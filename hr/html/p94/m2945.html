<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עַל חָרְבוֹת צִיּוֹן</title>
	<meta name="author" content="מנחם מנדל דוליצקי"/>
</head>
<body>

<blockquote>
<p>עָלִיתִי בַלַּילָה עַל מִטָּתִי,</p>

<p>נֶאֱחַזְתִּי בִזְרֹעוֹת הַשֵּׁנָה,</p>

<p>וְעַל כַּנְפֵי חִזָּיוֹן בִּשְׁנָתִי,</p>

<p>נִשּׂאתִי וָאֵדֶא צִיּוֹנָה.
<br><br />
אֶל צִיּוֹן הַשּׁחֹרָה וְהַנָּאוָה,</p>

<p>אֶבְלִי וּמְשׂוֹשִׂי בֶחָלֶד,</p>

<p>הַבָּלָה מִיָּגוֹן וּדְאָבָה,</p>

<p>וּבְלֹתָהּ כְּעֶדְנַת הַיָלֶד.
<br><br />
אֶל צִיּוֹן הַזְקֵנָה וְהָרַכָּה,</p>

<p>זֹה נָבְלָה וּכְאֶרֶז רַעֲנָנָה,</p>

<p>שְׁזוּפַת הַשֶּׁמֶש וְזַכָּה,</p>

<p>קֹדֶרֶת וּמְאִירָה כַלְּבָנָה.
<br><br />
אֶל צִיּוֹן לֶב עַמִּי, חַיָּתִי,</p>

<p>בָּה קָשׁוּר בַּעֲבוֹתִים לְבָבִי,</p>

<p>בָּאתִי עַל כְּרוּב בַּת שִׁירָתִי</p>

<p>בַּלָּיְלָה, בַּחֲלֹם עַל מִשְׁכָּבִי.
<br></p>
</blockquote>

<hr />

<blockquote>
<p>הַלְּבָנָה בִמְרֹמֵי רָקִיעַ,</p>

<p>נוּגָה כְעֹטְיָה צֹעֶדֶת,</p>

<p>אֹור כֵּהֶה עַל צִיּוֹן תַּגִיהַּ</p>

<p>וּבְגַלֵּי מֵי קִדְרוֹן רֹעֶדֶת.
<br><br />
רֹעֶדֶת הַלְּבָנָה הַזַכָּה</p>

<p>עֵת הִיא אֶל צִיּוֹן נִבָּטָה,</p>

<p>עֵין הַשּׁמַיִם כִּמְבַכָּה,</p>

<p>כִּי נָגַע עַד שָׁמַיִם מִשְׁפָּטָהּ&#8230;
<br><br />
עִמָּה כַּאֲבֵלִים יִסָּעוּ</p>

<p>אַלְפֵי כֹכָבִים בִּמְחוּגָה,</p>

<p>כְּעֵינָיִם לָהּ עֹזְרוֹת יֵרָאוּ</p>

<p>לִדְלֹף עִמָּהּ מִתּוּגָה&#8230;
<br><br />
רוּחַ חֲרִישִׁית לִרְגָעִים</p>

<p>בֵּין רֻכְסֵי הַר צִיּוֹן הֹמִיָּה,</p>

<p>הֶמְיָתָה קוֹל הֹגֶה נְכָאִים,</p>

<p>כְּמוֹ תְעוֹרֵר עַל שִׁבְרָהּ תַּאֲנִיָּה.
<br><br />
וַעֲנָנִים נִפְזָרִים בִּדְמָמָה</p>

<p>מִתְלַקְטִּים בְּשׁוּלֵי שָׁמֶיהָ,</p>

<p>כִּמְקוֹנְנִים יִסְעוּ בָרָמָה</p>

<p>לִשְפֹּךְ דִּמְעוֹתָם עָלֶיהָ.
<br><br />
וּסְבִיבִי, הָהּ שִׁמְמוֹת עוֹלָם</p>

<p>כְּשִׁמְמוֹת עַמִּי בָּעַמִּים,</p>

<p>בְּנֵי יַנְשׁוּף יֵילִילוּ בְקוֹלָם</p>

<p>בֵּין גַלִּים וְעִיִּים נְשַׁמִּים&#8230;
<br><br />
תָּנִים יְבַכּוּ הַשּׁאִיָּה,</p>

<p>בְּנוֹת יַעֲנָה – כָּל הַר וְכָל גֶּבַע,</p>

<p>עִמָּם בַּת צִיּוֹן בֹּכִיָּה,</p>

<p>עִמָּם כָּל תּוֹצְאוֹת הַטֶּבַע.
<br><br />
וְעִמָּם אָז אַנְחַת תַּאֲנִיָּה,</p>

<p>דְּמָמָה וְקוֹל בְּכִיָּה דַקָּה,</p>

<p>כְּאַנְחַת אֵם רַחְמָנִיָּה,</p>

<p>עַלָ אָבְדַן יְחִידָהּ מְבַכָּה&#8230;
<br><br />
כְּאֶנְקַת רַעְיָה אֲהוּבָה,</p>

<p>עַל קֶבֶר בְּחִיר לִבָּהּ נִתֶּכֶת,</p>

<p>כְּהֶמְיַת יוֹנָה עֲזוּבָה</p>

<p>מִקַּן גֹּזָלֶיהָ מֻשְׁלֶכֶת,
<br><br />
מֵחָרְבוֹת הַר צִיּוֹן הִקְשַׁבְתִּי:</p>

<p>&quot;אֵי נָוִי? אֵי עַמִּי סְגֻלָּתִי?</p>

<p>אוֹי לִי כִּי בֵיתִי הֶחֱרַבְתִּי,</p>

<p>וּבַנַי הִגְלֵיתִי מֵאַדְמָתִי&quot;&#8230;
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2945">https://benyehuda.org/read/2945</a></div></body></html>