<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַפְּרִידָה מֵרוּסִיָּה בִּשְׁנַת 1914</title>
	<meta name="author" content="יעקב שטיינברג"/>
</head>
<body>

<blockquote>
<p><strong>חֲרוּזִים מִתּוֹךְ מַחְבֶּרֶת יְשָׁנָה</strong></p>
</blockquote>

<br>

<blockquote>
<p>הָהּ, אַרְצִי הַמְּלֵאָה לְשׁוֹנוֹת וּלְאֻמִּים –</p>
</blockquote>

<blockquote>
<p>אֵי יוֹם אֶזְכְּרֶנּוּ וִיהִי לִי תַנְחוּמִים?</p>
</blockquote>

<blockquote>
<p>אַתְּ כֶּלֶא הָיִית לִי – וְלָכֵן אִפָּרֵד</p>
</blockquote>

<blockquote>
<p>בְּפַרְפֵּר עוֹד נַפְשִׁי וּלְבָבִי עוֹד חָרֵד.</p>
</blockquote>

<blockquote>
<p>רַק זַעַם שָׁמַיִךְ הִרְעִיפוּ עָלַי,</p>
</blockquote>

<blockquote>
<p>רַק קוֹצִים לִי הֶעֱלוּ כָּל הַר בָּךְ וָגַיְא;</p>
</blockquote>

<blockquote>
<p>לֹא לִי שִׁיר צִפּוֹרֵךְ, לִי חַרְגּוֹל לֹא רָן</p>
</blockquote>

<blockquote>
<p>בִּנְעֹם צֵל הַבֹּקֶר בְּמַחֲבוֹא הַגָּן.</p>
</blockquote>

<blockquote>
<p>הַיְּעָרוֹת מִתְלַחֲשִׁים, הַנְּהָרוֹת נִגָּרִים</p>
</blockquote>

<blockquote>
<p>וְעַרְבַת הַבְּרָכָה לְכָל הָעֲבָרִים: –</p>
</blockquote>

<blockquote>
<p>וַאֲנִי בִּיקוֹד שֶׁמֶשׁ מֶבָּטַי כִּלִּיתִי,</p>
</blockquote>

<blockquote>
<p>וָאֶשְׁמַם בַּחֲלוֹמוֹת בְּטֶרֶם אִוִּיתִי.</p>
</blockquote>

<blockquote>
<p>כִּי נִלְאֶה הָאָדָם – יֵשׁ יִקְרֶה לְעִתִּים –</p>
</blockquote>

<blockquote>
<p>מִשִּׂיג וּמִדְּבָרִים, וְקָץ בַּאֲבָנָיו</p>
</blockquote>

<blockquote>
<p>וְשָׂטַם אֶת כְּלוּבֵי הַקִּרְיָה הַמְּעִיקִים;</p>
</blockquote>

<blockquote>
<p>וְרֶגֶשׁ בּוֹ נֵעוֹר, חֲרִישִׁי וְעָנָו,</p>
</blockquote>

<blockquote>
<p>תּוֹבֵעַ זִיו שֶׁמֶשׁ מִסְתַּלְסֵל בֵּין דְּשָׁאִים</p>
</blockquote>

<blockquote>
<p>וְעוֹרֵג לַחֲלוֹמוֹת עִם עֶרֶב נִבְרָאִים,</p>
</blockquote>

<blockquote>
<p>וּלְקֶשֶׁב עֲרָבוֹת הַבָּא עִם חֲשֵׁכָה;</p>
</blockquote>

<blockquote>
<p>עֲרֵמַת הַשַּׁחַת מַקְטִירָה אֶת רֵיחָהּ,</p>
</blockquote>

<blockquote>
<p>הַחַרְגּוֹל הָאַחֲרוֹן מְסַיֵּם פִּזְמוֹנוֹ, –</p>
</blockquote>

<blockquote>
<p>וַעֲיֵף לֵב וָעַיִן לְאִטְּךָ תֵּרָדֵם,</p>
</blockquote>

<blockquote>
<p>רַק עֵר עוֹד לַחֲצָאִין לְבָבְךָ וִיגוֹנוֹ</p>
</blockquote>

<blockquote>
<p>וְחָבוּי לְמֶחֱצָה הַשֶּׁמֶשׁ הָאָדֹם.</p>
</blockquote>

<blockquote>
<p>אִם מַר בְּךָ לִבְּךָ וְאִם נַפְשְׁךָ רָמָה –</p>
</blockquote>

<blockquote>
<p>כִּבְחֵיק אֵם פֹּה תִּישַׁן בְּחֵיק הָאֲדָמָה.</p>
</blockquote>

<blockquote>
<p>וַאֲנִי בִּימֵי חַיַּי בְּאוּקְרַיְנָה הַחֲמוּדָה</p>
</blockquote>

<blockquote>
<p>אֲפָפַתְנִי רַק בְּדִידוּת נוֹשָׁנָה וַחֲלוּדָה,</p>
</blockquote>

<blockquote>
<p>וְטֶרֶם שָׁם אֵדַע הַמְּנוּחָה כִּי תִנְעָם;</p>
</blockquote>

<blockquote>
<p>לְחִנָּם שָׁם שָׁפְרוּ שָׁמַיִם, וּלְחִנָּם</p>
</blockquote>

<blockquote>
<p>הַדְּנֵיפֶּר יַט גַלָּיו בִּנְתִיב הָעֲרָבוֹת</p>
</blockquote>

<blockquote>
<p>וְשׁוֹקְטוֹת עַל מֵימָיו הַצַּפְצָפוֹת הַנָּאווֹת;</p>
</blockquote>

<blockquote>
<p>וְטֶרֶם עוֹד אֶטְעַם אֶת מֶתֶק הָרְגָעִים,</p>
</blockquote>

<blockquote>
<p>עֵת שָׁבִים הַקּוֹצְרִים בַּשִּׁירָה הָרְגִילָה</p>
</blockquote>

<blockquote>
<p>וּקְרוֹנוֹת שֶׁל בָּר עוֹד נִמְשָׁכִים וּבָאִים</p>
</blockquote>

<blockquote>
<p>וּפַעֲמוֹן הַכְּפָר כְּבָר יְצַלְצֵל לִתְפִלָּה.</p>
</blockquote>

<blockquote>
<p>וַאֲנִי אִישׁ הַחֲלוֹם, לָאֲדָמָה הַשְּׁחֹרָה –</p>
</blockquote>

<blockquote>
<p>שֶׁתֹּם הִיא מַשְׁפִּיעָה וְעֹז הִיא נוֹתֶנֶת,</p>
</blockquote>

<blockquote>
<p>שֶׁיֵּשׁ בָּהּ מִנֵּצַח הַשֶּׁמֶשׁ וְאוֹרָהּ</p>
</blockquote>

<blockquote>
<p>וּמְנוּחַת הַנֵּצַח בְּחֻבָּהּ נִטְמֶנֶת;</p>
</blockquote>

<blockquote>
<p>הַכְּמֵהָה אֵלֵינוּ בִּפְרָחִים-עֵינַיִם</p>
</blockquote>

<blockquote>
<p>וְהוֹגָה אֵלֵינוּ בְּלַחַשׁ הַקָּמָה,</p>
</blockquote>

<blockquote>
<p>וְגוֹמְרָה בִרְכָתָהּ כִּכְלוֹת מַאֲוַיִּים</p>
</blockquote>

<blockquote>
<p>וַעֲיֵפִים מִתְדַּפְּקִים עַל שַׁעַר הַדְּמָמָה: –</p>
</blockquote>

<blockquote>
<p>כָּל יָמַי עָרַגְתִּי לָךְ, אִמִּי-אַדְמָתִי,</p>
</blockquote>

<blockquote>
<p>וְאוּלָם עַד כִּלְיוֹן עֲלוּמַי כְּבָר בָּאתִי –</p>
</blockquote>

<blockquote>
<p>וּמַשְׁמִים עוֹד אֵשֵׁב בְּתוֹךְ כָּל הָעֵדָה.</p>
</blockquote>

<blockquote>
<p>וְתֻמֵּךְ לִי זָר וְאֶת רֵיחֵךְ לֹא אֵדָע.</p>
</blockquote>

<blockquote>
<p>כִּי לִבִּי כְבָר שָׁב מֵחֲלוֹמוֹתָיו הַגְּדוֹלִים,</p>
</blockquote>

<blockquote>
<p>וֶאֱמוּן מַאֲוַיַּי – הַמֶּרְחָב הַשָּׁקֵט,</p>
</blockquote>

<blockquote>
<p>מִסְתַּתֵּר וּמְזֻקָּק בְּשִׁפְעַת גִּבְעוֹלִים –</p>
</blockquote>

<blockquote>
<p>רַק פֶּרַח אֶל פֶּרַח בַּמְּנוּחָה יִלָּקֵט;</p>
</blockquote>

<blockquote>
<p>הָעַיִן תְּחַפֵּשׂ בִּנְתִיבוֹת הַנְּמָלָה,</p>
</blockquote>

<blockquote>
<p>וְקָלְטָה הָאֹזֶן רַק זִמְזוּם הַדְּבוֹרָה;</p>
</blockquote>

<blockquote>
<p>וְאִם יִדְאַב הַלֵּב עוֹד לְאַהֲבָה וּמְרוֹרָהּ,</p>
</blockquote>

<blockquote>
<p>לַהֲמוֹן חַיִּים רַב אִם נַפְשְׁךָ כָּלָה –</p>
</blockquote>

<blockquote>
<p>חַכֵּה עוֹד מְעַט: כְּבָר הַשֶּׁמֶשׁ שׁוֹקַעַת</p>
</blockquote>

<blockquote>
<p>וּמְאוֹרֵי הַלַּיְלָה מַקְדִּימִים לִנְתִיבָם;</p>
</blockquote>

<blockquote>
<p>וּבְהָאִיר כּוֹכָבִים וּדְמָמָה שׁוֹפַעַת –</p>
</blockquote>

<blockquote>
<p>וְרָמְזוּ לְךָ הֵם: מַה חַיֶּיךָ, מַה טִּיבָם.</p>
</blockquote>

<blockquote>
<p>הַגָּן וְהַשָּׂדֶה וּשְׁנָת בְּתוֹךְ שַׁחַת –</p>
</blockquote>

<blockquote>
<p>אֶת כָּל זֶה מִמֶּנִּי מָנַעַתְּ, אֶרֶץ סְלַוִּים;</p>
</blockquote>

<blockquote>
<p>הַבְּדִידוּת הִיא הָיְתָה לִי רֵעָה רַק אַחַת</p>
</blockquote>

<blockquote>
<p>וְכַעַשׂ וָבוּז – מַלְאָכֶיהָ הַמְלַוִּים.</p>
</blockquote>

<blockquote>
<p>וַיִּהְיוּ כָּל חַיַּי כְּבִנְיָן שֶׁל כְּשָׁפִים</p>
</blockquote>

<blockquote>
<p>שֶׁנִּסְתָּר מוֹצָאוֹ וַחֲדָרָיו אֲלָפִים,</p>
</blockquote>

<blockquote>
<p>וּבְכָל חֶדֶר וָחֶדֶר, בְּכָל אוּלָם וְאוּלָם</p>
</blockquote>

<blockquote>
<p>הָעֶצֶב עִם בְּנֵי-לְוָיָתוֹ נִשְׁתַּקַּע,</p>
</blockquote>

<blockquote>
<p>וְכֻלָּם לְבוֹאִי שָׁם מְחַכִּים עִם עֻלָּם</p>
</blockquote>

<blockquote>
<p>וְכָל אֶחָד לִי אוֹרֵג אֶת רִשְׁתּוֹ וּמְחַכֶּה.</p>
</blockquote>

<blockquote>
<p>וְאַחַר לִי נִטְפַּל יְצוּר טְהוֹר-עֵינַיִם –</p>
</blockquote>

<blockquote>
<p>וַנֵּתַע בְּבִנְיַן הַכְּשָׁפִים גַּם שְׁנַיִם.</p>
</blockquote>

<blockquote>
<p>וַאֲנִי עַתָּה נָד. וְכִי תִשְׁאַל לִי: אָנָה –</p>
</blockquote>

<blockquote>
<p>שְׁאַל לַבּוֹרֵחַ מִפְּנֵי הַסַּכָּנָה.</p>
</blockquote>

<blockquote>
<p>כָּמוֹנִי כָּךְ נִמְלָט צְבִי פֶרֶא מֵעֹל,</p>
</blockquote>

<blockquote>
<p>כָּךְ נִשָּׂא בַסּוֹעָה גַם גַּרְגֵּר שֶׁל חוֹל.</p>
</blockquote>

<blockquote>
<p>וַאֲנִי אֶחָד הוֹלֵךְ בְּלִי שְׁלוֹם הַמּוֹלֶדֶת</p>
</blockquote>

<blockquote>
<p>וּבְלֶכְתִּי גַם בְּרָכָה מֵאָח לֹא הִצַּלְתִּי;</p>
</blockquote>

<blockquote>
<p>וּמִי אוֹתִי יָחֹן בְּדִמְעָה רוֹעֶדֶת –</p>
</blockquote>

<blockquote>
<p>וַאֲנִי רַק בָּרַחְתִּי וּמְאוּם לֹא שָׁאַלְתִּי.</p>
</blockquote>

<blockquote>
<p>כָּךְ עוֹמֵד עֵץ זָקֵן מְסֻבַּל עֲנָפָיו,</p>
</blockquote>

<blockquote>
<p>וְאָבִיב בָּאָרֶץ וְרוּחַ לֹא טָפַף: –</p>
</blockquote>

<blockquote>
<p>וּפִתְאֹם וּפֹארָה יְרֻקָּה תִּקָּרַע,</p>
</blockquote>

<blockquote>
<p>מִשְׁתַּטְּחָה מִתַּחַת בַּחוֹל כְּבָר כְּזָרָה.</p>
</blockquote>

<blockquote>
<p>הָהּ, אַרְצִי רוּסִיָּה! אִם עֵינִי דוֹמַעַת –</p>
</blockquote>

<blockquote>
<p>לֹא יִרְאַת מוּג-לֵב אֶת דִּמְעָתִי הוֹלִידָה.</p>
</blockquote>

<blockquote>
<p>לֹא מְאֵרַת יוֹם בָּא עִם אֵימַת הַחִידָה.</p>
</blockquote>

<blockquote>
<p>לִי חֵפֶץ יֵשׁ עָז – בְּלִי קְלָלָה נִרְתַּעַת,</p>
</blockquote>

<blockquote>
<p>זוֹ קִלְלַת עֶבֶד הַנָּס מֵאֲדוֹנוֹ,</p>
</blockquote>

<blockquote>
<p>חָפַּצְתִּי הִפָּרֵד מִמֵּךְ לְעוֹלָמִים;</p>
</blockquote>

<blockquote>
<p>הֶעָבָר כְּבָר תָּם, הַחֶשְׁבּוֹנוֹת נִשְׁלָמִים –</p>
</blockquote>

<blockquote>
<p>שְׂאִי שְׁלוֹמִי: לִי נִשְׁאַר גּוֹרָלִי וִיגוֹנוֹ.</p>
</blockquote>

<blockquote>
<p>מָה אֶכְעַס? בִּמְקוֹם רֶגֶל אֱנוֹשׁ דּוֹרֶכֶת –</p>
</blockquote>

<blockquote>
<p>גַּם לִי וּלְכָל אַחַי הַשִּׂנְאָה מוֹלֶכֶת;</p>
</blockquote>

<blockquote>
<p>אֵי קְלָלָה שֶׁתַּחֲרִיד אֶת לֵב כָּל-הָעַמִּים</p>
</blockquote>

<blockquote>
<p>וְתַרְעִים כְּהֵד בְּמִדְבָּרוֹת נְשַׁמִּים?</p>
</blockquote>

<blockquote>
<p>כָּל עַמֵּי הָאָרֶץ – וַאֲנִי רַק לְבָד,</p>
</blockquote>

<blockquote>
<p>מָה אֶכְעַס וַאֲקַלֵּל בְּיוֹם אֲנִי נָד?</p>
</blockquote>

<blockquote>
<p>אָנֹכִי רַק מַחֲרִישׁ וְשׁוֹאֵל לַבָּאוֹת.</p>
</blockquote>

<blockquote>
<p>וְעוֹד אֲנִי נוֹשֵׂא אֶת עֵינַי בְּלִי-דְמָעוֹת</p>
</blockquote>

<blockquote>
<p>לִמְאוֹרֵי הַלַּיְלָה הָרוֹמְזִים כִּנְבוֹנִים,</p>
</blockquote>

<blockquote>
<p>וְשׁוֹאֵל לִי פִתְרוֹן: עַל מָה וּמַדּוּעַ</p>
</blockquote>

<blockquote>
<p>אֵין מִקְלָט בָּעוֹלָם לַלֵּב הַצָּנוּעַ?</p>
</blockquote>

<blockquote>
<p>אַךְ דְּמָמָה וְכוֹכְבֵי הַלַּיְלָה אֵין עוֹנִים.</p>
</blockquote>

<blockquote>
<p>וְאָנֹכִי שׁוֹלֵחַ מֶבָּטִי הַקָּר,</p>
</blockquote>

<blockquote>
<p>וּמָגוֹר לֹא אֵדַע וּלְלִבִּי לֹא צָר,</p>
</blockquote>

<blockquote>
<p>כִּי חִידָה נָשָׂאתִי בְּיוֹם אֲנִי נָד: –</p>
</blockquote>

<blockquote>
<p>כָּל עַמֵּי הָאָרֶץ – וְאָנֹכִי לְבָד.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/10429">https://benyehuda.org/read/10429</a></div></body></html>