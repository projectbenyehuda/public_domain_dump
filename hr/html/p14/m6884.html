<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שִׂמחַת-תּוֹרָה</title>
	<meta name="author" content="אברהם שטרן"/>
</head>
<body>

<blockquote>
<p>שֻׁלחָן חִגֵּר בְּבֵית־כְּנֵסֶת</p>

<p>יְהִי הַלַּילָה מִטָּתִי,</p>

<p>הַסְּגָן שׁוֹמֵר עַל הַמִּרפֶּסֶת</p>

<p>וּמֵחֲצוֹת שׁוֹמֵר אֲנִי.
<br><br />
מִטָּה הִצַּעתִּי: שַׂק פָּרוּעַ.</p>

<p>בָּבָא קַמָּא לִמרַאֲשׁוֹת.</p>

<p>נִצָּב הַמָּאוּזֶר עַל יְצוּעַ,</p>

<p>מַלאַך־בַּרזֶל נוֹצֵר מִשֹּׁד.
<br><br />
בְּעַד סוֹרַג רִיסֵי־עֵינַיִם,</p>

<p>אַסִּיר־חֲלוֹם כְּיַעֲקֹב,</p>

<p>אֶראֶה: כְּמַלאֲכֵי שָׁמַיִם</p>

<p>הַחֲסִידִים. קְלָף צָּהֹב –
<br><br />
זָקָן חָלוּד. גַּבָּם שָׁחוֹחַ,</p>

<p>עֲטוּר־פַּרוָה רֹאשָׁם הָרָם.</p>

<p>וְטוֹב לִבָּם בְּבוֹא לִשׂמֹחַ</p>

<p>לִכבוֹד יוֹם־טוֹב בְּסוֹד בּוֹרְאָם.
<br><br />
תָּמִיד שׁוֹנוֹת הֶן דְּרָכֵינוּ:</p>

<p>אַתֶּם לַכֹּתֶל נוֹהֲרִים</p>

<p>בֶּחָג; אֲבָל מְחוֹז־חֶפצֵנוּ</p>

<p>הִיא הַבִּקעָה בְּחֵיק־הָרִים.
<br><br />
בָּהּ שְׁמָמָה יְקוּם נוֹגֶשֶׂת,</p>

<p>שָׁם נְקַבֵּל פְּנֵי־שַׁבָּת</p>

<p>וְנִתפַּלֵּל בְּבֵית־כְּנֶסֶת</p>

<p>בְּלֵב־הָרִים. אֶקדָּח בַּיָּד.
<br><br />
עַתָּה אָתוּ לְבֵית־כְּנֶסֶת</p>

<p>בֶּן־יַעֲקֹב כְּבֶן־עֵשָׂו.</p>

<p>אֶתכֶם שִׂמחַת־תּוֹרָה כּוֹנֶסֶת,</p>

<p>אוֹתָנוּ אַף שִׂמחַת־קְרָב.
<br><br />
בְּהַקָּפוֹת נֵצֵא כֻּלָּנוּ,</p>

<p>יָגֵל יָשִׁישׁ, יָשׂישׂ אָבֵל,</p>

<p>רִקדוּ אַתֶּם, נִרקֹד גַּם אָנוּ,</p>

<p>נַרקִיד בְּאוֹן מְלֹא תֵבֵל.
<br><br />
וְטוֹפְפוֹת כַּתֹּף רַגלַיִם,</p>

<p>פִּיּוֹת שָׁרִים כַּחֲלִילִים,</p>

<p>אֶל אֱלֹהֵי־יְרוּשָׁלַיִם</p>

<p>בְּשִׁיר־מָחוֹל מִתפַּלְּלִים.
<br><br />
וְיִתחוֹלֵל מָחוֹל כְּסַעַר,</p>

<p>יָחוּל הַבַּיִת כְּסִירָה,</p>

<p>יָנוּד כְּתֹרֶן סַף־הַשַּׁעַר,</p>

<p>פָּרֹכֶת כְּמִפרָשׂ יִפרַע.
<br><br />
אֲבָל לְאַט לֵאוּת גּוֹבֶרֶת,</p>

<p>לָעָה הַשִּׁיר, לָהוּ קוֹלוֹת,</p>

<p>אַט מִתפּוֹרֶרֶת הַשַּׁרשֶׁרֶת,</p>

<p>אַט־אַט כָּלִים הַמְּחֹלוֹת.
<br><br />
שָׁחוּ גַּבִּים, רָפוּ יָדַיִם,</p>

<p>פָּנִים חָפוּ, דָּהוּ קִירוֹת.</p>

<p>כָּהוּ נֵרוֹת, כָּבוּ עֵינַיִם,</p>

<p>שַׁבָּת בַּלֵב. מְשׂוֹשׂ אוֹרוֹת.
<br><br />
דּוֹעֵך לִפנֵי אֲרוֹן הַקֹּדֶשׁ</p>

<p>אוֹר פְּתִילָה אַחֲרוֹנָה,</p>

<p>בִּיוֵן־חֻלִּין נִטמָא צִיץ־קֹדֶשׁ,</p>

<p>נִסתַּלְּקָה הַשְּׁכִינָה.
<br><br />
נָלוּן, אֶחָי. הַלַּילָה לָנוּ.</p>

<p>יוֹם־לְמַלאַך־הַחַבָּלָה.</p>

<p>נֵלֵך לִקרַאת קְרָב כֻּלָּנוּ,</p>

<p>פְּנֵי גוֹרָל נְקַבְּלָה.</p>
</blockquote>

<br>  

<p>כג בתשרי תרצ&quot;ד</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6884">https://benyehuda.org/read/6884</a></div></body></html>