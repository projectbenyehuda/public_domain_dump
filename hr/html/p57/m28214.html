<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>II אַל נָא, יוֹנָתִי, תִּתְחָרְטִי</title>
	<meta name="author" content="יוהאן וולפגנג פון גתה / שאול טשרניחובסקי"/>
</head>
<body>

<blockquote>
<p>אַל נָא, יוֹנָתִי, תִּתְחָרְטִי, כִּי מְהֵרָה כָּל כָּךְ הִתְמַכַּרְתְּ לִי!</p>

<p>בְּעֵינַי כִּי לֹא נְקַלּוֹת, גְּנַאי לָךְ? חָלִילָה וְחָס.</p>

<p>שׁוֹנִים מְאֹד חִצָּיו שֶׁל אָמוֹר: מֵהֶם יֵשׁ הַשּׂוֹרְטִים רַק שְׂרִיטוֹת,</p>

<p>וְרַעְלָם מְחַלְחֵל לְאַט, יִכְאַב רֹב-יָמִים הַלֵּב.</p>

<p>אַךְ יֵשׁ אַדִּירֵי-הַנּוֹצָה, חֹד עֻקְצָם חָדָשׁ עִמָּהֶם,</p>

<p>חוֹדְרִים בַּמֹּחַ מִיָּד, פִּתְאֹם יַדְלִיקוּ הַדָּם.</p>

<p>אָז בִּימֵי גְבֹר הַגִִּבּוֹרִים, כְּשֶׁאֵלִים וְאֵלוֹת אָהֵבוּ,</p>

<p>עַיִן רָאֲתָה – וַתְּאַו, חָשְׁקָה – וְנֶהֶנְתָה מִיָּד.</p>

<p>סוֹבְרָה אַתְּ, הַרְבֵּה הִתְיַשְּׁבָה אֵלַת-הָאַהֲבָה בְדַעְתָּהּ</p>

<p>בְּחֹרְשַת הַר-אִידָה, בִּנְשׂא חֵן בְּעֵינֶיהָ אַנְכִיס?</p>

<p>אִלּוּ הִתְמַהְמְהָה לוּנָה לְנַשֵּׁק לַיָּשֵׁן הַנֶּחְמָד,</p>

<p>קִדְּמָה אַוְרוֹרָה זֶה כְּבָר לְעוֹרְרוֹ מִקִּנְאָה מִשְּׁנָת.</p>

<p>בְּמִשְׁתֵּה הַתְּרוּעוֹת הִשְׁקִיפָה הֶרוֹ בְּלֵיאַנְדְּרוּס, וְתֵכֶף</p>

<p>הִטִּיל אֶת-עַצְמוֹ בְחֹם-חִשְׁקוֹ בַמַּיִם בַּלֵּיל.</p>

<p>רֵיָה-סִילְוִיָּה, אוֹתָהּ בַּת-נָסִיךְ, יוֹרֶדֶת כְּדֵי לִשְׁאֹב</p>

<p>מַיִם מִטִּיבְּרוּס הַיְאוֹר, תְּפָסָהּ וּכְפָאָהּ הָאֵל.</p>

<p>כָּכָה הֵקִים לוֹ בָנִים הָאֵל מַרְס! וּזְאֵבָה הֵינִיקָה</p>

<p>לוֹ אֶת-הַתְּאוֹמִים. אֱמֹר: רוֹמָא מוֹלֶכֶת בַּיְקוּם!</p>

<p>ירושלים, 8.8.32</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28214">https://benyehuda.org/read/28214</a></div></body></html>