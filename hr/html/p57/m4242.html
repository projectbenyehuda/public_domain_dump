<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קאלוואלה</title>
	<meta name="author" content="אליאס לנרוט / שאול טשרניחובסקי"/>
</head>
<body>

<h2 id="עלהקָלֶוָלָה">על הקָלֶוָלָה</h2>

<p>אין לך אומה בעולם, שאין לה שירי עלילה, כלומר, שירים המספרים עלילות ונפלאות, אשר עשו הגיבורים ואנשי השם בימי קדם, ואגדות על דבר אליליהם, אם בני האומה היו עובדי אלילים בימים קדמונים או שהם עובדים להם גם כעת. עמים אחדים כבר הספיקו לגנוז אגדותיהם בספרים, וידי סופרים ומשוררים טיפלו בהן, והעם מכיר עתה אגדות אלו מתוך הספרים; אך יש עמים, שהסיפורים האלה שמורים בפיהם ונמסרים בעל-פה מדור לדור. מספרים אותם, על-פי רוב, בניגון ידוע ובנוסחה קבועה. &#8220;מספרים&#8221; כאלה יש עד היום בפלכי רוסיה הצפונית, והרוסים קוראים להם: סְקָזִיטֶלִי.</p>

<p>יש עמים, שמספר שיריהם רב, והם כוללים בתוכם עולמות שלמים. השירים היותר נהדרים והיותר מפוארים הם של היוונים הקדמונים, והם נכללו ב&#8220;איליאדה&#8221; וב&#8220;אודיסיאה&#8221; שמייחסים אותם להומרוס.</p>

<p>שירי-עם מעין אלה אנו מוצאים גם אצל יושבי פינלנד, והשירים חיים עד היום בפי ה&#8220;מְסַפְּרִים&#8221;, הרגילים לקָראם בעל-פה לפני קהל ועדה.</p>

<p>וכך קוראים אותם: שנַים יושבים זה כנגד זה, האחד אוחז בידיו של חברו, ושניהם מתנועעים בשעת קריאתם (אולי כדי להקל עליהם שמירת המשקל של השיר), האחד קורא חרוז (פסוק), והשני חוזר עליו, אך במלים אחרות.</p>

<p>הפרופסור לֶנְרוֹט, חובב השירה העממית, הכיר בערכם של שירי-העם והחליט לאָספם, לבל יישָכחו ברבות הימים. הוא עבר ברגל בצפון פינלנד, אסף את השירים, הביא בהם סדר ועשה אותם ספר אחד, שקרא לו &#8220;קָלֶוָלָה&#8221; והוסיף עליו גם &#8220;פתיחה&#8221; ו&#8220;סוף-דבר&#8221;.</p>

<p>אגדותיהם של הפינים מספרות כיצד נברא העולם ומי היו הגיבורים, שעסקו בישוב העולם. ראשי הגיבורים ב&#8220;קלוָלה&#8221; הם וֵינֵמֵינֶן (שהיה מיטיב-נגן), אִלְמָרִינֶן (לוטש נחושת וברזל) ולֶמִנְקֵינֶן (העליז).</p>

<p>מתוך שירי-עלילה אלה אנו שומעים במה האמינו בני-אדם בדורות קדומים, כיצד התייחסו אל הטבע מסביב להם, מה היו מנהגיהם בעבר והשקפותיהם על החיים. וכל זה אנו מוצאים גם בשיר &#8220;קלוָלה&#8221;, שהוא יקר מאד בעיני הפינים. אגודות רבות נוסדו לחקור את השירה הזאת מכל צדדיה; הבלשנים מוצאים בה עניין לחקירה בקדמוניות השפה: היא שימשה חומר לכמה וכמה משוררים, סופרים, פַּסלים, ציירים ומחברי מנגינות, ובאחת הפינות היותר יפות שבגן-העיר בויבורג עומדת מצבת וינמֵינן.</p>

<p>שירת קלוָלה כבר תורגמה לכמה וכמה לשונות, והיא השפיעה גם על המשורר האמריקני לוֹנגפֶלוֹ לכתוב ברוחה את שירתו הנפלאה &#8220;שירת היְאָוָתָה&#8221;, על-פי אגדות האינדיאנים שבאמריקה.</p>

<p>האגדות שנכנסו לספר &#8220;קלוָלה&#8221; הן, כנראה, עתיקות מאוד. ראיה לדבר, שאנו מוצאים בהן שמותיהם של אלילי הפינים עוד מזמן היותם עובדי אלילים, קודם שקיבלו עליהם את דת הנוצרים. בשיריהם האלה נזכרים אלוהי השמים והרעם – אוּקוֹ, אלוהי הרע – חִיסִי, מַנָּה או טוּאוֹנִי – אלוהי המוות המולך בארץ המתים, מָנָלָה או טוּאוֹנֶלָה.</p>

<p>הגיבור הראשי וינמינן היה משורר נאדר, חכם ותקיף מאוד ב&#8220;השבעותיו&#8221;, ואמו – מבנות השמים. הוא היה הראשון אשר זרע את האדמה, המציא את הכינור (קַנְטֶלֶה) ולימד את האדם לנגן. ועוד הרבה פעל לטובת עמו. ככלותו את עבודתו – הפליג בים ונעלם לעולמים. אחיו אִלְמָרִינֶן היה נפח מפליא לעשות, ברא את השמים, ועשה ריחַיים-פלאות, שהיו טוחנות מעצמן ובבת-אחת קמח מכאן, ומלח מכאן, ומטבעות זהב מכאן.</p>

<p>הגיבורים היו נלחמים ביושבי החבל הצפוני, פּוֹחְיוֹלָה, שזקנה רעה ומכוערה, לוֹחִי, משלה שם. הגיבורים אסרו לשאת לאשה את בתה, הראו נפלאות גדולות ועשו מעשי גבורה.</p>

<br>

<h2 id="קָלֶוָלָה">קָלֶוָלָה</h2>

<br>

<h3 id="פתיחה">פתיחה</h3>

<br>

<blockquote>
<p>הִנֵּה נֵעוֹר חֶפְצִי בְּלִבִּי,</p>
</blockquote>

<blockquote>
<p>וּבְמַחְשַׁבְתִּי עָלֹה עָלָה</p>
</blockquote>

<blockquote>
<p>לְהִתְכּוֹנֵן לָשִׁיר שִׁירָה,</p>
</blockquote>

<blockquote>
<p>לִפְצוֹת פִּי בְּמַאֲמָרוֹת,</p>
</blockquote>

<blockquote>
<p>לָשֵׂאת קוֹל בְּשִׁירֵי-אָבוֹת</p>
</blockquote>

<blockquote>
<p>וּבְמַנְגִּינוֹת שֵׁבֶט-עַמִּי.</p>
</blockquote>

<blockquote>
<p>בְּמוֹ פִּי נְמַסּוֹת מִלַּי,</p>
</blockquote>

<blockquote>
<p>מִדַּבְּרוֹתַי פּוֹרְצוֹת פֶּרֶץ,</p>
</blockquote>

<blockquote>
<p>שׁוֹטְפוֹת עוֹבְרוֹת עַל לְשׁוֹנִי</p>
</blockquote>

<blockquote>
<p>וּמְפַשְׂקוֹת גֶּדֶר שִׁנָי.</p>
</blockquote>

<br> 

<blockquote>
<p>יְדִיד זָהָב, אָח לִי נָעִים!</p>
</blockquote>

<blockquote>
<p>רֵעַ יָקָר מִן יַלְדוּתִי!</p>
</blockquote>

<blockquote>
<p>הָבָה נָשִׁיר יַחְדָּו שִׁירָה,</p>
</blockquote>

<blockquote>
<p>הָבָה יַחְדָו נִשָּׂא מָשָׁל,</p>
</blockquote>

<blockquote>
<p>הִנֵּה גַּם סוֹף-סוֹף נִפְגַּשְׁנוּ,</p>
</blockquote>

<blockquote>
<p>הִנֵּה בָּאנוּ מִשְּׁנֵי צְדָדִים;</p>
</blockquote>

<blockquote>
<p>לְעִתִּים רְחוֹקוֹת אָנוּ יַחְדָו,</p>
</blockquote>

<blockquote>
<p>מְעַטּוֹת נֵלֵךְ אִישׁ אֶל אָחִיו</p>
</blockquote>

<blockquote>
<p>פֹּה בִּמְדִינָה זוֹ הַדַּלָּה,</p>
</blockquote>

<blockquote>
<p>בְּאֶרֶץ צָפוֹן הָעֲנִיָּה.</p>
</blockquote>

<br>  

<blockquote>
<p>אָנָּא, תְּנָה לִי אֶת כַּפֶּיךָ</p>
</blockquote>

<blockquote>
<p>וּנְשַׁלֵּב אֶצְבְּעוֹתֵינוּ,</p>
</blockquote>

<blockquote>
<p>שִׁירֵי פֶּלֶא נְרַנֵּנָה,</p>
</blockquote>

<blockquote>
<p>נִפְתַּח בְּמֵיטַב שִׁירֵינוּ,</p>
</blockquote>

<blockquote>
<p>לְמַעַן יִשְׁמְעוּ רֵעֵינוּ,</p>
</blockquote>

<blockquote>
<p>לְמַעַן יַטּוּ אֶת אָזְנֵיהֶם</p>
</blockquote>

<blockquote>
<p>בְּנֵי-הַנְּעוּרִים הַמִּתְבַּגְּרִים,</p>
</blockquote>

<blockquote>
<p>דּוֹר צְעִירֵינוּ, שֵׁבֶט עוֹלֶה.</p>
</blockquote>

<br>  

<blockquote>
<p>מַאֲמָרוֹת אֵל אָסַפְתִּי</p>
</blockquote>

<blockquote>
<p>וּמַנְגִּינוֹת אֲשֶׁר גָּנְזוּ</p>
</blockquote>

<blockquote>
<p>וֵינֵמֵינֶן בַּחֲגוֹרָתוֹ,</p>
</blockquote>

<blockquote>
<p>אִלְמָרִינֶן בְּתוֹךְ כּוּרוֹ,</p>
</blockquote>

<blockquote>
<p>יוּקָהַיְנֶן עַל חֹד חִצָּיו,</p>
</blockquote>

<blockquote>
<p>קַבְקוֹמְיֶלִי עַל גַּב חַרְבּוֹ,</p>
</blockquote>

<blockquote>
<p>בְּעַרְבוֹת צָפוֹן הַמְרֻחָקוֹת,</p>
</blockquote>

<blockquote>
<p>בְּקָלֶוָלָה נוֹף-הַחוֹלוֹת.</p>
</blockquote>

<br>  

<blockquote>
<p>אוֹתָם שָׁר לְפָנִים אָבִי</p>
</blockquote>

<blockquote>
<p>בְּהַקְצִיעוֹ קַת גַּרְזִנּוֹ,</p>
</blockquote>

<blockquote>
<p>אוֹתוֹ שִׁיר לִמְּדַתְנִי אִמִּי</p>
</blockquote>

<blockquote>
<p>עֵת כַּפֶּיהָ תָּמְכוּ פֶּלֶךְ,</p>
</blockquote>

<blockquote>
<p>וַאֲנִי עַל רִצְפָּה יֶלֶד</p>
</blockquote>

<blockquote>
<p>וּמִתְלַבֵּט בֵּין בִּרְכֵּיהֶם,</p>
</blockquote>

<blockquote>
<p>תִּינוֹק פָּעוֹט יוֹנֵק-חָלָב,</p>
</blockquote>

<blockquote>
<p>הֵם לִי שָׁרוּ אָז עַל סַמְפּוֹ,</p>
</blockquote>

<blockquote>
<p>לַחֲשֵׁי-הָאוֹן שֶׁל לוֹחִי;</p>
</blockquote>

<blockquote>
<p>וּמִתּוֹךְ שִׁיר תַּם הַסַּמְפּוֹ,</p>
</blockquote>

<blockquote>
<p>לוֹחִי אָבְדָה בִּכְשָׁפֶיהָ,</p>
</blockquote>

<blockquote>
<p>יִגְוַע וִיפּוּנֶן בִּרְנָנָה,</p>
</blockquote>

<blockquote>
<p>לֶמִנְקֵינֶן מֵת בְּשַׁעֲשׁוּעָיו</p>
</blockquote>

<blockquote>
<p>וְעוֹד אֲנִי יוֹדֵעַ הַרְבֵּה</p>
</blockquote>

<blockquote>
<p>מַאֲמָרוֹת וּפִתְגָּמִים,</p>
</blockquote>

<blockquote>
<p>שֶׁקָּטַפְתִּי בְּמִשְׁעוֹלִים,</p>
</blockquote>

<blockquote>
<p>שֶׁתָּלַשְׁתִּי בֵּין אַבְרָשִׁים,</p>
</blockquote>

<blockquote>
<p>שֶׁקָּטַמְתִּי מִן הַשִּׂיחִים,</p>
</blockquote>

<blockquote>
<p>שֶׁצָּבַרְתִּי בֵּין עֲנָפִים,</p>
</blockquote>

<blockquote>
<p>שֶׁאָסַפְתִּי לִי בַּדֶּשֶׁא,</p>
</blockquote>

<blockquote>
<p>שֶׁמָּצָאתִי עַל הַדֶּרֶךְ,</p>
</blockquote>

<blockquote>
<p>כְּשֶׁהָלַכְתִּי, רוֹעֵה-פָרוֹת,</p>
</blockquote>

<blockquote>
<p>נַעַר קָטָן אֶל הַדּוֹבֶר,</p>
</blockquote>

<blockquote>
<p>כַּר זֶה כֶּבֶד דְּבַשׁ וְנֹפֶת,</p>
</blockquote>

<blockquote>
<p>כָּרִים עַל תְּלוּלִיּוֹת זָהָב,</p>
</blockquote>

<blockquote>
<p>בְּעִקְבוֹת מוּרִיקִי הַשְּׁחוֹרָה</p>
</blockquote>

<blockquote>
<p>אַחֲרֵי קִימוֹ זוֹ הַבְּרֻדָּה.</p>
</blockquote>

<br>  

<blockquote>
<p>שִׁירִים לָאֲטָה לִי הַקָּרָה,</p>
</blockquote>

<blockquote>
<p>שִׁירִים תָּפַף לִי הַגֶּשֶׁם,</p>
</blockquote>

<blockquote>
<p>הֵבִיא לִי בִּכְנָפָיו רוּחַ,</p>
</blockquote>

<blockquote>
<p>מִשְׁבְּרֵי יָם לִי גָּרְפוּ שִׁירִים,</p>
</blockquote>

<blockquote>
<p>צִפּוֹר כָּנָף שִׁיר לִמְּדַתְנִי,</p>
</blockquote>

<blockquote>
<p>מַאֲמָרוֹת – עֵץ הַיָּעַר.</p>
</blockquote>

<br>  

<blockquote>
<p>וָאֶצְנְפֵם צְנֵפָה אַחַת,</p>
</blockquote>

<blockquote>
<p>שַׂמְתִּי אֶת הַצְּרוֹר בְּמִזְחֶלֶת,</p>
</blockquote>

<blockquote>
<p>אֶת הַפְּקַעַת בַּמִּזְחֶלֶת,</p>
</blockquote>

<blockquote>
<p>אֶת הַחֲבִילָה בַּמִּזְחֶלֶת,</p>
</blockquote>

<blockquote>
<p>בַּמִּזְחֶלֶת גְּרַפְתִּים בָּיְתָה,</p>
</blockquote>

<blockquote>
<p>בַּמִּזְחֶלֶת עַד הַגֹּרֶן.</p>
</blockquote>

<blockquote>
<p>וָאַצְפִּינֵם בְּאַרְגַּז-נְחֹשֶׁת</p>
</blockquote>

<blockquote>
<p>תַּחַת קוֹרַת הַמַּמְגוּרָה.</p>
</blockquote>

<br>  

<blockquote>
<p>יָמִים רַבִּים הָיוּ שִׁירַי,</p>
</blockquote>

<blockquote>
<p>יָמִים רַבִּים שָׁם בַּצִּנָּה.</p>
</blockquote>

<blockquote>
<p>שֶׁמָּא נִטְּלֵם מִן הַקָּרָה,</p>
</blockquote>

<blockquote>
<p>שֶׁמָּא נוֹצִיא מִן הַצִּנָּה?</p>
</blockquote>

<blockquote>
<p>אוּלַי נַכְנִיס אֶת הָאַרְגָּז,</p>
</blockquote>

<blockquote>
<p>אוּלַי נַעֲמִיד עַל שְׁרַפְרָף,</p>
</blockquote>

<blockquote>
<p>אֶל מִתַּחַת הָאַפְרִיזָא,</p>
</blockquote>

<blockquote>
<p>אֶל מִתַּחַת גַּג זֶה נֶחְמָד?</p>
</blockquote>

<blockquote>
<p>שֶׁמָּא נִפְתַּח תֵּבַת שִׁירַי,</p>
</blockquote>

<blockquote>
<p>נִפְתַּח אַרְגָּז הַמַּאֲמָרוֹת?</p>
</blockquote>

<blockquote>
<p>אוּלַי נִטֹּל קְצֵה הַפְּקַעַת,</p>
</blockquote>

<blockquote>
<p>אוּלַי נַתִּיר אֶת הַקֶּשֶׁר?</p>
</blockquote>

<br>  

<blockquote>
<p>אֶפְתַּח פִּי בְּשִׁירָה יָפָה,</p>
</blockquote>

<blockquote>
<p>שִׁירַת פֶּלֶא מִנִּי קֶדֶם,</p>
</blockquote>

<blockquote>
<p>אִם יַגִּישׁוּ לִי כּוֹס בִּירָה,</p>
</blockquote>

<blockquote>
<p>יִתְּנוּ לִי פַּת לֶחֶם שִׁפּוֹן.</p>
</blockquote>

<blockquote>
<p>וְאִם לֹא יִתְּנוּ לִי הַבִּירָה,</p>
</blockquote>

<blockquote>
<p>לֹא יַגִּישׁוּ מִן הַטָּרִי,</p>
</blockquote>

<blockquote>
<p>אָשִׁיר שִׁירִי עַל לֵב רֵיקָן,</p>
</blockquote>

<blockquote>
<p>אוֹ אָשִׁירָה עַל כּוֹס מַיִם,</p>
</blockquote>

<blockquote>
<p>לְמַעַן נִשְׂמְחָה הָעֶרֶב,</p>
</blockquote>

<blockquote>
<p>לְמַעַן יִיף הַיּוֹם הָעוֹלֶה,</p>
</blockquote>

<blockquote>
<p>וּבִשְׂמָחוֹת יְקַדְּמֵנוּ</p>
</blockquote>

<blockquote>
<p>יוֹם הַמָּחָר מֵאָז בֹּקֶר.</p>
</blockquote>

<br>  

<h3 id="בְּרִיאַתהָעוֹלָםלֵדַתוֵינֵמֵינֶן">בְּרִיאַת הָעוֹלָם &nbsp; לֵדַת וֵינֵמֵינֶן</h3>

<blockquote>
<p>אָזְנַי שָׁמְעוּ מַאֲמָרוֹת</p>
</blockquote>

<blockquote>
<p>שָׁמְעוּ שִׁירִים בְּהִוָּצְרָם</p>
</blockquote>

<blockquote>
<p>אֶחָד אֶחָד בָּא הַלַּיְלָה</p>
</blockquote>

<blockquote>
<p>אֶחָד גַּם הַיּוֹם יוֹפִיעַ –</p>
</blockquote>

<blockquote>
<p>אֶחָד הָיָה וֵינֵמֵינֶן</p>
</blockquote>

<blockquote>
<p>רַב-הַמְּשׁוֹרְרִים מֵעוֹלָם,</p>
</blockquote>

<blockquote>
<p>יָחִיד לְאִילְמַטַר הִיא אִמּוֹ</p>
</blockquote>

<blockquote>
<p>יָחִיד לְהוֹרָתוֹ קָוֶה.</p>
</blockquote>

<br>  

<blockquote>
<p>בַּת-הַיְצִירָה הַיְפֵיפִיָּה</p>
</blockquote>

<blockquote>
<p>בַּת-הָאֲוִיר, נַעֲרָה בְּתוּלָה,</p>
</blockquote>

<blockquote>
<p>בִּנְעוּרֶיהָ וּבְתֻמָּתָהּ</p>
</blockquote>

<blockquote>
<p>חָיְתָה, בִּלְּתָה אֶת יָמֶיהָ</p>
</blockquote>

<blockquote>
<p>בָּהּ בַּמְּדִינָה שֶׁבָּאֲוִיר,</p>
</blockquote>

<blockquote>
<p>בָּעֲרָבוֹת בַּמֶּרְחַבְיָה.</p>
</blockquote>

<blockquote>
<p>קָצְתָה נַפְשָׁהּ בִּבְתוּלֶיהָ,</p>
</blockquote>

<blockquote>
<p>קָשִׁים נַעֲשׂוּ חַיֶּיהָ</p>
</blockquote>

<blockquote>
<p>מִן הַחַיִּים בִּבְדִידוּתָהּ,</p>
</blockquote>

<blockquote>
<p>מִן הַחַיִּים בִּבְתוּלֶיהָ</p>
</blockquote>

<blockquote>
<p>בָּהּ בַּמְּדִינָה שֶׁבָּאֲוִיר,</p>
</blockquote>

<blockquote>
<p>בּוֹ בַּמִּדְבָּר אֵין-אַפְסָיִם.</p>
</blockquote>

<br>  

<blockquote>
<p>וּמֵרוֹם מוֹשָׁבָהּ יָרְדָה</p>
</blockquote>

<blockquote>
<p>אָז הָעַלְמָה עַל הַגַּלִּים,</p>
</blockquote>

<blockquote>
<p>עֲדֵי גַּב הַיָּם הַשָּׁקוּף</p>
</blockquote>

<blockquote>
<p>וְהַמֶּרְחַבְיָה הַנִּמְתַּחַת.</p>
</blockquote>

<blockquote>
<p>וּמִקֶּדֶם נֵעוֹר רוּחַ,</p>
</blockquote>

<blockquote>
<p>סַעַר עַז הֵגִיחַ בְּאַפּוֹ;</p>
</blockquote>

<blockquote>
<p>כֻּסּוּ פְּנֵי הַיָּם בְּקֶצֶף</p>
</blockquote>

<blockquote>
<p>וּמִשְׁבָּרִים גָּאֹה גָּאוּ.</p>
</blockquote>

<br>  

<blockquote>
<p>נִדְנֵד רוּחַ אֶת הָעַלְמָה,</p>
</blockquote>

<blockquote>
<p>גַּלִּים הִכּוּ אֶת הַבְּתוּלָה,</p>
</blockquote>

<blockquote>
<p>נִדְנְדָהּ בַּיָּם הַכָּחֹל</p>
</blockquote>

<blockquote>
<p>בְּלֵב מִשְׁבָּרִים עוֹטְרֵי-קֶצֶף.</p>
</blockquote>

<blockquote>
<p>נָתַן לָהּ הָרוּחַ זֶרַע</p>
</blockquote>

<blockquote>
<p>וְלַיָּם הָעַלְמָה הָרְתָה.</p>
</blockquote>

<br>  

<blockquote>
<p>בְּהֶרְיוֹנָהּ וּבְעִצְּבוֹנָהּ</p>
</blockquote>

<blockquote>
<p>תַּחַת נֵטֶל סִבְלוֹתֶיהָ</p>
</blockquote>

<blockquote>
<p>נָשְׂאָה שֶׁבַע מֵאוֹת-שָׁנָה,</p>
</blockquote>

<blockquote>
<p>תִּשְׁעָה דּוֹרוֹת חַיֵּי-אָדָם –</p>
</blockquote>

<blockquote>
<p>וְהַיֶּלֶד טֶרֶם יוּלַד</p>
</blockquote>

<blockquote>
<p>טֶרֶם יֵצֵא לְאוֹר עוֹלָם.</p>
</blockquote>

<br> 

<blockquote>
<p>אֵם הַמַּיִם מִתְלַבֶּטֶת,</p>
</blockquote>

<blockquote>
<p>פּוֹנָה קֵדְמָה, פּוֹנָה יָמָּה,</p>
</blockquote>

<blockquote>
<p>פּוֹנָה נֶגְבָּה אוֹ צָפוֹנָה,</p>
</blockquote>

<blockquote>
<p>אֶל כָּל פִּנּוֹת הַשָּׁמַיִם</p>
</blockquote>

<blockquote>
<p>בְּעִצְּבוֹנָהּ בְּהֶרְיוֹנָהּ</p>
</blockquote>

<blockquote>
<p>תַּחַת נֵטֶל סִבְלוֹתֶיהָ –</p>
</blockquote>

<blockquote>
<p>וְהַיֶּלֶד טֶרֶם יוּלַד,</p>
</blockquote>

<blockquote>
<p>טֶרֶם יֵצֵא לְאוֹר עוֹלָם.</p>
</blockquote>

<br>  

<blockquote>
<p>נָתְנָה קוֹל בַּבְּכִי הָעַלְמָה,</p>
</blockquote>

<blockquote>
<p>אֲמָרֶיהָ נָשְׂאָה, אָמְרָה:</p>
</blockquote>

<blockquote>
<p>&quot;אוֹיָה לִי לְבַת עֲלוּבָה,</p>
</blockquote>

<blockquote>
<p>לַמִּסְכֵּנָה, לַנּוֹדֶדֶת!</p>
</blockquote>

<blockquote>
<p>כִּי עַד פֹּה אָנֹכִי בָּאתִי</p>
</blockquote>

<blockquote>
<p>תַּחַת כִּפַּת הָרָקִיעַ,</p>
</blockquote>

<blockquote>
<p>שְׂחוֹק לָרוּחַ הַסּוֹעֶרֶת,</p>
</blockquote>

<blockquote>
<p>מִשְׂחָק לְמִשְׁבָּרִים קוֹצְפִים</p>
</blockquote>

<blockquote>
<p>עַל מֶרְחֲבֵי מֵי-הַיַּמִּים,</p>
</blockquote>

<blockquote>
<p>עַל-פְּנֵי עַרְבוֹת יָם שׁוֹמֵמִים.</p>
</blockquote>

<br>  

<blockquote>
<p>טוֹב לִי הָיָה לוּ נִשְׁאַרְתִּי</p>
</blockquote>

<blockquote>
<p>נַעֲרָה בְּתוּלָה בְּמוֹ אֲוִיר</p>
</blockquote>

<blockquote>
<p>מִהְיוֹתִי אֵם הַמַּיִם</p>
</blockquote>

<blockquote>
<p>בַּמֶּרְחַבְיָה זוֹ הַגְּדוֹלָה,</p>
</blockquote>

<blockquote>
<p>קַר לִי, קַר לִי פֹּה בַּצִּנָּה,</p>
</blockquote>

<blockquote>
<p>קֹר יֹאכְלֵנִי בַּעֲרָבָה,</p>
</blockquote>

<blockquote>
<p>תּוּגָה אֵדַע וְעַצֶּבֶת,</p>
</blockquote>

<blockquote>
<p>תָּעֹה אֵתַע בֵּין הַגַּלִּים.</p>
</blockquote>

<br> 

<blockquote>
<p>הוֹי, הוֹי אוּקוֹ אֵל-שָׁמַיִם,</p>
</blockquote>

<blockquote>
<p>אַתָּה נוֹשֵׂא הָרָקִיעַ!</p>
</blockquote>

<blockquote>
<p>אָנָּא, רֵד נָא מַהֵר הֵנָּה</p>
</blockquote>

<blockquote>
<p>נָא הִזְדָּרֵז, אֲשַׁוֵּעָה,</p>
</blockquote>

<blockquote>
<p>פְּדֵה הָעַלְמָה מִצִּירֶיהָ,</p>
</blockquote>

<blockquote>
<p>אֶת הָאִשָּׁה מִכְּאֵב-רֶחֶם!</p>
</blockquote>

<blockquote>
<p>אָנָּא רֵד נָא מַהֵר הֵנָּה</p>
</blockquote>

<blockquote>
<p>נָא הִזְדָּרֵז כִּי כֹּה צַר לִי!</p>
</blockquote>

<br>  

<blockquote>
<p>שָׁעָה קַלָּה אַךְ עָבָרָה,</p>
</blockquote>

<blockquote>
<p>רֶגַע חָלַף וְאֵינֶנּוּ –</p>
</blockquote>

<blockquote>
<p>וּבָרַוְזָה נָאָה שָׁטָה</p>
</blockquote>

<blockquote>
<p>וּמְנַפְנֶפֶת בִּכְנָפֶיהָ</p>
</blockquote>

<blockquote>
<p>מָקוֹם תָּתוּר לִבְנוֹת קִנָּהּ</p>
</blockquote>

<blockquote>
<p>מָקוֹם עָלָיו תִּבֶן בֵּיתָהּ.</p>
</blockquote>

<blockquote>
<p>פָּנְתָה קֵדְמָה, פָּנְתָה יָמָּה,</p>
</blockquote>

<blockquote>
<p>פָּנְתָה נֶגְבָּה גַּם צָפוֹנָה</p>
</blockquote>

<blockquote>
<p>שָׁוְא הִבִּיטָה – מָקוֹם אַיִן,</p>
</blockquote>

<blockquote>
<p>שָׁוְא תְּחַפֵּשׂ כִּי אֵינֶנּוּ –</p>
</blockquote>

<blockquote>
<p>מָקוֹם עָלָיו תִּבֶן קִנָּהּ,</p>
</blockquote>

<blockquote>
<p>מָקוֹם עָלָיו תָּקִים בֵּיתָהּ.</p>
</blockquote>

<br> 

<blockquote>
<p>וַתִּתְעוֹפֵף מִתְבּוֹנֶנֶת</p>
</blockquote>

<blockquote>
<p>וַתִּתְעַצֵּב גַּם אָמָרָה:</p>
</blockquote>

<blockquote>
<p>&quot;אִם עַל גַּב הָרוּחַ אֶבְנֶה,</p>
</blockquote>

<blockquote>
<p>אִם עַל גַּב הַגַּלִּים אֶבְנֶה,</p>
</blockquote>

<blockquote>
<p>תִּשָּׂא רוּחַ אֶת מִשְׁכָּנִי</p>
</blockquote>

<blockquote>
<p>וּגְרָפוּהוּ מִשְׁבְּרֵי-יַמִּים.</p>
</blockquote>

<br>  

<blockquote>
<p>שָׁמְעָה אֵם-הַמַּיִם קוֹלָהּ,</p>
</blockquote>

<blockquote>
<p>אֵם-הַמַּיִם, בַּת הַיְצִירָה,</p>
</blockquote>

<blockquote>
<p>מִן הַיָּם אֶת בִּרְכָּהּ תּוֹצִיא,</p>
</blockquote>

<blockquote>
<p>מִן הַגַּל אֶת כְּתֵפָהּ תּוֹצִיא,</p>
</blockquote>

<blockquote>
<p>כְּדֵי שֶׁתִּבֶן קֵן בָּרַוְזָה,</p>
</blockquote>

<blockquote>
<p>כְּדֵי שֶׁתָּקִים אֶת מִשְׁכָּנָהּ.</p>
</blockquote>

<br>  

<blockquote>
<p>וַתִּתְעוֹפֵף מִתְבּוֹנֶנֶת</p>
</blockquote>

<blockquote>
<p>הַבָּרַוְזָה, עוֹף-הַפֶּלֶא,</p>
</blockquote>

<blockquote>
<p>רָאֲתָה הַבֶּרֶךְ בּוֹלְטָה</p>
</blockquote>

<blockquote>
<p>מִן הַגַּלִּים בְּיָם הַתְּכֵלֶת,</p>
</blockquote>

<blockquote>
<p>אָמְרָה: שָׁם גַּבְשׁוּשִׁית עוֹלָה</p>
</blockquote>

<blockquote>
<p>גֶּבַע מוֹרִיק מַעֲלֶה עֵשֶׂב.</p>
</blockquote>

<br>  

<blockquote>
<p>וַתִּנָּשֵׂא וַתִּתְבּוֹנֵן,</p>
</blockquote>

<blockquote>
<p>יָרְדָה מַטָּה עַל הַבֶּרֶךְ,</p>
</blockquote>

<blockquote>
<p>עַל הַבֶּרֶךְ בָּנְתָה קִנָּהּ,</p>
</blockquote>

<blockquote>
<p>בֵּיצֵי זָהָב שֵׁשׁ הֵטִילָה,</p>
</blockquote>

<blockquote>
<p>שֵׁשׁ הַבֵּיצִים בֵּיצֵי זָהָב,</p>
</blockquote>

<blockquote>
<p>אַךְ הַשְּׁבִיעִית בֵּיצַת בַּרְזֶל.</p>
</blockquote>

<br>  

<blockquote>
<p>שָׁם הִתְחִילָה הִיא דּוֹגֶרֶת,</p>
</blockquote>

<blockquote>
<p>מְחַמֶּמֶת אֶת הַבֶּרֶךְ,</p>
</blockquote>

<blockquote>
<p>דָּגְרָה יוֹם וְשׁוּב יוֹם דָּגְרָה,</p>
</blockquote>

<blockquote>
<p>יָשְׁבָה דָּגְרָה גַּם יוֹם שְׁלִישִׁי.</p>
</blockquote>

<blockquote>
<p>אֵם-הַמַּיִם, בַּת הַיְצִירָה,</p>
</blockquote>

<blockquote>
<p>חָשָׁה פִּתְאֹם כְּאֵב בַּבֶּרֶךְ,</p>
</blockquote>

<blockquote>
<p>חָשָׁה פִּתְאֹם חֹם בְּעוֹרָהּ,</p>
</blockquote>

<blockquote>
<p>חֹם כֹּה גָּדוֹל בְּעוֹר הַבֶּרֶךְ,</p>
</blockquote>

<blockquote>
<p>אֵשׁ אוֹחֶזֶת בָּאַרְכֻּבָּה</p>
</blockquote>

<blockquote>
<p>וּשְׁרִירֶיהָ כְּמוֹ נְמַסִּים.</p>
</blockquote>

<br>  

<blockquote>
<p>בִּרְכָּהּ נִעְנְעָה בְּכֹחַ,</p>
</blockquote>

<blockquote>
<p>זִעְזְעָה אֶת אֵיבָרֶיהָ,</p>
</blockquote>

<blockquote>
<p>וְכָל הַבֵּיצִים נָפְלוּ מַיְמָה,</p>
</blockquote>

<blockquote>
<p>לְתוֹךְ הַגַּלִּים הִתְדַּרְדָּרוּ,</p>
</blockquote>

<blockquote>
<p>וּבַמַּיִם נֻפְּצוּ שְׁבָרִים</p>
</blockquote>

<blockquote>
<p>וַיִּתְפּוֹרְרוּ לִרְסִיסִים.</p>
</blockquote>

<br> 

<blockquote>
<p>אַךְ לֹא אָבְדוּ בְּטִיט-הַיָּוֵן</p>
</blockquote>

<blockquote>
<p>אוֹתָם שְׁבָרִים בְּתוֹךְ הַמַּיִם,</p>
</blockquote>

<blockquote>
<p>כִּי הַשְּׁבָרִים כֻּלָּם הָפְכוּ,</p>
</blockquote>

<blockquote>
<p>הָפְכוּ לָבְשׁוּ צוּרָה יָפָה:</p>
</blockquote>

<blockquote>
<p>מִן הַבֵּיצָה מִתַּחְתִּיתָהּ</p>
</blockquote>

<blockquote>
<p>נִבְרְאוּ פְּנֵי הַיַּבֶּשֶׁת;</p>
</blockquote>

<blockquote>
<p>מִן הַבֵּיצָה מֵרֹאשׁ-חֻדָּהּ</p>
</blockquote>

<blockquote>
<p>יָצְאָה כִּפַּת הַשָּׁמַיִם;</p>
</blockquote>

<blockquote>
<p>וְהַחֶלְמוֹן שֶׁמִּמַּעַל</p>
</blockquote>

<blockquote>
<p>הָפַךְ הָיָה שֶׁמֶשׁ בָּהִיר;</p>
</blockquote>

<blockquote>
<p>קְצֵה הַחֶלְבּוֹן שֶׁמִּמַּעַל</p>
</blockquote>

<blockquote>
<p>הָפַךְ הָיָה לְיָרֵחַ;</p>
</blockquote>

<blockquote>
<p>קְצֵה הַבֵּיצָה – זֶה הַבָּרֹד –</p>
</blockquote>

<blockquote>
<p>הָפַךְ הָיָה כּוֹכְבֵי-לֶכֶת;</p>
</blockquote>

<blockquote>
<p>קְצֵה הַבֵּיצָה – זֶה הֶעָכוֹר –</p>
</blockquote>

<blockquote>
<p>הָפַךְ הָיָה לַעֲנָנִים.</p>
</blockquote>

<br>  

<blockquote>
<p>יָמִים בָּאִים, יָמִים חוֹלְפִים,</p>
</blockquote>

<blockquote>
<p>שָׁנָה אַחֲרֵי שָׁנָה בָּאָה,</p>
</blockquote>

<blockquote>
<p>עִם בְּרַק שֶׁמֶשׁ עוֹדוֹ צָעִיר,</p>
</blockquote>

<blockquote>
<p>עִם אוֹר הַיָּרֵחַ – נַעַר.</p>
</blockquote>

<blockquote>
<p>בָּאָה שָׁטָה אֵם-הַמַּיִם,</p>
</blockquote>

<blockquote>
<p>בַּת-הַיְצִירָה עַל הַגַּלִּים,</p>
</blockquote>

<blockquote>
<p>עַל הַמַּיִם הַנִּרְדָּמִים,</p>
</blockquote>

<blockquote>
<p>עַל הַגַּלִּים הַמְּעֻנָּנִים;</p>
</blockquote>

<blockquote>
<p>מַיִם נִמְתְּחוּ תַּחְתֶּיהָ</p>
</blockquote>

<blockquote>
<p>וּמִמַּעַל לָהּ רָקִיעַ.</p>
</blockquote>

<blockquote>
<p>וּבַשָּׁנָה הִיא הַתְּשִׁיעִית</p>
</blockquote>

<blockquote>
<p>עִם הַקַּיִץ הָעֲשִׂירִי</p>
</blockquote>

<blockquote>
<p>נָשְׂאָה רֹאשָׁהּ מִן הַמַּיִם,</p>
</blockquote>

<blockquote>
<p>מִצְחָהּ מִתּוֹךְ מַיִם רַבִּים.</p>
</blockquote>

<blockquote>
<p>אָז הִתְחִילָה לִבְרֹא בְּרִיאָה,</p>
</blockquote>

<blockquote>
<p>יְצִירָה לִיצוֹר הִתְכּוֹנָנָה,</p>
</blockquote>

<blockquote>
<p>עַל גַּב מֵי הַיָּם הַשָּׁקוּף,</p>
</blockquote>

<blockquote>
<p>עַל מֶרְחַב יָם אֵין-סוֹף לוֹ.</p>
</blockquote>

<br>  

<blockquote>
<p>יָדָהּ פָּשְׁטָה – וַיֵּרוֹמוֹ</p>
</blockquote>

<blockquote>
<p>כֵּיפֵי-סֶלַע מִן הַמַּיִם,</p>
</blockquote>

<blockquote>
<p>בּוֹ בַּמָּקוֹם רַגְלָהּ דָּרְכָה –</p>
</blockquote>

<blockquote>
<p>הָיוּ בּוֹרוֹת יָם לַדָּגָה;</p>
</blockquote>

<blockquote>
<p>בּוֹ בַּמָּקוֹם שָׁם טָבָלָה –</p>
</blockquote>

<blockquote>
<p>הָיוּ נִבְכֵי-יָם וּמְצוּלוֹת.</p>
</blockquote>

<br>  

<blockquote>
<p>בּוֹ בַּמָּקוֹם נָגַע צִדָּהּ –</p>
</blockquote>

<blockquote>
<p>נַעֲשָׂה הַחוֹף שָׁטוּחַ;</p>
</blockquote>

<blockquote>
<p>בּוֹ בַּמָּקוֹם רַגְלָהּ נָגְעָה –</p>
</blockquote>

<blockquote>
<p>הָיוּ מִקְוָאוֹת לָאִלְתִּית;</p>
</blockquote>

<blockquote>
<p>בּוֹ בַּמָּקוֹם רֹאשָׁה פָּגַע –</p>
</blockquote>

<blockquote>
<p>נַעֲשׂוּ מִפְרְצֵי-יָם קְטַנִּים.</p>
</blockquote>

<br>  

<blockquote>
<p>מִן הַחוֹף הִרְחִיקָה שָׁטָה,</p>
</blockquote>

<blockquote>
<p>שָׁהֲתָה עַל פְּנֵי הַגַּלִּים –</p>
</blockquote>

<blockquote>
<p>יָצְרָה סְלָעִים בְּתוֹךְ הַיַּמִּים,</p>
</blockquote>

<blockquote>
<p>צוּרִים צְפוּנִים תַּחַת מַיִם,</p>
</blockquote>

<blockquote>
<p>לְהִשָּׁבֵר שָׁם אֳנִיּוֹת,</p>
</blockquote>

<blockquote>
<p>לְהִכָּחֵד שָׁם מַלָּחִים.</p>
</blockquote>

<br>  

<blockquote>
<p>נִבְרְאוּ בַּמַּיִם צוּרִים,</p>
</blockquote>

<blockquote>
<p>וּבַיָּם נָכוֹנוּ סְלָעִים,</p>
</blockquote>

<blockquote>
<p>נוֹסְדוּ כָּל עַמּוּדֵי-רוּחַ,</p>
</blockquote>

<blockquote>
<p>נוֹצְרוּ בְּמַאֲמָר אֲרָצוֹת,</p>
</blockquote>

<blockquote>
<p>הָיוּ הָאֲבָנִים בְּרֻדּוֹת,</p>
</blockquote>

<blockquote>
<p>קֻמְּטוּ-קֶמֶט פְּנֵי הַצּוּרִים –</p>
</blockquote>

<blockquote>
<p>אַךְ לֹא נוֹלַד וֵינֵמֵינֶן,</p>
</blockquote>

<blockquote>
<p>לֹא הֵגִיחַ שַׁר-הַשִּׁירִים.</p>
</blockquote>

<br>  

<blockquote>
<p>וֵינֵמֵינֶן וָתִיק נֶאֱמָן</p>
</blockquote>

<blockquote>
<p>הוֹלֵךְ תּוֹעֶה בִּמְעֵי אִמּוֹ,</p>
</blockquote>

<blockquote>
<p>שְׁלֹשִים קַיִץ הוֹלֵךְ תּוֹעֶה,</p>
</blockquote>

<blockquote>
<p>הוֹלֵךְ תּוֹעֶה שְׁלֹשִים סְתָוִים –</p>
</blockquote>

<blockquote>
<p>עַל הַמַּיִם הַנִּרְדָמִים</p>
</blockquote>

<blockquote>
<p>עַל הַמַּיִם הַמְּעֻרְפָּלִים.</p>
</blockquote>

<blockquote>
<p>אַחַר עָמַד, אוֹמֵר בְּלִבּוֹ:</p>
</blockquote>

<blockquote>
<p>אֵיכָה יוֹסִיף שָׁם וְיִחְיֶה</p>
</blockquote>

<blockquote>
<p>בַּמַּחְשַׁכִּים, בָּאַשְׁמַנִּים,</p>
</blockquote>

<blockquote>
<p>מָקוֹם צַר וּבֵין הַמְּצָרִים,</p>
</blockquote>

<blockquote>
<p>אֵין שָׁם לִרְאוֹת שֶׁמֶשׁ בָּהִיר</p>
</blockquote>

<blockquote>
<p>וְאֵין שָׁם לַחֲזוֹת אוֹר יָרֵחַ.</p>
</blockquote>

<br>  

<blockquote>
<p>נָשָׂא דְּבָרָיו, כָּכָה אָמַר</p>
</blockquote>

<blockquote>
<p>וּמִפִּיהוּ הוֹצִיא מִלִּים:</p>
</blockquote>

<blockquote>
<p>שֶׁמֶשׁ בָּהִיר נָא חַלְּצֵנִי</p>
</blockquote>

<blockquote>
<p>הוֹי יָרֵחַ הוֹצִיאֵנִי,</p>
</blockquote>

<blockquote>
<p>וְאַתְּ, הַדֻּבָּה בַּשָּׁמַיִם,</p>
</blockquote>

<blockquote>
<p>מִן הַפֶּתַח לֹא יָדַעְתִּי,</p>
</blockquote>

<blockquote>
<p>מִמִּסְגָּרִים לֹא הִסְכַּנְתִּי,</p>
</blockquote>

<blockquote>
<p>מִן הַבַּיִת זֶה הָאָפֵל!</p>
</blockquote>

<blockquote>
<p>אָנָּא קִרְאוּ דְּרוֹר לַגֶּבֶר,</p>
</blockquote>

<blockquote>
<p>חֹפֶשׁ תְּנוּ לְתִינוֹק-יֶלֶד</p>
</blockquote>

<blockquote>
<p>לִרְאוֹת אוֹר יָרֵחַ יָקָר,</p>
</blockquote>

<blockquote>
<p>לָשִׂישׂ עֲלֵי אוֹר הַשֶּׁמֶשׁ,</p>
</blockquote>

<blockquote>
<p>לְהִשְׁתַּחֲווֹת מוּל הַדֻּבָּה,</p>
</blockquote>

<blockquote>
<p>לִרְאוֹת כּוֹכְבֵי הַשָּמַיִם.</p>
</blockquote>

<br>  

<blockquote>
<p>לֹא הִדְרִירוֹ הַיָּרֵחַ,</p>
</blockquote>

<blockquote>
<p>שֶׁמֶשׁ-אוֹר לֹא שִׁחְרְרֵהוּ –</p>
</blockquote>

<blockquote>
<p>נַעֲשׂוּ חַיָּיו לוֹ לְטֹרַח,</p>
</blockquote>

<blockquote>
<p>קָצְתָה נַפְשׁוֹ כְּבָר בְּחַיָּיו.</p>
</blockquote>

<blockquote>
<p>נָגַע אָז בִּמְבוֹא הַחוֹמָה</p>
</blockquote>

<blockquote>
<p>פָּרַץ פֶּרֶץ בָּהּ בַּקְּמִיצָה,</p>
</blockquote>

<blockquote>
<p>שָׁבַר מַנְעוּל הָעֲצָמוֹת</p>
</blockquote>

<blockquote>
<p>בִּקְמִיצָתוֹ, אֶצְבַּע שְׂמֹאלוֹ;</p>
</blockquote>

<blockquote>
<p>זָחַל עַל יָדָיו לַמִּפְתָּן,</p>
</blockquote>

<blockquote>
<p>דֶּרֶךְ מָבוֹא עַל אַרְכֻּבּוֹת.</p>
</blockquote>

<br> 

<blockquote>
<p>וּבַיָּם הַכָּחֹל נָפַל,</p>
</blockquote>

<blockquote>
<p>תָּמַךְ רַגְלָיו בַּמִּשְׁבָּרִים,</p>
</blockquote>

<blockquote>
<p>כָּכָה עָמַד עַל הַגַּלִּים,</p>
</blockquote>

<blockquote>
<p>גִּבּוֹר עַל מִשְׁבָּרִים נִצָּב.</p>
</blockquote>

<br>  

<blockquote>
<p>חָמֵשׁ שָׁנִים שָׁט בַּמַּיִם</p>
</blockquote>

<blockquote>
<p>וּמִתְנַדְנֵד עוֹד שֵׁשׁ שָׁנִים,</p>
</blockquote>

<blockquote>
<p>וְעוֹד שֶׁבַע וְעוֹד שְׁמוֹנֶה,</p>
</blockquote>

<blockquote>
<p>עַד שֶׁחָתַר לַיַּבֶּשֶׁת,</p>
</blockquote>

<blockquote>
<p>עַד הַחוֹף חֲסַר הָעֵצִים</p>
</blockquote>

<blockquote>
<p>עַד הַכֵּף שֶׁאֵין עוֹד שֵׁם לוֹ.</p>
</blockquote>

<br>  

<blockquote>
<p>עַל אַרְכֻּבּוֹת הָיָה זוֹחֵל,</p>
</blockquote>

<blockquote>
<p>מִסְתַּיֵּעַ בַּיָּדַיִם;</p>
</blockquote>

<blockquote>
<p>נִצָּב לִרְאוֹת הַיָּרֵחַ,</p>
</blockquote>

<blockquote>
<p>לְהִתְעַנֵּג עַל אוֹר שֶׁמֶשׁ,</p>
</blockquote>

<blockquote>
<p>לְהִשְׁתַּחֲווֹת מוּל הַדֻּבָּה,</p>
</blockquote>

<blockquote>
<p>לִרְאוֹת כּוֹכְבֵי הַשָּׁמַיִם.</p>
</blockquote>

<br> 

<blockquote>
<p>כָּכָה נוֹלַד וֵינֵמֵינֶן,</p>
</blockquote>

<blockquote>
<p>גִבּוֹר אַדִּיר שַׂר הַשִּׁירָה;</p>
</blockquote>

<blockquote>
<p>בֵּן לְאִילְמַטַר הָעַלְמָה,</p>
</blockquote>

<blockquote>
<p>בֵּן לְקָוֶה בַּת-הַיְצִירָה.</p>
</blockquote>

<br>  

<h3 id="וֵינֵמֵינֶןזוֹרֵעַאֶתהַצְּמָחִים">וֵינֵמֵינֶן זוֹרֵעַ אֶת הַצְּמָחִים</h3>

<blockquote>
<p>וַיִּתְיַצֵּב וֵינֵמֵינֶן,</p>
</blockquote>

<blockquote>
<p>קָם עַל שְׂפַת-הַיָּם, עַל חוֹפוֹ,</p>
</blockquote>

<blockquote>
<p>עַל הָאִי הַמֻּקָּף מַיִם</p>
</blockquote>

<blockquote>
<p>וְהָעֲרָבָה הַשּׁוֹמֵמָה.</p>
</blockquote>

<br> 

<blockquote>
<p>שָׁם הוּא יוֹשֵׁב, הוֹגֶה, חוֹשֵׁב</p>
</blockquote>

<blockquote>
<p>וְשׁוֹקֵעַ בְּמַחְשְׁבוֹתָיו:</p>
</blockquote>

<blockquote>
<p>מִי זֶה יִזְרַע הָאֲדָמָה,</p>
</blockquote>

<blockquote>
<p>מִי זֶה יִזְרֶה אֶת הַזְּרָעִים?</p>
</blockquote>

<br> 

<blockquote>
<p>סַמְפְּסָה בֶּן-הַשָּׂדֶה יִזְרַע,</p>
</blockquote>

<blockquote>
<p>הוּא הוּא יִזְרֶה אֶת הַזָּרַע.</p>
</blockquote>

<br>  

<blockquote>
<p>עַל הָרָמוֹת זָרַע אֹרֶן,</p>
</blockquote>

<blockquote>
<p>עַל הָהָר הָרָם אַשּׁוּחִים,</p>
</blockquote>

<blockquote>
<p>לָעֲרָבוֹת נָתַן אַבְרָשׁ</p>
</blockquote>

<blockquote>
<p>וּבַבְּקָעוֹת פִּזֵּר סְבָכִים.</p>
</blockquote>

<br>  

<blockquote>
<p>וַיִּשְׂתָּרְגוּ כָּל הָעֵצִים,</p>
</blockquote>

<blockquote>
<p>וַיָּפוּצוּ שָׂרִיגֵיהֶם;</p>
</blockquote>

<blockquote>
<p>וַאֲמִיר-הָאֹרֶן פָּרַח,</p>
</blockquote>

<blockquote>
<p>הֵחֵל מוֹרִיק עֵץ הַגֹּפֶר,</p>
</blockquote>

<blockquote>
<p>בַּחֲרִיצִים עָלוּ לִבְנִים,</p>
</blockquote>

<blockquote>
<p>צָצוּ בְּקַרְקַע רַךְ אַלְנוּסִים,</p>
</blockquote>

<blockquote>
<p>וּבָרָטֹב – הַצַּפְצָפוֹת.</p>
</blockquote>

<blockquote>
<p>אַךְ הָאַלּוֹן טֶרֶם יִשְׂגֶּה,</p>
</blockquote>

<blockquote>
<p>עֵץ-אֱלֹהַּ טֶרֶם יַשְׁרֵשׁ.</p>
</blockquote>

<br>  

<blockquote>
<p>מִן הַיָּם עֲנָק אָז יָצָא,</p>
</blockquote>

<blockquote>
<p>גִבּוֹר קָם מִתּוֹךְ הַמְּצוּלָה</p>
</blockquote>

<blockquote>
<p>וּבָאֵשׁ הָעֵשֶׂב הִצִּית,</p>
</blockquote>

<blockquote>
<p>וַיִּבְעֲרוּ הָעֲשָׂבִים,</p>
</blockquote>

<blockquote>
<p>בָּעֲרוּ וַיִּהְיוּ אֵפֶר,</p>
</blockquote>

<blockquote>
<p>הָפְכוּ הָיוּ עָשָׁן כָּבֵד.</p>
</blockquote>

<br>  

<blockquote>
<p>וַיֵּרֹמוּ גַּלֵּי אֵפֶר,</p>
</blockquote>

<blockquote>
<p>תִּלֵּי עָפָר דַּק פּוֹרֵחַ.</p>
</blockquote>

<blockquote>
<p>וּבָאֵפֶר שָׂם הַנִּצָּן,</p>
</blockquote>

<blockquote>
<p>נָעַץ בּוֹ אֶת פְּרִי הָאַלּוֹן;</p>
</blockquote>

<blockquote>
<p>יָצָא חֹטֶר אַלּוֹן זָקוּף,</p>
</blockquote>

<blockquote>
<p>נֵצֶר מִשָּׁרָשָׁיו פָּרָח.</p>
</blockquote>

<br> 

<blockquote>
<p>שָׁלַח דָּלִיּוֹתָיו רַבּוֹת</p>
</blockquote>

<blockquote>
<p>וּפֹארוֹתָיו הַמּוֹרִיקוֹת;</p>
</blockquote>

<blockquote>
<p>נָגַע שְׁחָקִים בְּכוֹתַרְתּוֹ</p>
</blockquote>

<blockquote>
<p>וּבְצַמַּרְתּוֹ כִּסָּה אֶרֶץ,</p>
</blockquote>

<blockquote>
<p>פָּגַע עָבִים בְּמַהֲלָכָם,</p>
</blockquote>

<blockquote>
<p>מַחְשִׁיךְ שֶׁמֶשׁ בַּעֲרִיפָיו</p>
</blockquote>

<blockquote>
<p>וְאֶת הַלְּבָנָה בְּמַעְגְּלוֹתֶיהָ.</p>
</blockquote>

<br>  

<blockquote>
<p>הָיָה חוֹשֵׁב וֵינֵמֵינֶן,</p>
</blockquote>

<blockquote>
<p>נִמְלָךְ בְּכִלְיוֹתָיו הָיָה,</p>
</blockquote>

<blockquote>
<p>מִי זֶה יִכְרֹת אֶת הָאַלּוֹן,</p>
</blockquote>

<blockquote>
<p>מִי יְנַסֵּר עֵץ יוּמָלָה.</p>
</blockquote>

<blockquote>
<p>חַיֵּי צַעַר חַי הָאָדָם,</p>
</blockquote>

<blockquote>
<p>גַּם הַדָּגָה נֶעֱצָבָה</p>
</blockquote>

<blockquote>
<p>מִיּוֹם לֻקַּח אוֹר הַחַמָּה,</p>
</blockquote>

<blockquote>
<p>פָּנָה זֹהַר הַיָּרֵחַ.</p>
</blockquote>

<br> 

<blockquote>
<p>מִן הַיָּם אָז יָצָא גִבּוֹר,</p>
</blockquote>

<blockquote>
<p>גִבּוֹר בָּא מִן הַמִּשְׁבָּרִים,</p>
</blockquote>

<blockquote>
<p>אֵינוֹ מִן הַגְּדוֹלִים בְּיוֹתֵר,</p>
</blockquote>

<blockquote>
<p>אַךְ גַּם לֹא מִן הַנַּנָּסִים:</p>
</blockquote>

<blockquote>
<p>גָּדְלוֹ גֹּדֶל אֶצְבַּע אָדָם.</p>
</blockquote>

<blockquote>
<p>רֹאשׁוֹ עִטֵּר קוֹבַע נְחֹשֶׁת,</p>
</blockquote>

<blockquote>
<p>וּמַגְּפֵי נְחֹשֶׁת נָעַל,</p>
</blockquote>

<blockquote>
<p>אַבְנֵט נְחֹשֶׁת עַל חֲלָצָיו,</p>
</blockquote>

<blockquote>
<p>אַף גַּרְזִנּוֹ עָשׂוּי נְחֹשֶׁת,</p>
</blockquote>

<blockquote>
<p>יַד הַגַּרְזֶן כְּאֶצְבַּע קְטַנָּה,</p>
</blockquote>

<blockquote>
<p>אַךְ הַלַּהַב כְּצִפֹּרֶן.</p>
</blockquote>

<br>  

<blockquote>
<p>וֵינֵמֵינֶן, זָקֵן נֶאֱמָן,</p>
</blockquote>

<blockquote>
<p>נָשָׂא דְּבָרָיו, כָּכָה אָמַר:</p>
</blockquote>

<blockquote>
<p>&quot;בֵּין גִּבּוֹרִים לֹא תִּתְחַשֵּׁב,</p>
</blockquote>

<blockquote>
<p>גִּבּוֹר אֶבְיוֹן וַחֲדַל-אִישִׁים.&quot;</p>
</blockquote>

<br>  

<blockquote>
<p>עוֹד מִלָּתוֹ עַל לְשׁוֹנוֹ,</p>
</blockquote>

<blockquote>
<p>עוֹדוֹ בּוֹ מִתְבּוֹנֵן – וְהִנֵּה</p>
</blockquote>

<blockquote>
<p>שֻנָּה אוֹתוֹ הָאֶצְבָּעִי.</p>
</blockquote>

<blockquote>
<p>שׁוּר: עֲנָק הוּא כָּעֲנָקִים,</p>
</blockquote>

<blockquote>
<p>וְנוֹגֵעַ בְּרֹאשׁוֹ שְׁחָקִים.</p>
</blockquote>

<br>  

<blockquote>
<p>נָשָׂא אוֹתוֹ גִבּוֹר רַגְלָיו,</p>
</blockquote>

<blockquote>
<p>עוֹקֵר רַגְלָיו בְּחִפָּזוֹן,</p>
</blockquote>

<blockquote>
<p>אֶל הָאַלּוֹן מִהֵר נִגַּשׁ</p>
</blockquote>

<blockquote>
<p>וְאֶת הָעֵץ בַּקַּרְדֹּם הִכָּה,</p>
</blockquote>

<blockquote>
<p>כָּרַת אוֹתוֹ בְּקַרְדֻמּוֹ,</p>
</blockquote>

<blockquote>
<p>הִכָּה פַּעַם וְעוֹד פַּעַם,</p>
</blockquote>

<blockquote>
<p>וּבְהַכּוֹתוֹ פַּעַם שְׁלִישִׁית</p>
</blockquote>

<blockquote>
<p>קָרַס נָפַל אוֹתוֹ אַלּוֹן</p>
</blockquote>

<blockquote>
<p>מְלֹא קוֹמָתוֹ עַל הָאָרֶץ,</p>
</blockquote>

<blockquote>
<p>עַל כּוֹתַרְתּוֹ וְעַל צַמַּרְתּוֹ.</p>
</blockquote>

<blockquote>
<p>הִשְׁלִיךְ גִּזְעוֹ קֵדְמָה שֶׁמֶשׁ</p>
</blockquote>

<blockquote>
<p>וְאֶת כּוֹתַרְתּוֹ זָרַק יָמָּה,</p>
</blockquote>

<blockquote>
<p>אֶת הַטְּרָפִים פִּזֵּר נֶגְבָּה,</p>
</blockquote>

<blockquote>
<p>דָּלִיּוֹתָיו – יַרְכְּתֵי צָפוֹן.</p>
</blockquote>

<br>  

<blockquote>
<p>וַיְהִי מִי שֶׁמָּצָא עָנָף –</p>
</blockquote>

<blockquote>
<p>מָצָא אָשְׁרוֹ לְעוֹלָם וָעֶד,</p>
</blockquote>

<blockquote>
<p>מִי שֶׁהִצְפִּין מִן הָרָאשִׁים –</p>
</blockquote>

<blockquote>
<p>הָיָה אַשָּׁף לְעוֹלָמִים.</p>
</blockquote>

<br> 

<blockquote>
<p>וּבִנְפֹל הָאַלּוֹן כָּרוּת,</p>
</blockquote>

<blockquote>
<p>שׁוּב הִבְרִיקָה חַמָּה בָּרָה,</p>
</blockquote>

<blockquote>
<p>שׁוּב הוֹפִיעַ הַיָּרֵחַ,</p>
</blockquote>

<blockquote>
<p>עָבִים הָלְכוּ בַּשָּׁמַיִם,</p>
</blockquote>

<blockquote>
<p>נִרְאֲתָה בָּעָב הַקֶּשֶׁת</p>
</blockquote>

<blockquote>
<p>עַל הַצּוּר וּבָעֲרָפֶל,</p>
</blockquote>

<blockquote>
<p>עַל הָאִי צִמֵּחַ יָעַר.</p>
</blockquote>

<br> 

<blockquote>
<p>שָׁבוּ חֹרְשׁוֹת וַתִּפְרַחְנָה,</p>
</blockquote>

<blockquote>
<p>יַעַר מֵצֵל שָׁב וַיִּגְאֶה,</p>
</blockquote>

<blockquote>
<p>עָלוּ שׁוּב עֲשָׂבִים נָאִים,</p>
</blockquote>

<blockquote>
<p>הַצִּפֳּרִים נָשְׂאוּ קוֹלָן,</p>
</blockquote>

<blockquote>
<p>קִיכְלִים צִפְצְפוּ עַל עֵצִים,</p>
</blockquote>

<blockquote>
<p>פָּתְחָה שִׁירָה הַקּוּקִיָּה,</p>
</blockquote>

<blockquote>
<p>צָץ הַגַּרְגִּיר מִן הָאָרֶץ,</p>
</blockquote>

<blockquote>
<p>פִּרְחֵי זָהָב הִתְפַּתָּחוּ,</p>
</blockquote>

<blockquote>
<p>וַעֲשָׂבִים יָפִים עָלוּ,</p>
</blockquote>

<blockquote>
<p>פְּרָחִים נָאִים וּמַבְרִיקִים –</p>
</blockquote>

<blockquote>
<p>אַךְ הַשִּׁפּוֹן טֶרֶם יִצְמַח,</p>
</blockquote>

<blockquote>
<p>טֶרֶם יִפְרְחוּ שְׂדֵי תְּרוּמוֹת.</p>
</blockquote>

<br> 

<blockquote>
<p>וְהַזָּקֵן וֵינֵמֵינֶן</p>
</blockquote>

<blockquote>
<p>עָשָׂה קַרְדֹּם חַד לוֹ, הָלַךְ</p>
</blockquote>

<blockquote>
<p>לִכְרֹת אֶת הַיְעָרוֹת עָלוּ</p>
</blockquote>

<blockquote>
<p>וַיַּשְׁכִּיבֵם עַל הַשָּׂדֶה</p>
</blockquote>

<blockquote>
<p>וְאֶת הָעֵצִים כֻּלָּם שֵׁרַשׁ,</p>
</blockquote>

<blockquote>
<p>אַךְ אֶת עֵץ הַלִּבְנֶה הוֹתִיר</p>
</blockquote>

<blockquote>
<p>לִהְיוֹת זְבוּל לְעוֹף שָׁמַיִם,</p>
</blockquote>

<blockquote>
<p>לִהְיוֹת מִשְׁכָּן לַקּוּקִיָּה.</p>
</blockquote>

<blockquote>
<p>וְנֶשֶׁר נִשָּׂא בַּשָּׁמַיִם,</p>
</blockquote>

<blockquote>
<p>טָס בִּמְעוּפוֹ בָּרָקִיעַ</p>
</blockquote>

<blockquote>
<p>לִרְאוֹת אוֹתוֹ עֵץ הַלִּבְנֶה.</p>
</blockquote>

<blockquote>
<p>&quot;לָמָּה נִשְׁאַר אוֹתוֹ לִבְנֶה</p>
</blockquote>

<blockquote>
<p>אֶחָד מִכָּל עֵץ הַיָּעַר,</p>
</blockquote>

<blockquote>
<p>לָמָּה זֶה אַךְ הוּא יִוָּתֵר?&quot;</p>
</blockquote>

<br>  

<blockquote>
<p>עָנָה אָמַר וֵינֵמֵינֶן:</p>
</blockquote>

<blockquote>
<p>&quot;אוֹתוֹ לִבְנֶה עוֹמֵד שָׁמוּר</p>
</blockquote>

<blockquote>
<p>לִהְיוֹת זְבוּל לְעוֹף שָׁמַיִם,</p>
</blockquote>

<blockquote>
<p>בּוֹ יָנוּחַ נֶשֶׁר-שְׁחָקִים.&quot;</p>
</blockquote>

<br>  

<blockquote>
<p>אֵשׁ אָז יָבִיא לוֹ הַנֶּשֶׁר</p>
</blockquote>

<blockquote>
<p>וּבְמַקּוֹרוֹ חָצַב לַהַב.</p>
</blockquote>

<blockquote>
<p>וְרוּחַ בָּאָה מִן הַצָּפוֹן,</p>
</blockquote>

<blockquote>
<p>וּמִמִּזְרַח-שֶׁמֶשׁ נָשְׁבָה,</p>
</blockquote>

<blockquote>
<p>וְהַחֹרְשָׁה הָפְכָה אֵפֶר,</p>
</blockquote>

<blockquote>
<p>הָפְכָה הָיְתָה עָשָׁן נִדָּף.</p>
</blockquote>

<br>  

<blockquote>
<p>וְהַזָּקֵן וֵינֵמֵינֶן</p>
</blockquote>

<blockquote>
<p>הוֹצִיא חִישׁ זֵרְעוֹנִים שִׁשָּׁה,</p>
</blockquote>

<blockquote>
<p>נָטַל חִישׁ גַּרְעִינִים שִׁבְעָה,</p>
</blockquote>

<blockquote>
<p>יָצָא לַחֲרֹשׁ הָאֲדָמָה,</p>
</blockquote>

<blockquote>
<p>יָצָא לִזְרוֹת אֶת הַזָּרַע.</p>
</blockquote>

<blockquote>
<p>כָּכָה אָמַר וֵינֵמֵינֶן:</p>
</blockquote>

<blockquote>
<p>&quot;הִנְנִי זוֹרֵעַ זֶרַע,</p>
</blockquote>

<blockquote>
<p>בְּחֹפֶן-יוֹצְרִים אֲפִיצֶנּוּ,</p>
</blockquote>

<blockquote>
<p>בְּכֹחַ יָדוֹ שֶׁל אֵל שַׁדַּי,</p>
</blockquote>

<blockquote>
<p>וְיָצִיץ צִיץ עַל אוֹתוֹ שָׂדֶה</p>
</blockquote>

<blockquote>
<p>וְעָשָׂה פְּרִי עַל אוֹתוֹ קַרְקַע.</p>
</blockquote>

<br>  

<blockquote>
<p>&quot;הַאֲזִינִי, אֵם הַשְּׁדֵמוֹת,</p>
</blockquote>

<blockquote>
<p>בַּעֲלַת הַקַּרְקַע, שִׁמְעִי,</p>
</blockquote>

<blockquote>
<p>שִׁמְעִי, סַבְתַּת הָאֲדָמָה,</p>
</blockquote>

<blockquote>
<p>תְּנִי לַקַּרְקַע כֹּחַ-צְמִיחָה,</p>
</blockquote>

<blockquote>
<p>וְאוֹן לֹא תֶּחְסַר הָאֲדָמָה</p>
</blockquote>

<blockquote>
<p>וּמֵעַתָּה וְעַד עוֹלָם</p>
</blockquote>

<blockquote>
<p>תִּשָּׂא חֶסֶד וְחֵן מִלִּפְנֵי</p>
</blockquote>

<blockquote>
<p>אוֹתָהּ עַלְמָה בַּת-הַיְצִירָה.</p>
</blockquote>

<br>  

<blockquote>
<p>&quot;קוּמִי עוּרִי, הָאֲדָמָה,</p>
</blockquote>

<blockquote>
<p>אַל תִּישָׁנִי, אֶרֶץ אֵלִי,</p>
</blockquote>

<blockquote>
<p>וְיֵצֵא חֹטֶר, וְנֵצֶר יִפְרַח,</p>
</blockquote>

<blockquote>
<p>יִגְאוּ אַלְפֵי קְנֵי שִׁבֳּלִים,</p>
</blockquote>

<blockquote>
<p>מֵאוֹת בַּדִּים יְשַׂגְשֵׂגוּ</p>
</blockquote>

<blockquote>
<p>מְקוֹם שִׂדַּדְתִּי וְזָרַעְתִּי,</p>
</blockquote>

<blockquote>
<p>בַּאֲשֶׁר יָגַעְתִּי אָנִי.&quot;</p>
</blockquote>

<br>  

<blockquote>
<p>וּבַמְּרוֹמִים בַּשָּׁמַיִם</p>
</blockquote>

<blockquote>
<p>אוּקוֹ, אֵל שָׁמַיִם, נִשָּׂא,</p>
</blockquote>

<blockquote>
<p>יוֹשֵׁב נוֹעָץ, שׁוֹפֵט צֶדֶק,</p>
</blockquote>

<blockquote>
<p>וּמִקֶּדֶם שָׁלַח עָנָן,</p>
</blockquote>

<blockquote>
<p>עָנָן שֵׁנִי מִן הַצָּפוֹן,</p>
</blockquote>

<blockquote>
<p>עָנָן שְׁלִישִׁי מִן הַמַּעֲרָב</p>
</blockquote>

<blockquote>
<p>וּמִתֵּימָן עָב וְעָנָן.</p>
</blockquote>

<blockquote>
<p>וְעָנָן בְּעָנָן פָּגַע הִכָּה,</p>
</blockquote>

<blockquote>
<p>כְּנַף הָעָב בִּכְנַף מִשְׁנֵהוּ –</p>
</blockquote>

<blockquote>
<p>מָטָר סוֹחֵף נִתַּךְ אַרְצָה,</p>
</blockquote>

<blockquote>
<p>עָבֵי שְׁחָקִים דְּבַשׁ נָטָפוּ,</p>
</blockquote>

<blockquote>
<p>לְמַעַן יִגְאֶה יָם שִׁבֳּלִים,</p>
</blockquote>

<blockquote>
<p>וְקָמָה נָאוָה תֹּאמַר שִׁירָה.</p>
</blockquote>

<br>  

<blockquote>
<p>וַתֵּרֹמְנָה הַשִּׁבֳּלִים,</p>
</blockquote>

<blockquote>
<p>וַיִּתַּמֵּר קְנֵה הַשִּׁפּוֹן</p>
</blockquote>

<blockquote>
<p>מִן הַקַּרְקַע, אֲשֶׁר רִכֵּךְ</p>
</blockquote>

<blockquote>
<p>וֵינֵמֵינֶן בְּזֵעַת אַפּוֹ.</p>
</blockquote>

<br>  

<blockquote>
<p>וְהַשִּפּוֹן עָלָה יָפֶה,</p>
</blockquote>

<blockquote>
<p>שִׁשָּׁה טוּרִים בַּשִּבֳּלִים,</p>
</blockquote>

<blockquote>
<p>בְּקָנֶה אֶחָד שְׁלֹשָׁה קְשָׁרִים.</p>
</blockquote>

<br> 

<h3 id="וֵינֵמֵינֶןמִתְחָרֶהעִםיוּקָהַיְנֶןבְּשִׁירָה">וֵינֵמֵינֶן מִתְחָרֶה עִם יוּקָהַיְנֶן בְּשִׁירָה</h3>

<blockquote>
<p>וֵינֵמֵינֶן זָקֵן נֶאֱמָן</p>
</blockquote>

<blockquote>
<p>בִּלָּה יָמָיו שָׁקֵט-שָׁלֵו</p>
</blockquote>

<blockquote>
<p>בְּתוֹךְ יַעֲרוֹת וֵינֶלֶה,</p>
</blockquote>

<blockquote>
<p>בְּתוֹךְ חֻרְשׁוֹת קָלֶוָלָה,</p>
</blockquote>

<blockquote>
<p>שָׁם הוּא הָיָה שָׁר אֶת שִׁירָיו</p>
</blockquote>

<blockquote>
<p>וּמַנְגִּינוֹת חָכְמָה רַבָּה.</p>
</blockquote>

<br>

<blockquote>
<p>יוֹם יוֹם הָיָה שָׁר אֶת שִׁירָיו,</p>
</blockquote>

<blockquote>
<p>הָיָה שָׁר לוֹ לַיְלָה לַיְלָה,</p>
</blockquote>

<blockquote>
<p>שָׁר מַנְגִּינֹות יָמִים עָבְרוּ,</p>
</blockquote>

<blockquote>
<p>שָׁר עַל מוֹצָא כָּל הַדְּבָרִים,</p>
</blockquote>

<blockquote>
<p>עַתָּה לֹא יְבִינֵם אָדָם,</p>
</blockquote>

<blockquote>
<p>גַּם יְלָדִים, גַּם גִּבּוֹרִים –</p>
</blockquote>

<blockquote>
<p>יָמִים רָעִים מְאֹד בָּאוּ,</p>
</blockquote>

<blockquote>
<p>בָּא וְקָרֵב קֵץ כָּל חַיִּים.</p>
</blockquote>

<br>  

<blockquote>
<p>הַרְחֵק עָבְרָה אָז הַבְּשׂוֹרָה,</p>
</blockquote>

<blockquote>
<p>הַרְחֵק נִפְרְצָה הָרִנָּה</p>
</blockquote>

<blockquote>
<p>עַל דְּבַר שִׁיר-הָאוֹן לַזָּקֵן,</p>
</blockquote>

<blockquote>
<p>עַל מַנְגִּינוֹת כָּל גְּבוּרוֹתָיו:</p>
</blockquote>

<blockquote>
<p>בָּאוּ עָבְרוּ עַד הַדָּרוֹם</p>
</blockquote>

<blockquote>
<p>וַיַּגִּיעוּ עַד פּוֹחְיוֹלָה.</p>
</blockquote>

<br>  

<blockquote>
<p>שָׁם אֲזַי חַי יוֹקָהַיְנֶן,</p>
</blockquote>

<blockquote>
<p>לַפִּי צָעִיר רַע מַעְלָלִים.</p>
</blockquote>

<blockquote>
<p>פַּעַם נִכְנַס אֶל מַכָּרָיו,</p>
</blockquote>

<blockquote>
<p>שָׁם גַּם שָׁמַע דְּבָרִים זָרִים,</p>
</blockquote>

<blockquote>
<p>אֲשֶׁר אֶפְשָׁר לֵיטִיב לָשִׁיר,</p>
</blockquote>

<blockquote>
<p>אֶפְשָׁר לִיצוֹר שִׁירִים טוֹבִים,</p>
</blockquote>

<blockquote>
<p>טוֹבִים מִשֶּׁשָּׁר עַד עַכְשָׁו</p>
</blockquote>

<blockquote>
<p>בָּאֲפָרִים שֶׁל וֵינֶלֶה,</p>
</blockquote>

<blockquote>
<p>בְּתוֹךְ חֻרְשׁוֹת קָלֶוָלָה,</p>
</blockquote>

<blockquote>
<p>טוֹבִים מִשֶּׁהִשְׁאִיר אָבִיו.</p>
</blockquote>

<br> 

<blockquote>
<p>וַיִּתְעַבָּר יוּקָהַיְנֶן,</p>
</blockquote>

<blockquote>
<p>כִּי לֹא נָתְנָה לוֹ מָנוֹחַ</p>
</blockquote>

<blockquote>
<p>זִמְרַת וֵינֵמֵינֶן, אֲשֶׁר</p>
</blockquote>

<blockquote>
<p>הֵיטִיב לָשִׁיר שִׁיר מֵרַבִּים.</p>
</blockquote>

<blockquote>
<p>נִכְנַס אֶל אִמּוֹ הַזְּקֵנָה,</p>
</blockquote>

<blockquote>
<p>בָּא וְנִכְנַס אֶל אֲבוֹתָיו,</p>
</blockquote>

<blockquote>
<p>בָּא וְאוֹמֵר, כִּי הוּא הוֹלֵךְ,</p>
</blockquote>

<blockquote>
<p>כִּי לַדֶּרֶךְ הוּא מִתְכּוֹנֵן</p>
</blockquote>

<blockquote>
<p>אֶל מִשְׁכָּנוֹ שֶׁל וֵינֶלֶה</p>
</blockquote>

<blockquote>
<p>לְהִתְוַכֵּחַ שָׁם עִם וֵינֶה.</p>
</blockquote>

<br>  

<blockquote>
<p>אַךְ לֹא נָתְנוּ לוֹ לָלֶכֶת</p>
</blockquote>

<blockquote>
<p>גַּם הוֹרָתוֹ גַּם אָבִיהוּ</p>
</blockquote>

<blockquote>
<p>אֶל מִשְׁכָּנוֹ שֶׁל וֵינֶלֶה,</p>
</blockquote>

<blockquote>
<p>לְהִתְוַכֵּחַ שָׁם עִם וֵינֶה.</p>
</blockquote>

<blockquote>
<p>&quot;לֹא! – שָׁם יִקְסְמוּ לְךָ קֶסֶם,</p>
</blockquote>

<blockquote>
<p>יִקְסְמוּ לְךָ וְיַשְׁאִירוּ</p>
</blockquote>

<blockquote>
<p>רֹאשְׁךָ זֶה בַּעֲרֵמַת שֶׁלֶג,</p>
</blockquote>

<blockquote>
<p>יָדְךָ זֹאת בְּתוֹךְ הַקָּרָה,</p>
</blockquote>

<blockquote>
<p>לְמַעַן לֹא תָּנִיעַ יָדְךָ,</p>
</blockquote>

<blockquote>
<p>לְמַעַן לֹא תִּצְעַד רַגְלֶךָ.&quot;</p>
</blockquote>

<br>  

<blockquote>
<p>סָח הַצָּעִיר יוּקָהַיְנֶן:</p>
</blockquote>

<blockquote>
<p>&quot;זֹאת יוֹדֵעַ יָפֶה אָבִי,</p>
</blockquote>

<blockquote>
<p>אִמִּי הִיא מֵיטִיבָה דַּעַת,</p>
</blockquote>

<blockquote>
<p>אַךְ אֲנִי יוֹדֵעַ הֵיטֵב,</p>
</blockquote>

<blockquote>
<p>שֶׁבִּרְצוֹתִי לְהִתְוַכֵּחַ</p>
</blockquote>

<blockquote>
<p>וּלְהִתְחָרוֹת עִם אֲנָשִׁים,</p>
</blockquote>

<blockquote>
<p>אָמִיט חֶרְפָּה עַל הַשָּׁרִים,</p>
</blockquote>

<blockquote>
<p>אַקְסִים אֶת כָּל הַכַּשָּׁפִים,</p>
</blockquote>

<blockquote>
<p>אֶשָּׂא שִׁיר, וּמִי שֶׁהָיָה</p>
</blockquote>

<blockquote>
<p>רִאשׁוֹן יִהְיֶה בָּאַחֲרוֹנִים,</p>
</blockquote>

<blockquote>
<p>אַנְעִילֶנּוּ נַעַל-אֶבֶן,</p>
</blockquote>

<blockquote>
<p>אַלְבִּישׁ רַגְלוֹ בְּמוֹ עֵצִים,</p>
</blockquote>

<blockquote>
<p>אָשִׂים טְרָשִׁים עַל חָזֵהוּ</p>
</blockquote>

<blockquote>
<p>קֶשֶׁת-אֶבֶן עֲלֵי כְּתֵפָיו,</p>
</blockquote>

<blockquote>
<p>בָּתֵּי-יָד עֲשׂוּיִים אֶבֶן,</p>
</blockquote>

<blockquote>
<p>קוֹבַע-אֶבֶן אֲעַטְּרֶנּוּ.&quot;</p>
</blockquote>

<br>  

<blockquote>
<p>כָּכָה יָעַץ אוֹתוֹ עִקֵּשׁ,</p>
</blockquote>

<blockquote>
<p>מוֹצִיא סוּסוֹ מִן הָאֻרְוָה;</p>
</blockquote>

<blockquote>
<p>בָּאָה אֵשׁ מִנְּחִירֵי סוּסוֹ,</p>
</blockquote>

<blockquote>
<p>בְּפַרְסוֹתָיו יַתִּיז גִּצִּים;</p>
</blockquote>

<blockquote>
<p>רִסֵּן אֶת הַסּוּס הֶהָדוּר,</p>
</blockquote>

<blockquote>
<p>וּבְמִזְחֶלֶת-פָּז רְתָמָהוּ.</p>
</blockquote>

<blockquote>
<p>עָלָה יָשַׁב בַּמִּזְחֶלֶת,</p>
</blockquote>

<blockquote>
<p>עַל דּוּכָנָהּ – בְּהַרְוָחָה,</p>
</blockquote>

<blockquote>
<p>וּבַמַּגְלֵב הִכָּה סוּסוֹ,</p>
</blockquote>

<blockquote>
<p>מֵאִיץ בְּמַגְלֵב, לוֹ יַד-פְּנִינִים.</p>
</blockquote>

<blockquote>
<p>הִתְחִיל סוּסוֹ רָץ בַּדֶּרֶךְ,</p>
</blockquote>

<blockquote>
<p>הִתְחִיל טָס הַסּוּס הַמָּהִיר.</p>
</blockquote>

<br>  

<blockquote>
<p>וּמִבֵּיתוֹ טָס וַיְמַהֵר,</p>
</blockquote>

<blockquote>
<p>דּוֹהֵר יוֹם, וְעוֹד יוֹם שֵׁנִי,</p>
</blockquote>

<blockquote>
<p>מִהֵר שׁוֹטֵף גַּם יוֹם שְׁלִישִׁי;</p>
</blockquote>

<blockquote>
<p>וּבִנְטוֹת הַיּוֹם הַשְּׁלִישִׁי,</p>
</blockquote>

<blockquote>
<p>בָּא עַד אֲפָרֵי-וֵינֶלֶה</p>
</blockquote>

<blockquote>
<p>וְקָלֶוָלָה נוֹף-הַחוֹלוֹת.</p>
</blockquote>

<br> 

<blockquote>
<p>וֵינֵמֵינֶן זָקֵן נֶאֱמָן,</p>
</blockquote>

<blockquote>
<p>הוּא הַכַּשָּׁף מִימוֹת עוֹלָם,</p>
</blockquote>

<blockquote>
<p>בָּא גַּם הוּא בְּאוֹתָהּ דֶּרֶךְ,</p>
</blockquote>

<blockquote>
<p>בָּא נוֹסֵעַ בָּהּ בַּדֶּרֶךְ,</p>
</blockquote>

<blockquote>
<p>בֵּינוֹת אֲפָרֵי וֵינֶלֶה,</p>
</blockquote>

<blockquote>
<p>דֶּרֶךְ יַעֲרוֹת קָלֶוָלָה.</p>
</blockquote>

<blockquote>
<p>וּבְנָסְעָם בּוֹ אָז פָּגַע</p>
</blockquote>

<blockquote>
<p>יוּקָהַיְנֶן זֶה הַסּוֹעֵר.</p>
</blockquote>

<blockquote>
<p>יְצוּלִים נִקְלְעוּ בִּיצוּלִים</p>
</blockquote>

<blockquote>
<p>וְקַטְרָב נֶאֱחַז בְּקַטְרָב,</p>
</blockquote>

<blockquote>
<p>פִּתְאֹם נִשְׁבְּרוּ הַקְּשָׁתוֹת</p>
</blockquote>

<blockquote>
<p>אָז גַּם שְׁנֵיהֶם עָמְדוּ תַּחְתָּם –</p>
</blockquote>

<blockquote>
<p>שְׁנֵיהֵם שָׁקְעוּ בְּמַחְשְׁבוֹתֵיהֶם.</p>
</blockquote>

<blockquote>
<p>נָטֹף נָטְפוּ שְׁתֵּי הַקְּשָׁתוֹת,</p>
</blockquote>

<blockquote>
<p>עָלָה אֵד מִּתּוֹךְ הַיְצוּלִים.</p>
</blockquote>

<br>  

<blockquote>
<p>אָז גַּם יִשְׁאַל וֵינֵמֵינֶן:</p>
</blockquote>

<blockquote>
<p>&quot;אַתָּה מִי וָמִי הוֹרֶיךָ,</p>
</blockquote>

<blockquote>
<p>דּוֹהֵר, נוֹהֵג בְּשִׁגָּעוֹן,</p>
</blockquote>

<blockquote>
<p>בְּלִי רְשׁוּת בְּאִישׁ תִּפְגָּעָה?</p>
</blockquote>

<blockquote>
<p>לָמָה סִמְלוֹנִי שָׁבַרְתָּ,</p>
</blockquote>

<blockquote>
<p>קַשְׁתִּי זוֹ מִבַּד-עֵץ רַעֲנָן?</p>
</blockquote>

<blockquote>
<p>מַה פּוֹצַצְתָּ הַמִּזְחֶלֶת,</p>
</blockquote>

<blockquote>
<p>אַף פּוֹרַרְתָּ אֲדָנֶיהָ?&quot;</p>
</blockquote>

<br>  

<blockquote>
<p>סָח הַצָּעִיר יוּקָהַיְנֶן,</p>
</blockquote>

<blockquote>
<p>נָשָׂא דְּבָרוֹ, כָּכָה אָמַר:</p>
</blockquote>

<blockquote>
<p>&quot;הֵן אָנֹכִי יוּקָהַיְנֶן.</p>
</blockquote>

<blockquote>
<p>אֶפֶס עַתָּה לִי הַגִּידָה,</p>
</blockquote>

<blockquote>
<p>אַתָּה, נִמְאָס, בָּא מִנַּיִּן,</p>
</blockquote>

<blockquote>
<p>מִי מִשְׁפַּחְתְּךָ, הַבָּזוּי?&quot;</p>
</blockquote>

<br>  

<blockquote>
<p>וֵינֵמֵינֶן זָקֵן נֶאֱמָן</p>
</blockquote>

<blockquote>
<p>הִגִּיד לוֹ אֶת שְׁמוֹ וּמִי הוּא.</p>
</blockquote>

<blockquote>
<p>נָשָׂא דְּבָרוֹ, כָּכָה אָמַר:</p>
</blockquote>

<blockquote>
<p>&quot;אָכֵן אַתָּה – יוּקָהַיְנֶן!</p>
</blockquote>

<blockquote>
<p>תֵּן לִי וְאֶעֶבְרָה הָרִאשׁוֹן,</p>
</blockquote>

<blockquote>
<p>כִּי עַל-כֵּן אַתָּה הַצָּעִיר.&quot;</p>
</blockquote>

<br> 

<blockquote>
<p>אַךְ הַצָּעִיר יוּקָהַיְנֶן</p>
</blockquote>

<blockquote>
<p>עָנָה לוֹ וְכָכָה אָמַר:</p>
</blockquote>

<blockquote>
<p>&quot;מַה כָּאן עִנְיַן עֲלוּמֵינוּ,</p>
</blockquote>

<blockquote>
<p>עֲלוּמֵינוּ וְזִקְנָתֵנוּ?</p>
</blockquote>

<blockquote>
<p>כָּל הָעוֹלֶה בִּידִיעוֹתָיו,</p>
</blockquote>

<blockquote>
<p>כָּל אֲשֶׁר חָכְמָתוֹ גְּדוֹלָה,</p>
</blockquote>

<blockquote>
<p>הוּא-הוּא יִתְפּוֹס אֶת הַדֶּרֶךְ,</p>
</blockquote>

<blockquote>
<p>וְהַשֵּׁנִי לוֹ יִטְּשֶׁנָּה.</p>
</blockquote>

<blockquote>
<p>וֵינֵמֵינֶן אַתָּה אַתָּה</p>
</blockquote>

<blockquote>
<p>זֶה הַכַּשָּׁף מִימוֹת-עוֹלָם,</p>
</blockquote>

<blockquote>
<p>קוּם הִתְכּוֹנֵן לָשִׁיר שִׁירִים,</p>
</blockquote>

<blockquote>
<p>הָבָה נָשִׁיר פֹּה שִׁירֵינוּ</p>
</blockquote>

<blockquote>
<p>אִישׁ-אִישׁ יִשְׁמַע שִׁירַת אָחִיו</p>
</blockquote>

<blockquote>
<p>נַתְחִיל פֹּה תַּחֲרוּתֵנוּ.&quot;</p>
</blockquote>

<br>  

<blockquote>
<p>וֵינֵמֵינֶן זָקֵן נֶאֱמָן</p>
</blockquote>

<blockquote>
<p>עָנָה לוֹ וְכָכָה אָמַר:</p>
</blockquote>

<blockquote>
<p>&quot;הֵן אֵינֶנִּי שָׁר מְפֻרְסָם,</p>
</blockquote>

<blockquote>
<p>קוֹסֵם לֹא עוֹד יָצָא שֵׁם לוֹ,</p>
</blockquote>

<blockquote>
<p>חַיַּי עָבְרוּ בִּבְדִידוּתִי,</p>
</blockquote>

<blockquote>
<p>פֹּה עַל כַּנְפוֹת שְׂדֵה מוֹלַדְתִּי,</p>
</blockquote>

<blockquote>
<p>בֵּין אֲפָרִים בְּמוֹלַדְתִּי,</p>
</blockquote>

<blockquote>
<p>שָׁם אֲפָרִים בְּמוֹלַדְתִּי,</p>
</blockquote>

<blockquote>
<p>שָׁם שָׁמַעְתִּי אַךְ הַקּוּקִי.</p>
</blockquote>

<blockquote>
<p>אַךְ כִּרְצוֹן אִישׁ-אִישׁ גַּם יֶהִי;</p>
</blockquote>

<blockquote>
<p>תֵּן לִי וְאֶשְׁמַע אֶת שִׁירֶיךָ,</p>
</blockquote>

<blockquote>
<p>מַה יִּתְרוֹנְךָ זֶה מֵרַבִּים,</p>
</blockquote>

<blockquote>
<p>וּבַמָּה אַתָּה עָלִיתָ?&quot;</p>
</blockquote>

<blockquote>
<p>סָח הַצָּעִיר יוּקָהַיְנֶן:</p>
</blockquote>

<blockquote>
<p>&quot;אָמְנָם הַרְבֵּה מְאֹד יָדַעְתִּי,</p>
</blockquote>

<blockquote>
<p>אוּלָם אַחַת בָּרוּר אֵדַע,</p>
</blockquote>

<blockquote>
<p>אַשִּׂיג יָפֶה וְאָבִינָה:</p>
</blockquote>

<blockquote>
<p>אֶשְׁנַב-עָשָׁן יֵשׁ בַּתִּקְרָה,</p>
</blockquote>

<blockquote>
<p>תַּנּוּר לוֹ לְמַטָּה – כִּירָה.</p>
</blockquote>

<br>  

<blockquote>
<p>שַׂב-הַיָּם חַי חַיֵּי עֶדְנָה,</p>
</blockquote>

<blockquote>
<p>טוֹב לְכֶלֶב-יָם בַּמַּיִם,</p>
</blockquote>

<blockquote>
<p>בְּקִרְבָתוֹ אִלְתִּית יִטְרֹף</p>
</blockquote>

<blockquote>
<p>וּבוֹלֵעַ אֶת הַלָּכִיס.</p>
</blockquote>

<br>  

<blockquote>
<p>קַרְקַע שְׁטוּחָה מִשְׁכַּן-לָכִיס,</p>
</blockquote>

<blockquote>
<p>אִלְתִּית תִּבְחַר מָקוֹם חָלָק,</p>
</blockquote>

<blockquote>
<p>זְאֵב-הַמַּיִם מֵטִיל בֵּיצִים</p>
</blockquote>

<blockquote>
<p>בִּימוֹת-קֹר וּבְסַעַר אָיֹם.</p>
</blockquote>

<blockquote>
<p>אַךְ הָאוֹקוּנוֹס הוּא פַּחְדָן</p>
</blockquote>

<blockquote>
<p>וּבַחֹרֶף יֵרֵד צוּלָה,</p>
</blockquote>

<blockquote>
<p>בֵּיצָיו יָטִיל אַךְ בַּקַּיִץ,</p>
</blockquote>

<blockquote>
<p>יִמְחָא זָנָב עַל חוֹף מָיִם.</p>
</blockquote>

<br>  

<blockquote>
<p>וְאִם עַד עַכְשָׁו לֹא נוֹכַחְתָּ,</p>
</blockquote>

<blockquote>
<p>כִּי כָּהֵנָּה עוֹד יָדַעְתִּי,</p>
</blockquote>

<blockquote>
<p>אָז אֲסַפֵּר אֵיכָה חוֹרְשִׁים</p>
</blockquote>

<blockquote>
<p>אַנְשֵׁי-צָפוֹן בְּיַחְמוּרִים,</p>
</blockquote>

<blockquote>
<p>בְּנֵי-הַדָּרוֹם בְּסוּסוֹתֵיהֶם</p>
</blockquote>

<blockquote>
<p>וּבִשְׁוָרִים – כָּל הַנְּחִתִּים</p>
</blockquote>

<blockquote>
<p>שֶׁבְּעֵבֶר אֶרֶץ לַפְּלַנְד.</p>
</blockquote>

<blockquote>
<p>יֵשׁ יְעָרוֹת עַל הַר פִּיסָה</p>
</blockquote>

<blockquote>
<p>צוּרֵי הוֹרְנָה מַעֲלִים אֹרֶן;</p>
</blockquote>

<blockquote>
<p>יַעַר פִּיסָה עֵצָיו זְקוּפִים</p>
</blockquote>

<blockquote>
<p>הוֹרְנָה אֳרָנֶיהָ זְקוּפִים;</p>
</blockquote>

<blockquote>
<p>אַשְׁדּוֹת אֵימָה הֵמָּה שְׁלֹשָׁה</p>
</blockquote>

<blockquote>
<p>וּכְמִסְפָּרָם יַמִּים גְּדוֹלִים.</p>
</blockquote>

<blockquote>
<p>הָרִים גְּבוֹהִים גַּם הֵם שְׁלֹשָׁה</p>
</blockquote>

<blockquote>
<p>תַּחַת כִּפַּת הַשָּׁמַיִם;</p>
</blockquote>

<blockquote>
<p>הֶלֶפְּיוּאֶרֶה שֶׁל הֶמֶה,</p>
</blockquote>

<blockquote>
<p>קַטְרָקוֹסְקִי – שֶׁל קוֹרֶלִים,</p>
</blockquote>

<blockquote>
<p>אֵין מִי יִכְבּוֹשׁ הַוּוּאוֹקְסָה,</p>
</blockquote>

<blockquote>
<p>אֵין מִי יִגְבַּר עַל אִימַטְרָה.</p>
</blockquote>

<br>  

<blockquote>
<p>עָנָה אָמַר וֵינֵמֵינֶן:</p>
</blockquote>

<blockquote>
<p>&quot;שֵׂכֶל תִּינוֹק, חָכְמַת נָשִׁים</p>
</blockquote>

<blockquote>
<p>אֵינָם נָאִים לְבַעַל-זָקָן</p>
</blockquote>

<blockquote>
<p>וְלֹא יָאִים לְאִישׁ נָשׂוּי.</p>
</blockquote>

<blockquote>
<p>תֹּאמַר לִי רֵאשִׁית כָּל דָּבָר,</p>
</blockquote>

<blockquote>
<p>עָמְקָן שֶׁל עֲלִילוֹת-נֶצַח.&quot;</p>
</blockquote>

<br>  

<blockquote>
<p>סָח הַצָּעִיר יוּקָהַיְנֶן</p>
</blockquote>

<blockquote>
<p>נָשָׂא דְּבָרָיו, כָּכָה אָמַר:</p>
</blockquote>

<blockquote>
<p>&quot;עַל הַיַּרְגָּז אֲסַפֵּרָה</p>
</blockquote>

<blockquote>
<p>כִּי מִשְׁפַּחְתּוֹ – עוֹף פּוֹרֵחַ</p>
</blockquote>

<blockquote>
<p>מִמִּשְׁפַּחַת נָחָשׁ – צֶפַע;</p>
</blockquote>

<blockquote>
<p>גִּלְדָּן הוּא מִין דָּג בַּמַּיִם;</p>
</blockquote>

<blockquote>
<p>בַּרְזֶל – טִבְעוֹ לְהִתְרַכֵּךְ,</p>
</blockquote>

<blockquote>
<p>טֶבַע עָפָר – לְהִתְחַמֵּץ;</p>
</blockquote>

<blockquote>
<p>אֶפְשָׁר לְהִכָּווֹת בְּרוֹתְחִים,</p>
</blockquote>

<blockquote>
<p>יֵשׁ סַכָּנָה בִּיקוֹד-לַהַב.</p>
</blockquote>

<br>  

<blockquote>
<p>אֵין כַּמַּיִם מַרְפֵּא יָשָׁן;</p>
</blockquote>

<blockquote>
<p>וְהַקֶּצֶף – טוֹב לִקְסָמִים;</p>
</blockquote>

<blockquote>
<p>קוֹסֵם רִאשׁוֹן – הוּא בּוֹרְאֵנוּ;</p>
</blockquote>

<blockquote>
<p>אֱלֹהִים – עַתִּיק-הַמְּרַפְּאִים.</p>
</blockquote>

<br>  

<blockquote>
<p>מִן הָהָר הַמַּיִם בָּאוּ,</p>
</blockquote>

<blockquote>
<p>מִשָּׁמַיִם אֵשׁ נָפָלָה;</p>
</blockquote>

<blockquote>
<p>הָפְכָה הַחֲלֻדָּה בַּרְזֶל;</p>
</blockquote>

<blockquote>
<p>עַל הַצּוּר הַנְּחֹשֶׁת נוֹלְדָה.</p>
</blockquote>

<br>  

<blockquote>
<p>רְקָק הוּא אַב כָּל הָאֲרָצוֹת;</p>
</blockquote>

<blockquote>
<p>הַצַּפְצָפָה – אֵם כָּל אִילָן;</p>
</blockquote>

<blockquote>
<p>בַּיִת רִאשׁוֹן – הוּא הָאֹרֶן;</p>
</blockquote>

<blockquote>
<p>וּכְלִי רִאשׁוֹן – הָאֲבָנִים.</p>
</blockquote>

<br>  

<blockquote>
<p>וֵינֵמֵינֶן זָקֵן נֶאֱמָן</p>
</blockquote>

<blockquote>
<p>נָשָׂא דְּבָרוֹ, כָּכָה עָנָה:</p>
</blockquote>

<blockquote>
<p>&quot;כְּלוּם עוֹד יֵשׁ בְּפִיךָ דָּבָר</p>
</blockquote>

<blockquote>
<p>אוֹ עַד גְּמַר טִפְּשׁוּתְךָ בָּאתָ?&quot;</p>
</blockquote>

<br>  

<blockquote>
<p>סָח הַצָּעִיר יוּקָהַיְנֶן:</p>
</blockquote>

<blockquote>
<p>&quot;לֹא, כִּי עוֹד דְּבַר-מָה זָכַרְתִּי;</p>
</blockquote>

<blockquote>
<p>זְכוּרַנִי יְמֵי-קֶדֶם,</p>
</blockquote>

<blockquote>
<p>אָז חָרַשְׁתִּי פְּנֵי-הַיַּמִּים</p>
</blockquote>

<blockquote>
<p>וְכָרִיתִי אֶת הַמְּצוּלוֹת,</p>
</blockquote>

<blockquote>
<p>גַּחַר לְדָגִים חָפַרְתִּי,</p>
</blockquote>

<blockquote>
<p>הֶעֱמַקְתִּי קַרְקַע-יַמִּים</p>
</blockquote>

<blockquote>
<p>וְיָצַקְתִּי הָאֲגַמִּים,</p>
</blockquote>

<blockquote>
<p>הֲרִימוֹתִי אֶת הֶהָרִים</p>
</blockquote>

<blockquote>
<p>וּפִזַּרְתִּי סְלָעִים סָבִיב.</p>
</blockquote>

<br>  

<blockquote>
<p>בֵּין הַגְּדוֹלִים אָז הָיִיתִי</p>
</blockquote>

<blockquote>
<p>שִׁשִּי – וּבֵין הַגִּבּוֹרִים</p>
</blockquote>

<blockquote>
<p>הָיָה שֵׁם לִי, הוּא הַשְּבִיעִי.</p>
</blockquote>

<blockquote>
<p>אֶרֶץ זוֹ אֲזַי בָּרָאנוּ,</p>
</blockquote>

<blockquote>
<p>שַׂמְנוּ בֵּין הַגְּבוּלוֹת אֲוִיר</p>
</blockquote>

<blockquote>
<p>וְעַמּוּד הָרוּחַ צַרְנוּ</p>
</blockquote>

<blockquote>
<p>גַּם אֶת כִּפַּת הָרָקִיעַ,</p>
</blockquote>

<blockquote>
<p>אָז תִּוִּינוּ שְׁבִיל יָרֵחַ,</p>
</blockquote>

<blockquote>
<p>יַחְדָּו צַרְנוּ אֶת הַשֶּׁמֶשׁ</p>
</blockquote>

<blockquote>
<p>וְאֶת הַכִּימָה בַּשָּׁמַיִם</p>
</blockquote>

<blockquote>
<p>וּפִזַּרְנוּ בָּם כּוֹכָבִים.&quot;</p>
</blockquote>

<br>  

<blockquote>
<p>עָנָה אָמַר וֵינֵמֵינֶן:</p>
</blockquote>

<blockquote>
<p>&quot;שֶׁקֶר אֵין לוֹ שִׁעוּר דְּבָרְךָ.</p>
</blockquote>

<blockquote>
<p>לֹא הָיִיתָ בְּכָל אֵלֶּה,</p>
</blockquote>

<blockquote>
<p>עֵת שֶׁחָרְשׁוּ גַּלֵּי-יַמִּים,</p>
</blockquote>

<blockquote>
<p>עֵת שֶׁחָפְרוּ אֶת הַתְּהוֹמוֹת,</p>
</blockquote>

<blockquote>
<p>כָּרוּ מְעָרוֹת לִבְנֵי-דָגָה</p>
</blockquote>

<blockquote>
<p>הֶעֱמִיקוּ עִמְקֵי-מַיִם</p>
</blockquote>

<blockquote>
<p>וַיַּרְחִיבוּ הָאֲגַמִּים,</p>
</blockquote>

<blockquote>
<p>וְאֶת הָהָר הֵרִימוּ מָעְלָה,</p>
</blockquote>

<blockquote>
<p>פִּזְּרוּ אֶת הַסְּלָעִים סָבִיב.</p>
</blockquote>

<br>  

<blockquote>
<p>אוֹתְךָ שָׁם שׁוּם אִישׁ לֹא רָאָה,</p>
</blockquote>

<blockquote>
<p>גַּם לֹא רָאָה גַּם לֹא שָׁמַע</p>
</blockquote>

<blockquote>
<p>זֶה שֶׁבָּרָא כָּל הָאָרֶץ,</p>
</blockquote>

<blockquote>
<p>וְאֶת הָאֲוִיר שָׂם בַּגְּבוּלוֹת,</p>
</blockquote>

<blockquote>
<p>קָבַע אֶת עַמּוּד הָרוּחַ,</p>
</blockquote>

<blockquote>
<p>בָּרָא כִּפַּת-הָרָקִיעַ,</p>
</blockquote>

<blockquote>
<p>הִתְוָה נָתִיב לַיָּרֵחַ,</p>
</blockquote>

<blockquote>
<p>קָבַע דֶּרֶךְ חַמָּה בָּרָה,</p>
</blockquote>

<blockquote>
<p>וְאֶת הַכִּימָה בַּשָּׁמַיִם,</p>
</blockquote>

<blockquote>
<p>פִּזֵּר בָּם אֶת הַכּוֹכָבִים.&quot;</p>
</blockquote>

<br>  

<blockquote>
<p>סָח הַצָּעִיר יוּקָהַיְנֶן,</p>
</blockquote>

<blockquote>
<p>נָשָׂא דְּבָרוֹ, כָּכָה אָמַר:</p>
</blockquote>

<blockquote>
<p>&quot;אִם אִבַּדְתִּי אֶת שִׂכְלִי,</p>
</blockquote>

<blockquote>
<p>חַרְבִּי תַּעֲנֶה הִיא תַּחְתָּי.</p>
</blockquote>

<blockquote>
<p>הָבָה סָבִי וֵינֵמֵינֶן,</p>
</blockquote>

<blockquote>
<p>זַמָּר אֲשֶׁר פִּיהוּ רָחָב,</p>
</blockquote>

<blockquote>
<p>קוּמָה נָמֹד חַרְבוֹתֵינוּ</p>
</blockquote>

<blockquote>
<p>וְנִתְבּוֹנֵן בַּלְּהָבִים.&quot;</p>
</blockquote>

<br> 

<blockquote>
<p>סָח הַזָּקֵן וֵינֵמֵינֶן:</p>
</blockquote>

<blockquote>
<p>&quot;לִי לֹא צְפוּיָה כָּל סַכָּנָה</p>
</blockquote>

<blockquote>
<p>מֵחָכְמָתְךָ, מֵחַרְבֶּךָ,</p>
</blockquote>

<blockquote>
<p>מִכְּלִי-זֵינְךָ, מֵעָרְמָתְךָ,</p>
</blockquote>

<blockquote>
<p>אֶפֶס כִּרְצוֹנְךָ כֵּן יֶהִי.</p>
</blockquote>

<blockquote>
<p>אַךְ עִם מִסְכֵּן-דַּל כְּמוֹתֶךָ</p>
</blockquote>

<blockquote>
<p>אֵינִי מוֹדֵד אֶת הַחֶרֶב.</p>
</blockquote>

<blockquote>
<p>אַתָּה מָאוּס וּמְנֻוָּל.</p>
</blockquote>

<br>  

<blockquote>
<p>קָצֹף קָצַף יוּקָהַיְנֶן,</p>
</blockquote>

<blockquote>
<p>בַּחֲרוֹנוֹ עִקֵּם פִּיהוּ,</p>
</blockquote>

<blockquote>
<p>מְנַעְנֵעַ רֹאשׁוֹ-פֶּרֶא,</p>
</blockquote>

<blockquote>
<p>נָשָׂא דְּבָרוֹ וְכֹה אָמַר:</p>
</blockquote>

<blockquote>
<p>&quot;אֶת הַיָּרֵא לָמֹד חֶרֶב,</p>
</blockquote>

<blockquote>
<p>חָרֵד לְהִסְתַּכֵּל בְּלַהַב,</p>
</blockquote>

<blockquote>
<p>אוֹתוֹ אָדָם אֶהֶפְכֶנּוּ,</p>
</blockquote>

<blockquote>
<p>לֹעַ שֶׁל חֲזִיר אֲשִׁיתוֹ.</p>
</blockquote>

<blockquote>
<p>אוֹתוֹ מִין בְּנֵי-אָדָם נִקְלִים</p>
</blockquote>

<blockquote>
<p>אֲפִיצֵמוֹ בְּכָל הַמְּקוֹמוֹת,</p>
</blockquote>

<blockquote>
<p>בְּגַלֵּי-אַשְׁפָּה אַשְׁכִּיבֵמוֹ</p>
</blockquote>

<blockquote>
<p>אוֹ אֶל זָוִית-רֶפֶת אֶזְרוֹק.&quot;</p>
</blockquote>

<br>  

<blockquote>
<p>וַיִּתְעַצֵּב וֵינֵמֵינֶן,</p>
</blockquote>

<blockquote>
<p>אַפּוֹ חָרָה בּוֹ וַיִּקְצוֹף,</p>
</blockquote>

<blockquote>
<p>הִתְחִיל הוּא אֲזַי בְּשִׁירָה,</p>
</blockquote>

<blockquote>
<p>פָּתַח הוּא אֲזַי בְּאֹמֶר.</p>
</blockquote>

<blockquote>
<p>לֹא שִׁיר שֶׁל תִּינוֹקוֹת יָשִׁיר</p>
</blockquote>

<blockquote>
<p>וְלֹא מִשַּׁעֲשׁוּעֵי-אִשָּׁה –</p>
</blockquote>

<blockquote>
<p>שִׁירַת הַגִּבּוֹרִים שָׁר אָז,</p>
</blockquote>

<blockquote>
<p>לֹא יַשִּׂיגוּם כְּלָל תִּינוֹקוֹת,</p>
</blockquote>

<blockquote>
<p>שִׁיר לִשְׁלִישׁ יְשִׁירֵם נַעַר,</p>
</blockquote>

<blockquote>
<p>אַךְ לְמֶחֱצָה – חֲתָנִים;</p>
</blockquote>

<blockquote>
<p>יָמִים רָעִים כִּי הִגִּיעוּ,</p>
</blockquote>

<blockquote>
<p>קֵץ לְכָל הַחַיִּים בָּא כְּבָר.</p>
</blockquote>

<br>  

<blockquote>
<p>פָּתַח בְּעֹז אָז וֵינֵמֵינֶן,</p>
</blockquote>

<blockquote>
<p>וַיִּזְדַּעְזְעוּ אַגְמֵי-מַיִם,</p>
</blockquote>

<blockquote>
<p>הַר הַנְּחֹשֶׁת רָעַד רָעֹד,</p>
</blockquote>

<blockquote>
<p>אֶבֶן קָשָׁה הִתְבַּקָּעָה,</p>
</blockquote>

<blockquote>
<p>קָרַס סֶלַע מֵעַל סֶלַע,</p>
</blockquote>

<blockquote>
<p>וַיִּתְפּוֹרְרוּ הַצּוּרִים.</p>
</blockquote>

<blockquote>
<p>הִתְחִיל שָׁר – וְהִסְתָּעֵפוּ</p>
</blockquote>

<blockquote>
<p>בַּדֵּי קֶשֶׁת הַלַּפְּלַנְדִּי.</p>
</blockquote>

<blockquote>
<p>צָץ אַשּׁוּחַ עַל הַקַּטְרָב,</p>
</blockquote>

<blockquote>
<p>עַל הָרְצוּעָה – הָעֲרָבָה,</p>
</blockquote>

<blockquote>
<p>וַתֵּהָפֵךְ הַמִּזְחֶלֶת</p>
</blockquote>

<blockquote>
<p>הַמֻּזְהָבָה – שִׂיחַ-נָהָר,</p>
</blockquote>

<blockquote>
<p>וּמַגְלְבוֹ סוּג-הַפְּנִינִים</p>
</blockquote>

<blockquote>
<p>הָפַךְ-הָיָה סוּף-הַנַּחַל,</p>
</blockquote>

<blockquote>
<p>סוּסוֹ זֶה לְבֶן-הַמֵּצַח</p>
</blockquote>

<blockquote>
<p>הָפַך סֶלַע עַל הָאֶשֶׁד,</p>
</blockquote>

<blockquote>
<p>חַרְבּוֹ, שֶׁנִּצָּבָהּ כֶּתֶם,</p>
</blockquote>

<blockquote>
<p>הָיְתָה בָּרָק בָּרָקִיעַ,</p>
</blockquote>

<blockquote>
<p>וְהַקֶּשֶׁת הַמְּגֻוֶּנֶת</p>
</blockquote>

<blockquote>
<p>נִמְתְּחָה קֶשֶׁת עַל פְּנֵי יַמִּים.</p>
</blockquote>

<blockquote>
<p>עָפוּ חִצֵּי הַלַּפְּלַנְדִּי,</p>
</blockquote>

<blockquote>
<p>חִצִּים קַלִּים תַּבְנִית פֶּרֶס,</p>
</blockquote>

<blockquote>
<p>כַּלְבּוֹ בַּעַל אַף שָׂרוּעַ</p>
</blockquote>

<blockquote>
<p>הָפַךְ אֶבֶן-חָצָץ גְּדוֹלָה.</p>
</blockquote>

<br>  

<blockquote>
<p>גַּם קוֹבָעוֹ הָפַךְ וֵינוֹ –</p>
</blockquote>

<blockquote>
<p>הָפַךְ הָיָה עָב אֲרֻכָּה</p>
</blockquote>

<blockquote>
<p>וּכְסָיוֹתָיו שֻׁנּוּ פִּתְאֹם,</p>
</blockquote>

<blockquote>
<p>הָיוּ פְּרָחִים עַל פְּנֵי מַיִם,</p>
</blockquote>

<blockquote>
<p>כְּתֹנֶת צֶמֶר לוֹ מְרַחֶפֶת</p>
</blockquote>

<blockquote>
<p>תַּבְנִית עָב בְּדֹק שָׁמַיִם,</p>
</blockquote>

<blockquote>
<p>כּוֹכְבֵי חֲגוֹרָתוֹ נוֹצְצוּ</p>
</blockquote>

<blockquote>
<p>כַּכּוֹכָבִים בָּרָקִיעַ.</p>
</blockquote>

<br>  

<blockquote>
<p>עוֹדוֹ שָׁר, וְיוּקָהַיְנֶן</p>
</blockquote>

<blockquote>
<p>שָׁקַע בְּתוֹךְ הַטִּיט עַד מָתְנָיו,</p>
</blockquote>

<blockquote>
<p>עַד הַחֲגוֹרָה בַּבִּצָּה,</p>
</blockquote>

<blockquote>
<p>תּוֹךְ חוֹל שָׁפוּךְ – שְׁתֵּי כִּתְפוֹתָיו.</p>
</blockquote>

<br>  

<blockquote>
<p>רַק אָז הֵבִין יוּקָהַיְנֶן,</p>
</blockquote>

<blockquote>
<p>רַק אָז הִשִּׂיג וְהִתְבּוֹנֵן</p>
</blockquote>

<blockquote>
<p>כִּי לֹא זֶה הַדֶּרֶךְ בָּחַר,</p>
</blockquote>

<blockquote>
<p>וּבִנְתִיב-שָׁוְא פָּנָה הָלַךְ</p>
</blockquote>

<blockquote>
<p>לְהִתְחָרוֹת בְּהַשְׁבָּעוֹת</p>
</blockquote>

<blockquote>
<p>עִם הַזָּקֵן וֵינֵמֵינֶן.</p>
</blockquote>

<br>  

<blockquote>
<p>רָצָה לְהָזִיז רֶגֶל אַחַת,</p>
</blockquote>

<blockquote>
<p>וְלֹא יָכֹל לַהֲרִימָהּ,</p>
</blockquote>

<blockquote>
<p>רָצָה לְהָנִיד אֶת הַשְּׁנִיָּה,</p>
</blockquote>

<blockquote>
<p>וְהִנֵּה הִיא נְעוּלָה אֶבֶן.</p>
</blockquote>

<br>  

<blockquote>
<p>וַיִּתְבַּהֵל יוּקָהַיְנֶן,</p>
</blockquote>

<blockquote>
<p>אֲחָזַתְהוּ אֵימָה גְּדוֹלָה,</p>
</blockquote>

<blockquote>
<p>רָאָה כִּי בָּאָהוּ אָסוֹן,</p>
</blockquote>

<blockquote>
<p>נָשָׂא דְּבָרוֹ, כָּכָה אָמַר:</p>
</blockquote>

<br>  

<blockquote>
<p>&quot;וֵינֵמֵינֶן רַב הַחָכְמָה</p>
</blockquote>

<blockquote>
<p>הוֹי הַכַּשָּׁף מִימוֹת עוֹלָם,</p>
</blockquote>

<blockquote>
<p>הָפְכָה נָא הַשְׁבָּעוֹתֶיךָ,</p>
</blockquote>

<blockquote>
<p>הָשֵׁב נָא אֶת אָלוֹתֶיךָ,</p>
</blockquote>

<blockquote>
<p>תֵּן לִי וּמִכָּאן אֵצֵאָה,</p>
</blockquote>

<blockquote>
<p>שַׁחְרְרֵנִי מִן הַמֵּצַר,</p>
</blockquote>

<blockquote>
<p>כֹּפֶר אָבִיא לְךָ, וְאֶתֵּן</p>
</blockquote>

<blockquote>
<p>כָּל אֲשֶׁר עָלַי תָּשִׁיתָה.&quot;</p>
</blockquote>

<br>  

<blockquote>
<p>סָח הַזָּקֵן וֵינֵמֵינֶן:</p>
</blockquote>

<blockquote>
<p>&quot;וּמַה תֹּאמַר לִי וְתִתֵּן,</p>
</blockquote>

<blockquote>
<p>וְהָפַכְתִּי הַהַשְׁבָּעוֹת</p>
</blockquote>

<blockquote>
<p>וְאָשִׁיבָה אֶת אָלוֹתַי,</p>
</blockquote>

<blockquote>
<p>וְאַנִּיחֲךָ לָלֶכֶת,</p>
</blockquote>

<blockquote>
<p>אֲשַׁחְרֶרְךָ מִן הַמֵּצַר?&quot;</p>
</blockquote>

<br>  

<blockquote>
<p>עָנָה יוּקָהַיְנֶן, אָמַר:</p>
</blockquote>

<blockquote>
<p>&quot;יֵשׁ לִי קְשָׁתוֹת טוֹבוֹת שְׁתַּיִם,</p>
</blockquote>

<blockquote>
<p>זוּג שֶׁל קְשָׁתוֹת מְאֹד נֶחְמָדוֹת:</p>
</blockquote>

<blockquote>
<p>אַחַת – הִיא קוֹלַעַת יָפֶה,</p>
</blockquote>

<blockquote>
<p>וְהַשְּׁנִיָּה תֵּטִיב לִירוֹת,</p>
</blockquote>

<blockquote>
<p>בְּחַר אֶת אֲשֶׁר תִּבְחַר – אֶחָת.&quot;</p>
</blockquote>

<br>  

<blockquote>
<p>סָח הַזָּקֵן וֵינֵמֵינֶן:</p>
</blockquote>

<blockquote>
<p>&quot;אֵין לִי חֵפֶץ בְּקַשְׁתּוֹתֶיךָ,</p>
</blockquote>

<blockquote>
<p>טִפֵּשׁ, לָמָּה לִי הַקְּשָׁתוֹת?</p>
</blockquote>

<blockquote>
<p>לִי בַּבַּיִת כַּמָּה קְשָׁתוֹת,</p>
</blockquote>

<blockquote>
<p>כָּל הַכְּתָלִים מְלֵאִים אוֹתָן,</p>
</blockquote>

<blockquote>
<p>תְּפוּסִים בָּהֶן כָּל מַסְמְרַי.</p>
</blockquote>

<blockquote>
<p>הֵן בְּעַצְמָן הוֹלְכוֹת יַעְרָה,</p>
</blockquote>

<blockquote>
<p>וּבִלְעָדַי הֵנָּה יוֹרוֹת.&quot;</p>
</blockquote>

<blockquote>
<p>הִתְחִיל שָׁר – וְיוּקָהַיְנֶן</p>
</blockquote>

<blockquote>
<p>הוֹסִיף שָׁקַע בְּעִמְקֵי-בִּצָּה.</p>
</blockquote>

<br>  

<blockquote>
<p>סָח הַצָּעִיר יוּקָהַיְנֶן:</p>
</blockquote>

<blockquote>
<p>&quot;יֵשׁ לִי שְׁתֵּי דּוּגִיּוֹת טוֹבוֹת,</p>
</blockquote>

<blockquote>
<p>זוּג שֶׁל סִירוֹת מְאֹד נָאוֹת</p>
</blockquote>

<blockquote>
<p>אַחַת עָפָה כְּאוֹתָהּ צִפּוֹר,</p>
</blockquote>

<blockquote>
<p>מִטְעָן תִּשָּׂא לָהּ הַשְּׁנִיָּה.</p>
</blockquote>

<blockquote>
<p>קַח אֶת אֲשֶׁר תִּקַּח – אֶחָת.&quot;</p>
</blockquote>

<br>  

<blockquote>
<p>סָח הַזָּקֵן וֵינֵמֵינֶן:</p>
</blockquote>

<blockquote>
<p>&quot;אֵינִי רוֹצֶה בְּסִירוֹתֶיךָ</p>
</blockquote>

<blockquote>
<p>אֵין לִי חֵפֶץ בַּדּוּגִיּוֹת.</p>
</blockquote>

<blockquote>
<p>לִי בַּבַּיִת כַּמָּה סִירוֹת,</p>
</blockquote>

<blockquote>
<p>חוֹף הַיָּם הֵן כִּסּוּ כֻּלּוֹ,</p>
</blockquote>

<blockquote>
<p>מִלְאוּ תָּפְסוּ כָּל מִפְרָצָיו.</p>
</blockquote>

<blockquote>
<p>אֵלֶּה הוֹלְכוֹת עִם הָרוּחַ,</p>
</blockquote>

<blockquote>
<p>אֵלֶּה הוֹלְכוֹת נֶגֶד רוּחַ.&quot;</p>
</blockquote>

<blockquote>
<p>שָׁב וְשָׁר – וְיוּקָהַיְנֶן</p>
</blockquote>

<blockquote>
<p>הוֹסִיף שָׁקַע בְּעִמְקֵי-בִּצָּה.</p>
</blockquote>

<br>  

<blockquote>
<p>סָח הַצָּעִיר יוּקָהַיְנֶן:</p>
</blockquote>

<blockquote>
<p>&quot;שְׁנַיִם סוּסִים בְּאֻרְוָתִי</p>
</blockquote>

<blockquote>
<p>זוּג שֶׁל זְכָרִים מְאֹד יָפִים:</p>
</blockquote>

<blockquote>
<p>אֶחָד רָץ מְמַהֵר בְּרוּצוֹ,</p>
</blockquote>

<blockquote>
<p>וְהַשֵּׁנִי טוֹב לְרִתְמָה.</p>
</blockquote>

<blockquote>
<p>קַח אֶת אֲשֶׁר תִּקַּח – אֶחָד.&quot;</p>
</blockquote>

<br>  

<blockquote>
<p>סָח הַזָּקֵן וֵינֵמֵינֶן:</p>
</blockquote>

<blockquote>
<p>&quot;אֵין לִי צֹרֶךְ בְּסוּסֶיךָ,</p>
</blockquote>

<blockquote>
<p>בִּזְכָרֶיךָ הַמְּהֻלָּלִים,</p>
</blockquote>

<blockquote>
<p>סוּסִים רַבִּים לִי בַּבַּיִת,</p>
</blockquote>

<blockquote>
<p>סוּס וְסוּס עַל יַד כָּל שֹׁקֶת,</p>
</blockquote>

<blockquote>
<p>תּוֹפְסִים מָקוֹם בְּכָל אֻרְוָה,</p>
</blockquote>

<blockquote>
<p>מַיִם זַכִּים עַל גַבֵּיהֶם,</p>
</blockquote>

<blockquote>
<p>כֹּר שֶׁל חֵלֶב עַל עֻקְצֵיהֶם.&quot;</p>
</blockquote>

<blockquote>
<p>שָׁב וְשָׁר – וְיוּקָהַיְנֶן</p>
</blockquote>

<blockquote>
<p>הוֹסִיף שָׁקַע בְּעִמְקֵי-בִּצָּה.</p>
</blockquote>

<br>  

<blockquote>
<p>סָח הַצָּעִיר יוּקָהַיְנֶן:</p>
</blockquote>

<blockquote>
<p>&quot;וֵינֵמֵינֶן שְׂבַע הַיָּמִים,</p>
</blockquote>

<blockquote>
<p>הָפְכָה נָא אֶת אָלוֹתֶיךָ,</p>
</blockquote>

<blockquote>
<p>הָשֵׁב נָא הַשְׁבָּעוֹתֶיךָ,</p>
</blockquote>

<blockquote>
<p>אֶשְׁפּוֹךְ פָּז לְךָ, מְלֹא קוֹבַע</p>
</blockquote>

<blockquote>
<p>וּמִצְנֶפֶת מְלֵאָה כָּסֶף.</p>
</blockquote>

<blockquote>
<p>אָבִי הֵבִיא מִשְׂדֵה-קֶטֶל,</p>
</blockquote>

<blockquote>
<p>הִכְנִיס הוּא מִן הַמִּלְחָמָה.&quot;</p>
</blockquote>

<br>  

<blockquote>
<p>סָח הַזָּקֵן וֵינֵמֵינֶן:</p>
</blockquote>

<blockquote>
<p>&quot;אֵין לִי צֹרֶךְ בְּכַסְפֶּךָ,</p>
</blockquote>

<blockquote>
<p>לָמָּה זְהָבְךָ לִי וְהַכֶּתֶם?</p>
</blockquote>

<blockquote>
<p>לִי בַּבַּיִת הַרְבֵּה זָהָב,</p>
</blockquote>

<blockquote>
<p>מְלֵאִים בָּמוֹ הַמַּחְסָנִים,</p>
</blockquote>

<blockquote>
<p>כָּל הַתֵּבוֹת עוֹמְדוֹת גְּדוּשׁוֹת;</p>
</blockquote>

<blockquote>
<p>צַח הַזָּהָב כַּיָּרֵחַ,</p>
</blockquote>

<blockquote>
<p>וְכַשֶּׁמֶשׁ – אוֹר הַכֶּסֶף.&quot;</p>
</blockquote>

<blockquote>
<p>שָׁב וְשָׁר – וְיוּקָהַיְנֶן</p>
</blockquote>

<blockquote>
<p>הוֹסִיף שָׁקַע בְּעִמְקֵי-בִּצָּה.</p>
</blockquote>

<br>  

<blockquote>
<p>סָח הַצָּעִיר יוּקָהַיְנֶן:</p>
</blockquote>

<blockquote>
<p>&quot;וֵינֵמֵינֶן, שְׂבַע הַיָּמִים!</p>
</blockquote>

<blockquote>
<p>תְּנֵנִי וּמִכָּאן אֵלֵכָה,</p>
</blockquote>

<blockquote>
<p>שַׁחְרְרֵנִי מִן הַמֵּצַר,</p>
</blockquote>

<blockquote>
<p>אֶת דְּגָנִי לְךָ אֶתֵּן,</p>
</blockquote>

<blockquote>
<p>אֶת כָּל שְׂדוֹתַי אַעֲנִיקָה,</p>
</blockquote>

<blockquote>
<p>וּבִלְבַד שֶׁאַצִּיל נַפְשִׁי,</p>
</blockquote>

<blockquote>
<p>שֶׁאֲשַׁחְרֵר אֶת נִשְׁמָתִי.&quot;</p>
</blockquote>

<br>  

<blockquote>
<p>סָח הַזָּקֵן וֵינֵמֵינֶן:</p>
</blockquote>

<blockquote>
<p>אֵין לִי צֹרֶךְ בִּשְׂדוֹתֶיךָ</p>
</blockquote>

<blockquote>
<p>גַּם דְּגָנְךָ אֵינוֹ נָחוּץ;</p>
</blockquote>

<blockquote>
<p>לִי כָּהֵנָּה וְכָהֵנָּה,</p>
</blockquote>

<blockquote>
<p>מָקוֹם תַּבִּיט בּוֹ – שָׁם שָׂדֶה,</p>
</blockquote>

<blockquote>
<p>סָבִיב נִצְּבוּ הָעֲרֵמוֹת.</p>
</blockquote>

<blockquote>
<p>טוֹבוּ שְׂדוֹתַי מִשְּׂדוֹתֶיךָ,</p>
</blockquote>

<blockquote>
<p>גְּדִישַׁי עוֹלִים עַל גְּדִישֶׁיךָ.&quot;</p>
</blockquote>

<blockquote>
<p>שָׁב וְשָׁר – וְיוּקָהַיְנֶן</p>
</blockquote>

<blockquote>
<p>הוֹסִיף שָׁקַע בְּעִמְקֵי-בִּצָּה.</p>
</blockquote>

<br>  

<blockquote>
<p>אַךְ סוֹף-סוֹף וְיוּקָהַיְנֶן</p>
</blockquote>

<blockquote>
<p>לִבּוֹ נָפַל, אָמַר נוֹאָשׁ,</p>
</blockquote>

<blockquote>
<p>בָּא עַד פִּיו בְּטִיט-הַיָּוֵן,</p>
</blockquote>

<blockquote>
<p>וּבַבִּצָּה עַד קְצֵה זְקָנוֹ,</p>
</blockquote>

<blockquote>
<p>אֵזוֹב מִלֵּא פִּיו וְעָפָר,</p>
</blockquote>

<blockquote>
<p>שִׂיחַ נֶאֱחַז בֵּין שִׁנָּיו.</p>
</blockquote>

<br>  

<blockquote>
<p>סָח הַצָּעִיר יוּקָהַיְנֶן:</p>
</blockquote>

<blockquote>
<p>&quot;וֵינֵמֵינֶן, רַב-הַחָכְמָה,</p>
</blockquote>

<blockquote>
<p>הוֹי הַכַּשָּׁף מִימוֹת עוֹלָם!</p>
</blockquote>

<blockquote>
<p>הָשֵׁב נָא אֶת אָלוֹתֶיךָ,</p>
</blockquote>

<blockquote>
<p>אַל נָא תִּקַּח מֶנִּי חַיַּי,</p>
</blockquote>

<blockquote>
<p>תְּנֵנִי וּמִכָּאן אֵלֵכָה,</p>
</blockquote>

<blockquote>
<p>בָּאוּ רַגְלַי עִמְקֵי-בִּצָּה,</p>
</blockquote>

<blockquote>
<p>מִן הַחוֹל תִּכְאַבְנָה עֵינַי;</p>
</blockquote>

<blockquote>
<p>אַךְ אִם תַּחֲזִיר אָלוֹתֶיךָ,</p>
</blockquote>

<blockquote>
<p>לַחַשׁ רַע זֶה כִּי תָּסִירָה,</p>
</blockquote>

<blockquote>
<p>אֶת אֲחוֹתִי לְךָ אֶתֵּן,</p>
</blockquote>

<blockquote>
<p>בַּת הוֹרָתִי זוּ אָהַבְתִּי,</p>
</blockquote>

<blockquote>
<p>כְּדֵי שֶׁתְּכַבֵּד אֶת בֵּיתֶךָ,</p>
</blockquote>

<blockquote>
<p>תִּשְׁמוֹר עַל נִקְיוֹן שְׂדוֹתֶיךָ,</p>
</blockquote>

<blockquote>
<p>תִּרְחַץ, תָּחֵם גִּיגִיּוֹתֶיךָ,</p>
</blockquote>

<blockquote>
<p>וּתְכַבֵּס אֶת בְּגָדֶיךָ,</p>
</blockquote>

<blockquote>
<p>תֶּאֱרֹג לְךָ שְׂמִיכוֹת-כֶּתֶם,</p>
</blockquote>

<blockquote>
<p>תֹּאפֶה לְבִיבוֹת נֹפֶת-צוּפִים.&quot;</p>
</blockquote>

<br>  

<blockquote>
<p>וֵינֵמֵינֶן זָקֵן נֶאֱמָן</p>
</blockquote>

<blockquote>
<p>פָּנָיו נָהֲרוּ וַיָּגֶל,</p>
</blockquote>

<blockquote>
<p>שָׂמַח מְאֹד כִּי יוּקָהַיְנֶן</p>
</blockquote>

<blockquote>
<p>נוֹתֵן לוֹ, לַזָּקֵן, אִשָּׁה.</p>
</blockquote>

<br>  

<blockquote>
<p>יָשַׁב עַל הַסֶּלַע עָלֵז,</p>
</blockquote>

<blockquote>
<p>עַל הָאֶבֶן וְהִתְחִיל רַנֵּן,</p>
</blockquote>

<blockquote>
<p>שָׁר מְעַט וְשָׁב וְרִנֵּן,</p>
</blockquote>

<blockquote>
<p>וּבַשְּׁלִישִׁית שָׁר עוֹד קִמְעָה –</p>
</blockquote>

<blockquote>
<p>הֶחֱזִיר אֶת הַשְׁבָּעוֹתָיו,</p>
</blockquote>

<blockquote>
<p>שָׁב וְהֵשִׁיב אֶת אָלוֹתָיו.</p>
</blockquote>

<br>  

<blockquote>
<p>וְהַצָּעִיר יוּקָהַיְנֶן</p>
</blockquote>

<blockquote>
<p>יָצָא מוֹשֵׁךְ אֶת צַוָּארוֹ,</p>
</blockquote>

<blockquote>
<p>מָשַׁךְ זְקָנוֹ מִן הַבִּצָּה,</p>
</blockquote>

<blockquote>
<p>חָזַר הָיָה סוּס – הַסֶּלַע,</p>
</blockquote>

<blockquote>
<p>שָׁב הַשִּׂיחַ – לְמִזְחֶלֶת,</p>
</blockquote>

<blockquote>
<p>שָׁב הַמַּגְלֵב מִן הָאַגְמוֹן,</p>
</blockquote>

<blockquote>
<p>מִהֵר יָשַׁב בַּמִּזְחֶלֶת,</p>
</blockquote>

<blockquote>
<p>נָסַע עָצֵב מִן הַמָּקוֹם,</p>
</blockquote>

<blockquote>
<p>נָסַע בָּא אֶל אִמּוֹ אָהַב,</p>
</blockquote>

<blockquote>
<p>נִשָּׂא הוּא אֶל בֵּית אֲבוֹתָיו.</p>
</blockquote>

<br>  

<blockquote>
<p>שָׁט וַיַּעֲבוֹר בְּשָׁאוֹן,</p>
</blockquote>

<blockquote>
<p>נוֹהֵג בְּשִׁגָּעוֹן בַּיְתָה,</p>
</blockquote>

<blockquote>
<p>שָׁבַר יְצוּלָיו אֶל הַגֹּרֶן,</p>
</blockquote>

<blockquote>
<p>הַמִּזְחֶלֶת – אֶל הַשָּׁעַר.</p>
</blockquote>

<br>  

<blockquote>
<p>אִמּוֹ לֹא הֵבִינָה דָּבָר,</p>
</blockquote>

<blockquote>
<p>אַךְ אָבִיהוּ פָּתַח אָמָר:</p>
</blockquote>

<blockquote>
<p>&quot;מַה הִסְכַּלְתָּ, כִּי פּוֹצַצְתָּ</p>
</blockquote>

<blockquote>
<p>הַמִּזְחֶלֶת וְהַיְצוּלִים.</p>
</blockquote>

<blockquote>
<p>לָמָּה תָּשׁוּט כַּחֲסַר-דֵּעָה,</p>
</blockquote>

<blockquote>
<p>כְּאַחַד הַמְּטֹרָפִים תָּבֹא?&quot;</p>
</blockquote>

<br> 

<blockquote>
<p>הִתְחִיל בּוֹכֶה יוּקָהַיְנֶן,</p>
</blockquote>

<blockquote>
<p>בּוֹכֶה, שׁוֹפֵךְ אֶת דִּמְעוֹתָיו,</p>
</blockquote>

<blockquote>
<p>הוֹרִיד רֹאשׁוֹ נוּגֶה, בָּכָה,</p>
</blockquote>

<blockquote>
<p>שָׁמְטָה אֶל הַצַּד מִצְנַפְתּוֹ,</p>
</blockquote>

<blockquote>
<p>כִּוֵּץ שְׂפָתָיו שֶׁחָוָרוּ,</p>
</blockquote>

<blockquote>
<p>נָפְלָה רוּחוֹ, הָלַךְ קוֹדֵר.</p>
</blockquote>

<br> 

<blockquote>
<p>רָצְתָה אִמּוֹ הִיא לָדַעַת</p>
</blockquote>

<blockquote>
<p>פֵּשֶׁר דָּבָר מַה לּוֹ קָרָה:</p>
</blockquote>

<blockquote>
<p>&quot;לָמָּה, בְּנִי, כֹּה תִּבְכֶּה בָּכֹה,</p>
</blockquote>

<blockquote>
<p>לָמָה נֶעֱצַבְתָּ, בְּכוֹרִי?</p>
</blockquote>

<blockquote>
<p>חָוְרוּ שִׂפְתוֹתֶיךָ כְּווּצוֹת,</p>
</blockquote>

<blockquote>
<p>נוּגֶה, עָצֵב תֵּלֵךְ קוֹדֵר?&quot;</p>
</blockquote>

<br>  

<blockquote>
<p>סָח הַצָּעִיר יוּקָהַיְנֶן:</p>
</blockquote>

<blockquote>
<p>&quot;אֲבָל, אִמִּי הַחֲבִיבָה,</p>
</blockquote>

<blockquote>
<p>אָסוֹן קָרָה לִי בַּדֶּרֶךְ,</p>
</blockquote>

<blockquote>
<p>וּפֻרְעָנוּת עָלַי בָּאָה,</p>
</blockquote>

<blockquote>
<p>כִּי לֹא בְּלִי כָּל סִבָּה אֶבְכֶּה,</p>
</blockquote>

<blockquote>
<p>יֵשׁ-לָהּ עִלָּה לִבְכִיָּתִי,</p>
</blockquote>

<blockquote>
<p>וּלְעוֹלָם בָּכֹה אֶבְכֶּה,</p>
</blockquote>

<blockquote>
<p>נוּגֶה אֶמְשׁוֹךְ אֶת חַיָּתִי:</p>
</blockquote>

<blockquote>
<p>כִּי הֲלֹא אֲנִי נָתַתִּי</p>
</blockquote>

<blockquote>
<p>אֶת אֲחוֹתִי הַחֲבִיבָה,</p>
</blockquote>

<blockquote>
<p>בִּתֵּךְ זוּ יָלַדְתְּ, אֶת אַיְנוֹ,</p>
</blockquote>

<blockquote>
<p>לִהְיוֹת לְאִשָּׁה לוֹ לַמְּשׁוֹרֵר,</p>
</blockquote>

<blockquote>
<p>עֵזֶר לוֹ לַשָּׂב הַחַלָּשׁ,</p>
</blockquote>

<blockquote>
<p>מָגֵן לוֹ לָרָפֶה בְּבֵיתוֹ.&quot;</p>
</blockquote>

<br>  

<blockquote>
<p>מָחֲאָה אִמּוֹ אֶת כַּפֶּיהָ,</p>
</blockquote>

<blockquote>
<p>סָפְקָה אִמּוֹ אֶת יָדֶיהָ,</p>
</blockquote>

<blockquote>
<p>נָשְׂאָה דְּבָרָהּ, כָּכָה אָמְרָה:</p>
</blockquote>

<blockquote>
<p>&quot;אַל נָא תִּבְכֶּה, בְּנִי-יַקִּירִי,</p>
</blockquote>

<blockquote>
<p>אֵין לְךָ כָּל סִבָּה לִבְכּוֹת,</p>
</blockquote>

<blockquote>
<p>אֵין כָּל סִבָּה לְהִתְעַצֵּב,</p>
</blockquote>

<blockquote>
<p>תָּמִיד הָיְתָה זֹאת תִּקְוָתִי,</p>
</blockquote>

<blockquote>
<p>שָׁנִים רַבּוֹת הֵן חִכִּיתִי</p>
</blockquote>

<blockquote>
<p>וְיִהְיֶה אוֹתוֹ גִּבּוֹר אַדִּיר,</p>
</blockquote>

<blockquote>
<p>אוֹתוֹ זַמָּר, וֵינֵמֵינֶן,</p>
</blockquote>

<blockquote>
<p>חָתָן לִי, לוֹקֵחַ בִּתִּי,</p>
</blockquote>

<blockquote>
<p>אִישׁ לְבִתִּי זוּ אָהַבְתִּי.&quot;</p>
</blockquote>

<br>  

<blockquote>
<p>שָׁמְעָה זֹאת הַצְּעִירָה אַיְנוֹ,</p>
</blockquote>

<blockquote>
<p>בָּכֹה תִּבְכֶּה מִתְיַפַּחַת,</p>
</blockquote>

<blockquote>
<p>בּוֹכָה יוֹם אֶחָד, יוֹם שֵׁנִי,</p>
</blockquote>

<blockquote>
<p>עַל הַגְּזוּזְטְרָה הִיא בּוֹכִיָּה,</p>
</blockquote>

<blockquote>
<p>מִתְיַפַּחַת מֵרֹב צַעַר,</p>
</blockquote>

<blockquote>
<p>וּמִתּוּגַת לִבָּהּ תָּרִיד.</p>
</blockquote>

<br>  

<blockquote>
<p>אָמְרָה אִמָּהּ לָהּ וַתַּעַן:</p>
</blockquote>

<blockquote>
<p>&quot;בִּתִּי אַיְנוֹ, לָמָּה תִּבְכִּי,</p>
</blockquote>

<blockquote>
<p>הֵן חֲתָנֵךְ גֶּבֶר אַדִּיר,</p>
</blockquote>

<blockquote>
<p>אֶל אִישׁ גִּבּוֹר אַתְּ הוֹלֶכֶת,</p>
</blockquote>

<blockquote>
<p>לְמַעַן תֵּשְׁבִי אֶל הַחַלּוֹן</p>
</blockquote>

<blockquote>
<p>וְעַל הַסַּפְסָל תְּפַטְפֵּטִי.&quot;</p>
</blockquote>

<br>  

<blockquote>
<p>עָנְתָה לָהּ הַבַּת וַתֹּאמַר:</p>
</blockquote>

<blockquote>
<p>&quot;אוֹיָה אִמָּא הַחֲבִיבָה,</p>
</blockquote>

<blockquote>
<p>לֹא לַשָּוְא אֲנִי בּוֹכִיָּה,</p>
</blockquote>

<blockquote>
<p>עַל מַחְלָפוֹת יָפוֹת צַר לִי,</p>
</blockquote>

<blockquote>
<p>עַל תַּלְתַּלָּיו שֶׁל רֹאשׁ צָעִיר,</p>
</blockquote>

<blockquote>
<p>עַל שַׂעֲרוֹת-עַלְמָה רַכּוֹת,</p>
</blockquote>

<blockquote>
<p>כִּי יַקְדִּימוּ לְכַסּוֹתָם,</p>
</blockquote>

<blockquote>
<p>לִצְרוֹר אוֹתָם עוֹדִי בְּאִבִּי:</p>
</blockquote>

<blockquote>
<p>וְכָל עוֹד אָנֹכִי חַיָּה</p>
</blockquote>

<blockquote>
<p>הֵן אֶתְגַּעְגַּע עַל הַשֶּׁמֶשׁ,</p>
</blockquote>

<blockquote>
<p>עַל יָרֵחַ זֶה הַבָּהִיר,</p>
</blockquote>

<blockquote>
<p>עַל זוֹ כִּפַּת-רוּם שֶׁל תְּכֵלֶת,</p>
</blockquote>

<blockquote>
<p>בְּחַלּוֹנוֹ זֶה שֶׁל אַבָּא,</p>
</blockquote>

<blockquote>
<p>אֵצֶל סַפְסָל זֶה שֶׁל אָחִי,</p>
</blockquote>

<blockquote>
<p>כִּי נִטַּל עָלַי, הַצְּעִירָה,</p>
</blockquote>

<blockquote>
<p>לִנְטוֹשׁ אוֹתָם וְלִשְׁכּוֹחַ.&quot;</p>
</blockquote>

<br>  

<blockquote>
<p>עָנְתָה אָז הָאֵם לְבִתָּהּ,</p>
</blockquote>

<blockquote>
<p>לָהּ לַצְּעִירָה אָמְרָה כָּכָה:</p>
</blockquote>

<blockquote>
<p>&quot;טִפְּשָׁה, חִדְלִי לָךְ מִתּוּגָה,</p>
</blockquote>

<blockquote>
<p>חִדְלִי לָךְ מִדִּמְעוֹתַיִךְ,</p>
</blockquote>

<blockquote>
<p>בְּלִי כָּל סִבָּה אַתְּ בּוֹכִיָּה,</p>
</blockquote>

<blockquote>
<p>וּבְלִי נִמּוּק תֵּעָצֵבִי.</p>
</blockquote>

<blockquote>
<p>שֶׁמֶשׁ אֱלֹהִים יְקָרָה,</p>
</blockquote>

<blockquote>
<p>כָּל הָעוֹלָם מָלֵא אוֹרָה,</p>
</blockquote>

<blockquote>
<p>לֹא אַךְ חַלּוֹן זֶה שֶׁל אַבָּא,</p>
</blockquote>

<blockquote>
<p>לֹא אַךְ סַפְסָל זֶה שֶׁל אֶחָא,</p>
</blockquote>

<blockquote>
<p>יֵשׁ גַּרְגֵּרִים בְּכָל מָקוֹם,</p>
</blockquote>

<blockquote>
<p>תּוּת-הַשָּׂדֶה בְּכָל הַכָּרִים.</p>
</blockquote>

<blockquote>
<p>הוֹי, עֲלוּבָה! אַתְּ יְכוֹלָה</p>
</blockquote>

<blockquote>
<p>לִקְטוֹף אוֹתָם שָׁם, וְלֹא רַק</p>
</blockquote>

<blockquote>
<p>בְּתוֹךְ יַעֲרוֹת אַבָּא-חָבִיב</p>
</blockquote>

<blockquote>
<p>וּבִשְׂדוֹת הָאָח הַיָּקָר.&quot;</p>
</blockquote>

<br>  

<h3 id="וֵינֵמֵינֶןנִשָּׂאעַלפְּנֵיהַיָּםהַנֶּשֶׁרמַצִּילאוֹתוֹ">וֵינֵמֵינֶן נִשָּׂא עַל פְּנֵי הַיָּם &nbsp; הַנֶּשֶׁר מַצִּיל אוֹתוֹ</h3>

<blockquote>
<p>עַל מֶרְחֲבֵי יַמִּים תָּעָה</p>
</blockquote>

<blockquote>
<p>וֵינֵמֵינֶן, זָקֵן נֶאֱמָן,</p>
</blockquote>

<blockquote>
<p>כְּאַשּׁוּחַ עַל פְּנֵי מַיִם</p>
</blockquote>

<blockquote>
<p>וּכְמוֹ גֶּזַע יָבֵשׁ נִגְרָף.</p>
</blockquote>

<blockquote>
<p>שִׁשָּׁה יָמִים, יְמֵי קַיִץ,</p>
</blockquote>

<blockquote>
<p>שִׁשָּה לֵילוֹת שָׁט לֹא עָמַד –</p>
</blockquote>

<blockquote>
<p>וּמִמַּעַל לוֹ רָקִיעַ,</p>
</blockquote>

<blockquote>
<p>וּמִלְּפָנָיו מֶרְחַב מַיִם.</p>
</blockquote>

<br>  

<blockquote>
<p>נָשָׂא דְּבָרָיו, כָּכָה אָמַר:</p>
</blockquote>

<blockquote>
<p>&quot;אַלְלַי לִי, לְאִישׁ לֹא-בִינוֹת,</p>
</blockquote>

<blockquote>
<p>וַאֲבוֹי לִי, לְפֶתִי אֻמְלָל,</p>
</blockquote>

<blockquote>
<p>כִּי עָזַבְתִּי אֶת מְעוֹנִי,</p>
</blockquote>

<blockquote>
<p>כִּי זָנַחְתִּי שְׂדֵי וֵינֶלֶה</p>
</blockquote>

<blockquote>
<p>לִהְיוֹת נָע וָנָד בָּאָרֶץ</p>
</blockquote>

<blockquote>
<p>תַּחַת כִּפַּת הַשָּׁמַיִם.</p>
</blockquote>

<blockquote>
<p>וְרוּחוֹת חוֹלְפוֹת יְנִיעוּנִי,</p>
</blockquote>

<blockquote>
<p>שֶׁטֶף שׁוֹטֵף יִגְרְפֵנִי</p>
</blockquote>

<blockquote>
<p>עַל פְּנֵי יָם רְחַב-יָדָיִם.&quot;</p>
</blockquote>

<br>  

<blockquote>
<p>וְהִנֵּה עַיִט בָּא מִלַּפְּלַנְד,</p>
</blockquote>

<blockquote>
<p>נֶשֶׁר טָס מֵאַפְסֵי מִזְרָח,</p>
</blockquote>

<blockquote>
<p>אֵינוֹ מִן הַגְּדוֹלִים בְּיוֹתֵר,</p>
</blockquote>

<blockquote>
<p>אֶפֶס אֵינוֹ מִן הַקְּטַנִּים;</p>
</blockquote>

<blockquote>
<p>כָּנָף אַחַת נָגְעָה שְׁחָקִים,</p>
</blockquote>

<blockquote>
<p>שְׁנִיָּה נִתְקְלָה בַּמַּיִם,</p>
</blockquote>

<blockquote>
<p>זְנָבוֹ חוֹבֵט הַמִּשְׁבָּרִים,</p>
</blockquote>

<blockquote>
<p>מַשְׁחִיז חַרְטוֹם עַל הַצּוּרִים:</p>
</blockquote>

<blockquote>
<p>&quot;לָמָּה, אֻמְלָל, תִּשְׂחֶה בְּמַיִם,</p>
</blockquote>

<blockquote>
<p>נָע וְנָד בַּיָּם הֶעָכוּר?&quot;</p>
</blockquote>

<br> 

<blockquote>
<p>הֵשִׁיב לוֹ אֲמָרָיו וֵינוֹ,</p>
</blockquote>

<blockquote>
<p>נָשָׂא דְּבָרוֹ, כָּכָה עָנָה:</p>
</blockquote>

<blockquote>
<p>&quot;כִּי מִגַּב הַסּוּס נָפַלְתִּי,</p>
</blockquote>

<blockquote>
<p>וַיְטַלְטְלוּנִי מַיִם עַזִּים,</p>
</blockquote>

<blockquote>
<p>מִשְׁבְּרֵי הַיָּם גְּרָפוּנִי.&quot;</p>
</blockquote>

<br>  

<blockquote>
<p>עָנָה לוֹ הָעַיִט, אָמַר:</p>
</blockquote>

<blockquote>
<p>&quot;אַל תֵּחַתָּה, בֶּן-קָלֶוָה,</p>
</blockquote>

<blockquote>
<p>אַךְ חֲזַק וּשְׁבָה עַל גַבִּי,</p>
</blockquote>

<blockquote>
<p>וּמִמֵּי הַיָּם אֶמְשֶׁךָ,</p>
</blockquote>

<blockquote>
<p>אֲבִיאֲךָ לַאֲשֶׁר תֶּחְפָּץ.</p>
</blockquote>

<blockquote>
<p>גַּם זָכַרְתִּי יְמֵי-קֶדֶם,</p>
</blockquote>

<blockquote>
<p>כָּרְתְךָ יַעֲרֵי קָלֶוָה</p>
</blockquote>

<blockquote>
<p>וְהוֹתִירְךָ אֶת הַלִּבְנֶה</p>
</blockquote>

<blockquote>
<p>לִהְיוֹת מִשְׁכָּן לְעוֹף שָׁמַיִם,</p>
</blockquote>

<blockquote>
<p>מָכוֹן לִי לָנוּחַ עָלָיו.&quot;</p>
</blockquote>

<br>  

<blockquote>
<p>הוֹצִיא רֹאשׁוֹ וֵינֵמֵינֶן,</p>
</blockquote>

<blockquote>
<p>מִן הַמַּיִם הוֹצִיא רֹאשׁוֹ,</p>
</blockquote>

<blockquote>
<p>יָשַׁב לוֹ עַל גַּב הַנֶּשֶׁר.</p>
</blockquote>

<blockquote>
<p>וְהָעַיִט גְּדָל-הָאֶבְרָה</p>
</blockquote>

<blockquote>
<p>עָלָה מִן הַיָּם וַיָּרֹם</p>
</blockquote>

<blockquote>
<p>וַיְבִיאֵהוּ אַרְצָה פּוֹחְיָה.</p>
</blockquote>

<br>  

<blockquote>
<p>יָשַׁב בּוֹכֶה שְׁנַיִם לֵילוֹת</p>
</blockquote>

<blockquote>
<p>וּמְקוֹנֵן שְׁלֹשָׁה יָמִים,</p>
</blockquote>

<blockquote>
<p>כִּי לֹא יָדַע אֶת הַדֶּרֶךְ,</p>
</blockquote>

<blockquote>
<p>כִּי לֹא מָצָא אֶת הַנְּתִיבָה</p>
</blockquote>

<blockquote>
<p>לָשׁוּב לְאֶרֶץ מְכוֹרָתוֹ.</p>
</blockquote>

<br>  

<blockquote>
<p>בָּאָה רָצָה אָמַת לוֹחִי</p>
</blockquote>

<blockquote>
<p>וַתֵּחָפֵז אֶל הַגְּבֶרֶת:</p>
</blockquote>

<blockquote>
<p>&quot;הֵן שָׁמַעְתִּי קוֹל שֶׁל בְּכִיָּה,</p>
</blockquote>

<blockquote>
<p>תַּאֲנִיָּה עַל הַמָּיִם.&quot;</p>
</blockquote>

<br> 

<blockquote>
<p>קָמָה בַּעֲלַת-פּוֹחְיוֹלָה,</p>
</blockquote>

<blockquote>
<p>אֵשֶׁת-תְּכָכִים, אֵשֶׁת-עָרְמָה,</p>
</blockquote>

<blockquote>
<p>וַתֵּחָפֵז אֶל הֶחָצֵר,</p>
</blockquote>

<blockquote>
<p>נָטְתָה אָזְנָהּ, הֶאֱזִינָה,</p>
</blockquote>

<blockquote>
<p>נָשְׂאָה קוֹלָהּ, עָנְתָה כָּכָה:</p>
</blockquote>

<blockquote>
<p>&quot;לֹא קוֹל יֶלֶד בּוֹכֶה אֶשְׁמַע,</p>
</blockquote>

<blockquote>
<p>לֹא קוֹל אִשָּׁה אֲשֶׁר תֵּילִיל;</p>
</blockquote>

<blockquote>
<p>קוֹל שֶׁל גֶּבֶר בַּעַל-זָקָן,</p>
</blockquote>

<blockquote>
<p>קוֹל שֶׁל גִּבּוֹר הוּא וְאַנְחָתוֹ.&quot;</p>
</blockquote>

<br>  

<blockquote>
<p>אָמְרָה לוֹחִי, נִחֲמַתּוּ:</p>
</blockquote>

<blockquote>
<p>&quot;אַל תֵּילִילָה, וֵינֵמֵינֶן,</p>
</blockquote>

<blockquote>
<p>אַל תָּרִידָה, בֶּן-קָלֶוָה:</p>
</blockquote>

<blockquote>
<p>חַיֵּי נֹעַם בְּאֶרֶץ פּוֹחְיָה,</p>
</blockquote>

<blockquote>
<p>שָׂשׂוֹן וְשִׂמְחָה כָּל הַיָּמִים,</p>
</blockquote>

<blockquote>
<p>דָּגִים תֹּאכַל כְּאַוַּת נַפְשְׁךָ,</p>
</blockquote>

<blockquote>
<p>יוֹם יוֹם תִּשְׂבַּע כַּרְכְּשָׁאוֹת.&quot;</p>
</blockquote>

<br>  

<blockquote>
<p>עָנָה לָהּ הַמְּשׁוֹרֵר, אָמַר:</p>
</blockquote>

<blockquote>
<p>&quot;רַע כָּל מַאֲכָל בְּאֶרֶץ נֵכָר,</p>
</blockquote>

<blockquote>
<p>גַּם בְּמִשְׁתֵּה-שְׁמָנִים רַע הוּא.</p>
</blockquote>

<blockquote>
<p>לוּ זִכַּנִי בּוֹרֵא-עוֹלָם</p>
</blockquote>

<blockquote>
<p>וִיבִיאֵנִי שׁוּב אֶל אַרְצִי!</p>
</blockquote>

<blockquote>
<p>מָתְקוּ מֵימֵי אֶרֶץ אָבוֹת,</p>
</blockquote>

<blockquote>
<p>גַּם מִתַּחַת מִדְרַךְ נַעַל,</p>
</blockquote>

<blockquote>
<p>מִכָּל דְּבָשׁ וּבְסֵפֶל זָהָב</p>
</blockquote>

<blockquote>
<p>בַּמֶרְחַקִּים בְּאֶרֶץ נֵכָר.&quot;</p>
</blockquote>

<br>  

<blockquote>
<p>עָנְתָה בַּעֲלַת-פּוֹחְיוֹלָה,</p>
</blockquote>

<blockquote>
<p>אֲמָרֶיהָ לוֹ הֵשִׁיבָה:</p>
</blockquote>

<blockquote>
<p>נָקְבָה נָא עָלַי אֶת שְׂכָרִי,</p>
</blockquote>

<blockquote>
<p>כִּי אֲבִיאֲךָ אֶל בֵּיתְךָ,</p>
</blockquote>

<blockquote>
<p>כִּי אֲשִׁיבְךָ לְמוֹלַדְתֶּךָ.</p>
</blockquote>

<br>  

<blockquote>
<p>וֵינֵמֵינֶן רַב-הַשִּׁירָה,</p>
</blockquote>

<blockquote>
<p>מַה לִּי זְהָבְךָ, מַה לִּי כַּסְפְּךָ?</p>
</blockquote>

<blockquote>
<p>זְהָבְךָ טוֹב לִשְׂחוֹק לַיְלָדִים,</p>
</blockquote>

<blockquote>
<p>כַּסְפְּךָ – לְנוֹי לַסּוּסִים.</p>
</blockquote>

<blockquote>
<p>אַתָּה בְּנֵה לִי אֶת הַסַּמְפּוֹ</p>
</blockquote>

<blockquote>
<p>מַעֲשֶׂה-אָמָּן וְהַכַּפֹּרֶת.</p>
</blockquote>

<blockquote>
<p>נוֹצוֹת בַּרְבּוּר תַּעֲשֶׂנּוּ,</p>
</blockquote>

<blockquote>
<p>חָלָב תִּקַּח טִפָּה אַחַת,</p>
</blockquote>

<blockquote>
<p>גַּרְעִין אֶחָד שֶׁל שְׂעוֹרָה,</p>
</blockquote>

<blockquote>
<p>כִּמְלֹא חֹפֶן צֶמֶר כִּבְשָׂה.</p>
</blockquote>

<blockquote>
<p>וְאֶתְּנָה לְךָ אֶת בִּתִּי לְאִשָּׁה</p>
</blockquote>

<blockquote>
<p>וַאֲבִיאֲךָ אֶל בֵּיתְךָ,</p>
</blockquote>

<blockquote>
<p>שָׁמָּה שָׁרָה קוּקִיָּתְךָ,</p>
</blockquote>

<blockquote>
<p>צִפֳּרֶיךָ שָׁרוֹת שָׁמָּה,</p>
</blockquote>

<blockquote>
<p>תַּרְנְגֹּל חֲצֵרְךָ קוֹרֵא.&quot;</p>
</blockquote>

<br>  

<blockquote>
<p>וֵינֵמֵינֶן, זָקֵן נֶאֱמָן,</p>
</blockquote>

<blockquote>
<p>נָשָׂא דְּבָרָיו, כָּכָה עָנָה:</p>
</blockquote>

<blockquote>
<p>&quot;לֹא, אֲנִי אֵינֶנִּי עוֹשֶׂה</p>
</blockquote>

<blockquote>
<p>אֶת הַסַּמְפּוֹ וְהַכַּפֹּרֶת</p>
</blockquote>

<blockquote>
<p>מַעֲשֶׂה-אָמָּן וּכְלִיל-יֹפִי.</p>
</blockquote>

<blockquote>
<p>אַךְ אִם תְּשַׁלְּחִינִי בַּיְתָה,</p>
</blockquote>

<blockquote>
<p>יָבוֹא הֵנָּה אִלְמָרִינֶן,</p>
</blockquote>

<blockquote>
<p>הוּא הַנַּפָּח, אֲשֶׁר יַעַשׂ</p>
</blockquote>

<blockquote>
<p>אֶת הַסַּמְפּוֹ וְהַכַּפֹּרֶת</p>
</blockquote>

<blockquote>
<p>מַעֲשֶׂה-אָמָּן וּכְלִיל-יֹפִי,</p>
</blockquote>

<blockquote>
<p>וְיִמְצָא חֵן בְּעֵינֵי בִּתֵּךְ,</p>
</blockquote>

<blockquote>
<p>יִקַּח לֵב הַנַּעֲרָה שֶׁבִי.&quot;</p>
</blockquote>

<br>  

<blockquote>
<p>עָנְתָה בַּעֲלַת-פּוֹחְיוֹלָה,</p>
</blockquote>

<blockquote>
<p>אֲמָרֶיהָ לוֹ הֵשִׁיבָה:</p>
</blockquote>

<blockquote>
<p>&quot;בִּתִּי זֹה אֲנִי מְיַעֶדֶת</p>
</blockquote>

<blockquote>
<p>לַאֲשֶׁר יַעַשׂ אֶת הַסַּמְפּוֹ</p>
</blockquote>

<blockquote>
<p>וְהַכַּפֹּרֶת מַעֲשֶׂה אָמָּן.</p>
</blockquote>

<blockquote>
<p>נוֹצוֹת בַּרְבּוּר יַעֲשֶׂנּוּ,</p>
</blockquote>

<blockquote>
<p>חָלָב יִקַּח טִפָּה אַחַת,</p>
</blockquote>

<blockquote>
<p>גַּרְעִין אֶחָד שֶׁל שְׂעוֹרָה,</p>
</blockquote>

<blockquote>
<p>כִּמְלֹא חֹפֶן צֶמֶר כִּבְשָׂה.&quot;</p>
</blockquote>

<br>  

<blockquote>
<p>מִן הָאֻרְוָה אָז הוֹצִיאָה</p>
</blockquote>

<blockquote>
<p>אֶת הַסּוּס וַתַּאַסְרֶנּוּ.</p>
</blockquote>

<blockquote>
<p>דִּבְרֵי בַּעֲלַת-פּוֹחְיוֹלָה,</p>
</blockquote>

<blockquote>
<p>טֶרֶם יִסַּע, לוֹ הִגִּידָה:</p>
</blockquote>

<blockquote>
<p>&quot;אַל תָּרִימָה רֹאשְׁךָ מַעְלָה</p>
</blockquote>

<blockquote>
<p>לָשֵׂאת עַיִן הַשָּׁמַיְמָה,</p>
</blockquote>

<blockquote>
<p>טֶרֶם עָיַף סוּס-חֶמְדָּתִי,</p>
</blockquote>

<blockquote>
<p>טֶרֶם הָיְתָה הָעֲלָטָה.</p>
</blockquote>

<blockquote>
<p>כִּי אִם תָּרִים רֹאשְׁךָ מַעְלָה,</p>
</blockquote>

<blockquote>
<p>תִּשָּׂא עֵינְךָ הַשָּמַיִם,</p>
</blockquote>

<blockquote>
<p>צָרָה וְיָגוֹן יִמְצָאוּךָ,</p>
</blockquote>

<blockquote>
<p>יָמִים רָעִים לְךָ נָכוֹנוּ.&quot;</p>
</blockquote>

<br>  

<h3 id="וֵינֵמֵינֶןחָפֵץלָקַחַתלְאִשָּׁהנַעֲרָהמִפּוֹחְיוֹלָהוֵינֵמֵינֶןנִפְצָע">וֵינֵמֵינֶן חָפֵץ לָקַחַת לְאִשָּׁה נַעֲרָה מִפּוֹחְיוֹלָה &nbsp; וֵינֵמֵינֶן נִפְצָע</h3>

<blockquote>
<p>בַּת-פּוֹחְיוֹלָה הַיְפֵיפִיָּה,</p>
</blockquote>

<blockquote>
<p>צְבִי לָאָרֶץ וְלַמַּיִם,</p>
</blockquote>

<blockquote>
<p>יָשְׁבָה עַל הַקֶּשֶׁת מָרוֹם</p>
</blockquote>

<blockquote>
<p>וּמַבְרִיקָה בְּגַלְגַּל שְׁחָקִים,</p>
</blockquote>

<blockquote>
<p>בָּרָק לְשׁוּלֵי שַׂלְמוֹתֶיהָ,</p>
</blockquote>

<blockquote>
<p>שַׂלְמָה צְחוֹרָה וּמַזְהִירָה;</p>
</blockquote>

<blockquote>
<p>אֵטוּן מַעֲשֵׂה זָהָב אָרְגָה</p>
</blockquote>

<blockquote>
<p>וּבַכֶּסֶף קִשְּׁטָה אוֹתוֹ,</p>
</blockquote>

<blockquote>
<p>מַעֲבִירָה כִּרְכַּר זָהָב</p>
</blockquote>

<blockquote>
<p>עַל פְּנֵי כָּל מַסֶּכֶת כַּסְפָּהּ.</p>
</blockquote>

<br>  

<blockquote>
<p>וֵינֵמֵינֶן, זָקֵן נֶאֱמָן,</p>
</blockquote>

<blockquote>
<p>שָׁמַע רִשְרוּשׁ אוֹתוֹ כִּרְכָּר,</p>
</blockquote>

<blockquote>
<p>כִּרְכָּר עוֹבֵר בַּמַּסֶּכֶת,</p>
</blockquote>

<blockquote>
<p>מֵעַל רֹאשׁוֹ שָׁמַע אוֹתוֹ.</p>
</blockquote>

<br> 

<blockquote>
<p>נָשָׂא אָז הַיָּשִׁישׁ רֹאשׁוֹ</p>
</blockquote>

<blockquote>
<p>וַיִּתְבּוֹנֵן בַּשָּׁמַיִם,</p>
</blockquote>

<blockquote>
<p>רָאָה קֶשֶׁת בַּשָּׁמַיִם,</p>
</blockquote>

<blockquote>
<p>וּבַקֶּשֶׁת עַלְמָה יָשְׁבָה,</p>
</blockquote>

<blockquote>
<p>אֵטוּן מַעֲשֶׂה זָהָב אָרְגָה</p>
</blockquote>

<blockquote>
<p>וּבַכֶּסֶף קִשְּׁטָה אוֹתוֹ.</p>
</blockquote>

<blockquote>
<p>עָצַר סוּסוֹ וֵינֵמֵינֶן,</p>
</blockquote>

<blockquote>
<p>נָשָׂא קוֹלוֹ, כָּכָה אָמַר:</p>
</blockquote>

<blockquote>
<p>&quot;רְדִי אֵלַי, הַנַּעֲרָה, שְׁבִי לָךְ</p>
</blockquote>

<blockquote>
<p>אִתִּי בְּמִזְחַלְתִּי לְצִדִּי!&quot;</p>
</blockquote>

<br>  

<blockquote>
<p>עָנְתָה לוֹ הַנַּעֲרָה כָּכָה:</p>
</blockquote>

<blockquote>
<p>&quot;מַה לִּי לַעֲשׂוֹת בְּעֶגְלָתְךָ,</p>
</blockquote>

<blockquote>
<p>מַה לַּנַּעֲרָה בַּמִּזְחֶלֶת?&quot;</p>
</blockquote>

<br> 

<blockquote>
<p>וֵינֵמֵינֶן, זָקֵן נֶאֱמָן,</p>
</blockquote>

<blockquote>
<p>יָשִׁיב לָהּ אֲמָרָיו כָּכָה:</p>
</blockquote>

<blockquote>
<p>&quot;נַעֲרָה, אֵלַי כִּי תֵּרְדִי</p>
</blockquote>

<blockquote>
<p>וּבְמִזְחַלְתִּי כִּי תֵּשֵׁבִי,</p>
</blockquote>

<blockquote>
<p>תֹּאפִי לִי בְּבֵיתִי חַלּוֹת,</p>
</blockquote>

<blockquote>
<p>שֵׁכָר לִי תָּכִינִי, תְּבַשְּׁלִי,</p>
</blockquote>

<blockquote>
<p>לְיַד שֻׁלְחָנִי שִׁיר תָּשִׁירִי</p>
</blockquote>

<blockquote>
<p>וּבַחַוָּה בְּקָלֶוָלָה</p>
</blockquote>

<blockquote>
<p>לְיַד הַחַלּוֹן תִּתְעַלָּסִי.&quot;</p>
</blockquote>

<br> 

<blockquote>
<p>עָנְתָה לוֹ הָעַלְמָה בְּדַעַת,</p>
</blockquote>

<blockquote>
<p>אֲמָרֶיהָ תָּשִׁיב כָּכָה:</p>
</blockquote>

<blockquote>
<p>&quot;לְאִשָּׁה אֶהְיֶה אַךְ לַגֶּבֶר,</p>
</blockquote>

<blockquote>
<p>אֲשֶׁר יִבְנֶה לִי הַסִּירָה</p>
</blockquote>

<blockquote>
<p>מִשַּׁבְרִירָיו שֶׁל כִּישׁוֹרִי</p>
</blockquote>

<blockquote>
<p>וּמִקִּטְעֵי מְנוֹר-הָאוֹרְגִים</p>
</blockquote>

<blockquote>
<p>וּבַיָּם הַסִּירָה יָבִיא,</p>
</blockquote>

<blockquote>
<p>אוֹתָהּ דּוּגִית אֶל בֵּין גַּלִּים</p>
</blockquote>

<blockquote>
<p>וְלֹא יִגַּע בָּהּ בְּבִרְכּוֹ,</p>
</blockquote>

<blockquote>
<p>לֹא יַהַדְפָה בִּזְרוֹעוֹתָיו.&quot;</p>
</blockquote>

<br>  

<blockquote>
<p>עָנָה וֵינֵמֵינֶן זָקֵן,</p>
</blockquote>

<blockquote>
<p>כָּכָה יָשִׁיב לָהּ אֲמָרָיו:</p>
</blockquote>

<blockquote>
<p>&quot;תַּחַת כִּפַּת הַשָּׁמַיִם</p>
</blockquote>

<blockquote>
<p>אֵין אִישׁ בִּלְתִּי, אֲשֶׁר יִבְנֶה</p>
</blockquote>

<blockquote>
<p>אֶת הַסִּירָה, אֲשֶׁר יַעַשׂ</p>
</blockquote>

<blockquote>
<p>אֶת הַסְּפִינָה מִבַּלְעָדָי.&quot;</p>
</blockquote>

<br>  

<blockquote>
<p>לָקַח לוֹ מִגִּזְרֵי פִּלְכָּהּ</p>
</blockquote>

<blockquote>
<p>וּמִשִּׁבְרֵי אוֹתוֹ כִּישׁוֹר,</p>
</blockquote>

<blockquote>
<p>מִהֵר נִגַּשׁ אֶל הַמְּלָאכָה,</p>
</blockquote>

<blockquote>
<p>אִגֵּד מֵאָה לוּחוֹת-קְרָשִׁים</p>
</blockquote>

<blockquote>
<p>עַל הַר אוֹצָר בַּרְזֶל-עָשׁוֹת,</p>
</blockquote>

<blockquote>
<p>עֲלֵי צוּר בְּקִרְבּוֹ בַּרְזֶל.</p>
</blockquote>

<br>  

<blockquote>
<p>כָּכָה עָשָׂה בִּסְפִינָתוֹ,</p>
</blockquote>

<blockquote>
<p>עוֹבֵד, פּוֹעֵל וּבִשְׁקִידָה.</p>
</blockquote>

<blockquote>
<p>עָבַד יוֹם וְעוֹד יוֹם שֵׁנִי,</p>
</blockquote>

<blockquote>
<p>עָבַד גַּם הַיּוֹם הַשְּׁלִישִׁי</p>
</blockquote>

<blockquote>
<p>וְאֶת גַרְזִנּוֹ אֵינוֹ מֵנִיף</p>
</blockquote>

<blockquote>
<p>גַּם עַל אֶבֶן גַּם עַל סֶלַע.</p>
</blockquote>

<br> 

<blockquote>
<p>וּבַיּוֹם הַשְּׁלִישִׁי פִּתְאֹם</p>
</blockquote>

<blockquote>
<p>תָּפַס לֶמְפּוֹ אֶת גַּרְזִנּוֹ</p>
</blockquote>

<blockquote>
<p>פִּתְאֹם שָׁלַח יָד לַלַּהַב,</p>
</blockquote>

<blockquote>
<p>דָּקַר בּוֹ בִּבְשַׂר הַגֶּבֶר,</p>
</blockquote>

<blockquote>
<p>בָּא הַלַּהַב בְּאַרְכֻּבָּתוֹ</p>
</blockquote>

<blockquote>
<p>וּבְאֶצְבָּעוֹ שֶׁל הַגִּבּוֹר,</p>
</blockquote>

<blockquote>
<p>בָּא וְחוֹתֵךְ בְּשַׂר הַיָּשִׁישׁ,</p>
</blockquote>

<blockquote>
<p>בָּא קוֹרֵעַ אֶת הַוְּרִידִים.</p>
</blockquote>

<blockquote>
<p>דָּמָיו פָּרְצוּ בַּחֲמַת כֹּחַ,</p>
</blockquote>

<blockquote>
<p>קוֹלְחִים, שׁוֹתְתִים כַּנָּחַל.</p>
</blockquote>

<br>  

<blockquote>
<p>הִתְחִיל אוֹתוֹ יָשִׁישׁ אוֹמֵר</p>
</blockquote>

<blockquote>
<p>הַשְׁבָּעוֹתָיו, הוֹלֵךְ וְנִזְכָּר</p>
</blockquote>

<blockquote>
<p>בִּיסוֹדוֹתָן שֶׁל מַתְּלָאָה</p>
</blockquote>

<blockquote>
<p>וְכָל תַּקָּלָה עַל אֲדָמוֹת.</p>
</blockquote>

<blockquote>
<p>זָכַר כָּל הַמַּאֲמָרוֹת,</p>
</blockquote>

<blockquote>
<p>דָּבָר אֶחָד נִפְקַד מֶנּוּ –</p>
</blockquote>

<blockquote>
<p>הַהַשְׁבָּעָה עַל הַבַּרְזֶל,</p>
</blockquote>

<blockquote>
<p>בָּהּ גַּם יַעֲצֹר הַדָּמִים,</p>
</blockquote>

<blockquote>
<p>בָּה גַּם יִסְגֹּר עַל הַוְּרִידִים,</p>
</blockquote>

<blockquote>
<p>בָּהּ יְרַפֵּא פִּצְעֵי בַּרְזֶל.</p>
</blockquote>

<br>  

<blockquote>
<p>דָּמָיו נִגְּרוּ כְּמַעְיָנוֹת,</p>
</blockquote>

<blockquote>
<p>שׁוֹטְפִים, קוֹלְחִים כְּעֵין הַפֶּלֶג,</p>
</blockquote>

<blockquote>
<p>כִּסּוּ עַל קְנֵי הַגַּרְגִּירִים,</p>
</blockquote>

<blockquote>
<p>שָׁטְפוּ, עָבְרוּ עִשְׂבֵי שָׂדֶה</p>
</blockquote>

<blockquote>
<p>וַיְכַסְיֻמוּ – אָפְסוּ דְּשָׁאִים,</p>
</blockquote>

<blockquote>
<p>דָּמִים כִּסּוּם, פֶּלֶג דָּמִים</p>
</blockquote>

<blockquote>
<p>בָּא קוֹלֵחַ, סוֹאֵן בְּרַעַשׁ</p>
</blockquote>

<blockquote>
<p>מֵאַרְכֻּבַּת אוֹתוֹ גִּבּוֹר</p>
</blockquote>

<blockquote>
<p>וּמֵאֶצְבַּע בֶּן-קָלֶוָה.</p>
</blockquote>

<br>  

<blockquote>
<p>וֵינֵמֵינֶן, זָקֵן נֶאֱמָן,</p>
</blockquote>

<blockquote>
<p>הֵחֵל לִבְכּוֹת, בָּכָה מָרָה,</p>
</blockquote>

<blockquote>
<p>אָסַר סוּסוֹ, מִהֵר לִרְתֹּם</p>
</blockquote>

<blockquote>
<p>אֶת הַבָּרֹד בַּמִּזְחֶלֶת,</p>
</blockquote>

<blockquote>
<p>יָשַׁב בָּהּ, כִּי חָלָה חָלָשׁ.</p>
</blockquote>

<br> 

<blockquote>
<p>נֶחְפַּז סוּסוֹ זֶה הַזָּרִיז,</p>
</blockquote>

<blockquote>
<p>הָלְכָה דַּרְכָּם הָלֹךְ וְחָסֹר,</p>
</blockquote>

<blockquote>
<p>כָּכָה בָּא עַד קְצֵה הַחַוָּה,</p>
</blockquote>

<blockquote>
<p>וּבַחַוָּה שְׁלֹשָׁה דְּרָכִים.</p>
</blockquote>

<blockquote>
<p>סָר בַּדֶּרֶךְ הָעֶלְיוֹנָה,</p>
</blockquote>

<blockquote>
<p>בָּא וְעָמַד אֵצֶל בַּיִת</p>
</blockquote>

<blockquote>
<p>וּבַפֶּתַח עָמַד, קָרָא:</p>
</blockquote>

<blockquote>
<p>&quot;הַאֵין אִישׁ בַּבַּיִת, אֲשֶׁר</p>
</blockquote>

<blockquote>
<p>יִרְפָּא לִי מִפִּצְעֵי בַּרְזֶל,</p>
</blockquote>

<blockquote>
<p>יַעֲצֹר בִּנְהַר הַדָּמִים,</p>
</blockquote>

<blockquote>
<p>יִגְזֹר עָלָיו כִּי לֹא יִקְלַח?&quot;</p>
</blockquote>

<br>  

<blockquote>
<p>וּבַבַּיִת עַל הַתַּנּוּר</p>
</blockquote>

<blockquote>
<p>יָשִׁישׁ שָׂב, וּזְקָנוֹ מַכְסִיף.</p>
</blockquote>

<blockquote>
<p>עָנָה לוֹ בְּקוֹל הַזָּקֵן,</p>
</blockquote>

<blockquote>
<p>עָנָה יָשִׁישׁ זֶה בִּצְוָחָה:</p>
</blockquote>

<blockquote>
<p>&quot;כַּמָּה פְּלָגִים יוֹתֵר עַזִּים,</p>
</blockquote>

<blockquote>
<p>כַּמָּה זְרָמִים יוֹתֵר גְּדוֹלִים</p>
</blockquote>

<blockquote>
<p>כְּבָר הִכְנִיעוּ הָאַשָּׁפִים</p>
</blockquote>

<blockquote>
<p>בְּכֹחַ שְׁלֹשֶׁת אִמְרֵי-עֶלְיוֹן,</p>
</blockquote>

<blockquote>
<p>בְּכֹחַ סִפּוּר תּוֹלְדוֹת-דָּבָר.</p>
</blockquote>

<blockquote>
<p>בְּכֹחָם כָּבְשׁוּ אַשְדּוֹת-מַיִם,</p>
</blockquote>

<blockquote>
<p>בְּכֹחָם שָׁכְכָה חֲמַת-יַמִּים,</p>
</blockquote>

<blockquote>
<p>בְּכֹחָם שָׁקְטוּ מַיִם עַזִּים,</p>
</blockquote>

<blockquote>
<p>מַיִם רַבִּים בְּמִפְרַץ-יַמִּים.</p>
</blockquote>

<br>  

<blockquote>
<p>&quot;שֶׁבַע סִירוֹת דָּמִים קָלְחוּ,</p>
</blockquote>

<blockquote>
<p>וְחָבִיּוֹת גְּדוֹלוֹת שְׁמוֹנֶה</p>
</blockquote>

<blockquote>
<p>נִשְׁפְּכוּ מֵאַרְכֻּבָּתְךָ,</p>
</blockquote>

<blockquote>
<p>נִגְרוּ עַל פְּנֵי הָאֲדָמָה.</p>
</blockquote>

<blockquote>
<p>מַאֲמָרוֹת רַבִּים אֵדַע,</p>
</blockquote>

<blockquote>
<p>אַךְ הָאֶחָד נֶעֱלַם מֶנִּי –</p>
</blockquote>

<blockquote>
<p>הִיא רֵאשִׁיתוֹ שֶׁל הַבַּרְזֶל,</p>
</blockquote>

<blockquote>
<p>הֵן תּוֹלְדוֹתָיו שֶׁל הַבַּרְזֶל,</p>
</blockquote>

<blockquote>
<p>רֵאשִׁית צְמִיחַת בַּרְזֶל-עָשׁוֹת.&quot;</p>
</blockquote>

<br>  

<h3 id="תּוֹלְדוֹתהַבַּרְזֶל">תּוֹלְדוֹת הַבַּרְזֶל</h3>

<blockquote>
<p>וְהַזָּקֵן וֵינֵמֵינֶן</p>
</blockquote>

<blockquote>
<p>נָשָׂא דְּבָרָיו וְכֹה אָמַר:</p>
</blockquote>

<blockquote>
<p>&quot;הֵן יָדַעְתִּי תּוֹלְדוֹת בַּרְזֶל,</p>
</blockquote>

<blockquote>
<p>מוֹצָא בַּרְזֶל-עָשׁוֹת אֵדַע,</p>
</blockquote>

<blockquote>
<p>אֵם לַכֹּל בַּיְקוּם – הָרוּחַ,</p>
</blockquote>

<blockquote>
<p>אַךְ הַמַּיִם בְּכוֹר בֵּין אֶחָיו,</p>
</blockquote>

<blockquote>
<p>צָעִיר מֶנּוּ לַהַב יוֹקֵד.</p>
</blockquote>

<blockquote>
<p>וְהַבַּרְזֶל הוּא קְטָן אֶחָיו.</p>
</blockquote>

<br>  

<blockquote>
<p>&quot;וְאוּקוֹ, בּוֹרֵא הַשָּׁמַיִם,</p>
</blockquote>

<blockquote>
<p>אוּקוֹ, צוּר הָעוֹלָם, הִבְדִּיל</p>
</blockquote>

<blockquote>
<p>בֵּין הַמַּיִם וְהַיַּבָּשָׁה;</p>
</blockquote>

<blockquote>
<p>אַךְ הַבַּרְזֶל טֶרֶם יִהְיֶה,</p>
</blockquote>

<blockquote>
<p>טֶרֶם יִצְמַח, טֶרֶם יַעַל.</p>
</blockquote>

<br> 

<blockquote>
<p>&quot;וְאוּקוֹ פָּשַׁט אֶת שְׁתֵּי כַּפָּיו,</p>
</blockquote>

<blockquote>
<p>הֶעֱבִיר אוֹתָן עַל פְּנֵי בִּרְכּוֹ,</p>
</blockquote>

<blockquote>
<p>וַתִּהְיֶינָה שָׁלֹשׁ נְעָרוֹת:</p>
</blockquote>

<blockquote>
<p>הֵנָּה שְׁלֹשׁ בְּנוֹת הַיְצִירָה,</p>
</blockquote>

<blockquote>
<p>הֵנָּה שְׁלֹש אִמּוֹת הַבַּרְזֶל,</p>
</blockquote>

<blockquote>
<p>בַּרְזֶל-עָשׁוֹת קַר וְכָחֹל.</p>
</blockquote>

<br>  

<blockquote>
<p>&quot;וּבִרְצוֹת הַבַּרְזֶל לִרְאוֹת</p>
</blockquote>

<blockquote>
<p>אֶת פְּנֵי אָחִיו, אֶת הַלַּהַב,</p>
</blockquote>

<blockquote>
<p>וּלְהִתְוַדַּע אֶל הַלַּהַב,</p>
</blockquote>

<blockquote>
<p>חָרָה אַף הָאֵשׁ וַיַּעַל,</p>
</blockquote>

<blockquote>
<p>וַתִּתְמַרְמֵר, וַתִּתְלַקַּח</p>
</blockquote>

<blockquote>
<p>וְאֶת אָחִיהָ אָמְרָה לֶאֱכֹל.</p>
</blockquote>

<br>  

<blockquote>
<p>&quot;וַיִּמָּלֵט אָז הַבַּרְזֶל,</p>
</blockquote>

<blockquote>
<p>אָז עַל נַפְשׁוֹ מִהֵר לָנוּס</p>
</blockquote>

<blockquote>
<p>מִנִּי יַד הָאֵשׁ הָאוֹכְלָה,</p>
</blockquote>

<blockquote>
<p>פִּי הַלַּהַב, פִּיו הָאָיֹם.</p>
</blockquote>

<br>  

<blockquote>
<p>&quot;וַיִּמָּלֵט אָז עַל נַפְשׁוֹ,</p>
</blockquote>

<blockquote>
<p>חָשׁ לוֹ מִפְלָט בָּאֲגַמִּים,</p>
</blockquote>

<blockquote>
<p>בַּאֲפִיקִים עַזִּים נוֹזְלִים,</p>
</blockquote>

<blockquote>
<p>עַל פְּנֵי כִּתְפֵי הַמַּדְמֵנוֹת</p>
</blockquote>

<blockquote>
<p>וּבִנְקִיקֵי הָרִים רָמִים,</p>
</blockquote>

<blockquote>
<p>אֲשֶׁר קִנֵּן שָׁם הַבַּרְבּוּר,</p>
</blockquote>

<blockquote>
<p>אֲשֶׁר דָּגְרָה שָׁם הָאַוָּזָה.</p>
</blockquote>

<br> 

<blockquote>
<p>&quot;וַיִּוָּלֶד אִלְמָרִינֶן,</p>
</blockquote>

<blockquote>
<p>וַיִּוָּלֶד וְהוּא גָּדֵל</p>
</blockquote>

<blockquote>
<p>עַל פְּנֵי הַרְרֵי הַפֶּחָמִים,</p>
</blockquote>

<blockquote>
<p>בְּעֵמֶק הַפֶּחָמִים גָּדַל,</p>
</blockquote>

<blockquote>
<p>וּבִימִינוֹ הַמַּקֶּבֶת,</p>
</blockquote>

<blockquote>
<p>וּבִשְׂמֹאלוֹ צְבָת עֲשׂוּיָה.</p>
</blockquote>

<br> 

<blockquote>
<p>&quot;בֶּאֱשׁוּן הַלַּיְלָה נוֹלַד</p>
</blockquote>

<blockquote>
<p>וּבַיּוֹם כְּבָר בָּנָה בַּיִת,</p>
</blockquote>

<blockquote>
<p>תָּר לוֹ מָקוֹם לְבֵית-חֲרֹשֶׁת,</p>
</blockquote>

<blockquote>
<p>מָקוֹם יַעֲמִיד שָׁם מַפּוּחָיו.</p>
</blockquote>

<blockquote>
<p>וְאֶת הָאָרֶץ רָאָה לֵחָה,</p>
</blockquote>

<blockquote>
<p>הַמַּדְמֵנוֹת – תְּלָמִים תְּלָמִים,</p>
</blockquote>

<blockquote>
<p>יָצָא לִרְאוֹת בַּמַּדְמֵנָה</p>
</blockquote>

<blockquote>
<p>וּלְהִתְבּוֹנֵן בָּהּ מִקָּרוֹב,</p>
</blockquote>

<blockquote>
<p>אָז גַּם יִבְנֶה שָׁם אֶת כּוּרוֹ</p>
</blockquote>

<blockquote>
<p>וְאֶת מַפּוּחָיו שָׁם יַנִּיחַ.</p>
</blockquote>

<br>  

<blockquote>
<p>&quot;וּמִקַּרְקַע הַמַּדְמֵנָה</p>
</blockquote>

<blockquote>
<p>מָשׁוּ אֶת הַבַּרְזֶל, חָפְרוּ,</p>
</blockquote>

<blockquote>
<p>מִן הַתְּהוֹם בַּכּוּר שָׂמוּהוּ.</p>
</blockquote>

<br>  

<blockquote>
<p>&quot;וְאֶת הַבַּרְזֶל שָׂם הַנַּפָּח</p>
</blockquote>

<blockquote>
<p>בְּאֵשׁ הַכּוּר, בָּאֵשׁ נְתָנָהוּ,</p>
</blockquote>

<blockquote>
<p>וַיָּפִיחַ בַּמַּפּוּחַ,</p>
</blockquote>

<blockquote>
<p>שָׁלֹשׁ פְּעָמִים יַעֲבִידֶנּוּ.</p>
</blockquote>

<blockquote>
<p>וְהַבַּרְזֶל רֻכַּךְ, נִתַּךְ,</p>
</blockquote>

<blockquote>
<p>רַךְ כְּבָצֵק קֶמַח-חִטִּים,</p>
</blockquote>

<blockquote>
<p>אוֹ כְּבָצֵק קֶמַח-דָּגָן</p>
</blockquote>

<blockquote>
<p>תּוֹךְ הַכּוּר וּבַלֶהָבָה.</p>
</blockquote>

<br>  

<blockquote>
<p>&quot;וְהַבַּרְזֶל נָשָׂא קוֹלוֹ:</p>
</blockquote>

<blockquote>
<p>'הוֹי, הַנַּפָּח אִלְמָרְינֶן,</p>
</blockquote>

<blockquote>
<p>אָנָּא מְשֵׁנִי מִן הַמּוֹקֵד,</p>
</blockquote>

<blockquote>
<p>פְּדֵנִי חִישׁ מִתּוֹךְ הַלָּהַב!&quot;</p>
</blockquote>

<br>  

<blockquote>
<p>&quot;כָּכָה עָנָה אִלְמָרִינֶן:</p>
</blockquote>

<blockquote>
<p>'וּמִפֹּה כִּי תֵּצֵא, תִּהְיֶה</p>
</blockquote>

<blockquote>
<p>זְרוֹעֲךָ בַּכֹּל לְרָעָה,</p>
</blockquote>

<blockquote>
<p>אַכְזָר תִּהְיֶה, וְלִבְּךָ יִקְשֶׁה,</p>
</blockquote>

<blockquote>
<p>עַל אָחִיךָ תָּנִיף יָדְךָ</p>
</blockquote>

<blockquote>
<p>וְאֶת בֶּן אִמְּךָ תִּפְצַע קָשֶׁה.'</p>
</blockquote>

<br>  

<blockquote>
<p>&quot;וַיִּשָּׁבַע אָז הַבַּרְזֶל</p>
</blockquote>

<blockquote>
<p>שְׁבוּעָה קָשָׁה וַחֲמוּרָה</p>
</blockquote>

<blockquote>
<p>בַּמַּפּוּחַ וּבַסַּדָּן</p>
</blockquote>

<blockquote>
<p>וּבְמַקֶּבֶת נַפָּח קָשָׁה,</p>
</blockquote>

<blockquote>
<p>בִּשְׁבוּעָתוֹ כָּכָה אָמַר:</p>
</blockquote>

<blockquote>
<p>'יֶשְׁנָם עֵצִים לִכְרֹת אוֹתָם,</p>
</blockquote>

<blockquote>
<p>לֵב לָאֶבֶן לַעֲקֹר אוֹתוֹ;</p>
</blockquote>

<blockquote>
<p>יָדִי לָעַד לֹא תִּהְיֶה בְּאָחִי,</p>
</blockquote>

<blockquote>
<p>וּבְבֶן אִמִּי לֹא אֶפְגָּעָה.'</p>
</blockquote>

<br>  

<blockquote>
<p>&quot;וְהַנַּפָּח אִלְמָרִינֶן</p>
</blockquote>

<blockquote>
<p>מָשָׁה מִן הָאֵשׁ הַבַּרְזֶל,</p>
</blockquote>

<blockquote>
<p>וַיְשִׂימֵהוּ עַל הַסַּדָן</p>
</blockquote>

<blockquote>
<p>וּבְמַקֶּבֶת הֲלָמָהוּ.</p>
</blockquote>

<blockquote>
<p>וַיְהִי רַךְ, וַיַּעֲשֵׂהוּ</p>
</blockquote>

<blockquote>
<p>כֵּלִים חַדִּים וּמְמֹרָטִים:</p>
</blockquote>

<blockquote>
<p>רֹמַח, כִּידוֹן וְגַרְזִנִּים.</p>
</blockquote>

<br> 

<blockquote>
<p>&quot;וְעַל הָאָרֶץ מְרַחֶפֶת,</p>
</blockquote>

<blockquote>
<p>עַל עֲשָׂבִים דְּבוֹרָה נִשֵּׂאת,</p>
</blockquote>

<blockquote>
<p>וּכְנָפַיִם לָהּ שֶׁל תְּכֵלֶת,</p>
</blockquote>

<blockquote>
<p>וְעַל הַכּוּר הִיא עָמְדָה בְּעוּפָהּ.</p>
</blockquote>

<br>

<blockquote>
<p>&quot;וְהַנַּפָּח נָשָׂא דְּבָרוֹ:</p>
</blockquote>

<blockquote>
<p>'הוֹי, אֶצְבָּעִי זָרִיז, דְּבוֹרָה,</p>
</blockquote>

<blockquote>
<p>לִי הָבִיאִי דְּבַשׁ בִּכְנָפֵךְ</p>
</blockquote>

<blockquote>
<p>וּבִלְשׁוֹנֵךְ שְׂאִי לִי נֹפֶת,</p>
</blockquote>

<blockquote>
<p>צוּף מִתּוֹךְ כַּפְתוֹרִים שִׁשָּה,</p>
</blockquote>

<blockquote>
<p>מִתּוֹךְ שִׁבְעָה רָאשֵׁי פְּרָחִים –</p>
</blockquote>

<blockquote>
<p>וְעָשִׂיתִי אֶת הַבַּרְזֶל,</p>
</blockquote>

<blockquote>
<p>וְעָשִׂיתִי בַּרְזֶל-עָשׁוֹת.'</p>
</blockquote>

<br> 

<blockquote>
<p>&quot;שָׁמְעָה צִרְעָה דְּבָרָיו אֵלֶּה,</p>
</blockquote>

<blockquote>
<p>הִיא הַצִּרְעָה צִפּוֹר חִיסִי,</p>
</blockquote>

<blockquote>
<p>עַל הַגַּג עַל רְעָפָיו עָמְדָה,</p>
</blockquote>

<blockquote>
<p>מִתְבּוֹנֶנֶת בְּכוּר הַבַּרְזֶל,</p>
</blockquote>

<blockquote>
<p>בְּבַרְזֶל-עָשׁוֹת בְּהֵעָשׂוֹתוֹ.</p>
</blockquote>

<br>  

<blockquote>
<p>&quot;וְהִיא נֶחְפְּזָה וַתָּעָף</p>
</blockquote>

<blockquote>
<p>לְהָבִיא שְׁרִיקוֹת שֶׁל נְחָשִׁים,</p>
</blockquote>

<blockquote>
<p>אֶרֶס שָׁחוֹר לְאֶפְעֶה אַכְזָר,</p>
</blockquote>

<blockquote>
<p>אֶרֶס שֶׁל נְמָלִים שְׁחוֹרוֹת</p>
</blockquote>

<blockquote>
<p>וְרַעַל נִסְתָּר לַצְּפַרְדֵּעַ,</p>
</blockquote>

<blockquote>
<p>לָשִׂים אוֹתָם תּוֹךְ הַנּוֹזְלִים,</p>
</blockquote>

<blockquote>
<p>בָּמוֹ יִקְשֶׁה בַּרְזֶל-עָשׁוֹת.</p>
</blockquote>

<br>  

<blockquote>
<p>&quot;וְהַנַּפָּח אִלְמָרִינֶן,</p>
</blockquote>

<blockquote>
<p>חֶרֶשׁ-עֲדֵי-עַד מֵעוֹלָם,</p>
</blockquote>

<blockquote>
<p>דִּמָּה, כִּי הַדְּבוֹרָה בָּאָה</p>
</blockquote>

<blockquote>
<p>עִם הַדְּבַשׁ, כַּאֲשֶׁר אָמַר,</p>
</blockquote>

<blockquote>
<p>וּבַנּוֹזְלִים שָׂם הַבַּרְזֶל,</p>
</blockquote>

<blockquote>
<p>בַּרְזֶל בָּא מִתּוֹךְ הַלַּהַב,</p>
</blockquote>

<blockquote>
<p>בַּרְזֶל-עָשׁוֹת מִתּוֹךְ כּוּרוֹ.</p>
</blockquote>

<br>  

<blockquote>
<p>&quot;וּמִתּוֹךְ הַמַּיִם יָצָא</p>
</blockquote>

<blockquote>
<p>אָז הַבַּרְזֶל רַע וְקָשֶׁה.&quot;</p>
</blockquote>

<br> 

<h3 id="הַהַשְׁבָּעָהעַלהַדָּםוֵינֵמֵינֶןקָםמֵחָלְיו">הַהַשְׁבָּעָה עַל הַדָּם &nbsp; וֵינֵמֵינֶן קָם מֵחָלְיו</h3>

<blockquote>
<p>מִמּוֹשָׁבוֹ עַל הַתַּנּוּר</p>
</blockquote>

<blockquote>
<p>נִעֲנַע הַיָּשִׁיש רֹאשׁוֹ,</p>
</blockquote>

<blockquote>
<p>רֹאשׁוֹ נִעֲנַע וּזְקָנוֹ:</p>
</blockquote>

<blockquote>
<p>&quot;עַתָּה אֵדַע אֶת יְסוֹדוֹ</p>
</blockquote>

<blockquote>
<p>שֶׁל הַבַּרְזֶל, נַפְשׁוֹ רְמִיָּה.</p>
</blockquote>

<br> 

<blockquote>
<p>&quot;דָּם! עֲמֹד, אַל תּוֹסִיף לִנְזֹל</p>
</blockquote>

<blockquote>
<p>בְּקִלּוּחִים חַמִּים גְּדוֹלִים.</p>
</blockquote>

<blockquote>
<p>מַזֶּה טִפּוֹת עַל פְּנֵי מִצְחִי,</p>
</blockquote>

<blockquote>
<p>זוֹרֵק מַעְיָן עֲלֵי חָזִי;</p>
</blockquote>

<blockquote>
<p>דֹּם כַּנֵּד, עֲמֹד בְּלִי נוֹעַ</p>
</blockquote>

<blockquote>
<p>וְכַגָּדֵר – אַל תָּזוּעַ;</p>
</blockquote>

<blockquote>
<p>קוּם כְּחֶרֶב נִתְקְלָה בְּיַמִּים,</p>
</blockquote>

<blockquote>
<p>כְּסוּף שֶׁנִּתַּן בֵּין הַכְּמֵהִים,</p>
</blockquote>

<blockquote>
<p>כְּרֶגֶב אֶבֶן עַל פְּנֵי שְׁדֵמָה</p>
</blockquote>

<blockquote>
<p>וּכְצוּק-סֶלַע בְּאֶשֶׁד-מָיִם.</p>
</blockquote>

<br>  

<blockquote>
<p>&quot;אַךְ אִם יֵשׁ אֶת נַפְשְׁךָ לִהְיוֹת</p>
</blockquote>

<blockquote>
<p>שׁוֹקֵק אַף רוֹתֵחַ הָלְאָה,</p>
</blockquote>

<blockquote>
<p>תִּהְיֶה שׁוֹקֵק בְּתוֹךְ הַבָּשָׂר,</p>
</blockquote>

<blockquote>
<p>אָץ וְנֶחְפָּז בְּתוֹךְ הַגְּרָמִים.</p>
</blockquote>

<blockquote>
<p>טוֹב לְךָ בְּעוֹר וּבְגֶלֶד,</p>
</blockquote>

<blockquote>
<p>מוּטָב לְךָ חֲלֹף בָּעוֹרְקִים</p>
</blockquote>

<blockquote>
<p>וּלְהִזְדָּרֵז בָּעֲצָמוֹת</p>
</blockquote>

<blockquote>
<p>מֵהִשְׁתַּפֵּךְ עַל הָאָרֶץ,</p>
</blockquote>

<blockquote>
<p>מֵהִתְעָרֵב עַל הָאָבָק.</p>
</blockquote>

<br>  

<blockquote>
<p>&quot;אַךְ בְּקוֹלִי אִם לֹא תִּשְׁמַע,</p>
</blockquote>

<blockquote>
<p>אָבֹר דֶּרֶךְ לִי אַחֶרֶת,</p>
</blockquote>

<blockquote>
<p>כִּי אֲנִי יָדַעְתִּי חֶפְצִי:</p>
</blockquote>

<blockquote>
<p>חִיסִי נָתַן לִי קַלַּחַת,</p>
</blockquote>

<blockquote>
<p>בָּה אֲבַשֵּׁל אֶת הַדָּמִים,</p>
</blockquote>

<blockquote>
<p>אֶשְׁלֹק אוֹתָם, אֶקְלֶה אוֹתָם,</p>
</blockquote>

<blockquote>
<p>טִפָּה אַחַת לֹא נֶעְדָּרָה;</p>
</blockquote>

<blockquote>
<p>לֹא יִזַּל הַמִּיץ הָאָדֹם,</p>
</blockquote>

<blockquote>
<p>וְלֹא תִּפֹּל טִפָּה אַרְצָה,</p>
</blockquote>

<blockquote>
<p>לֹא יְזַנֵּק מִן הַפֶּצַע.</p>
</blockquote>

<br>  

<blockquote>
<p>&quot;אוּקוֹ, בּוֹרֵא-עוֹלָם עֶלְיוֹן</p>
</blockquote>

<blockquote>
<p>וְאָבִינוּ בַּשָּׁמַיִם,</p>
</blockquote>

<blockquote>
<p>רֵד, כִּי טָעוּן אֲנִי רַחֲמִים,</p>
</blockquote>

<blockquote>
<p>רֵד, אֵלֶיךָ אֲשַׁוֵּעַ,</p>
</blockquote>

<blockquote>
<p>שִׂים אֶת יָדְךָ הַחֲזָקָה,</p>
</blockquote>

<blockquote>
<p>בֹּהֶן יָדְךָ עַל הַפֶּצַע,</p>
</blockquote>

<blockquote>
<p>עָלָיו תִּלְחַץ בְּאוֹן וְכֹחַ</p>
</blockquote>

<blockquote>
<p>וְחָסַמְתָּ פִּיו הַנּוֹרָא;</p>
</blockquote>

<blockquote>
<p>טְרָפִים רַכִּים תָּשִׂים עָלָיו,</p>
</blockquote>

<blockquote>
<p>תָּשִׂים עָלָיו פִּרְחֵי זָהָב.</p>
</blockquote>

<blockquote>
<p>תַּחְסֹם מַעְגְּלֵי הַדָּמִים</p>
</blockquote>

<blockquote>
<p>וְגָדַרְתָּ אֲפִיקֵיהֶם,</p>
</blockquote>

<blockquote>
<p>וְלֹא יְזַנְּקוּ עַל שִׂמְלָתִי</p>
</blockquote>

<blockquote>
<p>וְלֹא יְקַלְּחוּ עַל פְּנֵי זְקָנִי.&quot;</p>
</blockquote>

<br>  

<blockquote>
<p>כָּכָה כָּבַשׁ הָאֲפִיקִים,</p>
</blockquote>

<blockquote>
<p>גָּדַר מַעְגְּלֵי הַדָּמִים</p>
</blockquote>

<blockquote>
<p>וְאֶת בְּנוֹ אֶל בֵּית-הַפֶּחָם</p>
</blockquote>

<blockquote>
<p>שָׁלַח לַעֲשׂוֹת הַמִּשְׁחָה</p>
</blockquote>

<blockquote>
<p>מִפְּטוּרֵי צִיצִים רַכִּים</p>
</blockquote>

<blockquote>
<p>וּמִפְּרָחִים מַרְבֵּי-עָלִים</p>
</blockquote>

<blockquote>
<p>עַל רְסִיסֵי-דְבַשׁ מְתוּקִים,</p>
</blockquote>

<blockquote>
<p>עַל פֵּרוּרֵי נֹפֶת-צוּפִים.</p>
</blockquote>

<br>  

<blockquote>
<p>פָּנָה בְּנוֹ אֶל בֵּית הַפֶּחָם,</p>
</blockquote>

<blockquote>
<p>לַעֲשׂוֹת הַמִּשְׁחָה אָמָר.</p>
</blockquote>

<br> 

<blockquote>
<p>כְּבָר רוֹתַחַת הַקַּלַחַת</p>
</blockquote>

<blockquote>
<p>לַיְלָה לַיְלָה – שְׁלֹשָׁה לֵילוֹת,</p>
</blockquote>

<blockquote>
<p>יוֹם יוֹם – שְׁלֹשֶׁת יְמֵי-אָבִיב.</p>
</blockquote>

<blockquote>
<p>פָּנָה אוֹתוֹ נַעַר לִרְאוֹת</p>
</blockquote>

<blockquote>
<p>מַה שֶׁהָיָה בַּקַּלַחַת:</p>
</blockquote>

<blockquote>
<p>אִם הַמִּשְׁחָה עָלְתָה יָפֶה,</p>
</blockquote>

<blockquote>
<p>אוּלַי שָׁלְמָה הָעֲבוֹדָה?</p>
</blockquote>

<br>

<blockquote>
<p>אַךְ לֹא הוּכְנָה עוֹד הַמִּשְׁחָה,</p>
</blockquote>

<blockquote>
<p>הָעֲבוֹדָה לֹא הָשְׁלָמָה.</p>
</blockquote>

<blockquote>
<p>נָתַן בָּהּ מִפְּרָחִים שׁוֹנִים</p>
</blockquote>

<blockquote>
<p>וַעֲשָׂבִים אֲשֶׁר עָלוּ</p>
</blockquote>

<blockquote>
<p>בַּמֶּרְחַקִּים, בְּאֶרֶץ רְחוֹקָה,</p>
</blockquote>

<blockquote>
<p>מַהֲלַךְ פַּרְסָאוֹת רַבּוֹת,</p>
</blockquote>

<blockquote>
<p>לְקָטוּם שָׁם חַרְטֻמִּים תִּשְׁעָה</p>
</blockquote>

<blockquote>
<p>מִן הַגְּדוֹלִים בַּחַרְטֻמִּים.</p>
</blockquote>

<br>  

<blockquote>
<p>הוֹסִיף לִשְׁלֹק שְׁלֹשָה לֵילוֹת</p>
</blockquote>

<blockquote>
<p>וּלְהַרְתִּיחַ תִּשְׁעָה לֵילוֹת.</p>
</blockquote>

<blockquote>
<p>הֵסִיר אֶת הַדּוּד מֵאִשּׁוֹ</p>
</blockquote>

<blockquote>
<p>וַיִּסְתַּכֵּל בְּאוֹתָהּ מִשְׁחָה.</p>
</blockquote>

<blockquote>
<p>עָלְתָה לוֹ הַמִּשְׁחָה יָפֶה,</p>
</blockquote>

<blockquote>
<p>הִנֵּה נָכוֹן סַם-הַפְּלָאִים.</p>
</blockquote>

<br>  

<blockquote>
<p>עָמַד שָׁם עַל אֵם הַדֶּרֶךְ</p>
</blockquote>

<blockquote>
<p>לִבְנֶה עָנֵף, עַל הַכִּכָּר,</p>
</blockquote>

<blockquote>
<p>לִבְנֶה רָצוּץ, כִּמְעַט נִסָּח –</p>
</blockquote>

<blockquote>
<p>אֶת הָעֵץ בַּמִּשְׁחָה מָשָׁח.</p>
</blockquote>

<br>  

<blockquote>
<p>זָקַף אוֹתוֹ לִבְנֶה זְרָדָיו,</p>
</blockquote>

<blockquote>
<p>קָם וַיִּיף עַל אַחַת שֶׁבַע,</p>
</blockquote>

<blockquote>
<p>הֵרִים אֶת כּוֹתַרְתּוֹ מַעְלָה,</p>
</blockquote>

<blockquote>
<p>גִּזְעוֹ קָם וַיַּךְ שָׁרָשָׁיו.</p>
</blockquote>

<br>  

<blockquote>
<p>הִתְחִיל אָז מוֹשֵׁחַ סְבִיבוֹ,</p>
</blockquote>

<blockquote>
<p>סָךְ הַכֹּל בְּמִשְׁחַת-פְּלָאִים:</p>
</blockquote>

<blockquote>
<p>הָאֲבָנִים הַמְּבֻקָּעוֹת</p>
</blockquote>

<blockquote>
<p>וְאֶת הַסְּלָעִים הִתְפּוֹרָרוּ;</p>
</blockquote>

<blockquote>
<p>וַיִּתְאַחוּ כָּל הָרְגָבִים,</p>
</blockquote>

<blockquote>
<p>אֶבֶן לְאֶבֶן הִתְחַבָּרָה.</p>
</blockquote>

<br>  

<blockquote>
<p>יָצָא אָז מִבֵּית הַפֶּחָם</p>
</blockquote>

<blockquote>
<p>אוֹתוֹ נַעַר עִם הַמִּשְׁחָה,</p>
</blockquote>

<blockquote>
<p>נָתַן אוֹתָה בְּיַד הַיָּשִׁישׁ:</p>
</blockquote>

<blockquote>
<p>&quot;הִנֵּה לְךָ מִרְקַחַת סַמִּים,</p>
</blockquote>

<blockquote>
<p>מַרְפֵּא יָפֶה וּמְאֹד עָצוּם,</p>
</blockquote>

<blockquote>
<p>הַר לְהַר יְהַדֵּק יָפֶה,</p>
</blockquote>

<blockquote>
<p>קוֹשֵׁר סֶלַע אֶל גַּב סָלַע.&quot;</p>
</blockquote>

<br> 

<blockquote>
<p>שָׂם הַיָּשִׁישׁ מִן הַמִּשְׁחָה,</p>
</blockquote>

<blockquote>
<p>עַל לְשׁוֹנוֹ שָׂם וּבְפִיהוּ,</p>
</blockquote>

<blockquote>
<p>מָצָא אֶת הַמִּשְׁחָה יָפָה</p>
</blockquote>

<blockquote>
<p>וְאֶת הָרְפוּאָה מְאֹד טוֹבָה.</p>
</blockquote>

<br>  

<blockquote>
<p>וּבַמִּשְׁחָה מָשַׁח יָפֶה</p>
</blockquote>

<blockquote>
<p>אֶת הַשָׂב אֶת וֵינֵמֵינֶן,</p>
</blockquote>

<blockquote>
<p>נָשָׂא דְּבָרוֹ, כָּכָה אָמַר:</p>
</blockquote>

<blockquote>
<p>&quot;לֹא בְּעֻזִּי לִי בָּטַחְתִּי,</p>
</blockquote>

<blockquote>
<p>כִּי בְּעֻזּוֹ שֶׁל הַיּוֹצֵר;</p>
</blockquote>

<blockquote>
<p>לֹא בְּכֹחִי אֲנִי פּוֹעֵל,</p>
</blockquote>

<blockquote>
<p>כִּי בְּכֹחוֹ שֶׁל הַבּוֹרֵא;</p>
</blockquote>

<blockquote>
<p>לֹא בִּשְׂפָתִי אֶלְחַשׁ לַחַשׁ,</p>
</blockquote>

<blockquote>
<p>כִּי בִּשְׂפָתָיו שֶׁל הַבּוֹרֵא.</p>
</blockquote>

<blockquote>
<p>גַּם בְּשִׂפְתֵי רַחֲמִים גְּדוֹלִים.</p>
</blockquote>

<blockquote>
<p>אֶלָּא שְׂפָתָיו עָצְמוּ, עָלוּ;</p>
</blockquote>

<blockquote>
<p>גַּם לִזְרוֹעִי יֹפִי, אֶלָּא</p>
</blockquote>

<blockquote>
<p>זְרוֹעוֹ שֶׁל הַבּוֹרֵא יָפָה.&quot;</p>
</blockquote>

<br>  

<blockquote>
<p>וְאֶת הַמַּדְוִים הֵנִיס כֻּלָּם,</p>
</blockquote>

<blockquote>
<p>גֵּרֵשׁ, הֶגְלָה הָחֳלָיִים,</p>
</blockquote>

<blockquote>
<p>אֶל תֵּל-הַיִּסּוּרִים שְׁלָחָם,</p>
</blockquote>

<blockquote>
<p>וְיֶחֱלוּ בָּמוֹ הָאֲבָנִים,</p>
</blockquote>

<blockquote>
<p>וְנָמַקּוּ סַלְעֵי-מָגוֹר.</p>
</blockquote>

<br>  

<blockquote>
<p>תֵּכֶף הִרְגִּישׁ וֵינֵמֵינֶן</p>
</blockquote>

<blockquote>
<p>אֶת הַתְּשׁוּעָה וְאֶת הָרְוָחָה;</p>
</blockquote>

<blockquote>
<p>גּוּפוֹ הָפַךְ הָיָה יָפֶה,</p>
</blockquote>

<blockquote>
<p>נִרְפָּא מִבַּחוּץ כָּל בְּשָׂרוֹ,</p>
</blockquote>

<blockquote>
<p>הִבְרִיא מִבִּפְנִים כָּל גּוּפוֹ,</p>
</blockquote>

<blockquote>
<p>שָׁלֵם בְּצִדָּיו, בַּאֲבָרָיו,</p>
</blockquote>

<blockquote>
<p>אֵין בּוֹ בֶּתֶק וְאֵין בּוֹ מַחַץ,</p>
</blockquote>

<blockquote>
<p>בָּרִיא, רַעֲנָן וְיָפֶה,</p>
</blockquote>

<blockquote>
<p>נָאֶה מִשֶּׁהָיָה קֹדֶם.</p>
</blockquote>

<br>  

<h3 id="אִלְמָרִינֶןעוֹשֶׂהאֶתהַסַּמְפּוֹ">אִלְמָרִינֶן עוֹשֶׂה אֶת הַסַּמְפּוֹ</h3>

<blockquote>
<p>חָשָׁה בַּעֲלַת-פּוֹחְיוֹלָה,</p>
</blockquote>

<blockquote>
<p>קִדְּמָה אֶת פְּנֵי אִלְמָרִינֶן</p>
</blockquote>

<blockquote>
<p>בְּמִשְׁכָּנָהּ בְּפּוֹחְיוֹלָה,</p>
</blockquote>

<blockquote>
<p>קִדְּמָה פָּנָיו בַּאֲרוּחָה,</p>
</blockquote>

<blockquote>
<p>קִדְּמָה אוֹתוֹ בְּמִשְׁתֵּה יַיִן,</p>
</blockquote>

<blockquote>
<p>נָשְׂאָה דְּבָרָהּ, אָמְרָה כָּכָה:</p>
</blockquote>

<blockquote>
<p>&quot;אִלְמָרִינֶן, נַפָּח נוֹדָע,</p>
</blockquote>

<blockquote>
<p>רֹאשׁ וְרִאשׁוֹן לַנַּפָּחִים,</p>
</blockquote>

<blockquote>
<p>הַאֲזִינָה לִי, אִם תַּעַשׂ</p>
</blockquote>

<blockquote>
<p>אֶת הַסַּמְפּוֹ וְהַכַּפֹּרֶת</p>
</blockquote>

<blockquote>
<p>מַעֲשֶׂה-אָמָּן וּכְלִיל-יֹפִי,</p>
</blockquote>

<blockquote>
<p>נוֹצוֹת בַּרְבּוּר תַּעֲשֶׂנּוּ,</p>
</blockquote>

<blockquote>
<p>חָלָב תִּקַּח טִפָּה אַחַת,</p>
</blockquote>

<blockquote>
<p>גַּרְעִין אֶחָד שֶׁל שְׂעוֹרָה,</p>
</blockquote>

<blockquote>
<p>כִּמְלֹא חֹפֶן צֶמֶר כִּבְשָׂה –</p>
</blockquote>

<blockquote>
<p>וְאֶתְּנָה לְךָ אֶת בִּתִּי לְאִשָּׁה,</p>
</blockquote>

<blockquote>
<p>אֶת הַנַּעֲרָה הַחֲמוּדָה.&quot;</p>
</blockquote>

<br>  

<blockquote>
<p>עָנָה לָהּ הַנַּפָּח וְאָמַר,</p>
</blockquote>

<blockquote>
<p>נָשָׂא מְשָׁלוֹ, כָּכָה דִּבֵּר:</p>
</blockquote>

<blockquote>
<p>&quot;אָכֵן הִנְנִי וְעָשִׂיתִי</p>
</blockquote>

<blockquote>
<p>אֶת הַסַּמְפּוֹ וְהַכַּפֹּרֶת;</p>
</blockquote>

<blockquote>
<p>אֶקַּח לִי קְצוֹת נוֹצוֹת בַּרְבּוּר,</p>
</blockquote>

<blockquote>
<p>חָלָב אֶקַּח טִפָּה אַחַת,</p>
</blockquote>

<blockquote>
<p>גַּרְעִין אֶחָד שֶׁל שְׂעוֹרָה,</p>
</blockquote>

<blockquote>
<p>כִּמְלֹא חֹפֶן צֶמֶר כִּבְשָׂה.&quot;</p>
</blockquote>

<br>  

<blockquote>
<p>הָלַךְ לִמְצֹא לוֹ הַמָּקוֹם,</p>
</blockquote>

<blockquote>
<p>אֲשֶׁר יִבֶן שָׁם מַפָּחָה,</p>
</blockquote>

<blockquote>
<p>מָכוֹן לְמַפּוּחָיו בָּחַר,</p>
</blockquote>

<blockquote>
<p>שָׁם בִּקְצֵה הַשָּׂדֶה בָּחָר.</p>
</blockquote>

<br>  

<blockquote>
<p>וְאוֹתוֹ נַפָּח אִלְמָרִינֶן,</p>
</blockquote>

<blockquote>
<p>רֹאשׁ וְרִאשׁוֹן לַנַּפָּחִים,</p>
</blockquote>

<blockquote>
<p>זָרַק בָּמוֹ אֵשׁ הַחֹמֶר,</p>
</blockquote>

<blockquote>
<p>כָּל הַדָּרוּשׁ לוֹ לִמְלַאכְתּוֹ.</p>
</blockquote>

<blockquote>
<p>וַעֲבָדִים אִתּוֹ לָקַח</p>
</blockquote>

<blockquote>
<p>לִהְיוֹת טְרוּדִים בַּלֶּהָבָה</p>
</blockquote>

<blockquote>
<p>וּלְהָנִיעַ הַמַּפּוּחִים.</p>
</blockquote>

<br> 

<blockquote>
<p>וּבַיּוֹם הָרִאשׁוֹן קָרַב</p>
</blockquote>

<blockquote>
<p>וַיִּתְבּוֹנֵן בְּאוֹתוֹ תַּנּוּר</p>
</blockquote>

<blockquote>
<p>וּבַכּוּר בְּעָמְקוֹ הִבִּיט</p>
</blockquote>

<blockquote>
<p>לִרְאוֹת בּוֹ בַּכּוּר מַה יֵּעָשׂ,</p>
</blockquote>

<blockquote>
<p>לִרְאוֹת מַה הִתְכּוֹנֵן בְּאִשּׁוֹ.</p>
</blockquote>

<br>  

<blockquote>
<p>יָצְאָה מִן הָאֵשׁ הַקֶּשֶׁת:</p>
</blockquote>

<blockquote>
<p>קֶשֶׁת נָגְהָה זְהַב-יָרֵחַ</p>
</blockquote>

<blockquote>
<p>כַּן הַקֶּשֶׁת נְחֹשֶׁת קָלָל,</p>
</blockquote>

<blockquote>
<p>וּשְׂפוֹתֶיהָ כֶּסֶף טָהוֹר.</p>
</blockquote>

<blockquote>
<p>קֶשֶׁת יָפָה וַחֲמוּדָה,</p>
</blockquote>

<blockquote>
<p>אֶפֶס תּוֹכָהּ תֹּךְ וּמִרְמָה:</p>
</blockquote>

<blockquote>
<p>יוֹם יוֹם דָּרְשָׁה לָהּ גֻּלְגֹּלֶת,</p>
</blockquote>

<blockquote>
<p>וּבַחַגִּים – גֻּלְגָּלְתָּיִם.</p>
</blockquote>

<br> 

<blockquote>
<p>וְלֹא יָשְׁרָה אוֹתָהּ קֶשֶׁת</p>
</blockquote>

<blockquote>
<p>גַּם בְּעֵינֵי אִלְמָרִינֶן,</p>
</blockquote>

<blockquote>
<p>וַיִּשְׁבְּרֶנָּה לַחֲצָאִים,</p>
</blockquote>

<blockquote>
<p>זְרָקָהּ שׁוּב בַּכּוּר בַּלַּהַב;</p>
</blockquote>

<blockquote>
<p>צִוָּה לִשְׁקֹד עַל הַלַּהַב</p>
</blockquote>

<blockquote>
<p>וּלְהָנִיעַ הַמַּפּוּחִים.</p>
</blockquote>

<br>  

<blockquote>
<p>וּבַיּוֹם הַשֵּׁנִי קָרַב</p>
</blockquote>

<blockquote>
<p>וַיִּתְבּוֹנֵן בְּאוֹתוֹ תַּנּוּר</p>
</blockquote>

<blockquote>
<p>וּבַכּוּר בְּעָמְקוֹ הִבִּיט</p>
</blockquote>

<blockquote>
<p>לִרְאוֹת בּוֹ בַּכּוּר מַה יֵּעָשׂ,</p>
</blockquote>

<blockquote>
<p>לִרְאוֹת מַה הִתְכּוֹנֵן בְּאִשּׁוֹ.</p>
</blockquote>

<br>  

<blockquote>
<p>יָצְאָה מִן הָאֵשׁ מַחֲרֵשָׁה:</p>
</blockquote>

<blockquote>
<p>חֻדָּהּ כֻּלּוֹ זָהָב חָרוּץ,</p>
</blockquote>

<blockquote>
<p>יְדוֹתֶיהָ כֶּסֶף טָהוֹר,</p>
</blockquote>

<blockquote>
<p>מוֹטוֹתֶיהָ נְחֹשֶׁת קָלָל.</p>
</blockquote>

<br> 

<blockquote>
<p>הָיְתָה יָפָה הַמַּחֲרֵשָׁה,</p>
</blockquote>

<blockquote>
<p>אֶפֶס תּוֹכָה תֹּךְ וּמִרְמָה:</p>
</blockquote>

<blockquote>
<p>הָיְתָה חוֹרְשָׁה שַׁדְמוֹת זָרִים,</p>
</blockquote>

<blockquote>
<p>תִּלְמָה אַדְמַת כָּל הַשְּׁכֵנִים.</p>
</blockquote>

<blockquote>
<p>וְלֹא יָשְׁרָה הַמַּחֲרֵשָׁה</p>
</blockquote>

<blockquote>
<p>גַּם בְּעֵינֵי אִלְמָרִינֶן,</p>
</blockquote>

<blockquote>
<p>וַיִּשְׁבְּרֶנָּה לַחֲצָאִים,</p>
</blockquote>

<blockquote>
<p>זְרָקָהּ שׁוּב בַּכּוּר בַּלַּהַב;</p>
</blockquote>

<blockquote>
<p>צִוָּה לִשְׁקֹד עַל הַלַּהַב</p>
</blockquote>

<blockquote>
<p>וּלְהָנִיעַ הַמַּפּוּחִים.</p>
</blockquote>

<br> 

<blockquote>
<p>וּבַיּוֹם הַשְּׁלִישִׁי יָצָא</p>
</blockquote>

<blockquote>
<p>וַיִּתְבּוֹנֵן בְּאוֹתוֹ תַּנּוּר</p>
</blockquote>

<blockquote>
<p>וּבַכּוּר בְּעָמְקוֹ הִבִּיט</p>
</blockquote>

<blockquote>
<p>לִרְאוֹת בּוֹ בַּכּוּר מַה יֵּעָשׂ,</p>
</blockquote>

<blockquote>
<p>לִרְאוֹת מַה הִתְכּוֹנֵן בְּאִשּׁוֹ.</p>
</blockquote>

<br> 

<blockquote>
<p>יָצָא מִן הָאֵשׁ הַסַּמְפּוֹ.</p>
</blockquote>

<blockquote>
<p>וְאוֹתוֹ נַפָּח אִלְמָרִינֶן,</p>
</blockquote>

<blockquote>
<p>רֹאשׁ וְרִאשׁוֹן לַנַּפָּחִים,</p>
</blockquote>

<blockquote>
<p>הֵחֵל לַעֲשׂוֹת בַּבַּרְזֶל,</p>
</blockquote>

<blockquote>
<p>הִכָּה, הָלַם בַּמַּקֶּבֶת,</p>
</blockquote>

<blockquote>
<p>עָשָׂה אֶת הַסַּמְפּוֹ יָפֶה;</p>
</blockquote>

<blockquote>
<p>דֹּפֶן רִאשׁוֹן טוֹחֵן קֶמַח,</p>
</blockquote>

<blockquote>
<p>דֹּפֶן שֵׁנִי טוֹחֵן מֶלַח,</p>
</blockquote>

<blockquote>
<p>דֹפֶן שְׁלִישִׁי טוֹחֵן זָהָב.</p>
</blockquote>

<blockquote>
<p>הָיָה אוֹתוֹ סַמְפּוֹ טוֹחֵן,</p>
</blockquote>

<blockquote>
<p>הוֹלֵךְ סוֹבֵב עַל סְבִיבוֹתָיו.</p>
</blockquote>

<blockquote>
<p>בֹּקֶר טָחַן חֹמֶר אֶחָד,</p>
</blockquote>

<blockquote>
<p>חֹמֶר סִפּוּק צָרְכֵי-בַיִת,</p>
</blockquote>

<blockquote>
<p>חֹמֶר שֵׁנִי לְמִמְכֶּרֶת,</p>
</blockquote>

<blockquote>
<p>חֹמֶר שְׁלִישִׁי לְפִקָּדוֹן.</p>
</blockquote>

<br>  

<blockquote>
<p>שָׁמְחָה בַּעֲלַת-פּוֹחְיוֹלָה</p>
</blockquote>

<blockquote>
<p>שִׁמְחָה גְּדוֹלָה עַל הַסַּמְפּוֹ,</p>
</blockquote>

<blockquote>
<p>תֵּכֶף נָשְׂאָה אֶת הַסַמְפּוֹ</p>
</blockquote>

<blockquote>
<p>אֶל הַגִּבְעָה בְּפּוֹחְיוֹלָה,</p>
</blockquote>

<blockquote>
<p>אֶל הַסֶּלַע, צוּר הַנְּחֹשֶׁת,</p>
</blockquote>

<blockquote>
<p>סָגְרָה עָלָיו תִּשְׁעָה בְּרִיחִים,</p>
</blockquote>

<blockquote>
<p>רִתְּקָה אוֹתוֹ אֶל שָׁרָשִׁים,</p>
</blockquote>

<blockquote>
<p>וְהַסַּמְפּוֹ הִכָּה שֹׁרֶשׁ,</p>
</blockquote>

<blockquote>
<p>הִכָּה, הֶעֱמִיק תֵּשַׁע אַמּוֹת:</p>
</blockquote>

<blockquote>
<p>שֹׁרֶשׁ אֶחָד בַּאֲדָמָה,</p>
</blockquote>

<blockquote>
<p>שֹׁרֶשׁ אֶחָד בַּשִּבֹּלֶת,</p>
</blockquote>

<blockquote>
<p>שֹׁרֶשׁ שְׁלִישִׁי בְּחֶלְקַת שָׂדֶה.</p>
</blockquote>

<br>  

<h3 id="לֶמִנְקֵינֶןגּוֹנֵבאֶתקִילִיקִי">לֶמִנְקֵינֶן גּוֹנֵב אֶת קִילִיקִי</h3>

<blockquote>
<p>עַתָּה נָשִׁיר שִׁיר עַל אַחְטִי,</p>
</blockquote>

<blockquote>
<p>עַל הַצָּעִיר לֶמִנְקֵינֶן,</p>
</blockquote>

<blockquote>
<p>אוֹתוֹ בָּחוּר בֶּן-הֶחָיִל.</p>
</blockquote>

<br> 

<blockquote>
<p>אַחְטִי זֶה בֶּן-אִיִּים הָיָה,</p>
</blockquote>

<blockquote>
<p>עָלָה גָּדַל אֵצֶל אִמּוֹ</p>
</blockquote>

<blockquote>
<p>בְּבַיִת גָּדוֹל, רָם וְנִשָּׂא,</p>
</blockquote>

<blockquote>
<p>עַל פְּנֵי שְׂפַת הַיָּם שָׁם עָלָה.</p>
</blockquote>

<blockquote>
<p>רֹאשׁוֹ וְכָל גִּזְרָתוֹ נָאִים,</p>
</blockquote>

<blockquote>
<p>יְפֵה-תֹאַר וִיפֵה-מַרְאֶה,</p>
</blockquote>

<blockquote>
<p>אַךְ לֹא נִקָּה גַּם מֵעָוֹן,</p>
</blockquote>

<blockquote>
<p>מִדּוֹת רָעוֹת בּוֹ דָּבֵקוּ.</p>
</blockquote>

<br> 

<blockquote>
<p>הָיְתָה נַעֲרָה בְּסָאָרִי,</p>
</blockquote>

<blockquote>
<p>דְּמוּת תַּבְנִיתָהּ פֶּרַח נָאֶה,</p>
</blockquote>

<blockquote>
<p>גָּדְלָה בְּבַיִת רָם וְנִשָּׂא,</p>
</blockquote>

<blockquote>
<p>יְפַת-גִּזְרָה וִיפַת-מַרְאֶה,</p>
</blockquote>

<blockquote>
<p>בְּבֵית אָבִיהָ בִּנְעוּרֶיהָ.</p>
</blockquote>

<br>  

<blockquote>
<p>יְעָדָהּ לִבְנוֹ הַשֶּׁמֶשׁ,</p>
</blockquote>

<blockquote>
<p>אַךְ הַנַּעֲרָה מְמָאֶנֶת</p>
</blockquote>

<blockquote>
<p>לְהַבְרִיק עִם הַשֶּׁמֶשׁ יַחְדָּו,</p>
</blockquote>

<blockquote>
<p>לֶכֶת אַחֲרָיו בִּימוֹת-קָיִץ.</p>
</blockquote>

<blockquote>
<p>שִׁדְּכָה בִּשְׁבִיל בְּנוֹ הַכּוֹכָב,</p>
</blockquote>

<blockquote>
<p>שִׁדְּכָה אֶחָד כּוֹכָב מַזְהִיר;</p>
</blockquote>

<blockquote>
<p>אַךְ הַנַּעֲרָה מְמָאֶנֶת</p>
</blockquote>

<blockquote>
<p>לֶכֶת אַחֲרָיו לְהַבְרִיק לָיְלָה,</p>
</blockquote>

<blockquote>
<p>בְּלֵילוֹת חֹרֶף וּבַקָּרָה.</p>
</blockquote>

<br>  

<blockquote>
<p>אָמַר לֶכֶת לֶמִנְקֵינֶן,</p>
</blockquote>

<blockquote>
<p>אָמַר לֶכֶת וּלְהִשְׁתַּדֵּךְ</p>
</blockquote>

<blockquote>
<p>אֶל הַנַּעֲרָה הַמְּהֻלָּלָה,</p>
</blockquote>

<blockquote>
<p>הַמְּצֻיֶּנֶת בְּסָאָרִי,</p>
</blockquote>

<blockquote>
<p>עִם קִשּׁוּרִים בְּצַמָּתָהּ.</p>
</blockquote>

<br> 

<blockquote>
<p>חָפְצָה אִמּוֹ לַהֲנִיאוֹ</p>
</blockquote>

<blockquote>
<p>מִמַּעֲשֵׂהוּ, כֹּה אָמָרָה:</p>
</blockquote>

<blockquote>
<p>&quot;אַל נָא תִּקַּח, בְּנִי, הַנַּעֲרָה,</p>
</blockquote>

<blockquote>
<p>אֲשֶׁר שִׁבְטָהּ רָם וְנַעֲלֶה,</p>
</blockquote>

<blockquote>
<p>כִּי לֹא יִשְׂאוּ לְךָ פָּנִים</p>
</blockquote>

<blockquote>
<p>בְּנֵי-סָאָרִי הַמְצֻיָּנִים.&quot;</p>
</blockquote>

<br> 

<blockquote>
<p>אַךְ לֹא שָׁמַע לֶמִנְקֵינֶן</p>
</blockquote>

<blockquote>
<p>בְּקוֹל אִמּוֹ וַעֲצָתָהּ,</p>
</blockquote>

<blockquote>
<p>לָקַח סוּסוֹ אֶת הַזָּקוּף,</p>
</blockquote>

<blockquote>
<p>רָתַם אוֹתוֹ וּבַהֲמֻלָּה</p>
</blockquote>

<blockquote>
<p>אָץ אֶל חַוּוֹת בְּנֵי-סָאָרִי.</p>
</blockquote>

<br>

<blockquote>
<p>עַל שְׂפַת כַּר-הַיַּעַר עָלְזוּ,</p>
</blockquote>

<blockquote>
<p>בָּנוֹת צָעֲדוּ מְשַׂחֲקוֹת,</p>
</blockquote>

<blockquote>
<p>יָצְאוּ נָאוֹת בִּמְחוֹלוֹתָן</p>
</blockquote>

<blockquote>
<p>עַל הָאָחוּ עַל הַנֶּהְדָּר,</p>
</blockquote>

<blockquote>
<p>בָּאָה קִילִיקִי לִפְנֵיהֶן.</p>
</blockquote>

<br>  

<blockquote>
<p>בָּא עֲדֵיהֶן לֶמִנְקֵינֶן,</p>
</blockquote>

<blockquote>
<p>עֶלֶם יָפֶה בַּעֲלוּמָיו,</p>
</blockquote>

<blockquote>
<p>פִּתְאֹם אָחַז בְּקִילִיקִי,</p>
</blockquote>

<blockquote>
<p>הוֹשִׁיב אוֹתָהּ בַּעֲגָלָה,</p>
</blockquote>

<blockquote>
<p>אָסַר אוֹתָהּ בִּרְצוּעוֹתָיו</p>
</blockquote>

<blockquote>
<p>וּבַמַּגְלֵב דָּפַק סוּסוֹ,</p>
</blockquote>

<blockquote>
<p>נֶחְפָּז לַעֲבֹר הַמָּקוֹם.</p>
</blockquote>

<br>  

<blockquote>
<p>מִתְחַנֶּנֶת לוֹ קִילִיקִי:</p>
</blockquote>

<blockquote>
<p>&quot;נָא שַׁלְּחֵנִי לְנַפְשִׁי, וְאֵלֵךְ</p>
</blockquote>

<blockquote>
<p>אֶל הוֹרָתִי הַשּׁוֹמֵמָה.&quot;</p>
</blockquote>

<br> 

<blockquote>
<p>עָנָה לֶמִנְקֵינֶן, אָמָר:</p>
</blockquote>

<blockquote>
<p>&quot;הוֹי קִילִיקִי, צִיץ לִבָּתִי,</p>
</blockquote>

<blockquote>
<p>דִּבְשִׁי, גַּרְגִּיר שֶׁאָהַבְתִּי,</p>
</blockquote>

<blockquote>
<p>אַל תִּירָאִי, אַל תֵּחַתִּי,</p>
</blockquote>

<blockquote>
<p>כִּי לֹא אֶפְגַּע בָּךְ לְרָעָה.</p>
</blockquote>

<br>  

<blockquote>
<p>&quot;הֲמִהְיוֹתִי בֶּן-חֲשֻׁכִּים</p>
</blockquote>

<blockquote>
<p>וְלֹא מִבְּנֵי מְרוֹם-הָאָרֶץ</p>
</blockquote>

<blockquote>
<p>נֶאֱנַחַתְּ מַר, יוֹנָתִי,</p>
</blockquote>

<blockquote>
<p>גַּם תִּתְאַבְּלִי אַף תָּמֵרִי?</p>
</blockquote>

<br> 

<blockquote>
<p>&quot;וְאִם גַּם לֹא מִבְּנֵי-אֲצִילִים</p>
</blockquote>

<blockquote>
<p>וְלֹא מִבְּנֵי-הַיַּחַשׂ אָנִי,</p>
</blockquote>

<blockquote>
<p>חֶרֶב-פְּלָדוֹת לִי אֵשׁ תִּבְעַר,</p>
</blockquote>

<blockquote>
<p>לַהַב לִי, וְלֶהָבָה קִרְבּוֹ,</p>
</blockquote>

<blockquote>
<p>חַרְבִּי הִיא מִבְּנוֹת-הַיַּחַשׂ,</p>
</blockquote>

<blockquote>
<p>סֵיפִי הוּא מִבְּנֵי-אֲצִילִים:</p>
</blockquote>

<blockquote>
<p>בְּבֵית חִיסִי הָשְׁחַז סֵיפִי,</p>
</blockquote>

<blockquote>
<p>בְּבֵית הָאֵלִים לִטְּשׁוּ אוֹתוֹ.</p>
</blockquote>

<blockquote>
<p>בּוֹ גַּם אֶקְנֶה יַחַשׂ-אָבוֹת</p>
</blockquote>

<blockquote>
<p>וּלְבֵית אָבִי – כָּבוֹד, גְּדֻלָּה.&quot;</p>
</blockquote>

<br>  

<blockquote>
<p>נָּפַל לֵב הָעַלְמָה בְּקִרְבָּהּ,</p>
</blockquote>

<blockquote>
<p>נֶאֱנָחָה, עָנְתָה כָּכָה:</p>
</blockquote>

<blockquote>
<p>&quot;נָא הִשָּׁבְעָה, כִּי לֹא תּוֹסִיף</p>
</blockquote>

<blockquote>
<p>לָצֵאת לַמִּלְחָמָה אַתָּה,</p>
</blockquote>

<blockquote>
<p>וְאִם גַּם תִּכְסֹף לִצְבֹּר זָהָב,</p>
</blockquote>

<blockquote>
<p>תַּחְמֹד לְךָ מִכְמַנֵּי כָּסֶף.&quot;</p>
</blockquote>

<br>  

<blockquote>
<p>עָנָה לָהּ הָעַלִּיז אַחְטִי,</p>
</blockquote>

<blockquote>
<p>אֶת אֲמָרָיו יָשִׁיב רַכּוֹת:</p>
</blockquote>

<blockquote>
<p>&quot;כֵּן כַּיּוֹם גַּם אִשָּׁבֵעַ,</p>
</blockquote>

<blockquote>
<p>אַךְ גַּם אַתְּ הִשָׁבְעִי וְאִמְרִי,</p>
</blockquote>

<blockquote>
<p>כִּי לֹא תִּדְרְכִי בַּחַוָּה,</p>
</blockquote>

<blockquote>
<p>וְאִם כִּי תִּרְצִי מְאֹד לְחוֹלֵל.&quot;</p>
</blockquote>

<br> 

<blockquote>
<p>כָּכָה נִשְׁבְּעוּ הַשְּׁנַיִם,</p>
</blockquote>

<blockquote>
<p>כָּכָה כָּרְתוּ בְּרִית בֵּינֵיהֶם</p>
</blockquote>

<blockquote>
<p>לִפְנֵי עֶלְיוֹן רוֹאֵה-הַכֹּל:</p>
</blockquote>

<blockquote>
<p>אַחְטִי יִזְנַח דֶּרֶךְ קְרָבוֹת,</p>
</blockquote>

<blockquote>
<p>קִילִיקִי לֹא תּוֹסִיף לָצֵאת</p>
</blockquote>

<blockquote>
<p>בָּרִקּוּדִים שֶׁבַּחַוָּה.</p>
</blockquote>

<br>  

<blockquote>
<p>וּלְבֵית אִמּוֹ אֲשֶׁר אָהַב</p>
</blockquote>

<blockquote>
<p>שָׁב הָעַלִּיז לֶמִנְקֵינֶן,</p>
</blockquote>

<blockquote>
<p>אֶל בֵּית אִמּוֹ וְאֶל הוֹרָתוֹ.</p>
</blockquote>

<br>  

<h3 id="לֶמִנְקֵינֶןנִפְרָדמִקִּילִיקִי">לֶמִנְקֵינֶן נִפְרָד מִקִּילִיקִי</h3>

<blockquote>
<p>וְאַחְטִי אֵינוֹ יוֹצֵא לִלְחֹם,</p>
</blockquote>

<blockquote>
<p>גַּם קִילִיקִי יָשְׁבָה בָּיִת.</p>
</blockquote>

<br>

<blockquote>
<p>פַּעַם אַחַת הִשְׁכִּים לָקוּם</p>
</blockquote>

<blockquote>
<p>לֶמִנְקֵינֶן הַשָּׂמֵחַ</p>
</blockquote>

<blockquote>
<p>וּבַבֹּקֶר הַשְׁכֵּם יָצָא</p>
</blockquote>

<blockquote>
<p>אֶל הַמָּקוֹם, שָׁם מְטִילָה</p>
</blockquote>

<blockquote>
<p>דְּגַת-הַמַּיִם אֶת בֵּיצֶיהָ,</p>
</blockquote>

<blockquote>
<p>אַךְ לֹא שָׁב בָּעֶרֶב בַּיְתָה,</p>
</blockquote>

<blockquote>
<p>אַף לֹא עִם נְטוֹת הַלָּיְלָה.</p>
</blockquote>

<blockquote>
<p>אֶל הַכְּפָר קִילִיקִי יָצְאָה</p>
</blockquote>

<blockquote>
<p>לִרְקֹד עִם הַנְּעָרוֹת יָחַד.</p>
</blockquote>

<br> 

<blockquote>
<p>וְלֶמִנְקֵינֶן חָרָה אַפּוֹ,</p>
</blockquote>

<blockquote>
<p>וַיִּתְאַנֵּף וַיִּתְעַבָּר,</p>
</blockquote>

<blockquote>
<p>נָשָׂא קוֹלוֹ, כָּכָה אָמָר:</p>
</blockquote>

<blockquote>
<p>&quot;אִמִּי, סַבְתָּא לִי יְקָרָה,</p>
</blockquote>

<blockquote>
<p>אָנָּא כַּבְּסִי אֶת כֻּתָּנְתִּי</p>
</blockquote>

<blockquote>
<p>בְּאַרְסָם שֶׁל נְחָשִׁים שְׁחוֹרִים,</p>
</blockquote>

<blockquote>
<p>מַהֲרִי יַבְּשִׁיהָ, אִמִּי,</p>
</blockquote>

<blockquote>
<p>הִנְנִי יוֹצֵא לַמִּלְחָמָה</p>
</blockquote>

<blockquote>
<p>עַל כָּל כִּירוֹת בְּנֵי-פּוֹחְיוֹלָה</p>
</blockquote>

<blockquote>
<p>עַל שְׂדוֹת מִזְרַע הַלַּפְּלַנְדִּים.</p>
</blockquote>

<blockquote>
<p>אֶל הַכְּפָר קִילִיקִי יָרְדָה,</p>
</blockquote>

<blockquote>
<p>אֶל הַכְּפָר, אֶל שַׁעַר-זָרִים,</p>
</blockquote>

<blockquote>
<p>שָׁם תְּחוֹלֵלְנָה הָעֲלָמוֹת,</p>
</blockquote>

<blockquote>
<p>שָׁם תִּשְׂחַקְנָה הַיְפֵיפִיּוֹת.&quot;</p>
</blockquote>

<br>  

<blockquote>
<p>אַךְ קִילִיקִי עָנְתָה כָּכָה,</p>
</blockquote>

<blockquote>
<p>מִהֲרָה וַתַּעַן לֵאמֹר:</p>
</blockquote>

<blockquote>
<p>&quot;אַחְטִי, אַל נָא תֵּצֵא לִלְחֹם.</p>
</blockquote>

<blockquote>
<p>בַּחֲלוֹמִי עֵינַי רָאוּ</p>
</blockquote>

<blockquote>
<p>וּבְחֶזְיוֹנוֹת לַיְלָה, וְהִנֵּה</p>
</blockquote>

<blockquote>
<p>לַבָּה עוֹלָה וְאֵשׁ-לֶהָבָה</p>
</blockquote>

<blockquote>
<p>תַּחַת כָּל חַלּוֹנוֹתֶיךָ;</p>
</blockquote>

<blockquote>
<p>אָחֲזָה בִּקְצוֹת הַכְּתָלִים,</p>
</blockquote>

<blockquote>
<p>חָדְרָה אֶל בֵּין הָאוּלַמִּים,</p>
</blockquote>

<blockquote>
<p>סָאֲנָה כְּאֶשֶׁד-מַיִם,</p>
</blockquote>

<blockquote>
<p>פָּרְצָה, עָלְתָה הָלֹךְ וְעָלֹה</p>
</blockquote>

<blockquote>
<p>מִן הָרִצְפָּה עַד הַתִּקְרָה,</p>
</blockquote>

<blockquote>
<p>מִן הַחַלּוֹן וְעַד הַחַלּוֹן.&quot;</p>
</blockquote>

<br> 

<blockquote>
<p>וְלֶמִנְקֵינֶן הַשָּׂמֵחַ</p>
</blockquote>

<blockquote>
<p>עָנָה לָהּ וַיֹּאמֶר כָּכָה:</p>
</blockquote>

<blockquote>
<p>&quot;אֵינִי מַאֲמִין בַּחֲלוֹמוֹת</p>
</blockquote>

<blockquote>
<p>וּבִשְׁבוּעוֹת שֶׁל עֲלָמוֹת.</p>
</blockquote>

<blockquote>
<p>אִמִּי, הֵן אַתְּ יְלִדְתִּנִי,</p>
</blockquote>

<blockquote>
<p>תְּנִי לִי מַדֵּי-הַמַּעֲרָכָה,</p>
</blockquote>

<blockquote>
<p>תְּנִי לִי כְּתֹנֶת-הַמִּלְחָמָה,</p>
</blockquote>

<blockquote>
<p>אֶשְׁתֶּה, אֶרְוֶה שֵׁכַר-קְרָבוֹת,</p>
</blockquote>

<blockquote>
<p>אֶטְעַם דְּבַשׁ הַמַּעֲרָכָה.</p>
</blockquote>

<blockquote>
<p>נַפְשִׁי נִכְסְפָה לְפּוֹחְיוֹלָה,</p>
</blockquote>

<blockquote>
<p>כָּל מְזִמּוֹתַי אֶל פּוֹחְיוֹלָה,</p>
</blockquote>

<blockquote>
<p>וְאָזְנִי תִּשְׁמַע שָׁם וְתַבְחִין,</p>
</blockquote>

<blockquote>
<p>וְעֵינִי תֶּחֱזֶה וְנוֹכַחְתִּי,</p>
</blockquote>

<blockquote>
<p>אִם יֵשׁ רִיבָה בְּפּוֹחְיוֹלָה,</p>
</blockquote>

<blockquote>
<p>נַעֲרָה בַּנּוֹף הַנּוּגֶה,</p>
</blockquote>

<blockquote>
<p>וְאֵינָה רוֹצָה לְהִנָּשֵׂא</p>
</blockquote>

<blockquote>
<p>וְלֹא תִּתְגַּעְגַּע עַל חָתָן.&quot;</p>
</blockquote>

<br>  

<blockquote>
<p>חָפְצָה אִמּוֹ לְהַזְהִירוֹ,</p>
</blockquote>

<blockquote>
<p>רָצְתָה לַעֲצֹר בּוֹ הַסַּבְתָּא:</p>
</blockquote>

<blockquote>
<p>&quot;אַל נָא תַּעֲלֶה, מַחְמַדִּי,</p>
</blockquote>

<blockquote>
<p>בְּנוֹף פּוֹחְיוֹלָה וְחַוּוֹתֶיהָ;</p>
</blockquote>

<blockquote>
<p>אַל נָא תֵּלֵךְ מִבְּלִי קְסָמִים,</p>
</blockquote>

<blockquote>
<p>מִבְּלִי חָכְמָה הַכֹּל תּוּכַל</p>
</blockquote>

<blockquote>
<p>אֶל הַכִּירוֹת בְּנוֹף פּוֹחְיוֹלָה</p>
</blockquote>

<blockquote>
<p>וְאֶל שְׂדוֹת מִזְרַע הַלַּפְּלַנְדִּים,</p>
</blockquote>

<blockquote>
<p>כִּי לַפְּלַנְדִּי יַגְלֶה אוֹתְךָ</p>
</blockquote>

<blockquote>
<p>אֶל הָאֶבֶן הַיּוֹקֶדֶת.&quot;</p>
</blockquote>

<br>  

<blockquote>
<p>עָנָה אָמַר לֶמִנְקֵינֶן:</p>
</blockquote>

<blockquote>
<p>&quot;קָסֹם קָסְמוּ לִי הַקּוֹסְמִים,</p>
</blockquote>

<blockquote>
<p>נִחֲשׁוּ לִי מְנַחֲשִׁים אֵלֶּה</p>
</blockquote>

<blockquote>
<p>וּבִלְחָשִׁים לִי הִתְחַכְּמוּ</p>
</blockquote>

<blockquote>
<p>לַטְבִּיעֵנִי בִּיוֵן-בִּצָּה,</p>
</blockquote>

<blockquote>
<p>בָּהּ בַּבִּצָּה נֶהֱלָכְתִּי.</p>
</blockquote>

<blockquote>
<p>כְּבָר טָבַעְתִּי בְּטִיט-הַיָּוֵן</p>
</blockquote>

<blockquote>
<p>וּבַבִּצָּה עַד הַסַּנְטֵר</p>
</blockquote>

<blockquote>
<p>וּבָרֶפֶשׁ עַד הַזָּקָן.</p>
</blockquote>

<blockquote>
<p>אַךְ מֵהֶם אֵינֶנִּי נוֹפֵל</p>
</blockquote>

<blockquote>
<p>וּבִמְבוּכָה גַּם לֹא בָּאתִי,</p>
</blockquote>

<blockquote>
<p>חִישׁ הָיִיתִי קוֹסֵם, כַּשָּׁף,</p>
</blockquote>

<blockquote>
<p>וָאַתְחִילָה בְּהַשְׁבָּעוֹת,</p>
</blockquote>

<blockquote>
<p>שַׁרְתִּי שִׁיר וְאֶת הָאַשָּׁפִים</p>
</blockquote>

<blockquote>
<p>גַּם גֵּרַשְׁתִּי אֶל מֵי-תָחַת.</p>
</blockquote>

<blockquote>
<p>תִּתְקֹף אוֹתָם שְׁנָתָם שָׁמָּה,</p>
</blockquote>

<blockquote>
<p>תֹּאחֲזֵמוֹ הַתַּרְדֵּמָה;</p>
</blockquote>

<blockquote>
<p>יַעֲלוּ אִילָנוֹת וְשִׂיחִים</p>
</blockquote>

<blockquote>
<p>בְּכוֹבְעֵיהֶם, וּבְרָאשֵׁיהֶם,</p>
</blockquote>

<blockquote>
<p>וּבְכִתְפֵי הַכַּשָּׁפִים,</p>
</blockquote>

<blockquote>
<p>וּבַבָּשָׂר עַל מָתְנֵיהֶם,</p>
</blockquote>

<blockquote>
<p>בְּשַׂר אַשָּׁפִים נָמִים שְׁנָתָם</p>
</blockquote>

<blockquote>
<p>וְנִרְדָּמִים בְּהַשְׁבָּעָה.&quot;</p>
</blockquote>

<br> 

<blockquote>
<p>וְלֶמִנְקֵינֶן הֵיטִיב שְׂעָרוֹ,</p>
</blockquote>

<blockquote>
<p>סָרַק קְוֻצּוֹת מַחְלְפוֹתָיו</p>
</blockquote>

<blockquote>
<p>וַיַּחְלִיקֵן בַּמִּבְרֶשֶׁת,</p>
</blockquote>

<blockquote>
<p>אַחַר הִשְׁלִיךְ הַמִּבְרֶשֶׁת</p>
</blockquote>

<blockquote>
<p>אֶל הַמְּזוּזָה וְאֶל הַכֹּתֶל,</p>
</blockquote>

<blockquote>
<p>אֶל הַתַּנּוּר שֶׁבַּבָּיִת.</p>
</blockquote>

<blockquote>
<p>נָשָׂא קוֹלוֹ, כָּכָה אָמָר:</p>
</blockquote>

<blockquote>
<p>&quot;אִם לֹא נָטְפָה דָּם מִבְרַשְׁתִּי,</p>
</blockquote>

<blockquote>
<p>אִם אֵינֶנָּה שׁוֹתְתָה דָּמִים,</p>
</blockquote>

<blockquote>
<p>אוֹת כִּי שָׁלוֹם לְלֶמִנְקֵינֶן,</p>
</blockquote>

<blockquote>
<p>אַף לֹא קָרָה לוֹ כָּל אָסוֹן.&quot;</p>
</blockquote>

<br> 

<h3 id="לֶמִנְקֵינֶןבְּפּוֹחְיוֹלָה">לֶמִנְקֵינֶן בְּפּוֹחְיוֹלָה</h3>

<blockquote>
<p>וְלֶמִנְקֵינֶן הַשָּׂמֵחַ</p>
</blockquote>

<blockquote>
<p>נָשָׂא רַגְלָיו עוֹשֶׂה דַּרְכּוֹ</p>
</blockquote>

<blockquote>
<p>אֶל פּוֹחְיוֹלָה הָאֲפֵלָה,</p>
</blockquote>

<blockquote>
<p>כִּי לֹא שָׁמַע בְּקוֹל הוֹרָתוֹ,</p>
</blockquote>

<blockquote>
<p>לַאֲשֶׁר צִוָּתּוּ אִמּוֹ.</p>
</blockquote>

<blockquote>
<p>נָשָׂא קוֹלוֹ, כָּכָה עָנָה:</p>
</blockquote>

<blockquote>
<p>&quot;צְאוּ אֵלַי, גִּבּוֹרֵי קְרָבוֹת,</p>
</blockquote>

<blockquote>
<p>כָּל גִבּוֹרֵי הָאֲדָמָה,</p>
</blockquote>

<blockquote>
<p>צְאוּ מִבְּאֵרוֹת, תּוֹפְשֵׂי חֶרֶב,</p>
</blockquote>

<blockquote>
<p>מִן הַזְּרָמִים, נוֹשְׂאֵי קֶשֶׁת,</p>
</blockquote>

<blockquote>
<p>בּוֹא, הַיַּעַר וְכָל צְבָאֶיךָ,</p>
</blockquote>

<blockquote>
<p>בּוֹאִי חֹרְשָׁה וּגְבָרַיִךְ,</p>
</blockquote>

<blockquote>
<p>זְקַן-הֶהָרִים עִם כָּל צְבָאוֹ,</p>
</blockquote>

<blockquote>
<p>חִיסִי, אֵל-הַמַּיִם, אָיֹם,</p>
</blockquote>

<blockquote>
<p>וְאֵם-הַמַּיִם בִּגְבוּרָתָהּ,</p>
</blockquote>

<blockquote>
<p>זְקַן-הַמַּיִם עִם כָּל חֵילוֹ,</p>
</blockquote>

<blockquote>
<p>בְּנוֹת הַיָּם מִן הָעֲמָקִים,</p>
</blockquote>

<blockquote>
<p>וּמְכַסָּן קֶצֶף-זְרָמִים –</p>
</blockquote>

<blockquote>
<p>וְהוֹשַׁעְתֶּם אֶת הַגֶּבֶר,</p>
</blockquote>

<blockquote>
<p>וַעֲזַרְתֶּם אֶת הַגִּבּוֹר,</p>
</blockquote>

<blockquote>
<p>וְלֹא יִהְיוּ בִּי לְרָעָה</p>
</blockquote>

<blockquote>
<p>חִצֵּי קוֹסְמִים וְאַשָּׁפִים,</p>
</blockquote>

<blockquote>
<p>מַאֲכֶלֶת-בַּרְזֶל לָמוֹ,</p>
</blockquote>

<blockquote>
<p>בְּנֵי-אַשְׁפָּתָם שֶׁל כַּשָּׁפִים.</p>
</blockquote>

<blockquote>
<p>&quot;אוּקוֹ אֵלִי, יוֹשֵׁב מָרוֹם,</p>
</blockquote>

<blockquote>
<p>הוֹי, אֲבִי-שָׁמַיִם עַתִּיק,</p>
</blockquote>

<blockquote>
<p>הַמְּדַבֵּר מִן הֶעָבִים,</p>
</blockquote>

<blockquote>
<p>הַמִּתְגַּלֶּה מִן הָאֲוִיר!</p>
</blockquote>

<blockquote>
<p>תְּנָה-לִי חֶרֶב – אֵשׁ אוֹכֵלָה</p>
</blockquote>

<blockquote>
<p>וְלַהַב – תָּלִין בּוֹ שַׁלְהֶבֶת,</p>
</blockquote>

<blockquote>
<p>וְאָסִירָה הַסַּכָּנָה,</p>
</blockquote>

<blockquote>
<p>פֶּגַע רַע לֹא יְבוֹאֵנִי,</p>
</blockquote>

<blockquote>
<p>וְיָדִי תִּהְיֶה בִּכְשָׁפִים,</p>
</blockquote>

<blockquote>
<p>קוֹסְמֵי אֶרֶץ וְקוֹסְמֵי מַיִם,</p>
</blockquote>

<blockquote>
<p>אֲשֶׁר יַעֲלוּ מִלְּפָנַי,</p>
</blockquote>

<blockquote>
<p>אֲשֶׁר יִהְיוּ מֵאֲחוֹרַי,</p>
</blockquote>

<blockquote>
<p>גַּם לִצְדָדַי וְעַל פְּנֵי רֹאשִׁי,</p>
</blockquote>

<blockquote>
<p>סָבִיב לִי עַל כָּל עֲבָרַי,</p>
</blockquote>

<blockquote>
<p>וְיֹאבְדוּ הַכַּשְׁפָנִים בְּחִצָּם</p>
</blockquote>

<blockquote>
<p>וּבַסַּכִּין לָמוֹ יִפְּלוּ,</p>
</blockquote>

<blockquote>
<p>וּבְהַשְׁבִּיעִי אֶת הָרָעִים</p>
</blockquote>

<blockquote>
<p>אֶל פִּי חַרְבָּם אַשְׁלִיךְ אוֹתָם.&quot;</p>
</blockquote>

<br>  

<blockquote>
<p>כָּכָה אָמַר לֶמִנְקֵינֶן,</p>
</blockquote>

<blockquote>
<p>שָׁרַק לוֹ לַסְּיָח בַּיַּעַר,</p>
</blockquote>

<blockquote>
<p>סוּס לוֹ רַעְמַת-פָּז, בַּשָׂדֶה;</p>
</blockquote>

<blockquote>
<p>שָׂם בְּפִי הַסּוּס הַמֶּתֶג,</p>
</blockquote>

<blockquote>
<p>וְאֶת הַסּוּס הָרָתוּם הֵבִיא</p>
</blockquote>

<blockquote>
<p>אֶל בֵּין זְרוֹעוֹת הָעֲגָלָה</p>
</blockquote>

<blockquote>
<p>וּבְעֶגְלָתוֹ, עֶגְלַת-חֹרֶף,</p>
</blockquote>

<blockquote>
<p>בָּהּ יָשַׁב גַּם עַל מוֹשָׁבוֹ.</p>
</blockquote>

<blockquote>
<p>כָּכָה עָשָׂה דַּרְכּוֹ נִכְחוֹ,</p>
</blockquote>

<blockquote>
<p>עָשָׂה יוֹם וְעוֹד יוֹם בַּדֶּרֶךְ,</p>
</blockquote>

<blockquote>
<p>וּבַיּוֹם הַשְּׁלִישִׁי קָרַב</p>
</blockquote>

<blockquote>
<p>וַיַּגִּיעַ עַד כְּפָר גָּדוֹל.</p>
</blockquote>

<br>

<blockquote>
<p>וְלֶמִנְקֵינֶן הַשָּׂמֵחַ</p>
</blockquote>

<blockquote>
<p>עוֹשֶׂה דַּרְכּוֹ, דּוֹהֵר, נֶחְפָּז,</p>
</blockquote>

<blockquote>
<p>עוֹלֶה בָּא בָּרְחוֹב הָעֶלְיוֹן</p>
</blockquote>

<blockquote>
<p>עַד הַבִּנְיָה הָעֶלְיוֹנָה.</p>
</blockquote>

<br>  

<blockquote>
<p>הָיָה נִזְהָר, הִתְחִיל מַקְשִׁיב,</p>
</blockquote>

<blockquote>
<p>עֵינֵי אָדָם לֹא רָאוּהוּ,</p>
</blockquote>

<blockquote>
<p>אִישׁ לֹא הִרְגִּישׁ בּוֹ בְּבוֹאוֹ.</p>
</blockquote>

<blockquote>
<p>בְּעַד הָאֵזוֹב שָׁמַע שִׁירָה,</p>
</blockquote>

<blockquote>
<p>מִלִּים דֶּרֶךְ כֹּתֶל אָטוּם,</p>
</blockquote>

<blockquote>
<p>קוֹל מְשַׂחֲקִים בְּעַד הַכְּתָלִים,</p>
</blockquote>

<blockquote>
<p>רִנַּת-גִּילָה בְּעַד הַקְּרָשִׁים.</p>
</blockquote>

<blockquote>
<p>פְּנִימָה אָז הִתְבּוֹנֵן חֶרֶשׁ,</p>
</blockquote>

<blockquote>
<p>רָאָה – וְהִנֵּה מָלֵא קוֹסְמִים,</p>
</blockquote>

<blockquote>
<p>הָאַשָּׁפִים נוֹשְׂאִים רִנָּה,</p>
</blockquote>

<blockquote>
<p>יוֹשְׁבִים מְנַגְּנִים לְיַד הַקִּירוֹת,</p>
</blockquote>

<blockquote>
<p>חוֹזִים יוֹשְׁבִים עַל הַפֶּתַח,</p>
</blockquote>

<blockquote>
<p>הַיִּדְעוֹנִים עַל שְׁרַפְרַפִּים,</p>
</blockquote>

<blockquote>
<p>וְהַמַּשְׁבִּיעִים עַל הַתַּנּוּר,</p>
</blockquote>

<blockquote>
<p>שָׁרִים שִׁיר בִּשְׂפַת לַפְּלַנְדִּים,</p>
</blockquote>

<blockquote>
<p>גּוֹעִים בְּקוֹל כִּגְעוֹת חִיסִי.</p>
</blockquote>

<blockquote>
<p>וְלֶמִנְקֵינֶן הַשָּׂמֵחַ</p>
</blockquote>

<blockquote>
<p>הָפַךְ שִׁנָּה אֶת מַרְאֵהוּ,</p>
</blockquote>

<blockquote>
<p>הָפַךְ שִׁנָּה אֶת תָּאֳרוֹ</p>
</blockquote>

<blockquote>
<p>וַיִּכָּנֵס אֶל הַבָּיִת.</p>
</blockquote>

<br>  

<blockquote>
<p>קָפְצָה בַּעֲלַת-פּוֹחְיוֹלָה</p>
</blockquote>

<blockquote>
<p>עַל הָרִצְפָּה שָׁם בָּאֶמְצַע,</p>
</blockquote>

<blockquote>
<p>נָשְׂאָה קוֹלָהּ, כֵּן אָמָרָה:</p>
</blockquote>

<blockquote>
<p>&quot;לְפָנִים חָרַץ כַּלְבִּי לָשׁוֹן,</p>
</blockquote>

<blockquote>
<p>כַּלְבִּי זֶה לוֹ צֶבַע בַּרְזֶל,</p>
</blockquote>

<blockquote>
<p>שָׂשׂ לְגָרֵם הָעֲצָמוֹת,</p>
</blockquote>

<blockquote>
<p>שׁוֹתֶה דָּם זֶה עַתָּה נִשְׁפַּךְ.</p>
</blockquote>

<blockquote>
<p>אֵי מִזֶּה תָּבוֹאָה אָתָּה?</p>
</blockquote>

<blockquote>
<p>מִי זֶה אַתָּה, גִבּוֹר חָיִל?</p>
</blockquote>

<blockquote>
<p>נִכְנָס אַתָּה אֶל הַבַּיִת,</p>
</blockquote>

<blockquote>
<p>בָּא וְנִדְחָק לְתוֹךְ הַמָּעוֹן,</p>
</blockquote>

<blockquote>
<p>וְכַלְבִּי אֵינוֹ חוֹרֵץ לָשׁוֹן</p>
</blockquote>

<blockquote>
<p>וְאֵינוֹ נוֹתֵן קוֹל בִּנְבִיחָה.&quot;</p>
</blockquote>

<br> 

<blockquote>
<p>עָנָה וְאָמַר לֶמִנְקֵינֶן:</p>
</blockquote>

<blockquote>
<p>&quot;אֲבָל לֹא מִבְּלִי כָּל תְּבוּנָה</p>
</blockquote>

<blockquote>
<p>וְלֹא מִבְּלִי תַּחְבּוּלוֹת בָּאתִי,</p>
</blockquote>

<blockquote>
<p>לֹא חָסַרְתִּי חָכְמָה וְאֹמֶץ,</p>
</blockquote>

<blockquote>
<p>לֹא חָסַרְתִּי לַחַשׁ אָבוֹת,</p>
</blockquote>

<blockquote>
<p>לֹא חָסַרְתִּי דַּעַת זְקֵנִים,</p>
</blockquote>

<blockquote>
<p>וְשֵׁן הַכֶּלֶב בִּי לֹא תִּהְיֶה,</p>
</blockquote>

<blockquote>
<p>וְלֹא יֹאְכלוּנִי הַנַּבְחָנִים!</p>
</blockquote>

<br>  

<blockquote>
<p>&quot;עוֹדִי תִּינוֹק וּרְפֵה-כֹחַ,</p>
</blockquote>

<blockquote>
<p>הָיְתָה אִמִּי טוֹבְלָה אוֹתִי</p>
</blockquote>

<blockquote>
<p>שָׁלֹש טְבִילוֹת בְּלֵילוֹת קַיִץ,</p>
</blockquote>

<blockquote>
<p>תֵּשַע טְבִילוֹת בְּלֵילוֹת חֹרֶף,</p>
</blockquote>

<blockquote>
<p>וְאוּכַל לַעֲמֹד עַל נַפְשִׁי</p>
</blockquote>

<blockquote>
<p>בְּמַנְגִּינוֹת עַל כָּל דָּרֶךְ.&quot;</p>
</blockquote>

<br> 

<blockquote>
<p>וְלֶמִנְקֵינֶן הַשָּׂמֵחַ</p>
</blockquote>

<blockquote>
<p>הִתְחִיל בְּהַשְׁבָּעוֹת-אֵימָה,</p>
</blockquote>

<blockquote>
<p>שָׁר אֶת שִׁירֵי הַהַשְׁבָּעוֹת.</p>
</blockquote>

<br> 

<blockquote>
<p>וַיַּשְׁבִּיעַ אֶת הַגְּבָרִים,</p>
</blockquote>

<blockquote>
<p>אוֹתָם וְאֶת חַרְבוֹתָם לָמוֹ,</p>
</blockquote>

<blockquote>
<p>אֶת הַזְּקֵנִים וְאֶת הַנְּעָרִים</p>
</blockquote>

<blockquote>
<p>וְאֶת הָעוֹמְדִים בְּבַחֲרוּתָם.</p>
</blockquote>

<blockquote>
<p>רַק אֶת אֶחָד לֹא הִשְׁבִּיעַ,</p>
</blockquote>

<blockquote>
<p>רוֹעֶה זָקֵן חֲדַל-אִישִׁים,</p>
</blockquote>

<blockquote>
<p>חַלָּשׁ וַחֲסַר-עֵינָיִם.</p>
</blockquote>

<br>  

<h3 id="לֶמִנְקֵינֶןמְבַקֵּשׁלוֹלְאִשָּׁהאֶתבִּתָּהּשֶׁללוֹחִי">לֶמִנְקֵינֶן מְבַקֵּשׁ לוֹ לְאִשָּׁה אֶת בִּתָּהּ שֶׁל לוֹחִי</h3>

<blockquote>
<p>הָיוּ דִּבְרֵי לֶמִנְקֵינֶן,</p>
</blockquote>

<blockquote>
<p>שָׂח אֶל בַּעֲלַת-פּוֹחְיוֹלָה:</p>
</blockquote>

<blockquote>
<p>&quot;סַבְתָּא, תְּנִי לִי מִבְּנוֹתַיִךְ,</p>
</blockquote>

<blockquote>
<p>תְּנִי מִקְּהַל הַנָּאווֹת אַחַת,</p>
</blockquote>

<blockquote>
<p>אֶת הַטּוֹבָה בָּאֲחָיוֹת,</p>
</blockquote>

<blockquote>
<p>אֶת הַיָּפָה שֶׁבֵּינֵיהֶן.&quot;</p>
</blockquote>

<br>

<blockquote>
<p>עָנְתָה בַּעֲלַת-פּוֹחְיוֹלָה,</p>
</blockquote>

<blockquote>
<p>אֲמָרֶיהָ לוֹ הֵשִׁיבָה:</p>
</blockquote>

<blockquote>
<p>&quot;לֹא, לֹא אֶתֵּן לְךָ בִּתִּי,</p>
</blockquote>

<blockquote>
<p>לְךָ לֹא אֶתֵּן אֶת הָרִיבָה,</p>
</blockquote>

<blockquote>
<p>גַּם הַיָּפָה, גַּם הַכְּעוּרָה,</p>
</blockquote>

<blockquote>
<p>גַּם הַגְּבֹהָה, גַּם הַגּוּצָה.</p>
</blockquote>

<blockquote>
<p>הִנֵּה יֵשׁ לְךָ כְּבָר אִשָּׁה</p>
</blockquote>

<blockquote>
<p>הַיּוֹשֶׁבֶת אִתְּךָ בָּיִת.&quot;</p>
</blockquote>

<br>  

<blockquote>
<p>עָנָה לֶמִנְקֵינֶן, אָמָר:</p>
</blockquote>

<blockquote>
<p>&quot;כְּבָר שִׁלַּחְתִּי אֶת קִילִיקִי</p>
</blockquote>

<blockquote>
<p>אֶל הַכְּפָר וּפֹה לִי אֶמְצָא</p>
</blockquote>

<blockquote>
<p>טוֹבָה מֶנָּה, תְּנִי לִי בִּתֵּךְ.&quot;</p>
</blockquote>

<br> 

<blockquote>
<p>עָנְתָה בַּעֲלַת-פּוֹחְיוֹלָה:</p>
</blockquote>

<blockquote>
<p>&quot;בִּתִּי זֹאת לֹא אֶתֵּן לְעוֹלָם</p>
</blockquote>

<blockquote>
<p>לְאִשָּׁה לְגֶבֶר רֵיק וּפוֹחֵז</p>
</blockquote>

<blockquote>
<p>אוֹ לְגִבּוֹר אִישׁ לֹא יִצְלָח.</p>
</blockquote>

<blockquote>
<p>לֵךְ וְצוּד אֶת אֵיל-הַקֶּרַח,</p>
</blockquote>

<blockquote>
<p>אַיִל רוֹעֶה בִּשְׂדֵה-חִיסִי,</p>
</blockquote>

<blockquote>
<p>אָז אַךְ אָז תִּתְחַתֵּן בָּנוּ,</p>
</blockquote>

<blockquote>
<p>תָּבוֹא, תִּקַּח צִיץ-חֶמְדָּתִי.&quot;</p>
</blockquote>

<br>  

<blockquote>
<p>וְלֶמִנְקֵינֶן הַשָּׂמֵחַ</p>
</blockquote>

<blockquote>
<p>שָׂם עַל גַבּוֹ אֶת אַשְׁפָּתוֹ,</p>
</blockquote>

<blockquote>
<p>שָׂם אֶת קַשְׁתּוֹ עַל-גַּב שִׁכְמוֹ,</p>
</blockquote>

<blockquote>
<p>תָּפַס בְּיָדוֹ אֶת מִשְׁעַנְתּוֹ,</p>
</blockquote>

<blockquote>
<p>הִתְחִיל עוֹקֵר אֶת מִגְלָשָׁיו,</p>
</blockquote>

<blockquote>
<p>מִגְלַשׁ שְׂמֹאל וּמִגְלַשׁ יָמִין.</p>
</blockquote>

<blockquote>
<p>נָשָׂא קוֹלוֹ, עָנָה, אָמָר:</p>
</blockquote>

<blockquote>
<p>&quot;אָנָּא, זְקַן-הַיַּעַר, אֲשֶׁר</p>
</blockquote>

<blockquote>
<p>זָקָן לָבָן לוֹ, זְקַן שֵׂיבָה,</p>
</blockquote>

<blockquote>
<p>מְעִילוֹ אֵזוֹב רַךְ רֵיחָנִי,</p>
</blockquote>

<blockquote>
<p>פְּרֹשׂ אֶת בַּדְּךָ עַל הַיְעָרִים,</p>
</blockquote>

<blockquote>
<p>אֶת בְּגָדֶיךָ עַל הַחֹרְשׁוֹת,</p>
</blockquote>

<blockquote>
<p>תְּנָה לָרְטִיטִים מַעֲטָפוֹת,</p>
</blockquote>

<blockquote>
<p>שְׂמָלוֹת רַכּוֹת לַגַּלְמוֹשִׁים,</p>
</blockquote>

<blockquote>
<p>מַעֲטֵה-כֶסֶף לָאֳרָנִים,</p>
</blockquote>

<blockquote>
<p>זְרֹק הַזָּהָב עַל אַשּׁוּחִים,</p>
</blockquote>

<blockquote>
<p>אֵזוֹר-נְחֹשֶׁת לָאֳרָנִים,</p>
</blockquote>

<blockquote>
<p>צְנִיפֵי-כֶסֶף לַעֲצֵי-גֹפֶר</p>
</blockquote>

<blockquote>
<p>פִּרְחֵי-כֶתֶם תְּנָה לַלִּבְנֶה,</p>
</blockquote>

<blockquote>
<p>שִׂים עַל גִּזְעוֹ הָעֲנָקִים.</p>
</blockquote>

<br>  

<blockquote>
<p>&quot;בַּת הַיַּעַר הַמְאֻשָּׁרָה,</p>
</blockquote>

<blockquote>
<p>רִדְפִי צֵידִי עַד קְצֵה יַעֲרֵךְ,</p>
</blockquote>

<blockquote>
<p>עַד הַכַּר רְחַב-הַיָּדָיִם!</p>
</blockquote>

<blockquote>
<p>וְאִם לֹא יַחְפֹּץ לָבוֹא הֵנָּה,</p>
</blockquote>

<blockquote>
<p>אִם יִתְנַהֵג בַּעֲצַלְתַּיִם,</p>
</blockquote>

<blockquote>
<p>תִּלְשִׁי שֵׁבֶט מִן הַשִּׂיחִים,</p>
</blockquote>

<blockquote>
<p>שׁוֹט מִלִּבְנֵה הָעֲמָקִים,</p>
</blockquote>

<blockquote>
<p>דּוּשִׁי בּוֹ בַּשּׁוֹט יְרֵכָיו,</p>
</blockquote>

<blockquote>
<p>חִבְטִי, הַכִּי בּוֹ צַלְעוֹתָיו,</p>
</blockquote>

<blockquote>
<p>גָּרְשִׁי אוֹתוֹ עַד הַמָּקוֹם,</p>
</blockquote>

<blockquote>
<p>רִדְפִי צֵידִי וְלֹא יְפַגֵּר</p>
</blockquote>

<blockquote>
<p>עַד הַמָּקוֹם, שָׁם הַצַּיָּד,</p>
</blockquote>

<blockquote>
<p>עַד הַמָּקוֹם, לוֹ יְחַכֶּה.</p>
</blockquote>

<br> 

<blockquote>
<p>&quot;אַךְ אִם יֵט אֶל מִשְׁעוֹל נָכוֹן,</p>
</blockquote>

<blockquote>
<p>יוֹסִיף יָרוּץ בּוֹ בַּמִּשְׁעוֹל;</p>
</blockquote>

<blockquote>
<p>וּפָשַׁטְתְּ אֶת זְרוֹעוֹתַיִךְ,</p>
</blockquote>

<blockquote>
<p>וּמִדַּרְכּוֹ זֶה לֹא יָסוּר,</p>
</blockquote>

<blockquote>
<p>וְלֹא יִמָּלֵט מִנִּי צֵידִי</p>
</blockquote>

<blockquote>
<p>גַּם לֹא יָנוּס מִן הַנְּתִיבָה;</p>
</blockquote>

<blockquote>
<p>אַךְ אִם יָנוּס וְנִמְלַט צֵידִי,</p>
</blockquote>

<blockquote>
<p>אִם אַךְ יָסוּר וְיֵט הַצִּדָּה,</p>
</blockquote>

<blockquote>
<p>תִּפְשִׂי בְּאָזְנוֹ וְהוֹבִילִיהוּ</p>
</blockquote>

<blockquote>
<p>אֶל הַמִּשְׁעוֹל וְאֶל הַנְּתִיבָה,</p>
</blockquote>

<blockquote>
<p>תִּפְשִׂי בְּקַרְנָיו לוֹ לַנְחוֹתוֹ</p>
</blockquote>

<blockquote>
<p>אֶת הַדֶּרֶךְ וְאֶת הַמְּסִלָּה.</p>
</blockquote>

<br> 

<blockquote>
<p>&quot;וְאִם יֵשׁ זְרָדִים בָּהּ בַּדֶּרֶךְ,</p>
</blockquote>

<blockquote>
<p>תִּזְרְקִים אֶל קְצֵה הַדֶּרֶךְ;</p>
</blockquote>

<blockquote>
<p>אִם יֵשׁ גְּזָעִים בָּהּ בַּנְּתִיבָה,</p>
</blockquote>

<blockquote>
<p>פּוֹר תְּפוֹרְרִים לִרְסִיסִים.</p>
</blockquote>

<br>  

<blockquote>
<p>&quot;וְאִם יֵשׁ נָהָר בּוֹ בַּמִּשְׁעוֹל</p>
</blockquote>

<blockquote>
<p>אוֹ מַבּוּעַ בָּהּ בַּדֶּרֶךְ,</p>
</blockquote>

<blockquote>
<p>גֶּשֶׁר-מֶשִׁי תִּבְנִי עָלָיו,</p>
</blockquote>

<blockquote>
<p>תִּבְנִי מִשְׁעוֹל אֶרֶג אָדֹם,</p>
</blockquote>

<blockquote>
<p>לְמַעַן יַעֲבֹר הַמִּפְרָץ,</p>
</blockquote>

<blockquote>
<p>לְמַעַן יַעֲבֹר הַנָּהָר,</p>
</blockquote>

<blockquote>
<p>דֶּרֶךְ נַהֲרוֹת נַחֲלֵי-צָפוֹן,</p>
</blockquote>

<blockquote>
<p>דֶּרֶךְ אַשְׁדּוֹת מֵימֵי אֵיתָן.&quot;</p>
</blockquote>

<br>  

<blockquote>
<p>וְלֶמִנְקֵינֶן הַשָּׂמֵחַ</p>
</blockquote>

<blockquote>
<p>בָּא וַיַּעֲבֹר הַיַּעַר,</p>
</blockquote>

<blockquote>
<p>שָׁר בְּשִׁירִים בְּלֵב-הַיַּעַר,</p>
</blockquote>

<blockquote>
<p>מַנְעִים זֶמֶר בְּתֵשַׁע חֹרְשׁוֹת.</p>
</blockquote>

<blockquote>
<p>וַיֵּעָתֵר לוֹ הַזָּקֵן,</p>
</blockquote>

<blockquote>
<p>בַּת-הַיַּעַר נַעֲנָתָה,</p>
</blockquote>

<blockquote>
<p>וַיַּבְהִילוּ אֶת הָאַיִל,</p>
</blockquote>

<blockquote>
<p>אֵיל-הַקֶּרַח, מִן הַיַּעַר</p>
</blockquote>

<blockquote>
<p>עַד הַמָּקוֹם שָׁם לוֹ חִכָּה,</p>
</blockquote>

<blockquote>
<p>שָׁם לוֹ אָרַב לֶמִנְקֵינֶן.</p>
</blockquote>

<br>  

<blockquote>
<p>וְלֶמִנְקֵינֶן הַשָּׁמֵחַ</p>
</blockquote>

<blockquote>
<p>מִהֵר הֵטִיל אֶת הַפְּלָצוּר</p>
</blockquote>

<blockquote>
<p>עֲלֵי כְּתֵפָיו שֶׁל אֵיל-חִיסִי,</p>
</blockquote>

<blockquote>
<p>עַל הַסְּיָח, עַל-פְּנֵי צַוָּארוֹ.</p>
</blockquote>

<br>  

<h3 id="לֶמִנְקֵינֶןצָדסוּס-פְּלָאִיםלֶמִנְקֵינֶןבִּמְצוּלוֹתנְהַר-הַמָּוֶת">לֶמִנְקֵינֶן צָד סוּס-פְּלָאִים &nbsp;לֶמִנְקֵינֶן בִּמְצוּלוֹת נְהַר-הַמָּוֶת</h3>

<blockquote>
<p>לֶמִנְקֵינֶן שָׁב לְפּוֹחְיוֹלָה,</p>
</blockquote>

<blockquote>
<p>בָּא וַיֹּאמַר: &quot;הִנֵּה צַדְתִּי</p>
</blockquote>

<blockquote>
<p>אֶת הָאַיִל, אֵיל-הַקֶּרַח,</p>
</blockquote>

<blockquote>
<p>הַרְחֵק בְּיַרְכְּתֵי שְׂדֵה-חִיסִי;</p>
</blockquote>

<blockquote>
<p>תְּנִי אֶת בִּתֵּךְ לִי לְאִשָּׁה,</p>
</blockquote>

<blockquote>
<p>אוֹתָהּ רִיבָה תְּנִי לִי, סַבְתָּא.&quot;</p>
</blockquote>

<br>  

<blockquote>
<p>וְלוֹחִי בַּעֲלַת-פּוֹחְיוֹלָה</p>
</blockquote>

<blockquote>
<p>עָנְתָה לוֹ וַתֹּאמַר כָּכָה:</p>
</blockquote>

<blockquote>
<p>&quot;בִּתִּי אֶתֵּן לְךָ לְאִשָּׁה,</p>
</blockquote>

<blockquote>
<p>וְאֵרַשְׂתָּ אֶת הָרִיבָה,</p>
</blockquote>

<blockquote>
<p>אִם אָסַרְתָּ אֶת סוּס-חִיסִי,</p>
</blockquote>

<blockquote>
<p>עַל הַסְּיָח הָאָדֹם תִּרְכַּב</p>
</blockquote>

<blockquote>
<p>הַרְחֵק בְּיַרְכְּתֵי שְׂדֵה-חִיסִי.&quot;</p>
</blockquote>

<br> 

<blockquote>
<p>וְלֶמִנְקֵינֶן הַשָּׂמֵחַ</p>
</blockquote>

<blockquote>
<p>לָקַח אִתּוֹ מֶתֶג-זָהָב,</p>
</blockquote>

<blockquote>
<p>רֶסֶן-כֶּסֶף לָקַח אִתּוֹ,</p>
</blockquote>

<blockquote>
<p>הָלַךְ לְבַקֵּשׁ סוּס-הַפְּלָאוֹת.</p>
</blockquote>

<br> 

<blockquote>
<p>נָשָׂא קוֹלוֹ לֶמִנְקֵינֶן:</p>
</blockquote>

<blockquote>
<p>&quot;אוּקוֹ אֵלִי, יוֹשֵׁב מָרוֹם!</p>
</blockquote>

<blockquote>
<p>אַתָּה נוֹהֵג הָעֲנָנִים,</p>
</blockquote>

<blockquote>
<p>אַתָּה כּוֹנְסָם בַּשָּׁמָיִם!</p>
</blockquote>

<blockquote>
<p>פְּתַח-נָא שַׁעֲרֵי שָׁמַיִם,</p>
</blockquote>

<blockquote>
<p>פְּתַח כָּאֶשְׁנָב אֶת הָאֲוִיר,</p>
</blockquote>

<blockquote>
<p>וְנִתַּךְ אַרְצָה בְּרַד-הַבַּרְזֶל,</p>
</blockquote>

<blockquote>
<p>הַמְטֵר מָטָר, גּוּשֵׁי קֶרַח,</p>
</blockquote>

<blockquote>
<p>עַל רַעְמָתוֹ שֶׁל סוּס-חִיסִי</p>
</blockquote>

<blockquote>
<p>וְעַל צַוָּארוֹ וְעַל גַבּוֹ.&quot;</p>
</blockquote>

<br>

<blockquote>
<p>וְאוּקוֹ שׁוֹכְנִי רוּם-שָׁמַיִם,</p>
</blockquote>

<blockquote>
<p>אֲשֶׁר אִוָּה זְבוּל לוֹ עָבִים,</p>
</blockquote>

<blockquote>
<p>קָרַע אֶת הָאֲוִיר קְרָעִים,</p>
</blockquote>

<blockquote>
<p>פָּרַץ בְּכִפַּת הַשָּׁמַיִם,</p>
</blockquote>

<blockquote>
<p>נִתְּכוּ כְּפוֹר וְגוּשֵׁי קֶרַח</p>
</blockquote>

<blockquote>
<p>אַרְצָה, נִתַּךְ מְטַר-הַבַּרְזֶל,</p>
</blockquote>

<blockquote>
<p>קָטָן מִגֻּלְגֹּלֶת סוּסִים,</p>
</blockquote>

<blockquote>
<p>עוֹלֶה בְּגָדְלוֹ עַל רֹאשׁ אָדָם,</p>
</blockquote>

<blockquote>
<p>עַל רַעְמָתוֹ שֶׁל סוּס-חִיסִי,</p>
</blockquote>

<blockquote>
<p>עַל צַוָּארוֹ וְעַל גַבּוֹ.</p>
</blockquote>

<br> 

<blockquote>
<p>בָּא הַסּוּס אֲדֹם-הָרַעְמָה,</p>
</blockquote>

<blockquote>
<p>אוֹתוֹ סְיָח שֶׁהֶעֱלָה קֶצֶף,</p>
</blockquote>

<blockquote>
<p>בָּא וְתָקַע אֶת פִּי-זְהָבוֹ,</p>
</blockquote>

<blockquote>
<p>תָּקַע רֹאשׁוֹ, נֶחְפָּה כֶּסֶף,</p>
</blockquote>

<blockquote>
<p>בַּטַּבָּעוֹת הַמָּזְהָבוֹת</p>
</blockquote>

<blockquote>
<p>וּבִרְצוּעוֹת עוֹטוֹת כֶּסֶף.</p>
</blockquote>

<br>  

<blockquote>
<p>וְלֶמִנְקֵינֶן הַשָּׂמֵחַ</p>
</blockquote>

<blockquote>
<p>שָׂם בְּפִי הַסּוּס הָרֶסֶן,</p>
</blockquote>

<blockquote>
<p>מִהֵר רָכַב עֲלֵי גַּבּוֹ,</p>
</blockquote>

<blockquote>
<p>עֲלֵי גַּב הַסּוּס הַנֶּחְמָד.</p>
</blockquote>

<br> 

<blockquote>
<p>וַיַּגִּיעַ אֶל פּוֹחְיוֹלָה,</p>
</blockquote>

<blockquote>
<p>נִכְנַס, נָשָׂא קוֹלוֹ, עָנָה:</p>
</blockquote>

<blockquote>
<p>&quot;הִנֵּה סוּס-חִיסִי תָּפוּשׂ,</p>
</blockquote>

<blockquote>
<p>כִּי גָּזַלְתִּי מֶנּוּ סוּסוֹ;</p>
</blockquote>

<blockquote>
<p>תְּנִי כַּיּוֹם לִי בִּתֵּךְ, סַבְתָּא,</p>
</blockquote>

<blockquote>
<p>אֶת הָרִיבָה לִי לְאִשָּׁה!&quot;</p>
</blockquote>

<br>  

<blockquote>
<p>וְלוֹחִי בַּעֲלַת-פּוֹחְיוֹלָה</p>
</blockquote>

<blockquote>
<p>עָנְתָה לוֹ וַתֹּאמֶר כָּכָה:</p>
</blockquote>

<blockquote>
<p>&quot;בִּתִּי אֶתֵּן לְךָ לְאִשָּׁה,</p>
</blockquote>

<blockquote>
<p>וְאֵרַשְׂתָּ אֶת הָרִיבָה,</p>
</blockquote>

<blockquote>
<p>אִם תַּכְרִיעַ אֶת הַבַּרְבּוּר,</p>
</blockquote>

<blockquote>
<p>צִפּוֹר עַזָּה שֶׁבַּזֶּרֶם,</p>
</blockquote>

<blockquote>
<p>בְּמֵי טוּאוֹנִי הָעֲכוּרִים,</p>
</blockquote>

<blockquote>
<p>בְּנִבְכֵי זֶה הַיְאוֹר הַקָּדוֹשׁ;</p>
</blockquote>

<blockquote>
<p>פַּעַם אַחַת לוּ תְּנַסֶּה,</p>
</blockquote>

<blockquote>
<p>רַק חֵץ אֶחָד תִּשְׁלַח, תִּירֶה!&quot;</p>
</blockquote>

<br> 

<blockquote>
<p>מִהֵר לָצֵאת לֶמִנְקֵינֶן,</p>
</blockquote>

<blockquote>
<p>נֶחְפַּז, צָעַד, וְהִגִּיעַ</p>
</blockquote>

<blockquote>
<p>אֶל הַיְאוֹר שֶׁבְּנוֹף הַמֵּתִים,</p>
</blockquote>

<blockquote>
<p>אֶל הַתְּהוֹם וְהַיְאוֹר הַקָּדוֹשׁ.</p>
</blockquote>

<blockquote>
<p>קַשְׁתּוֹ תְּלוּיָה לוֹ עַל כְּתֵפוֹ,</p>
</blockquote>

<blockquote>
<p>עַל-פְּנֵי גַבּוֹ זֹה אַשְׁפָּתוֹ.</p>
</blockquote>

<br>  

<blockquote>
<p>אוּלָם אוֹתוֹ רוֹעֶה עִוֵּר,</p>
</blockquote>

<blockquote>
<p>אוֹתוֹ זָקֵן מִפּוֹחְיוֹלָה,</p>
</blockquote>

<blockquote>
<p>עָמַד עַל מֵי טוּאוֹנֶלָה,</p>
</blockquote>

<blockquote>
<p>עָמַד, חִכָּה, עַד שֶׁיָּבוֹא</p>
</blockquote>

<blockquote>
<p>לֶמִנְקֵינֶן עַד הַמָּקוֹם.</p>
</blockquote>

<br> 

<blockquote>
<p>הוֹצִיא נָחָש מִן הַמַּיִם,</p>
</blockquote>

<blockquote>
<p>מָשָׁה מִן הַיָּם בַּמַּטֶּה,</p>
</blockquote>

<blockquote>
<p>תָּקַע אוֹתוֹ בְּלֵב הַגִּבּוֹר</p>
</blockquote>

<blockquote>
<p>לֶמִנְקֵינֶן, פִּלַח כְּבֵדוֹ.</p>
</blockquote>

<br> 

<blockquote>
<p>וְלֶמִנְקֵינֶן הַשָּׂמֵחַ</p>
</blockquote>

<blockquote>
<p>נָפַל בְּשָׁאוֹן בְּתוֹךְ הַזֶּרֶם,</p>
</blockquote>

<blockquote>
<p>אֶל מַמְלַכְתָּם שֶׁל הַמֵּתִים.</p>
</blockquote>

<blockquote>
<p>אַךְ מְשָׁרְתוֹ שֶׁל טוּאוֹנִי</p>
</blockquote>

<blockquote>
<p>עֲקֹב-דָּמִים פְּגָעוֹ בְּלַהַב,</p>
</blockquote>

<blockquote>
<p>וַיִּתְמַלְּטוּ הַנִּיצוֹצוֹת;</p>
</blockquote>

<blockquote>
<p>נִתַּח אֶת הָאִישׁ לִנְתָחִים,</p>
</blockquote>

<blockquote>
<p>לַחֲמִשָּׁה נְתָחִים נִתְּחוֹ</p>
</blockquote>

<blockquote>
<p>אַף לִשְׁמוֹנָה גְּזָרִים גְּזָרוֹ,</p>
</blockquote>

<blockquote>
<p>זְרָקָם בְּנַחַל טוּאוֹנֶלָה,</p>
</blockquote>

<blockquote>
<p>בְּמַעֲמַקֵּי מֵי-מָנָלָה,</p>
</blockquote>

<blockquote>
<p>נָשָׂא קוֹלוֹ, כָּכָה אָמָר:</p>
</blockquote>

<blockquote>
<p>&quot;שְׁכַב וְנוּחָה לְךָ לְעוֹלָמִים</p>
</blockquote>

<blockquote>
<p>פֹּה עִם קַשְׁתְּךָ וְחִצֶּיךָ!</p>
</blockquote>

<blockquote>
<p>יְרֵה בַּיְאוֹרוֹת בַּבַּרְבּוּרִים,</p>
</blockquote>

<blockquote>
<p>בְּעוֹף-הַמַּיִם שֶׁבַּזְּרָמִים!&quot;</p>
</blockquote>

<br> 

<blockquote>
<p>כָּכָה גָּוַע לֶמִנְקֵינֶן,</p>
</blockquote>

<blockquote>
<p>אוֹתוֹ חָתָן, אִישׁ לֹא-יִיעָף,</p>
</blockquote>

<blockquote>
<p>מֵת בִּמְצוּלוֹת מֵי-מָנָלָה.</p>
</blockquote>

<br>  

<h3 id="אִמּוֹשֶׁללֶמִנְקֵינֶןמְבַקֶּשֶׁתאֶתבְּנָהּ">אִמּוֹ שֶׁל לֶמִנְקֵינֶן מְבַקֶּשֶׁת אֶת בְּנָהּ</h3>

<blockquote>
<p>אַךְ אֵם אַחְטִי, אוֹתָהּ זְקֵנָה,</p>
</blockquote>

<blockquote>
<p>הִיא הוֹרָתוֹ, אָמְרָה לְנַפְשָׁהּ:</p>
</blockquote>

<blockquote>
<p>&quot;אַיֵּה אֵיפֹה לֶמִנְקֵינֶן,</p>
</blockquote>

<blockquote>
<p>אָנָּה בָּא מַחְמַדִּי אַחְטִי?</p>
</blockquote>

<br>

<blockquote>
<p>אֵין אִישׁ מַגִּיד, כִּי כְּבָר פָּנָה,</p>
</blockquote>

<blockquote>
<p>כִּי כְּבָר הוֹלֵךְ, שָׁב מִדַּרְכּוֹ.&quot;</p>
</blockquote>

<blockquote>
<p>נוּגָה אִמְּךָ הָעֲזוּבָה,</p>
</blockquote>

<blockquote>
<p>כִּי לֹא תֵּדַע, אֵיפֹה בְּנָהּ בָּא,</p>
</blockquote>

<blockquote>
<p>אֵי הַדֶּרֶךְ בָּא יְחִידָהּ:</p>
</blockquote>

<blockquote>
<p>אִם בִּגְבָעוֹת נֶחְפּוֹת אֹרֶן</p>
</blockquote>

<blockquote>
<p>אוֹ בִּשְׁדֵמוֹת לוּטוֹת פְּרָחִים,</p>
</blockquote>

<blockquote>
<p>אוֹ בַּיַמִּים יַעַשׂ דַּרְכּוֹ</p>
</blockquote>

<blockquote>
<p>וּבִנְתִיבוֹת מַיִם עַזִּים;</p>
</blockquote>

<blockquote>
<p>וְאוּלַי יָרַד בְּנָהּ לַשַּׁעַר</p>
</blockquote>

<blockquote>
<p>אֶל מַעַרְכוֹת הַמִּלְחָמָה,</p>
</blockquote>

<blockquote>
<p>קֶטֶל שׁוֹטֵף נַהֲרוֹת-דָּמִים</p>
</blockquote>

<blockquote>
<p>הַמַּגִּיעִים עַד בִּרְכָּיִם?</p>
</blockquote>

<br> 

<blockquote>
<p>וְקִילִי אֵשֶׁת אַחְטִי טְרוּדָה</p>
</blockquote>

<blockquote>
<p>מִן הַבֹּקֶר עַד הָעֶרֶב,</p>
</blockquote>

<blockquote>
<p>וְעֵינֶיהָ לוֹ צוֹפִיּוֹת</p>
</blockquote>

<blockquote>
<p>גַּם בַּבַּיִת גַּם בֶּחָצֵר;</p>
</blockquote>

<blockquote>
<p>בֹּקֶר תַּבִּיט בַּמִּבְרֶשֶׁת,</p>
</blockquote>

<blockquote>
<p>בָּהּ תִּתְבּוֹנֵן עִם חֲשֵׁכָה.</p>
</blockquote>

<br> 

<blockquote>
<p>וּבַבֹּקֶר הַשְׁכֵּם פַּעַם</p>
</blockquote>

<blockquote>
<p>פִּתְאֹם רָאֲתָה – וְהִנֵּה</p>
</blockquote>

<blockquote>
<p>טִפּוֹת דָּם עַל הַמִּבְרֶשֶׁת,</p>
</blockquote>

<blockquote>
<p>דָּמִים חַיִּים מַעֲלִים קֶצֶף,</p>
</blockquote>

<blockquote>
<p>בּוֹכָה נָשְׂאָה קוֹלָהּ וַתָּמֵר:</p>
</blockquote>

<blockquote>
<p>&quot;אָכֵן נָפַל כְּבָר מַחְמַדִּי,</p>
</blockquote>

<blockquote>
<p>לֶמִנְקֵינֶן מֵת וְאֵינֶנּוּ,</p>
</blockquote>

<blockquote>
<p>בְּדֶרֶךְ הַמַּחְשַכִּים יֵתַּע</p>
</blockquote>

<blockquote>
<p>וּבַנְּתִיבָה הַשּׁוֹמֵמָה:</p>
</blockquote>

<blockquote>
<p>טִפּוֹת דָּם עַל הַמִּבְרֶשֶׁת,</p>
</blockquote>

<blockquote>
<p>דָּמִים חַיִּים מַעֲלִים קָצֶף.&quot;</p>
</blockquote>

<br>  

<blockquote>
<p>וַתִּתְבּוֹנֵן אָז בָּהּ אִמּוֹ</p>
</blockquote>

<blockquote>
<p>וַתִּסְתַּכֵּל בַּמִּבְרֶשֶׁת,</p>
</blockquote>

<blockquote>
<p>אַף הִתְחִילָה בּוֹכָה מָרָה:</p>
</blockquote>

<blockquote>
<p>&quot;אוֹי, אֲבוֹי לִי וְאוֹי לְנַפְשִׁי!</p>
</blockquote>

<blockquote>
<p>מַה לִּי לַעֲשׂוֹת, לָאֻמְלָלָה?</p>
</blockquote>

<blockquote>
<p>קָרָה אָסוֹן אֶת מַחְמַדִּי,</p>
</blockquote>

<blockquote>
<p>פָּגַע רַע אֶת בְּנִי אָהָבְתִּי!</p>
</blockquote>

<blockquote>
<p>הַמִּבְרֶשֶׁת נוֹטְפָה דָּמִים.&quot;</p>
</blockquote>

<br>  

<blockquote>
<p>וַתֵּחָפֵז, עָשְׂתָה דַּרְכָּהּ,</p>
</blockquote>

<blockquote>
<p>צַעֲדָה בְּמַאֲמַצֵּי כֹּחָהּ;</p>
</blockquote>

<blockquote>
<p>הָרִים רָעֲדוּ תַּחְתֶּיהָ,</p>
</blockquote>

<blockquote>
<p>הָעֲמָקִים גָּאֹה גָּאוּ,</p>
</blockquote>

<blockquote>
<p>כָּל הָרָמוֹת שָׁם תִּשַּׁחְנָה,</p>
</blockquote>

<blockquote>
<p>וְהָעֲרָבוֹת גָּבְהוּ רָמוּ.</p>
</blockquote>

<br> 

<blockquote>
<p>חָשָׁה כְּאוֹתוֹ זְאֵב בַּבִּצָּה,</p>
</blockquote>

<blockquote>
<p>כְּאוֹתוֹ דֹּב בַּיַּעַר טָסָה,</p>
</blockquote>

<blockquote>
<p>שָׁטָה כְּנָחָשׁ בֵּין הַגַּלִּים</p>
</blockquote>

<blockquote>
<p>וּבַכַּר כְּתַחַשׁ רָצָה,</p>
</blockquote>

<blockquote>
<p>כְּאוֹתוֹ קִפּוֹד עַל רֹאש-צוּרִים,</p>
</blockquote>

<blockquote>
<p>כָּאַרְנֶבֶת עַל שְׂפַת-מָיִם.</p>
</blockquote>

<blockquote>
<p>הָדְפָה אַבְנֵי-חָצָץ בְּרוּצָהּ,</p>
</blockquote>

<blockquote>
<p>גִּזְעֵי-עֵצִים בִּמְרוּצָתָהּ,</p>
</blockquote>

<blockquote>
<p>זְרָדִים פִּזְּרָה לַעֲבָרִים</p>
</blockquote>

<blockquote>
<p>וַעֲנָפִים בִּמְקוֹם גְּשָׁרִים.</p>
</blockquote>

<br>  

<blockquote>
<p>הַרְבֵּה בִּקְשָׁה בְּנָהּ הֶחָבִיב,</p>
</blockquote>

<blockquote>
<p>הַרְבֵּה חִפְּשָׂה וְלֹא מָצָאָה.</p>
</blockquote>

<blockquote>
<p>שָׁאֲלָה אֶת פִּי הָעֵצִים,</p>
</blockquote>

<blockquote>
<p>דָּרְשָׁה בָּם לִבְנָהּ הָאוֹבֵד.</p>
</blockquote>

<br> 

<blockquote>
<p>עָנָה לָהּ הָאַלּוֹן בְּהַשְׂכֵּל:</p>
</blockquote>

<blockquote>
<p>&quot;הֵן אֲנִי לְנַפְשִׁי דּוֹאֵג,</p>
</blockquote>

<blockquote>
<p>וְאֵיכָה אֶדְאַג גַּם לִיחִידֵךְ?</p>
</blockquote>

<blockquote>
<p>רַע וָמַר מְאֹד גּוֹרָלִי,</p>
</blockquote>

<blockquote>
<p>פֶּגַע רַע מְנַת-חֶבְלִי אָנִי:</p>
</blockquote>

<blockquote>
<p>חָרָשׁ בָּא וְחוֹטְבֵנִי יָתֵד,</p>
</blockquote>

<blockquote>
<p>שֵׁנִי בָּא וְעוֹשֵׂנִי בַּדִּים,</p>
</blockquote>

<blockquote>
<p>זֶה בּוֹקְעֵנִי לְהַסָּקָה,</p>
</blockquote>

<blockquote>
<p>וּכְשֶׁאֶזְקַן יְנַסְרוּנִי!&quot;</p>
</blockquote>

<br> 

<blockquote>
<p>הַרְבֵּה בִּקְשָׁה בְּנָהּ הָאוֹבֵד,</p>
</blockquote>

<blockquote>
<p>הַרְבֵּה חִפְּשָׂה וְלֹא מָצָאָה,</p>
</blockquote>

<blockquote>
<p>עַד שֶׁדְּרָכִים בָּה פָּגָעוּ,</p>
</blockquote>

<blockquote>
<p>וַתִּתְחַנֵּן אֶל הַדְּרָכִים:</p>
</blockquote>

<blockquote>
<p>&quot;הוֹי הַדְּרָכִים, בְּרוּאֵי אֵלִי,</p>
</blockquote>

<blockquote>
<p>שֶׁמָּא רְאִיתֶם בְּנִי אָהַבְתִּי,</p>
</blockquote>

<blockquote>
<p>זֶה תַּפּוּחַ-פָּז חָמַדְתִּי,</p>
</blockquote>

<blockquote>
<p>זְמוֹרַת-כַּסְפִּי, מַשְׂאַת-נַפְשִׁי?&quot;</p>
</blockquote>

<br> 

<blockquote>
<p>עָנוּ לָהּ הַדְּרָכִים בְּהַשְׂכֵּל,</p>
</blockquote>

<blockquote>
<p>נָשְׂאוּ קוֹלָם, אָמְרוּ כָּכָה:</p>
</blockquote>

<blockquote>
<p>&quot;הֵן לְנַפְשׁוֹתֵינוּ נִדְאַג,</p>
</blockquote>

<blockquote>
<p>וְאֵיכָה נִדְאַג גַּם לִיחִידֵךְ?</p>
</blockquote>

<blockquote>
<p>רַע וָמַר מְאֹד גּוֹרָלֵנוּ,</p>
</blockquote>

<blockquote>
<p>פְּגָעִים רָעִים מְנָת-חֶבְלֵנוּ:</p>
</blockquote>

<blockquote>
<p>בָּנּוּ מְשָׂרְכִים דַּרְכָּם כְּלָבִים,</p>
</blockquote>

<blockquote>
<p>מִרְמָס אָנוּ לְאוֹפַנִּים,</p>
</blockquote>

<blockquote>
<p>מִדְרָס לְכַף-רֶגֶל-עוֹבֵר,</p>
</blockquote>

<blockquote>
<p>נַעֲלֵי אָדָם יִלְחָצוּנוּ.&quot;</p>
</blockquote>

<br>

<blockquote>
<p>הִנֵּה עוֹלֶה הַיָּרֵחַ,</p>
</blockquote>

<blockquote>
<p>סַהַר-אוֹרוֹת, בָּרָא עֶלְיוֹן,</p>
</blockquote>

<blockquote>
<p>עָנָה לָהּ וַיֹּאמֶר בְּהַשְׂכֵּל:</p>
</blockquote>

<blockquote>
<p>&quot;כַּמָּה רַבּוּ דַּאֲגוֹתַי,</p>
</blockquote>

<blockquote>
<p>וְאֵיכָה אֶדְאַג גַּם לִיחִידֵךְ?</p>
</blockquote>

<blockquote>
<p>רַע וָמַר מְאֹד גּוֹרָלִי,</p>
</blockquote>

<blockquote>
<p>אֲפָפוּנִי צָרוֹת רַבּוֹת:</p>
</blockquote>

<blockquote>
<p>עַרְעָר בָּדָד אֶתַע לַיְלָה,</p>
</blockquote>

<blockquote>
<p>מֵפִיץ אוֹר בְּקֹר וְצִנָּה,</p>
</blockquote>

<blockquote>
<p>עוֹבֵר חוֹלֵף בִּימֵי-קָיִץ.&quot;</p>
</blockquote>

<br>  

<blockquote>
<p>פָּגַע בָּהּ הַשֶּׁמֶשׁ בְּדַרְכּוֹ.</p>
</blockquote>

<blockquote>
<p>שָׁאֲלָה אֶת פִּי הַשֶּׁמֶשׁ:</p>
</blockquote>

<blockquote>
<p>&quot;שִׁמְשִׁי, אֲשֶׁר בָּרָא עֶלְיוֹן,</p>
</blockquote>

<blockquote>
<p>הֲרָאִיתָ אֶת מַחְמַדִּי,</p>
</blockquote>

<blockquote>
<p>אֶת תַּפּוּחִי-פָז חָזִיתָ,</p>
</blockquote>

<blockquote>
<p>מִשְׁעַן-כַּסְפִּי שֶׁאָהָבְתִּי?&quot;</p>
</blockquote>

<br>  

<blockquote>
<p>עָנְתָה, אָמְרָה לָהּ הַחַמָּה:</p>
</blockquote>

<blockquote>
<p>&quot;בְּנֵךְ כְּבָר מֵת וִיחִידֵךְ אֵינוֹ!</p>
</blockquote>

<blockquote>
<p>מֵת בְּמַחְשַׁכֵּי נְהַר-טוּאוֹנִי,</p>
</blockquote>

<blockquote>
<p>בְּמַעֲמַקֵּי מֵי-מָנָלָה,</p>
</blockquote>

<blockquote>
<p>כִּי אֶל אֶשֶׁד-מַיִם הָשְׁלַךְ,</p>
</blockquote>

<blockquote>
<p>הוּרַד הוּרַד אֶל הַמְּצוּלָה.&quot;</p>
</blockquote>

<br> 

<h3 id="אִמוֹשֶׁללֶמִנְקֵינֶןמוֹצְאָהאֶתבְּנָהּ">אִמוֹ שֶׁל לֶמִנְקֵינֶן מוֹצְאָה אֶת בְּנָהּ</h3>

<blockquote>
<p>הָיְתָה בּוֹכָה וּמִתְאַבְּלָה</p>
</blockquote>

<blockquote>
<p>סַבְתָּא זֹה, אֵם לֶמִנְקֵינֶן,</p>
</blockquote>

<blockquote>
<p>פָּנְתָה אָמְרָה אֶל הַנַּפָּח:</p>
</blockquote>

<blockquote>
<p>&quot;אִלְמָרִינֶן, נַפָּח זָריז!</p>
</blockquote>

<blockquote>
<p>חוֹרֵשׁ אַתָּה מֵעוֹלָמִים,</p>
</blockquote>

<blockquote>
<p>נַגֶּד-נָא כַּיּוֹם בִּשְׁבִילִי,</p>
</blockquote>

<blockquote>
<p>מַגּוֹב נַגֵּד וְיַד-נְחוּשָׁה,</p>
</blockquote>

<blockquote>
<p>מַגּוֹב, לוֹ חַדּוּדֵי-בַרזֶל,</p>
</blockquote>

<blockquote>
<p>חַדּוּד חַדּוּד – מֵאָה טְפָחִים,</p>
</blockquote>

<blockquote>
<p>וְהַנִּצָּב – חֲמֵשׁ מֵאוֹת.&quot;</p>
</blockquote>

<br>  

<blockquote>
<p>מִהֵר אִלְמָרִינֶן, עָשָׂה</p>
</blockquote>

<blockquote>
<p>אוֹתוֹ נַפָּח מִן הָעוֹלָם</p>
</blockquote>

<blockquote>
<p>יָד לַמַּגּוֹב, יַד-נְחֹשֶׁת,</p>
</blockquote>

<blockquote>
<p>וְחַדּוּדֵי-בַרְזֶל עָשָׁה,</p>
</blockquote>

<blockquote>
<p>חַדּוּד חַדּוּד – מֵאָה טְפָחִים,</p>
</blockquote>

<blockquote>
<p>וְהַנִּצָּב – חֲמֵשׁ מֵאוֹת.</p>
</blockquote>

<br> 

<blockquote>
<p>מִהֲרָה אֵם לֶמִנְקֵינֶן.</p>
</blockquote>

<blockquote>
<p>אָחֲזָה בַּמַגּוֹב, רָצָה</p>
</blockquote>

<blockquote>
<p>וַתֵּחָפֵז לְטוּאוֹנֶלָה</p>
</blockquote>

<blockquote>
<p>וַתִּתְחַנֵּן אֶל הַחַמָּה:</p>
</blockquote>

<blockquote>
<p>&quot;שִׁמְשִׁי, אֲשֶׁר יָצַר אֵלִי!</p>
</blockquote>

<blockquote>
<p>אַתָּה מְאוֹרוֹ שֶׁל הַבּוֹרֵא,</p>
</blockquote>

<br>  

<blockquote>
<p>הָאֵר פַּעַם בְּלַהֲבוֹת-אֶשְךָ,</p>
</blockquote>

<blockquote>
<p>פַּעַם שֵׁנִית – וְעָלוּ אֵדִים,</p>
</blockquote>

<blockquote>
<p>פַּעַם שְׁלִישִׁית הַרְבֵּה חֻמְּךָ</p>
</blockquote>

<blockquote>
<p>וְנָסַכְתָּ הַתַּרְדֵּמָה</p>
</blockquote>

<blockquote>
<p>פֹּה עַל זֶרַע מְרֵעִים אֵלֶּה,</p>
</blockquote>

<blockquote>
<p>וְהוֹגַעְתָּ וְהֶלְאֵיתָ</p>
</blockquote>

<blockquote>
<p>אֶת מַמְלַכְתּוֹ שֶׁל טוּאוֹנִי,</p>
</blockquote>

<blockquote>
<p>אֶת בְּנֵי-עַמָּהּ שֶׁל מָנָלָה.&quot;</p>
</blockquote>

<br>  

<blockquote>
<p>וַיֵּעָתֶר לָהּ הַשֶּׁמֶשׁ</p>
</blockquote>

<blockquote>
<p>בֶּן הַבּוֹרֵא, בְּנוֹ הַנֶּחְמָד,</p>
</blockquote>

<blockquote>
<p>חָשׁ אֶל גֶּזַע לִבְנֶה חָלוּל</p>
</blockquote>

<blockquote>
<p>וַיִּתְכּוֹפֵף עַל הָאַלְנוּס,</p>
</blockquote>

<blockquote>
<p>הֵאִיר פַּעַם בְּלַהַב-אִשּׁוֹ,</p>
</blockquote>

<blockquote>
<p>פַּעַם שְׁנִיָּה – וְעָלוּ אֵדִים,</p>
</blockquote>

<blockquote>
<p>פַּעַם שְׁלִישִׁית הִרְבָּה חֻמּוֹ,</p>
</blockquote>

<blockquote>
<p>נָסַךְ שֵׁנָה וְתַרְדֵּמָה,</p>
</blockquote>

<blockquote>
<p>הֶלְאָה בְּחֻמּוֹ זְרַע-הַמְּרֵעִים,</p>
</blockquote>

<blockquote>
<p>אֶת בְּנֵי-עַמָּהּ שֶׁל מָנָלָה,</p>
</blockquote>

<blockquote>
<p>אַחַר עָלָה רוּם-רָקִיעַ,</p>
</blockquote>

<blockquote>
<p>אֶל הַמָּקוֹם אֲשֶׁר אָהַב,</p>
</blockquote>

<blockquote>
<p>אֶל מְכוֹנוֹ וְאֶל נַחֲלָתוֹ.</p>
</blockquote>

<br>  

<blockquote>
<p>לָקְחָה אִמּוֹ אֶת הַמַּגּוֹב,</p>
</blockquote>

<blockquote>
<p>אֲשֶׁר לוֹ חַדּוּדֵי-בַרְזֶל,</p>
</blockquote>

<blockquote>
<p>גָּרְפָה בּוֹ בְּתוֹךְ הַמַּיִם.</p>
</blockquote>

<blockquote>
<p>חִפְּשָׂה אַחֲרֵי בְּנָהּ בָּאֶשֶׁד,</p>
</blockquote>

<blockquote>
<p>בְּתוֹךְ הָאֶשֶׁד רַב-הַשָּׁאוֹן,</p>
</blockquote>

<blockquote>
<p>בְּתוֹךְ הַזֶּרֶם הָרוֹתֵח,</p>
</blockquote>

<blockquote>
<p>גָּרְפָה גָּרְפָה וְלֹא מָצָאָה.</p>
</blockquote>

<br>  

<blockquote>
<p>מָשְׁתָה אֶת כְּתֹנֶת אַחְטִי,</p>
</blockquote>

<blockquote>
<p>כְּתֹנֶת בְּנָהּ – וַיִּגְדַּל אֶבְלָהּ;</p>
</blockquote>

<blockquote>
<p>שׁוּב בְּתוֹךְ הַמַּיִם גָּרְפָה,</p>
</blockquote>

<blockquote>
<p>מָשְׁתָה כּוֹבַע וְאַנְפִּילָאוֹת;</p>
</blockquote>

<blockquote>
<p>מָשְׁתָה אֶת הַכְּתֹנֶת לְאֶבְלָהּ,</p>
</blockquote>

<blockquote>
<p>אֶת הַכּוֹבַע לְחַבּוּרָתָהּ.</p>
</blockquote>

<br>

<blockquote>
<p>אַחַר הֶעֱמִיקָה יָרְדָה,</p>
</blockquote>

<blockquote>
<p>מָשְׁתָה עֹמֶר מִן הַמַּיִם,</p>
</blockquote>

<blockquote>
<p>עֹמֶר נֶאֱחַז בַּמַּגּוֹב.</p>
</blockquote>

<blockquote>
<p>אַךְ כְּשֶׁעָלָה אוֹתוֹ עֹמֶר,</p>
</blockquote>

<blockquote>
<p>עָלָה אִתּוֹ לֶמִנְקֵינֶן,</p>
</blockquote>

<blockquote>
<p>יַעַן נֶאֱחַז בַּחַדּוּד.</p>
</blockquote>

<blockquote>
<p>אֶפֶס חָסְרוּ מֵחֲלָקָיו:</p>
</blockquote>

<blockquote>
<p>חֵלֶק רֹאשׁוֹ גַּם אֶזְרוֹעוֹ,</p>
</blockquote>

<blockquote>
<p>חַיִּים חָסֵר, וְרוּחַ אֵין בּוֹ.</p>
</blockquote>

<br>  

<blockquote>
<p>שׁוּב הוֹרִידָה אֶת הַמַּגּוֹב</p>
</blockquote>

<blockquote>
<p>בְּמֵי טוּאוֹנִי וּבַמְּצוּלָה,</p>
</blockquote>

<blockquote>
<p>הֶעֱבִירָה בּוֹ בַּנָּהָר</p>
</blockquote>

<blockquote>
<p>בַּאֲלַכְסוֹן וְגַם לְאָרְכּוֹ.</p>
</blockquote>

<blockquote>
<p>מָשְׁתָה רֹאשׁוֹ, חֶלְקֵי יָדָיוֹ,</p>
</blockquote>

<blockquote>
<p>חֵלֶק עַצְמוֹת חוּט-שִׁדְרָתוֹ,</p>
</blockquote>

<blockquote>
<p>גִּזְרֵי-עֶצֶם, גֶּזֶר-קוּלִית,</p>
</blockquote>

<blockquote>
<p>גְּזָרִים, בְּתָרִים וַחֲתִיכוֹת.</p>
</blockquote>

<br> 

<blockquote>
<p>וְהִיא מְאַחָה אֶת הַנְּתָחִים</p>
</blockquote>

<blockquote>
<p>לַעֲשׂוֹתָם חֲטִיבָה אֶחָת;</p>
</blockquote>

<blockquote>
<p>דִּבְּקָה בָּשָׂר אֶל הַבָּשָׂר,</p>
</blockquote>

<blockquote>
<p>קָשְׁרָה אֵבָר אֶל מִשְׁנֵהוּ,</p>
</blockquote>

<blockquote>
<p>עוֹרֵק בְּעוֹרֵק בְּאוֹן לָחָצָה,</p>
</blockquote>

<blockquote>
<p>קָשְׁרָה גִּידִים בְּגִידִים יַחַד,</p>
</blockquote>

<blockquote>
<p>קָצֶה זֶה אֶל קְצֵה מִשְׁנֵהוּ,</p>
</blockquote>

<blockquote>
<p>מָנְתָה מִסְפַּר חוּטֵי-גִידִים,</p>
</blockquote>

<blockquote>
<p>נָשְֹאָה קוֹלָהּ, אָמְרָה כָּכָה:</p>
</blockquote>

<blockquote>
<p>&quot;בַּת-הָעוֹרְקִים הַיְפֵיפִיָּה,</p>
</blockquote>

<blockquote>
<p>אֲשֶׁר פִּלְכֵּךְ עָשֹוּי זָהָב,</p>
</blockquote>

<blockquote>
<p>וּלְכִישׁוֹרֵךְ שֶׁלֶד-נְחוּשָׁה,</p>
</blockquote>

<blockquote>
<p>אַךְ גַּלְגִּלּוֹ גַּלְגַּל-כֶּסֶף,</p>
</blockquote>

<blockquote>
<p>אָנָּא, בּוֹאִי כִּשְׁאֵלָתִי</p>
</blockquote>

<blockquote>
<p>אַף הָבִיאִי כְּבַקָּשָׁתִי</p>
</blockquote>

<blockquote>
<p>צְרוֹר הָעוֹרְקִים בְּיָדַיִךְ,</p>
</blockquote>

<blockquote>
<p>צְרוֹר הָעוֹרוֹת בִּכְנַף בִּגְדֵךְ,</p>
</blockquote>

<blockquote>
<p>צֹרִי בְּעֹז אֶת כָּל הָעוֹרְקִים,</p>
</blockquote>

<blockquote>
<p>קִשְׁרִי בְּאוֹן אֶת כָּל קְצוֹתֵיהֶם</p>
</blockquote>

<blockquote>
<p>בְּתוֹךְ הַפְּצָעִים הַפְּעוּרִים,</p>
</blockquote>

<blockquote>
<p>בַּחֲלוּלִים פְּתוּחִים אֵלֶּה.</p>
</blockquote>

<br>  

<blockquote>
<p>&quot;וְאִם לֹא דַּי בָּזֹאת, וְאִם מְעַט זֶה,</p>
</blockquote>

<blockquote>
<p>בּוֹאִי אַתְּ, הוֹי בַּת-הָאֲוִיר,</p>
</blockquote>

<br>

<blockquote>
<p>רִיבָה בָּאֳנִיַּת-נְחֹשֶׁת,</p>
</blockquote>

<blockquote>
<p>בַּעֲרֵבָה כְּעֵין אַרְגָּמָן!</p>
</blockquote>

<blockquote>
<p>אָנָּא רְדִי מִמְּרוֹם-רָקִיעַ</p>
</blockquote>

<blockquote>
<p>וּמִתּוֹךְ עֲנָנִים בּוֹאִי;</p>
</blockquote>

<blockquote>
<p>בּוֹאִי, שׁוּטִי בְּתוֹךְ הָעוֹרְקִים,</p>
</blockquote>

<blockquote>
<p>עִבְרִי רַכּוֹת בָּאֲבָרִים,</p>
</blockquote>

<blockquote>
<p>שׁוּטִי בַּחֲלַל עֲצָמוֹת,</p>
</blockquote>

<blockquote>
<p>שִׂימִי גִּיד וָגִיד כְּקֶדֶם</p>
</blockquote>

<blockquote>
<p>וּבַמָּקוֹם שָׁם הֵם נָחוּ,</p>
</blockquote>

<blockquote>
<p>וְתָפַרְתְּ כָּל עוֹרֵק גָּדוֹל,</p>
</blockquote>

<blockquote>
<p>וְקָשַׁרְתְּ אֶת קְצוֹת הַגִּידִים</p>
</blockquote>

<blockquote>
<p>וְצָרַרְתְּ גַּם עוֹרְקִים קְטַנִּים.</p>
</blockquote>

<br> 

<blockquote>
<p>&quot;קְחִי הַקְּטַנָּה שֶׁבַּמְּחָטִים,</p>
</blockquote>

<blockquote>
<p>הַעֲלִי בָּהּ חוּט שֶׁל מֶשִׁי,</p>
</blockquote>

<blockquote>
<p>תִּפְרִי בָּהּ, בְּמַחַט דַּקָּה,</p>
</blockquote>

<blockquote>
<p>תְּפָרִים נָאִים, תְּפָרִים דַּקִּים,</p>
</blockquote>

<blockquote>
<p>תַּקְּנִי בְּמַחַט-הָעוֹפֶרֶת,</p>
</blockquote>

<blockquote>
<p>אַחִי עוֹרֵק בְּעוֹרֵק בְּמַחַט,</p>
</blockquote>

<blockquote>
<p>קִשְׁרִי אוֹתָם בְּחוּט-הַמֶּשִׁי.</p>
</blockquote>

<br>  

<blockquote>
<p>&quot;וְאִם לֹא דַּי בָּזֹאת, וְאִם מְעַט זֶה,</p>
</blockquote>

<blockquote>
<p>יָבוֹא יוּמָלָה לְעֶזְרָתִי!</p>
</blockquote>

<blockquote>
<p>רְתֹם סוּסֶיךָ, אֶת הַמְּהִירִים,</p>
</blockquote>

<blockquote>
<p>סְיָחִים דּוֹהֲרִים וְקַלִּים,</p>
</blockquote>

<blockquote>
<p>שֵׁב בְּעֶגְלָתְךָ, עֶגְלַת-חֹרֶף,</p>
</blockquote>

<blockquote>
<p>הַמַּבְרִיקָה בִּשְׁלַל-צְבָעִים;</p>
</blockquote>

<blockquote>
<p>קוּם עֲבֹר בְּכָל הָעֲצָמוֹת,</p>
</blockquote>

<blockquote>
<p>בָּאֲבָרִים, וּבַבָּשָׂר</p>
</blockquote>

<blockquote>
<p>וּבָעוֹרְקִים בְּקוֹל הֲמֻלָּה,</p>
</blockquote>

<blockquote>
<p>דַּבֵּק בָּשָׂר אֶל עֲצָמוֹת,</p>
</blockquote>

<blockquote>
<p>קְשֹׁר הָעוֹרֵק אֶל הָעוֹרֵק,</p>
</blockquote>

<blockquote>
<p>שְׁפֹךְ מִכַּסְפְּךָ בַּגִּידִים,</p>
</blockquote>

<blockquote>
<p>זָהָב בְּעוֹרֵק שׁוֹתֵת דָּמִים,</p>
</blockquote>

<blockquote>
<p>עֶצֶם בְּעֶצֶם, בָּשָׂר בְּבָשָׂר,</p>
</blockquote>

<blockquote>
<p>אֵבָר בְּאֵבָר תִּקְשֹׁר, תְּאַחֶה.&quot;</p>
</blockquote>

<br>  

<blockquote>
<p>וְאִמּוֹ זֹה שֶׁל לֶמִנְקֵינֶן</p>
</blockquote>

<blockquote>
<p>קִבְּצָה גִּזְרֵי בְּנָהּ הַגִּבּוֹר,</p>
</blockquote>

<blockquote>
<p>וְרָפָא לוֹ וְחַי כְּקֹדֶם,</p>
</blockquote>

<blockquote>
<p>בָּנְתָה כַּאֲשֶׁר הָיָה קֹדֶם.</p>
</blockquote>

<blockquote>
<p>וַיִּתְאַחוּ כָּל הָעוֹרְקִים,</p>
</blockquote>

<blockquote>
<p>קְצוֹתָם קְשׁוּרִים וַאֲחוּזִים</p>
</blockquote>

<blockquote>
<p>זֶה בָּזֶה; אַךְ אֵינוֹ מְדַבֵּר,</p>
</blockquote>

<blockquote>
<p>שְׂפָתָיוֹ נֶאֶלְמוּ דּוּמִיָּה.</p>
</blockquote>

<br> 

<h3 id="הַדְּבוֹרָהמְבִיאָהמִשְׁחָהמִןהַשָּׁמַיִםוְרָפָאלְלֶמִנְקֵינֶן">הַדְּבוֹרָה מְבִיאָה מִשְׁחָה מִן הַשָּׁמַיִם וְרָפָא לְלֶמִנְקֵינֶן</h3>

<blockquote>
<p>וַתִּתְאַבֵּל אָז אֵם אַחְטִי</p>
</blockquote>

<blockquote>
<p>עַל יְחִידָהּ, אָמְרָה כָּכָה:</p>
</blockquote>

<blockquote>
<p>&quot;אֵיפֹה אֶקַּח עַתָּה מִשְׁחָה,</p>
</blockquote>

<blockquote>
<p>אַיֵּה אֶמְצָא נִטְפֵי-דְבַשׁ לִי</p>
</blockquote>

<blockquote>
<p>וְאֶמְשַׁח אֶת מַחְמַדִּי, חָלַשׁ,</p>
</blockquote>

<blockquote>
<p>וְאֶרְפָּא אוֹתוֹ, וְיֶאֱמַץ כֹּחוֹ,</p>
</blockquote>

<blockquote>
<p>יִשָּׂא קוֹלוֹ וְשָׁב לְדַבֵּר,</p>
</blockquote>

<blockquote>
<p>יִפְתַּח שְׂפָתָיו בְּמַנְגִּינָה?</p>
</blockquote>

<br>  

<blockquote>
<p>&quot;עוֹף-הַדְּבַשׁ, הוֹי דְּבוֹרַת-כָּנָף,</p>
</blockquote>

<blockquote>
<p>הַמּוֹלֶכֶת עַל הַפְּרָחִים,</p>
</blockquote>

<blockquote>
<p>חוּשִׁי עוּפִי הַשָּׁמַיְמָה</p>
</blockquote>

<blockquote>
<p>וַעֲלִי בִּמְרוֹמֵי-שְׁחָקִים.</p>
</blockquote>

<blockquote>
<p>שָׁם בַּתְּשִׁיעִי בָּרָקִיעַ</p>
</blockquote>

<blockquote>
<p>הַרְבֵּה הַרְבֵּה דְּבַשׁ תִּמְצָאִי,</p>
</blockquote>

<blockquote>
<p>נֹפֶת-צוּפִים כְּאַוַּת-נַפְשֵׁךְ,</p>
</blockquote>

<blockquote>
<p>בּוֹ יִשְׁתַּמֵּשׁ אַךְ הַבּוֹרֵא,</p>
</blockquote>

<blockquote>
<p>בּוֹרֵא עוֹלָם, הוּא בְּעַצְמוֹ,</p>
</blockquote>

<blockquote>
<p>בּוֹ בַּדְּבַשׁ יֵש יִמְשַׁח בָּנָיו</p>
</blockquote>

<blockquote>
<p>לִרְפֹּא מִיִּסּוּרִים לָמוֹ.</p>
</blockquote>

<blockquote>
<p>טִבְלִי בּוֹ בַּדְּבַשׁ כְּנָפַיִךְ,</p>
</blockquote>

<blockquote>
<p>נוֹצוֹתַיִךְ קַלּוֹת בְּנֹפֶת,</p>
</blockquote>

<blockquote>
<p>שְׂאִי עַל כְּנָפֵךְ נֹפֶת-צוּפִים,</p>
</blockquote>

<blockquote>
<p>שְׂאִי מִדִּבְשׁוֹ עַל-גַּב סוּתֵךְ,</p>
</blockquote>

<blockquote>
<p>וְרָפָא לוֹ וְקָם מֵחָלְיוֹ,</p>
</blockquote>

<blockquote>
<p>וְכָל יִסּוּרָיו יַעַזְבוּהוּ.&quot;</p>
</blockquote>

<br> 

<blockquote>
<p>עָנְתָה לָהּ הַדְּבוֹרָה בְּהַשְׂכֵּל,</p>
</blockquote>

<blockquote>
<p>צִפּוֹר חַכְמַת-לֵב עֲנָתָהּ:</p>
</blockquote>

<blockquote>
<p>&quot;אֵיכָה אָבוֹא עַד הַמָּקוֹם,</p>
</blockquote>

<blockquote>
<p>בְּרִיָּה רָפָה שֶׁכְּמוֹתִי?&quot;</p>
</blockquote>

<br>  

<blockquote>
<p>&quot;עָלֹה תַּעֲלִי בִּמְעוּפֵךְ</p>
</blockquote>

<blockquote>
<p>וּבָעָל תַּנְעִימִי זֶמֶר</p>
</blockquote>

<blockquote>
<p>עַד מִמַּעַל לַיָּרֵחַ</p>
</blockquote>

<blockquote>
<p>וּמִתַּחַת אוֹר הַחַמָּה,</p>
</blockquote>

<blockquote>
<p>אֵצֶל כּוֹכְבֵי הַשָּׁמַיִם;</p>
</blockquote>

<blockquote>
<p>וּבַיּוֹם הָרִאשׁוֹן תִּגְּעִי</p>
</blockquote>

<blockquote>
<p>בְּעוּפֵךְ בְּרַקּוֹת הַיָּרֵחַ,</p>
</blockquote>

<blockquote>
<p>וּבַיּוֹם הַשֵּׁנִי תִּקְרְבִי</p>
</blockquote>

<blockquote>
<p>עַד יְרֵכָהּ שֶׁל הַדֻּבָּה,</p>
</blockquote>

<blockquote>
<p>וּבַשְּׁלִישִׁי עוֹד תֵּרֹמִּי</p>
</blockquote>

<blockquote>
<p>עַד פְּנֵי שִׁבְעַת הַכּוֹכָבִים.</p>
</blockquote>

<blockquote>
<p>מֵעַל גַּבָּם (כְּבָר לֹא יִרְחַק</p>
</blockquote>

<blockquote>
<p>דַּרְכֵּךְ, כִּי אַךְ רְצוּעָה קְטַנָּה</p>
</blockquote>

<blockquote>
<p>בֵּינֵךְ וּבֵין הָרָקִיעַ)</p>
</blockquote>

<blockquote>
<p>אִוָּה לְמוֹשָׁב לוֹ הַבּוֹרֵא,</p>
</blockquote>

<blockquote>
<p>שָׁם מְעוֹן-קָדְשׁוֹ שֶׁל הַיּוֹצֵר.&quot;</p>
</blockquote>

<br> 

<blockquote>
<p>מִהֲרָה וַתַּעַל מַעְלָה</p>
</blockquote>

<blockquote>
<p>וַתִּתְרוֹמֵם מִן הָאָרֶץ,</p>
</blockquote>

<blockquote>
<p>נִפְנְפָה בְּאֶבְרוֹתֶיהָ,</p>
</blockquote>

<blockquote>
<p>טָסָה בִּכְנָפַיִם זְרִיזוֹת,</p>
</blockquote>

<blockquote>
<p>בָּאָה עַד חֲצַר הַלְּבָנָה,</p>
</blockquote>

<blockquote>
<p>נָגְעָה עַד לִכְנַף הַחַמָּה</p>
</blockquote>

<blockquote>
<p>וּבִירֵכָהּ שֶׁל הַדֻּבָּה,</p>
</blockquote>

<blockquote>
<p>בְּגַב כָּל שִׁבְעַת הַכּוֹכָבִים.</p>
</blockquote>

<blockquote>
<p>נִכְנְסָה אֶל מַרְתֵּף-מַעְלָה,</p>
</blockquote>

<blockquote>
<p>אֶל מְזָוָיו שֶׁל הַבּוֹרֵא,</p>
</blockquote>

<blockquote>
<p>שָׁם נַעֲשׂוֹת כָּל הָרְפוּאוֹת,</p>
</blockquote>

<blockquote>
<p>תִּתְבַּשֵּׁלְנָה כָּל הַמְּשָׁחוֹת</p>
</blockquote>

<blockquote>
<p>בְּנִבְלֵי-כֶסֶף וּבְקִיתוֹנִים</p>
</blockquote>

<blockquote>
<p>וּבְדוּדֵי-זָהָב נָאִים.</p>
</blockquote>

<blockquote>
<p>אֶת הַדְּבַשׁ הֵכִינוּ כְּנֶגֶד</p>
</blockquote>

<blockquote>
<p>אוֹר-הַשֶּׁמֶשׁ וְזִיו-הַחַמָּה</p>
</blockquote>

<blockquote>
<p>וּמִתַּחְתָּיו שָׁלְקוּ מִשְׁחָה.</p>
</blockquote>

<br>  

<blockquote>
<p>אוֹתָהּ דְּבוֹרָה, צִפּוֹר-אֲוִיר,</p>
</blockquote>

<blockquote>
<p>אָסְפָה הַרְבִֵּה מִן הַמִּשְׁחָה,</p>
</blockquote>

<blockquote>
<p>לָקְחָה הַרְבֵּה מִן הַנֹּפֶת.</p>
</blockquote>

<blockquote>
<p>אַךְ כְּשָׁעָה קַלָּה עָבְרָה,</p>
</blockquote>

<blockquote>
<p>וּכְבָר שָׁבָה וּמְזַמְזֶמֶת,</p>
</blockquote>

<blockquote>
<p>שָׁבָה בְּשָׁאוֹן וַהֲמֻלָּה,</p>
</blockquote>

<blockquote>
<p>וּבְכַפֶּיהָ מֵאָה קְרָנוֹת,</p>
</blockquote>

<blockquote>
<p>אֶלֶף כֵּלִים נָשְׂאָה אִתָּהּ</p>
</blockquote>

<blockquote>
<p>מְלֵאִים דְּבַשׁ וּמְלֵאִים מַיִם,</p>
</blockquote>

<blockquote>
<p>מִשְׁחַת-פְּלָאִים מִשָּׁמָיִם.</p>
</blockquote>

<br> 

<blockquote>
<p>מִהֲרָה אֵם לֶמִנְקֵינֶן,</p>
</blockquote>

<blockquote>
<p>מָשְׁחָה חִישׁ אֶת בְּנָהּ בַּמִּשְׁחָה,</p>
</blockquote>

<blockquote>
<p>רָפְאָה לוֹ לִבְנָהּ הָאֻמְלָל,</p>
</blockquote>

<blockquote>
<p>מָשְׁחָה סִדְקֵי כָּל עַצְמוֹתָיו,</p>
</blockquote>

<blockquote>
<p>אֶת אֲבָרָיו עַל חִתּוּכָם,</p>
</blockquote>

<blockquote>
<p>גַּם לְמַעְלָה, גַּם לְמַטָּה,</p>
</blockquote>

<blockquote>
<p>גַּם בְּאֶמְצַע הָאֲבָרִים.</p>
</blockquote>

<br>  

<blockquote>
<p>וְאַחְטִי נֵעוֹר, קָם מִשְּׁנָתוֹ,</p>
</blockquote>

<blockquote>
<p>הֵקִיץ, קָם מִן הַתַּרְדֵּמָה,</p>
</blockquote>

<blockquote>
<p>פָּתַח שְׂפָתָיו, הִתְחִיל דַּבֵּר</p>
</blockquote>

<blockquote>
<p>וּבִלְשׁוֹנוֹ כָּכָה מִלֵּל:</p>
</blockquote>

<blockquote>
<p>&quot;הָהּ, מָה אָרְכָה שְׁנָתִי, עָרְבָה,</p>
</blockquote>

<blockquote>
<p>נַמְתִּי אַף נִרְדַּמְתִּי, עָצֵל;</p>
</blockquote>

<blockquote>
<p>אָכֵן עָרְבָה עָלַי שְׁנָתִי,</p>
</blockquote>

<blockquote>
<p>תַּרְדֵמָתִי מַה-נָּעֵמָה.&quot;</p>
</blockquote>

<br> 

<blockquote>
<p>עָנְתָה, אָמְרָה לוֹ הַזְּקֵנָה:</p>
</blockquote>

<blockquote>
<p>&quot;לוּלֵא אִמְּךָ הָאֻמְלָלָה,</p>
</blockquote>

<blockquote>
<p>לוּלֵא הִיא אֲשֶׁר טִפְּחָתְךָ,</p>
</blockquote>

<blockquote>
<p>אָרְכָה שְׁנָתְךָ מִשֶּׁאָרְכָה,</p>
</blockquote>

<blockquote>
<p>אַף שָׁכַבְתָּ לְמַעֲצֵבָה.&quot;</p>
</blockquote>

<br> 

<blockquote>
<p>וְלֶמִנְקֵינֶן הַשָּׂמֵחַ</p>
</blockquote>

<blockquote>
<p>קָם וַיֵּלֶךְ אֶל מִשְׁכָּנוֹ</p>
</blockquote>

<blockquote>
<p>עִם הוֹרָתוֹ אֲשֶׁר אָהַב,</p>
</blockquote>

<blockquote>
<p>עִם הַזְּקֵנָה הַחֲבִיבָה.</p>
</blockquote>

<br>  

<h3 id="וֵינֵמֵינֶןבְּמַמְלֶכֶתטוּאוֹנִי">וֵינֵמֵינֶן בְּמַמְלֶכֶת טוּאוֹנִי</h3>

<blockquote>
<p>וֵינֵמֵינֶן, זָקֵן נֶאֱמָן,</p>
</blockquote>

<blockquote>
<p>כַּשָּׁף זֶה מֵאָז מֵעוֹלָם,</p>
</blockquote>

<blockquote>
<p>עָשָׂה סִירָה לוֹ בְּהַשְׁבָּעוֹת</p>
</blockquote>

<blockquote>
<p>וּבְשִׁירוֹתָיו הִתְקִין דּוּגִית,</p>
</blockquote>

<blockquote>
<p>מִשִּׁיּוּרֵי עֵצִים עָשָׂה</p>
</blockquote>

<blockquote>
<p>וּמִגִּזְרֵי אַלּוֹן גָּדוֹל.</p>
</blockquote>

<br> 

<blockquote>
<p>שִׁירָה שָׁר – וַיְהִי קַרְקָעָהּ,</p>
</blockquote>

<blockquote>
<p>הוֹסִיף לָשִׁיר – הָיוּ צְלָעוֹת,</p>
</blockquote>

<blockquote>
<p>וּכְשֶׁשָּׁר הַשִּׁיר הַשְּׁלִישִׁי –</p>
</blockquote>

<blockquote>
<p>וַיִּכּוֹנוּ בָּתֵּי-מָשׁוֹט.</p>
</blockquote>

<br>  

<blockquote>
<p>וְאֶת כָּל קְצוֹת הַצְּלָעוֹת תִּקֵּן,</p>
</blockquote>

<blockquote>
<p>אִגֵּד אוֹתָן אַחַת אֶחָת,</p>
</blockquote>

<blockquote>
<p>כְּבָר נָכוֹנוּ צַלְעוֹתֶיהָ,</p>
</blockquote>

<blockquote>
<p>אִשָּׁה לַאֲחוֹתָהּ אִגֵּד –</p>
</blockquote>

<blockquote>
<p>חָסְרוּ לוֹ אַַךְ שָׁלֹשׁ מִלִּים,</p>
</blockquote>

<blockquote>
<p>חָסְרוּ שְׁלֹשָׁה מַאֲמָרוֹת:</p>
</blockquote>

<blockquote>
<p>לַעֲשׂוֹת לַסִּירָה תָּרְנָהּ,</p>
</blockquote>

<blockquote>
<p>קוֹרַת-קַרְקַע הָאֳנִיָּה</p>
</blockquote>

<blockquote>
<p>וְשַׁכְלֵל שְׂפוֹת-הַסִּירָה סָבִיב.</p>
</blockquote>

<br> 

<blockquote>
<p>הָגָה, חָשַׁב: אֵיפֹה יִמְצָא</p>
</blockquote>

<blockquote>
<p>שְׁלֹשָׁה מַאֲמָרוֹת אֵלֶּה,</p>
</blockquote>

<blockquote>
<p>אֵיפֹה יִקַּח הַהַשְׁבָּעוֹת?</p>
</blockquote>

<blockquote>
<p>שֶׁמָּא בְּמֹחָם שֶׁל הַסִּיסִים,</p>
</blockquote>

<blockquote>
<p>בְּרָאשֵׁיהֶם שֶׁל בַּרְבּוּרִים,</p>
</blockquote>

<blockquote>
<p>אוֹ בְּכִתְפֵי הָאַוָּזִים?</p>
</blockquote>

<br>  

<blockquote>
<p>הָלַךְ לְבַקֵּשׁ הַמַּאֲמָרוֹת.</p>
</blockquote>

<blockquote>
<p>הִרְבָּה הִכָּה בַּבַּרְבּוּרִים,</p>
</blockquote>

<blockquote>
<p>הִכְחִיד סִיעָה שֶׁל אַוָּזִים,</p>
</blockquote>

<blockquote>
<p>הִשְׁמִיד כַּמָּה וְכַמָּה סִיסִים;</p>
</blockquote>

<blockquote>
<p>אַךְ לֹא מָצָא הַמַּאֲמָרוֹת,</p>
</blockquote>

<blockquote>
<p>גַּם לֹא דָּבָר וַחֲצִי-דָבָר.</p>
</blockquote>

<br>  

<blockquote>
<p>הָלַךְ לְבַקֵּשׁ הַמַּאֲמָרוֹת</p>
</blockquote>

<blockquote>
<p>בְּמַמְלַכְתּוֹ שֶׁל טוּאוֹנִי,</p>
</blockquote>

<blockquote>
<p>הָלַךְ נֶחְפָּז בָּהּ בַּדֶּרֶךְ</p>
</blockquote>

<blockquote>
<p>שִׁבְעָה יָמִים בֵּין הַסְּבָכִים,</p>
</blockquote>

<blockquote>
<p>וְעוֹד שָׁבוּעַ בֵּין הַחוֹחִים</p>
</blockquote>

<blockquote>
<p>וְעוֹד שָׁבוּעַ בֵּין הַפְּרָחִים,</p>
</blockquote>

<blockquote>
<p>עַד שֶׁפָּגַע בְּאִי-טוּאוֹנִי,</p>
</blockquote>

<blockquote>
<p>בָּא עַד יַרְכְּתֵי מָנָלָה.</p>
</blockquote>

<br>  

<blockquote>
<p>וְעַל שְׂפַת מֵי-טוּאוֹנִי קָרָא,</p>
</blockquote>

<blockquote>
<p>עַל חוֹף מֵי-מָנָלָה עָנָה</p>
</blockquote>

<blockquote>
<p>וֵינֵמֵינֶן, זָקֵן נֶאֱמָן:</p>
</blockquote>

<blockquote>
<p>&quot;סִירָה תְּנִי לִי, בַּת-טוּאוֹנִי,</p>
</blockquote>

<blockquote>
<p>וְאֶעֱבֹר אֶת מֵי-הַנָּחַל!&quot;</p>
</blockquote>

<br>  

<blockquote>
<p>בַּת-טוּאוֹנִי, זוֹ הַקְּטַנָּה</p>
</blockquote>

<blockquote>
<p>וְהָרַעֲנַנָּה בְּמָנָלָה,</p>
</blockquote>

<blockquote>
<p>כִּבְּסָה לְבָנִים בְּמֵי-הַנָּהָר,</p>
</blockquote>

<blockquote>
<p>בְּמֵי-טוּאוֹנִי הָעֲכוּרִים.</p>
</blockquote>

<br> 

<blockquote>
<p>גָּעֲרָה בּוֹ בַּת-טוּאוֹנִי:</p>
</blockquote>

<blockquote>
<p>&quot;הוֹי, חֲסַר-לֵב שֶׁכְּמוֹתֶךָ,</p>
</blockquote>

<blockquote>
<p>שׁוֹטֶה דָּבְקָה בּוֹ אִוֶּלֶת!</p>
</blockquote>

<blockquote>
<p>לֹא חָלִיתָ וְלֹא כָּאַבְתָּ</p>
</blockquote>

<blockquote>
<p>וְלָמָּה בָּאתָ נְאוֹת-טוּאוֹנִי?</p>
</blockquote>

<blockquote>
<p>תֵּיטִיב תַּעַשׂ תָּשׁוּב בָּיְתָה.</p>
</blockquote>

<blockquote>
<p>רַבִּים הֵם הַבָּאִים הֵנָּה,</p>
</blockquote>

<blockquote>
<p>אֶפֶס מְעַטִּים הֵם הַשָּׁבִים.&quot;</p>
</blockquote>

<br> 

<blockquote>
<p>בָּאָה בַּת-טוּאוֹנִי, לָקְחָה</p>
</blockquote>

<blockquote>
<p>אֶת הַזָּקֵן וֵינֵמֵינֶן,</p>
</blockquote>

<blockquote>
<p>הֶעֱבִירָה אוֹתוֹ דֶּרֶךְ</p>
</blockquote>

<blockquote>
<p>מִפְרַץ-יָם אֶל הַיַּבֶּשֶׁת,</p>
</blockquote>

<blockquote>
<p>אֶל מֵעֵבֶר שְׂפַת-הַמָּיִם.</p>
</blockquote>

<blockquote>
<p>כָּכָה אָמְרָה, כָּכָה עָנְתָה:</p>
</blockquote>

<blockquote>
<p>&quot;הוֹי, הַזָּקֵן וֵינֵמֵינֶן,</p>
</blockquote>

<blockquote>
<p>עוֹד בִּהְיוֹתְךָ בֵּין הַחַיִּים,</p>
</blockquote>

<blockquote>
<p>בָּאתָ הֵנָּה אֶל טוּאוֹנִי,</p>
</blockquote>

<blockquote>
<p>אֱלֵי מַנָּה טֶרֶם מַתָּ.&quot;</p>
</blockquote>

<br> 

<blockquote>
<p>בָּאָה גְּבֶרֶת טוּאוֹנֶלָה,</p>
</blockquote>

<blockquote>
<p>וּבַכֵּלִים אִתָּה שֵׁכָר,</p>
</blockquote>

<blockquote>
<p>סֵפֶל בַּעַל יְדוֹתָיִם.</p>
</blockquote>

<blockquote>
<p>נָשְׂאָה קוֹלָהּ, אָמְרָה כָּכָה:</p>
</blockquote>

<blockquote>
<p>&#8220;קַח וְשָׁתִיתָ, וֵינֵמֵינֶן!&#8221;</p>
</blockquote>

<br>  

<blockquote>
<p>וַיִּתְבּוֹנֵן וֵינֵמֵינֶן</p>
</blockquote>

<blockquote>
<p>בְּאוֹתָה כּוֹס הַמְּלֵאָה שֵׁכָר:</p>
</blockquote>

<blockquote>
<p>בְּתוֹכָהּ צְפַרְדְּעִים מְקַרְקְרוֹת,</p>
</blockquote>

<blockquote>
<p>עַל שְׂפוֹתֶיהָ שָׁרְצָה רִמָּה.</p>
</blockquote>

<br> 

<blockquote>
<p>נָשָׂא קוֹלוֹ, כָּכָה אָמָר:</p>
</blockquote>

<blockquote>
<p>&quot;לֹא לְשֵׁם הַשְּׁתִיָה בָּאתִי</p>
</blockquote>

<blockquote>
<p>לִשְׁתּוֹת מִתּוֹךְ סֵפֶל-מַנָּה,</p>
</blockquote>

<blockquote>
<p>מִקֻּבַּעְתּוֹ שֶׁל טוּאוֹנִי;</p>
</blockquote>

<blockquote>
<p>שׁוֹתֵה-שֵׁכָר סוֹפוֹ יִטְבַּע,</p>
</blockquote>

<blockquote>
<p>מֵרִיק-כּוֹסוֹת יֹאבַד בְּעָנְיוֹ.&quot;</p>
</blockquote>

<br>  

<blockquote>
<p>עָנְתָה גְּבֶרֶת-טוּאוֹנֶלָה:</p>
</blockquote>

<blockquote>
<p>&quot;וֵינֵמֵינֶן סָבָא, לָמָּה</p>
</blockquote>

<blockquote>
<p>בָּאתָ מִשְׁכְּנוֹת-טוּאוֹנֶלָה,</p>
</blockquote>

<blockquote>
<p>כִּי נִכְנַסְתָּ נְאוֹת-מָנָלָה,</p>
</blockquote>

<blockquote>
<p>טֶרֶם קָרָא לְךָ טוּאוֹנִי,</p>
</blockquote>

<blockquote>
<p>טֶרֶם פָּקַד אוֹתְךָ מַנָּה?&quot;</p>
</blockquote>

<br>  

<blockquote>
<p>עָנָה וֵינֵמֵינֶן זָקֵן:</p>
</blockquote>

<blockquote>
<p>&quot;בּוֹנֶה לִי אָנֹכִי סִירָה,</p>
</blockquote>

<blockquote>
<p>דּוּגִית לִי חֲדָשָׁה אַעַשׂ;</p>
</blockquote>

<blockquote>
<p>חָסְרוּ שְׁלֹשָׁה מַאֲמָרוֹת,</p>
</blockquote>

<blockquote>
<p>שָׁוְא בִּקַּשְׁתִּים בְּכָל הָעוֹלָם –</p>
</blockquote>

<blockquote>
<p>עַל כֵּן סַרְתִּי אֶל טוּאוֹנִי,</p>
</blockquote>

<blockquote>
<p>וְיַגִּיד לִי אֶת הַמַּאֲמָרוֹת</p>
</blockquote>

<blockquote>
<p>וִילַמְּדֵנִי הַהַשְׁבָּעוֹת.&quot;</p>
</blockquote>

<br>  

<blockquote>
<p>עָנְתָה גְּבֶרֶת-טוּאוֹנֶלָה,</p>
</blockquote>

<blockquote>
<p>אֲמָרֶיהָ תָּשִׁיב כָּכָה:</p>
</blockquote>

<blockquote>
<p>&quot;מְאוּם לֹא יַגִּיד לְךָ טוּאוֹנִי,</p>
</blockquote>

<blockquote>
<p>וְלֹא יִפְתַּח שְׂפָתָיו מַנָּה,</p>
</blockquote>

<blockquote>
<p>וְמִפֹּה לֹא תּוּכַל לָצֵאת,</p>
</blockquote>

<blockquote>
<p>כָּל יְמֵי חַיֶּיךָ תִּהְיֶה</p>
</blockquote>

<blockquote>
<p>פֹּה וְלֹא תָּשׁוּב לְצֵל-קוֹרָתְךָ</p>
</blockquote>

<blockquote>
<p>וְאֶל הָאָרֶץ בָּהּ נוֹלָדְתָּ.&quot;</p>
</blockquote>

<br> 

<blockquote>
<p>נָסְכָה עָלָיו הַתַּרְדֵּמָה,</p>
</blockquote>

<blockquote>
<p>שָׂמָה אוֹתוֹ עַל הַמִּטָּה,</p>
</blockquote>

<blockquote>
<p>וְיַחֲלִיף כֹּחַ מִתּוֹךְ שֵׁנָה.</p>
</blockquote>

<blockquote>
<p>שָׁם הוּא שָׁכַב, נִרְדַּם, יָשֵׁן,</p>
</blockquote>

<blockquote>
<p>וְכָל שִׁמְלוֹתָיו הִתְפַּזָּרוּ.</p>
</blockquote>

<br>  

<blockquote>
<p>הָיְתָה סַבְתָּא שָׁם, וְלָהּ לֶסֶת</p>
</blockquote>

<blockquote>
<p>תְּלוּיָה, סְרוּחָה וּמְחֻדֶּדֶת,</p>
</blockquote>

<blockquote>
<p>הָיְתָה טוֹוָה חוּטֵי-בַרְזֶל</p>
</blockquote>

<blockquote>
<p>וְיוֹצֶקֶת חוּטֵי-נְחֹשֶׁת.</p>
</blockquote>

<blockquote>
<p>טָוְתָה, עָשְׂתָה מֵאָה רְשָׁתוֹת,</p>
</blockquote>

<blockquote>
<p>אֶלֶף פַּחִים לָהּ הֵכִינָה</p>
</blockquote>

<blockquote>
<p>בְּעוֹנַת קַיִץ חַם, בַּלַּיְלָה,</p>
</blockquote>

<blockquote>
<p>עַל הַסֶּלַע בַּשִׁבֹּלֶת.</p>
</blockquote>

<br>  

<blockquote>
<p>הָיָה זָקֵן בְּמָנָלָה,</p>
</blockquote>

<blockquote>
<p>לוֹ לַשָׂב אַךְ שָׁלֹש אֶצְבָּעוֹת,</p>
</blockquote>

<blockquote>
<p>קָלַע בָּהֶן רִשְׁתוֹת-בַּרְזֶל,</p>
</blockquote>

<blockquote>
<p>הָיָה אוֹרֵג פַּחֵי-נְחֹשֶׁת.</p>
</blockquote>

<blockquote>
<p>קָלַע אוֹתוֹ זָקֵן מֵאָה</p>
</blockquote>

<blockquote>
<p>רְשָׁתוֹת, אֶלֶף פַּחִים הֵכִין</p>
</blockquote>

<blockquote>
<p>בְּעוֹנַת קַיִץ, בְּאוֹתוֹ לַיְלָה,</p>
</blockquote>

<blockquote>
<p>עַל הַסֶּלַע שֶׁבַּמָּיִם.</p>
</blockquote>

<br>  

<blockquote>
<p>בֶּן-טוּאוֹנִי לוֹ אֶצְבָּעוֹת</p>
</blockquote>

<blockquote>
<p>דְּמוּת תַּבְנִיתָן אַנְקוֹל-בַּרְזֶל.</p>
</blockquote>

<blockquote>
<p>הָיָה פּוֹרֵשׂ מֵאָה רְשָׁתוֹת</p>
</blockquote>

<blockquote>
<p>עַל הַמִּפְרָץ בְּטוּאוֹנֶלָה,</p>
</blockquote>

<blockquote>
<p>פֵּרְשָׂן לְאָרְכּוֹ וּלְרָחְבּוֹ,</p>
</blockquote>

<blockquote>
<p>פָּרַשׂ פַּחִים בַּאֲלַכְסוֹן</p>
</blockquote>

<blockquote>
<p>לִגְדֹּר דֶרֶךְ וֵינֵמֵינֶן,</p>
</blockquote>

<blockquote>
<p>לִגְדֹּר בַּעֲדוֹ הַדֶּרֶךְ</p>
</blockquote>

<blockquote>
<p>כָּל יְמֵי חַיָּיו עַל הָאָרֶץ,</p>
</blockquote>

<blockquote>
<p>וְנִשְׁאַר בְּמִשְׁכְּנוֹת טוּאוֹנֶלָה</p>
</blockquote>

<blockquote>
<p>וַיִּהְיֶה בְּאָהֳלֵי מָנָלָה.</p>
</blockquote>

<br>  

<blockquote>
<p>וֵינֵמֵינֶן, זָקֵן נֶאֱמָן,</p>
</blockquote>

<blockquote>
<p>נָשָׂא קוֹלוֹ, כָּכָה אָמָר:</p>
</blockquote>

<blockquote>
<p>&quot;הִנֵּה נִפְתְּחָה הָרָעָה,</p>
</blockquote>

<blockquote>
<p>רָעָה נֶגֶד פָּנַי עַתָּה</p>
</blockquote>

<blockquote>
<p>פֹּה בְּמִשְׁכַּן טוּאוֹנֶלָה.&quot;</p>
</blockquote>

<br>  

<blockquote>
<p>וַיִּשְׁתַּנֶּה, הָיָה אַחֵר,</p>
</blockquote>

<blockquote>
<p>פָּשַׁט צוּרָה וְלָבַשׁ צוּרָה,</p>
</blockquote>

<blockquote>
<p>מִהֵר נֶחְפַּז אֶל הַמַּיִם,</p>
</blockquote>

<blockquote>
<p>אֶל הַסּוּף וְאֶל הַקָּנֶה,</p>
</blockquote>

<blockquote>
<p>בָּא וְזָחַל כַּתּוֹלַעַת,</p>
</blockquote>

<blockquote>
<p>בָּא מִתְעַקֵּל מַרְאֵה נָחָשׁ</p>
</blockquote>

<blockquote>
<p>דֶּרֶךְ נַהֲרוֹת טוּאוֹנֶלָה</p>
</blockquote>

<blockquote>
<p>וְרִשְׁתוֹתָיו שֶׁל טוּאוֹנִי.</p>
</blockquote>

<br>  

<blockquote>
<p>הֵרִים בֶּן-טוּאוֹנִי כַּפָּיו</p>
</blockquote>

<blockquote>
<p>וְאֶצְבְּעוֹתָיו כְּעֵין הָאַנְקוֹל.</p>
</blockquote>

<blockquote>
<p>וּבַבֹּקֶר הַשְׁכֵּם יָצָא</p>
</blockquote>

<blockquote>
<p>וַיִּתְבּוֹנֵן בְּרִשְׁתוֹתָיו,</p>
</blockquote>

<blockquote>
<p>מָצָא בָּן כְּמֵאָה דָּגִים,</p>
</blockquote>

<blockquote>
<p>דָּגִים קְטַנִּים אֶלֶף מָצָא,</p>
</blockquote>

<blockquote>
<p>אַךְ לֹא רָאָה אֶת הַזָּקֵן,</p>
</blockquote>

<blockquote>
<p>אֶת יְדִיד-הַיָּם לֹא מָצָא.</p>
</blockquote>

<br>  

<blockquote>
<p>וּכְשֶׁיָּצָא וֵינֵמֵינֶן</p>
</blockquote>

<blockquote>
<p>מִנִּי גְּבוּלוֹת טוּאוֹנֶלָה,</p>
</blockquote>

<blockquote>
<p>נָשָׁא מְשָׁלוֹ, עָנָה כָּכָה:</p>
</blockquote>

<blockquote>
<p>&quot;אֵלִי, אֵלִי! אַל נָא תִּתֵּן</p>
</blockquote>

<blockquote>
<p>לָבוֹא לְאִישׁ לְמִשְׁכְּנוֹת מַנָּה,</p>
</blockquote>

<blockquote>
<p>אֶל מַמְלַכְתּוֹ שֶׁל טוּאוֹנִי.</p>
</blockquote>

<blockquote>
<p>רַבִּים הֵם שֶׁבָּאוּ שָׁמָּה,</p>
</blockquote>

<blockquote>
<p>אַךְ מְעַטִּים מְאֹד הַשָּׁבִים</p>
</blockquote>

<blockquote>
<p>מִנִּי מִשְׁכְּנוֹת טוּאוֹנֶלָה,</p>
</blockquote>

<blockquote>
<p>מֵאָהֳלֵי נוֹף-מָנָלָה.</p>
</blockquote>

<br>  

<blockquote>
<p>&quot;הוֹי בְּנֵי-אָדָם, אַל תָּרֵעוּ</p>
</blockquote>

<blockquote>
<p>וּבְחַיֵּיכֶם וּבִימֵיכֶם</p>
</blockquote>

<blockquote>
<p>אַל תַּכְלִימוּ יִשְׁרֵי-לֵבָב,</p>
</blockquote>

<blockquote>
<p>אַל תָּרֵעוּ לְחַף מִפֶּשַׁע</p>
</blockquote>

<blockquote>
<p>וְלֹא תָּבוֹאוּ בְּחַטְּאוֹתֵיכֶם</p>
</blockquote>

<blockquote>
<p>אֶל מִשְׁכְּנוֹתָיו שֶׁל טוּאוֹנִי.</p>
</blockquote>

<blockquote>
<p>כִּי הַמָּקוֹם אַךְ לַחוֹטְאִים,</p>
</blockquote>

<blockquote>
<p>שָׁם יָצוּע לְאַנְשֵׁי-פֶשַׁע</p>
</blockquote>

<blockquote>
<p>בֵּין אֲבָנִים רוֹתְחוֹת, יוֹקְדוֹת,</p>
</blockquote>

<blockquote>
<p>תַּחַת סֶלַע כֻּלּוֹ לַהַב,</p>
</blockquote>

<blockquote>
<p>וּמְכַסָּם נָחָשׁ מְעוֹפֵף,</p>
</blockquote>

<blockquote>
<p>אֶפְעֶה וְעֶכֶס לָמוֹ נְכוֹנִים.&quot;</p>
</blockquote>

<br>  

<h3 id="וֵינֵמֵינֶןבִּמְעֵיוִיפּוּנֶן">וֵינֵמֵינֶן בִּמְעֵי וִיפּוּנֶן</h3>

<blockquote>
<p>וֵינֵמֵינֶן, זָקֵן נֶאֱמָן,</p>
</blockquote>

<blockquote>
<p>הוּא לֹא מָצָא שָׁלֹשׁ מִלִּים</p>
</blockquote>

<blockquote>
<p>בַּחֲדָרִים בְּטוּאוֹנֶלָה,</p>
</blockquote>

<blockquote>
<p>בַּמִּשְׁכָּנוֹת בְּמָנָלָה.</p>
</blockquote>

<blockquote>
<p>הָיָה יוֹשֵׁב, הוֹגֶה, חוֹשֵׁב,</p>
</blockquote>

<blockquote>
<p>אֵיפֹה יִמְצָא שְׁלֹשׁ הַמִּלִּים,</p>
</blockquote>

<blockquote>
<p>אֵיפֹה יִקַּח הַהַשְׁבָּעוֹת.</p>
</blockquote>

<br>  

<blockquote>
<p>הָלַךְ לוֹ אֶל בֵּית הַנַּפָּח,</p>
</blockquote>

<blockquote>
<p>פָּנָה אָמַר לְאוֹתוֹ נַפָּח:</p>
</blockquote>

<blockquote>
<p>&quot;הוֹי, הֶחָרָשׁ אִלְמָרִינֶן,</p>
</blockquote>

<blockquote>
<p>נַגֶּד-נָא לִי נַעֲלֵי-בַרְזֶל,</p>
</blockquote>

<blockquote>
<p>מַגָּפַיִם – בַּרְזֶל-עָשׁוֹת</p>
</blockquote>

<blockquote>
<p>אַף כֻּתֹּנֶת – בַּרְזֶל-עָשׁוֹת</p>
</blockquote>

<blockquote>
<p>וַעֲשֵׁה לִי מְנוֹף-בַּרְזֶל,</p>
</blockquote>

<blockquote>
<p>מַטֵּה-בַרְזֶל-עָשׁוֹת תַּעַשׂ!</p>
</blockquote>

<blockquote>
<p>שָׁלֹש מִלִּים אֵלֵךְ אֶדְרֹשׁ,</p>
</blockquote>

<blockquote>
<p>אֶמְצָא לִי אֶת הַהַשְׁבָּעוֹת</p>
</blockquote>

<blockquote>
<p>בְּתוֹךְ מְעֵיהֶם שֶׁל אַדִּירִים,</p>
</blockquote>

<blockquote>
<p>וִיפּוּנֶן לִי יַגִּיד אוֹתָן.&quot;</p>
</blockquote>

<br>  

<blockquote>
<p>עָנָה, אָמַר אִלְמָרִינֶן,</p>
</blockquote>

<blockquote>
<p>כָּכָה עָנָה לוֹ הַנַּפָּח:</p>
</blockquote>

<blockquote>
<p>&quot;אֶחָא, וִיפּוּנֶן אֵינֶנּוּ,</p>
</blockquote>

<blockquote>
<p>כִּי כְּבָר נִפְטַר מִן הָעוֹלָם,</p>
</blockquote>

<blockquote>
<p>אֵינוֹ טוֹמֵן עוֹד רְשָׁתוֹת</p>
</blockquote>

<blockquote>
<p>וּמִכְמָרוֹת אֵינוֹ פּוֹרֵשׂ.</p>
</blockquote>

<blockquote>
<p>שָׁוְא פָּעָלְךָ לִפְנוֹת אֵלָיו,</p>
</blockquote>

<blockquote>
<p>לִדְרֹשׁ דָּבָר וַחֲצִי-דָבָר.&quot;</p>
</blockquote>

<br>  

<blockquote>
<p>וֵינֵמֵינֶן, זָקֵן נֶאֱמָן,</p>
</blockquote>

<blockquote>
<p>הוּא לֹא שָׁעָה אֶל אֲמָרָיו,</p>
</blockquote>

<blockquote>
<p>פָּנָה, הָלַךְ לוֹ לְדַרְכּוֹ,</p>
</blockquote>

<blockquote>
<p>נֶחְפָּז צָעַד לוֹ יוֹם רִאשׁוֹן</p>
</blockquote>

<blockquote>
<p>עַל פְּנֵי עֻקְצֵי מַחֲטֵי נָשִׁים</p>
</blockquote>

<blockquote>
<p>וּפוֹסֵעַ, מַקְשֶׁה בְּלֶכְתּוֹ,</p>
</blockquote>

<blockquote>
<p>כָּל הַיּוֹם הַשֵּׁנִי עַל פְּנֵי</p>
</blockquote>

<blockquote>
<p>חֻדֵּי חַרְבוֹת הַגִּבּוֹרִים,</p>
</blockquote>

<blockquote>
<p>וּבַשְּׁלִישִׁי שֵׂרַךְ דַּרְכּוֹ</p>
</blockquote>

<blockquote>
<p>עַל פְּנֵי לַהַב גַּרְזֶן גִּבּוֹר.</p>
</blockquote>

<br>  

<blockquote>
<p>אוֹתוֹ וִיפּוּנֶן הַנֶּאְדָּר,</p>
</blockquote>

<blockquote>
<p>שַׂר הַשִּׁירָה, זָקֵן מֻפְלָג,</p>
</blockquote>

<blockquote>
<p>שָׁם הוּא שָׁכַב וַיִּתְפַּרְקֵד</p>
</blockquote>

<blockquote>
<p>עִם שִׁירוֹתָיו וְהַשְׁבָּעוֹתָיו.</p>
</blockquote>

<br>  

<blockquote>
<p>עָלוּ רְטִיטִים עַל פְּנֵי כְּתֵפָיו,</p>
</blockquote>

<blockquote>
<p>נָעוּ לִבְנִים עַל רַקּוֹתָיו,</p>
</blockquote>

<blockquote>
<p>צָצוּ מֵילוֹת עַל סַנְטֵרוֹ,</p>
</blockquote>

<blockquote>
<p>צָמְחוּ עַרְבוֹת-גַּיְא בִּזְקָנוֹ</p>
</blockquote>

<blockquote>
<p>וְאַשּׁוּחִים עַל פְּנֵי מִצְחוֹ,</p>
</blockquote>

<blockquote>
<p>וּבֵין שִׁנָּיו גָּאוּ אַלּוֹת.</p>
</blockquote>

<br> 

<blockquote>
<p>קָרַב אֵלָיו וֵינֵמֵינֶן</p>
</blockquote>

<blockquote>
<p>וּמִנְּדָנוֹ הוֹצִיא חַרְבּוֹ,</p>
</blockquote>

<blockquote>
<p>חֶרֶב-בַּרְזֶל מִנְּדַן-עוֹרוֹת</p>
</blockquote>

<blockquote>
<p>עַל מַחֲגֹרֶת עוֹרוֹת-פָּרִים,</p>
</blockquote>

<blockquote>
<p>כָּרַת רְטִיטִים עַל פְּנֵי כְּתֵפָיו,</p>
</blockquote>

<blockquote>
<p>חָטַב לִבְנִים עַל רַקּוֹתָיו,</p>
</blockquote>

<blockquote>
<p>הִפִּיל מֵילוֹת עַל סַנְטֵרוֹ,</p>
</blockquote>

<blockquote>
<p>קָצַץ בְּעַרְבוֹת-גַּיְא בִּזְקָנוֹ,</p>
</blockquote>

<blockquote>
<p>בְּאַשּׁוּחִים עַל פְּנֵי מִצְחוֹ,</p>
</blockquote>

<blockquote>
<p>גָּדַע אַלּוֹת מִבֵּין שִׁנָּיו.</p>
</blockquote>

<br>  

<blockquote>
<p>וּבְתוֹךְ פִּיו הָרָחָב תָּקַע</p>
</blockquote>

<blockquote>
<p>יְתַד-בַּרְזֶל, מָעַךְ כְּלוֹנָס,</p>
</blockquote>

<blockquote>
<p>בַּחֲנִיכָיו הַנּוֹרָאִים</p>
</blockquote>

<blockquote>
<p>בֵּין הַלְּסָתוֹת בֵּין הַחוֹרְקוֹת,</p>
</blockquote>

<blockquote>
<p>נָשָׂא דְּבָרוֹ, כָּכָה עָנָה:</p>
</blockquote>

<blockquote>
<p>&quot;קוּמָה, עַבְדָּם שֶׁל בְּנֵי-אָדָם,</p>
</blockquote>

<blockquote>
<p>קוּם הִנָּעֵר מִתּוֹךְ שְׁנָתְךָ,</p>
</blockquote>

<blockquote>
<p>מִתַּרְדֵּמַת יוֹבְלִים רַבִּים!&quot;</p>
</blockquote>

<br> 

<blockquote>
<p>וִיפּוּנֶן אֲזַי הִתְנַעֵר,</p>
</blockquote>

<blockquote>
<p>שַׂר הַשִּׁירָה קָם מִשְּׁנָתוֹ,</p>
</blockquote>

<blockquote>
<p>חָשׁ, כִּי נָגְעָה בּוֹ הָרָעָה,</p>
</blockquote>

<blockquote>
<p>וּמַכָּתוֹ כִּי אֲנוּשָׁה;</p>
</blockquote>

<blockquote>
<p>נָשַׁךְ, חָתַךְ מוֹט הַבַּרְזֶל,</p>
</blockquote>

<blockquote>
<p>תָּקַע שִׁנָּיו בְּחֹד-הַבַּרְזֶל,</p>
</blockquote>

<blockquote>
<p>אַךְ לֹא הִגְרִיס אֶת הַפֶּלֶד,</p>
</blockquote>

<blockquote>
<p>כִּי לֹא יָכֹל לְלֵב-הַבַּרְזֶל.</p>
</blockquote>

<br> 

<blockquote>
<p>וֵינֵמֵינֶן, זָקֵן נֶאֱמָן,</p>
</blockquote>

<blockquote>
<p>רַגְלוֹ מָעֲדָה בְּעָמְדוֹ,</p>
</blockquote>

<blockquote>
<p>שְׂמֹאלוֹ נִתְקְלָה בְּלוֹעַ,</p>
</blockquote>

<blockquote>
<p>פִּיו שֶׁל וִיפּוּנֶן הָרָחָב,</p>
</blockquote>

<blockquote>
<p>וְאֶל בֵּין לִסְתוֹתָיוֹ נָפָל.</p>
</blockquote>

<br>  

<blockquote>
<p>פָּעַר וִיפּוּנֶן אָז פִּיהוּ,</p>
</blockquote>

<blockquote>
<p>הִרְחִיב שַׂר הַשִּׁירָה לוֹעוֹ,</p>
</blockquote>

<blockquote>
<p>פָּשַׂק רֶגַע קָט אֶת שְׁפָתָיו,</p>
</blockquote>

<blockquote>
<p>מָשַׁךְ, גָּמָא אֶת הַגִּבּוֹר,</p>
</blockquote>

<blockquote>
<p>אֶת הַזָּקֵן וֵינֵמֵינֶן,</p>
</blockquote>

<blockquote>
<p>בָּלַע אֶת הַשָּׂב עַל חַרְבּוֹ,</p>
</blockquote>

<blockquote>
<p>דֶּרֶךְ בֵּית-בְּלִיעָתוֹ בְּלָעוֹ.</p>
</blockquote>

<br>  

<blockquote>
<p>עָנָה וִיפּוּנֶן הֶעָשִׁיר</p>
</blockquote>

<blockquote>
<p>בַּמִּזְמוֹרִים, כָּכָה אָמָר:</p>
</blockquote>

<blockquote>
<p>&quot;לְכַמָּה דְּבָרִים כְּבָר הִסְכַּנְתִּי –</p>
</blockquote>

<blockquote>
<p>טָרֹף אֶת הָעֵז וְהַכִּבְשָׂה,</p>
</blockquote>

<blockquote>
<p>כַּרְסֵם פָּרָה שֶׁלֹּא עֻבְּרָה,</p>
</blockquote>

<blockquote>
<p>גָּרֵם אֶת חֲזִיר-הַיַּעַר –</p>
</blockquote>

<blockquote>
<p>אַךְ כָּזֶה עוֹד לֹא טָעַמְתִּי,</p>
</blockquote>

<blockquote>
<p>כְּנֵתַח זֶה לֹא בָּא אֶל פִּי עוֹד.&quot;</p>
</blockquote>

<br>

<blockquote>
<p>וֵינֵמֵינֶן, זָקֵן נֶאֱמָן,</p>
</blockquote>

<blockquote>
<p>נָשָׂא קוֹלוֹ, כָּכָה אָמָר:</p>
</blockquote>

<blockquote>
<p>&quot;רָעָה בָּאָה נֶגֶד פָּנַי,</p>
</blockquote>

<blockquote>
<p>בָּאוּ מַיִם כְּבָר עַד נָפֶשׁ.&quot;</p>
</blockquote>

<br> 

<blockquote>
<p>נָתַן לִבּוֹ, דָּרַשׁ, חָקַר,</p>
</blockquote>

<blockquote>
<p>כֵּיצַד יִחְיֶה וּמַה יַּעַשׂ.</p>
</blockquote>

<blockquote>
<p>הָיָה סַכִּין עַל חֲלָצָיו,</p>
</blockquote>

<blockquote>
<p>וְקַת-הַסַּכִּין גִּידִים גִּידִים;</p>
</blockquote>

<blockquote>
<p>עָשָׂה אֶת הַקַּת לְסִירָה,</p>
</blockquote>

<blockquote>
<p>בָּנָה סִירָה מַעֲשֵׂה-חוֹשֵׁב,</p>
</blockquote>

<blockquote>
<p>הִתְחִיל שָׁט בְּאוֹתָהּ סִירָה,</p>
</blockquote>

<blockquote>
<p>בִּמְעֵי וִיפּוּנֶן אָז הִפְלִיג,</p>
</blockquote>

<blockquote>
<p>מַפְלִיג בָּא בֵּין כָּל הַמְּבוֹאוֹת,</p>
</blockquote>

<blockquote>
<p>וּבְדֵי-עָמָל בַּפִּתּוּלִים.</p>
</blockquote>

<br>  

<blockquote>
<p>אֶפֶס וִיפּוּנֶן לֹא הִרְגִּישׁ</p>
</blockquote>

<blockquote>
<p>בְּאָדָם מַפְלִיג בְּתוֹךְ מֵעָיו.</p>
</blockquote>

<blockquote>
<p>אָמַר וֵינֵמֵינֶן לַחֲרֹשׁ,</p>
</blockquote>

<blockquote>
<p>נִגַּשׁ לַעֲבוֹדַת נַפָּח,</p>
</blockquote>

<blockquote>
<p>הִתְחִיל חוֹרֵשׁ אֶת הַבַּרְזֶל;</p>
</blockquote>

<blockquote>
<p>אֶת כֻּתָּנְתּוֹ עָלָיו הָפַךְ,</p>
</blockquote>

<blockquote>
<p>עָשָׂה אוֹתָהּ לוֹ מַפָּחָה,</p>
</blockquote>

<blockquote>
<p>שַׁרְווּלֶיהָ – מַפּוּחַיִם,</p>
</blockquote>

<blockquote>
<p>אֶת אַדַּרְתּוֹ – לְמַפּוּחַ,</p>
</blockquote>

<blockquote>
<p>אֶת מִכְנָסָיו – שְׁנֵי צִנּוֹרוֹת</p>
</blockquote>

<blockquote>
<p>וְאַנְפִּילוֹתָיו – לוֹ לְתַנּוּר.</p>
</blockquote>

<br>  

<blockquote>
<p>הִתְחִיל לַחֲרֹשׁ עַל-גַּב בִּרְכּוֹ,</p>
</blockquote>

<blockquote>
<p>הָיְתָה זְרוֹעוֹ לוֹ מַקֶּבֶת,</p>
</blockquote>

<blockquote>
<p>חָרַשׁ חָרֹשׁ בְּקוֹלֵי קוֹלוֹת,</p>
</blockquote>

<blockquote>
<p>מַרְעִים רַעַם בַּמַּקֶּבֶת;</p>
</blockquote>

<blockquote>
<p>חִשֵּׁל לַיְלָה וְלֹא עָמַד,</p>
</blockquote>

<blockquote>
<p>נִגֵּד יוֹמָם וְלֹא פָּסַק,</p>
</blockquote>

<blockquote>
<p>בְּקֵבַת הָעֲנָק כֵּן עָשָׂה,</p>
</blockquote>

<blockquote>
<p>בְּאִצְטוֹמְכָתוֹ שֶׁל הַכַּשָּׁף.</p>
</blockquote>

<br>  

<h3 id="הַשְׁבָּעוֹתָיושֶׁלוִיפּוּנֶןוֵינֵמֵינֶןיוֹצֵאמִמְּעִיהָעֲנָק">הַשְׁבָּעוֹתָיו שֶׁל וִיפּוּנֶן &nbsp;וֵינֵמֵינֶן יוֹצֵא מִמְּעִי הָעֲנָק</h3>

<blockquote>
<p>וְשַׂר הַשִּׁירָה נָשָׂא דְּבָרוֹ,</p>
</blockquote>

<blockquote>
<p>עָנָה וִיפּוּנֶן וְאָמָר:</p>
</blockquote>

<blockquote>
<p>&quot;אֵי מִזֶּה, הַגִּבּוֹר, אַתָּה</p>
</blockquote>

<blockquote>
<p>וּמִנַּיִן, אִישׁ-הֶחָיִל?</p>
</blockquote>

<blockquote>
<p>מְאַת גִבּוֹרִים כְּבָר בָּלַעְתִּי</p>
</blockquote>

<blockquote>
<p>וּכְאֶלֶף אִישׁ כִּרְסַמְתִּי,</p>
</blockquote>

<blockquote>
<p>אַךְ כָּמוֹךָ לֹא טָעָמְתִּי.</p>
</blockquote>

<blockquote>
<p>פֶּחָם עוֹלֶה בְּלִסְתוֹתַי,</p>
</blockquote>

<blockquote>
<p>לַהַב יוֹקֵד בָּא עַד לְשׁוֹנִי,</p>
</blockquote>

<blockquote>
<p>גְּרוֹנִי נִמְלָא קִיטוֹר סִיגִים.</p>
</blockquote>

<br> 

<blockquote>
<p>&quot;קוּם עֲלֵה מִמֵּעַי, נָבָל,</p>
</blockquote>

<blockquote>
<p>צֵא מִתּוֹכִי, צוֹרֵר אַכְזָר!</p>
</blockquote>

<blockquote>
<p>וְאִם לֹא תֵּצֵא, וְהָלַכְתִּי</p>
</blockquote>

<blockquote>
<p>וַאֲסַפְּרָה זֹאת לְאִמְּךָ</p>
</blockquote>

<blockquote>
<p>וְאֶגְרֹם צַעַר לְהוֹרָתְךָ,</p>
</blockquote>

<blockquote>
<p>עָגְמַת-נֶפֶשׁ לָהּ לַזְּקֵנָה,</p>
</blockquote>

<blockquote>
<p>כִּי בַּר-בִּטְנָהּ כָּךְ מַרְשִׁיעַ</p>
</blockquote>

<blockquote>
<p>וְאֵינוֹ הוֹלֵךְ בְּמֵישָׁרִים.</p>
</blockquote>

<br>  

<blockquote>
<p>&quot;שָׁוְא אֲנִי מְיַגֵּעַ מֹחִי,</p>
</blockquote>

<blockquote>
<p>אֵינִי מַשִּׂיג וְאֵינִי מֵבִין,</p>
</blockquote>

<blockquote>
<p>כֵּיצַד זֶה בְּלַעְתִּיךָ, שָׂטָן,</p>
</blockquote>

<blockquote>
<p>כֵּיצַד, רָשָׁע, בִּי נִכְנַסְתָּ</p>
</blockquote>

<blockquote>
<p>לִנְשֹׁך אוֹתִי, לְעַנּוֹתֵנִי,</p>
</blockquote>

<blockquote>
<p>לְכַרְסְמֵנִי וּלְגָרְמֵנִי.</p>
</blockquote>

<br> 

<blockquote>
<p>&quot;שֶׁמָּא מַחֲלָה קָשָׁה אַתָּה,</p>
</blockquote>

<blockquote>
<p>נֶגַע שָׁלַח בִּי הַבֹּורֵא,</p>
</blockquote>

<blockquote>
<p>פֶּגַע רַע מִיַּד אֲחֵרִים,</p>
</blockquote>

<blockquote>
<p>וּבְעַד שָׂכָר בִּי נִכְנַסְתָּ,</p>
</blockquote>

<blockquote>
<p>בַּעֲבוּר בֶּצַע-כֶּסֶף בָּאתָ?</p>
</blockquote>

<br>  

<blockquote>
<p>&quot;שֶׁמָא מִשָּׁמַיִם אַתָּה</p>
</blockquote>

<blockquote>
<p>מַחֲלָה וּמִיַּד הַיּוֹצֵר –</p>
</blockquote>

<blockquote>
<p>הִנְנִי בִּידֵי הַבּוֹרֵא</p>
</blockquote>

<blockquote>
<p>וּבִרְצוֹנוֹ אַפְקִיד רוּחִי,</p>
</blockquote>

<blockquote>
<p>כִּי לֹא יִזְנַח אֵל אֶת תְּמִימָיו,</p>
</blockquote>

<blockquote>
<p>כִּי לֹא יַשְׁחִית גִּבּוֹר-חָיִל.</p>
</blockquote>

<br>  

<blockquote>
<p>&quot;וְאִם מִיַּד אֲחֵרִים אַתָּה,</p>
</blockquote>

<blockquote>
<p>פֶּגַע רַע מִיַּד בְּנֵי-אָדָם –</p>
</blockquote>

<blockquote>
<p>אֶמְצָא שָׁרְשְׁךָ בָּאָרֶץ</p>
</blockquote>

<blockquote>
<p>וּמַקֶּבֶת בּוֹר נֻקַּרְתָּ.</p>
</blockquote>

<br>  

<blockquote>
<p>&quot;פֶּגַע רַע זֶה וְהַתַּקָּלָה</p>
</blockquote>

<blockquote>
<p>הָיוּ בְּעֶטְיָן שֶׁל הַשְׁבָּעוֹת</p>
</blockquote>

<blockquote>
<p>וּבְמַאֲמָרָם שֶׁל חַרְטֻמִּים,</p>
</blockquote>

<blockquote>
<p>בְּעֶטְיָם שֶׁל מְשׁוֹרְרִים מֻמְחִים</p>
</blockquote>

<blockquote>
<p>וּמִמּוֹשַׁב רוּחוֹת רָעוֹת,</p>
</blockquote>

<blockquote>
<p>בְּגֵיא כַּשָּׁפִים מְבִינֵי-נַחַשׁ,</p>
</blockquote>

<blockquote>
<p>עַל פְּנֵי עַרְבוֹת אֵל-הַמָּוֶת,</p>
</blockquote>

<blockquote>
<p>וּמִבֶּטֶן הָאֲדָמָה,</p>
</blockquote>

<blockquote>
<p>וּמִתּוֹךְ אָהֳלֵי מֵתִים,</p>
</blockquote>

<blockquote>
<p>מִתּוֹךְ שְׂפוּנֵי קַרְקַע צָבָה,</p>
</blockquote>

<blockquote>
<p>אֶרֶץ הִרְבּוּ לַעְדֹּר אוֹתָהּ,</p>
</blockquote>

<blockquote>
<p>אַדְמַת-גִּיר וּמְלֵאָה חָצָץ,</p>
</blockquote>

<blockquote>
<p>מִנִּי אַדְמַת-חוֹל רוֹעֶדֶת,</p>
</blockquote>

<blockquote>
<p>מִן הָאָרֶץ הַשּׁוֹקַעַת</p>
</blockquote>

<blockquote>
<p>וּמִבִּצּוֹת חַסְרוֹת-כְּמֵהִים,</p>
</blockquote>

<blockquote>
<p>מִתּוֹךְ עֵינוֹת מַיִם חַיִּים,</p>
</blockquote>

<blockquote>
<p>מִבֵּין גַלִּים נָדִים, נָעִים;</p>
</blockquote>

<blockquote>
<p>מִיַּעֲרוֹתָיו שֶׁל חִיסִי,</p>
</blockquote>

<blockquote>
<p>מִלְּשׁוֹן-יָם בֵּין שִׁשָּׁה סְלָעִים,</p>
</blockquote>

<blockquote>
<p>וּמֵהַרְרֵי-נְחֹשֶׁת,</p>
</blockquote>

<blockquote>
<p>וּמֵרָמוֹת רַבּוֹת-בַּרְזֶל;</p>
</blockquote>

<blockquote>
<p>מִתּוֹךְ אַלָּה רַבַּת-שָׁאוֹן,</p>
</blockquote>

<blockquote>
<p>מִתּוֹךְ אַלָּה רַבַּת-רַעַשׁ,</p>
</blockquote>

<blockquote>
<p>מִכּוֹתֶרֶת אֹרֶן חָלוּל</p>
</blockquote>

<blockquote>
<p>וּמִגֶּזַע גֹּפֶר נָמוּךְ,</p>
</blockquote>

<blockquote>
<p>מִמְּאוּרָתָם שֶׁל שׁוּעָלִים,</p>
</blockquote>

<blockquote>
<p>מִמְּעָרוֹתָם שֶׁל הַדֻּבִּים,</p>
</blockquote>

<blockquote>
<p>מִנִּי גְּבוּלוֹת אֶרֶץ צָפוֹן,</p>
</blockquote>

<blockquote>
<p>וּמִישִׁימוֹן אַדְמַת לַפִּים.</p>
</blockquote>

<blockquote>
<p>וּמִשְּׁדֵמוֹת לֹא שֻׂדָּדוּ,</p>
</blockquote>

<blockquote>
<p>וּמֵעַרְבוֹת קְרָבוֹת-דָּמִים,</p>
</blockquote>

<blockquote>
<p>מְקוֹם שָׁם נִלְחֲמוּ גִּבּוֹרִים;</p>
</blockquote>

<blockquote>
<p>מֵעֲשָׂבִים אֲשֶׁר עָבְשׁוּ,</p>
</blockquote>

<blockquote>
<p>וּמִדָּמִים מַעֲלִים קִיטוֹר,</p>
</blockquote>

<blockquote>
<p>וּמִגַּבֵּי יַמִּים רְחוֹקִים,</p>
</blockquote>

<blockquote>
<p>מִמִּדְבָּרִיּוֹת רְחָבִים,</p>
</blockquote>

<blockquote>
<p>וּמִטִּיט שֶׁל יַמִּים שָׁחוֹר,</p>
</blockquote>

<blockquote>
<p>וּמֵעִמְקֵי אַלְפֵי אַמָּה,</p>
</blockquote>

<blockquote>
<p>וּמִפְּלָגִים יֶהֱמָיוּ,</p>
</blockquote>

<blockquote>
<p>וּמִמּוֹקְדֵי-אֵשׁ וִיקוֹדָם,</p>
</blockquote>

<blockquote>
<p>וּמִנַּהֲרוֹת אֵיתָן גְּדוֹלִים,</p>
</blockquote>

<blockquote>
<p>וּמִכַּנְפֵי עָבִים שְׁחוֹרִים,</p>
</blockquote>

<blockquote>
<p>וּמִמִּשְׁעוֹל רוּחוֹת אָבִיב,</p>
</blockquote>

<blockquote>
<p>וּמִתְּחוּם מְנוּחַת רוּחוֹת.</p>
</blockquote>

<br> 

<blockquote>
<p>&quot;הֲמִשָּׁם יָצָאתָ, שָׂטָן,</p>
</blockquote>

<blockquote>
<p>הֲמִשָּׁם נֶחְפַּזְתָּ לָבוֹא</p>
</blockquote>

<blockquote>
<p>לַחְדֹּר בְּלֵב אִישׁ חַף מִפֶּשַׁע,</p>
</blockquote>

<blockquote>
<p>בְּבֶטֶן אִישׁ לֹא פָּעַל עַוְלָה,</p>
</blockquote>

<blockquote>
<p>לַגְרִיס אוֹתוֹ וּלְפוֹצְצֶנּוּ,</p>
</blockquote>

<blockquote>
<p>לִנְשֹׁךְ אוֹתוֹ וּלְבַקְּעֵהוּ?</p>
</blockquote>

<br>  

<blockquote>
<p>&quot;צֵא מִקִּרְבִּי, כֶּלֶב-חִיסִי,</p>
</blockquote>

<blockquote>
<p>קוּם עֲלֵה מִתּוֹכִי, נָבָל,</p>
</blockquote>

<blockquote>
<p>צֵא מִכְּבֵדִי, הוֹי מִפְלֶצֶת,</p>
</blockquote>

<blockquote>
<p>צֵא מִתּוֹךְ כִּלְיוֹתַי, נָבָל,</p>
</blockquote>

<blockquote>
<p>אַל תּוֹסִיפָה לְעַנּוֹת טְחוֹלִי</p>
</blockquote>

<blockquote>
<p>וּלְזַעֲזֵעַ אֶת קֵבָתִי,</p>
</blockquote>

<blockquote>
<p>בַּלְבֵּל וְסַכְסֵךְ אֶת רֵאָתִי;</p>
</blockquote>

<blockquote>
<p>אַל נָא תִּקֹּב אֶת טַבּוּרִי</p>
</blockquote>

<blockquote>
<p>וּבְרַקּוֹתַי אַל תִּגָּעָה;</p>
</blockquote>

<blockquote>
<p>סוּר מֵעַל עַמּוּד שִׁדְרָתִי</p>
</blockquote>

<blockquote>
<p>וְאֶת יְרֵכַי אַל תִּפְרֹקָה,</p>
</blockquote>

<blockquote>
<p>כִּי לֹא פֹּה מְקוֹם מִשְכָּנְךָ,</p>
</blockquote>

<blockquote>
<p>כִּי לֹא פֹּה יַכִּירְךָ מְקוֹמְךָ;</p>
</blockquote>

<blockquote>
<p>פְּנֵה לְךָ אֶל אֲשֶׁר תִּפְנֶה,</p>
</blockquote>

<blockquote>
<p>הַרְחֵק תִּבְחַר לְךָ מִשְׁכָּנְךָ,</p>
</blockquote>

<blockquote>
<p>קָרוֹב לְאֹהֶל אֲדוֹנֶךָ,</p>
</blockquote>

<blockquote>
<p>וּלְפֶתַח בֵּית גְּבִרְתֶּךָ.</p>
</blockquote>

<blockquote>
<p>וּכְקָרְבְךָ עַד הַבַּיִת,</p>
</blockquote>

<blockquote>
<p>כַּעֲשׂוֹתְךָ אֶת הַדֶּרֶךְ</p>
</blockquote>

<blockquote>
<p>בֵּית-אָבִיךָ, נְוֵה-הוֹרָתְךָ,</p>
</blockquote>

<blockquote>
<p>אֶל מַקֶּבֶת בּוֹר נֻקַּרְתָּ,</p>
</blockquote>

<blockquote>
<p>תִּתֵּן אוֹת, כִּי עַד שָׁם בָּאתָ.</p>
</blockquote>

<br>  

<blockquote>
<p>&quot;הָקֵם שָׁאוֹן, הַרְעֵם רַעַם,</p>
</blockquote>

<blockquote>
<p>הַבְרֵק תַּבְרִיק כַּלֶּהָבָה,</p>
</blockquote>

<blockquote>
<p>דְּפֹק בַּדֶּלֶת שֶׁבֶּחָצֵר,</p>
</blockquote>

<blockquote>
<p>קְרַע הַקְּרָשִׁים שֶׁלַּחַלּוֹן,</p>
</blockquote>

<blockquote>
<p>וְנִכְנַסְתָּ אֶל הַבַּיִת,</p>
</blockquote>

<blockquote>
<p>וְנֶחְפַּזְתָּ לַחְדֹּר פְּנִימָה,</p>
</blockquote>

<blockquote>
<p>וְתָפַסְתָּ אֶת הַבַּעַל,</p>
</blockquote>

<blockquote>
<p>וְתָפַסְתָּ שְׁרִירֵי רַגְלוֹ,</p>
</blockquote>

<blockquote>
<p>מָקוֹם רַגְלוֹ דַּקָּה בְּיוֹתֵר.</p>
</blockquote>

<br>  

<blockquote>
<p>&quot;קוּם אֱחֹז בַּאֲדוֹן הַבַּיִת</p>
</blockquote>

<blockquote>
<p>וּבַגְּבֶרֶת עַל הַפֶּתַח,</p>
</blockquote>

<blockquote>
<p>עָקֹר תַּעֲקֹר עֵינֵיהֶם,</p>
</blockquote>

<blockquote>
<p>רָצֹץ תָּרֹץ אֶת קָדְקֳדָם,</p>
</blockquote>

<blockquote>
<p>תַּעֲקֹם אֶצְבְּעוֹתֵיהֶם</p>
</blockquote>

<blockquote>
<p>וְאֶת רָאשֵׁיהֶם אֶל מוּל עָרְפָּם.</p>
</blockquote>

<br>  

<blockquote>
<p>&quot;אַךְ אִם תִּקְטַן זֹאת בְּעֵינֶיךָ,</p>
</blockquote>

<blockquote>
<p>עוּף הַחוּצָה, טוּס כַּשֶּׂכְוִי,</p>
</blockquote>

<blockquote>
<p>כְּאֶפְרוֹחַ עַל הֶחָצֵר,</p>
</blockquote>

<blockquote>
<p>וּבַזֶּבֶל חָזְךָ יִגֹּף.</p>
</blockquote>

<blockquote>
<p>דְּפֹק הַסּוּס מֵעַל אֲבוּסוֹ,</p>
</blockquote>

<blockquote>
<p>אֶת הַבְּעִיר מֵעַל הַמַּרְבֵּק,</p>
</blockquote>

<blockquote>
<p>תְּחֹב בַּזֶּבֶל אֶת קַרְנֵיהֶם,</p>
</blockquote>

<blockquote>
<p>נְעַץ זַנְבוֹתָם בָּאֲדָמָה</p>
</blockquote>

<blockquote>
<p>וַעֲשֵׂה עֵינֵיהֶם פּוֹזְלוֹת</p>
</blockquote>

<blockquote>
<p>וְאֶת מִפְרַקְתָּם פָּרֹק תִּפְרֹק.</p>
</blockquote>

<br>  

<blockquote>
<p>&quot;אַךְ אִם פֶּגַע אַתָּה, מַחֲלָה</p>
</blockquote>

<blockquote>
<p>בָּאָה בִּי עַל כַּנְפֵי רוּחַ,</p>
</blockquote>

<blockquote>
<p>צְרוּרָה בְּכַנְפֵי רוּחַ-אָבִיב,</p>
</blockquote>

<blockquote>
<p>בְּעֶטְיָהּ שֶׁל הַצִּנָּה בָּאָה –</p>
</blockquote>

<blockquote>
<p>לֵךְ-לְךָ בְּעִקְּבוֹת רוּחַ,</p>
</blockquote>

<blockquote>
<p>פְּנֵה בְּמַעְגְּלֵי רוּחַ-אָבִיב,</p>
</blockquote>

<blockquote>
<p>אַל תָּנוּחַ עַל הָעֵצִים.</p>
</blockquote>

<blockquote>
<p>אוֹתְךָ, בֶּן הַבּוּזִי, אוֹצִיא</p>
</blockquote>

<blockquote>
<p>וְהַעֲלִיתִיךָ מִתּוֹךְ קְרָבַי,</p>
</blockquote>

<blockquote>
<p>אֲבִיאֲךָ אֶל דֹּב זָקֵן</p>
</blockquote>

<blockquote>
<p>וּבִמְאוּרַת דֻּבָּה שָׂבָה,</p>
</blockquote>

<blockquote>
<p>אֶל עֲמָקִים וּשְׁלוּלִיּוֹת,</p>
</blockquote>

<blockquote>
<p>בִּצַּת טִיט וּרְקָק דּוֹמֶמֶת,</p>
</blockquote>

<blockquote>
<p>אֶל גַּב עֵינוֹת מַיִם חַיִּים,</p>
</blockquote>

<blockquote>
<p>אֶל אֲפִיקִים שׁוֹטְפִים, הוֹמִים,</p>
</blockquote>

<blockquote>
<p>אֶל אֲגַמִּים חַסְרֵי-דָגָה,</p>
</blockquote>

<blockquote>
<p>בְּמַיִם אוֹקוּנוֹס אֵין בָּמוֹ.</p>
</blockquote>

<blockquote>
<p>תִּפְגַּע בְּלֶכְתְּךָ בְּאֶבֶן,</p>
</blockquote>

<blockquote>
<p>תְּבַקַּע אֶבֶן זֹה לִשְׁנָיִם;</p>
</blockquote>

<blockquote>
<p>תִּפְגַּע בְּלֶכְתְּךָ בִּזְרָדִים,</p>
</blockquote>

<blockquote>
<p>תַּעַשׂ אוֹתָם שְׁבָבִים שְׁבָבִים;</p>
</blockquote>

<blockquote>
<p>תִּפְגַּע בְּדַרְכְּךָ בְּגִבּוֹר,</p>
</blockquote>

<blockquote>
<p>וְהַאֲבַדְתּוֹ מִן הָאָרֶץ.</p>
</blockquote>

<br>  

<blockquote>
<p>&quot;קוּם עֲלֵה מִתּוֹכִי, פֶּרֶא,</p>
</blockquote>

<blockquote>
<p>נוּסָה, נִמְאָס וַחֲסַר-טַעַם,</p>
</blockquote>

<blockquote>
<p>טֶרֶם יָהֵל הַיּוֹם לָנוּ,</p>
</blockquote>

<blockquote>
<p>טֶרֶם יַעֲלֶה הַשַּׁחַר,</p>
</blockquote>

<blockquote>
<p>טֶרֶם יַעֲלֶה הַשֶּׁמֶשׁ.</p>
</blockquote>

<br>  

<blockquote>
<p>&quot;וְאִם לֹא תָּנוּס, רַע-מַעֲלָלִים,</p>
</blockquote>

<blockquote>
<p>אִם לֹא תֵּצֵא, כֶּלֶב נִבְזֶה,</p>
</blockquote>

<blockquote>
<p>אֶקַּח לִי צִפֹּרֶן נֶשֶׁר,</p>
</blockquote>

<blockquote>
<p>זוֹ צִפֹּרֶן צְמֵאַת-דָּמִים,</p>
</blockquote>

<blockquote>
<p>צְבָת עֲשׂוּיָה לַחֲזִיק בָּשָׂר,</p>
</blockquote>

<blockquote>
<p>שִׁנֵּי-מוֹרַג, שִׁנֵּי-פֶרֶס,</p>
</blockquote>

<blockquote>
<p>לַחֲנֹק בָּמוֹ אוֹתְךָ, נָבָל,</p>
</blockquote>

<blockquote>
<p>לַעֲשׂוֹת אִתְּךָ כָּלָה, שַׁחַץ,</p>
</blockquote>

<blockquote>
<p>וְלֹא יָסֹב עָלַי רֹאשִׁי,</p>
</blockquote>

<blockquote>
<p>וְלֹא תֶּהֱמֶה בִּי נַפְשִׁי.</p>
</blockquote>

<br>  

<blockquote>
<p>&quot;לֶמְפּוֹ נוֹרָא, צֵא מִתּוֹכִי!</p>
</blockquote>

<blockquote>
<p>צֵא, בֵּן פֹּרָת, חֲבִיב אִמּוֹ,</p>
</blockquote>

<blockquote>
<p>וֵאלֹהַי יִהְיֶה בְּעֶזְרִי,</p>
</blockquote>

<blockquote>
<p>בּוֹרְאִי יִהְיֶה לִי לִישׁוּעָה.</p>
</blockquote>

<br>  

<blockquote>
<p>&quot;וְאִם לֹא תִּהְיֶה בְּךָ יָדִי,</p>
</blockquote>

<blockquote>
<p>אֶקְרָא לְאַחֵר לִישׁוּעָתִי,</p>
</blockquote>

<blockquote>
<p>לְעַז מִמֶּנִּי וְיִגְאָלֵנִי,</p>
</blockquote>

<blockquote>
<p>הוּא יִפְדֵּנִי מִן הַמֵּצַר,</p>
</blockquote>

<blockquote>
<p>יַכְחִיד אוֹתְךָ, שֵׁד מִשָּׁחַת.</p>
</blockquote>

<br> 

<blockquote>
<p>&quot;הִנְנִי קוֹרֵא לְאוֹתָן נָשִׁים</p>
</blockquote>

<blockquote>
<p>שֶׁמִּתַּחַת הָאֲדָמָה,</p>
</blockquote>

<blockquote>
<p>אֶקְרָא לְאַדְנֵי כָּל הַשָּׂדוֹת,</p>
</blockquote>

<blockquote>
<p>אֲדוֹנֵיהֶם מִימוֹת עוֹלָם:</p>
</blockquote>

<blockquote>
<p>אֶקְרָא לְאַנְשֵׁי הַחֲרָבוֹת</p>
</blockquote>

<blockquote>
<p>הַמִּתְגּוֹרְרִים בַּחוֹלוֹת</p>
</blockquote>

<blockquote>
<p>לִישׁוּעָתִי וּלְרַוְחָתִי,</p>
</blockquote>

<blockquote>
<p>יַעַזְרוּנִי וִיסַיְּעוּנִי,</p>
</blockquote>

<blockquote>
<p>הֵם יִפְדּוּנִי מִצָּרוֹתַי,</p>
</blockquote>

<blockquote>
<p>מִיִּסּוּרַי יִגְאָלוּנִי.</p>
</blockquote>

<br>  

<blockquote>
<p>&quot;וְאִם לֹא תִּשְׁמַע לִי וּבְקוֹלִי,</p>
</blockquote>

<blockquote>
<p>וְאִם לֹא תָּסוּר, תִּרְחַק מֶנִּי –</p>
</blockquote>

<blockquote>
<p>בּוֹא עִם אֲנָשֶׁיךָ, יַעַר,</p>
</blockquote>

<blockquote>
<p>עִם כָּל עַמְּךָ, הָאַשּׁוּחַ,</p>
</blockquote>

<blockquote>
<p>חֹרְשַׁת-אַלּוֹת וַעֲבָדַיִךְ,</p>
</blockquote>

<blockquote>
<p>יַם-הַסּוּף עִם כָּל בָּנֶיךָ,</p>
</blockquote>

<blockquote>
<p>מֵאָה אִישׁ וּבְיָדָם שֶׁלַח,</p>
</blockquote>

<blockquote>
<p>אַלְפֵי הַגִּבּוֹרִים, חוּשׁוּ,</p>
</blockquote>

<blockquote>
<p>בּוֹאוּ לְעַנּוֹת אֶת הַשָּׂטָן,</p>
</blockquote>

<blockquote>
<p>בּוֹאוּ לְיַסֵּר הַמִּפְלָצֶת.</p>
</blockquote>

<br>  

<blockquote>
<p>&quot;וְאִם לֹא תִּשְעֶה אֶל כָּל אֵלֶּה,</p>
</blockquote>

<blockquote>
<p>אִם לֹא תֵּשְׂטְ, לֹא תֶּחְדַּל מֶנִּי –</p>
</blockquote>

<blockquote>
<p>קוּמִי, אֵם-הַמַּיִם, גִּיחִי</p>
</blockquote>

<blockquote>
<p>מִן הַגַּלִּים, עוֹטָה תְּכֵלֶת,</p>
</blockquote>

<blockquote>
<p>עִם שׁוּלַיִם רַכִּים, קוּמִי</p>
</blockquote>

<blockquote>
<p>וַעֲלִי מִמַּעְיְנוֹת-מַיִם,</p>
</blockquote>

<blockquote>
<p>צְאִי מִטִּיט-הַיָּוֵן, זַכָּה,</p>
</blockquote>

<blockquote>
<p>לִישׁוּעָתוֹ שֶׁל הַגִּבּוֹר</p>
</blockquote>

<blockquote>
<p>רְפֵה-הַכֹּחַ וּלְרַוְחָתוֹ –</p>
</blockquote>

<blockquote>
<p>וְלֹא יִגְוַע עַל לֹא-חָמָס</p>
</blockquote>

<blockquote>
<p>וְלֹא יָמוּת וְלֹא בְּמַחֲלָה.</p>
</blockquote>

<br>  

<blockquote>
<p>&quot;וְאִם לֹא תִּשְׁעֶה אֶל כָּל אֵלֶּה,</p>
</blockquote>

<blockquote>
<p>אִם לֹא תִּסּוֹג מִפְּנֵי אֵלֶּה –</p>
</blockquote>

<blockquote>
<p>קוּמִי, בּוֹאִי, בַּת-הַיְצִירָה</p>
</blockquote>

<blockquote>
<p>אַתְּ הַנָּאָה וְהַיָּפָה,</p>
</blockquote>

<blockquote>
<p>הַקּוֹדֶמֶת לְכָל הַנָּשִׁים,</p>
</blockquote>

<blockquote>
<p>הָרִאשׁוֹנָה בֵּין אִמָּהוֹת,</p>
</blockquote>

<blockquote>
<p>בּוֹאִי, תִּרְאִי אֶת יִסּוּרַי,</p>
</blockquote>

<blockquote>
<p>בּוֹאִי, פַּלְּטִי לִי מִצָּרָה,</p>
</blockquote>

<blockquote>
<p>חוּשִׁי לִגְהוֹת מֶנִּי מָזוֹר,</p>
</blockquote>

<blockquote>
<p>חוּשִׁי, פִּגְעִי זֶה הָסִירִי.</p>
</blockquote>

<br>  

<blockquote>
<p>&quot;וְאִם לֹא תִּשְׁעֶה אֶל כָּל אֵלֶּה,</p>
</blockquote>

<blockquote>
<p>אִם לֹא תֵּצֵא גַּם בָּאֵלֶּה –</p>
</blockquote>

<blockquote>
<p>אוּקוֹ, שׁוֹכֵן טַבּוּר-שְׁחָקִים,</p>
</blockquote>

<blockquote>
<p>יוֹשֵׁב עַל כְּנַף עָבֵי-רַעַם,</p>
</blockquote>

<blockquote>
<p>חוּשָׁה, כִּי אֲנִי בְּצָרָה,</p>
</blockquote>

<blockquote>
<p>כִּי אֵלֶיךָ אֲשַׁוֵּעַ,</p>
</blockquote>

<blockquote>
<p>לִפְדוֹת אוֹתִי מִן הַלְּהָטִים</p>
</blockquote>

<blockquote>
<p>בְּלַהַב חֶרֶב אֵשׁ אוֹכֵלָה,</p>
</blockquote>

<blockquote>
<p>בְּנִצָּב כֻּלּוֹ זִיקִים זִיקִים.&quot;</p>
</blockquote>

<br>  

<blockquote>
<p>וֵינֵמֵינֶן, זָקֵן נֶאֱמָן,</p>
</blockquote>

<blockquote>
<p>נָשָׂא דְּבָרוֹ, כָּכָה עָנָה:</p>
</blockquote>

<blockquote>
<p>&quot;טוֹב לִי שֶׁבֶת פֹּה וְנָעִים,</p>
</blockquote>

<blockquote>
<p>תַּחַת לֶחֶם אֹכַל כָּבֵד,</p>
</blockquote>

<blockquote>
<p>חֵלֶב – לַחְמִי בַּצָּהֳרַיִם,</p>
</blockquote>

<blockquote>
<p>רֵאָה נָעֲמָה לְחִכִּי,</p>
</blockquote>

<blockquote>
<p>שׁוּמָן – מַאֲכָל יֵרָצֶה.</p>
</blockquote>

<br> 

<blockquote>
<p>&quot;אֶת מַפַּחְתִּי זֹאת אַסִּיעַ,</p>
</blockquote>

<blockquote>
<p>בְּעִמְקֵי בְּשַׂר-הַלֵּב אֶטָּעָה</p>
</blockquote>

<blockquote>
<p>וּבְמַקַּבְתִּי אוֹסִיף אֶהֱלֹם</p>
</blockquote>

<blockquote>
<p>בְּמָקוֹם גָּדְלָה הַסַּכָּנָה;</p>
</blockquote>

<blockquote>
<p>כָּל יְמֵי חַיֶּיךָ אַטְרִיד,</p>
</blockquote>

<blockquote>
<p>אִם לֹא תַּשְׁמִיעֵנִי וְאֵדַע</p>
</blockquote>

<blockquote>
<p>מַאֲמָרוֹת וְהַשְׁבָּעוֹת</p>
</blockquote>

<blockquote>
<p>רִבּוֹא רְבָבוֹת וְעוֹד כָּהֵנָּה.</p>
</blockquote>

<br>  

<blockquote>
<p>&quot;אָסוּר לִגְנֹז אֶת הַדְּבָרִים,</p>
</blockquote>

<blockquote>
<p>אָסוּר לִטְמוֹן אֶת הַמְּשָׁלִים,</p>
</blockquote>

<blockquote>
<p>אָסוּר לָתֵת לָהֶם מַחֲבוֹא</p>
</blockquote>

<blockquote>
<p>בָּאֲדָמָה בְּמוֹת הַכַּשָּׁף.&quot;</p>
</blockquote>

<br> 

<blockquote>
<p>הִתְחִיל וִיפּוּנֶן מְדַבֵּר,</p>
</blockquote>

<blockquote>
<p>אוֹתוֹ זָקֵן שַׂגִּיא-כֹחַ,</p>
</blockquote>

<blockquote>
<p>הוּא הַמְּצֻיָּן בַּמַּנְגִּינוֹת,</p>
</blockquote>

<blockquote>
<p>פָּתַח שְׂפָתָיו בְּהַשְׁבָּעוֹת,</p>
</blockquote>

<blockquote>
<p>מִלֵּא אֶת לְבָבוֹ אֹמֶץ,</p>
</blockquote>

<blockquote>
<p>פָּתַח אַרְגַּז הַמַּאֲמָרוֹת</p>
</blockquote>

<blockquote>
<p>לָבֹר מֵיטַב כָּל הַשִּׁירִים,</p>
</blockquote>

<blockquote>
<p>אַךְ הַטּוֹבִים שֶׁבַּשִּׁירִים,</p>
</blockquote>

<blockquote>
<p>אִמְרֵי-כְשָׁפִים מִנִּי קֶדֶם,</p>
</blockquote>

<blockquote>
<p>מַאֲמָרוֹת רָזֵי-רָזִים.</p>
</blockquote>

<blockquote>
<p>עַתָּה אֵין אִישׁ שָׁר הַשִּׁירִים,</p>
</blockquote>

<blockquote>
<p>גַּם הַיְלָדִים גַּם הַגְּבָרִים.</p>
</blockquote>

<blockquote>
<p>יָמִים בָּאִים, יָמִים רָעִים,</p>
</blockquote>

<blockquote>
<p>הוֹלְכִים פּוֹחֲתִים בְּנֵי-אָדָם.</p>
</blockquote>

<br>  

<blockquote>
<p>שִׁירִים שָׁר, שַׂר הַהַשְׁבָּעוֹת:</p>
</blockquote>

<blockquote>
<p>אֵיךְ הִתְהַוּוּ פְּנֵי הָאֲוִיר,</p>
</blockquote>

<blockquote>
<p>הָיוּ מַיִם עַל הָאָרֶץ,</p>
</blockquote>

<blockquote>
<p>בַּעֲצַת הָעֶלְיוֹן הָיוּ,</p>
</blockquote>

<blockquote>
<p>כְּמַאֲמָרוֹ שֶׁל הַבּוֹרֵא,</p>
</blockquote>

<blockquote>
<p>אֵיךְ הִתְהַוְּתָה מִן הַמַּיִם</p>
</blockquote>

<blockquote>
<p>הֶחֳרָבָה, הַיַּבָּשָׁה,</p>
</blockquote>

<blockquote>
<p>צָץ הַדֶּשֶׁא מִן הָאָרֶץ.</p>
</blockquote>

<br>

<blockquote>
<p>שָׁר, אֵיךְ נִבְרָא הַיָּרֵחַ,</p>
</blockquote>

<blockquote>
<p>הָיְתָה חַמָּה בָּרָקִיעַ,</p>
</blockquote>

<blockquote>
<p>נִצְבוּ כָּל עַמּוּדֵי-רוּחַ,</p>
</blockquote>

<blockquote>
<p>כּוֹכְבֵי-נֹגַהּ הִתְכּוֹנָנוּ.</p>
</blockquote>

<br>  

<blockquote>
<p>אוֹתוֹ וִיפּוּנֶן הַמְּצֻיָּן</p>
</blockquote>

<blockquote>
<p>בַּמַּנְגִּינוֹת, אֳמָן לָשִׁיר,</p>
</blockquote>

<blockquote>
<p>הִרְבָּה לָשִׁיר, הֵיטִיב רַנֵּן,</p>
</blockquote>

<blockquote>
<p>וּמֵעוֹלָם וְעַד הָעוֹלָם</p>
</blockquote>

<blockquote>
<p>אִישׁ לֹא הֵיטִיב מֶנּוּ לָשִׁיר,</p>
</blockquote>

<blockquote>
<p>אִישׁ לֹא עָמַד עַל הַשְׁבָּעוֹת</p>
</blockquote>

<blockquote>
<p>עוֹלוֹת עַל הַשְׁבָּעוֹת יָדָע.</p>
</blockquote>

<br>  

<blockquote>
<p>שְׂפָתָיו שָׁלְחוּ מִלִּים חוּצָה,</p>
</blockquote>

<blockquote>
<p>לְשׁוֹנוֹ מִהֲרָה בְּדַבְּרוֹ,</p>
</blockquote>

<blockquote>
<p>דּוֹמָה לְאוֹתוֹ סְיָח מְקַפֵּץ,</p>
</blockquote>

<blockquote>
<p>סוּס-אַבִּירִים יְגַמֵּא אָרֶץ.</p>
</blockquote>

<blockquote>
<p>כָּל הַיּוֹם הַהוּא שָׁר שִׁירִים,</p>
</blockquote>

<blockquote>
<p>שָׁר מַנְגִּינוֹת לַיְלָה לַיְלָה.</p>
</blockquote>

<blockquote>
<p>הֶאֱזִינָה לָמוֹ חַמָּה,</p>
</blockquote>

<blockquote>
<p>שָׁתַק סַהַר בַּעֲרִיפָיו,</p>
</blockquote>

<blockquote>
<p>נִצְּבוּ וּכְמוֹ נֵד הַגַּלִּים,</p>
</blockquote>

<blockquote>
<p>הַמִּשְׁבָּרִים עַל הַחוֹפִים.</p>
</blockquote>

<br>  

<blockquote>
<p>וּכְשֶׁשָּׁמַע וֵינֵמֵינֶן</p>
</blockquote>

<blockquote>
<p>הַמַּאֲמָרוֹת וְהַמְּשָׁלִים,</p>
</blockquote>

<blockquote>
<p>שָׁמַע אוֹתָם כֻּלָּם, הֶחְלִיט</p>
</blockquote>

<blockquote>
<p>לָצֵאת מַהֵר מִתּוֹךְ מֵעָיו,</p>
</blockquote>

<blockquote>
<p>מְעֵי וִיפּוּנֶן הַזָּקֵן,</p>
</blockquote>

<blockquote>
<p>מִתּוֹךְ פִּיו שֶׁל אוֹתוֹ גִבּוֹר,</p>
</blockquote>

<blockquote>
<p>לָצֵאת מֵחֲזֵה הַכַּשָּׁף.</p>
</blockquote>

<br>  

<blockquote>
<p>הָלַךְ לוֹ אֶל אֳנִיָּתוֹ,</p>
</blockquote>

<blockquote>
<p>אֶל הַמָּקוֹם שָׁם הוּא עָבַד,</p>
</blockquote>

<blockquote>
<p>מִהֵר לַעֲשׂוֹת הַסִּירָה,</p>
</blockquote>

<blockquote>
<p>עָשָׂה צַלְעוֹתֶיהָ, חִבְּרָן,</p>
</blockquote>

<blockquote>
<p>דִּבֵּק דָּפְנוֹת הָאֳנִיָּה</p>
</blockquote>

<blockquote>
<p>וּשְׂפוֹתֶיהָ אִגֵּד יָפֶה –</p>
</blockquote>

<blockquote>
<p>וַתִּשָּׁלֵם הָאֳנִיָּה</p>
</blockquote>

<blockquote>
<p>בְּאֶפֶס-יָד וּבְאֵין נְסָרִים.</p>
</blockquote>

<br> 

<h3 id="פִּלְאֵיאִלְמָרִינֶן">פִּלְאֵי אִלְמָרִינֶן</h3>

<blockquote>
<p>וְהַנַּפָּח אִלְמָרִינֶן,</p>
</blockquote>

<blockquote>
<p>נַפָּח הוּא מֵאָז מֵעוֹלָם,</p>
</blockquote>

<blockquote>
<p>מַהֵר נִכְנַס אֶל הַבַּיִת,</p>
</blockquote>

<blockquote>
<p>מַהֵר בָּא אֶל תּוֹךְ הַמָּעוֹן.</p>
</blockquote>

<br> 

<blockquote>
<p>וַיַּגִּישׁוּ לוֹ דְּבַשׁ מָתוֹק</p>
</blockquote>

<blockquote>
<p>אַף מֵי-דְבַשׁ בְּתוֹךְ הַסֵּפֶל,</p>
</blockquote>

<blockquote>
<p>וַיִּסְעַד לִבּוֹ אִלְמָרִינֶן.</p>
</blockquote>

<blockquote>
<p>עָנָה כֹה הַנַּפָּח וְאָמָר:</p>
</blockquote>

<blockquote>
<p>&quot;כָּל עוֹד אֶחְיֶה, לֹא אֶטְעָמָה,</p>
</blockquote>

<blockquote>
<p>כָּל עוֹד אוֹר יָרֵחַ יָהֵל,</p>
</blockquote>

<blockquote>
<p>אַף לֹא אֶגַּע בָּה, בַּשְּׁתִיָּה,</p>
</blockquote>

<blockquote>
<p>עַד אִם תִּתְּנוּ לִי הַנַּעֲרָה,</p>
</blockquote>

<blockquote>
<p>עַד אִם תִּתְּנוּ אֲרוּשָׂתִי,</p>
</blockquote>

<blockquote>
<p>אֲשֶׁר לָהּ אֲנִי מְחַכֶּה.&quot;</p>
</blockquote>

<br> 

<blockquote>
<p>עָנְתָה בַּעֲלַת-הַצָּפוֹן:</p>
</blockquote>

<blockquote>
<p>&quot;בַּעֲבוֹדָה רַבָּה תְּסֻלָּא</p>
</blockquote>

<blockquote>
<p>אוֹתָהּ עַלְמָה, לָהּ תְּחַכֶּה!</p>
</blockquote>

<blockquote>
<p>לְךָ הַנַּעֲרָה תְּהִי נְכוֹנָה,</p>
</blockquote>

<blockquote>
<p>וְאֵרַשְׂתָּ אֶת הַיַּלְדָּה,</p>
</blockquote>

<blockquote>
<p>אִם חָרַשְׁתָּ שְׂדֵה-הַנְּחָשִׁים,</p>
</blockquote>

<blockquote>
<p>וְאֶת הַשָּׂדֶה תְּשַׂדֵּד כָּכָה:</p>
</blockquote>

<blockquote>
<p>אֵת מַחֲרַשְׁתְּךָ לֹא תָּנוּעַ,</p>
</blockquote>

<blockquote>
<p>עֵץ יְצוּלָהּ לֹא יָזוּעַ.</p>
</blockquote>

<br>  

<blockquote>
<p>&quot;אוֹתוֹ שָׂדֶה חָרַשׁ לֶמְפּוֹ</p>
</blockquote>

<blockquote>
<p>וַיְשַׂדְּדֵהוּ בְּסוּס-חִיסִי,</p>
</blockquote>

<blockquote>
<p>בְּאֵת מַחֲרֵשָׁה כִּבְדַת-פֶּלֶד,</p>
</blockquote>

<blockquote>
<p>בְּאֵת מְלֵאָה רָב נְחֹשֶׁת,</p>
</blockquote>

<blockquote>
<p>אַךְ מַחֲצִיתוֹ טֶרֶם כִּלָּה,</p>
</blockquote>

<blockquote>
<p>אַךְ לֹא גָּמַר, בְּנִי אָהָבְתִּי.&quot;</p>
</blockquote>

<br> 

<blockquote>
<p>וְהַנַּפָּח אִלְמָרִינֶן</p>
</blockquote>

<blockquote>
<p>שָׂם בְּכוּרוֹ זָהָב טָהוֹר,</p>
</blockquote>

<blockquote>
<p>כֶּסֶף טָהוֹר הוֹסִיף עָלָיו</p>
</blockquote>

<blockquote>
<p>וַיַּעֲשֵׂהוּ אֵת מַחֲרֶשֶׁת.</p>
</blockquote>

<blockquote>
<p>עָשָׂה נְעָלִים לוֹ מִבַּרְזֶל,</p>
</blockquote>

<blockquote>
<p>לָקַח, נָשָׂא שִׁרְיוֹן-בַּרְזֶל</p>
</blockquote>

<blockquote>
<p>וַחֲגוֹרָה – בַּרְזֶל-עָשׁוֹת,</p>
</blockquote>

<blockquote>
<p>בָּתֵּי-יָד עֲשׂוּיִים בַּרְזֶל,</p>
</blockquote>

<blockquote>
<p>בָּתֵּי-יָד עֲשׂוּיִים אָבֶן;</p>
</blockquote>

<blockquote>
<p>וְסוּס לוֹ עָשָׂה אֵשׁ בּוֹעָרֶת.</p>
</blockquote>

<blockquote>
<p>וְאֶת הַסּוּס הַנּוֹרָא רִסֵּן</p>
</blockquote>

<blockquote>
<p>וְאֶל הַשָּׂדֶה יָצָא לַחֲרֹשׁ,</p>
</blockquote>

<blockquote>
<p>יָצָא לְשַׂדֵּד הָאֲדָמָה.</p>
</blockquote>

<br> 

<blockquote>
<p>וְעֵינָיו רוֹאוֹת רָאשִׁים סוֹבְבִים</p>
</blockquote>

<blockquote>
<p>וְגֻלְגָּלוֹת שׁוֹרְקוֹת אֵימָה,</p>
</blockquote>

<blockquote>
<p>נָשָׂא דְּבָרוֹ, אָמַר כָּכָה:</p>
</blockquote>

<blockquote>
<p>&quot;נְחָשִׁים, מַעֲשֵׂי הַבּוֹרֵא,</p>
</blockquote>

<blockquote>
<p>מִי זֶה פָּעַר פִּיּוֹתֵיכֶם,</p>
</blockquote>

<blockquote>
<p>מִי שְׁלַחֲכֶם, מִי זֶה כּוֹנֵן</p>
</blockquote>

<blockquote>
<p>אֶת רָאשֵׁיכֶם קוֹמְמִיּוּת</p>
</blockquote>

<blockquote>
<p>וּגְרוֹנֵיכֶם נָטָה מָעְלָה?</p>
</blockquote>

<blockquote>
<p>סוּרוּ, סוּרוּ מִן הַדֶּרֶךְ,</p>
</blockquote>

<blockquote>
<p>בְּרוּאִים רָעִים, פְּנוּ לַקָּמָה,</p>
</blockquote>

<blockquote>
<p>וְהִתְעַקַּלְתֶּם בַּעֲבִי-יַעַר</p>
</blockquote>

<blockquote>
<p>וְנַחְבֵּאתֶם בָּעֲשָׂבִים,</p>
</blockquote>

<blockquote>
<p>אַךְ אִם יֶשְׁכֶם שָׁבִים הֵנָּה,</p>
</blockquote>

<blockquote>
<p>אוּקוֹ יָרֹץ אֶת רָאשֵׁיכֶם</p>
</blockquote>

<blockquote>
<p>בְּחִצּוֹ עָשׂוּי בַּרְזֶל-עָשׁוֹת</p>
</blockquote>

<blockquote>
<p>וִינַפֶּצְכֶם בִּבְרַד בַּרְזֶל.&quot;</p>
</blockquote>

<br>  

<blockquote>
<p>וַיִּתְהַלֵּךְ בְּנִיר-הַנְּחָשִׁים,</p>
</blockquote>

<blockquote>
<p>חוֹרֵשׁ אַדְמַת הַצִּפְעוֹנִים,</p>
</blockquote>

<blockquote>
<p>וְאַחֲרֵי שׁוּבוֹ אָמַר כָּכָה:</p>
</blockquote>

<blockquote>
<p>&quot;כְּבָר חָרַשְׁתִּי שְׂדֵה-הַנְּחָשִׁים,</p>
</blockquote>

<blockquote>
<p>כְּבָר שִׂדַּדְתִּי נִיר-צִפְעוֹנִים</p>
</blockquote>

<blockquote>
<p>וּפָתַחְתִּי קַרְקַע-אֶפְעֶה;</p>
</blockquote>

<blockquote>
<p>תְּנִי כַּיּוֹם לִי בִּתֵּךְ, סַבְתָּא,</p>
</blockquote>

<blockquote>
<p>וְנָתַתְּ לִי אֶת הַחֲבִיבָה.&quot;</p>
</blockquote>

<br>  

<blockquote>
<p>עָנְתָה בַּעֲלַת-פּוֹחְיוֹלָה,</p>
</blockquote>

<blockquote>
<p>כָּכָה אָמְרָה לוֹ הַזְּקֵנָה:</p>
</blockquote>

<blockquote>
<p>&quot;בִּתִּי תִּהְיֶה לְךָ לְאִשָּׁה,</p>
</blockquote>

<blockquote>
<p>בִּתִּי אֶתֵּן לְךָ אַךְ לְאַחַר</p>
</blockquote>

<blockquote>
<p>תָּבִיא לִי אֶת דֹּב-טוּאוֹנִי</p>
</blockquote>

<blockquote>
<p>וְאֶת הַזְּאֵב אֲשֶׁר בְּמָנָלָה,</p>
</blockquote>

<blockquote>
<p>הִיא מַמְלַכְתָּם שֶׁל הַמֵּתִים.</p>
</blockquote>

<blockquote>
<p>כַּמָּה מֵאוֹת חָפְצוּ לְקַחְתָּם,</p>
</blockquote>

<blockquote>
<p>אַךְ מֵהֶם לֹא שָׁב גַּם אֶחָד.&quot;</p>
</blockquote>

<br>  

<blockquote>
<p>וְהַנַּפָּח אִלְמָרִינֶן,</p>
</blockquote>

<blockquote>
<p>נַפָּח הוּא מֵאָז מֵעוֹלָם,</p>
</blockquote>

<blockquote>
<p>עָשָׂה מֶתֶג בַּרְזֶל-עָשׁוֹת,</p>
</blockquote>

<blockquote>
<p>חָרַשׁ לוֹ רְצוּעַת בַּרְזֶל,</p>
</blockquote>

<blockquote>
<p>הָלַךְ לִכְבֹּש אֶת הַחַיּוֹת,</p>
</blockquote>

<blockquote>
<p>הָלַךְ וְאֶת אֲמָרָיו נָשָׂא:</p>
</blockquote>

<blockquote>
<p>&quot;בַּת-עֲרָפֶל הַיְפֵהפִיָּה,</p>
</blockquote>

<blockquote>
<p>נַפִּי בְּנָפָה הָעַרְפִלִּים,</p>
</blockquote>

<blockquote>
<p>זְרִי אֶת צִלְלֵי הָעַרְפִלִּים,</p>
</blockquote>

<blockquote>
<p>בַּאֲשֶׁר שָׁם חַיּוֹת הוֹלְכוֹת,</p>
</blockquote>

<blockquote>
<p>וְלֹא תִּשְׁמַעְנָה פַּעֲמֵי רַגְלַי</p>
</blockquote>

<blockquote>
<p>וּמִפָּנַי לֹא תְּנוּסֶינָה.&quot;</p>
</blockquote>

<br>  

<blockquote>
<p>וְאֶת הַזְּאֵב בְּמָנָלָה חָסַם,</p>
</blockquote>

<blockquote>
<p>אָסַר אֶת הַדֹּב בְּזִקִּים</p>
</blockquote>

<blockquote>
<p>עַל פְּנֵי שַׁדְמוֹת טוּאוֹנֶלָה,</p>
</blockquote>

<blockquote>
<p>בְּתוֹךְ הַחֹרְשָׁה הַמַּכְחִילָה;</p>
</blockquote>

<blockquote>
<p>וְאַחֲרֵי שׁוּבוֹ אָמַר כָּכָה:</p>
</blockquote>

<blockquote>
<p>&quot;סַבְתָּא, תְּנִי כַּיּוֹם לִי בִּתֵּךְ –</p>
</blockquote>

<blockquote>
<p>הֵן הֵבֵאתִי אֶת הַדֹּב לָךְ</p>
</blockquote>

<blockquote>
<p>וְאֶת הַזְּאֵב אָסַרְתִּי, הִנּוֹ!&quot;</p>
</blockquote>

<br>  

<blockquote>
<p>עָנְתָה בַּעֲלַת-פּוֹחְיוֹלָה,</p>
</blockquote>

<blockquote>
<p>אֲמָרֶיהָ תָּשִׁיב כָּכָה:</p>
</blockquote>

<blockquote>
<p>&quot;אוֹתָהּ בַּרְוָזָה אֶתֵּנָה,</p>
</blockquote>

<blockquote>
<p>אוֹתָהּ צִפּוֹר – כֻּלָּהּ תְּכֵלֶת –</p>
</blockquote>

<blockquote>
<p>אִם אֶת זְאֵב-הַמַּיִם תָּצוּד,</p>
</blockquote>

<blockquote>
<p>אוֹתוֹ דָּג כִּי תָּבִיא בַּיְתָה</p>
</blockquote>

<blockquote>
<p>מִן הַיְאוֹר אֲשֶׁר בְּטוּאוֹנִי,</p>
</blockquote>

<blockquote>
<p>מִמַּעֲמַקֵּי מֵי מָנָלָה,</p>
</blockquote>

<blockquote>
<p>אַךְ לֹא תִּפְרֹשׂ לוֹ כָּל רֶשֶׁת,</p>
</blockquote>

<blockquote>
<p>כָּל מִכְמֹרֶת בְּמֵי הַמְּצוּלָה.</p>
</blockquote>

<blockquote>
<p>מֵאוֹת הָלְכוּ לָצוּד אוֹתוֹ,</p>
</blockquote>

<blockquote>
<p>אַךְ מֵהֶם לֹא שָׁב גַּם אֶחָד.&quot;</p>
</blockquote>

<br>  

<blockquote>
<p>וְהַנַּפָּח אִלְמָרִינֶן,</p>
</blockquote>

<blockquote>
<p>נַפָּח הוּא מֵאָז מֵעוֹלָם,</p>
</blockquote>

<blockquote>
<p>עָשָׂה נֶשֶׁר לוֹ – אֵשׁ-פְּלָדוֹת,</p>
</blockquote>

<blockquote>
<p>צִפּוֹר מִלֶּהָבָה הֵכִין,</p>
</blockquote>

<blockquote>
<p>אֶצְבְּעוֹתֶיהָ עָשָׂה בַּרְזֶל,</p>
</blockquote>

<blockquote>
<p>צִפָּרְנֶיהָ – בַּרְזֶל-עָשׁוֹת</p>
</blockquote>

<blockquote>
<p>וְעַל כְּנָפֶיהָ טִפֵּס עָלָה,</p>
</blockquote>

<blockquote>
<p>יוֹשֵׁב עַל פְּנֵי גַּב הַצִּפּוֹר,</p>
</blockquote>

<blockquote>
<p>עַל פְּנֵי גַּרְמֵי כְּנַף הַנֶּשֶׁר.</p>
</blockquote>

<br>  

<blockquote>
<p>וְאוֹתוֹ נֶשֶׁר נֶחְמָד הִמְרִיא,</p>
</blockquote>

<blockquote>
<p>טָס הַיָּפֶה בַּצִּפֳּרִים:</p>
</blockquote>

<blockquote>
<p>כָּנָף זֹה בִּמְרוֹמֵי שְׁחָקִים</p>
</blockquote>

<blockquote>
<p>כָּנָף זֹה עַל פְּנֵי הַגַּלִּים,</p>
</blockquote>

<blockquote>
<p>מַכֶּה אֶת הַיָּם בְּצִפָּרְנָיו,</p>
</blockquote>

<blockquote>
<p>מַשְׁחִיז חַרְטוֹם עַל הַצּוּרִים.</p>
</blockquote>

<br>  

<blockquote>
<p>מִן הַמַּיִם, מֵי טוּאוֹנִי,</p>
</blockquote>

<blockquote>
<p>עָלָה זְאֵב-הַמַּיִם מַעְלָה;</p>
</blockquote>

<blockquote>
<p>אוֹתוֹ דָּג לֹא הָיָה גָּדוֹל,</p>
</blockquote>

<blockquote>
<p>אֶפֶס גַּם לֹא הָיָה קָטֹן:</p>
</blockquote>

<blockquote>
<p>אֹרֶךְ לְשׁוֹנוֹ שְׁנֵי גַּרְזִנִּים,</p>
</blockquote>

<blockquote>
<p>כְּעֵץ הַקִּלְשׁוֹן גֹּדֶל שִׁנָּיו,</p>
</blockquote>

<blockquote>
<p>רֹחַב לוֹעוֹ שִׁשָּׁה פְּלָגִים,</p>
</blockquote>

<blockquote>
<p>רֹחַב גַבּוֹ שֶׁבַע סִירוֹת.</p>
</blockquote>

<blockquote>
<p>אָמַר אָז הַדָּג לִבְלֹעַ</p>
</blockquote>

<blockquote>
<p>אֶת הַגִּבּוֹר אִלְמָרִינֶן,</p>
</blockquote>

<blockquote>
<p>לַעֲשׂוֹת אִתּוֹ כָּלָה אָמָר.</p>
</blockquote>

<br>  

<blockquote>
<p>טָס הַיָּפֶה שֶׁבַּנְּשָׁרִים,</p>
</blockquote>

<blockquote>
<p>חִישׁ הֵגִיחָה אָז הַצִּפּוֹר;</p>
</blockquote>

<blockquote>
<p>צִפּוֹר זֹה לֹא הָיְתָה גְּדוֹלָה,</p>
</blockquote>

<blockquote>
<p>אַךְ גַּם קְטַנָּה לֹא הָיָתָה:</p>
</blockquote>

<blockquote>
<p>חַרְטוֹם לָה לְאוֹתָהּ צִפּוֹר</p>
</blockquote>

<blockquote>
<p>אַרְבַּע מֵאוֹת אַמָּה אָרְכּוֹ,</p>
</blockquote>

<blockquote>
<p>לוֹעַ – רָחְבּוֹ שִׁשָּׁה פְּלָגִים,</p>
</blockquote>

<blockquote>
<p>לָשׁוֹן – אָרְכָּהּ שִׁשָּׁה רְמָחִים,</p>
</blockquote>

<blockquote>
<p>וְכָל צִפֹּרֶן וְצִפֹּרֶן</p>
</blockquote>

<blockquote>
<p>שֵׁשֶׁת הַמַּגָּלִים אָרְכָּהּ.</p>
</blockquote>

<br>  

<blockquote>
<p>חָשׁ וְטָס הַנֶּשֶׁר בְּעוּפוֹ,</p>
</blockquote>

<blockquote>
<p>אֶל הַדָּג הַזָּרִיז מִהֵר,</p>
</blockquote>

<blockquote>
<p>אֶל הַדָּג הַשָּׁמֵן מִהֵר,</p>
</blockquote>

<blockquote>
<p>אֶל הַזְּאֵב הַנּוֹרָא נֶחְפָּז.</p>
</blockquote>

<br> 

<blockquote>
<p>וְאֶת הַדָּג בְּצִפָּרְנָיו אָחַז,</p>
</blockquote>

<blockquote>
<p>אוֹתוֹ בַּעַל-הַקַּשְׂקֶשֶׂת,</p>
</blockquote>

<blockquote>
<p>וְאֶת מִפְלֶצֶת הָאֲפִיקִים</p>
</blockquote>

<blockquote>
<p>מָשָׁה מִן הַמְּצוּלָה, שָׁלָה</p>
</blockquote>

<blockquote>
<p>עַל פְּנֵי מֵי הַיָּם הַמַּבְרִיק.</p>
</blockquote>

<br>

<blockquote>
<p>וַיִּנָּשֵׂא הָלְאָה הָלְאָה,</p>
</blockquote>

<blockquote>
<p>דָּאָה, נִשָּׂא בְּרַחֲבֵי אֲוִיר</p>
</blockquote>

<blockquote>
<p>עַד פְּנֵי כַּנְפֵי הָעֲנָנִים,</p>
</blockquote>

<blockquote>
<p>שַׁחַק נֶאֱנַח, עָבִים נָטוּ,</p>
</blockquote>

<blockquote>
<p>וַיִּכַּפּוּ הַשָּׁמַיִם,</p>
</blockquote>

<blockquote>
<p>וַתִּשָּׁבֵר קֶשֶׁת אוּקוֹ,</p>
</blockquote>

<blockquote>
<p>נֻפְּצוּ קַרְנֵי הַיָּרֵחַ.</p>
</blockquote>

<br>  

<blockquote>
<p>וְאִלְמָרִינֶן בְּעַצְמוֹ הֵבִיא</p>
</blockquote>

<blockquote>
<p>רֹאשֹוֹ שֶׁל זְאֵב-הַמַּיִם</p>
</blockquote>

<blockquote>
<p>שַׁי לְאִמָּהּ שֶׁל כַּלָּתוֹ,</p>
</blockquote>

<blockquote>
<p>כָּכָה עָנָה לָהּ לַזְּקֵנָה:</p>
</blockquote>

<blockquote>
<p>&quot;אוֹתוֹ רֹאשׁ מֵעַתָּה יִהְיֶה</p>
</blockquote>

<blockquote>
<p>כִּסֵּא בְּאָהֳלֵי פּוֹחְיוֹלָה;</p>
</blockquote>

<blockquote>
<p>הֲנוֹתֶנֶת לִי אַתְּ בִּתֵּךְ,</p>
</blockquote>

<blockquote>
<p>עַתָּה אֶת הַנַּעֲרָה לְאִשָּׁה?&quot;</p>
</blockquote>

<blockquote>
<p>עָנְתָה בַּעֲלַת-פּוֹחְיוֹלָה:</p>
</blockquote>

<blockquote>
<p>&quot;כֵּן, כָּעֵת נְכוֹנָה בִּתִּי,</p>
</blockquote>

<blockquote>
<p>אֲשֶׁר לָהּ עַד כֹּה חִכִּיתָ.</p>
</blockquote>

<blockquote>
<p>בַּרַוָּזָה זוֹ יַקִּירָה,</p>
</blockquote>

<blockquote>
<p>צִפּוֹר רַכָּה אֶתְּנָה לְאִשָּׁה</p>
</blockquote>

<blockquote>
<p>לְאִלְמָרִינֶן – וְהָיְתָה בִּתִּי</p>
</blockquote>

<blockquote>
<p>עֵזֶר כְּנֶגְדּוֹ, לוֹ לְרַעְיָה,</p>
</blockquote>

<blockquote>
<p>תַּרְנְגֹלֶת קְטַנָּה אָהַב,</p>
</blockquote>

<blockquote>
<p>כָּל עוֹד יִרְאֶה אוֹר כִּי יָהֵל.&quot;</p>
</blockquote>

<br>  

<h3 id="חֲתֻנַּתאִלְמָרִינֶן">חֲתֻנַּת אִלְמָרִינֶן</h3>

<blockquote>
<p>רַבּוֹת עָמְלוּ, רַבּוֹת יָגְעוּ</p>
</blockquote>

<blockquote>
<p>וַיִּתְכּוֹנְנוּ לַחֲתֻנָּה</p>
</blockquote>

<blockquote>
<p>בְּמִשְׁכְּנוֹת-הַחֵן בְּפּוֹחְיוֹלָה.</p>
</blockquote>

<br>  

<blockquote>
<p>מָה הֵכִינוּ, מָה הֵבִיאוּ</p>
</blockquote>

<blockquote>
<p>בִּשְׁבִיל אוֹתוֹ מִשְׁתֶּה גָּדוֹל</p>
</blockquote>

<blockquote>
<p>מִשְׁתֶּה-צָפוֹן אֲשֶׁר אָרַךְ,</p>
</blockquote>

<blockquote>
<p>כְּדֵי שֶׁיִּשְׁתֶּה כָּל הַקָּהָל,</p>
</blockquote>

<blockquote>
<p>כְּדֵי שֶׁתֹּאכַל כָּל הָעֵדָה,</p>
</blockquote>

<blockquote>
<p>קָהָל גָּדוֹל בְּאוֹתָהּ כֵּרָה?</p>
</blockquote>

<br>  

<blockquote>
<p>שׁוֹר-פָּר פִּטְּמוּ הַקָּרֶלִים,</p>
</blockquote>

<blockquote>
<p>עֵגֶל-מַרְבֵּק בְּסוּאוֹמִי,</p>
</blockquote>

<blockquote>
<p>פָּר לֹא קָּטָן אַף לֹא גָּדוֹל,</p>
</blockquote>

<blockquote>
<p>עֵגֶל בֵּין עֲגָלִים הָיָה:</p>
</blockquote>

<blockquote>
<p>אֶלֶף אַמָּה אֹרֶךְ קַרְנָיו,</p>
</blockquote>

<blockquote>
<p>וּכְאַלְפַּיִם – אֹרֶךְ רֹאשׁוֹ;</p>
</blockquote>

<blockquote>
<p>שִׁבְעָה יָמִים עָשְׂתָה דַּרְכָּהּ</p>
</blockquote>

<blockquote>
<p>נְמִיָּה רָצָה סְבִיב צַוָּארוֹ;</p>
</blockquote>

<blockquote>
<p>מִנִּי קֶרֶן עַד חֲבֶרְתָּהּ</p>
</blockquote>

<blockquote>
<p>עָף הַסִּיס, יוֹם תָּמִים נֶחְפַּז</p>
</blockquote>

<blockquote>
<p>עַד הַגִּיעוֹ לִמְחוֹז חֶפְצוֹ,</p>
</blockquote>

<blockquote>
<p>עָף וְלֹא יַעֲמֹד בְּדַרְכּוֹ;</p>
</blockquote>

<blockquote>
<p>חֹדֶשׁ יָמִים עָבַר טֶרֶם</p>
</blockquote>

<blockquote>
<p>בָּא הַסְּנָאִי מִקְּצֵה עָרְפּוֹ</p>
</blockquote>

<blockquote>
<p>עַד קְצֵה זְנָבוֹ, טֶרֶם יָבוֹא –</p>
</blockquote>

<blockquote>
<p>יֶרַח יָמִים יַעֲבֹר יַחֲלֹף.</p>
</blockquote>

<blockquote>
<p>מֵאָה אִישׁ בְּקַרְנָיו אָחֲזוּ,</p>
</blockquote>

<blockquote>
<p>אֶלֶף אִישׁ הֶחֱזִיקוּ רֹאשׁוֹ,</p>
</blockquote>

<blockquote>
<p>עֵת הוֹבִילוּ אֶת הַבְּהֵמָה</p>
</blockquote>

<blockquote>
<p>אֶל הַמִּשְׁתֶּה בְּפּוֹחְיוֹלָה.</p>
</blockquote>

<br>  

<blockquote>
<p>הוֹלֵךְ לוֹ הַפָּר בְּנַחַת,</p>
</blockquote>

<blockquote>
<p>לוֹחֵךְ עֵשֶׂב עַל מֵי-שְׁלוּלִית</p>
</blockquote>

<blockquote>
<p>וְנוֹגֵעַ בְּעָרְפּוֹ עָבִים;</p>
</blockquote>

<blockquote>
<p>וְלֹא הָיָה שׁוֹחֵט, אֲשֶׁר</p>
</blockquote>

<blockquote>
<p>יִשְׁחַט אוֹתוֹ פַּר בֶּן בָּקָר,</p>
</blockquote>

<blockquote>
<p>בְּכָל קְהַל הַנֶּאֱסָפִים</p>
</blockquote>

<blockquote>
<p>וּבְכָל בְּנֵי פּוֹחְיוֹלָה אָיִן,</p>
</blockquote>

<blockquote>
<p>בְּכָל הַדּוֹר הַקָּם הָעוֹלֶה,</p>
</blockquote>

<blockquote>
<p>בְּכָל הָעָם הַבָּא בַּיָּמִים.</p>
</blockquote>

<br> 

<blockquote>
<p>וְאִישׁ מִמֵּי הַיָּם אָז עָלָה,</p>
</blockquote>

<blockquote>
<p>גִּבּוֹר בֵּין אֲפִיקֵי יַמִּים,</p>
</blockquote>

<blockquote>
<p>עַל פְּנֵי גַּב הַיָּם הַמַּבְרִיק,</p>
</blockquote>

<blockquote>
<p>מִן הַמַּעַרְבֹּלֶת יָצָא.</p>
</blockquote>

<blockquote>
<p>אֵינוֹ מִן הַגְּדוֹלִים בְּיוֹתֵר,</p>
</blockquote>

<blockquote>
<p>אַךְ לֹא בֵּין נַנָּסִים חֶלְקוֹ,</p>
</blockquote>

<blockquote>
<p>תַּחַת פֶּלַח אֱגוֹז יָשֵׁן,</p>
</blockquote>

<blockquote>
<p>תַּחַת נָפָה הָיָה נִצָּב.</p>
</blockquote>

<blockquote>
<p>זָקֵן הָיָה, דְּמוּת תַּבְנִיתוֹ</p>
</blockquote>

<blockquote>
<p>כְּעָשׂוּי כֻּלּוֹ בַּרְזֶל מִקְשָׁה,</p>
</blockquote>

<blockquote>
<p>וְאֶגְרוֹף קָשֶׁה לוֹ לַגִּבּוֹר;</p>
</blockquote>

<blockquote>
<p>שִׁמֵּשׁ קוֹבַע לוֹ צוּר סֶלַע,</p>
</blockquote>

<blockquote>
<p>וְהַסְּלָעִים הֵם נְעָלָיו,</p>
</blockquote>

<blockquote>
<p>וּבַכַף לוֹ סַכִּין-זָהָב,</p>
</blockquote>

<blockquote>
<p>קַת נְחֹשֶׁת לַמַּאֲכֶלֶת.</p>
</blockquote>

<br>  

<blockquote>
<p>כָּכָה נִמְצָא שׁוֹחֵט פַּר זֶה,</p>
</blockquote>

<blockquote>
<p>כָּכָה נִמְצָא מִי יְמִיתֶנּוּ,</p>
</blockquote>

<blockquote>
<p>יִקַּח נַפְשׁוֹ יִשְׁפֹּךְ דָּמָיו.</p>
</blockquote>

<blockquote>
<p>וּבַפָּר הִתְבּוֹנֵן שׁוֹחֲטוֹ</p>
</blockquote>

<blockquote>
<p>וְאֶת צַוָּארוֹ מָחַץ בְּכֹחַ,</p>
</blockquote>

<blockquote>
<p>וְהָעֵגֶל כָּרַע, קָרַס,</p>
</blockquote>

<blockquote>
<p>נָפַל שָׁדוּד עַל הָאָרֶץ.</p>
</blockquote>

<br>

<blockquote>
<p>וְכַמָּה בָּשָׂר נָתַן פָּר זֶה?</p>
</blockquote>

<blockquote>
<p>לֹא, לֹא הַרְבֵּה בָּשָׂר נָתָן:</p>
</blockquote>

<blockquote>
<p>אַךְ כְּמֵאָה סִירוֹת בָּשָׂר,</p>
</blockquote>

<blockquote>
<p>כְּאֶלֶף אַמָּה כַּרְכְּשָׁאוֹת,</p>
</blockquote>

<blockquote>
<p>שֶׁבַע סִירוֹת-דּוּגָה דָּמִים,</p>
</blockquote>

<blockquote>
<p>חֵלֶב שֵׁשׁ חָבִיּוֹת מְלֵאוֹת –</p>
</blockquote>

<blockquote>
<p>הַכֹּל בִּשְבִיל הַחֲתֻנָּה.</p>
</blockquote>

<br>  

<blockquote>
<p>וְהַזְּקֵנָה בְּפּוֹחְיוֹלָה</p>
</blockquote>

<blockquote>
<p>תָּבִיא מַיִם אָז בְּחָבִית,</p>
</blockquote>

<blockquote>
<p>עַד חֲצִי הֶחָבִית מָיִם;</p>
</blockquote>

<blockquote>
<p>שָׂמָה בָּהּ בֶּחָבִית שְׂעוֹרִים</p>
</blockquote>

<blockquote>
<p>עִם בְּלִיל הַרְבֵּה רָאשֵׁי כְּשׁוּת –</p>
</blockquote>

<blockquote>
<p>לַעֲשׂוֹת שֵׁכָר אָמֹר אָמְרָה,</p>
</blockquote>

<blockquote>
<p>וּבְחָבִית שֶׁל עֵץ לִבְנֶה</p>
</blockquote>

<blockquote>
<p>הִיא בּוֹלֶלֶת אֶת הַמָּיִם.</p>
</blockquote>

<br>  

<blockquote>
<p>מֶשֶׁך חֹדֶשׁ יָמִים שָׁלֵם</p>
</blockquote>

<blockquote>
<p>הָיוּ מְחַמְּמִים אֲבָנִים,</p>
</blockquote>

<blockquote>
<p>כָּל יְמֵי הַקַּיִץ הָיוּ</p>
</blockquote>

<blockquote>
<p>שָׁם מַרְתִּיחִים אֶת הַמַּיִם,</p>
</blockquote>

<blockquote>
<p>כּוֹנְסִים עֵץ מִכָּל הַיְעָרִים,</p>
</blockquote>

<blockquote>
<p>מַיִם מִכָּל הַמַּעְיָנִים.</p>
</blockquote>

<blockquote>
<p>וַיֶּחֶרְבוּ הַמַּעְיָנִים,</p>
</blockquote>

<blockquote>
<p>מָעֲטוּ עֲצֵי הַיַּעַר,</p>
</blockquote>

<blockquote>
<p>כִּי עַל כֵּן הֵכִינוּ שֵׁכָר</p>
</blockquote>

<blockquote>
<p>אֶל הַמִּשְׁתֶּה בְּפּוֹחְיוֹלָה –</p>
</blockquote>

<blockquote>
<p>שֵׁכָר הוּא בִּשְׁבִיל הַקָּהָל,</p>
</blockquote>

<blockquote>
<p>שֵׁכָר הוּא בִּשְׁבִיל הֶחָתָן.</p>
</blockquote>

<br>  

<blockquote>
<p>וַיִּתְאַבְּכוּ גֵּאוּת עָשָׁן,</p>
</blockquote>

<blockquote>
<p>יָצְאָה אֵשׁ עַל פְּנֵי הַצּוּרִים,</p>
</blockquote>

<blockquote>
<p>וַיִּתַּמֵּר עָשָׁן כָּבֵד,</p>
</blockquote>

<blockquote>
<p>עוֹלֶה וּבָאֲוִיר נִדָּף,</p>
</blockquote>

<blockquote>
<p>עוֹלֶה מִתּוֹךְ הַלֶּהָבָה.</p>
</blockquote>

<br>  

<blockquote>
<p>נִגְּשָׁה בַּעֲלַת-פּוֹחְיוֹלָה</p>
</blockquote>

<blockquote>
<p>לַעֲשׂוֹת אֶת הַמַּטְעַמִּים:</p>
</blockquote>

<blockquote>
<p>וַיֵּהֹמּוּ כָּל הַדְּוָדִים,</p>
</blockquote>

<blockquote>
<p>וַתִּשְׁרֹקְנָה הַקַּלָּחוֹת;</p>
</blockquote>

<blockquote>
<p>חַלּוֹת-לֶחֶם גְּדוֹלוֹת אָפְתָה,</p>
</blockquote>

<blockquote>
<p>הַרְבֵּה דַּיְסָה אָז הֵכִינָה –</p>
</blockquote>

<blockquote>
<p>כָּל זֶה בְּעַד הֲמוֹן הַקְּרוּאִים,</p>
</blockquote>

<blockquote>
<p>כָּל זֶה בְּעַד הֲמוֹן הַבָּאִים</p>
</blockquote>

<blockquote>
<p>אֶל הַמִּשְׁתֶּה בְּפּוֹחְיוֹלָה.</p>
</blockquote>

<br>  

<blockquote>
<p>וְעַל הַשִּׁפְחָה פָּקְדָה לַזְמִין</p>
</blockquote>

<blockquote>
<p>אֶל הַמִּשְׁתֶּה, אִישׁ לֹא יֶחְסָר,</p>
</blockquote>

<blockquote>
<p>וּמַלְאָכִים שָׁלְחָה לִקְרֹא,</p>
</blockquote>

<blockquote>
<p>אֲמָרֶיהָ תִּשָּׂא כָּכָה:</p>
</blockquote>

<blockquote>
<p>&quot;הוֹי, יַלְדָּתִי הַנֶּחְמָדָה,</p>
</blockquote>

<blockquote>
<p>הוֹי שִׁפְחָתִי, אָמַת בֵּיתִי,</p>
</blockquote>

<blockquote>
<p>קִרְאִי אֶת הָעָם לַמִּשְׁתֶּה,</p>
</blockquote>

<blockquote>
<p>קִרְאִי כָּל קְהַל הַגְּבָרִים,</p>
</blockquote>

<blockquote>
<p>בְּנֵי עֲנִיִּים וְאֶבְיוֹנִים,</p>
</blockquote>

<blockquote>
<p>כָּל פִּסֵּחַ וּשְׁתוּם-עָיִן,</p>
</blockquote>

<blockquote>
<p>בַּעַל-מוּם וְכָל נָגוּעַ,</p>
</blockquote>

<blockquote>
<p>שְׂאִי הָעִוְרִים בָּאֳנִיּוֹת</p>
</blockquote>

<blockquote>
<p>וְאֶת הַפִּסְּחִים עַל גַּב סוּסִים,</p>
</blockquote>

<blockquote>
<p>בַּעֲלֵי-מוּמִים בַּמִּזְחָלוֹת;</p>
</blockquote>

<blockquote>
<p>קִרְאִי כָּל הָעָם בְּפּוֹחְיוֹלָה,</p>
</blockquote>

<blockquote>
<p>קִרְאִי כָּל בְּנֵי קָלֶוָה,</p>
</blockquote>

<blockquote>
<p>אֶת הַזָּקֵן וֵינֵמֵינֶן,</p>
</blockquote>

<blockquote>
<p>וְיִשָּׂא קוֹלוֹ בְּמַנְגִּינוֹת;</p>
</blockquote>

<blockquote>
<p>תִּפְסְחִי רַק עַל אִי אַחְטִי,</p>
</blockquote>

<blockquote>
<p>לְלֶמִנְקֵינֶן אַל תִּקְרָאִי.&quot;</p>
</blockquote>

<br>

<blockquote>
<p>בַּעֲלַת-פּוֹחְיוֹלָה שֵׁרְתָה</p>
</blockquote>

<blockquote>
<p>אֶת הַבָּאִים אֶת הַקְּרוּאִים,</p>
</blockquote>

<blockquote>
<p>נָתְנָה לָמוֹ חֶמְאָה נָאָה,</p>
</blockquote>

<blockquote>
<p>נָתְנָה לָמוֹ פְּתוֹתִים רַכִּים,</p>
</blockquote>

<blockquote>
<p>שֵׁרְתָה אֶת כָּל קְהַל הַקְּרוּאִים</p>
</blockquote>

<blockquote>
<p>וְאֶת חֲתָנָהּ עַל פְּנֵי כֻּלָּם.</p>
</blockquote>

<br>

<blockquote>
<p>וַיַּגִּישׁוּ בְּשַׂר-שִׁבּוּטָא,</p>
</blockquote>

<blockquote>
<p>בְּשַׂר-חֲזִירִים נָא וְצָלוּי,</p>
</blockquote>

<blockquote>
<p>הָיוּ מְלֵאִים כָּל הַכֵּלִים</p>
</blockquote>

<blockquote>
<p>עַד כִּי חִשְּׁבוּ לְהִשָּׁבֵר,</p>
</blockquote>

<blockquote>
<p>כִּבּוּד הוּא לְכָל הַקְּרוּאִים</p>
</blockquote>

<blockquote>
<p>וְלֶחָתָן עַל פְּנֵי כֻּלָּם.</p>
</blockquote>

<br> 

<blockquote>
<p>סֵפֶל תָּבִיא אָז הָאָמָה,</p>
</blockquote>

<blockquote>
<p>שִׁפְחַת-בֵּיתָהּ – סֵפֶל נָאֶה,</p>
</blockquote>

<blockquote>
<p>לְמַעַן יִסֹּב בּוֹ בַּמִּשְׁתֶּה,</p>
</blockquote>

<blockquote>
<p>לְמַעַן יִסֹּב מָלֵא שֵׁכָר,</p>
</blockquote>

<blockquote>
<p>וְיֵרֵד זֶה עַל פְּנֵי הַזָּקָן,</p>
</blockquote>

<blockquote>
<p>וְקִצְפּוֹ יֵרֵד עַל הַזָּקָן,</p>
</blockquote>

<blockquote>
<p>זְקַן הַקְּרוּאִים הַמְּכֻבָּדִים,</p>
</blockquote>

<blockquote>
<p>אַךְ לֶחָתָן עַל פְּנֵי כֻּלָּם.</p>
</blockquote>

<br> 

<blockquote>
<p>מִי זֶה יַתְחִיל לָשִׁיר שִׁירִים,</p>
</blockquote>

<blockquote>
<p>מִי יְזַמֵּר לָרִאשׁוֹנָה</p>
</blockquote>

<blockquote>
<p>בּוֹ בַּמִּשְׁתֶּה בְּפּוֹחְיוֹלָה?</p>
</blockquote>

<blockquote>
<p>כִּי אֵין סַפְסָל שָׁר בַּשִּׁירִים,</p>
</blockquote>

<blockquote>
<p>אֶלָּא מִי שֶׁיּוֹשֵׁב עָלָיו,</p>
</blockquote>

<blockquote>
<p>כִּי אֵין רִצְפָּה נוֹתְנָה קוֹלָהּ,</p>
</blockquote>

<blockquote>
<p>אִם אֵין צוֹעֲדִים עָלֶיהָ,</p>
</blockquote>

<blockquote>
<p>כִּי אֵין חַלּוֹן אֲשֶׁר יִשְׂמַח,</p>
</blockquote>

<blockquote>
<p>בְּאֵין אֲדוֹנָיו בּוֹ נִבָּטִים,</p>
</blockquote>

<blockquote>
<p>וְקַרְנוֹת שֻׁלְחָן לֹא תָּרַעְנָה,</p>
</blockquote>

<blockquote>
<p>בְּאֵין אֲנָשִׁים יוֹשְׁבִים סְבִיבוֹ,</p>
</blockquote>

<blockquote>
<p>וַאֲרֻבַּת עָשָׁן אֵינָה</p>
</blockquote>

<blockquote>
<p>נוֹתְנָה קוֹלָהּ וְלֹא נוֹהֶמֶת,</p>
</blockquote>

<blockquote>
<p>בְּאֵין אֲנָשִׁים בְּתוֹךְ הַבָּיִת.</p>
</blockquote>

<br>  

<blockquote>
<p>וְהַזָּקֵן וֵינֵמֵינֶן,</p>
</blockquote>

<blockquote>
<p>הוּא עַמּוּד הַשִּׁיר וְהַנְּגִינָה,</p>
</blockquote>

<blockquote>
<p>הוּא שֶׁהִתְחִיל בְּאוֹתוֹ מַעֲשֶׂה,</p>
</blockquote>

<blockquote>
<p>בַּמַּנְגִּינָה וּבַשִּׁירָה,</p>
</blockquote>

<blockquote>
<p>וַתִּנָּשֵׂא שִׁירַת גִּילָה,</p>
</blockquote>

<blockquote>
<p>וְאִמְרָתוֹ בְּקוֹל הֵרִיעָה.</p>
</blockquote>

<br>  

<h3 id="מוּסָרלַכַּלָּה">מוּסָר לַכַּלָּה</h3>

<blockquote>
<p>יֵשׁ לָעוּץ לַנַּעֲרָה עֵצָה,</p>
</blockquote>

<blockquote>
<p>צָרִיך לְהַחְכִּים הָאֲרוּסָה.</p>
</blockquote>

<blockquote>
<p>מִי לַנַּעֲרָה יַטִּיף לֶקַח,</p>
</blockquote>

<blockquote>
<p>מִי זֶה יַחְכִּים הָאֲרוּסָה?</p>
</blockquote>

<blockquote>
<p>אוֹסְמוֹטַר זוֹ הַיְפֵהפִיָּה,</p>
</blockquote>

<blockquote>
<p>בַּת-קָלֶוָה הַחַכִּימָה,</p>
</blockquote>

<blockquote>
<p>הִיא מַחְכִּימָה אֶת הַנַּעֲרָה,</p>
</blockquote>

<blockquote>
<p>תּוֹרֶה הִיא לַיְתוֹמָה דַּעַת,</p>
</blockquote>

<blockquote>
<p>כְּדֵי שֶׁתֵּדַע שִׂמְחוֹת-חַיִּים,</p>
</blockquote>

<blockquote>
<p>כְּדֵי שֶׁתִּחְיֶה, תְּהִי לְשֶׁבַח,</p>
</blockquote>

<blockquote>
<p>תִּהְיֶה גִּיל בְּבֵית-הַבַּעַל,</p>
</blockquote>

<blockquote>
<p>תִּהְיֶה לְשֶׁבַח בְּפִי חֲמוֹתָהּ.</p>
</blockquote>

<br> 

<blockquote>
<p>וּמִפִּיהָ תּוֹצִיא מִלִּים,</p>
</blockquote>

<blockquote>
<p>נָשְׂאָה דְּבָרָהּ, כָּכָה אָמְרָה:</p>
</blockquote>

<blockquote>
<p>&quot;אַתְּ אֲחוֹתִי וְכַלָּתִי,</p>
</blockquote>

<blockquote>
<p>חֹטֶר צָעִיר, רַךְ וְרַעֲנָן!</p>
</blockquote>

<blockquote>
<p>הַטִּי אָזְנֵךְ לְאִמְרָתִי,</p>
</blockquote>

<blockquote>
<p>אֶל שֶׁאֹמַר לָךְ וְאֶחֱזוֹר.</p>
</blockquote>

<blockquote>
<p>כִּי מִכָּאן אַתְּ הוֹלְכָה, פֶּרַח,</p>
</blockquote>

<blockquote>
<p>לַמֶּרְחַקִּים, דֻּבְדְּבָנִי,</p>
</blockquote>

<blockquote>
<p>תֵּלְכִי לָךְ, מִטְפַּחַת בְּרֻדָּה,</p>
</blockquote>

<blockquote>
<p>תֵּצְאִי, מַטְלִית שֶׁל קְטִיפָה,</p>
</blockquote>

<blockquote>
<p>מִן הַבַּיִת רַב הַשֶּׁבַח,</p>
</blockquote>

<blockquote>
<p>מִמִּשְׁכָּנֵךְ זֶה הַמְפֹאָר,</p>
</blockquote>

<blockquote>
<p>אֶל בֵּית נָכְרִי אַתְּ הוֹלֶכֶת,</p>
</blockquote>

<blockquote>
<p>לְמִשְׁכַּן זָרִים אַתְּ נִכְנֶסֶת.</p>
</blockquote>

<blockquote>
<p>הַכֹּל אַחֵר בְּבֵית-נָכְרִים,</p>
</blockquote>

<blockquote>
<p>הַכֹּל אַחֵר בְּאוֹתוֹ מֶשֶׁק:</p>
</blockquote>

<blockquote>
<p>וְכִי תֵּלְכִי, הִמָּלֵכִי,</p>
</blockquote>

<blockquote>
<p>חִשְׁבִי עַד שֶּתֹּאמְרִי לַעֲשׂוֹת,</p>
</blockquote>

<blockquote>
<p>לֹא כִּהְיוֹתֵךְ בְּכַר מְכוֹרָתֵךְ</p>
</blockquote>

<blockquote>
<p>לֹא כְּעַל שְׂדֵה הוֹרָתֵךְ-אִמֵּךְ,</p>
</blockquote>

<blockquote>
<p>שִׁירִים שַׁרְתְּ שָׁם בָּאֲפָרִים,</p>
</blockquote>

<blockquote>
<p>שְׂמָחוֹת הָיוּ עַל דְּרָכַיִךְ.</p>
</blockquote>

<br> 

<blockquote>
<p>אַתְּ עוֹזֶבֶת אֶת הַבַּיִת,</p>
</blockquote>

<blockquote>
<p>קְחִי אֶת אֲשֶׁר תִּקְחִי אִתָּךְ,</p>
</blockquote>

<blockquote>
<p>אַךְ שְׁלָשׁ אֵלֶּה פֹּה תִּטֹּשִׁי:</p>
</blockquote>

<blockquote>
<p>הַחֲלוֹמוֹת שֶׁחָלַמְתְּ פֹּה,</p>
</blockquote>

<blockquote>
<p>דִּבְרֵי אִמֵּךְ הָאֲהוּבָה</p>
</blockquote>

<blockquote>
<p>וְכַד הַחֶמְאָה הָרַעֲנַנָּה.</p>
</blockquote>

<br> 

<blockquote>
<p>קְחִי אֶת אֲשֶׁר תִּקְחִי אִתָּךְ</p>
</blockquote>

<blockquote>
<p>אַךְ שַׂק הַחֲלוֹמוֹת נִטְשִׁי</p>
</blockquote>

<blockquote>
<p>פֹּה לַנְּעָרוֹת שֶבַּבַּיִת</p>
</blockquote>

<blockquote>
<p>עַל שְׂפַת תַּנּוּר זֶה הָרָחָב.</p>
</blockquote>

<blockquote>
<p>זִרְקִי שִׁירֵךְ עַל הַשְּׁרַפְרַף</p>
</blockquote>

<blockquote>
<p>וּמַנְגִּינוֹת גִּיל בַּחַלּוֹן,</p>
</blockquote>

<blockquote>
<p>לַמַּטְאֲטֵא זִרְקִי שְׂשׂוֹנֵךְ,</p>
</blockquote>

<blockquote>
<p>רַעַשׁ-גִּיל אֶל שְׂפַת הַכֶּסֶת,</p>
</blockquote>

<blockquote>
<p>שׁוֹבְבוּתֵךְ לַהֲדוֹם-כִּירָה,</p>
</blockquote>

<blockquote>
<p>אֶת עַצְלוּתֵךְ עַל הָרִצְפָּה,</p>
</blockquote>

<blockquote>
<p>אוֹ לִידִידוֹתַיִךְ תֵּנִי.</p>
</blockquote>

<blockquote>
<p>שְׂאִי אֶל שֹׁבֶל חֲבֻרָתֵךְ,</p>
</blockquote>

<blockquote>
<p>תְּבִיאֶנָּה אֶל הַשִּׂיחִים,</p>
</blockquote>

<blockquote>
<p>תִּזְרְקֶנָּה אֶל תֵּל שָׁמֵם.</p>
</blockquote>

<br>  

<blockquote>
<p>לִמְדִי נִימוּס אַחֵר, חָדָשׁ,</p>
</blockquote>

<blockquote>
<p>שִׁכְחִי נִימוּס כְּבָר יָדַעַתְּ,</p>
</blockquote>

<blockquote>
<p>שִׁכְחִי אַהֲבַת הוֹרָתֵךְ,</p>
</blockquote>

<blockquote>
<p>שִׁכְחִי אֶת לְטִיפוֹת אָבִיךְ,</p>
</blockquote>

<blockquote>
<p>כְּדֵי שֶׁתִּלְטְפֵךְ חֲמוֹתֵךְ.</p>
</blockquote>

<blockquote>
<p>אַךְ הַשְׁפִּילִי לְהִשְׁתַּחֲווֹת,</p>
</blockquote>

<blockquote>
<p>אַךְ הַמְתִּיקִי אֶת דְּבָרַיִךְ.</p>
</blockquote>

<br>

<blockquote>
<p>לִמְדִי נִימוּס אַחֵר, חָדָשׁ,</p>
</blockquote>

<blockquote>
<p>שִׁכְחִי נִימוּס כְּבָר יָדַעַתְּ,</p>
</blockquote>

<blockquote>
<p>שִׁכְחִי אַהֲבַת אֲחוֹתֵךְ,</p>
</blockquote>

<blockquote>
<p>כְּדֵי שֶׁתְּחַבְּבֵךְ גִּיסָתֵךְ,</p>
</blockquote>

<blockquote>
<p>אַךְ הִשְׁתַּחֲוִי הַשְׁפִּילִי,</p>
</blockquote>

<blockquote>
<p>אַךְ הַמְתִּיקִי אֶת דְּבָרַיִךְ.</p>
</blockquote>

<br>

<blockquote>
<p>כָּל יְמֵי חַיַּיִךְ פַּחֲדִי,</p>
</blockquote>

<blockquote>
<p>כָּל עוֹד אוֹר יָרֵחַ יָהֵל,</p>
</blockquote>

<blockquote>
<p>אֶת הַפְּרִיצוּת אַתְּ תִּירָאִי,</p>
</blockquote>

<blockquote>
<p>תִּדְבְּקִי בְמִדָּה טוֹבָה,</p>
</blockquote>

<blockquote>
<p>כִּי בַבַּיִת רוֹצִים כְּשֵׁרָה,</p>
</blockquote>

<blockquote>
<p>בַּיִת טוֹב בִּצְנוּעָה יֶחְפָּץ,</p>
</blockquote>

<blockquote>
<p>וְהַבַּעַל דּוֹרֵשׁ חִבָּה,</p>
</blockquote>

<blockquote>
<p>גַּם הַטּוֹב בַּבְּעָלִים דּוֹרֵשׁ;</p>
</blockquote>

<blockquote>
<p>לְחָכְמָתֵךְ אָז יִשְׁאָלוּ,</p>
</blockquote>

<blockquote>
<p>בְּאֵין כָּל סֵדֶר טוֹב בַּבַּיִת;</p>
</blockquote>

<blockquote>
<p>וּשְׁקִידָתֵךְ אָז נְחוּצָה,</p>
</blockquote>

<blockquote>
<p>כְּשֶׁהַבַּעַל אִישׁ לֹא-יִצְלָח.</p>
</blockquote>

<br>

<blockquote>
<p>וְאִם כַּזְּאֵב חָמִיךְ הַזָּקֵן,</p>
</blockquote>

<blockquote>
<p>וְאִם חֲמוֹתֵךְ שָׁם כַּדֻּבָּה,</p>
</blockquote>

<blockquote>
<p>גִּיסֵךְ אֵינוֹ אֶלָּא נָחָשׁ,</p>
</blockquote>

<blockquote>
<p>וְגִיסָתֵךְ כְּקוֹץ מַמְאִיר –</p>
</blockquote>

<blockquote>
<p>כַּבֵּד אַתְּ תְּכַבְּדִי אוֹתָם,</p>
</blockquote>

<blockquote>
<p>אַף תַּשְׁפִּילִי לְהִשְׁתַּחֲווֹת,</p>
</blockquote>

<blockquote>
<p>מֵהַשְׁפִּילֵךְ לִפְנֵי אִמֵּךְ,</p>
</blockquote>

<blockquote>
<p>תּוֹךְ לִשְׁכָּתֵךְ בְּבֵית אָבִיךְ,</p>
</blockquote>

<blockquote>
<p>מֵהִשְׁתַּחֲוֵךְ לִפְנֵי אָבִיךְ</p>
</blockquote>

<blockquote>
<p>וּמִכַּבְּדֵךְ אֶת הוֹרָתֵךְ.</p>
</blockquote>

<br>  

<blockquote>
<p>שֵׂכֶל חָרִיף, בִּינַת-חָכְמָה</p>
</blockquote>

<blockquote>
<p>תִּקְחִי אִתָּךְ אֶל שֶׁתֵּלְכִי,</p>
</blockquote>

<blockquote>
<p>וְהָיוּ אִתָּךְ כָּל הַיָּמִים,</p>
</blockquote>

<blockquote>
<p>לִהְיוֹת נְבוֹנָה שֶׁבִּנְבוֹנוֹת,</p>
</blockquote>

<blockquote>
<p>מִסְתַּכֶּלֶת כָּל הָעֶרֶב</p>
</blockquote>

<blockquote>
<p>אֶל הַקֵּיסָם שֶׁלֹּא יִכְבֶּה;</p>
</blockquote>

<blockquote>
<p>אָזְנֵךְ חַדָּה טֶרֶם-בֹּקֶר</p>
</blockquote>

<blockquote>
<p>כְּדֵי לִשְׁמוֹעַ קוֹל הַשֶּׂכְוִי,</p>
</blockquote>

<blockquote>
<p>זֶה הַקּוֹרֵא בָּרִאשׁוֹנָה,</p>
</blockquote>

<blockquote>
<p>עַד שֶׁקָּרָא שׁוּב, בַּשֵּׁנִית.</p>
</blockquote>

<blockquote>
<p>קַדְּמִי אַתְּ, הַצְּעִירָה, לָקוּם,</p>
</blockquote>

<blockquote>
<p>יִישְׁנוּ עוֹד הַזְּקֵנִים שְׁנָתָם.</p>
</blockquote>

<br>  

<blockquote>
<p>וְאִם לֹא קָרָא עוֹד הַשֶּׂכְוִי,</p>
</blockquote>

<blockquote>
<p>טֶרֶם קָרָא עוֹף לִבְעָלָיו –</p>
</blockquote>

<blockquote>
<p>כַּוְּנִי עִתֵּךְ לַיָּרֵחַ</p>
</blockquote>

<blockquote>
<p>אֶל הָעַיִשׁ בַּשָּׁמַיִם;</p>
</blockquote>

<blockquote>
<p>לְעִתִּים תְּכוּפוֹת אַתְּ תֵּצֵאִי</p>
</blockquote>

<blockquote>
<p>לְהִסְתַּכֵּל בַּיָּרֵחַ,</p>
</blockquote>

<blockquote>
<p>לִרְאוֹת זְמַנֵּךְ לְפִי הַדֻּבָּה</p>
</blockquote>

<blockquote>
<p>וּלְהִוָּעֵץ בַּכּוֹכָבִים.</p>
</blockquote>

<br>  

<blockquote>
<p>לִכְשֶׁתַּעֲמֹד הַדֻּבָּה</p>
</blockquote>

<blockquote>
<p>מַפְנָה יָשָׁר רֹאשׁ לַדָּרוֹם –</p>
</blockquote>

<blockquote>
<p>אוּלָם זְנָבָהּ כְּלַפֵּי צָפוֹן –</p>
</blockquote>

<blockquote>
<p>סִימָן הוּא, עֵת לְהִתְנַעֵר</p>
</blockquote>

<blockquote>
<p>לָקוּם מִיצוּעַ הַבַּעַל,</p>
</blockquote>

<blockquote>
<p>מֵחִבּוּקָיו שֶׁל הַצָּעִיר,</p>
</blockquote>

<blockquote>
<p>לָתוּר אַחֲרֵי אֵשׁ בָּאֵפֶר,</p>
</blockquote>

<blockquote>
<p>אַחֲרֵי נִיצוֹץ קָט בַּתֵּבָה</p>
</blockquote>

<blockquote>
<p>לַבְעִיר אֵשׁ בְּתוֹךְ הַגְּזִירִים</p>
</blockquote>

<blockquote>
<p>אַךְ לֹא תֵּת לָהּ לִפְרֹץ פֶּרֶץ.</p>
</blockquote>

<br>  

<blockquote>
<p>אִם לֹא תִּהְיֶה אֵשׁ בָּאֵפֶר</p>
</blockquote>

<blockquote>
<p>וּבַתֵּבָה אֵין כָּל נִיצוֹץ,</p>
</blockquote>

<blockquote>
<p>קוּמִי נַעֲרִי אֶת אִישֵׁךְ</p>
</blockquote>

<blockquote>
<p>וְהָקִיצִי אֶת הַיְפֵהפֶה:</p>
</blockquote>

<blockquote>
<p>'תֵּן לִי אֵשׁ, הוֹי אִישׁ אָהַבְתִּי,</p>
</blockquote>

<blockquote>
<p>תֵּן לִי נִיצוֹץ, דֻּבְדְּבָנִי!'</p>
</blockquote>

<br>  

<blockquote>
<p>וּכְשֶׁיּוֹשִׁיט אֶת הַצֹּר לָךְ,</p>
</blockquote>

<blockquote>
<p>גַּם מְעַט מִן הָאֲלִיתָה,</p>
</blockquote>

<blockquote>
<p>מַהֲרִי עֲשִׂי אֶת אִשֵּׁךְ,</p>
</blockquote>

<blockquote>
<p>תִּקְעִי קֵיסָמֵךְ בָּאַנְקוֹלִית,</p>
</blockquote>

<blockquote>
<p>דַּרְכֵּך מַהֲרִי לָרֶפֶת</p>
</blockquote>

<blockquote>
<p>לָתֵת שָׁם לַבְּעִיר אֶת אָכְלוֹ.</p>
</blockquote>

<blockquote>
<p>תִּשָּׂא קוֹלָהּ אָז הַפָּרָה,</p>
</blockquote>

<blockquote>
<p>סוּסוֹ שֶׁל חָמִיךְ כִּי יִצְהַל,</p>
</blockquote>

<blockquote>
<p>פָּרַת גִּיסֵךְ שָׁם מְחַכָּה,</p>
</blockquote>

<blockquote>
<p>וְעֶגְלָתָהּ שֶׁל גִּיסָתֵךְ.</p>
</blockquote>

<blockquote>
<p>מַהֲרִי לָתֵת הַמִּסְפּוֹא,</p>
</blockquote>

<blockquote>
<p>לָשִׂים תִּלְתָּן בְּתוֹךְ הָאֵבוּס.</p>
</blockquote>

<br>  

<blockquote>
<p>בֹּאִי אֶל הַגְּדֵרָה כְּפוּפָה,</p>
</blockquote>

<blockquote>
<p>רֹאשׁ תַּרְכִּינִי בַּחֲצַר מִקְנֵךְ,</p>
</blockquote>

<blockquote>
<p>תַּאֲכִילִי בְּעִירֵךְ בְּחִבָּה</p>
</blockquote>

<blockquote>
<p>וְאֶת הַצֹּאן בְּבִינָה רַבָּה,</p>
</blockquote>

<blockquote>
<p>זִרְקִי תֶּבֶן דַּי לַפָּרוֹת,</p>
</blockquote>

<blockquote>
<p>מַשְׁקֶה שִׂימִי לַעֲגָלוֹת,</p>
</blockquote>

<blockquote>
<p>קְלָחִים רַכִּים תְּנִי לַסְּיָחִים,</p>
</blockquote>

<blockquote>
<p>חָצִיר רַעֲנָן לַכֶּבֶשׂ;</p>
</blockquote>

<blockquote>
<p>אַל תִּתָּקְלִי בַּחֲזִירִים,</p>
</blockquote>

<blockquote>
<p>גּוּר-הַחֲזִיר אַל תִּדְפְּקֶנּוּ,</p>
</blockquote>

<blockquote>
<p>שִׂימִי אֵבוּס לַחֲזִירִים,</p>
</blockquote>

<blockquote>
<p>וּלְגוּרֵיהֶם – שֹׁקֶת שִׂימִי.</p>
</blockquote>

<br> 

<blockquote>
<p>וּבַמִּכְלָא אַל תַּרְגִּיעִי,</p>
</blockquote>

<blockquote>
<p>אַל תֵּרָדְמִי שָׁם בַּדֹּבֶר.</p>
</blockquote>

<blockquote>
<p>וְאִם עָבַרְתְּ כְּבָר אֶת הַגְּדֵרָה,</p>
</blockquote>

<blockquote>
<p>הִתְבּוֹנַנְתְּ אֶל הָעֲדָרִים,</p>
</blockquote>

<blockquote>
<p>חוּשִׁי מַהֲרִי וְשׁוּבִי</p>
</blockquote>

<blockquote>
<p>חִישׁ כַּסַּעַר אֶל הַבַּיִת,</p>
</blockquote>

<blockquote>
<p>כִּי הַיֶּלֶד הִתְחִיל בּוֹכֶה,</p>
</blockquote>

<blockquote>
<p>כְּבָר הוּא צוֹעֵק עַל יְצוּעוֹ,</p>
</blockquote>

<blockquote>
<p>הוּא הַמִּסְכֵּן עוֹדוֹ אִלֵּם,</p>
</blockquote>

<blockquote>
<p>כְּלוּם לֹא יַגִּיד, לֹא מְדַבֵּר.</p>
</blockquote>

<blockquote>
<p>שֶׁמָּא רָעַב, שֶׁמָּא קַר לוֹ</p>
</blockquote>

<blockquote>
<p>אוֹ לוֹ קָרָה מַה שֶּׁקָּרָה.</p>
</blockquote>

<blockquote>
<p>הֵן לֹא רָאָה אֶת הוֹרָתוֹ,</p>
</blockquote>

<blockquote>
<p>הֵן לֹא שָׁמַע אִמְרֵי אִמּוֹ.</p>
</blockquote>

<br>  

<blockquote>
<p>אָז תִּכָּנְסִי אֶל הַלִּשְׁכָּה,</p>
</blockquote>

<blockquote>
<p>בִּכְנִיסָתֵךְ אַתְּ הַרְבִיעִית:</p>
</blockquote>

<blockquote>
<p>דְּלִי הַמַּיִם בְּכַפַּיִךְ.</p>
</blockquote>

<blockquote>
<p>הַמַּטְאֲטֵא בְּבֵית-שֶׁחְיֵךְ</p>
</blockquote>

<blockquote>
<p>וּבְתוֹךְ פִּיךְ הַקֵּיסָם דּוֹלֵק,</p>
</blockquote>

<blockquote>
<p>כָּךְ נִכְנַסְתְּ – וְאַתְּ הָרְבִיעִית.</p>
</blockquote>

<br> 

<blockquote>
<p>כַּבְּדִי קַרְשֵׁי כָּל הָרִצְפָּה,</p>
</blockquote>

<blockquote>
<p>טַהֲרִי הַשֻּׁלְחָן יָפֶה,</p>
</blockquote>

<blockquote>
<p>שִׁפְכִי מַיִם עַל הַקְּרָשִׁים,</p>
</blockquote>

<blockquote>
<p>לֹא עַל רֹאשׁוֹ שֶׁל הַיֶּלֶד.</p>
</blockquote>

<blockquote>
<p>תִּרְאִי יֶלֶד עַל הָרִצְפָּה,</p>
</blockquote>

<blockquote>
<p>וְאִם הוּא יַלְדָּהּ שֶׁל גִּיסָתֵךְ –</p>
</blockquote>

<blockquote>
<p>הוֹשִׁיבִיהוּ עַל הַשְּׁרַפְרַף.</p>
</blockquote>

<blockquote>
<p>נַגְּבִי עֵינָיו, לִטְפִי רֹאשׁוֹ,</p>
</blockquote>

<blockquote>
<p>מִרְחִי חֶמְאָה לוֹ עַל לֶחֶם,</p>
</blockquote>

<blockquote>
<p>וְאִם לֹא תִּמְצְאִי הַחֶמְאָה,</p>
</blockquote>

<blockquote>
<p>תִּקְעִי בְּכַפּוֹ וְלוּ גַּם קֵיסָם.</p>
</blockquote>

<br>  

<blockquote>
<p>תֹּאמְרִי לִרְחוֹץ אֶת הַשֻּׁלְחָן,</p>
</blockquote>

<blockquote>
<p>וְתִדְחִי עַד סוֹף הַשָּׁבוּעַ –</p>
</blockquote>

<blockquote>
<p>רַחֲצִי כֻּלּוֹ, רַחֲצִי צִדָּיו,</p>
</blockquote>

<blockquote>
<p>גַּם אַל תִּשְׁכְּחִי אֶת כְּרָעָיו,</p>
</blockquote>

<blockquote>
<p>שִׁפְכִי מַיִם עַל כָּל שְׁרַפְרַף,</p>
</blockquote>

<blockquote>
<p>כַּבְּדִי יָפֶה אֶת כָּל הַכְּתָלִים,</p>
</blockquote>

<blockquote>
<p>שְׁרַפְרַף אַחַר שְׁרַפְרַף כַּבְּדִי,</p>
</blockquote>

<blockquote>
<p>כָּתְלֵי בֵּיתֵךְ לִמְלֹא אָרְכָּם.</p>
</blockquote>

<br>  

<blockquote>
<p>אֶת הָאָבָק עַל הַשֻּׁלְחָן</p>
</blockquote>

<blockquote>
<p>וַאֲבַק כָּל הַחַלּוֹנוֹת</p>
</blockquote>

<blockquote>
<p>שַׁפְשְׁפִים בִּכְנַף-צִפֳּרִים,</p>
</blockquote>

<blockquote>
<p>שַׁפְשְׁפִים בְּמַטְלִית וּבְמַיִם,</p>
</blockquote>

<blockquote>
<p>כְּדֵי שֶׁלֹּא יִתְנַשֵּׂא אָבָק,</p>
</blockquote>

<blockquote>
<p>לֹא יִתְעַלֶּה אֶל הַתִּקְרָה.</p>
</blockquote>

<br>  

<blockquote>
<p>טַאטְאִי פִּיחַ מִן הַתִּקְרָה,</p>
</blockquote>

<blockquote>
<p>שַׁפְשְׁפִי גַּם אֶת הַתַּנּוּר,</p>
</blockquote>

<blockquote>
<p>נַקִּי אֶת הַמּוֹט עַל-יָדוֹ,</p>
</blockquote>

<blockquote>
<p>שִׂימִי לִבֵּךְ גַּם לִדְכוֹנָיו</p>
</blockquote>

<blockquote>
<p>שֶׁיַּכִּירוּ אֶת הַחֶדֶר</p>
</blockquote>

<blockquote>
<p>וְשֶׁיֵּדְעוּ כִּי פֹּה בַּיִת.</p>
</blockquote>

<br>  

<blockquote>
<p>שִׁמְעִי, בַּת, אֶת אֲשֶׁר אַגִּיד,</p>
</blockquote>

<blockquote>
<p>אֶת שֶׁאֹמַר, אֲמַלֵּלָה,</p>
</blockquote>

<blockquote>
<p>אַתְּ אַל תֵּצְאִי בְּלִי שִׂמְלָה,</p>
</blockquote>

<blockquote>
<p>בְּגִלּוּי רֹאשׁ וּבְלִי מִטְפַּחַת.</p>
</blockquote>

<blockquote>
<p>אַתְּ אַל תֵּצְאִי בְּלִי מִטְפַּחַת,</p>
</blockquote>

<blockquote>
<p>בְּלִי נַעֲלַיִם אַל תֵּצֵאִי –</p>
</blockquote>

<blockquote>
<p>כִּי לֹא נָעִים זֶה לַבַּעַל,</p>
</blockquote>

<blockquote>
<p>כִּי אֲהוּבֵךְ יַתְחִיל רוֹטֵן.</p>
</blockquote>

<br>  

<blockquote>
<p>שִׁמְרִי יָפֶה וּבִשְׁקִידָה</p>
</blockquote>

<blockquote>
<p>הָעֻזְרָדִים שֶׁבֶּחָצֵר,</p>
</blockquote>

<blockquote>
<p>כִּי אִילָנוֹת קֹדֶשׁ הֵמָּה,</p>
</blockquote>

<blockquote>
<p>וְעַנְפֵיהֶם זֶרַע קֹדֶשׁ,</p>
</blockquote>

<blockquote>
<p>קֹדֶשׁ יָרֹק עַל עַנְפֵיהֶם,</p>
</blockquote>

<blockquote>
<p>וְעַל אַחַת כַּמָּה – פִּרְיָם.</p>
</blockquote>

<blockquote>
<p>וְעַל פִּיהֶם תֵּדְעִי, בִּתִּי,</p>
</blockquote>

<blockquote>
<p>סִימָן יִהְיוּ לָךְ, מִסְכֵּנָה,</p>
</blockquote>

<blockquote>
<p>כִּי מָצָאת חֵן בְּעֵינֵי אִישֵׁךְ,</p>
</blockquote>

<blockquote>
<p>כִּי חֲבִיבָה אַתְּ עַל בַּעְלֵךְ.</p>
</blockquote>

<br> 

<blockquote>
<p>לִטְשִׁי אָזְנֵךְ כְּאוֹתוֹ עַכְבָּר,</p>
</blockquote>

<blockquote>
<p>חוּשִׁי דַּרְכֵּךְ כָּאַרְנֶבֶת,</p>
</blockquote>

<blockquote>
<p>עֹרֶף צָעִיר לָךְ הַרְכִּינִי,</p>
</blockquote>

<blockquote>
<p>צַוָּאר רַעֲנָן לָךְ תָּכֹפִי,</p>
</blockquote>

<blockquote>
<p>כְּאוֹתוֹ עַרְעָר עוֹדוֹ מוֹרִיק,</p>
</blockquote>

<blockquote>
<p>אוֹ כַּאֲמִיר הָעֻזְרָדִים.</p>
</blockquote>

<br> 

<blockquote>
<p>שִׁקְדִי לְעוֹלָם בָּעֲבוֹדָה,</p>
</blockquote>

<blockquote>
<p>הִזָּהֵרִי וְהִזָּהֵרִי</p>
</blockquote>

<blockquote>
<p>לֹא לָשֶׁבֶת לְהַרְגִּיעַ,</p>
</blockquote>

<blockquote>
<p>לֹא לִצְנֹחַ עַל אִצְטַבָּה,</p>
</blockquote>

<blockquote>
<p>לֹא יוֹשֶׁבֶת עַל הַבֶּגֶד,</p>
</blockquote>

<blockquote>
<p>לֹא נִתְקֶלֶת בְּשׁוּם מִטָּה.</p>
</blockquote>

<br>  

<blockquote>
<p>גִּיסֵךְ יָשׁוּב מִן הַכְּרִיבָה</p>
</blockquote>

<blockquote>
<p>אוֹ חָמִיךְ בָּא מִן הַשָּׂדֶה,</p>
</blockquote>

<blockquote>
<p>אִישֵׁךְ שָׁב מִן הַעֲבוֹדָה,</p>
</blockquote>

<blockquote>
<p>נִכְנָס מִן הַיַּעַר עָיֵף –</p>
</blockquote>

<blockquote>
<p>אַתְּ תַּגִּישִׁי סֵפֶל מַיִם,</p>
</blockquote>

<blockquote>
<p>אַתְּ תַּגִּישִׁי הַמַּגֶּבֶת,</p>
</blockquote>

<blockquote>
<p>כּוֹפְפִי רֹאשֵׁךְ וְהַשְׁפִּילִי,</p>
</blockquote>

<blockquote>
<p>דַּבְּרִי בְּחֵן עַל שִׂפְתוֹתָיִךְ.</p>
</blockquote>

<br>  

<blockquote>
<p>אִם חֲמוֹתֵךְ שָׁבָה בָּיְתָה,</p>
</blockquote>

<blockquote>
<p>שַׂק הַקֶּמַח עַל כַּפֶּיהָ,</p>
</blockquote>

<blockquote>
<p>חִישׁ קַדְּמִיהָ עוֹד בֶּחָצֵר,</p>
</blockquote>

<blockquote>
<p>כּוֹפְפִי רֹאשֵׁךְ וְהַשְׁפִּילִי,</p>
</blockquote>

<blockquote>
<p>וּמִיַּד הַזְּקֵנָה נִטְלִי,</p>
</blockquote>

<blockquote>
<p>אֶת הַשַּׂק הַכְנִיסִי בָּיְתָה.</p>
</blockquote>

<br>  

<blockquote>
<p>וְאִם בְּעַצְמֵךְ אַתְּ לֹא תֵּדְעִי,</p>
</blockquote>

<blockquote>
<p>אַתְּ בְּעַצְמֵךְ לֹא תָּבִינִי,</p>
</blockquote>

<blockquote>
<p>מֶה עָלַיִךְ לַעֲשׂוֹת עַתָּה,</p>
</blockquote>

<blockquote>
<p>מַה הִיא עֲבוֹדָתֵךְ עַכְשָׁו –</p>
</blockquote>

<blockquote>
<p>שַׁאֲלִי אֶת פִּי הַזְּקֵנָה:</p>
</blockquote>

<blockquote>
<p>הוֹי, חֲמוֹתִי שֶׁאָהַבְתִּי,</p>
</blockquote>

<blockquote>
<p>מַה לִּי לַעֲשׂוֹת, הַגִּידִי,</p>
</blockquote>

<blockquote>
<p>מַה הִיא עֲבוֹדָתִי, אִמְרִי.</p>
</blockquote>

<br>  

<blockquote>
<p>וַחֲמוֹתֵךְ הִיא לָךְ תַּעַן</p>
</blockquote>

<blockquote>
<p>וַחֲמוֹתֵךְ הִיא לָךְ תַּגִּיד:</p>
</blockquote>

<blockquote>
<p>הִנֵּה מֶה עָלַיִךְ לַעֲשׂוֹת,</p>
</blockquote>

<blockquote>
<p>הִנֵּה הָעֲבוֹדָה תַּעֲשִׂי:</p>
</blockquote>

<blockquote>
<p>דֹּחִי, טַחֲנִי בִּשְׁקִידָה</p>
</blockquote>

<blockquote>
<p>וְהָנִיעִי הָרֵחַיִם,</p>
</blockquote>

<blockquote>
<p>מַיִם חַיִּים כַּנְּסִי בָּיְתָה,</p>
</blockquote>

<blockquote>
<p>לוּשִׁי אֶת הַבָּצֵק יָפֶה,</p>
</blockquote>

<blockquote>
<p>גִּזְרִי עֵצִים, תִּשָּׂאִים בָּיְתָה,</p>
</blockquote>

<blockquote>
<p>כְּדֵי שֶׁיִּהְיֶה חַם הַתַּנּוּר,</p>
</blockquote>

<blockquote>
<p>אַחַר תֹּאפִי אֶת הַלֶּחֶם,</p>
</blockquote>

<blockquote>
<p>עוּגָה תַּעֲשִׂי מְעֻבָּה,</p>
</blockquote>

<blockquote>
<p>שַׁפְשְׁפִי אֶת כְּלֵי הָאֹכֶל,</p>
</blockquote>

<blockquote>
<p>נַגְּבִי יָפֶה כְּלֵי הַמַּשְׁקֶה.</p>
</blockquote>

<br>  

<blockquote>
<p>שִׁמְעִי אֶל דִּבְרֵי חֲמוֹתֵךְ,</p>
</blockquote>

<blockquote>
<p>הַאֲזִינִי פְּקֻדַּת זְקֵנָה.</p>
</blockquote>

<blockquote>
<p>טְלִי הַזֶּרַע מִן הָאֶבֶן,</p>
</blockquote>

<blockquote>
<p>בֹּאִי אֶל חֲדַר-הַטְּחִינָה</p>
</blockquote>

<blockquote>
<p>וּבְהִכָּנְסֵךְ אֶל הַמְּזָוֶה</p>
</blockquote>

<blockquote>
<p>לִטְחוֹן שָׁם בְּאוֹתוֹ חֶדֶר,</p>
</blockquote>

<blockquote>
<p>אַל תָּשִׁירִי, אַל תַּעֲלוֹזִי,</p>
</blockquote>

<blockquote>
<p>אַל תָּרֹנִּי בִּמְלֹא גְּרוֹנֵךְ:</p>
</blockquote>

<blockquote>
<p>תָּשִׁיר שִׁירָה קַת הָאֶבֶן,</p>
</blockquote>

<blockquote>
<p>יָקִים שָׁאוֹן חוֹר הָאָבֶן.</p>
</blockquote>

<blockquote>
<p>אַל תִּנְשְׁמִי נְשִׁימָה גַּסָּה,</p>
</blockquote>

<blockquote>
<p>אַל תֵּאָנְחִי בִּטְחִינָתֵךְ,</p>
</blockquote>

<blockquote>
<p>שֶׁלֹּא יִהְיֶה חָמִיךְ סָבוּר,</p>
</blockquote>

<blockquote>
<p>וַחֲמוֹתֵךְ שֶׁלֹּא תֹּאמַר,</p>
</blockquote>

<blockquote>
<p>כִּי מִכַּעַס אַתְּ נוֹשֶׁמֶת</p>
</blockquote>

<blockquote>
<p>מִשִּׂנְאָתֵךְ נֶאֱנַחַת.</p>
</blockquote>

<br> 

<blockquote>
<p>תִּזְרִי אַחֲרֵי כֵן הַקֶּמַח,</p>
</blockquote>

<blockquote>
<p>לְהַכְנִיס בָּיְתָה עַל הַמִּכְסֶה,</p>
</blockquote>

<blockquote>
<p>תֹּאפִי לַחְמֵךְ אַךְ בְּשָׂשׂוֹן,</p>
</blockquote>

<blockquote>
<p>לוּשִׁי אוֹתוֹ לִישָׁה יָפָה;</p>
</blockquote>

<blockquote>
<p>לֹא יִזָּכֵר וְלֹא יִפָּקֵד</p>
</blockquote>

<blockquote>
<p>קֶמַח יָבֵשׁ בּוֹ בַּבָּצֵק.</p>
</blockquote>

<br>  

<blockquote>
<p>דְּלִי שֶׁעָמַד בַּאֲלַכְסוֹן</p>
</blockquote>

<blockquote>
<p>שִׂימִי אוֹתוֹ עַל כְּתֵפַיִךְ,</p>
</blockquote>

<blockquote>
<p>קְחִי בְּיָדֵךְ כְּלִי הַשְּׁאִיבָה</p>
</blockquote>

<blockquote>
<p>מַיִם שַׁאֲבִי בְּמַשְׁאֵבָה,</p>
</blockquote>

<blockquote>
<p>שְׂאִי הַמַּיִם מִתּוֹךְ שִׂמְחָה,</p>
</blockquote>

<blockquote>
<p>דְּלִי בָּאֵסֶל תִּשָּׂאִיהוּ.</p>
</blockquote>

<blockquote>
<p>שׁוּבִי מַהֲרִי כָּרוּחַ</p>
</blockquote>

<blockquote>
<p>וּכְהֶבֶל קַל שֶׁל רוּחַ,</p>
</blockquote>

<blockquote>
<p>אַל לָךְ שְׁהוֹת לְיַד הַמַּיִם,</p>
</blockquote>

<blockquote>
<p>אַל תְּפַגְּרִי עַל הַמַּעְיָן,</p>
</blockquote>

<blockquote>
<p>שֶׁלֹּא יִהְיֶה חָמִיךְ סָבוּר</p>
</blockquote>

<blockquote>
<p>וַחֲמוֹתֵךְ שֶׁלֹא תֹּאמַר:</p>
</blockquote>

<blockquote>
<p>אַתְּ מַשְׁקֶפֶת בְּמֵי-הַמַּעְיָן,</p>
</blockquote>

<blockquote>
<p>נֶהֱנֵית שָׁם מִיִּפְעָתֵךְ</p>
</blockquote>

<blockquote>
<p>הָרַעֲנַנָּה בְּלֵב הַמַּיִם</p>
</blockquote>

<blockquote>
<p>וּמִזִּיוֵךְ בְּאוֹתֹו מַעְיָן.</p>
</blockquote>

<br>

<blockquote>
<p>בְּלֶכְתֵּךְ אֶל סְוַאר הָעֵצִים –</p>
</blockquote>

<blockquote>
<p>לָבֹר גְּזָרִים מִן הָעֵצִים –</p>
</blockquote>

<blockquote>
<p>קְחִי מִכָּל הַבָּא בְּיָדֵךְ,</p>
</blockquote>

<blockquote>
<p>אַל תָּבוּזִי גַּם לָרָטִיט,</p>
</blockquote>

<blockquote>
<p>טְלִי בְּשֶׁקֶט אֶת הָרָטִיט,</p>
</blockquote>

<blockquote>
<p>אַל תָּקִימִי שָׁאוֹן גָּדוֹל,</p>
</blockquote>

<blockquote>
<p>שֶׁלֹּא יִהְיֶה חָמִיךְ סָבוּר</p>
</blockquote>

<blockquote>
<p>וַחֲמוֹתֵךְ שֶׁלֹּא תֹּאמַר:</p>
</blockquote>

<blockquote>
<p>מִתּוֹךְ שִׂנְאָה אַתְּ זוֹרֶקֶת</p>
</blockquote>

<blockquote>
<p>וּמִכַּעַס אַתְּ רוֹעֶשֶׁת.</p>
</blockquote>

<br>  

<blockquote>
<p>וּבְהִכָּנְסֵךְ אֶל הָאָסָם</p>
</blockquote>

<blockquote>
<p>כְּדֵי לְהָבִיא מִן הַקֶּמַח,</p>
</blockquote>

<blockquote>
<p>אַל תָּנוּחִי בְּאוֹתוֹ אָסָם</p>
</blockquote>

<blockquote>
<p>וְאַל תִּתְמַהְמְהִי בַּדֶּרֶךְ –</p>
</blockquote>

<blockquote>
<p>שֶׁלֹּא יִהְיֶה חָמִיךְ סָבוּר</p>
</blockquote>

<blockquote>
<p>וַחֲמוֹתֵךְ שֶׁלֹּא תֹּאמַר:</p>
</blockquote>

<blockquote>
<p>אֶת הַקֶּמַח אַתְּ נוֹתֶנֶת</p>
</blockquote>

<blockquote>
<p>מַתְּנַת-יָד לִנְשׁוֹת הַכְּפָרִים.</p>
</blockquote>

<br> 

<blockquote>
<p>בְּלֶכְתֵּךְ לִשְׁטֹף אֶת הַכֵּלִים,</p>
</blockquote>

<blockquote>
<p>לְשַׁפְשֵׁף יָפֶה אֶת הַכֵּלִים,</p>
</blockquote>

<blockquote>
<p>שַׁפְשְׁפִי אָזְנֵי הַסִּירִים,</p>
</blockquote>

<blockquote>
<p>שַׁפְשְׁפִי תַּחְתִּית כָּל סֵפֶל,</p>
</blockquote>

<blockquote>
<p>שַׁפְשְׁפִי כָּל כּוֹס, צִדֶּיהָ,</p>
</blockquote>

<blockquote>
<p>וְאֶת הַכַּפּוֹת עַל יְדוֹתָן.</p>
</blockquote>

<br>  

<blockquote>
<p>שִׁמְרִי אֶת הַכַּפּוֹת יָפֶה,</p>
</blockquote>

<blockquote>
<p>שִׁמְרִי יָפֶה כָּל כֵּלַיִךְ,</p>
</blockquote>

<blockquote>
<p>וְלֹא יִגְנְבֵם הַכֶּלֶב,</p>
</blockquote>

<blockquote>
<p>וְלֹא תִּשָּׂאֵם חִישׁ חֲתוּלָה,</p>
</blockquote>

<blockquote>
<p>וְלֹא תְּפַזְּרֵם צִפּוֹר כָּנָף,</p>
</blockquote>

<blockquote>
<p>וְלֹא יִטּוֹל אוֹתָם יֶלֶד,</p>
</blockquote>

<blockquote>
<p>כִּי בַּכְּפָר הַיְלָדִים רַבִּים,</p>
</blockquote>

<blockquote>
<p>כַּמָּה וְכַמָּה רָאשִׁים קְטַנִּים,</p>
</blockquote>

<blockquote>
<p>עוֹמְדִים לִטּוֹל אֶת סִירַיִךְ,</p>
</blockquote>

<blockquote>
<p>עוֹמְדִים לִטּוֹל כַּפּוֹתָיִךְ.</p>
</blockquote>

<br>  

<blockquote>
<p>זְמַן הָרַחֲצָה כִּי יָבוֹא,</p>
</blockquote>

<blockquote>
<p>שְׂאִי הַמַּיִם וְהַמַּטְאַטְאִים,</p>
</blockquote>

<blockquote>
<p>רַחֲצִי בַּמֶּרְחָץ זְרָדִים,</p>
</blockquote>

<blockquote>
<p>עַד חֲלוֹף הֶעָשָׁן כֻּלּוֹ,</p>
</blockquote>

<blockquote>
<p>אַךְ אַל תִּשְׁהִי שָׁם בַּמֶּרְחָץ,</p>
</blockquote>

<blockquote>
<p>אַךְ אַל תַּרְבִּי בּוֹ לָשֶׁבֶת,</p>
</blockquote>

<blockquote>
<p>שֶׁלֹּא יִהְיֶה חָמִיךְ סָבוּר</p>
</blockquote>

<blockquote>
<p>וַחֲמוֹתֵךְ שֶׁלֹּא תֹּאמַר</p>
</blockquote>

<blockquote>
<p>כִּי בַּמֶּרְחָץ הִתְפַּרְקַדְתְּ,</p>
</blockquote>

<blockquote>
<p>עַל אִצְטַבָּה אַתְּ שׁוֹכֶבֶת.</p>
</blockquote>

<br>  

<blockquote>
<p>וּבְהִכָּנְסֵךְ אֶל הַחֶדֶר,</p>
</blockquote>

<blockquote>
<p>זַמְּנִי חָמִיךְ אֶל הַמֶּרְחָץ:</p>
</blockquote>

<blockquote>
<p>&quot;חָמִי לִי אֲשֶׁר אָהַבְתִּי!</p>
</blockquote>

<blockquote>
<p>הֵן הַמַּיִם כְּבָר בַּמֶּרְחָץ,</p>
</blockquote>

<blockquote>
<p>הַמַּטְאַטְאִים כְּבָר נָכוֹנוּ,</p>
</blockquote>

<blockquote>
<p>כֻּבְּדוּ יָפֶה הָאִצְטַבּוֹת,</p>
</blockquote>

<blockquote>
<p>לֵךְ נָא וְהִתְרַחֵץ יָפֶה</p>
</blockquote>

<blockquote>
<p>שְׁטֹף אֶת עַצְמְךָ כִּרְצוֹנְךָ</p>
</blockquote>

<blockquote>
<p>וַאֲנִי הַחֹם אוֹסִיפָה,</p>
</blockquote>

<blockquote>
<p>תַּחַת הָאִצְטַבּוֹת אֶעֱמוֹד.&quot;</p>
</blockquote>

<br> 

<blockquote>
<p>זְמַן הַטְּוִיָּה כִּי יַגִּיעַ,</p>
</blockquote>

<blockquote>
<p>עֵת הָאֲרִיגָה כִּי תָּבוֹא,</p>
</blockquote>

<blockquote>
<p>אַל תְּבַקְשִׁי יָד-שֶׁל-אֻמָּן</p>
</blockquote>

<blockquote>
<p>לֹא בַּכְּפָר וְלֹא מִחוּץ לוֹ,</p>
</blockquote>

<blockquote>
<p>עֲצוֹת זָרִים אַל תְּבַקְשִׁי</p>
</blockquote>

<blockquote>
<p>וּמִנָּכְרִים – הַמַּסֶּכֶת.</p>
</blockquote>

<br>  

<blockquote>
<p>טְוִי בְּעַצְמֵךְ אֶת הַחוּטִים,</p>
</blockquote>

<blockquote>
<p>בְּיָדַיִךְ אַתְּ הַמַּטְוֶה,</p>
</blockquote>

<blockquote>
<p>שִׁזְרִי אֶת הַצֶּמֶר רָפוּי,</p>
</blockquote>

<blockquote>
<p>אַךְ בְּכֹחַ – חוּט הַפִּשְׁתָּה.</p>
</blockquote>

<blockquote>
<p>וַעֲשִׂי הַפְּקַעַת קָשָׁה,</p>
</blockquote>

<blockquote>
<p>שִׂימִים עַל לוּחוֹת-הַמְּחוּגָה.</p>
</blockquote>

<blockquote>
<p>מִן הַלּוּחוֹת עַל הַסְּלִילִים,</p>
</blockquote>

<blockquote>
<p>כִּרְכִי עַל הַמָּנוֹר שֶׁתִי</p>
</blockquote>

<blockquote>
<p>הַךְ בְּכֹחַ בַּמַּסֶּכֶת,</p>
</blockquote>

<blockquote>
<p>מַהֲרִי, הַנּוּל הָנִיעִי,</p>
</blockquote>

<blockquote>
<p>אִרְגִי אֶרֶג לְמִקְטֹרֶן,</p>
</blockquote>

<blockquote>
<p>שִׂמְלוֹת צֶמֶר אַתְּ תָּכִינִי</p>
</blockquote>

<blockquote>
<p>אַךְ מִלִּיפֵי-צֶמֶר יִהְיוּ</p>
</blockquote>

<blockquote>
<p>צֶמֶר גְּדָיִים בְּנֵי-סְתָוָם,</p>
</blockquote>

<blockquote>
<p>שְׂעַר רְחֵלִים בְּנוֹת-קַיִץ,</p>
</blockquote>

<blockquote>
<p>צֶמֶר רַךְ מִגֵּז עַתּוּדִים.</p>
</blockquote>

<br>  

<blockquote>
<p>הַטִּי אָזְנֵךְ אֶל שֶׁאַגִּיד</p>
</blockquote>

<blockquote>
<p>אֶל שֶׁאֹמַר לָךְ וְאֶשְׁנֶה:</p>
</blockquote>

<blockquote>
<p>בַּשְּׁלִי שְׂעוֹרִים לַעֲשׂוֹת בִּירָה</p>
</blockquote>

<blockquote>
<p>וּמִלֶּתֶת עֲשִׂי מַשְׁקֶה.</p>
</blockquote>

<blockquote>
<p>קְחִי הַטּוֹבָה שֶׁבַּשְּׂעוֹרִים,</p>
</blockquote>

<blockquote>
<p>אַךְ תְּקַמְּצִי בְּגִזְרֵי-עֵצִים.</p>
</blockquote>

<br>  

<blockquote>
<p>טַעֲמִי מִזֶּה הַלֶּתֶת,</p>
</blockquote>

<blockquote>
<p>טַעֲמִי מִמִּיץ הַשְּׂעוֹרִים;</p>
</blockquote>

<blockquote>
<p>אַל בּוֹ תִּבְחֲשִׁי בְּקוֹפִיץ</p>
</blockquote>

<blockquote>
<p>כִּי בְּמַגְרֵף תְּעַרְבְּבִיהוּ.</p>
</blockquote>

<blockquote>
<p>בַּחֲשִׁיהוּ בְּיָדַיִךְ,</p>
</blockquote>

<blockquote>
<p>עַרְבְּבִיהוּ בְּכַף-יָדֵךְ.</p>
</blockquote>

<blockquote>
<p>סוּרִי תְּכוּפוֹת אֶל הַמֶּרְחָץ</p>
</blockquote>

<blockquote>
<p>פֶּן תִּפָּגֵם הַתַּעֲרֹבֶת.</p>
</blockquote>

<blockquote>
<p>פֶּן תִּתְיַשֵּׁב שָׁם חֲתוּלָה</p>
</blockquote>

<blockquote>
<p>יִשְׂתָּרֵעַ לוֹ הֶחָתוּל.</p>
</blockquote>

<blockquote>
<p>אַל תָּגוּרִי אֶת הַזְּאֵבִים,</p>
</blockquote>

<blockquote>
<p>מִפְּנֵי חַיַּת יַעַר פֶּרֶא,</p>
</blockquote>

<blockquote>
<p>כְּשֶׁתָּסוּרִי אֶל הַמֶּרְחָץ,</p>
</blockquote>

<blockquote>
<p>וְאִם בַּחֲצוֹת הַלַּיְלָה תֵּלְכִי.</p>
</blockquote>

<br>  

<blockquote>
<p>אִם אוֹרֵחַ סָר אֶל בֵּיתְכֶם,</p>
</blockquote>

<blockquote>
<p>לוֹ הַסְבִּירִי אֶת פָּנַיִךְ,</p>
</blockquote>

<blockquote>
<p>תָּמִיד יֵשׁ בִּשְׁבִיל אוֹרֵחַ</p>
</blockquote>

<blockquote>
<p>דָּבָר צָפוּן בְּבֵית-טוֹבִים:</p>
</blockquote>

<blockquote>
<p>נֵתַח בָּשָׂר שֶׁנִּשְׁתַּיֵּר,</p>
</blockquote>

<blockquote>
<p>כַּמָּה עוּגוֹת שֶׁנּוֹתָרוּ.</p>
</blockquote>

<br>  

<blockquote>
<p>זַמְּנִי אוֹתוֹ אַתְּ לָשֶׁבֶת,</p>
</blockquote>

<blockquote>
<p>דַּבְּרִי אִתּוֹ בְּסֵבֶר-פָּנִים,</p>
</blockquote>

<blockquote>
<p>כַּבְּדִי אוֹתוֹ בִּדְבָרַיִךְ,</p>
</blockquote>

<blockquote>
<p>כָּל עוֹד מֵסֵב הוּא לַשֻּׁלְחָן.</p>
</blockquote>

<br>

<blockquote>
<p>וּכְשֶׁיִּפְנֶה לָשׁוּב בָּיְתָה,</p>
</blockquote>

<blockquote>
<p>כְּבָר יִפָּרֵד הוּא בִּדְבָרִים,</p>
</blockquote>

<blockquote>
<p>אַל תֵּצֵאִי לְלַוּוֹתוֹ,</p>
</blockquote>

<blockquote>
<p>אַל תַּרְחִיקִי מִן הַפֶּתַח,</p>
</blockquote>

<blockquote>
<p>וְלֹא יִחַר בָּךְ אַף בַּעְלֵךְ,</p>
</blockquote>

<blockquote>
<p>וְלֹא יִקְצוֹף אֲהוּב-לִבֵּךְ.</p>
</blockquote>

<br> 

<blockquote>
<p>אִם אַתְּ בְּאַחַד הַיָּמִים</p>
</blockquote>

<blockquote>
<p>תִּרְצִי אֶל הַכְּפָר לָלֶכֶת,</p>
</blockquote>

<blockquote>
<p>בְּלִי רְשׁוּת אַתְּ אַל תֵּלֵכִי</p>
</blockquote>

<blockquote>
<p>וּבְלִי הֶתֵּר אַל תִּתְאָרְחִי,</p>
</blockquote>

<blockquote>
<p>וְכָל עוֹד אַתְּ בַּכְּפָר יוֹשֶׁבֶת,</p>
</blockquote>

<blockquote>
<p>כַּלְכְּלִי בְּחָכְמָה דְּבָרֵךְ,</p>
</blockquote>

<blockquote>
<p>אַל תּוֹצִיאִי דִּבַּת בֵּיתֵךְ</p>
</blockquote>

<blockquote>
<p>אַל בִּגְנוּת חֲמוֹתֵךְ תְּסַפְּרִי.</p>
</blockquote>

<br> 

<blockquote>
<p>יִשְׁאֲלוּ שָׁם גִּיסוֹתַיִךְ</p>
</blockquote>

<blockquote>
<p>אוֹ הַנָּשִׁים הַאֲחֵרוֹת,</p>
</blockquote>

<blockquote>
<p>הֲנוֹתֶנֶת לָךְ חֲמוֹתֵךְ</p>
</blockquote>

<blockquote>
<p>מְנַת חֶמְאָתֵךְ כְּמוֹ אִמֵּךְ?</p>
</blockquote>

<blockquote>
<p>אַל תָּהִינִי לֵאמֹר גְּלוּיוֹת:</p>
</blockquote>

<blockquote>
<p>&#8220;לֹא, מֵעוֹלָם הִיא לֹא נָתְנָה.&#8221;</p>
</blockquote>

<blockquote>
<p>אֶלָּא אִמְרִי: &quot;זוֹ הִיא דַּרְכָּהּ,</p>
</blockquote>

<blockquote>
<p>מְלֹא הַכַּף בַּיָּד מוּשֶׁטֶת,</p>
</blockquote>

<blockquote>
<p>וְאִם לַאֲמִתּוֹ שֶׁל הַדָּבָר</p>
</blockquote>

<blockquote>
<p>מֵאָז סְתָו אָכַלְתְּ אַךְ פַּעַם.</p>
</blockquote>

<br> 

<blockquote>
<p>שִׁמְעִי הַאֲזִינִי דְּבָרַי,</p>
</blockquote>

<blockquote>
<p>אֲשֶׁר אֹמַר לָךְ וְאֶשְׁנֶה:</p>
</blockquote>

<blockquote>
<p>הִנֵּה אַתְּ עוֹזֶבֶת בֵּיתֵךְ,</p>
</blockquote>

<blockquote>
<p>אַתְּ הוֹלֶכֶת אֶל בֵּית זָרִים,</p>
</blockquote>

<blockquote>
<p>אֶת הוֹרָתֵךְ אַל תִּשְׁכָּחִי,</p>
</blockquote>

<blockquote>
<p>אֶת לֵב אִמֵּךְ אַל תַּדְאִיבִי,</p>
</blockquote>

<blockquote>
<p>כִּי הִיא נָתְנָה לָךְ הַחַיִּים.</p>
</blockquote>

<blockquote>
<p>מִשָּׁדֶיהָ הֵנִיקַתָּךְ,</p>
</blockquote>

<blockquote>
<p>וּבְגוּפָהּ זֶה הַנֶּחְמָד</p>
</blockquote>

<blockquote>
<p>הִיא הֵזִינָה אֶת שָׁדַיִךְ.</p>
</blockquote>

<blockquote>
<p>כַּמָּה פְּעָמִים נָדְדָה שְׁנָתָהּ,</p>
</blockquote>

<blockquote>
<p>כַּמָּה פְּעָמִים שָׁכְחָה לִסְעוֹד,</p>
</blockquote>

<blockquote>
<p>נִעְנְעָה אוֹתָךְ בַּעֲרִיסָה,</p>
</blockquote>

<blockquote>
<p>טִפְּחָה טִפְּלָה בַּקְּטַנְטֹנֶת.</p>
</blockquote>

<br>  

<blockquote>
<p>הַשּׁוֹכֵחַ אֶת הוֹרָתוֹ,</p>
</blockquote>

<blockquote>
<p>מִי שֶׁמַּדְאִיב לֵב הַיְקָרָה,</p>
</blockquote>

<blockquote>
<p>הוּא בְּטוֹב לֹא יֵרֵד שְׁאוֹלָה,</p>
</blockquote>

<blockquote>
<p>בְּטוֹב לֹא יֵרֵד לְמָנָלָה,</p>
</blockquote>

<blockquote>
<p>הוּא יֵעָנֵשׁ בְּמָנָלָה,</p>
</blockquote>

<blockquote>
<p>הוּא שָׁם עַל שְׂכָרוֹ יָבוֹא,</p>
</blockquote>

<blockquote>
<p>אִם אֶת אִמּוֹ הוּא שׁוֹכֵחַ,</p>
</blockquote>

<blockquote>
<p>מַדְאִיב לִבָּהּ שֶׁל הַיְקָרָה,</p>
</blockquote>

<blockquote>
<p>בְּנוֹת טוּאוֹנִי לוֹ תַּגֵּדְנָה</p>
</blockquote>

<blockquote>
<p>יַלְדוֹת מַנָּה שָׁם תֹּאמַרְנָה:</p>
</blockquote>

<blockquote>
<p>אֵיכָה זֶה שָׁכַחַתְּ אֶת אִמֵּךְ,</p>
</blockquote>

<blockquote>
<p>אֵיךְ צִעַרְתְּ אֶת לֵב הוֹרָתֵךְ,</p>
</blockquote>

<blockquote>
<p>עֶצֶב רַב יָדְעָה הוֹרָתֵךְ,</p>
</blockquote>

<blockquote>
<p>טִרְחָה גְּדוֹלָה טָרְחָה אִמֵּךְ,</p>
</blockquote>

<blockquote>
<p>עֵת בַּמֶּרְחָץ הִיא שָׁכָבָה,</p>
</blockquote>

<blockquote>
<p>מִשְׂתָּרַעַת עַל הַשַּׁחַת,</p>
</blockquote>

<blockquote>
<p>עֵת הִיא נָתְנָה לָךְ הַחַיִּים,</p>
</blockquote>

<blockquote>
<p>הֱבִיאָתֵךְ לְאוֹר עוֹלָם.</p>
</blockquote>

<br>  

<blockquote>
<p>יָשְׁבָה סַבְתָּא עַל הָרִצְפָּה,</p>
</blockquote>

<blockquote>
<p>עַל הַכְּבִיר הַשָּׂבָה יָשְׁבָה,</p>
</blockquote>

<blockquote>
<p>כָּל מִפְתָּן בַּכְּפָר לָהּ נָהִיר,</p>
</blockquote>

<blockquote>
<p>יָדְעָה כָּל הָעָם בַּשְּׁבִילִים,</p>
</blockquote>

<blockquote>
<p>נָשְׂאָה מְשָׁלָהּ אָז הַזְּקֵנָה,</p>
</blockquote>

<blockquote>
<p>כָּכָה אָמְרָה לָהּ הַשָּׂבָה:</p>
</blockquote>

<br>  

<blockquote>
<p>&quot;שָׁר הַשֶּׂכְוִי לְבַת-זוּגוֹ</p>
</blockquote>

<blockquote>
<p>בֶּן-הַתַּרְנְגֹלֶת לְאִשְׁתוֹ;</p>
</blockquote>

<blockquote>
<p>גַּם הָעוֹרֵב יֹאמַר שִׁירָה.</p>
</blockquote>

<blockquote>
<p>כְּבוֹא הָאָבִיב וְתַם הַשֶּׁלֶג.</p>
</blockquote>

<blockquote>
<p>מוּטָב אָשִׁיר שִׁיר אָנֹכִי,</p>
</blockquote>

<blockquote>
<p>מוּטָב וְהֶחֱרִישׁוּ אֵלֶּה;</p>
</blockquote>

<blockquote>
<p>הֵן – מַה טּוֹב לָהֶן, מַה נָּעִים</p>
</blockquote>

<blockquote>
<p>שָּם בְּחֵיק מְאַהֲבֵיהֶן.</p>
</blockquote>

<blockquote>
<p>לִי אֵין בַּיִת, לִי אֵין רֵעַ</p>
</blockquote>

<blockquote>
<p>וּבְאֵין אַהֲבָה יָמַי כָּלוּ.</p>
</blockquote>

<br>  

<blockquote>
<p>הַטִּי אָזְנֵךְ לִי אֲחוֹתִי:</p>
</blockquote>

<blockquote>
<p>אַתְּ הוֹלֶכֶת אֶל בֵּית אִישֵׁךְ,</p>
</blockquote>

<blockquote>
<p>אַל תִּנְהֲגִי מִנְהַג אִישֵׁךְ,</p>
</blockquote>

<blockquote>
<p>כַּאֲשֶׁר נָהַגְתִּי אָנִי</p>
</blockquote>

<blockquote>
<p>הַמִּסְכֵּנָה הָעֲלוּבָה,</p>
</blockquote>

<blockquote>
<p>עוֹשָׂה אֶת רְצוֹן הַבַּעַל</p>
</blockquote>

<blockquote>
<p>וְכַטּוֹב בְּעֵינָיו עוֹשָׂה.</p>
</blockquote>

<br>  

<blockquote>
<p>הִתְפַּתַּחְתִּי כְּאוֹתוֹ פֶּרַח,</p>
</blockquote>

<blockquote>
<p>כְּמוֹ הָאַבְרָשׁ בְּיַעַר-אֹרֶן,</p>
</blockquote>

<blockquote>
<p>מִתַּמֶּרֶת כְּחֹטֶר רַעֲנָן</p>
</blockquote>

<blockquote>
<p>נַעֲשֵׂיתִי עַלְמָה זְקוּפָה.</p>
</blockquote>

<blockquote>
<p>&#8220;גַּרְגֵּר-חֵן&#8221; קְרָאוּנִי כֻּלָּם,</p>
</blockquote>

<blockquote>
<p>&#8220;כֶּתֶם פָּז&#8221; אֲזַי כִּנּוּנִי,</p>
</blockquote>

<blockquote>
<p>אָבִי-מוֹרִי – &#8220;בַּרְוָזֹנֶת&#8221;,</p>
</blockquote>

<blockquote>
<p>בְּפִי הוֹרָתִי – &#8220;הָאַוָּזֹנֶת&#8221;,</p>
</blockquote>

<blockquote>
<p>&#8220;צִפּוֹר-מַיִם&#8221; לוֹ לְאָחִי,</p>
</blockquote>

<blockquote>
<p>לַאֲחוֹתִי – &#8220;הַפְּרִיגִיָּה.&#8221;</p>
</blockquote>

<blockquote>
<p>וּבִהְיוֹתִי מִתְהַלֶּכֶת</p>
</blockquote>

<blockquote>
<p>וּבַשְּׁבִיל – לִי צוּרַת פֶּרַח,</p>
</blockquote>

<blockquote>
<p>צוּרַת פֶּטֶל – עַל פְּנֵי שָׂדֶה,</p>
</blockquote>

<blockquote>
<p>עַל הַחוֹף מְקִימָה רַעַשׁ,</p>
</blockquote>

<blockquote>
<p>עַל הַגְּבָעוֹת הִתְגַּלְגַּלְתִּי,</p>
</blockquote>

<blockquote>
<p>שַׁרְתִּי שִׁירַי בְּכָל עֵמֶק,</p>
</blockquote>

<blockquote>
<p>עַל כָּל גִּבְעָה שָׁם פִּטְפַּטְתִּי</p>
</blockquote>

<blockquote>
<p>הִשְׁתַּעְשַׁעְתִּי בְּכָל יַעַר,</p>
</blockquote>

<blockquote>
<p>שַׂשְׂתִּי-גַּלְתִּי בְּכָל חֹרֶשׁ.</p>
</blockquote>

<br>  

<blockquote>
<p>פִּיו שֶׁל שׁוּעָל וּלְשׁוֹן-חֹלֶד</p>
</blockquote>

<blockquote>
<p>יְבִיאֵמוֹ אֶל מַלְכֹּדֶת,</p>
</blockquote>

<blockquote>
<p>אֶל בֵּית בַּעַל רְדָפוּנִי</p>
</blockquote>

<blockquote>
<p>רַעְיוֹנַי – אֶל בֵּית נֵכָר:</p>
</blockquote>

<blockquote>
<p>כָּךְ הוּא טִבְעָהּ שֶׁל בַּחוּרָה,</p>
</blockquote>

<blockquote>
<p>כָּכָה נִבְרְאָה הָעַלְמָה,</p>
</blockquote>

<blockquote>
<p>לִהְיוֹת כְּרוּכָה אַחַר אִישָׁהּ,</p>
</blockquote>

<blockquote>
<p>לְהִכָּנֵעַ לַחֲמוֹתָהּ.</p>
</blockquote>

<br>  

<blockquote>
<p>וַאֲנִי הַגַּרְגֵּר קַמְתִּי</p>
</blockquote>

<blockquote>
<p>וְהָלַכְתִּי לְאֶרֶץ נֵכָר,</p>
</blockquote>

<blockquote>
<p>דֻּבְדְּבָנִיָּה – לְמַיִם זָרִים,</p>
</blockquote>

<blockquote>
<p>דְּמוּמִית חָשָׁה לְעֶלְבּוֹנוֹת,</p>
</blockquote>

<blockquote>
<p>תּוּת הַשָּׂדֶה – אֶל אָבְדָנִי.</p>
</blockquote>

<blockquote>
<p>נִרְאָה לִי – שׁוֹחְטֵנִי אַלּוֹן</p>
</blockquote>

<blockquote>
<p>וְהַלִּבְנֶה בָּא קוֹרְעֵנִי,</p>
</blockquote>

<blockquote>
<p>בָּאִים תּוֹפְסִים בִּי אַלְמוֹנִים,</p>
</blockquote>

<blockquote>
<p>זֶרֶד זֶרֶד בָּא נוֹשְׁכֵנִי.</p>
</blockquote>

<br>

<blockquote>
<p>אֵשֶׁת-אִישׁ נִכְנַסְתִּי בָּיְתָה,</p>
</blockquote>

<blockquote>
<p>הֱבִיאוּנִי אֶל חֲמוֹתִי.</p>
</blockquote>

<blockquote>
<p>בְּהִתְכּוֹנְנִי לָלֶכֶת</p>
</blockquote>

<blockquote>
<p>אָמְרוּ כִּי בַּבַּיִת אֶמְצָא</p>
</blockquote>

<blockquote>
<p>מְדוֹרִים שִׁשָּׁה בְּנוּיִים אַלָּה</p>
</blockquote>

<blockquote>
<p>וַאֲסָמִים שָׁם כִּפְלַיִם,</p>
</blockquote>

<blockquote>
<p>בִּקְצֵה יַעַר – הָאַמְבָּרִים,</p>
</blockquote>

<blockquote>
<p>שְׂפוֹת הָרְחוֹב סוּגוֹת בִּפְרָחִים</p>
</blockquote>

<blockquote>
<p>עַל הַפֶּלֶג עוֹלָה שְׂעוֹרָה,</p>
</blockquote>

<blockquote>
<p>בָּאֲפָר שִׁבֹּלֶת-שׁוּעָל,</p>
</blockquote>

<blockquote>
<p>בָּעֲרֵמוֹת – כָּל הַדַּיִשׁ,</p>
</blockquote>

<blockquote>
<p>גַּלִּים גַּלִּים טֶרֶם דָּשׁוּ,</p>
</blockquote>

<blockquote>
<p>מֵאוֹת מָעוֹת – כְּבָר שֻׁלָּמוּ,</p>
</blockquote>

<blockquote>
<p>וְכָהֵנָּה טֶרֶם שֻׁלְּמוּ.</p>
</blockquote>

<br>  

<blockquote>
<p>שָׁמָּה בָּאתִי, הַטִּפְּשֹׁנֶת,</p>
</blockquote>

<blockquote>
<p>אַחֲרֵי הָאִישׁ הָלַכְתִּי,</p>
</blockquote>

<blockquote>
<p>שׁוּר: סָמוֹכוֹת שֵׁשׁ לַחֶדֶר,</p>
</blockquote>

<blockquote>
<p>שִׁבְעָה מַטּוֹת לְיַד הַגָּדֵר,</p>
</blockquote>

<blockquote>
<p>וְהַחֹרְשׁוֹת כֻּלָּן קָשׁוֹת,</p>
</blockquote>

<blockquote>
<p>כָּל הַסְּבָכִים זְעוּמֵי-פָנִים,</p>
</blockquote>

<blockquote>
<p>כָּל הַמְּבוֹאוֹת – מְלֵאִים דְּאָגוֹת,</p>
</blockquote>

<blockquote>
<p>רֹעַ-לֵב בִּתְחוּם כָּל יַעַר,</p>
</blockquote>

<blockquote>
<p>בַּמַּמְּגוּרוֹת – אֹסֶם קֻלְקַל</p>
</blockquote>

<blockquote>
<p>וּמֵהֶן גַּם רֵיקָנִיּוֹת.</p>
</blockquote>

<blockquote>
<p>מֵאוֹת מִלִּים אֲשֶׁר קָנוּן,</p>
</blockquote>

<blockquote>
<p>וְעוֹד מֵאוֹת טֶרֶם קָנוּן.</p>
</blockquote>

<br> 

<blockquote>
<p>אַךְ עַל זֶה לֹא הִצְטַעַרְתִּי,</p>
</blockquote>

<blockquote>
<p>אֶחְיֶה גַּם בְּכָךְ, אָמַרְתִּי,</p>
</blockquote>

<blockquote>
<p>אַךְ חִכִּיתִי כִּי אִכָּבֵד,</p>
</blockquote>

<blockquote>
<p>טוֹבָה לִי חִפַּשְׂתִּי אֶצְלָם.</p>
</blockquote>

<blockquote>
<p>הִכְנִיסוּנִי בַּחֲדָרִים,</p>
</blockquote>

<blockquote>
<p>וְהָלַכְתִּי לִמְצוֹא שְׁבָבִים,</p>
</blockquote>

<blockquote>
<p>נִגַּף מִצְחִי שָׁם בַּדֶּלֶת,</p>
</blockquote>

<blockquote>
<p>וּבַמְּזוּזָה נִתְקַל רֹאשִׁי,</p>
</blockquote>

<blockquote>
<p>כִּי עֵינַיִם שָׁם לַדֶּלֶת</p>
</blockquote>

<blockquote>
<p>וְלַכֹּתֶל עַיִן קוֹדְרָה,</p>
</blockquote>

<blockquote>
<p>עַיִן פּוֹזְלָה בְּאֶמְצַע רִצְפָּה,</p>
</blockquote>

<blockquote>
<p>וּמֵרָחוֹק – רָעוֹת-רָעוֹת,</p>
</blockquote>

<blockquote>
<p>אֵשׁ נִגֶּרֶת מִן הַפִּיּוֹת,</p>
</blockquote>

<blockquote>
<p>דְּלֵקָה נוֹטְפָה מִן הַלָּשׁוֹן</p>
</blockquote>

<blockquote>
<p>וּמִפִּי הֶחָם הָאַכְזָר</p>
</blockquote>

<blockquote>
<p>וּמִלְּשׁוֹנוֹ לְלֹא כָּל חִבָּה.</p>
</blockquote>

<br>  

<blockquote>
<p>אַךְ אֲנִי לֹא הִצְטַעַרְתִּי</p>
</blockquote>

<blockquote>
<p>אֶחְיֶה אֵיךְ-שֶׁהוּא, אָמַרְתִּי.</p>
</blockquote>

<blockquote>
<p>אַךְ רָצִיתִי לִקְנוֹת חַסְדָּם</p>
</blockquote>

<blockquote>
<p>וּלְהִתְנַהֵג בַּעֲנָוָה;</p>
</blockquote>

<blockquote>
<p>כְּאַרְנֶבֶת שָׁם דִּלַּגְתִּי,</p>
</blockquote>

<blockquote>
<p>כַּכַּרְכֹּשֶׁת הִזְדָּרַזְתִּי,</p>
</blockquote>

<blockquote>
<p>מְאַחֶרֶת אֶל מִטָּתִי</p>
</blockquote>

<blockquote>
<p>וּמַשְׁכִּימָה קוּם, מִסְכֵּנָה.</p>
</blockquote>

<blockquote>
<p>אֶפֶס כָּבוֹד לֹא נָחַלְתִּי</p>
</blockquote>

<blockquote>
<p>וּמֵעוֹלָם לֹא רִחֲמוּנִי –</p>
</blockquote>

<blockquote>
<p>וְאַף כִּי הַר עַל הַר גּוֹלַלְתִּי,</p>
</blockquote>

<blockquote>
<p>צוּרֵי סֶלַע גַּם בָּקַעְתִּי.</p>
</blockquote>

<br>

<blockquote>
<p>בְּעֶצֶב קֶמַח שָׁם טָחַנְתִּי,</p>
</blockquote>

<blockquote>
<p>בְּאֹרֶךְ רוּחַ זֶרַע קָשֶׁה,</p>
</blockquote>

<blockquote>
<p>כִּי יִנְעֲמוּ לְחֵךְ חֲמוֹתִי,</p>
</blockquote>

<blockquote>
<p>תִּבְלָעֵם בְּלֹע-לַהַב,</p>
</blockquote>

<blockquote>
<p>שׁוֹהָה אֶל פִּנַּת הַשֻּׁלְחָן,</p>
</blockquote>

<blockquote>
<p>וּמִתּוֹךְ כְּלִי פָּז וָכֶתֶם;</p>
</blockquote>

<blockquote>
<p>וַאֲנִי כַּלָּתָהּ דַּי לִי</p>
</blockquote>

<blockquote>
<p>בִּמְעַט קֶמַח עִם חֲצָצִים,</p>
</blockquote>

<blockquote>
<p>שִׁמֵּשׁ לִי תַּנּוּרִי שֻׁלְחָן,</p>
</blockquote>

<blockquote>
<p>וְהַמַּבְחֵשׁ – תַּחַת כַּף לִי.</p>
</blockquote>

<br>  

<blockquote>
<p>כַּלָּה רַּכָּה וְעֲנֻגָּה,</p>
</blockquote>

<blockquote>
<p>אֲנִי הֵבֵאתִי תְּכוּפוֹת בַּיְתָה</p>
</blockquote>

<blockquote>
<p>אֻשְׁנָה טְרִיָּה מִן הַבִּצָּה,</p>
</blockquote>

<blockquote>
<p>בָּהּ עָשִׂיתִי לֶחֶם פִּתִּי,</p>
</blockquote>

<blockquote>
<p>מֵי מַבּוּעַ לִי נָשָׂאתִי</p>
</blockquote>

<blockquote>
<p>וּמִכַּד אוֹתָם גָּמַעְתִּי,</p>
</blockquote>

<blockquote>
<p>דְּגֵי-רְקָק הֵם מַאֲכָלִי,</p>
</blockquote>

<blockquote>
<p>וּבְדָג סָעַדְתִּי לִבִּי</p>
</blockquote>

<blockquote>
<p>שֶׁנָּטַלְתִּי, מִתְנוֹעַעַת</p>
</blockquote>

<blockquote>
<p>בְּתוֹךְ הַסִּירָה, מִמִּכְמַרְתִּי,</p>
</blockquote>

<blockquote>
<p>כִּי לֹא פֵּרְשָׂה לִי בְּכַפָּהּ</p>
</blockquote>

<blockquote>
<p>אֶת הַדָּגָה זוֹ חֲמוֹתִי,</p>
</blockquote>

<blockquote>
<p>לֹא קָרַנִי זֶה אַף פַּעַם,</p>
</blockquote>

<blockquote>
<p>יוֹם כָּזֶה שָׁם לִי לֹא הָיָה.</p>
</blockquote>

<br>  

<blockquote>
<p>קְצִיר אֲלֻמּוֹת לִי בַּקַּיִץ,</p>
</blockquote>

<blockquote>
<p>וּבַסְּתָו גָּרַרְתִּי זֶבֶל,</p>
</blockquote>

<blockquote>
<p>כְּאוֹתָהּ שִׁפְחָה נֶחֱרֶפֶת</p>
</blockquote>

<blockquote>
<p>וְכִשְׂכִירַת יוֹם עָשִׂיתִי.</p>
</blockquote>

<blockquote>
<p>וּבְבַיִת זֶה קִבַּלְתִּי,</p>
</blockquote>

<blockquote>
<p>שָׁם בְּבֵית חֲמוֹתִי תָּמִיד,</p>
</blockquote>

<blockquote>
<p>אֶת הָאָרֹךְ בַּחֲרִיצִים,</p>
</blockquote>

<blockquote>
<p>הַמְּנַפֶּצֶת הֲכִי כְּבֵדָה,</p>
</blockquote>

<blockquote>
<p>אֶת הַמַּלְגֵז מִן הַגְּדוֹלִים,</p>
</blockquote>

<blockquote>
<p>וְאֶת הַמָּזוֹר רַב-הַמִּדּוֹת.</p>
</blockquote>

<blockquote>
<p>וּמֵעוֹלָם אִישׁ לֹא שִׁעֵר,</p>
</blockquote>

<blockquote>
<p>שֶׁמָּא עָיְפָה, שֶׁמָּא חָלְשָׁה.</p>
</blockquote>

<blockquote>
<p>גַּם גִּבּוֹרֵי-עָם יִיעָפוּ,</p>
</blockquote>

<blockquote>
<p>גַּם הַסּוּסִים יֵשׁ יֶחְלָשׁוּ.</p>
</blockquote>

<br>  

<blockquote>
<p>כָּךְ עָשִׂיתִי אֶת מְלַאכְתִּי,</p>
</blockquote>

<blockquote>
<p>עַלְמָה רַכָּה וּמִסְכֵּנָה,</p>
</blockquote>

<blockquote>
<p>מִטַּבֶּלֶת בְּזֵעָתִי</p>
</blockquote>

<blockquote>
<p>וּכְשֶׁסַּרְתִּי כְּדֵי לָנוּחַ –</p>
</blockquote>

<blockquote>
<p>הֵם גֵּרְשׁוּנִי אֶל הַלַּהַב,</p>
</blockquote>

<blockquote>
<p>אֶל הַגֵּיהִנּוֹם שְׁלָחוּנִי.</p>
</blockquote>

<br>  

<blockquote>
<p>בְּשֶׁל שְׂשׂוֹנִי – נְאָצוּנִי,</p>
</blockquote>

<blockquote>
<p>לְשׁוֹנוֹת רָעוֹת קִלְּלוּנִי,</p>
</blockquote>

<blockquote>
<p>גַּם אֶת טִבְעִי זֶה הַנּוֹחַ,</p>
</blockquote>

<blockquote>
<p>גַּם אֶת שְׁמִי הַטּוֹב בְּלֹא דֹּפִי.</p>
</blockquote>

<blockquote>
<p>מִלִּים נָזְלוּ כְּמוֹ גֶּשֶׁם,</p>
</blockquote>

<blockquote>
<p>אַךְ עָלַי, עַל הַמִּסְכֵּנָה,</p>
</blockquote>

<blockquote>
<p>נִשְׁפְּכוּ כְּאוֹתָם גִּצִּים,</p>
</blockquote>

<blockquote>
<p>יָרְדוּ כְּמוֹ בְּרַד הַבַּרְזֶל.</p>
</blockquote>

<br>  

<blockquote>
<p>אוּלָם לִבִּי בִּי לֹא נָפַל,</p>
</blockquote>

<blockquote>
<p>עוֹד יָכֹלְתִּי שְׂאֵת וְלִחְיוֹת,</p>
</blockquote>

<blockquote>
<p>לִהְיוֹת לְעֶזְרָה לָהּ, לַזְּקֵנָה,</p>
</blockquote>

<blockquote>
<p>לִחְיוֹת בְּאוֹתוֹ לוֹעַ-לַהַב,</p>
</blockquote>

<blockquote>
<p>אֶפֶס זֶה הָיָה בְּעוֹכְרַי,</p>
</blockquote>

<blockquote>
<p>הִגְדִּיל שִׁבְרִי וַאֲסוֹנִי:</p>
</blockquote>

<blockquote>
<p>אִישִׁי הָפַךְ לִזְאֵב-עֶרֶב</p>
</blockquote>

<blockquote>
<p>נַעֲשָׂה דּוֹמֶה לְדֹב-יַעַר,</p>
</blockquote>

<blockquote>
<p>הִסְתִּיר פָּנָיו, פָּנָה מֶנִּי,</p>
</blockquote>

<blockquote>
<p>כָּךְ הוּא אָכַל, כָּךְ הוּא עָבַד.</p>
</blockquote>

<br>  

<blockquote>
<p>אָז אַךְ אָז הִתְחַלְתִּי בּוֹכָה,</p>
</blockquote>

<blockquote>
<p>מְהַרְהֶרֶת לִי בַּמְּזָוֶה,</p>
</blockquote>

<blockquote>
<p>וְנִזְכֶּרֶת יָמִים עָבְרוּ,</p>
</blockquote>

<blockquote>
<p>מַה נְּעִימִים הָיוּ יָמַי</p>
</blockquote>

<blockquote>
<p>בַּחֲצַר אָבִי זוֹ הַגְּדוֹלָה,</p>
</blockquote>

<blockquote>
<p>בְּבֵית הוֹרָתִי זֶה הַיָּפֶה.</p>
</blockquote>

<br> 

<blockquote>
<p>אָז פָּתַחְתִּי וְאָמַרְתִּי</p>
</blockquote>

<blockquote>
<p>וּמִפִּי מִלָּתִי בָּאָה:</p>
</blockquote>

<blockquote>
<p>הֵן גִּדְּלַתְנִי יָפֶה אִמִּי,</p>
</blockquote>

<blockquote>
<p>הֵן טִפְּחַתְנִי, הַתַּפּוּחַ,</p>
</blockquote>

<blockquote>
<p>יָדְעָה אֵיךְ גַּדְּלֵנִי יָפֶה,</p>
</blockquote>

<blockquote>
<p>אַךְ לֹא יָדְעָה אֵיךְ לִנְטוֹעַ.</p>
</blockquote>

<blockquote>
<p>כִּי הִיא נָטְעָה אֶת הַחֹטֶר</p>
</blockquote>

<blockquote>
<p>בְּקֶרֶן אֵין בָּהּ טִפַּת חִבָּה,</p>
</blockquote>

<blockquote>
<p>בַּאֲדָמָה לֹא עֻבָּדָה,</p>
</blockquote>

<blockquote>
<p>אֵצֶל שָׁרְשֵׁי לִבְנֶה קָשֶׁה,</p>
</blockquote>

<blockquote>
<p>לִבְכּוֹת שָׁם כָּל יְמֵי חַיָּיו</p>
</blockquote>

<blockquote>
<p>וּלְהִצְטַעֵר כָּל יְרָחָיו.</p>
</blockquote>

<br>  

<blockquote>
<p>כִּי הֲלֹא הָיִיתִי רְאוּיָה</p>
</blockquote>

<blockquote>
<p>גַּם לְמָקוֹם יוֹתֵר נוֹחַ,</p>
</blockquote>

<blockquote>
<p>גַּם לְחָצֵר יוֹתֵר גְּדוֹלָה,</p>
</blockquote>

<blockquote>
<p>גַּם לְרִצְפָּה יוֹתֵר רְחָבָה,</p>
</blockquote>

<blockquote>
<p>לִהְיוֹת לְאִישׁ לְטוֹב מִבַּעְלִי,</p>
</blockquote>

<blockquote>
<p>לְעֵזֶר כְּנֶגְדִּי יוֹתֵר חָסֹן,</p>
</blockquote>

<blockquote>
<p>אַךְ נִתְקַלְתִּי פֹּה בְּהַטְנָה</p>
</blockquote>

<blockquote>
<p>קְרוּעָה, סְמַרְטוּט עַל גַּב סְמַרְטוּט,</p>
</blockquote>

<blockquote>
<p>גּוּפוֹ גּוּף שֶׁל עוֹרֵב שָׁחוֹר,</p>
</blockquote>

<blockquote>
<p>אַפּוֹ אַף שֶׁל עוֹרֵב גָּדוֹל,</p>
</blockquote>

<blockquote>
<p>פִּיהוּ פִּיו שֶׁל רַע בַּזְּאֵבִים,</p>
</blockquote>

<blockquote>
<p>וְכָל בְּשָׂרוֹ בְּשַׂר הַדֻּבִּים.</p>
</blockquote>

<br>  

<blockquote>
<p>אִלּוּ אִישׁ כָּזֶה לִי נָחוּץ</p>
</blockquote>

<blockquote>
<p>אָז בְּהַר הָיִיתִי עוֹלָה,</p>
</blockquote>

<blockquote>
<p>נוֹטְלָה סַדָּן מִן הַדֶּרֶךְ,</p>
</blockquote>

<blockquote>
<p>גֶּזַע אַלְמוֹן מִן הַיַּעַר,</p>
</blockquote>

<blockquote>
<p>צָרָה פָּנָיו מִן הַדֶּשֶׁא,</p>
</blockquote>

<blockquote>
<p>עוֹשָׂה זָקָן לוֹ מֵאֻנְשָׁה,</p>
</blockquote>

<blockquote>
<p>אֶת גֻּלְגָּלְתּוֹ מִן הַחֹמֶר,</p>
</blockquote>

<blockquote>
<p>וְעֵינַיִם לוֹ – גֶּחָלִים,</p>
</blockquote>

<blockquote>
<p>מִבַּלּוּטֵי-יַעַר – אָזְנָיו</p>
</blockquote>

<blockquote>
<p>וּמֵעַנְפֵי עָרָב – רַגְלָיו.</p>
</blockquote>

<br> 

<blockquote>
<p>שִׁירָה זוֹ אָנֹכִי שַׁרְתִּי,</p>
</blockquote>

<blockquote>
<p>מְיֻגַּעַת נֶאֱנַחַת;</p>
</blockquote>

<blockquote>
<p>אוֹתָהּ שָׁמַע בְּחִיר-נַפְשִׁי,</p>
</blockquote>

<blockquote>
<p>כִּי מֵעֵבֶר לַקִּיר עָמַד,</p>
</blockquote>

<blockquote>
<p>אֶל הַמְּזָוֶה בָּא וְנִכְנַס,</p>
</blockquote>

<blockquote>
<p>גַּם הִכַּרְתִּיו בְּהִלּוּכוֹ,</p>
</blockquote>

<blockquote>
<p>כִּי הִכַּרְתִּי אֶת פְּסִיעוֹתָיו,</p>
</blockquote>

<blockquote>
<p>שַׂעֲרוֹתָיו עָלָיו סָמְרוּ –</p>
</blockquote>

<blockquote>
<p>לֹא מִסַּעַר, אַךְ מִזַּעַם.</p>
</blockquote>

<blockquote>
<p>שִׁנָּיו לוֹ מַבְרִיקוֹת בְּרָקִים,</p>
</blockquote>

<blockquote>
<p>עֵינָיו סָבְבוּ נוֹרָאוֹת,</p>
</blockquote>

<blockquote>
<p>וּבְכַפּוֹתָיו מַטֵּה עֻזְרָד,</p>
</blockquote>

<blockquote>
<p>כַּפָּיו אָחֲזוּ הָאַלָּה,</p>
</blockquote>

<blockquote>
<p>הֵרִים אָז עָלַי הָאַלָּה</p>
</blockquote>

<blockquote>
<p>וּבְכֹחַ חָבַט רֹאשִׁי.</p>
</blockquote>

<br>  

<blockquote>
<p>וּכְשֶׁהֶעֱרִיב הוּא הִתְחִיל</p>
</blockquote>

<blockquote>
<p>מַתְקִין עַצְמוֹ אֶל הַשֵּׁנָה,</p>
</blockquote>

<blockquote>
<p>נָטַל בְּכַפָּיו אֶת הַזֶּרֶד,</p>
</blockquote>

<blockquote>
<p>תָּפַס מַגְלֵב-עוֹר מִכֹּתֶל</p>
</blockquote>

<blockquote>
<p>לֹא בִּשְׁבִיל שׁוּם אִישׁ – בִּשְבִילִי</p>
</blockquote>

<blockquote>
<p>לְזוּגָתוֹ הָעֲלוּבָה.</p>
</blockquote>

<br>  

<blockquote>
<p>בָּאתִי גַּם אֲנִי לָנוּחַ,</p>
</blockquote>

<blockquote>
<p>כִּי רָצִיתִי סוֹף-סוֹף לִישׁוֹן,</p>
</blockquote>

<blockquote>
<p>וָאֶתְמַתַּח לְיַד אִישִׁי;</p>
</blockquote>

<blockquote>
<p>מִן הַצַּד אָז הִשְׁכִּיבַנִי,</p>
</blockquote>

<blockquote>
<p>הִתְחִיל הוֹדֵף בְּאֶגְרוֹפָיו</p>
</blockquote>

<blockquote>
<p>מַכֶּה אוֹתִי בְּכַפּוֹתָיו</p>
</blockquote>

<blockquote>
<p>מַלְקֶה בְּמַגְלֵב-עוֹר בְּזַעַם,</p>
</blockquote>

<blockquote>
<p>בְּקַת עֲשׂוּיָה עֶצֶם סוּס-יָם.</p>
</blockquote>

<br> 

<blockquote>
<p>חִישׁ נִתַּרְתִּי אָז מִפָּנָיו,</p>
</blockquote>

<blockquote>
<p>מִן הַמִּטָּה הַצּוֹנֶנֶת,</p>
</blockquote>

<blockquote>
<p>וַיִּתְנַפֵּל מֵאֲחוֹרַי,</p>
</blockquote>

<blockquote>
<p>רְדָפַנִי עַד הַדֶּלֶת,</p>
</blockquote>

<blockquote>
<p>תָּפַס בְּיָדָיו שַׂעֲרוֹתַי,</p>
</blockquote>

<blockquote>
<p>תָּלַשׁ, תָּלַשׁ מַחְלְפוֹתַי.</p>
</blockquote>

<blockquote>
<p>בְּרֹעַ-לֵב זְרָקָן לָרוּחַ</p>
</blockquote>

<blockquote>
<p>וּבָאֲוִיר הֵפִיץ אוֹתָן.</p>
</blockquote>

<br>  

<blockquote>
<p>אָנָה אֵלֵךְ וְאִוָּעֵץ</p>
</blockquote>

<blockquote>
<p>וּמֵאַיִן יָבוֹא עֶזְרִי?</p>
</blockquote>

<blockquote>
<p>נַעֲלֵי-פֶּלֶד הִנְעִילוּנִי,</p>
</blockquote>

<blockquote>
<p>רְצוּעוֹת נָתְנוּ לִי שֶׁל נְחֹשֶׁת,</p>
</blockquote>

<blockquote>
<p>כָּךְ חִכִּיתִי לְיַד הַכֹּתֶל,</p>
</blockquote>

<blockquote>
<p>כָּךְ חִכִּיתִי בְּתוֹךְ הַסִּמְטָה,</p>
</blockquote>

<blockquote>
<p>עַד שֶׁיַּעֲמוֹד מִזַּעְפּוֹ,</p>
</blockquote>

<blockquote>
<p>אוּלַי תִּשְׁכַּךְ קְצָת חֲמָתוֹ.</p>
</blockquote>

<blockquote>
<p>אֲבָל עוֹמֵד הוּא בְּזַעְפּוֹ</p>
</blockquote>

<blockquote>
<p>וַחֲמָתוֹ לֹא שָׁכָכָה.</p>
</blockquote>

<br>  

<blockquote>
<p>וְהִתְחַלְתִּי קוֹפְאָה, קוֹפְאָה –</p>
</blockquote>

<blockquote>
<p>אָז בְּשִׁבְתִּי שָׁם בּוֹדֵדָה,</p>
</blockquote>

<blockquote>
<p>שׁוֹהָה שָׁם עַל-יַד הַכֹּתֶל</p>
</blockquote>

<blockquote>
<p>אֵצֶל פֶּתַח בֵּית בַּעֲלִי.</p>
</blockquote>

<blockquote>
<p>אָז אָמַרְתִּי לְהִמָּלֵךְ:</p>
</blockquote>

<blockquote>
<p>הֵן לֹא לְעוֹלָם אֶשָּׂא אֶסְבּוֹל,</p>
</blockquote>

<blockquote>
<p>עָוֶל זֶה הֵן לֹא לָנֶצַח,</p>
</blockquote>

<blockquote>
<p>אֶת הַבּוּז בְּאוֹתֹו בַּיִת,</p>
</blockquote>

<blockquote>
<p>פֹּה עִם לֶמְפּוֹ רַע הַלֵּבָב,</p>
</blockquote>

<blockquote>
<p>פֹּה בַּקֵּן שֶׁל פִּירוּ מָאוּס.</p>
</blockquote>

<br>  

<blockquote>
<p>וָאִפָּרֵד מִן הַבַּיִת,</p>
</blockquote>

<blockquote>
<p>מִן הַמָּעוֹן שֶׁאָהַבְתִּי,</p>
</blockquote>

<blockquote>
<p>הֲחִילוֹתִי אָז לָנוּעַ</p>
</blockquote>

<blockquote>
<p>הֵן בַּשָּׂדֶה הֵן בַּבִּצָּה,</p>
</blockquote>

<blockquote>
<p>דֶּרֶךְ זִרְמֵי מַיִם עַזִּים,</p>
</blockquote>

<blockquote>
<p>אֶל גְּבוּלוֹתָיו שֶׁל שְׂדֵה אָחִי –</p>
</blockquote>

<blockquote>
<p>הָיוּ הָאַשּׁוּחִים יְבֵשִׁים,</p>
</blockquote>

<blockquote>
<p>רָעֲשׁוּ אֳרָנִים זְקוּפִים,</p>
</blockquote>

<blockquote>
<p>פָּתְחוּ עוֹרְבִים בְּקִרְקוּרָם</p>
</blockquote>

<blockquote>
<p>קְאָקִים צָוְחוּ וְהִשְׁמִיעוּ:</p>
</blockquote>

<blockquote>
<p>&quot;לֹא שֶׁלָּךְ מְקוֹמוֹת אֵלֶּה,</p>
</blockquote>

<blockquote>
<p>עַכְשָׁו לֹא עוֹד מְכוֹרָתֵךְ!&quot;</p>
</blockquote>

<br>  

<blockquote>
<p>לֹא שָׁמַעְתִּי לְדִבְרֵיהֶם</p>
</blockquote>

<blockquote>
<p>וְהָלַכְתִּי לַחֲצַר-אָחִי.</p>
</blockquote>

<blockquote>
<p>אָז הִגִּידוּ לִי הַשְּׁעָרִים,</p>
</blockquote>

<blockquote>
<p>כָּל הַשָּׂדוֹת לִי אָמָרוּ:</p>
</blockquote>

<blockquote>
<p>&quot;הִנֵּה בָּאת אֶל נוֹף מוֹלַדְתֵּךְ</p>
</blockquote>

<blockquote>
<p>מָה רְצוֹנֵךְ פֹּה לִשְׁמֹעַ?</p>
</blockquote>

<blockquote>
<p>הֵן זֶה כְּבָר אָבִיךְ אֵינֶנּוּ,</p>
</blockquote>

<blockquote>
<p>הֵן זֶה כְּבָר הָאֵם נִפְטָרָה,</p>
</blockquote>

<blockquote>
<p>הָיָה נָכְרִי לָךְ אָחִיךְ פֹּה,</p>
</blockquote>

<blockquote>
<p>נָכְרִי זָר כְּאֶל אִשָּׁה רוּסִית.&quot;</p>
</blockquote>

<br>  

<blockquote>
<p>גַּם לָזֶה לֹא הֶאֱזַנְתִּי,</p>
</blockquote>

<blockquote>
<p>אֶל הַחֶדֶר אֲנִי הוֹלְכָה,</p>
</blockquote>

<blockquote>
<p>כַּף-הַמַּנְעוּל אָז תָּפַסְתִּי,</p>
</blockquote>

<blockquote>
<p>קָרָה כַּף-הַמַּנְעוּל בְּיָדִי.</p>
</blockquote>

<br>  

<blockquote>
<p>אָז נִכְנַסְתִּי אֶל הַחֶדֶר</p>
</blockquote>

<blockquote>
<p>וּבַפֶּתַח נֶעְצַרְתִּי.</p>
</blockquote>

<blockquote>
<p>בַּעֲלַת-הַבַּיִת גֵּאָה</p>
</blockquote>

<blockquote>
<p>וּבִשְׁלוֹמִי לֹא דָּרָשָׁה,</p>
</blockquote>

<blockquote>
<p>גַּם לֹא פָּשְׁטָה לִי אֶת כַּפָּהּ.</p>
</blockquote>

<blockquote>
<p>גֵּאָה גַּם אֲנִי לֹא פָּחוֹת</p>
</blockquote>

<blockquote>
<p>וּבִשְׁלוֹמָהּ לֹא דָּרַשְׁתִּי,</p>
</blockquote>

<blockquote>
<p>לֹא פָּשַׁטְתִּי לָהּ אֶת כַּפִּי.</p>
</blockquote>

<blockquote>
<p>יָד שָׁלַחְתִּי אֶל הַתַּנּוּר –</p>
</blockquote>

<blockquote>
<p>נִרְאָה לִי כִּי קַר הַתַּנּוּר.</p>
</blockquote>

<blockquote>
<p>שַׂמְתִּי יָדִי לַגֶּחָלִים –</p>
</blockquote>

<blockquote>
<p>הַגֶּחָלִים אֵין בָּן חֻמָּן.</p>
</blockquote>

<br>  

<blockquote>
<p>עַל הַסַּפְסָל שָׁכַב אָחִי,</p>
</blockquote>

<blockquote>
<p>מִתְמַתֵּחַ לְיַד הַתַּנּוּר,</p>
</blockquote>

<blockquote>
<p>עַל צַוָּארוֹ טֶפַח פִּיחַ.</p>
</blockquote>

<blockquote>
<p>עַל אֲבָרָיו זֶרֶת פִּיחַ.</p>
</blockquote>

<br>  

<blockquote>
<p>שָׁאַל אָחִי הַנָּכְרִיָּה</p>
</blockquote>

<blockquote>
<p>כָּכָה אָמַר לַנִּכְנֶסֶת:</p>
</blockquote>

<blockquote>
<p>&#8220;הֲמֵעֵבֶר-יָם תָּבוֹאִי?&#8221;</p>
</blockquote>

<blockquote>
<p>אָז עָנִיתִי לוֹ אָמַרְתִּי:</p>
</blockquote>

<blockquote>
<p>&quot;אֶת אֲחוֹתְךָ לֹא תַּכִּירָה,</p>
</blockquote>

<blockquote>
<p>אֶת בַּת-אִמְּךָ – שֶׁאָהַבְתָּ?</p>
</blockquote>

<blockquote>
<p>כִּי אֵם אַחַת גַּם לִשְׁנֵינוּ,</p>
</blockquote>

<blockquote>
<p>צִפּוֹר אַחַת אֵם לִשְׁנֵינוּ</p>
</blockquote>

<blockquote>
<p>גּוֹזְלוֹת אַוְּזָה אַחַת אָנוּ,</p>
</blockquote>

<blockquote>
<p>וּמִקֵּן שֶׁל בְּרֻדָּה אַחַת.&quot;</p>
</blockquote>

<blockquote>
<p>שָׁמַע אָחִי, הִתְחִיל בּוֹכֶה</p>
</blockquote>

<blockquote>
<p>נָטוֹף נָטְפוּ עֵינָיו מַיִם.</p>
</blockquote>

<br>  

<blockquote>
<p>עָנָה אָחִי לְאֵשֶׁת-חֵיקוֹ,</p>
</blockquote>

<blockquote>
<p>לָחַשׁ לְאִשְׁתּוֹ הָאֲהוּבָה:</p>
</blockquote>

<blockquote>
<p>&#8220;לַאֲחוֹתִי תְּנִי וְתֹאכַל,&#8221;</p>
</blockquote>

<blockquote>
<p>אַךְ הִיא לִכְסְנָה עֵינֶיהָ.</p>
</blockquote>

<blockquote>
<p>הִיא מָרָק שֶׁל כְּרוּב הִכְנִיסָה,</p>
</blockquote>

<blockquote>
<p>שַׁמְנוֹ אָכַל כְּבָר הַכֶּלֶב,</p>
</blockquote>

<blockquote>
<p>לִקֵּק מִלְחוֹ כְּבָר הַנַּבְחָן,</p>
</blockquote>

<blockquote>
<p>שָׂבַע מֶנּוּ כְּבָר הַשָּׁחוֹר.</p>
</blockquote>

<br>  

<blockquote>
<p>אָמַר אָחִי לְאֵשֶׁת-חֵיקוֹ,</p>
</blockquote>

<blockquote>
<p>לָחַשׁ לְאִשְׁתּוֹ הָאֲהוּבָה:</p>
</blockquote>

<blockquote>
<p>&#8220;בִּירָה תְּנִי נָא לָאוֹרַחַת.&#8221;</p>
</blockquote>

<blockquote>
<p>אַךְ הִיא לִכְסְנָה עֵינֶיהָ</p>
</blockquote>

<blockquote>
<p>וְהִכְנִיסָה לָהּ כַּד מַיִם,</p>
</blockquote>

<blockquote>
<p>מַיִם פְּסוּלִים לָאוֹרַחַת,</p>
</blockquote>

<blockquote>
<p>אֲשֶׁר רָחֲצָה בָּם עֵינֶיהָ,</p>
</blockquote>

<blockquote>
<p>מַיִם נָטְלָה בָּם יָדֶיהָ.</p>
</blockquote>

<br> 

<blockquote>
<p>אָז עָזַבְתִּי אֶת בֵּית אָחִי,</p>
</blockquote>

<blockquote>
<p>וּמִבֵּית אֲבוֹתַי סַרְתִּי,</p>
</blockquote>

<blockquote>
<p>נָעָה-נָדָה בְּכָל מָקוֹם,</p>
</blockquote>

<blockquote>
<p>מִתְהַלֶּכֶת, הָעֲלוּבָה,</p>
</blockquote>

<blockquote>
<p>עַל-פְּנֵי חוֹפֵי יָם הַתְּכֵלֶת,</p>
</blockquote>

<blockquote>
<p>נֶעֱצָבָה מִדַּפֶּקֶת</p>
</blockquote>

<blockquote>
<p>עַל שַׁעֲרֵי אֲנָשִׁים זָרִים,</p>
</blockquote>

<blockquote>
<p>דְּלָתוֹת אֲשֶׁר לֹא יָדַעְתִּי,</p>
</blockquote>

<blockquote>
<p>נָחָה אִתִּי אֶת הַיְלָדִים</p>
</blockquote>

<blockquote>
<p>הָעֲלוּבִים דֶּרֶך כְּפָרִים.</p>
</blockquote>

<br>  

<blockquote>
<p>יֶשְׁנָם רַבִּים וְכֵן שְׁלֵמִים,</p>
</blockquote>

<blockquote>
<p>יֶשְׁנָם רַבִּים בְּעוֹלָמֵנוּ,</p>
</blockquote>

<blockquote>
<p>שֶׁבְּקוֹל רַע לִי יַעַן יֹאמַר</p>
</blockquote>

<blockquote>
<p>וְדוֹקְרֵנִי בְּדִבּוּרָיו,</p>
</blockquote>

<blockquote>
<p>אַךְ מְעַטִּים מְאֹד בְּנֵי-אָדָם</p>
</blockquote>

<blockquote>
<p>יִגְמְלוּנִי טוֹב, יַסְבִּירוּ</p>
</blockquote>

<blockquote>
<p>פָּנִים לִי בְּדִבְרֵי חִבָּה.</p>
</blockquote>

<blockquote>
<p>יוֹלִיכוּנִי אֶל הַתַּנּוּר,</p>
</blockquote>

<blockquote>
<p>לִכְשֶׁיַּרְטִיבֵנִי גֶּשֶׁם,</p>
</blockquote>

<blockquote>
<p>אִם אֶכָּנֵס וּמְאֹד קַר לִי</p>
</blockquote>

<blockquote>
<p>וּמַלְבּוּשַׁי כְּפוֹר יְכַסֵּם</p>
</blockquote>

<blockquote>
<p>וּפַרְוָתִי – מְשֻׁלֶּגֶת.</p>
</blockquote>

<br>  

<p>###תּוֹרָה לֶחָתָן &nbsp; פְּרִידָתָהּ שֶׁל הָכַּלָּה</p>

<blockquote>
<p>כְּבָר הִזְהִירוּ אֶת הַבְּתוּלָה,</p>
</blockquote>

<blockquote>
<p>לִמְּדוּ דַּעַת אֶת הַכַּלָּה,</p>
</blockquote>

<blockquote>
<p>עַתָּה אֹמַר גַּם לְאָחִי,</p>
</blockquote>

<blockquote>
<p>אֶפְתַּח פִּי גַּם אֶל הֶחָתָן:</p>
</blockquote>

<blockquote>
<p>&quot;הוֹי, חֲתָנִי, אָח אָהַבְתִּי,</p>
</blockquote>

<blockquote>
<p>אַתָּה הוּא הַטּוֹב בָּאַחִים,</p>
</blockquote>

<blockquote>
<p>גַּם הַנָּעִים בְּכָל הַיְלָדִים,</p>
</blockquote>

<blockquote>
<p>וְהַנֶּחְמָד בֵּין הַבָּנִים.</p>
</blockquote>

<blockquote>
<p>שִׁמְעָה אֶת אֲשֶׁר אַגִּידָה,</p>
</blockquote>

<blockquote>
<p>מַה שֶּׁאַגִּיד, מַה שֶּׁאֹמַר,</p>
</blockquote>

<blockquote>
<p>עַל דְּבַר אוֹתָהּ צִפּוֹר זְעִירָה,</p>
</blockquote>

<blockquote>
<p>עַל אֶפְרֹחַ אַתָּה צָדְתָּ.</p>
</blockquote>

<br>  

<blockquote>
<p>תּוֹדָה תֵן לוֹ לְמַזָּלְךָ</p>
</blockquote>

<blockquote>
<p>עַל הַטּוֹב שֶׁבּוֹ זִכֶּךָ.</p>
</blockquote>

<blockquote>
<p>וְאִם בְּפִיךָ תוֹדָה – תּוֹסִיף!</p>
</blockquote>

<blockquote>
<p>אוֹצָר נֶחְמָד בָּא לְיָדְךָ</p>
</blockquote>

<blockquote>
<p>דָּבָר טוֹב הִנְחִילְךָ עֶלְיוֹן,</p>
</blockquote>

<blockquote>
<p>סְגֻלָּה טוֹבָה בְּחַסְדּוֹ נָתַן.</p>
</blockquote>

<blockquote>
<p>תּוֹדָה תֵן גַּם לְאָבִיהָ,</p>
</blockquote>

<blockquote>
<p>תּוֹדָה רַבָּה לְהוֹרָתָהּ,</p>
</blockquote>

<blockquote>
<p>אֲשֶׁר טִפְּחוּ, אֲשֶׁר רִבּוּ</p>
</blockquote>

<blockquote>
<p>רִיבָה נָאָה וַחֲסוּדָה.</p>
</blockquote>

<blockquote>
<p>בְּתוּלָה צְנוּעָה הִיא וּכְשֵׁרָה,</p>
</blockquote>

<blockquote>
<p>צֶחָה, בָּרָה הֵן אֵרַשְׂתָּ,</p>
</blockquote>

<blockquote>
<p>לִבְנַת-גּוּף לְךָ קָנִיתָ,</p>
</blockquote>

<blockquote>
<p>זְקוּפַת קוֹמָה – בְּחָסוּתְךָ,</p>
</blockquote>

<blockquote>
<p>וַחֲסֻנָּה עַל לִבֶּךָ,</p>
</blockquote>

<blockquote>
<p>עַזָּה וַחֲזָקָה לְיָדְךָ.</p>
</blockquote>

<blockquote>
<p>הִיא יוֹדַעַת לָדוּשׁ יָפֶה,</p>
</blockquote>

<blockquote>
<p>הִיא קוֹצֶרֶת יָפֶה חָצִיר,</p>
</blockquote>

<blockquote>
<p>יָד אֱמוּנָה לָהּ בַּכְּבִיסָה,</p>
</blockquote>

<blockquote>
<p>אֶת הַבַּד מַלְבִּינָה בְּהַשְׂכֵּל,</p>
</blockquote>

<blockquote>
<p>הִיא מְבִינָה לִשְׁזוֹר חוּטִים,</p>
</blockquote>

<blockquote>
<p>וּבְכֹחָהּ לֶאֱרוֹג שִׂמְלָה.</p>
</blockquote>

<br>  

<blockquote>
<p>בְּיָדָהּ שָׁרָה הַמַּסֶּכֶת</p>
</blockquote>

<blockquote>
<p>כְּקוּקִיָּה עַל הַגִּבְעָה,</p>
</blockquote>

<blockquote>
<p>וּבְיָדֶיהָ רָץ הַכִּרְכָּר</p>
</blockquote>

<blockquote>
<p>כַּכַּרְכֹּשֶׁת עַל גַּב עָנָף.</p>
</blockquote>

<blockquote>
<p>סְלִיל הַחוּטִים בְּכַפֶּיהָ</p>
</blockquote>

<blockquote>
<p>כְּמוֹ אֱגוֹז בְּשִׁנֵּי סְנָאִי.</p>
</blockquote>

<blockquote>
<p>נָדְדָה שְׁנַת הַכְּפָר, שְׁנַת כֻּלָּם,</p>
</blockquote>

<blockquote>
<p>כָּל הָאַרְמוֹן עֵר בַּלַּיְלָה –</p>
</blockquote>

<blockquote>
<p>אַךְ מֵרַעַשׁ הַמַּסֶּכֶת,</p>
</blockquote>

<blockquote>
<p>אַךְ מִשְׁאוֹן סְלִיל הַבַּחוּרָה.</p>
</blockquote>

<br>  

<blockquote>
<p>הוֹי, חֲתָנִי, עֶלֶם חֶמֶד!</p>
</blockquote>

<blockquote>
<p>חֹטֶר נָאֶה לְגֶזַע-גֶּבֶר.</p>
</blockquote>

<blockquote>
<p>צֵא וְנַגֵּד חֶרְמֵשׁ פֶּלֶד –</p>
</blockquote>

<blockquote>
<p>תְּאַגְּדֶנּוּ אֶל קַת קָשָׁה,</p>
</blockquote>

<blockquote>
<p>צוּר הַקַּת לְיַד הַשַּׁעַר,</p>
</blockquote>

<blockquote>
<p>תַּתִּיז חֻדָּהּ עַל הַסַּדָּן;</p>
</blockquote>

<blockquote>
<p>וּכְשֶׁיַּעֲלֶה הַשֶּׁמֶשׁ</p>
</blockquote>

<blockquote>
<p>נְהַג הָרִיבָה אֶל הַכָּרִים,</p>
</blockquote>

<blockquote>
<p>תַּאֲזִין לִשְׁאוֹן הֶחָצִיר,</p>
</blockquote>

<blockquote>
<p>אֵיךְ מְרַשְׁרֵשׁ עֵשֶׂב יָבֵשׁ,</p>
</blockquote>

<blockquote>
<p>אַנְחַת-סוּף בְּחֹד הַחֶרְמֵשׁ,</p>
</blockquote>

<blockquote>
<p>אֵיךְ יְלַחֵשׁ חֻמָּץ יָרֹק,</p>
</blockquote>

<blockquote>
<p>אֵיךְ הַסְּבָכִים נֶעְלָמִים,</p>
</blockquote>

<blockquote>
<p>אֵיךְ נִשְׁבָּרִים הֶחֳטָרִים.</p>
</blockquote>

<br>  

<blockquote>
<p>וּבַיּוֹם הַשֵּׁנִי תִתֵּן</p>
</blockquote>

<blockquote>
<p>לַבַּחוּרָה בֻכְיַר-אוֹרְגִים,</p>
</blockquote>

<blockquote>
<p>תֵּן לָהּ מָנוֹר, תֵּן מַסֶּכֶת,</p>
</blockquote>

<blockquote>
<p>תֵּן לָהּ כִּרְכְּרֵי אֲרִיגָה,</p>
</blockquote>

<blockquote>
<p>תֵּן לָהּ סַפְסָל מִן הַיָּפִים –</p>
</blockquote>

<blockquote>
<p>אֶת כָּל מוּכְנֵי הָאֲרִיגָה.</p>
</blockquote>

<blockquote>
<p>הוֹשֵׁב אֶל הַנּוּל הָעַלְמָה,</p>
</blockquote>

<blockquote>
<p>שִׂים בְּיָדָהּ הַמַּסֶּכֶת</p>
</blockquote>

<blockquote>
<p>כָּאן תִּסְאַן זוּ בְּיָדָהּ.</p>
</blockquote>

<blockquote>
<p>וְכָל הַנּוּל יִזְדַּעְזֵעַ,</p>
</blockquote>

<blockquote>
<p>בְּכָל הַכְּפָר הַשָּׁאוֹן יָקוּם,</p>
</blockquote>

<blockquote>
<p>הוּא יַגִּיעַ לַמֶּרְחַקִּים,</p>
</blockquote>

<blockquote>
<p>בּוֹ יַשְׁגִּיחוּ כָּל הַזְּקֵנִים.</p>
</blockquote>

<blockquote>
<p>יִשְׁאֲלוּ בַּכְּפָר הַנָּשִׁים:</p>
</blockquote>

<blockquote>
<p>&#8220;מִי הָאוֹרֵג בַּמַּסֶּכֶת?&#8221;</p>
</blockquote>

<blockquote>
<p>וְעָלֶיךָ אָז לַעֲנוֹת:</p>
</blockquote>

<blockquote>
<p>&quot;זֹאת אוֹרֶגֶת מַחְמַל-נַפְשִׁי,</p>
</blockquote>

<blockquote>
<p>לֵב-זְהָבִי – הָרוֹעֶשֶׁת.</p>
</blockquote>

<blockquote>
<p>כְּלוּם לְהַפְסִיק אֶת הָאֶרֶג?</p>
</blockquote>

<blockquote>
<p>לְהָסִיר שְׁתִי מִן הַמַּסֶּכֶת?</p>
</blockquote>

<blockquote>
<p>אֵין לְהַפְסִיק אֶת הָאֶרֶג,</p>
</blockquote>

<blockquote>
<p>אֵין לְהָסִיר אֶת הַשֶּׁתִי.</p>
</blockquote>

<blockquote>
<p>אוֹרְגָה כָּךְ אַךְ בַּת-הַשֶּׁמֶשׁ,</p>
</blockquote>

<blockquote>
<p>כָּךְ בַּת-הַיָּרֵחַ אוֹרְגָה.</p>
</blockquote>

<blockquote>
<p>בַּת הַדֻּבָּה בַּשָּׁמָיִם,</p>
</blockquote>

<blockquote>
<p>בְּנוֹת הַכּוֹכָבִים אַךְ הֵנָּה.&quot;</p>
</blockquote>

<br>  

<blockquote>
<p>הוֹי, חֲתָנִי, עֶלֶם חֶמֶד!</p>
</blockquote>

<blockquote>
<p>חֹטֶר צְבִי לְגֶזַע-גֶּבֶר,</p>
</blockquote>

<blockquote>
<p>יוֹצֵא אַתָּה אֶל הַדֶּרֶךְ,</p>
</blockquote>

<blockquote>
<p>וּבַדֶּרֶךְ מִכָּאן תִּרְחָק,</p>
</blockquote>

<blockquote>
<p>תִּרְחַק עִם הַיְּפֵהפִיָּה,</p>
</blockquote>

<blockquote>
<p>תַּרְנְגֹלֶת זוֹ נֶחְמֶדֶת.</p>
</blockquote>

<blockquote>
<p>אַל נָא תֹאמַר לְהַסִּיעַ</p>
</blockquote>

<blockquote>
<p>הַפְּרִיגִיָּה הַנֶּחְמֶדֶת</p>
</blockquote>

<blockquote>
<p>הַצִּפֹּרֶת שֶׁאָהַבְנוּ –</p>
</blockquote>

<blockquote>
<p>עַל פִּי בוֹר וְעַל פִּי פַחַת,</p>
</blockquote>

<blockquote>
<p>וְאַל תִּתָּקֵל שָׁם בַּגְּדֵרוֹת,</p>
</blockquote>

<blockquote>
<p>שֶׁלֹּא תִפּוֹל עַל הַקּוֹרוֹת,</p>
</blockquote>

<blockquote>
<p>שֶׁלֹּא תִצְנַח עַל הָאֶבֶן.</p>
</blockquote>

<blockquote>
<p>כִּי מֵעוֹלָם בְּבֵית-אָבִיהָ</p>
</blockquote>

<blockquote>
<p>וּבִתְחוּם חֲצַר הוֹרָתָהּ</p>
</blockquote>

<blockquote>
<p>עַל פִּי בוֹר לֹא הִסִּיעוּהָ,</p>
</blockquote>

<blockquote>
<p>עַל-יַד פִּנּוֹת גִּדְרוֹתֶיהָ,</p>
</blockquote>

<blockquote>
<p>פֶּן תִּכָּשֵׁל עַל הַקּוֹרוֹת,</p>
</blockquote>

<blockquote>
<p>פֶּן שָׁם תִּצְנַח עַל הָאָבֶן.</p>
</blockquote>

<br>  

<blockquote>
<p>הוֹי, חֲתָנִי, עֶלֶם חֶמֶד,</p>
</blockquote>

<blockquote>
<p>חֹטֶר צְבִי לְגֶזַע גֶּבֶר,</p>
</blockquote>

<blockquote>
<p>אַל נָא תָּבִיא אֶת הָעַלְמָה,</p>
</blockquote>

<blockquote>
<p>אַל נָא תִנְהַג סְגֻלָּתֵנוּ</p>
</blockquote>

<blockquote>
<p>אֶל הַפִּנּוֹת שָׁם לָשֶׁבֶת,</p>
</blockquote>

<blockquote>
<p>אֶל הַזָּוִית שָׁם לַעֲשׂוֹת,</p>
</blockquote>

<blockquote>
<p>כִּי בְּבֵית אָבִיהָ-מוֹרָהּ</p>
</blockquote>

<blockquote>
<p>וּבַחֲדַר אִמָּהּ-הוֹרָתָהּ</p>
</blockquote>

<blockquote>
<p>פִּנָּה מַה זּוֹ לֹא יָדָעָה,</p>
</blockquote>

<blockquote>
<p>וּבְזָוִיּוֹת לֹא עָשָׂתָה,</p>
</blockquote>

<blockquote>
<p>כִּי עַל-יַד הַחַלּוֹן יָשְׁבָה,</p>
</blockquote>

<blockquote>
<p>עָמְדָה עַל קְרָשִׁים בַּתָּוֶךְ</p>
</blockquote>

<blockquote>
<p>לִמְשׂוֹשׂ לֵב הָאֵם בַּבֹּקֶר</p>
</blockquote>

<blockquote>
<p>וְאָבִיהָ-מוֹרָהּ – עֶרֶב.</p>
</blockquote>

<br>  

<blockquote>
<p>אַל נָא תִנְהַג, גֶּבֶר מִסְכֵּן,</p>
</blockquote>

<blockquote>
<p>אֶת צִפָּרְךָ אֶל הַמְּדוֹכָה</p>
</blockquote>

<blockquote>
<p>כְּדֵי שֶׁתָּדוּךְ עֵשֶׂב קָשֶׁה,</p>
</blockquote>

<blockquote>
<p>כְּדֵי שֶׁתָּדוּךְ קְלִפַּת-עֵץ בָּהּ,</p>
</blockquote>

<blockquote>
<p>לֶאֱפוֹת לָהּ לֶחֶם-תֶּבֶן,</p>
</blockquote>

<blockquote>
<p>בָּלוּל בִּקְלִפַּת אַשּׁוּחַ;</p>
</blockquote>

<blockquote>
<p>כִּי מֵעוֹלָם בְּבֵית אָבִיהָ,</p>
</blockquote>

<blockquote>
<p>בַּחֲצַר אִמָּהּ-הוֹרָתָהּ</p>
</blockquote>

<blockquote>
<p>הִיא לֹא הָלְכָה אֶל הַמְּדוֹכָה</p>
</blockquote>

<blockquote>
<p>לָדוּך קְלִפָּה בָהּ יְבֵשָׁה,</p>
</blockquote>

<blockquote>
<p>לֶאֱפוֹת לָהּ לֶחֶם-תֶּבֶן,</p>
</blockquote>

<blockquote>
<p>לָלוּשׁ עִם קְלִפַּת אֳרָנִים.</p>
</blockquote>

<br>  

<blockquote>
<p>אוֹתָהּ תַּרְנְגֹלֶת תִּנְהַג</p>
</blockquote>

<blockquote>
<p>אֶל פְּנֵי שָׂדֶה כֶבֶד קָצִיר,</p>
</blockquote>

<blockquote>
<p>תִּשְׁפֹּךְ שִׁפּוֹן בָּאַמְבָּרִים,</p>
</blockquote>

<blockquote>
<p>תִּקַּח לָהּ שְׂעוֹרָה טוֹבָה,</p>
</blockquote>

<blockquote>
<p>לֶאֱפוֹת כִּכָּרוֹת גְּדוֹלִים,</p>
</blockquote>

<blockquote>
<p>כְּדֵי לְבַשֵּׁל בִּירָה טוֹבָה,</p>
</blockquote>

<blockquote>
<p>לֶאֱפוֹת לָהּ לֶחֶם חִטִּים,</p>
</blockquote>

<blockquote>
<p>לַחְבֹּט אֶת הַבָּצֵק יָפֶה.</p>
</blockquote>

<br>  

<blockquote>
<p>הוֹי חֲתָנִי, אָח לִי חָבִיב,</p>
</blockquote>

<blockquote>
<p>אוֹתָהּ תַּרְנְגֹלֶת-זָהָב,</p>
</blockquote>

<blockquote>
<p>זוֹ אַוָּזָה שֶׁאָהַבְנוּ</p>
</blockquote>

<blockquote>
<p>רְאֵה וְלֹא תֵדַע אִתְּךָ בֶכִי;</p>
</blockquote>

<blockquote>
<p>וְשָׁעָה קָשָׁה כִּי תַגִּיעַ,</p>
</blockquote>

<blockquote>
<p>הַבַּחוּרָה תִתְגַּעְגֵּעַ,</p>
</blockquote>

<blockquote>
<p>תִּרְתּוֹם אֶת הַסּוּס הָאָמֹץ,</p>
</blockquote>

<blockquote>
<p>אֶת הַלָּבָן בַּמִּזְחֶלֶת,</p>
</blockquote>

<blockquote>
<p>תָּבִיא אֶת הַבַּת לְאָבִיהָ,</p>
</blockquote>

<blockquote>
<p>אֶל חֲדַר הוֹרָתָהּ-אִמָּהּ.</p>
</blockquote>

<br>  

<blockquote>
<p>וְאַל תָּהִין לִנְהוֹג מִנְהַג</p>
</blockquote>

<blockquote>
<p>אָמָה בָה בַּתַּרְנְגֹלֶת,</p>
</blockquote>

<blockquote>
<p>הַפְּרִיגִיָּה שֶׁאָהַבְנוּ,</p>
</blockquote>

<blockquote>
<p>מִנְהַג שִׁפְחָה נֶחֱרֶפֶת,</p>
</blockquote>

<blockquote>
<p>לִנְעוֹל בְּפָנֶיהָ מַרְתֵּף,</p>
</blockquote>

<blockquote>
<p>לִסְגּוֹר הָאַמְבָּר בְּמַנְעוּל,</p>
</blockquote>

<blockquote>
<p>כִּי מֵעוֹלָם בְּבֵית אָבִיהָ,</p>
</blockquote>

<blockquote>
<p>בַּחֲצַר הוֹרָתָהּ-אִמָּהּ</p>
</blockquote>

<blockquote>
<p>מִנְהָג זֶה בָּהּ לֹא נָהָגוּ,</p>
</blockquote>

<blockquote>
<p>מִנְהַג שְׂכִירַת-יוֹם חֲרוּפָה,</p>
</blockquote>

<blockquote>
<p>הִיא – הַמַּרְתֵּף לָהּ פָּתוּחַ</p>
</blockquote>

<blockquote>
<p>הָאַמְבָּרִים לֹא נִנְעָלוּ,</p>
</blockquote>

<blockquote>
<p>לֶחֶם לָבָן תַּחַת יָדָהּ,</p>
</blockquote>

<blockquote>
<p>וּמְפַקַּחַת עַל הַבֵּיצִים</p>
</blockquote>

<blockquote>
<p>וְעַל הַכֵּלִים, כְּלֵי הֶחָלָב,</p>
</blockquote>

<blockquote>
<p>עַל הַכֵּלִים, כְּלֵי הַבִּירָה,</p>
</blockquote>

<blockquote>
<p>נָעֲלָה הַמַּרְתֵּף לַיְלָה,</p>
</blockquote>

<blockquote>
<p>וּבַבֹּקֶר פָּתְחָה אוֹתוֹ.</p>
</blockquote>

<br>  

<blockquote>
<p>הוֹי חֲתָנִי, עֶלֶם חֶמֶד,</p>
</blockquote>

<blockquote>
<p>חֹטֶר-צְבִי לְגֶזַע-גֶּבֶר!</p>
</blockquote>

<blockquote>
<p>אִם לָרִיבָה תַסְבִּיר פָּנִים,</p>
</blockquote>

<blockquote>
<p>גַּם לְךָ יַסְבִּירּו פָנִים,</p>
</blockquote>

<blockquote>
<p>לִכְשֶׁתָּבוֹא בֵית חָמִיךָ,</p>
</blockquote>

<blockquote>
<p>לִכְשֶׁתָּבוֹא בֵית חֲמוֹתְךָ,</p>
</blockquote>

<blockquote>
<p>הֵם לַשּׂבַע יַאֲכִילוּךָ,</p>
</blockquote>

<blockquote>
<p>יַאֲכִילוּךָ וְיַשְׁקוּךָ,</p>
</blockquote>

<blockquote>
<p>יֵצְאוּ סוּסְךָ לְפַתֵּחַ,</p>
</blockquote>

<blockquote>
<p>יְבִיאוּהוּ אֶל הָאֻרְוָה,</p>
</blockquote>

<blockquote>
<p>שָׁם יַשְׁקוּהוּ, יַאֲכִילוּהוּ,</p>
</blockquote>

<blockquote>
<p>יִתְּנוּ שְׂעוֹרִים לוֹ בָּאֵבוּס.</p>
</blockquote>

<br>  

<blockquote>
<p>אַל תְּבַזֶּה אוֹתָהּ רִיבָה,</p>
</blockquote>

<blockquote>
<p>הַצִּפֹּרֶת שֶׁאָהַבְנוּ,</p>
</blockquote>

<blockquote>
<p>לֵאמֹר דַּל וְנִקְלֶה שִׁבְטָהּ</p>
</blockquote>

<blockquote>
<p>וּמִשְׁפַּחְתָּהּ – מְאֹד קְטַנָּה.</p>
</blockquote>

<blockquote>
<p>גָּדוֹל שִׁבְטָהּ וְגַם נוֹדָע</p>
</blockquote>

<blockquote>
<p>וּמִשְׁפַּחְתָּהּ רַבַּת-עָם הִיא,</p>
</blockquote>

<blockquote>
<p>חֶלְקָה כִּי תַזְרִיעַ פּוֹלִים,</p>
</blockquote>

<blockquote>
<p>פּוֹל יִמָּצֵא לְכָל אֶחָד,</p>
</blockquote>

<blockquote>
<p>חֶלְקָה כִּי תַזְרִיעַ פִּשְׁתָּה</p>
</blockquote>

<blockquote>
<p>חוּט יִמָּצֵא לְכָל אֶחָד.</p>
</blockquote>

<br>  

<blockquote>
<p>וְאַל תֹּאמַר, גֶּבֶר מִסְכֵּן,</p>
</blockquote>

<blockquote>
<p>לְהָרֵעַ לַבַּחוּרָה,</p>
</blockquote>

<blockquote>
<p>וּבִרְצוּעַת-עוֹר לְלַמְּדָהּ</p>
</blockquote>

<blockquote>
<p>וּבְמַגְלֵב כְּאֶת הָעֶבֶד,</p>
</blockquote>

<blockquote>
<p>אוֹ לְהַכְאִיב לָהּ בְּשֵׁבֶט</p>
</blockquote>

<blockquote>
<p>וְתִהְיֶה בוֹכָה מַר בַּגֹּרֶן.</p>
</blockquote>

<blockquote>
<p>כִּי הֲלֹא בְּבֵית אָבִיהָ</p>
</blockquote>

<blockquote>
<p>אִישׁ לֹא אָמַר לְיַסְּרֶנָה</p>
</blockquote>

<blockquote>
<p>שָׁם בְּמַגְלֵב עָשׂוּי עוֹרוֹת,</p>
</blockquote>

<blockquote>
<p>אוֹ בְּפַרְגּוֹל כְּאֶת הָעֶבֶד,</p>
</blockquote>

<blockquote>
<p>אוֹ לְהַכְאִיב לָהּ בְּשֵׁבֶט</p>
</blockquote>

<blockquote>
<p>וְתִהְיֶה בוֹכָה מַר בַּגֹּרֶן.</p>
</blockquote>

<br>  

<blockquote>
<p>כְּמוֹ קִיר לִימִינָהּ תַּעֲמֹד,</p>
</blockquote>

<blockquote>
<p>תִּתְיַצֵּב כִּמְזוּזַת דֶּלֶת,</p>
</blockquote>

<blockquote>
<p>שֶׁחֲמוֹתָהּ לֹא תַּכֶּנָּה,</p>
</blockquote>

<blockquote>
<p>שֶׁחָמִיהָ לֹא יְחָרְפֵנָּה,</p>
</blockquote>

<blockquote>
<p>אוֹרְחִים גַּם לֹא יַרְעִימוּהָ</p>
</blockquote>

<blockquote>
<p>וְלֹא יִגְעֲרוּ בָּהּ שְׁכֵנִים.</p>
</blockquote>

<blockquote>
<p>וְאִם יָצִיקוּ לְךָ זָרִים,</p>
</blockquote>

<blockquote>
<p>כִּי תַכֶּנָּה בְּמוֹ יָדֶיךָ,</p>
</blockquote>

<blockquote>
<p>לְעוֹלָם אַל תַּכֶּה הָרַכָּה.</p>
</blockquote>

<blockquote>
<p>אַל תְּיַסֵּר הַנֶּחְמָדָה:</p>
</blockquote>

<blockquote>
<p>שָׁלֹשׁ שָׁנִים לָהּ חִכִּיתָ,</p>
</blockquote>

<blockquote>
<p>הִשְׁתַּדַּכְתָּ לַבַּחוּרָה.</p>
</blockquote>

<br>  

<blockquote>
<p>וְהוֹרֵיתָ לַבַּחוּרָה,</p>
</blockquote>

<blockquote>
<p>לְאוֹתוֹ תַפּוּחַ-כֶּתֶם,</p>
</blockquote>

<blockquote>
<p>תִּיעַץ עֵצוֹת לָהּ בַּמִּטָּה</p>
</blockquote>

<blockquote>
<p>וּמֵעֵבֶר לַדְּלָתָיִם;</p>
</blockquote>

<blockquote>
<p>כָּכָה תַעַשׂ שָׁנָה תְמִימָה,</p>
</blockquote>

<blockquote>
<p>שָׁנָה אַחַת – בְּדִבְרֵי-נֹעַם,</p>
</blockquote>

<blockquote>
<p>שָׁנָה שְׁנִיָּה – בָּעֵינַיִם,</p>
</blockquote>

<blockquote>
<p>וּבַשְּׁלִישִׁית – רְקַע בָּרֶגֶל.</p>
</blockquote>

<br>  

<blockquote>
<p>וְאִם לֹא תִשְׁמַע בְּקוֹלֶךָ,</p>
</blockquote>

<blockquote>
<p>אִם לֹא תָשִׂים לֵב אֵלֶיךָ,</p>
</blockquote>

<blockquote>
<p>תִּפְשֹׁט יָדְךָ אֶל הַקָּנֶה</p>
</blockquote>

<blockquote>
<p>וּבַכִּכָּר תִּתְלוֹשׁ שְׁבַטְבָּט,</p>
</blockquote>

<blockquote>
<p>וּבָזֶה תְיַסֵּר אוֹתָהּ.</p>
</blockquote>

<blockquote>
<p>גַּם בָּרְבִיעִית תַּעַשׂ כָּכָה,</p>
</blockquote>

<blockquote>
<p>תַּפְחִידֶנָּה אַךְ בַּקָּנֶה,</p>
</blockquote>

<blockquote>
<p>צֶמַח אֲשֶׁר שְׂפוֹתָיו קָשׁוֹת,</p>
</blockquote>

<blockquote>
<p>אַל תַּלְקֶנָּה עוֹד בָּרְצוּעָה,</p>
</blockquote>

<blockquote>
<p>אַף בַּשֵּׁבֶט לֹא תַכֶּנָּה.</p>
</blockquote>

<br>  

<blockquote>
<p>וְאִם לֹא תִשְׁמַע בְּקוֹלֶךָ,</p>
</blockquote>

<blockquote>
<p>אִם לֹא תָשִׂים לֵב אֵלֶיךָ,</p>
</blockquote>

<blockquote>
<p>הָבֵא תָבִיא שׁוֹט מִיַּעַר,</p>
</blockquote>

<blockquote>
<p>תִּקַּח לִבְנֶה מִן הַבִּקְעָה,</p>
</blockquote>

<blockquote>
<p>בְּפַרְוָתְךָ תַחְבִּיאֶנּוּ,</p>
</blockquote>

<blockquote>
<p>וְלֹא יַשְׁגִּיחוּ בוֹ שְׁכֵנֶיךָ,</p>
</blockquote>

<blockquote>
<p>וְתַרְאֶנָּה לְאֵשֶׁת חֵיקְךָ,</p>
</blockquote>

<blockquote>
<p>תַּכְלִימֶנָּה אַךְ לֹא תַכֶּה.</p>
</blockquote>

<br> 

<blockquote>
<p>וְאִם לֹא תִשְׁמַע בְּקוֹלֶךָ,</p>
</blockquote>

<blockquote>
<p>אִם לֹא תָשִׂים לֵב לָאֵלֶּה,</p>
</blockquote>

<blockquote>
<p>תּוֹרֶה דַעַת לָהּ בַּשֵּׁבֶט,</p>
</blockquote>

<blockquote>
<p>בְּעָנָף רַעֲנָן שֶׁל לִבְנֶה,</p>
</blockquote>

<blockquote>
<p>אֵי-בָזֶה בַּפִּנָּה, פְּנִימָה,</p>
</blockquote>

<blockquote>
<p>וּמֵעֵבֶר קִיר מְאֻזָּב.</p>
</blockquote>

<blockquote>
<p>אַל תַּלְקֶנָּה בְּכַר-הַדֶּשֶׁא,</p>
</blockquote>

<blockquote>
<p>אֵי-בָזֶה בְּתוֹךְ הַשָּׂדֶה,</p>
</blockquote>

<blockquote>
<p>וְעַד הַכְּפָר לֹא יָבוֹא רַעַשׁ,</p>
</blockquote>

<blockquote>
<p>קוֹל הַצְּעָקָה עַד הַשְּׁכֵנִים,</p>
</blockquote>

<blockquote>
<p>עַד בֵּית זָרִים קוֹל הַבֶּכִי,</p>
</blockquote>

<blockquote>
<p>קוֹל הַמְּבוּכָה עַד הַיָּעַר.</p>
</blockquote>

<blockquote>
<p>תַּכֶּה רַק עַל הַכְּתֵפַיִם,</p>
</blockquote>

<blockquote>
<p>לְרַכֵּךְ הַגַּב בְּשֵׁבֶט,</p>
</blockquote>

<blockquote>
<p>אַךְ אַל תִּפְגַּע בָּעֵינַיִם,</p>
</blockquote>

<blockquote>
<p>גַּם לֹא תִגַּע בְּאָזְנֶיהָ.</p>
</blockquote>

<blockquote>
<p>בְּצוּף חַבּוּרוֹת עַל רַקָּתָהּ,</p>
</blockquote>

<blockquote>
<p>כֶּתֶם כָּחֹל תַּחַת עַיִן,</p>
</blockquote>

<blockquote>
<p>תִּפְתַּח חָמוֹת אָז בִּשְׁאֵלוֹת,</p>
</blockquote>

<blockquote>
<p>וְחָמִיהָ יַבְחִין בָּמוֹ,</p>
</blockquote>

<blockquote>
<p>כָּל הַכְּפָר כְּבָר יָשִׂים לִבּוֹ,</p>
</blockquote>

<blockquote>
<p>כָּל הַנָּשִׁים הֵן תִּצְחַקְנָה:</p>
</blockquote>

<blockquote>
<p>&quot;נִרְאֶה, שַׁבְתְּ מִן הַמִּלְחָמָה,</p>
</blockquote>

<blockquote>
<p>אֵי-בָזֶה בַּקְרָב הָיִית אַתְּ;</p>
</blockquote>

<blockquote>
<p>שֶׁמָּא זְאֵב הוּא אֲשֶׁר קְרָעָהּ,</p>
</blockquote>

<blockquote>
<p>אוֹ הַדֹּב בָּא שָׁם וּמְרָטָהּ.</p>
</blockquote>

<blockquote>
<p>נִרְאֶה, אוֹתוֹ זְאֵב הוּא אִישֵׁךְ</p>
</blockquote>

<blockquote>
<p>בַּעְלֵךְ – הַדֹּב הַשַּׁכּוּל.&quot;</p>
</blockquote>

<br>  

<blockquote>
<p>עַל הַתַּנּוּר שָׁכַב יָשִׁישׁ,</p>
</blockquote>

<blockquote>
<p>שָׁם לְמַעְלָה שָׁכַב דַּלְפוֹן,</p>
</blockquote>

<blockquote>
<p>וּמִשָּׁם הַזָּקֵן דִבֵּר</p>
</blockquote>

<blockquote>
<p>וּמִלְמַעְלָה כָּךְ הִבִּיעַ:</p>
</blockquote>

<blockquote>
<p>&quot;בַּעַל מִסְכֵּן, אַל נָא תֵלֵךְ</p>
</blockquote>

<blockquote>
<p>לְעוֹלָם בַּעֲצַת אִשְׁתֶּךָ,</p>
</blockquote>

<blockquote>
<p>אַחַר לְשׁוֹנָה הַחֲלָקָה,</p>
</blockquote>

<blockquote>
<p>כַּאֲשֶׁר עָשִׂיתִי אָנִי,</p>
</blockquote>

<blockquote>
<p>גֶּבֶר מִסְכֵּן וּבִישׁ-גַּדָּא.</p>
</blockquote>

<blockquote>
<p>לָהּ קָנִיתִי לֶחֶם, בָּשָׂר,</p>
</blockquote>

<blockquote>
<p>לָּהּ קָנִיתִי חֶמְאָה, בִּירָה,</p>
</blockquote>

<blockquote>
<p>לָהּ קָנִיתִי מִינֵי דָגִים,</p>
</blockquote>

<blockquote>
<p>כָּל הָרָאוּי לַאֲכִילָה;</p>
</blockquote>

<blockquote>
<p>בִּירָה פֹּה בִּמְדִינָתֵנוּ</p>
</blockquote>

<blockquote>
<p>וְאֶת הַחִטָּה מִמֶרְחַקִּים.</p>
</blockquote>

<br>  

<blockquote>
<p>&quot;אַךְ לֹא אָמְרָה דַי בְּאֵלָּה,</p>
</blockquote>

<blockquote>
<p>גַּם כָּל זֶה לֹא טוֹב בְּעֵינֶיהָ,</p>
</blockquote>

<blockquote>
<p>אִשְּׁתִּי נִכְנְסָה לַחֶדֶר,</p>
</blockquote>

<blockquote>
<p>תָּקְעָה כַפָּהּ בְּשַׂעֲרוֹתַי</p>
</blockquote>

<blockquote>
<p>וּפָנֶיהָ מְעֻוָּתוֹת,</p>
</blockquote>

<blockquote>
<p>גִּלְגְּלָה עֵינֶיהָ בְּזַעַם;</p>
</blockquote>

<blockquote>
<p>נֶאֱנַחַת, נֶאֱנֶקֶת</p>
</blockquote>

<blockquote>
<p>וְדִבּוּרָהּ אַךְ בְּכַעַס –</p>
</blockquote>

<blockquote>
<p>כֶּבֶד-שֵׁת – אַךְ כָּךְ קְרָאַתְנִי</p>
</blockquote>

<blockquote>
<p>טִפֵּשׁ מְטֻפָּשׁ הִיא כִנַּתְנִי.</p>
</blockquote>

<br>  

<blockquote>
<p>&quot;מוֹצָא אַחֵר אָז מָצָאתִי,</p>
</blockquote>

<blockquote>
<p>בַּנְתִּי דֶרֶךְ בּוֹ אֵלֵכָה:</p>
</blockquote>

<blockquote>
<p>עֲנַף לִבְנֶה לִי לָקַחְתִּי –</p>
</blockquote>

<blockquote>
<p>קָרְאָה אִשְׁתִּי לִי – אֶפְרוֹחִי,</p>
</blockquote>

<blockquote>
<p>שֵׁבֶט-עַרְעָר לִי תָלַשְׁתִּי –</p>
</blockquote>

<blockquote>
<p>אָמְרָה לִי: &#8216;הוֹי, מַחְמַל נַפְשִׁי!&#8217;</p>
</blockquote>

<blockquote>
<p>הִלְקִיתִיהָ בַּעֲרָבָה –</p>
</blockquote>

<blockquote>
<p>קָפְצָה חִבְּקָה אֶת צַוָּארִי.&quot;</p>
</blockquote>

<br>  

<blockquote>
<p>מַר הַנַּעֲרָה נֶאֱנָחָה,</p>
</blockquote>

<blockquote>
<p>נִגְרוּ דִמְעוֹתֶיהָ, נֶאֶנְקָה,</p>
</blockquote>

<blockquote>
<p>וְהִתְחִילָה בוֹכָה מָרָה,</p>
</blockquote>

<blockquote>
<p>פָּתְחָה פִיהָ, כָּכָה אָמְרָה:</p>
</blockquote>

<blockquote>
<p>&quot;כֻּלָּם שְׁעַת פְּרִידָתָם קְרוֹבָה,</p>
</blockquote>

<blockquote>
<p>הִנֵּה הִיא עַל-יַד הַפֶּתַח,</p>
</blockquote>

<blockquote>
<p>אַךְ פְּרִישָׁתִי קְרוֹבָה יוֹתֵר,</p>
</blockquote>

<blockquote>
<p>הִנֵּה בָּאָה שְׁעַת פְּרִידָתִי;</p>
</blockquote>

<blockquote>
<p>קָשֶׁה קָשֶׁה לִי לְהִפָּרֵד,</p>
</blockquote>

<blockquote>
<p>קָשְׁתָה עַד מְאֹד פְּרִישָׁתִי</p>
</blockquote>

<blockquote>
<p>מִן הַכְּפָר הַזֶּה הַנָּאֶה,</p>
</blockquote>

<blockquote>
<p>מִן הֶחָצֵר הַנֶּחְמֶדֶת,</p>
</blockquote>

<blockquote>
<p>בָּהּ גָּדַלְתִּי, הַיְפֵהפִיָּה,</p>
</blockquote>

<blockquote>
<p>בָּהּ עָלִיתִי וּפָרַחְתִּי,</p>
</blockquote>

<blockquote>
<p>כְּשֶׁגָּדַלְתִּי בָהּ תִּינֹקֶת</p>
</blockquote>

<blockquote>
<p>וּבִשְׁנוֹת יַלְדוּתִי עוֹדִי.</p>
</blockquote>

<br>  

<blockquote>
<p>לֹא אָמַרְתִּי, לֹא דִמִּיתִי,</p>
</blockquote>

<blockquote>
<p>וּמֵעוֹלָם לֹא הִרְהַרְתִּי,</p>
</blockquote>

<blockquote>
<p>לֹא חָלַמְתִּי, כִּי אֶפָּרֵד,</p>
</blockquote>

<blockquote>
<p>לֹא חָשַׁבְתִּי עַל הַפְּרִישָׁה,</p>
</blockquote>

<blockquote>
<p>כִּי אֶפָּרֵד מִן הָאַרְמוֹן,</p>
</blockquote>

<blockquote>
<p>מִן הָהָר הָרָם – אֶפָּרֵד.</p>
</blockquote>

<blockquote>
<p>עַתָּה אַאֲמִין בַּפְּרִישָׁה,</p>
</blockquote>

<blockquote>
<p>אֲנִי רוֹאָה – בָּאָה שְׁעָתִי:</p>
</blockquote>

<blockquote>
<p>שׁוֹתִים כְּבָר אֶת כּוֹס הַפְּרִידָה,</p>
</blockquote>

<blockquote>
<p>יֵין הַפְּרִידָה כֻלּוֹ אָפֵס,</p>
</blockquote>

<blockquote>
<p>גַּם אֶת הַמִּזְחָלוֹת הִפְנוּ,</p>
</blockquote>

<blockquote>
<p>כְּלַפֵּי חוּץ חֲזִיתָן פּוֹנָה,</p>
</blockquote>

<blockquote>
<p>צִדָּן פּוֹנֶה אֶל הָאֻרְוָה</p>
</blockquote>

<blockquote>
<p>גַּבָּן כְּלַפֵּי פְּנֵי הָרֶפֶת.</p>
</blockquote>

<br>  

<blockquote>
<p>מַה שַּׁי אֶתֵּן בִּפְרִישָׁתִי</p>
</blockquote>

<blockquote>
<p>מָה אַעֲנִיקָה בִּפְרֵדָתִי</p>
</blockquote>

<blockquote>
<p>בַּעֲבוּר חֲלֵב הוֹרָתִי,</p>
</blockquote>

<blockquote>
<p>בַּעֲבוּר טוּב אָבִי-מוֹרִי</p>
</blockquote>

<blockquote>
<p>בַּעֲבוּר אַהֲבַת אָחִי,</p>
</blockquote>

<blockquote>
<p>בַּעֲבוּר חִבַּת אֲחוֹתִי?</p>
</blockquote>

<blockquote>
<p>תּוֹדָה לוֹ לְאָבִי-מוֹרִי</p>
</blockquote>

<blockquote>
<p>בַּעֲבוּר כָּל חַיַּי, תּוֹדָה,</p>
</blockquote>

<blockquote>
<p>בַּעֲבוּר כָּל שֶאָכַלְתִּי,</p>
</blockquote>

<blockquote>
<p>בַּעֲבוּר כָּל הַמַּטְעַמִּים.</p>
</blockquote>

<br>  

<blockquote>
<p>תּוֹדָה לָךְ אִמִּי-הוֹרָתִי</p>
</blockquote>

<blockquote>
<p>כִּי טִפַּחְתְּ אוֹתִי, הַיַּלְדָּה,</p>
</blockquote>

<blockquote>
<p>כִּי נָשָׂאת אֶת הַתִּינֹקֶת,</p>
</blockquote>

<blockquote>
<p>הֲנִיקוֹת אוֹתִי בְּשָׁדֵךְ.</p>
</blockquote>

<br>  

<blockquote>
<p>גַּם לְךָ תוֹדָתִי, אָחִי,</p>
</blockquote>

<blockquote>
<p>וְגַם לָךְ אֲחוֹתִי – תּוֹדָה,</p>
</blockquote>

<blockquote>
<p>תּוֹדָה לְכָל בְּנֵי הַמִּשְׁפָּחָה</p>
</blockquote>

<blockquote>
<p>לְכָל רֵעַי שְׁנוֹת עֲבָרִי,</p>
</blockquote>

<blockquote>
<p>אֲשֶׁר אִתָּם פֹּה חָיִיתִי,</p>
</blockquote>

<blockquote>
<p>אֲשֶׁר אִתָּם פֹּה גָדַלְתִּי.</p>
</blockquote>

<blockquote>
<p>אַל תִּצְטַעֵר אָבִי-מוֹרִי</p>
</blockquote>

<blockquote>
<p>אַל תִּצְטַעֲרִי, הוֹרָתִי,</p>
</blockquote>

<blockquote>
<p>אַל תִּצְטַעֵר שֵׁבֶט-נוֹדָע</p>
</blockquote>

<blockquote>
<p>אַתֶּם כֻּלְּכֶם שְׁאֵרֵי בְשָׂרִי,</p>
</blockquote>

<blockquote>
<p>אַל תִּצְטַעֲרוּ, תִּדְאֲגוּ,</p>
</blockquote>

<blockquote>
<p>אַל תִּתְעַצְּבוּ פֹה בִגְלָלִי,</p>
</blockquote>

<blockquote>
<p>הַהוֹלֶכֶת לְאֶרֶץ נֵכָר,</p>
</blockquote>

<blockquote>
<p>אֶרֶץ נֵכָר לֹא יָדַעְתִּי.</p>
</blockquote>

<br>  

<blockquote>
<p>הֵן גַּם שָׁם זוֹרַחַת שֶׁמֶשׁ</p>
</blockquote>

<blockquote>
<p>וְיָרֵחַ שֶׁל אֱלוֹהַּ,</p>
</blockquote>

<blockquote>
<p>וְכוֹכָבִים נוֹצְצִים לַיְלָה,</p>
</blockquote>

<blockquote>
<p>וְהַדֻּבָּה בַּשָּׁמַיִם</p>
</blockquote>

<blockquote>
<p>שָׁם בָּאֲוִיר מִשְׂתָּרַעַת</p>
</blockquote>

<blockquote>
<p>בַּמֶּרְחַבְיָה לְלֹא-גְבוּלִים;</p>
</blockquote>

<blockquote>
<p>כִּי הֵם כֻּלָּם בְּכָל מָקוֹם.</p>
</blockquote>

<blockquote>
<p>אֶל כָּל מָקוֹם אֲשֶׁר אָבוֹא,</p>
</blockquote>

<blockquote>
<p>וְלֹא רַק בַּחֲצַר בֵּית-אַבָּא,</p>
</blockquote>

<blockquote>
<p>שָׁם חָיִיתִי רַכַּת-שָׁנִים.</p>
</blockquote>

<br>  

<blockquote>
<p>וּמֻכְרָחָה אֲנִי עַתָּה</p>
</blockquote>

<blockquote>
<p>לְהִפָּרֵד מִנְוֵה-פַּזִּי</p>
</blockquote>

<blockquote>
<p>וּמֵחֶדֶר זֶה שֶׁל אַבָּא,</p>
</blockquote>

<blockquote>
<p>מִמַּרְתְּפָהּ שֶׁל הוֹרָתִי</p>
</blockquote>

<blockquote>
<p>מִן הַבִּצּוֹת, מִן הַכָּרִים;</p>
</blockquote>

<blockquote>
<p>הִנְנִי נוֹטְשָׁה כַר הָעֵשֶׂב,</p>
</blockquote>

<blockquote>
<p>הַמַּעְיָנִים הַמַּזְהִירִים,</p>
</blockquote>

<blockquote>
<p>אֶת הַחוֹף הַמְּכֻסֶּה חוֹלוֹת;</p>
</blockquote>

<blockquote>
<p>וְתִרְחַצְנָה בוֹ הַנָּשִׁים</p>
</blockquote>

<blockquote>
<p>וְיִשְׁתַּעְשֵׁעַ קְטַן-הָרוֹעִים.</p>
</blockquote>

<br>  

<blockquote>
<p>הִנְנִי נוֹטְשָׁה אֶת הַבִּצָּה,</p>
</blockquote>

<blockquote>
<p>אֶת הַשָּׂדֶה לוֹ לַחוֹרֵשׁ,</p>
</blockquote>

<blockquote>
<p>אֶת הַיַּעַר לַמְּיֻגָּעִים,</p>
</blockquote>

<blockquote>
<p>אֶת הַחֻרְשׁוֹת לְכָל הַמְּטַיְּלִים,</p>
</blockquote>

<blockquote>
<p>אֶת הַגְּדֵרוֹת לְכָל פּוֹסֵעַ,</p>
</blockquote>

<blockquote>
<p>אֶת הַסִּמְטוֹת לְכָל הַנּוֹדְדִים,</p>
</blockquote>

<blockquote>
<p>אֶת הֶחָצֵר לְכָל הָרָצִים,</p>
</blockquote>

<blockquote>
<p>אֶת הַקִּירוֹת לְכָל הָעוֹמְדִים,</p>
</blockquote>

<blockquote>
<p>אֶת הָרְצָפוֹת לְכָל הַנְּקִיִּים,</p>
</blockquote>

<blockquote>
<p>קַרְשֵׁי-רִצְפָּה לְכָל הַמְטַאטְאִים,</p>
</blockquote>

<blockquote>
<p>אֶת הַכָּרִים לָאַיָּלִים,</p>
</blockquote>

<blockquote>
<p>עֳבִי-יַעַר לִנְמַרְמָרִים,</p>
</blockquote>

<blockquote>
<p>כָּל כַּר נִרְחָב לָאַוָּזִים,</p>
</blockquote>

<blockquote>
<p>אֶת הַסְּבַךְ לְעוֹף הַכָּנָף.</p>
</blockquote>

<br>  

<blockquote>
<p>הִנְנִי מִכָּאן הוֹלֶכֶת,</p>
</blockquote>

<blockquote>
<p>נֶעֱצֶבֶת אֲנִי נוֹטְשָׁה</p>
</blockquote>

<blockquote>
<p>כָּל אֲשֶׁר אֵלָיו הֻרְגַּלְתִּי,</p>
</blockquote>

<blockquote>
<p>הוֹלְכָה אֶל אֲשֶׁר לֹא אַכִּיר,</p>
</blockquote>

<blockquote>
<p>אֶל תְּחוּם לֵילוֹת שֶׁל הַחֹרֶף,</p>
</blockquote>

<blockquote>
<p>תְּחוּמֵי קֶרַח-אָבִיב חָלָק</p>
</blockquote>

<blockquote>
<p>הֶחָסֵר כָּל רֹשֶׁם צַעַד,</p>
</blockquote>

<blockquote>
<p>אֵין כָּל עִקְּבוֹת אִישׁ בַּשֶּטַח,</p>
</blockquote>

<blockquote>
<p>אֵין סִימָנֵי לְבוּשׁ עַל קְלִפָּה,</p>
</blockquote>

<blockquote>
<p>עִקְבוֹת שֹׁבֶל עַל הַשֶּׁלֶג.</p>
</blockquote>

<br>  

<blockquote>
<p>אִם אַךְ פַּעַם אָשׁוּב הֵנָּה</p>
</blockquote>

<blockquote>
<p>אֶל מְקוֹם הוּלַדְתִּי אֶחְזוֹר,</p>
</blockquote>

<blockquote>
<p>אִמִּי הִיא לֹא תִשְׁמַע קוֹלִי,</p>
</blockquote>

<blockquote>
<p>אָבִי הוּא לֹא יִשְׁמַע בִּכְיִי.</p>
</blockquote>

<blockquote>
<p>כְּשֶׁאַתְחִילָה בְּקִינוֹתַי,</p>
</blockquote>

<blockquote>
<p>עַל רָאשֵׁיהֶם בָּכֹה אֶבְכֶּה.</p>
</blockquote>

<blockquote>
<p>יַעֲלוּ עֲשָבִים צְעִירִים,</p>
</blockquote>

<blockquote>
<p>יִצְמַח יִגְדַּל כְּבָר הָעַרְעָר</p>
</blockquote>

<blockquote>
<p>שָׁם עַל גּוּף הוֹרָתִי אִמִּי,</p>
</blockquote>

<blockquote>
<p>עַל הָרֹאשׁ שֶׁל אָבִי מוֹרִי.</p>
</blockquote>

<br>  

<blockquote>
<p>אִם עוֹד פַּעַם אֲנִי בָּאָה</p>
</blockquote>

<blockquote>
<p>אֶל הֶחָצֵר זוֹ הָרְחָבָה,</p>
</blockquote>

<blockquote>
<p>אִישׁ כְּבָר לֹא יְקַדֵּם פָּנַי,</p>
</blockquote>

<blockquote>
<p>כְּבָר לֹא יַכִּיר אִישׁ מִי אָנִי,</p>
</blockquote>

<blockquote>
<p>חוּץ מִשְּׁתַּיִם רַעְיוֹתַי</p>
</blockquote>

<blockquote>
<p>חוּץ מִשְּׁתַּיִם שֶׁאָהַבְתִּי –</p>
</blockquote>

<blockquote>
<p>הַקִּשּׁוּרִים עַל הַגָּדֵר</p>
</blockquote>

<blockquote>
<p>וְהַמּוֹט שֶׁעַל הַשָּדֶה,</p>
</blockquote>

<blockquote>
<p>עוֹדִי יַלְדָּה שָׁם קָשַׁרְתִּי</p>
</blockquote>

<blockquote>
<p>עוֹדִי עַלְמָה שָׁם תָּקַעְתִּי.</p>
</blockquote>

<br>  

<blockquote>
<p>אוֹתִי תַכִּיר אַךְ הַפָּרָה,</p>
</blockquote>

<blockquote>
<p>שֶׁבְּעוֹדָהּ עֶגְלָה קְטַנָּה</p>
</blockquote>

<blockquote>
<p>לָהּ הִסְפַּקְתִּי מְזוֹנוֹתֶיהָ,</p>
</blockquote>

<blockquote>
<p>הִנֵּה גוֹעָה הִיא פֹה עַתָּה,</p>
</blockquote>

<blockquote>
<p>פֹּה עַל גַּלֵּי-זֶבֶל אֵלֶּה,</p>
</blockquote>

<blockquote>
<p>עַל פְּנֵי שַׁדְמוֹת סְתָו בַּקָּרָה –</p>
</blockquote>

<blockquote>
<p>פָּרָה זוֹ הִיא תַכִּירֵנִי,</p>
</blockquote>

<blockquote>
<p>כִּי בְּבַיִת זֶה נוֹלַדְתִּי.</p>
</blockquote>

<br>  

<blockquote>
<p>גַּם הַסּוּס מְשׂוֹשׂ-לֵב אָבִי</p>
</blockquote>

<blockquote>
<p>שֶׁהֶאֱכַלְתִּיו לָשׂבַע</p>
</blockquote>

<blockquote>
<p>וַאֲנִי עוֹד נַעֲרָה זְעִירָה</p>
</blockquote>

<blockquote>
<p>סוּס אֲשֶׁר צוֹהֵל פֹּה תָמִיד</p>
</blockquote>

<blockquote>
<p>פֹּה בֶּחָצֵר עַל גַּל אַשְׁפָּה</p>
</blockquote>

<blockquote>
<p>עַל פְּנֵי שַׁדְמוֹת סְתָו בַּקָּרָה –</p>
</blockquote>

<blockquote>
<p>גַּם הַסּוּס הוּא יַכִּירֵנִי</p>
</blockquote>

<blockquote>
<p>כִּי בְּבַיִת זֶה נוֹלַדְתִּי.</p>
</blockquote>

<br>  

<blockquote>
<p>גַּם הַכְּלַבְלָב זֶה שֶׁל אָחִי,</p>
</blockquote>

<blockquote>
<p>שֶׁפִּטַּמְתִּיו עוֹדִי יַלְדָּה,</p>
</blockquote>

<blockquote>
<p>שֶׁלִמַּדְתִּיו עוֹדִי קְטַנָּה,</p>
</blockquote>

<blockquote>
<p>כֶּלֶב זֶה הַצּוֹעֵק תָּמִיד</p>
</blockquote>

<blockquote>
<p>פֹּה בֶּחָצֵר עַל גַּל אַשְׁפָּה</p>
</blockquote>

<blockquote>
<p>עַל פְּנֵי שַׁדְמוֹת סְתָו בַּקָּרָה –</p>
</blockquote>

<blockquote>
<p>הוּא גַם הוּא פֹה יַכִּירֵנִי,</p>
</blockquote>

<blockquote>
<p>כִּי בְּבַיִת זֶה נוֹלַדְתִּי.</p>
</blockquote>

<br>  

<blockquote>
<p>אַךְ אֲחֵרִים לֹא יַכִּירוּ</p>
</blockquote>

<blockquote>
<p>בְּחָזְרִי אֶל מְקוֹם הֻלַּדְתִּי.</p>
</blockquote>

<blockquote>
<p>הַמַּעְבָּרוֹת יִהְיוּ כְּקֶדֶם,</p>
</blockquote>

<blockquote>
<p>אוֹתוֹ בַיִת עַל מְקוֹמוֹ,</p>
</blockquote>

<blockquote>
<p>הַמִּפְרָצִים כְּמוֹ שֶׁהָיוּ,</p>
</blockquote>

<blockquote>
<p>נְחִיל כָּל דָּגָה עַל מְקוֹמוֹ.</p>
</blockquote>

<br>  

<blockquote>
<p>שָׁלוֹם, שָׁלוֹם לְךָ נָוִי,</p>
</blockquote>

<blockquote>
<p>בַּיִת זֶה עִם גַּג רְעָפָיו –</p>
</blockquote>

<blockquote>
<p>הָהּ, מַה טּוֹב לִי אִלּוּ שַׁבְתִּי,</p>
</blockquote>

<blockquote>
<p>הָהּ, מַה טּוֹב לִי לוּ חָזַרְתִּי!</p>
</blockquote>

<br>  

<blockquote>
<p>שָׁלוֹם לָךְ, אַכְסַדְרָה, שָׁלוֹם</p>
</blockquote>

<blockquote>
<p>לָךְ עַל רִצְפַּת כָּל קְרָשַׁיִךְ</p>
</blockquote>

<blockquote>
<p>הָהּ, מַה טּוֹב לִי אִלּוּ שַׁבְתִּי,</p>
</blockquote>

<blockquote>
<p>הָהּ, מַה טּוֹב לִי לוּ חָזַרְתִּי!</p>
</blockquote>

<br>  

<blockquote>
<p>שָׁלוֹם לָךְ חָצֵר נִרְחֶבֶת,</p>
</blockquote>

<blockquote>
<p>חָצֵר הֶעֶלְתָה עֵץ מֵילָה,</p>
</blockquote>

<blockquote>
<p>הָהּ, מַה טּוֹב לִי אִלּוּ שַׁבְתִּי,</p>
</blockquote>

<blockquote>
<p>הָהּ, מַה טּוֹב לִי לוּ חָזַרְתִּי!</p>
</blockquote>

<br>  

<blockquote>
<p>בִּרְכַּת שְׁלוֹמִי שְׂאוּ מִמֶּנִּי –</p>
</blockquote>

<blockquote>
<p>יַעַר, גַּרְגְּרִים וָאָרֶץ,</p>
</blockquote>

<blockquote>
<p>כָּל הַדֹּבֶר עוֹטֶה פֶרַח,</p>
</blockquote>

<blockquote>
<p>כָּל אֲפָר וְהָעֲשָבִים,</p>
</blockquote>

<blockquote>
<p>כָּל אֲגַם וְכָל אִיֵּיהֶם,</p>
</blockquote>

<blockquote>
<p>הַמִּפְרָצִים הָעֲמֻקִּים,</p>
</blockquote>

<blockquote>
<p>כָּל הַגְּבָעוֹת וְחֻרְשׁוֹת-אֹרֶן,</p>
</blockquote>

<blockquote>
<p>כָּל הַנְּחָלִים וְהַלִּבְנִים!</p>
</blockquote>

<br>  

<blockquote>
<p>וְהַנַּפָּח אִלְמָרִינֶן</p>
</blockquote>

<blockquote>
<p>הוֹשִׁיב אֶת הַבַּת בְּמִזְחַלְתּוֹ</p>
</blockquote>

<blockquote>
<p>וְאֶת הַסּוּס בַּמַּגְלֵב דָּפַק,</p>
</blockquote>

<blockquote>
<p>פָּתַח פִּיו וְכָכָה אָמַר:</p>
</blockquote>

<blockquote>
<p>&quot;שָׁלוֹם לָךְ שְׂפַת יָם וְגָדָה</p>
</blockquote>

<blockquote>
<p>חוֹף הַיָּם וּשְׂפַת הַשָּׂדֶה,</p>
</blockquote>

<blockquote>
<p>הָאֳרָנִים עַל הֶהָרִים,</p>
</blockquote>

<blockquote>
<p>הָאִילָנוֹת שֶׁבַּיַּעַר,</p>
</blockquote>

<blockquote>
<p>הָעֻזְרָדִים לְיַד הַבַּיִת,</p>
</blockquote>

<blockquote>
<p>הָעַרְעָרִים עַל הַמַּעְיָן,</p>
</blockquote>

<blockquote>
<p>הַדֻּבְדְּבָנִים שֶׁבַּשָּׂדֶה,</p>
</blockquote>

<blockquote>
<p>קְנֵי הַגַּרְגְּרִים וְהַדֶּשֶׁא,</p>
</blockquote>

<blockquote>
<p>כָּל הַשִּׂיחִים, שָׁרְשֵׁי-אֵלָה</p>
</blockquote>

<blockquote>
<p>טַרְפֵי אַלְמוֹן, קְלִפַּת לִבְנֶה!&quot;</p>
</blockquote>

<br>  

<blockquote>
<p>וְאִלְמָרִינֶן יָצָא הָלַךְ</p>
</blockquote>

<blockquote>
<p>מִן הֶחָצֵר בְּפּוֹחְיוֹלָה.</p>
</blockquote>

<blockquote>
<p>אַךְ הַיְלָדִים עוֹדָם שָׁרִים</p>
</blockquote>

<blockquote>
<p>פָּתְחוּ הֵם בְּשִׁירִים, שָׁרוּ:</p>
</blockquote>

<blockquote>
<p>&quot;צִפּוֹר שְׁחוֹרָה בָאָה-עָפָה,</p>
</blockquote>

<blockquote>
<p>דֶּרֶךְ יַעַר הִנֵּה חָשָׁה,</p>
</blockquote>

<blockquote>
<p>יָדְעָה לִגְזוֹל פֹּה בָרַוְזָה,</p>
</blockquote>

<blockquote>
<p>לָקְחָה לָהּ אֶת גַּרְגְּרֵנוּ,</p>
</blockquote>

<blockquote>
<p>נָשְׂאָה לָהּ אֶת תַּפּוּחֵנוּ,</p>
</blockquote>

<blockquote>
<p>נָחָה אִתָּהּ אֶת דָּגֵנוּ.</p>
</blockquote>

<blockquote>
<p>אַךְ מְעַט בִּמְחִירָהּ נָתְנָה,</p>
</blockquote>

<blockquote>
<p>פִּתְּתָה אוֹתָה בְּהוֹן כֶּסֶף.</p>
</blockquote>

<br>  

<blockquote>
<p>מִי הַמַּיְמָה יוֹבִילֵנוּ,</p>
</blockquote>

<blockquote>
<p>מִי יַשְׁקֵנוּ עַל הַנָּהָר?</p>
</blockquote>

<blockquote>
<p>פֹּה יִשָּׁאֲרוּ הַדְּלָיִים,</p>
</blockquote>

<blockquote>
<p>עַל הַמַּסְמֵר פֹּה הָאֵסֶל,</p>
</blockquote>

<blockquote>
<p>לֹא יְטַאטְאוּ הָרִצְפָּה</p>
</blockquote>

<blockquote>
<p>וְאֶת הַקְּרָשִׁים לֹא יְכַבְּדוּ,</p>
</blockquote>

<blockquote>
<p>כְּלֵי-הָאֹכֶל לֹא-רְחוּצִים,</p>
</blockquote>

<blockquote>
<p>אָזְנֵי כַדִּים מְזֹהָמִים.&quot;</p>
</blockquote>

<br>  

<blockquote>
<p>וְהַנַּפָּח אִלְמָרִינֶן</p>
</blockquote>

<blockquote>
<p>נִמְהָר, נֶחְפָּז הוּא עִם אִשְׁתּוֹ.</p>
</blockquote>

<blockquote>
<p>שָׁרְקָה שָׁרֹק הַמִּזְחֶלֶת</p>
</blockquote>

<blockquote>
<p>עַל פְּנֵי חוֹפֵי סָרִיאוֹלָה,</p>
</blockquote>

<blockquote>
<p>עַל לְשׁוֹן-הַיָּם הַמָּתוֹק</p>
</blockquote>

<blockquote>
<p>עַל הָהָר, עַל גַּב הַחוֹלוֹת</p>
</blockquote>

<blockquote>
<p>נִתְּזוּ גַרְגְּרֵי-חוֹל וְחָצָץ</p>
</blockquote>

<blockquote>
<p>הַמִּזְחֶלֶת מִשְׁתַּקְשֶׁקֶת,</p>
</blockquote>

<blockquote>
<p>הִיא וְכָל טַבְּעוֹת הַבַּרְזֶל</p>
</blockquote>

<blockquote>
<p>וּמַשְׁעֵנוֹת עֵץ הַלִּבְנֶה.</p>
</blockquote>

<blockquote>
<p>צְרוֹר הָעֲרָבָה הִתְפַּקַּע</p>
</blockquote>

<blockquote>
<p>וְקֶשֶׁת-הָעֻזְרָד חָרָקָה,</p>
</blockquote>

<blockquote>
<p>שְׁנֵי הַיְצוּלִים נֶאֱנָחוּ,</p>
</blockquote>

<blockquote>
<p>קִשְׁקְשׁוּ בְּקוֹל טַבָּעוֹת,</p>
</blockquote>

<blockquote>
<p>כָּךְ הַסּוּס אָץ בִּמְרוּצָתוֹ,</p>
</blockquote>

<blockquote>
<p>סוּס קַל רֶגֶל וּלְבֶן-מֵצַח.</p>
</blockquote>

<br>  

<blockquote>
<p>דָּהַר יוֹם וְדָהַר שֵׁנִי,</p>
</blockquote>

<blockquote>
<p>גַּם בַּיּוֹם הַשְּׁלִישִׁי דָהַר.</p>
</blockquote>

<blockquote>
<p>בְּיַד אַחַת מוֹשְׁכוֹת סוּסוֹ</p>
</blockquote>

<blockquote>
<p>וּבַשְּׁנִיָּה – כַּף רַעְיָתוֹ,</p>
</blockquote>

<blockquote>
<p>רֶגֶל אַחַת שְׁלוּחָה חוּצָה,</p>
</blockquote>

<blockquote>
<p>רֶגֶל שְׁנִיָּה תַחַת לֶבֶד.</p>
</blockquote>

<br>  

<blockquote>
<p>רָץ הַסּוּס וּבָא בַּדֶּרֶךְ,</p>
</blockquote>

<blockquote>
<p>רָץ, מְמַעֵט אֶת הַדֶּרֶךְ,</p>
</blockquote>

<blockquote>
<p>בָּא וְקָרֵב אֶל הַבַּיִת,</p>
</blockquote>

<blockquote>
<p>בֵּיתוֹ זֶה שֶׁל אִלְמָרִינֶן.</p>
</blockquote>

<blockquote>
<p>וְסוֹף-סוֹף – בַּיּוֹם הַשְּׁלִישִׁי</p>
</blockquote>

<blockquote>
<p>וְהַשֶׁמֶשׁ נוֹטֶה לַעֲרוֹב,</p>
</blockquote>

<blockquote>
<p>נִרְאָה בֵּיתוֹ שֶׁל הַנַּפָּח,</p>
</blockquote>

<blockquote>
<p>קָרֵב כְּבָר בֵּית אִלְמָרִינֶן.</p>
</blockquote>

<blockquote>
<p>נִשָּׂא פִיחַ סְרָטִים-סְרָטִים</p>
</blockquote>

<blockquote>
<p>עָשָׁן עוֹלֶה תַבְנִית עָנָן,</p>
</blockquote>

<blockquote>
<p>עָשָׁן עַלִּיז מִן הַבַּיִת</p>
</blockquote>

<blockquote>
<p>רַב, מִתְאַבֵּךְ הַשָּׁמָיְמָה.</p>
</blockquote>

<br>  

<h3 id="יַלְדוּתקוּלֶרְווֹ">יַלְדוּת קוּלֶרְווֹ</h3>

<blockquote>
<p>לֹא עַב עָנָן עָלֹה עָלָה,</p>
</blockquote>

<blockquote>
<p>וְלֹא הֶעָשָׁן בָּא מִתַּמֵּר –</p>
</blockquote>

<blockquote>
<p>אַנְשֵׁי חֵיל אוּנְטַמוֹ עָלוּ</p>
</blockquote>

<blockquote>
<p>לַמִּלְחָמָה עַל קָלֶרְווֹ.</p>
</blockquote>

<br> 

<blockquote>
<p>וַיָּבוֹאוּ בַּחֲרָבוֹת</p>
</blockquote>

<blockquote>
<p>כָּל גִּבּוֹרֵי בְּנֵי אוּנְטַמוֹ,</p>
</blockquote>

<blockquote>
<p>הִכּוּ אֶת כָּל בְּנֵי קָלֶרְווֹ,</p>
</blockquote>

<blockquote>
<p>אֶת כָּל שִׁבְטוֹ הִכּוּ נָפֶשׁ,</p>
</blockquote>

<blockquote>
<p>וּבָאֵשׁ חֲצֵרוֹ שִׁלְּחוּ</p>
</blockquote>

<blockquote>
<p>וַיְשִׂימוּהוּ אָז תֵּל עוֹלָם.</p>
</blockquote>

<blockquote>
<p>אִשְׁתּוֹ הִיא רַק מִלְּטָה נַפְשָׁהּ,</p>
</blockquote>

<blockquote>
<p>לִפְנֵי צַר בַּשִּׁבְיָה הָלְכָה</p>
</blockquote>

<blockquote>
<p>וַתִּלָּקַח לְאוּנְטַמוֹ.</p>
</blockquote>

<blockquote>
<p>שָׁם תְּכַבֵּד אֶת הַבַּיִת,</p>
</blockquote>

<blockquote>
<p>שָׁם תְּטַאטֵא אֶת הָרִצְפָּה.</p>
</blockquote>

<br>  

<blockquote>
<p>וְיָמִים מְעַטִּים עָבְרוּ, חָלְפוּ,</p>
</blockquote>

<blockquote>
<p>וַיִּוָּלֵד יֶלֶד-נַעַר,</p>
</blockquote>

<blockquote>
<p>בֵּן לָאִשָּׁה הָאֻמְלָלָה.</p>
</blockquote>

<blockquote>
<p>אֵיזֶה שֵׁם לוֹ תִּקְרָא אִמּוֹ?</p>
</blockquote>

<blockquote>
<p>קָרְאָה אִמּוֹ לוֹ קוּלֶרְווֹ.</p>
</blockquote>

<blockquote>
<p>וַיָּשִׂימוּ אֶת הַיֶּלֶד,</p>
</blockquote>

<blockquote>
<p>אֶת הַיָּתוֹם, וְאָב לוֹ אָיִן,</p>
</blockquote>

<blockquote>
<p>וַיְשִׂימוּהוּ בַּעֲרִיסָה,</p>
</blockquote>

<blockquote>
<p>וַיִּנּוֹעַ בָּהּ הַיָּלוּד.</p>
</blockquote>

<br>

<blockquote>
<p>הוּא בָּעֶרֶשׂ מִתְנַעְנֵעַ,</p>
</blockquote>

<blockquote>
<p>וְרוּחַ נָשְׁבָה בְּמַחְלְפוֹתָיו,</p>
</blockquote>

<blockquote>
<p>וַיִּנּוֹעַ יוֹם וְעוֹד אֶחָד,</p>
</blockquote>

<blockquote>
<p>וּבִהְיוֹת הַיּוֹם הַשְּׁלִישִׁי</p>
</blockquote>

<blockquote>
<p>בָּעַט זֶה הַיִּלּוֹד בְּעַרְשׂוֹ,</p>
</blockquote>

<blockquote>
<p>הִשְׁלִיךְ אֶת חִתּוּלָיו מֶנּוּ,</p>
</blockquote>

<blockquote>
<p>וְעַל הַשְּׂמִיכָה זָחַל, יָשַׁב,</p>
</blockquote>

<blockquote>
<p>נִפֵּץ, עָשָׂה שְׁבָבִים שְׁבָבִים</p>
</blockquote>

<blockquote>
<p>עַרְשׂוֹ הָעֲשׂוּיָה זִסְפּוֹן</p>
</blockquote>

<blockquote>
<p>וְאֶת חִתּוּלָיו קָרַע קְרָעִים,</p>
</blockquote>

<blockquote>
<p>וּבְמַעֲלָלָיו כְּבָר יִתְנַכָּר:</p>
</blockquote>

<blockquote>
<p>אִישׁ בִּרְבוֹת הַיָּמִים יִהְיֶה</p>
</blockquote>

<blockquote>
<p>אַף אִישׁ חַיִל בֵּין אֲנָשִׁים.</p>
</blockquote>

<br>  

<blockquote>
<p>וְהוּא גָּדַל חֹדֶשׁ יָמִים</p>
</blockquote>

<blockquote>
<p>וְעוֹד חֹדֶשׁ, וּבַשְּׁלִישִׁי</p>
</blockquote>

<blockquote>
<p>עַד בִּרְכַּיִם כְּבָר הִגִּיעַ,</p>
</blockquote>

<blockquote>
<p>וְהוּא שָׁקוּעַ בְּמַחְשְׁבוֹתָיו:</p>
</blockquote>

<blockquote>
<p>&quot;לוּ גָּדַלְתִּי, לוּ גָּבַהְתִּי,</p>
</blockquote>

<blockquote>
<p>וְאוֹן בְּמָתְנַי וְדֵי-כֹחַ,</p>
</blockquote>

<blockquote>
<p>וְנָקַמְתִּי אֶת דְּמֵי אָבִי,</p>
</blockquote>

<blockquote>
<p>וְנָקַמְתִּי יְגוֹן הוֹרָתִי.&quot;</p>
</blockquote>

<br>  

<blockquote>
<p>שָׁמַע אֶת הַלָּז אוּנְטַמוֹ</p>
</blockquote>

<blockquote>
<p>כֹּה מְדַבֵּר, עָנָה וְאָמָר:</p>
</blockquote>

<blockquote>
<p>&quot;זֶה לְפִיד לִי וּלְבֵית אָבִי,</p>
</blockquote>

<blockquote>
<p>הוּא קָלֶרְווֹ שֵׁנִי יִהְיֶה.&quot;</p>
</blockquote>

<br>  

<blockquote>
<p>וַיִּתְיָעֲצוּ הַגְּבָרִים,</p>
</blockquote>

<blockquote>
<p>הֶעֱרִימוּ סוֹד הַנָּשִׁים:</p>
</blockquote>

<blockquote>
<p>אֵיכָה יוּכְלוּ לוֹ לַנָּעַר,</p>
</blockquote>

<blockquote>
<p>אֵי הַדֶּרֶךְ יִקְחוּ נַפְשׁוֹ?</p>
</blockquote>

<br> 

<blockquote>
<p>וַיְשִׂימוּהוּ בְּתוֹךְ חָבִית</p>
</blockquote>

<blockquote>
<p>וְאֶת הֶחָבִית עַל הַמַּיִם,</p>
</blockquote>

<blockquote>
<p>בַּשִּׁבֹּלֶת וּבַמָּיִם.</p>
</blockquote>

<br>  

<blockquote>
<p>חָלְפוּ, עָבְרוּ שְׁלשָׁה לֵילוֹת,</p>
</blockquote>

<blockquote>
<p>וַיָּבוֹאוּ כֻּלָּם לִרְאוֹת,</p>
</blockquote>

<blockquote>
<p>אִם לֹא טָבַע כְּבָר בַּמַּיִם,</p>
</blockquote>

<blockquote>
<p>אִם כְּבָר מֵת בְּאוֹתָהּ חָבִית.</p>
</blockquote>

<br>  

<blockquote>
<p>אַךְ לֹא טָבַע בְּמַיִם רַבִּים,</p>
</blockquote>

<blockquote>
<p>אַךְ לֹא מֵת בְּאוֹתָהּ חָבִית,</p>
</blockquote>

<blockquote>
<p>כִּי מִתּוֹךְ הֶחָבִית יָצָא,</p>
</blockquote>

<blockquote>
<p>יָשַׁב לוֹ עַל גַּב הַמִּשְׁבָּר</p>
</blockquote>

<blockquote>
<p>וּבַמַּטֶּה – מַטֵּה-נְחֹשֶׁת,</p>
</blockquote>

<blockquote>
<p>אֲשֶׁר עָלָיו פְּתִיל הַמֶּשִׁי –</p>
</blockquote>

<blockquote>
<p>צָד אֶת דְּגֵי הַיָּם בַּמַּיִם,</p>
</blockquote>

<blockquote>
<p>מָדַד מֵי הַיָּם בַּמַּטֶּה,</p>
</blockquote>

<blockquote>
<p>כִּי לֹא רַבּוּ שָׁם הַמַּיִם,</p>
</blockquote>

<blockquote>
<p>אַךְ כִּמְלֹא שְׁתֵּי כַּפּוֹת מַיִם,</p>
</blockquote>

<blockquote>
<p>וְאִם אֶת כֻּלָּם תּוֹצִיא בְּמִסְפָּר,</p>
</blockquote>

<blockquote>
<p>מְעַט יִמָּצֵא גַּם לַשְּׁלִישִׁית.</p>
</blockquote>

<br>  

<blockquote>
<p>וְאוּנְטַמוֹ אוֹמֵר לְנַפְשׁוֹ:</p>
</blockquote>

<blockquote>
<p>&quot;אֵיךְ אֶתְחַכְּמָה לוֹ לַיֶּלֶד,</p>
</blockquote>

<blockquote>
<p>אֵיכָה אָמִיט עָלָיו שׁוֹאָה,</p>
</blockquote>

<blockquote>
<p>אֵי הַדֶּרֶךְ אֶקַּח נַפְשׁוֹ?&quot;</p>
</blockquote>

<br>  

<blockquote>
<p>וַיָּקוּמוּ וַיַּעַרְמוּ</p>
</blockquote>

<blockquote>
<p>גִּזְרֵי לִבְנֶה, גְּזָרִים רַבִּים,</p>
</blockquote>

<blockquote>
<p>כַּמָּה מֵאוֹת בַּדֵּי אַלָּה,</p>
</blockquote>

<blockquote>
<p>אַלְפֵי צַבִּים מְלֵאִים קְלִפָּה</p>
</blockquote>

<blockquote>
<p>וְאֶת הָאֵשׁ בַּגְּזָרִים שִׁלְּחוּ –</p>
</blockquote>

<blockquote>
<p>וּבַנְּסָרִים נֶאֱחָזָה.</p>
</blockquote>

<blockquote>
<p>וְאֶת הַיֶּלֶד אָז הִשְׁלִיכוּ</p>
</blockquote>

<blockquote>
<p>בּוֹ בַּמּוֹקֵד, בַּלֶּהָבָה.</p>
</blockquote>

<br>  

<blockquote>
<p>וְהַמּוֹקֵד בּוֹעֵר הוֹלֵךְ</p>
</blockquote>

<blockquote>
<p>יוֹם וְעוֹד יוֹם; בַּיּוֹם הַשְּׁלִישִׁי</p>
</blockquote>

<blockquote>
<p>שׁוּב הִתְכַּנְּסוּ, הִסְתַּכָּלוּ:</p>
</blockquote>

<blockquote>
<p>יוֹשֵׁב לוֹ הַבֵּן בָּאֵפֶר,</p>
</blockquote>

<blockquote>
<p>עַד חֲלָצָיו בְּתוֹךְ אֵפֶר,</p>
</blockquote>

<blockquote>
<p>יָדוֹ תֹּאחֵז אֶת הַמַּחְתָּה,</p>
</blockquote>

<blockquote>
<p>מַחְתָּה יֵיטִיב בָּהּ הַמְּדוּרָה,</p>
</blockquote>

<blockquote>
<p>יוֹשֵׁב, חוֹתֶה הַגֶּחָלִים,</p>
</blockquote>

<blockquote>
<p>וְלֹא נָפַל מִשְּׂעַר רֹאשׁוֹ,</p>
</blockquote>

<blockquote>
<p>וְלֹא חָלוּ מוֹקְדֵי אֵשׁ בּוֹ.</p>
</blockquote>

<br> 

<blockquote>
<p>מִי זֶה יַעֲזֹר לְאוּנְטַמוֹ</p>
</blockquote>

<blockquote>
<p>בְּנַפְתּוּלָיו עִם הַנָּעַר?</p>
</blockquote>

<blockquote>
<p>שָׁוְא יִתְחַכֵּם לְהַאֲבִידוֹ</p>
</blockquote>

<blockquote>
<p>וּלְהַכְחִידוֹ מִן הָאָרֶץ.</p>
</blockquote>

<blockquote>
<p>וַיִּוָּאֵשׁ כְּבָר אוּנְטַמוֹ</p>
</blockquote>

<blockquote>
<p>מֵהַכְחִידוֹ מִן הָאָרֶץ</p>
</blockquote>

<blockquote>
<p>וַיְגַדְּלֵהוּ כְּאַחַד בָּנָיו.</p>
</blockquote>

<br>  

<blockquote>
<p>וְקוּלֶרְווֹ גָּדַל, רָבָה,</p>
</blockquote>

<blockquote>
<p>וַיְשַׁלְּחֵהוּ אָז אוּנְטַמוֹ,</p>
</blockquote>

<blockquote>
<p>מָסַר לוֹ בֵּן קָטָן, תִּינוֹק,</p>
</blockquote>

<blockquote>
<p>בּוֹ יְטַפֵּל וִיטַפְּחֵהוּ.</p>
</blockquote>

<blockquote>
<p>&quot;שִׂים עֵינֶיךָ עַל הַיֶּלֶד,</p>
</blockquote>

<blockquote>
<p>תַּאֲכִילוֹ וְאָכָלְתָּ,</p>
</blockquote>

<blockquote>
<p>רְחַץ חִתּוּלָיו בְּמֵי הַנָּהָר</p>
</blockquote>

<blockquote>
<p>וְנִקִּיתָ אֶת תִּלְבָּשְׁתּוֹ.&quot;</p>
</blockquote>

<br>  

<blockquote>
<p>הָיָה מְטַפֵּל בּוֹ יוֹם אֶחָד,</p>
</blockquote>

<blockquote>
<p>וּבַשֵּׁנִי שָׁבַר יָדָיו</p>
</blockquote>

<blockquote>
<p>וְעֵינָיו נִקֵּר, וּבַשְּׁלִישִׁי</p>
</blockquote>

<blockquote>
<p>עָשָׂה כָּלָה בּוֹ בַּיֶּלֶד,</p>
</blockquote>

<blockquote>
<p>וּבַיָּם חִתּוּלָיו זָרַק</p>
</blockquote>

<blockquote>
<p>וּבָאֵשׁ אֶת עַרְשׂוֹ הִבְעִיר.</p>
</blockquote>

<br>  

<blockquote>
<p>וְאוּנְטַמוֹ אוֹמֵר לְנַפְשׁוֹ:</p>
</blockquote>

<blockquote>
<p>&quot;כִּי לֹא יִצְלַח זֶה כָּל יָמָיו</p>
</blockquote>

<blockquote>
<p>לְטִפּוּלִים בְּתִינוֹקוֹת,</p>
</blockquote>

<blockquote>
<p>וּלְמַה יִּצְלַח וּלְמַה נּוֹצַר,</p>
</blockquote>

<blockquote>
<p>וְאַעֲבִידֶנּוּ בּוֹ, וְיָעַשׂ,</p>
</blockquote>

<blockquote>
<p>אִם לֹא לִכְרֹת עֵץ מִיָּעַר?&quot;</p>
</blockquote>

<blockquote>
<p>וַיְשַׁלְּחֶנּוּ לִכְרֹת עֵצִים.</p>
</blockquote>

<br>  

<blockquote>
<p>וְקוּלֶרְווֹ בֶּן קָלֶרְווֹ</p>
</blockquote>

<blockquote>
<p>עָנָה וְאָמַר, וְאֵלֶּה דְּבָרָיו:</p>
</blockquote>

<blockquote>
<p>&quot;יִיגַע, יַעֲבֹד פֹּה לֶמְפּוֹ,</p>
</blockquote>

<blockquote>
<p>יַחְטֹב חִיסִי קוֹרוֹת עֵצִים.&quot;</p>
</blockquote>

<br>  

<blockquote>
<p>וְאֶת הַגַּרְזֶן נָעַץ בְּגֶזֶר,</p>
</blockquote>

<blockquote>
<p>הֵקִים סַעַר עַז בַּיַּעַר,</p>
</blockquote>

<blockquote>
<p>שָׁרַק בִּמְלֹא תְּחוּם הַחֹרְשָׁה,</p>
</blockquote>

<blockquote>
<p>כָּכָה אָמַר, אֵלֶּה דְּבָרָיו:</p>
</blockquote>

<blockquote>
<p>&quot;נָפֹל יִפֹּל עֵץ הַיַּעַר,</p>
</blockquote>

<blockquote>
<p>לִבְנֵי-כֶסֶף יִכָּרֵתוּן</p>
</blockquote>

<blockquote>
<p>עַד הַמָּקוֹם שָׁם יַגִּיעַ</p>
</blockquote>

<blockquote>
<p>קוֹלִי וּשְׁרִיקָתִי בָּאָה.</p>
</blockquote>

<br>  

<blockquote>
<p>&quot;אַל סַרְעַפּוֹת וְאַל דָּלִיּוֹת,</p>
</blockquote>

<blockquote>
<p>אַל תָּנֵצְנָה הַשִּׁבֳּלִים</p>
</blockquote>

<blockquote>
<p>וּמֵעַתָּה וְעַד הָעוֹלָם,</p>
</blockquote>

<blockquote>
<p>כָּל עוֹד אוֹר יָרֵחַ יָהֵל,</p>
</blockquote>

<blockquote>
<p>מָקוֹם בּוֹ קוּלֶרְווֹ חָטָב.</p>
</blockquote>

<br>  

<blockquote>
<p>&quot;קַרְקַע זֶה אִם יִזָּרֵעַ,</p>
</blockquote>

<blockquote>
<p>אִם יָנֵצוּ הַנִּצָּנִים,</p>
</blockquote>

<blockquote>
<p>יִהְיוּ עוֹלִים מִן הָאָרֶץ,</p>
</blockquote>

<blockquote>
<p>עוֹלִים וּמוֹצִיאִים קָנֶה –</p>
</blockquote>

<blockquote>
<p>אַל יְהִי לְעוֹלָם אָבִיב,</p>
</blockquote>

<blockquote>
<p>וְאַל יִהְיוּ לְשִׁבֳּלִים.&quot;</p>
</blockquote>

<br>  

<blockquote>
<p>חָרָה אַף אוּנְטַמוֹ, עָנָה:</p>
</blockquote>

<blockquote>
<p>&quot;עֶבֶד זֶה לִמְאוּם לֹא יִצְלָח,</p>
</blockquote>

<blockquote>
<p>בַּאֲשֶׁר יִגַּע שָׁם יָרֵעַ,</p>
</blockquote>

<blockquote>
<p>אֲבִיאֶנּוּ לְאֶרֶץ רוּסְיָה,</p>
</blockquote>

<blockquote>
<p>אוֹ טוֹב אָחוּשׁ וְאֶמְכְּרֶנּוּ</p>
</blockquote>

<blockquote>
<p>לְאִלְמָרִינֶן, יִהְיֶה מֵנִיף</p>
</blockquote>

<blockquote>
<p>הַמַּקֶּבֶת בַּמַּפָּחָה.&quot;</p>
</blockquote>

<br>  

<blockquote>
<p>וַיִּמְכְּרֶנּוּ מִמְכַּר עָבֶד.</p>
</blockquote>

<blockquote>
<p>וּבִמְחִירוֹ כַּמָּה קִבֵּל?</p>
</blockquote>

<blockquote>
<p>נָתְנוּ לוֹ בְּעַד הָעֶלֶם</p>
</blockquote>

<blockquote>
<p>דְּוָדִים שְנַיִם, שֶׁהִתְיַשְּׁנוּ,</p>
</blockquote>

<blockquote>
<p>שְׁלשָׁה קְרָסִים, קַרְסֵי-בַרְזֶל,</p>
</blockquote>

<blockquote>
<p>חָמֵשׁ פְּצִירוֹת מַעֲלוֹת חֲלוּדָה</p>
</blockquote>

<blockquote>
<p>וּמַגָּלִים חֲצִי תְּרֵיסָר</p>
</blockquote>

<blockquote>
<p>מִשִּׁיּוּרֵי יָשָׁן נוֹשָׁן –</p>
</blockquote>

<blockquote>
<p>אֵלֶּה נָתְנוּ בְּעַד הָעֶבֶד,</p>
</blockquote>

<blockquote>
<p>עֶלֶם בָּטֵל וְלֹא יִצְלָח.</p>
</blockquote>

<br>  

<h3 id="קוּלֶרְווֹעֶבֶדלְאִלְמָרִינֶן•הַהַשְׁבָּעָהלְעֵתצֵאתהָעֲדָרִים">קוּלֶרְווֹ עֶבֶד לְאִלְמָרִינֶן \• הַהַשְׁבָּעָה לְעֵת צֵאת הָעֲדָרִים</h3>

<blockquote>
<p>קָלֶרְוֵינֶן בֶּן קָלֶרְווֹ,</p>
</blockquote>

<blockquote>
<p>עֶלֶם בְּאַנְפִּילָאוֹת-תְּכֵלֶת</p>
</blockquote>

<blockquote>
<p>עִם תַּלְתַּלֵּי-זָהָב יָפִים</p>
</blockquote>

<blockquote>
<p>וּבִנְעָלִים מֵעוֹר נָאֶה,</p>
</blockquote>

<blockquote>
<p>נִכְנַס לְבֵיתוֹ שֶׁל הַנַּפָּח.</p>
</blockquote>

<blockquote>
<p>עוֹד הָעֶרֶב בָּא וּבִקֵּשׁ</p>
</blockquote>

<blockquote>
<p>לוֹ עֲבוֹדָה וְיַעֲשֶׂנָּה</p>
</blockquote>

<blockquote>
<p>וּבַבֹּקֶר שָׁאַל גְּבִרְתּוֹ:</p>
</blockquote>

<blockquote>
<p>&quot;נִקְבִי לִי אֶת עֲבוֹדָתִי,</p>
</blockquote>

<blockquote>
<p>קִרְאִי שֵׁם לַאֲשֶׁר אָעַשׂ,</p>
</blockquote>

<blockquote>
<p>מַה לִּי לַעֲשׂוֹת וְעָשִׂיתִי?&quot;</p>
</blockquote>

<br>  

<blockquote>
<p>עָמְדָה אֵשֶׁת אִלְמָרִינֶן,</p>
</blockquote>

<blockquote>
<p>עָמְדָה, חָשְׁבָה, בַּמֶּה יַעֲסֹק</p>
</blockquote>

<blockquote>
<p>אוֹתוֹ עֶבֶד, מִקְנַת כַּסְפָּהּ,</p>
</blockquote>

<blockquote>
<p>וַתְּשַׁלְּחֶנּוּ לִרְעוֹת עֶדְרָהּ,</p>
</blockquote>

<blockquote>
<p>צִוְּתָה לִרְעוֹת עֲדָרֶיהָ.</p>
</blockquote>

<blockquote>
<p>וְכִכַּר לֶחֶם לוֹ הֵכִינָה</p>
</blockquote>

<blockquote>
<p>אוֹתָהּ אִשָּׁה רָמַת-עַיִן,</p>
</blockquote>

<blockquote>
<p>פַּטְפְּטָנִית וַחֲצוּפָה,</p>
</blockquote>

<blockquote>
<p>כִּכַּר לֶחֶם גָּדוֹל, עָשׂוּי</p>
</blockquote>

<blockquote>
<p>לְמַעְלָה חִטִּים, לְמַטָּה שִׁפּוֹן</p>
</blockquote>

<blockquote>
<p>וּבַתָּוֶךְ – אֶבֶן קָשָׁה;</p>
</blockquote>

<br>  

<blockquote>
<p>וְאֶת הַלֶּחֶם מָשְׁחָה בְּחֶמְאָה,</p>
</blockquote>

<blockquote>
<p>שִׁכְבַת חֶמְאָה דַּקָּה וְחֵלֶב,</p>
</blockquote>

<blockquote>
<p>וַתִּתְּנֶנּוּ לְעַבְדָּהּ לְאָכְלָה,</p>
</blockquote>

<blockquote>
<p>צֵידָה הִיא בִּשְׁבִיל הָרוֹעֶה.</p>
</blockquote>

<br>  

<blockquote>
<p>וְאֶת הַעֵדֶר שָׁלְחָה לִרְעוֹת</p>
</blockquote>

<blockquote>
<p>אֵשֶׁת אִלְמָרִינֶן וְכָכָה</p>
</blockquote>

<blockquote>
<p>נָשְׂאָה דְּבָרָה, אָמְרָה כָּכָה:</p>
</blockquote>

<blockquote>
<p>&quot;הִנְנִי שׁוֹלְחָה אֶת הַפָּרוֹת</p>
</blockquote>

<blockquote>
<p>אֶת הַחוֹלְבוֹת אֶל הַיַּעַר,</p>
</blockquote>

<blockquote>
<p>אֶל הַחֹרְשָׁה הָעֲבֻתָּה,</p>
</blockquote>

<blockquote>
<p>אֶת מַזְקִיפוֹת הַקַּרְנַיִם</p>
</blockquote>

<blockquote>
<p>לְבֵין צַפְצָפוֹת רוֹטְטוֹת, רוֹגְזוֹת,</p>
</blockquote>

<blockquote>
<p>אֶל בֵּין לִבְנִים הִנְנִי שׁוֹלְחָה,</p>
</blockquote>

<blockquote>
<p>פָּרוֹת מְעַקְּמוֹת קַרְנוֹתֵיהֶן,</p>
</blockquote>

<blockquote>
<p>לַעֲשׂוֹת פִּימָה עֲלֵי כֶּסֶל,</p>
</blockquote>

<blockquote>
<p>וְתִשְׁמַנָּה וְתִכְשֶׂינָה</p>
</blockquote>

<blockquote>
<p>עַל הַכָּרִים שֶׁבַּיְּעָרוֹת,</p>
</blockquote>

<blockquote>
<p>עַל הַמִּישׁוֹר שֶׁבַּחֹרְשָׁה,</p>
</blockquote>

<blockquote>
<p>בֵּין הַלִּבְנִים הַמִּתַּמְּרִים,</p>
</blockquote>

<blockquote>
<p>בֵּין צַפְצָפוֹת מַקְשׁוֹת לִגְדֹּל</p>
</blockquote>

<blockquote>
<p>בְּיַעֲרוֹת-אֹרֶן, יַעֲרוֹת-זָהָב,</p>
</blockquote>

<blockquote>
<p>וּבְחֹרְשׁוֹת עוֹטוֹת כָּסֶף.</p>
</blockquote>

<br>  

<blockquote>
<p>&quot;וְאַתְּ, הוֹי, אֵשֶׁת-הַתַּעֲנוּגוֹת,</p>
</blockquote>

<blockquote>
<p>בַּת-הַקַּיִץ, בַּת-הַדָּרוֹם,</p>
</blockquote>

<blockquote>
<p>אֵם-הַבְּרִיאָה, אַתְּ שׁוּלַיִךְ,</p>
</blockquote>

<blockquote>
<p>שׁוּלֵי שַׂלְמוֹתַיִךְ רַכּוֹת,</p>
</blockquote>

<blockquote>
<p>וְאֶת סִנָּרֵךְ פִּרְשִׂי מִתְחִי</p>
</blockquote>

<blockquote>
<p>וְכִסִּית בָּם אֶת עֲדָרָי.</p>
</blockquote>

<blockquote>
<p>תִּהְיִי מָגֵן לִפְעוּטוֹתַי,</p>
</blockquote>

<blockquote>
<p>וְלֹא יָרֵעוּ לָהֶן רוּחוֹת,</p>
</blockquote>

<blockquote>
<p>וְלֹא יַשְׁחִיתֵן דֶּלֶף טוֹרֵד,</p>
</blockquote>

<blockquote>
<p>וְלֹא תֵּדַעְנָה כָּל תַּקָּלָה.</p>
</blockquote>

<br>  

<blockquote>
<p>&quot;סַתְּמִי מַעְגְּלֵי פְּגָעִים רָעִים,</p>
</blockquote>

<blockquote>
<p>אֶת הַבִּצּוֹת וְאֶת הַבּוֹרוֹת,</p>
</blockquote>

<blockquote>
<p>זִרְמֵי מַיִם עַזִּים אֵלּוּ,</p>
</blockquote>

<blockquote>
<p>אֶת הַמַּיִם אֶת הַשּׁוֹטְפִים</p>
</blockquote>

<blockquote>
<p>וְאֶת הַמְּצוּלָה הָעֲמֻקָּה,</p>
</blockquote>

<blockquote>
<p>וְלֹא תֵּדַעְנָה כָּל תַּקָּלָה,</p>
</blockquote>

<blockquote>
<p>וְלֹא יִקְרֶה אוֹתָן אָסוֹן,</p>
</blockquote>

<blockquote>
<p>וּבַבֹּץ לֹא תִּטְבַּע רַגְלָן</p>
</blockquote>

<blockquote>
<p>וּפַרְסוֹתָן בְּמַיִם עַזִּים,</p>
</blockquote>

<blockquote>
<p>וְלֹא בִּרְצוֹנוֹ שֶׁל הַבּוֹרֵא,</p>
</blockquote>

<blockquote>
<p>בַּעֲצַת אֵל הַכֹּל יָכוֹל.</p>
</blockquote>

<br>  

<blockquote>
<p>&quot;תְּנִי לָעֵדֶר מָזוֹן בְּשֶׁפַע</p>
</blockquote>

<blockquote>
<p>אַף הַשְׂבִּיעִי מַקְרִינוֹתַי</p>
</blockquote>

<blockquote>
<p>וְהַגְמִיאִין מַשְׁקֶה מָתוֹק,</p>
</blockquote>

<blockquote>
<p>תְּנִי לָהֶן שִׁבֳּלֵי-זָהָב,</p>
</blockquote>

<blockquote>
<p>עֵשֶׂב שָׂדֶה מַכְסִיף רֹאשׁוֹ,</p>
</blockquote>

<blockquote>
<p>תְּנִי לָהֶן גַּם מַיִם חַיִּים</p>
</blockquote>

<blockquote>
<p>וּמַעְיָנוֹת – זְרָמִים רוֹתְחִים,</p>
</blockquote>

<blockquote>
<p>אַשְׁדּוֹת-מַיִם רַבֵּי-שָׁאוֹן,</p>
</blockquote>

<blockquote>
<p>תְּנִי נְהָרוֹת שׁוֹטְפִים עוֹבְרִים,</p>
</blockquote>

<blockquote>
<p>תְּנִי גְּבָעוֹת מַעֲלוֹת זָהָב,</p>
</blockquote>

<blockquote>
<p>יַעֲרוֹת-כָּסֶף לָהֶן תֵּנִי.</p>
</blockquote>

<br>  

<blockquote>
<p>&quot;בַּת-הַקַּיִץ הַיְפֵהפִיָּה,</p>
</blockquote>

<blockquote>
<p>הַלּוֹבֶשֶׁת וְעוֹטֶפֶת</p>
</blockquote>

<blockquote>
<p>שַׂלְמָה רַכָּה, רַכַּת-שָׂפָה,</p>
</blockquote>

<blockquote>
<p>וְתַלְתַּלַּיִךְ זָהָב טָהוֹר,</p>
</blockquote>

<blockquote>
<p>אַתְּ הַמְּגִנָּה עַל עֲדָרִים,</p>
</blockquote>

<blockquote>
<p>שִׁמְרִי אֶת עֶדְרֵי הַגְּבִירָה,</p>
</blockquote>

<blockquote>
<p>שִׁמְרִים הֵיטֵב שְׁמִירָה מְעֻלָּה!</p>
</blockquote>

<br>  

<blockquote>
<p>&quot;בַּעֲרֹב הַיּוֹם בַּנֶּשֶׁף,</p>
</blockquote>

<blockquote>
<p>לִכְשֶׁיֶּעֱרַב, לִכְשֶׁיֶּחְשַׁךְ,</p>
</blockquote>

<blockquote>
<p>כִּנְסִי אֶת הָעֵדֶר בַּיְתָה</p>
</blockquote>

<blockquote>
<p>נֶגְדָה עֵינָהּ שֶׁל הַגְּבִירָה.</p>
</blockquote>

<br>  

<blockquote>
<p>&quot;הוֹי, תַּפּוּחַ יַעֲרִי, אוֹטְסוֹ,</p>
</blockquote>

<blockquote>
<p>אִתְּךָ אֶכְרֹת בְּרִית לְעוֹלָם,</p>
</blockquote>

<blockquote>
<p>בְּרִית הַכְּרוּתָה לְכָל יָמֵינוּ</p>
</blockquote>

<blockquote>
<p>עַל אֲדָמוֹת – וְלֹא תָּרֵעַ</p>
</blockquote>

<blockquote>
<p>לְמַפְרִיסֵי פַּרְסָה אֵלֶּה,</p>
</blockquote>

<blockquote>
<p>אַל תָּזִידָה לַשְׁחִית בְּהֶמְתִּי.</p>
</blockquote>

<br>  

<blockquote>
<p>&quot;וּבְשָׁמְעֲךָ קוֹל הַפַּעֲמוֹן</p>
</blockquote>

<blockquote>
<p>וּבְאָזְנֶיךָ חֲלִיל רוֹעִים,</p>
</blockquote>

<blockquote>
<p>כְּרַע וּשְׁכַב בִּסְבַךְ הַיַּעַר</p>
</blockquote>

<blockquote>
<p>וְתָנוּחָה לְךָ בַּכָּרִים,</p>
</blockquote>

<blockquote>
<p>תְּקַע אָזְנֶיךָ בָּעֲשָׂבִים,</p>
</blockquote>

<blockquote>
<p>רֹאשְׁךָ כְּנֹס אֶל בֵּין הַתִּלִּים</p>
</blockquote>

<blockquote>
<p>אוֹ אֶל חֹרֶשׁ מֵצֵל תִּפְנֶה</p>
</blockquote>

<blockquote>
<p>וְנַחְבֵּאתָ בֵּין הַכְּמֵהִים,</p>
</blockquote>

<blockquote>
<p>תָּתוּר לְךָ מָקוֹם אַחֵר,</p>
</blockquote>

<blockquote>
<p>פְּנֵה לִגְבָעוֹת אֲשֶׁר תָּבֹר</p>
</blockquote>

<blockquote>
<p>וְלֹא תִּשְׁמַע צִלְצוּל פַּעֲמוֹן,</p>
</blockquote>

<blockquote>
<p>לֹא תַּאֲזִינָה שִׂיחוֹת רוֹעִים.</p>
</blockquote>

<br>  

<blockquote>
<p>&quot;אַךְ אִם תִּרְעֲבָה לַלֶּחֶם</p>
</blockquote>

<blockquote>
<p>וְכִי תִּשְׁאֲלָה לַטֶּרֶף,</p>
</blockquote>

<blockquote>
<p>וְשָׂבַעְתָּ מִפִּטְרִיּוֹת</p>
</blockquote>

<blockquote>
<p>וְחָפַרְתָּ בְּתֵל הַנְּמָלִים</p>
</blockquote>

<blockquote>
<p>תֹּאכַל שָׁרְשֵׁי קָנֶה סָמוּק;</p>
</blockquote>

<blockquote>
<p>וְלֹא מִצֵּיד הַבָּקָר תֹּאכַל,</p>
</blockquote>

<blockquote>
<p>לֹא מֵעֶשְׂבָּם וְלֹא מִדִּשְׁאָם.</p>
</blockquote>

<br>  

<blockquote>
<p>&quot;וְחָבִית הַדְּבַשׁ כִּי תֶּחְמַר</p>
</blockquote>

<blockquote>
<p>שׁוֹרְקָה, הוֹמָה בְּלֵב הַיַּעַר,</p>
</blockquote>

<blockquote>
<p>עַל הַגְּבָעוֹת הַמַּזְהִיבוֹת</p>
</blockquote>

<blockquote>
<p>וְעַל הַבָּמוֹת הַמַּכְסִיפוֹת,</p>
</blockquote>

<blockquote>
<p>שָׁם תִּשְׁבֹּר צִמְאוֹנְךָ, צָמֵא,</p>
</blockquote>

<blockquote>
<p>שָׁם, רַעַבְתָן, תִּשְׂבַּע, תּוֹתִיר,</p>
</blockquote>

<blockquote>
<p>וְאוֹתוֹ מַאֲכָל הוּא לֹא יִכְלֶה,</p>
</blockquote>

<blockquote>
<p>וְאוֹתוֹ מַשְׁקֶה הוּא לֹא יֶחְדָּל.</p>
</blockquote>

<blockquote>
<p>כָּכָה נִכְרֹת בְּרִית לְעוֹלָם,</p>
</blockquote>

<blockquote>
<p>כָּכָה נַתְנֶה תְּנַאי בֵּינֵינוּ.&quot;</p>
</blockquote>

<br>  

<blockquote>
<p>אֵשֶׁת אִלְמָרִינֶן, אוֹתָהּ</p>
</blockquote>

<blockquote>
<p>אֵשֶׁת-חַיִל, שָׁלְחָה בְּהֶמְתָּהּ,</p>
</blockquote>

<blockquote>
<p>פָּרוֹתֶיהָ מִן הָרְפָתִים,</p>
</blockquote>

<blockquote>
<p>אֶת כָּל בְּעִירָהּ אֶל הַמִּרְעֶה,</p>
</blockquote>

<blockquote>
<p>וְהָרוֹעֶה מְאַסֵּף עֶדְרָהּ,</p>
</blockquote>

<blockquote>
<p>אוֹתוֹ עֶבֶד רוֹעֵה בְּהֶמְתָּהּ.</p>
</blockquote>

<br>  

<h3 id="קוּלֶרְווֹמִתְנַקֵּםבְּאֵשֶׁתאִלְמָרִינֶן">קוּלֶרְווֹ מִתְנַקֵּם בְּאֵשֶׁת אִלְמָרִינֶן</h3>

<blockquote>
<p>וְקוּלֶרְווֹ בֶּן קָלֶרְווֹ</p>
</blockquote>

<blockquote>
<p>שָׂם אֶת צֵידוֹ בְּיַלְקוּטוֹ,</p>
</blockquote>

<blockquote>
<p>נָהַג עֶדְרוֹ דֶּרֶךְ בִּצָּה,</p>
</blockquote>

<blockquote>
<p>הוֹלֵךְ בְּעַצְמוֹ בְּמִשְׁעוֹל-כָּרִים,</p>
</blockquote>

<blockquote>
<p>הוֹלֵךְ לוֹ וְכֹה מְדַבֵּר:</p>
</blockquote>

<blockquote>
<p>&quot;נַעַר אֻמְלָל שֶׁכְּמוֹתִי,</p>
</blockquote>

<blockquote>
<p>אֻמְלָל בָּאֻמְלָלִים אָנִי,</p>
</blockquote>

<blockquote>
<p>אֵיפֹה זֶה אָנֹכִי עָתָּה!</p>
</blockquote>

<blockquote>
<p>דּוֹרֵךְ דֶּרֶךְ הַבַּטָּלָה,</p>
</blockquote>

<blockquote>
<p>שׁוֹמֵר זַנְבוֹת בְּנֵי הַבָּקָר,</p>
</blockquote>

<blockquote>
<p>נִגְרָר אַחֲרֵי הָעֲגָלִים,</p>
</blockquote>

<blockquote>
<p>מְשָׂרֵךְ דַּרְכִּי בְּטִיט הַבִּצָּה,</p>
</blockquote>

<blockquote>
<p>הוֹלֵךְ לִי בִּסְחִי וְסוּחָה.&quot;</p>
</blockquote>

<br>  

<blockquote>
<p>וּבַכַּר בֵּין דְּשָׁאִים יָשַׁב,</p>
</blockquote>

<blockquote>
<p>פִּנָּה בָּהּ זוֹרַחַת שֶׁמֶשׁ,</p>
</blockquote>

<blockquote>
<p>וּבַשִּׁיר אֶת קוֹלוֹ נָשָׂא:</p>
</blockquote>

<blockquote>
<p>&quot;אוֹרִי לִי, הוֹי, חַמָּה בָּרָה,</p>
</blockquote>

<blockquote>
<p>אוֹרִי לִי, אַתְּ פֶּלֶךְ-אֵלִי,</p>
</blockquote>

<blockquote>
<p>כִּי אָנֹכִי רוֹעֶה אֶבְיוֹן,</p>
</blockquote>

<blockquote>
<p>שׁוֹמֵר עֶדְרֵי אוֹתוֹ נַפָּח.</p>
</blockquote>

<br>  

<blockquote>
<p>&quot;גְּבִרְתִּי מַה יָּמֶיהָ נְעִימִים,</p>
</blockquote>

<blockquote>
<p>אוֹפָה הִיא לָהּ לֶחֶם-חִטָּה</p>
</blockquote>

<blockquote>
<p>וּמְכִינָה לָהּ לְבִיבוֹת</p>
</blockquote>

<blockquote>
<p>וּבְחֶמְאָה תִּמְרַח אוֹתָן;</p>
</blockquote>

<blockquote>
<p>אַךְ הָרוֹעֶה לַחְמוֹ יָבֵשׁ,</p>
</blockquote>

<blockquote>
<p>פַּת חֲרֵבָה הוּא מְכַרְסֵם,</p>
</blockquote>

<blockquote>
<p>יַגְרִיס שִׁנָּיו בְּלֶחֶם-שִׁפּוֹן,</p>
</blockquote>

<blockquote>
<p>יִפְרֹס כִּכָּר מוֹץ בְּתוֹכוֹ,</p>
</blockquote>

<blockquote>
<p>יִשְׂבַּע לֶחֶם עָשׂוּי תֶּבֶן,</p>
</blockquote>

<blockquote>
<p>מַיִם יִשְׁאַב בְּסַל שֶׁל שִׁיפָה,</p>
</blockquote>

<blockquote>
<p>וּמִבֵּין שָׁרָשִׁים יִשְׁתֶּה.</p>
</blockquote>

<br>  

<blockquote>
<p>&quot;סוּרִי חַמָּה, גַּרְעִין חִטָּה,</p>
</blockquote>

<blockquote>
<p>וְהִסְתַּלֵּק זְמַן-אֱלֹהִים;</p>
</blockquote>

<blockquote>
<p>שֶׁמֶשׁ, פְּנֵה אֶל בֵּין אֳרָנִים,</p>
</blockquote>

<blockquote>
<p>סוּרָה לַאֲחוֹרֵי רְתָמִים,</p>
</blockquote>

<blockquote>
<p>לַאֲחוֹרֵי צַמְּרוֹת אַלְנוּס</p>
</blockquote>

<blockquote>
<p>וְהָבִיאָה אֶת הָרוֹעֶה</p>
</blockquote>

<blockquote>
<p>לְמָקוֹם יֵשׁ שָׁם הַרְבֵּה חֶמְאָה,</p>
</blockquote>

<blockquote>
<p>וְיִלְעַס לֶחֶם אַךְ זֶה נֶאֱפָה</p>
</blockquote>

<blockquote>
<p>וְאֶת תּוֹכָן שֶׁל הַלְּבִיבוֹת.&quot;</p>
</blockquote>

<br> 

<blockquote>
<p>בָּהּ בָּעֵת וּבְאוֹתָהּ עוֹנָה –</p>
</blockquote>

<blockquote>
<p>וְקוּלֶרְווֹ רוֹעֶה עֶדְרוֹ,</p>
</blockquote>

<blockquote>
<p>שָׁר מִתְאַבֵּל – אָכְלָה גְּבִרְתּוֹ,</p>
</blockquote>

<blockquote>
<p>אֵשֶׁת אִלְמָרִינֶן, לֶחֶם</p>
</blockquote>

<blockquote>
<p>עָשׂוּי חֶמְאָה פִּתִּים פִּתִּים,</p>
</blockquote>

<blockquote>
<p>לֶחֶם טָרִי לְתֵאָבוֹן</p>
</blockquote>

<blockquote>
<p>וּמִתּוֹךְ הַלְּבִיבוֹת תּוֹכָן,</p>
</blockquote>

<blockquote>
<p>וְדַיְסָה חַמָּה לָהּ הֵכִינָה,</p>
</blockquote>

<blockquote>
<p>אַךְ לָרוֹעֶה מְרַק-כְּרוּב צוֹנֵן,</p>
</blockquote>

<blockquote>
<p>שֶׁלְּקָקָהוּ כְּבָר הַכֶּלֶב</p>
</blockquote>

<blockquote>
<p>וְאֶת הַשֻּׁמָּן הֵסִיר מֶנּוּ,</p>
</blockquote>

<blockquote>
<p>כִּי לְתֵאָבוֹן הָיָה אוֹכֵל</p>
</blockquote>

<blockquote>
<p>וּלְשָׂבְעָה אוֹתוֹ כָּלֶב.</p>
</blockquote>

<br>  

<blockquote>
<p>וּבַחֹרְשָׁה שָׁרָה צִפּוֹר,</p>
</blockquote>

<blockquote>
<p>מְשׁוֹרֵר נַנָּס בֵּין הַסְּבָכִים:</p>
</blockquote>

<blockquote>
<p>&quot;כְּבָר הִגִּיעַ זְמַן לָעֶבֶד,</p>
</blockquote>

<blockquote>
<p>וְיֹאכַל פִּתּוֹ גַּם הַיָּתוֹם.&quot;</p>
</blockquote>

<br>  

<blockquote>
<p>וַיִּסְתַּכֵּל בֶּן-קָלֶרְווֹ,</p>
</blockquote>

<blockquote>
<p>הוּא קוּלֶרְווֹ, בְּצֵל הַשֶּׁמֶשׁ</p>
</blockquote>

<blockquote>
<p>וְאֶת דְּבָרָיו נָשָׂא, אָמָר:</p>
</blockquote>

<blockquote>
<p>&quot;אָמְנָם כְּבָר עֵת לֶאֱכֹל בָּאָה,</p>
</blockquote>

<blockquote>
<p>שְׁעַת סְעוּדַת צָהֳרָיִם,</p>
</blockquote>

<blockquote>
<p>אֶדְרֹשׁ, אֶרְאֶה, מַה צֵּידָתִי.&quot;</p>
</blockquote>

<br>  

<blockquote>
<p>וְאֶת הַפָּרוֹת כֻּלָּן גָּרַשׁ,</p>
</blockquote>

<blockquote>
<p>וַתְּנַמְנֵמְנָה עַל הַדֶּשֶׁא,</p>
</blockquote>

<blockquote>
<p>עַל עֲשָׂבִים רַכִּים יָשַׁב,</p>
</blockquote>

<blockquote>
<p>בָּעֲשָׂבִים הַמּוֹרִיקִים,</p>
</blockquote>

<blockquote>
<p>שָׂם יַלְקוּטוֹ עַל הָאָרֶץ,</p>
</blockquote>

<blockquote>
<p>נָטַל לַחְמוֹ מִן הַיַּלְקוּט,</p>
</blockquote>

<blockquote>
<p>הִבִּיט עַל סְבִיבוֹתָיו, אָמָר:</p>
</blockquote>

<blockquote>
<p>&quot;יֵש שֶׁטּוֹבִים פְּנֵי הַלֶּחֶם,</p>
</blockquote>

<blockquote>
<p>וּקְלִפָּתוֹ גַּם חֲלָקָה,</p>
</blockquote>

<blockquote>
<p>אֶלָּא תּוֹכוֹ קְלִפַּת אַלָּה,</p>
</blockquote>

<blockquote>
<p>וְתַחְתֶּיהָ מוֹץ וְסֻבִּין.&quot;</p>
</blockquote>

<blockquote>
<p>וּמִנְּדָנוֹ הוֹצִיא סַכִּין</p>
</blockquote>

<blockquote>
<p>לִפְרֹס לַחְמוֹ בּוֹ בַּלַּהַב,</p>
</blockquote>

<blockquote>
<p>וּבַצּוּר הַלַּהַב נִתְקַל,</p>
</blockquote>

<blockquote>
<p>חֻדּוֹ נִשְׁבַּר וַיִּתְפּוֹרָר.</p>
</blockquote>

<br>  

<blockquote>
<p>וְקוּלֶרְווֹ בֶּן קָלֶרְווֹ</p>
</blockquote>

<blockquote>
<p>רָאָה אֶת הַסַּכִּין שָׁבוּר,</p>
</blockquote>

<blockquote>
<p>הִתְחִיל בּוֹכֶה, וְעֵינָיו דּוֹמְעוֹת,</p>
</blockquote>

<blockquote>
<p>נָשָׂא דְּבָרוֹ, כָּכָה אָמָר:</p>
</blockquote>

<blockquote>
<p>&quot;יָקָר הָיָה לִי הַסַּכִּין,</p>
</blockquote>

<blockquote>
<p>יָקָר לִי וְעָלַי חָבִיב,</p>
</blockquote>

<blockquote>
<p>כִּי מֵאָבִי לִי מוֹרָשָׁה,</p>
</blockquote>

<blockquote>
<p>הוּא סַכִּינוֹ שֶׁל הַיָּשִׁישׁ,</p>
</blockquote>

<blockquote>
<p>עַתָּה נִשְׁבַּר עַל הָאֶבֶן,</p>
</blockquote>

<blockquote>
<p>עַל הַצּוּר הַלָּז הִתְפּוֹרֵר,</p>
</blockquote>

<blockquote>
<p>עַל הַלֶּחֶם לִי הֵכִינָה,</p>
</blockquote>

<blockquote>
<p>נָתְנָה אוֹתָהּ הַמִּרְשָׁעַת.</p>
</blockquote>

<blockquote>
<p>אֵיךְ אֶנָּקֵם מִן הָאִשָּׁה,</p>
</blockquote>

<blockquote>
<p>וְנָקַמְתִּי אֶת הַלַּעַג</p>
</blockquote>

<blockquote>
<p>וְנָקַמְתִּי לֶחֶם-פְּסָלְתִּי</p>
</blockquote>

<blockquote>
<p>אָפְתָה אוֹתוֹ הַמִּרְשָׁעַת?&quot;</p>
</blockquote>

<br> 

<blockquote>
<p>וְעוֹרֵב קוֹרֵא מִן הֶעָנָף,</p>
</blockquote>

<blockquote>
<p>קוֹרֵא קוֹרֵא וּמְדַבֵּר:</p>
</blockquote>

<blockquote>
<p>&quot;אוֹי לְךָ, אֶבְיוֹן, פְּרִיפַת-פַּזִּי,</p>
</blockquote>

<blockquote>
<p>בְּנוֹ יְחִידוֹ שֶׁל קָלֶרְווֹ,</p>
</blockquote>

<blockquote>
<p>לָמָּה תֶּאֱבַל, מַה תִּתְאוֹנָן?</p>
</blockquote>

<blockquote>
<p>שׂוֹכָה קַח לְךָ מִיַּעַר</p>
</blockquote>

<blockquote>
<p>שׂוֹכַת לִבְנֵה-כָרִים תִּקַּח,</p>
</blockquote>

<blockquote>
<p>נְהַג הַפָּרוֹת בְּתוֹךְ הַבִּצָּה,</p>
</blockquote>

<blockquote>
<p>פָּרוֹת מְלֻכְלְכוֹת-רַגְלַיִם,</p>
</blockquote>

<blockquote>
<p>קַבֵּץ אוֹתָן בְּטִיט-הַיָּוֵן,</p>
</blockquote>

<blockquote>
<p>תֵּן מַחֲצִיתָן זֹה לַזְּאֵבִים</p>
</blockquote>

<blockquote>
<p>וּמַחֲצִיתָן זֹה לַדֻּבִּים;</p>
</blockquote>

<br> 

<blockquote>
<p>&quot;כְּנֹס לְךָ מִזְּאֵבֵי-יַעַר,</p>
</blockquote>

<blockquote>
<p>וְעֶדְרֵי דֻּבִּים לֵךְ וְקַבֵּץ,</p>
</blockquote>

<blockquote>
<p>וַהֲפֹךְ הַזְּאֵב לְעֶגְלָה,</p>
</blockquote>

<blockquote>
<p>וְאֶת הַדֹּב הֲפֹךְ לְפָרָה,</p>
</blockquote>

<blockquote>
<p>וְהָיוּ כָּל הַזְּאֵבִים &#8220;פְּעוּטוֹת&#8221;,</p>
</blockquote>

<blockquote>
<p>וְהַדֻּבִּים יִהְיוּ &#8220;בְּרֻדּוֹת&#8221;.</p>
</blockquote>

<blockquote>
<p>וְנָהַגְתָּ אוֹתָם בַּיְתָה,</p>
</blockquote>

<blockquote>
<p>כְּעֵדֶר מִקְנֶה תַּכְנִיס אוֹתָם,</p>
</blockquote>

<blockquote>
<p>וְנָקַמְתָּ קֶלֶס גְּבִרְתְּךָ,</p>
</blockquote>

<blockquote>
<p>תִּקֹּם לַעַג הַמִּרְשָׁעַת.&quot;</p>
</blockquote>

<br> 

<blockquote>
<p>וְקוּלֶרְווֹ בֶּן קָלֶרְווֹ</p>
</blockquote>

<blockquote>
<p>לָקַח שׂוֹכָה לוֹ מִיַּעַר</p>
</blockquote>

<blockquote>
<p>וּמֵעַנְפֵי רֹתֶם עָנָף,</p>
</blockquote>

<blockquote>
<p>הֵנִיס אֶת הַפָּרוֹת לְבִצָּה</p>
</blockquote>

<blockquote>
<p>וְאֶת הַפָּרִים לְטִיט-הַיָּוֵן,</p>
</blockquote>

<blockquote>
<p>וְלַדֹּב מַחֲצִיתָם נָתַן</p>
</blockquote>

<blockquote>
<p>וּמַחֲצִיתָם זֹה לַזְּאֵבִים;</p>
</blockquote>

<blockquote>
<p>וְאֶת הַזְּאֵבִים הָפַךְ פָּרוֹת</p>
</blockquote>

<blockquote>
<p>וְאֶת הַדֻּבִּים הָפַךְ בְּהֵמוֹת,</p>
</blockquote>

<blockquote>
<p>עָשָׂה אֶת הַזְּאֵבִים &#8220;פְּעוּטוֹת&#8221;</p>
</blockquote>

<blockquote>
<p>וְאֶת הַדֻּבִּים – פָּרוֹת, &#8220;בְּרֻדּוֹת&#8221;.</p>
</blockquote>

<br> 

<blockquote>
<p>בַּעֲרֹב הַיּוֹם בַּנֶּשֶׁף,</p>
</blockquote>

<blockquote>
<p>וּבִנְטוֹת הַחַמָּה יָמָּה,</p>
</blockquote>

<blockquote>
<p>וְנָגְעָה בְּרָאשֵׁי הָאֳרָנִים,</p>
</blockquote>

<blockquote>
<p>שְׁעַת חֲלֹב הַפָּרוֹת בָּאָה –</p>
</blockquote>

<blockquote>
<p>אוֹתוֹ רוֹעֶה רַע לֹא-יִצְלַח</p>
</blockquote>

<blockquote>
<p>נָהַג בַּיְתָה אֶת הַדֻּבִּים</p>
</blockquote>

<blockquote>
<p>וְאֶת הַזְּאֵבִים אֶל הָרֶפֶת,</p>
</blockquote>

<blockquote>
<p>הִטִּיף לִקְחוֹ לַעֲדָרָיו,</p>
</blockquote>

<blockquote>
<p>נָשָׂא דְּבָרָיו, כָּכָה אָמָר:</p>
</blockquote>

<blockquote>
<p>&quot;כְּבוֹא הַגְּבִירָה לִרְאוֹת אֶתְכֶם</p>
</blockquote>

<blockquote>
<p>וּכְשֶׁתִּגְחַן לַחֲלֹב אֶתְכֶם,</p>
</blockquote>

<blockquote>
<p>שִׁלְחוּ שִׁנְּכֶם בְּשׁוֹקֶיהָ</p>
</blockquote>

<blockquote>
<p>וּפֵרַקְתֶּם יְרֵכֶיהָ.&quot;</p>
</blockquote>

<br>  

<blockquote>
<p>וַיָּרִיעַ בְּשׁוֹפָרוֹ,</p>
</blockquote>

<blockquote>
<p>שִׁנָּה, שִׁלֵּשׁ עַל הַגִּבְעָה,</p>
</blockquote>

<blockquote>
<p>וּבְהַגִּיעוֹ עַד הַמִּגְרָשׁ,</p>
</blockquote>

<blockquote>
<p>עַד קָצֵהוּ – שֵׁש פְּעָמִים.</p>
</blockquote>

<blockquote>
<p>נָשָׂא דְּבָרוֹ, כָּכָה אָמָר:</p>
</blockquote>

<blockquote>
<p>&quot;נִכְנַס כְּבָר הָעֵדֶר בַּיְתָה</p>
</blockquote>

<blockquote>
<p>וְאֶל רִפְתֵיהֶן כָּל הַפָּרוֹת,</p>
</blockquote>

<blockquote>
<p>אֵשׁ הַצִּיתִי בַּכִּירַיִם,</p>
</blockquote>

<blockquote>
<p>צְאִי וְחִלְבִי אֶת הַפָּרוֹת.&quot;</p>
</blockquote>

<br>  

<blockquote>
<p>אֵשׁ הִצִּיתָה אָז הַגְּבִירָה,</p>
</blockquote>

<blockquote>
<p>יָצְאָה לַחֲלֹב אֶת הַפָּרוֹת</p>
</blockquote>

<blockquote>
<p>וַתִּסְתַּכֵּל בָּעֲדָרִים,</p>
</blockquote>

<blockquote>
<p>מִסְתַּכֶּלֶת לָהּ בַּמִּקְנֶה,</p>
</blockquote>

<blockquote>
<p>נָשְׂאָה דְּבָרָהּ, אָמְרָה כָּכָה:</p>
</blockquote>

<blockquote>
<p>&quot;נָאֶה מַרְאֵה פְּנֵי הָעֵדֶר,</p>
</blockquote>

<blockquote>
<p>שְׂעָרוֹ מַרְאֵה שְׂעַר-תַּחַשׁ,</p>
</blockquote>

<blockquote>
<p>כְּשַׂעֲרוֹתָיו שֶׁל שֵׂה-יָעַר.&quot;</p>
</blockquote>

<br>  

<blockquote>
<p>שַׁחָה, גָּחְנָה, אָמְרָה לַחֲלֹב,</p>
</blockquote>

<blockquote>
<p>יָשְׁבָה לַחֲלֹב אֶת הַפָּרוֹת,</p>
</blockquote>

<blockquote>
<p>מָשְׁכָה פַּעַם וְעוֹד פַּעַם,</p>
</blockquote>

<blockquote>
<p>וּכְשֶׁמָּשְׁכָה פַּעַם שְׁלִישִׁית,</p>
</blockquote>

<blockquote>
<p>חָשׁ הַזְּאֵב וַיִּשָּׁכֶנָּה,</p>
</blockquote>

<blockquote>
<p>שָׁלַח בָּהּ הַדֹּב אֶת שִׁנָּיו.</p>
</blockquote>

<blockquote>
<p>כָּכָה נָקַם אֶת הַשְּׁנִינָה,</p>
</blockquote>

<blockquote>
<p>אֶת הַלַּעַג וְאֶת הַקֶּלֶס,</p>
</blockquote>

<blockquote>
<p>כֵּן הִתְנַקֵּם בַּמִּרְשַׁעַת</p>
</blockquote>

<blockquote>
<p>בֶּן-קָלֶרְווֹ, הוּא קוּלֶרְווֹ.</p>
</blockquote>

<br>  

<blockquote>
<p>כָּכָה מֵתָה אוֹתָהּ אִשָּׁה,</p>
</blockquote>

<blockquote>
<p>כָּכָה אָבְדָה הַיְפֵהפִיָּה,</p>
</blockquote>

<blockquote>
<p>אֲשֶׁר לָהּ הוֹחִילוּ רַבִּים:</p>
</blockquote>

<blockquote>
<p>כִּי שֵׁש שָׁנִים בִּקְשׁוּ אוֹתָהּ,</p>
</blockquote>

<blockquote>
<p>עַד שֶׁנִּשְּׂאָה לְאִלְמָרִינֶן,</p>
</blockquote>

<blockquote>
<p>עַד שֶׁהָיְתָה לְאוֹתוֹ נַפָּח.</p>
</blockquote>

<br>  

<h3 id="אִלְמָרִינֶןעוֹשֶׂהלוֹאִשָּׁהמִכֶּסֶףוּמִזָּהָב">אִלְמָרִינֶן עוֹשֶׂה לוֹ אִשָּׁה מִכֶּסֶף וּמִזָּהָב</h3>

<blockquote>
<p>אִלְמָרִינֶן הָיָה שָׁרוּי</p>
</blockquote>

<blockquote>
<p>בְּלֹא אִשָּׁה, הָלַךְ זָקַן,</p>
</blockquote>

<blockquote>
<p>בָּכָה חֹדֶשׁ וְעוֹד חֹדֶשׁ,</p>
</blockquote>

<blockquote>
<p>הָיָה בּוֹכֶה גַּם בַּשְּׁלִישִׁי.</p>
</blockquote>

<br>

<blockquote>
<p>מִן הַיָּם לוֹ לָקַח זָהָב,</p>
</blockquote>

<blockquote>
<p>צָבַר כֶּסֶף בַּשִּׁבֹּלֶת</p>
</blockquote>

<blockquote>
<p>וַעֲצֵי הַסָּקָה כִּנֵּס.</p>
</blockquote>

<blockquote>
<p>שְׁלשִׁים פַּעַם הֵבִיא עֵצִים,</p>
</blockquote>

<blockquote>
<p>שָׂרַף, עָשָׂה אוֹתָם פֶּחָם,</p>
</blockquote>

<blockquote>
<p>שָׂם בְּכוּרוֹ הַפֶּחָמִים,</p>
</blockquote>

<blockquote>
<p>זָרַק בּוֹ בַּכּוּר הַזָּהָב,</p>
</blockquote>

<blockquote>
<p>שָׂם הַכֶּסֶף בּוֹ בַּמַּצְרֵף</p>
</blockquote>

<blockquote>
<p>וְאֶת מְשָׁרְתָיו שְׂכִירֵי יוֹמָם</p>
</blockquote>

<blockquote>
<p>הִפְקִיד לַעֲבֹד בַּמַּפּוּחַ.</p>
</blockquote>

<br>  

<blockquote>
<p>וְאִלְמָרִינֶן הַפֶּחָמִי</p>
</blockquote>

<blockquote>
<p>הָיָה טָרוּד בַּפֶּחָמִים,</p>
</blockquote>

<blockquote>
<p>עָשָׂה לוֹ מַסֵּכַת-זָהָב</p>
</blockquote>

<blockquote>
<p>וּמִכֶּסֶף טָהוֹר – כַּלָּה.</p>
</blockquote>

<blockquote>
<p>וּבַכּוּר בְּעָמְקוֹ הִבִּיט</p>
</blockquote>

<blockquote>
<p>וַיִּתְבּוֹנֵן בְּאוֹתוֹ תַּנּוּר</p>
</blockquote>

<blockquote>
<p>לִרְאוֹת בּוֹ בַּכּוּר מַה יֵּעָשׂ,</p>
</blockquote>

<blockquote>
<p>לִרְאוֹת מַה הִתְכּוֹנֵן בְּאִשּׁוֹ.</p>
</blockquote>

<blockquote>
<p>מִן הָאֵשׁ אָז יָצְאָה בְּתוּלָה,</p>
</blockquote>

<blockquote>
<p>וְתַלְתַּלֶּיהָ כְּעֵין הַזָּהָב,</p>
</blockquote>

<blockquote>
<p>גִּזְרָה יָפָה לָהּ, חֲמוּדָה,</p>
</blockquote>

<blockquote>
<p>עַד שֶׁחָרַד לֵב הָרוֹאִים,</p>
</blockquote>

<blockquote>
<p>אִלְמָרִינֶן הוּא לֹא חָרַד.</p>
</blockquote>

<br> 

<blockquote>
<p>הִתְחִיל עוֹבֵד אִלְמָרִינֶן,</p>
</blockquote>

<blockquote>
<p>בָּא לְתַקֵּן הַמַּסֵּכָה,</p>
</blockquote>

<blockquote>
<p>נִגֵּד כָּל הַלֵּיל וְלֹא יָשַׁן,</p>
</blockquote>

<blockquote>
<p>כָּל הַיּוֹם לֹא יָדַע מְנוּחָה,</p>
</blockquote>

<blockquote>
<p>חִשֵּל, עָשָׂה לָהּ רַגְלַיִם,</p>
</blockquote>

<blockquote>
<p>גַּם רַגְלַיִם גַּם יָדָיִם;</p>
</blockquote>

<blockquote>
<p>אַךְ רַגְלֶיהָ לֹא תְּהַלֵּכְנָה,</p>
</blockquote>

<blockquote>
<p>אַךְ יָדֶיהָ לֹא תָּמֵשְׁנָה.</p>
</blockquote>

<blockquote>
<p>תִּקֵּן לָהּ לַבַּת אָזְנַיִם,</p>
</blockquote>

<blockquote>
<p>אַךְ אָזְנֶיהָ לֹא תִּשְׁמַעְנָה,</p>
</blockquote>

<blockquote>
<p>פֶּה לָהּ עָשָׂה, וְלֹא דִּבֵּר,</p>
</blockquote>

<blockquote>
<p>אַף עֵינַיִם – חָסְרוּ רֶגֶשׁ.</p>
</blockquote>

<br>  

<blockquote>
<p>אָמַר אִלְמָרִינֶן: &quot;כַּמָּה</p>
</blockquote>

<blockquote>
<p>הָיְתָה עַלְמָה זֹה חֲמוּדָה,</p>
</blockquote>

<blockquote>
<p>אִלּוּ הָיָה פִּיהָ דּוֹבֵר,</p>
</blockquote>

<blockquote>
<p>אִלּוּ לָשׁוֹן לָהּ מְדַבֶּרֶת;</p>
</blockquote>

<blockquote>
<p>אֵין כָּל חֵפֶץ לִי בִּכְמוֹתָהּ,</p>
</blockquote>

<blockquote>
<p>טוֹב לִי תִּתִּי אוֹתָהּ דּוֹרוֹן</p>
</blockquote>

<blockquote>
<p>לְאוֹתוֹ יָשִׁישׁ וֵינֵמֵינֶן,</p>
</blockquote>

<blockquote>
<p>תִּהְיֶה עֵזֶר לוֹ כְּנֶגְדּוֹ.&quot;</p>
</blockquote>

<br>  

<blockquote>
<p>וַיְבִיאֶנָּה אֶל הַיָּשִׁישׁ,</p>
</blockquote>

<blockquote>
<p>כָּכָה אָמַר, כָּכָה עָנָה:</p>
</blockquote>

<blockquote>
<p>&quot;הוֹי, הַזָּקֵן וֵינֵמֵינֶן,</p>
</blockquote>

<blockquote>
<p>הֵא לְךָ זֹה יְפֵהפִיָּה,</p>
</blockquote>

<blockquote>
<p>בְּתוּלָה זֹה יְפַת-הַמַּרְאֶה,</p>
</blockquote>

<blockquote>
<p>פֶּה לָהּ וְאֵינוֹ גָּדוֹל בְּיוֹתֵר,</p>
</blockquote>

<blockquote>
<p>וּלְחָיֶיהָ אֵינָן בּוֹלְטוֹת.&quot;</p>
</blockquote>

<br>  

<blockquote>
<p>עָנָה וֵינֵמֵינֶן, אָמָר:</p>
</blockquote>

<blockquote>
<p>&quot;אָח לִי יַקִּיר, אִלְמָרִינֶן,</p>
</blockquote>

<blockquote>
<p>הַשְׁלֵךְ נַעֲרָה זֹה בְּכוּרְךָ</p>
</blockquote>

<blockquote>
<p>וְחָרַשְׁתָּ מַה שֶּׁתַּחֲרֹשׁ,</p>
</blockquote>

<blockquote>
<p>אוֹ מַסֵּכָה זֹה הָבִיאָה</p>
</blockquote>

<blockquote>
<p>אַרְצָה רוּסְיָה אוֹ לְאַשְׁכְּנַז,</p>
</blockquote>

<blockquote>
<p>יִרְאוּ אוֹתָהּ הַגִּבּוֹרִים</p>
</blockquote>

<blockquote>
<p>וּבַקְּרָב בִּגְלָלָהּ יֵרְדוּ,</p>
</blockquote>

<blockquote>
<p>כִּי בְּקִרְבֵּנוּ כֵּן לֹא יֵעָשׂ</p>
</blockquote>

<blockquote>
<p>קַחַת אִשָּׁה זָהָב מִקְשָׁה,</p>
</blockquote>

<blockquote>
<p>לָבֹר כַּלָּה מַעֲשֵׂה-כָסֶף.&quot;</p>
</blockquote>

<br>  

<blockquote>
<p>אָז גַּם אָסַר וֵינֵמֵינֶן,</p>
</blockquote>

<blockquote>
<p>הוּא יְדִיד-הַפְּלָגִים, אָסַר</p>
</blockquote>

<blockquote>
<p>עַל הַדּוֹר הַקָּם הַצָּעִיר</p>
</blockquote>

<blockquote>
<p>לַהֲדֹר אֶת פְּנֵי הַזָּהָב</p>
</blockquote>

<blockquote>
<p>וּלְהִשְׁתַחֲווֹת לִפְנֵי כָסֶף.</p>
</blockquote>

<br>  

<h3 id="וֵינֵמֵינֶןאִלְמָרִינֶןוְלֶמִנְקֵינֶןהוֹלְכִיםלְפּוֹחְיוֹלָהלָקַחַתמִשָּׁםאֶתהַסַּמְפּו•וֵינֵמֵינֶןעוֹשֶׂהלוֹכִּנּוֹרמֵעַצְמוֹתָיושֶׁלזְאֵב-הַמָּיִם">וֵינֵמֵינֶן, אִלְמָרִינֶן וְלֶמִנְקֵינֶן הוֹלְכִים לְפּוֹחְיוֹלָה לָקַחַת מִשָּׁם אֶת הַסַּמְפּו • וֵינֵמֵינֶן עוֹשֶׂה לוֹ כִּנּוֹר מֵעַצְמוֹתָיו שֶׁל זְאֵב-הַמָּיִם</h3>

<blockquote>
<p>עָנָה, אָמַר וֵינֵמֵינֶן,</p>
</blockquote>

<blockquote>
<p>וֵינֵמֵינֶן, זָקֵן נֶאֱמָן:</p>
</blockquote>

<blockquote>
<p>&quot;אָחִי, נַפָּח לִי מְאֹד יָקָר,</p>
</blockquote>

<blockquote>
<p>נַעֲלֶה כַּיּוֹם בְּפּוֹחְיוֹלָה,</p>
</blockquote>

<blockquote>
<p>וְאֶת הַסַּמְפּוֹ מִשָּׁם נִקַּח,</p>
</blockquote>

<blockquote>
<p>וָאֳנִיָּה גְּדוֹלָה נִבְנֶה,</p>
</blockquote>

<blockquote>
<p>בָּהּ גַּם נָשִׁים אֶת הַסַּמְפּוֹ,</p>
</blockquote>

<blockquote>
<p>בָּהּ נַנִּיחַ אֶת הַמִּכְסֶה,</p>
</blockquote>

<blockquote>
<p>אֲשֶׁר רֻתַּק אֶל הַצּוּרִים,</p>
</blockquote>

<blockquote>
<p>אֶל הַסְּלָעִים בְּפּוֹחְיוֹלָה</p>
</blockquote>

<blockquote>
<p>תַּחַת תִּשְׁעָה בְּרִיחֵי-בַרְזֶל.&quot;</p>
</blockquote>

<br>  

<blockquote>
<p>הֵמָּה נוֹסְעִים, פִּתְאֹם שָׁמְעוּ</p>
</blockquote>

<blockquote>
<p>קוֹל עַל שְׂפַת-הַיָּם וּנְאָקָה.</p>
</blockquote>

<blockquote>
<p>וֵינֵמֵינֶן, זָקֵן נֶאֱמָן,</p>
</blockquote>

<blockquote>
<p>נָשָׂא דְּבָרוֹ, כָּכָה אָמָר:</p>
</blockquote>

<blockquote>
<p>&quot;נַעֲרָה בּוֹכָה הִיא בַּמֶּרְחָק,</p>
</blockquote>

<blockquote>
<p>בְּתוּלָה הִיא הַנֶּאֱנָקָה,</p>
</blockquote>

<blockquote>
<p>נִפֶן לִרְאוֹת, לָמָּה תִּבְכֶּה,</p>
</blockquote>

<blockquote>
<p>לָמָּה כָּכָה נֶאֱנָקָה.&quot;</p>
</blockquote>

<br> 

<blockquote>
<p>פָּנָה לִרְאוֹת, לָמָּה תִּבְכֶּה,</p>
</blockquote>

<blockquote>
<p>לָמָּה כָּכָה נֶאֱנָקָה.</p>
</blockquote>

<blockquote>
<p>אֶפֶס אֵין זֹה נַעֲרָה בּוֹכָה</p>
</blockquote>

<blockquote>
<p>אַף לֹא בְּתוּלָה נֶאֱנָקָה –</p>
</blockquote>

<blockquote>
<p>סִירָה הִיא הַבּוֹכָה מָרָה,</p>
</blockquote>

<blockquote>
<p>דּוּגִית קְטַנָּה נֶאֱנָקָה:</p>
</blockquote>

<blockquote>
<p>&quot;מַר אֵילִילָה דּוּגִית נוּגָה,</p>
</blockquote>

<blockquote>
<p>אֶבְכֶּה, כִּי עֲלוּבָה אָנִי,</p>
</blockquote>

<blockquote>
<p>מִי יְבִיאֵנִי אֶל הַמַּיִם</p>
</blockquote>

<blockquote>
<p>וִישִׂימֵנִי בְּמַיִם רַבִּים.</p>
</blockquote>

<br> 

<blockquote>
<p>&quot;בְּהִבָּנוֹתִי לִי נִבָּאוּ,</p>
</blockquote>

<blockquote>
<p>בְּהֵעָשׂוֹתִי שִׁיר לִי שָׁרוּ:</p>
</blockquote>

<blockquote>
<p>סִירַת-קְרָבוֹת הָיֹה אֶהְיֶה</p>
</blockquote>

<blockquote>
<p>וָאֳנִיָּה לַמִּלְחָמָה,</p>
</blockquote>

<blockquote>
<p>בְּבִטְנִי אֶצֹּר כָּל נְכָסִים,</p>
</blockquote>

<blockquote>
<p>אוֹצְרוֹת זָהָב יְמַלְאוּנִי;</p>
</blockquote>

<blockquote>
<p>אַךְ בַּקְּרָב אֲנִי לֹא בָּאתִי,</p>
</blockquote>

<blockquote>
<p>לָבֹז בִּזָּה לֹא יָרָדְתִּי.&quot;</p>
</blockquote>

<br>  

<blockquote>
<p>וֵינֵמֵינֶן, זָקֵן נֶאֱמָן,</p>
</blockquote>

<blockquote>
<p>נָשָׂא דְּבָרוֹ, כָּכָה אָמָר:</p>
</blockquote>

<blockquote>
<p>&quot;אַל תֵּילִילִי, דּוּגִית-קוֹרוֹת,</p>
</blockquote>

<blockquote>
<p>אַל תָּמֵרִי, סִירַת-מָשׁוֹט,</p>
</blockquote>

<blockquote>
<p>עוֹד הַיּוֹם בַּיָּם תַּפְלִיגִי,</p>
</blockquote>

<blockquote>
<p>תֵּרְדִי מַהֵר לַמִּלְחָמָה.&quot;</p>
</blockquote>

<br>  

<blockquote>
<p>נָשָׂא קוֹלוֹ וֵינֵמֵינֶן,</p>
</blockquote>

<blockquote>
<p>אוֹמֵר שִׁירָה, שָׂח בְּלַחַשׁ –</p>
</blockquote>

<blockquote>
<p>וַתִּמָּלֵא כָּל הַסְּפִינָה</p>
</blockquote>

<blockquote>
<p>צְעִירֵי-יָמִים, אַנְשֵׁי-קוֹמָה;</p>
</blockquote>

<blockquote>
<p>מִצַּד זֶה צְבָא אַנְשֵׁי-חַיִל,</p>
</blockquote>

<blockquote>
<p>בְּאֶגְרוֹפֵיהֶם אוֹן וָכֹחַ,</p>
</blockquote>

<blockquote>
<p>מַגָּפַיִם עַל רַגְלֵיהֶם,</p>
</blockquote>

<blockquote>
<p>וּמִצַּד זֶה יָשְׁבוּ נְעָרוֹת</p>
</blockquote>

<blockquote>
<p>בְּטַבָּעוֹת שֶׁל עוֹפֶרֶת,</p>
</blockquote>

<blockquote>
<p>בַּחֲגוֹרוֹת שֶׁל נְחֹשֶׁת.</p>
</blockquote>

<br>  

<blockquote>
<p>הוֹסִיף לָשִׁיר וֵינֵמֵינֶן –</p>
</blockquote>

<blockquote>
<p>נִמְלְאָה הַדּוּגִית זְקֵנִים</p>
</blockquote>

<blockquote>
<p>חִדְלֵי-אוֹנִים, כְּפוּפֵי-קוֹמָה,</p>
</blockquote>

<blockquote>
<p>אֲשֶׁר יָשְׁבוּ בַּאֲשֶׁר יָשְׁבוּ,</p>
</blockquote>

<blockquote>
<p>צְפוּפִים יָשְׁבוּ גַּם נִדְחָקוּ,</p>
</blockquote>

<blockquote>
<p>לָקְחוּ, תָּפְסוּ שָׁם כָּל מָקוֹם,</p>
</blockquote>

<blockquote>
<p>הוֹתִירוּהוּ בְּנֵי-הַנְּעוּרִים.</p>
</blockquote>

<br>  

<blockquote>
<p>וֵינֵמֵינֶן יָשַׁב מַנְהִיג</p>
</blockquote>

<blockquote>
<p>אֶת הַסְּפִינָה עַל הַמַּיִם,</p>
</blockquote>

<blockquote>
<p>פִּתְאֹם נִרְאָה צוּק שֶׁל סֶלַע,</p>
</blockquote>

<blockquote>
<p>וְעַל הַסֶּלַע כְּפָר הוֹפִיעַ,</p>
</blockquote>

<blockquote>
<p>אוֹתוֹ צוּר לוֹ אִוָּה אַחְטִי,</p>
</blockquote>

<blockquote>
<p>הוּא הָעַלִּיז לֶמִנְקֵינֶן.</p>
</blockquote>

<br> 

<blockquote>
<p>לָקַח אִתּוֹ וֵינֵמֵינֶן</p>
</blockquote>

<blockquote>
<p>אֶת הָעַלִּיז לֶמִנְקֵינֶן,</p>
</blockquote>

<blockquote>
<p>אֶת הַגִּבּוֹר אֶת הַצָּעִיר,</p>
</blockquote>

<blockquote>
<p>עָשׂוּ דַּרְכָּם בֵּין מִשְׁבָּרִים,</p>
</blockquote>

<blockquote>
<p>וּבִמְצָרֵי צוּר הַסֶּלַע,</p>
</blockquote>

<blockquote>
<p>וּבְתוֹךְ קֶצֶף מַרְעִים רַעַם,</p>
</blockquote>

<blockquote>
<p>אַךְ לֹא חָדְלָה שׁוּט הַדּוּגִית</p>
</blockquote>

<blockquote>
<p>וּבַיָּם לֹא נֶעֱצָרָה.</p>
</blockquote>

<br>  

<blockquote>
<p>אַךְ בִּהְיוֹתָהּ כְּבָר בַּזֶּרֶם</p>
</blockquote>

<blockquote>
<p>וּכְשֶׁעָבְרָה אֶת הַמְּצָרִים,</p>
</blockquote>

<blockquote>
<p>עָמְדָה פִּתְאֹם בְּמַהֲלָכָהּ,</p>
</blockquote>

<blockquote>
<p>נִתְקְעָה בִּמְקוֹם עֶמְדָּתָהּ,</p>
</blockquote>

<blockquote>
<p>גַּם לֹא מָשָׁה גַּם לֹא זָזָה.</p>
</blockquote>

<br>  

<blockquote>
<p>לֶמִנְקֵינֶן זֶה הָעַלִּיז</p>
</blockquote>

<blockquote>
<p>פָּנָה לִרְאוֹת, הִפְנָה רֹאשׁוֹ</p>
</blockquote>

<blockquote>
<p>תַּחַת קַרְקַע הָאֳנִיָּה,</p>
</blockquote>

<blockquote>
<p>הִבִּיט, כָּכָה עָנָה, אָמָר:</p>
</blockquote>

<blockquote>
<p>&quot;לֹא עַל שִׂרְטוֹן עָמֹד עָמְדָה</p>
</blockquote>

<blockquote>
<p>הָאֳנִיָּה וְלֹא עַל זְרָדִים,</p>
</blockquote>

<blockquote>
<p>עָמְדָה עַל גַּב זְאֵב-הַמָּיִם.&quot;</p>
</blockquote>

<br>  

<blockquote>
<p>וֵינֵמֵינֶן, זָקֵן נֶאֱמָן,</p>
</blockquote>

<blockquote>
<p>מִהֵר הוֹצִיא מַאֲכֶלֶת,</p>
</blockquote>

<blockquote>
<p>מַאֲכֶלֶת-בַּרְזֶל חַדָּה,</p>
</blockquote>

<blockquote>
<p>תָּקַע אוֹתָהּ בַּמִּשְׁבָּרִים</p>
</blockquote>

<blockquote>
<p>מִן הַדּוּגִית אֶל הַמְּצוּלָה,</p>
</blockquote>

<blockquote>
<p>בְּגַב הַדָּג הַגָּדוֹל תְּקָעָהּ,</p>
</blockquote>

<blockquote>
<p>מָשָׁה אֶת הַדָּג הַגָּדוֹל</p>
</blockquote>

<blockquote>
<p>מִן הַמַּיִם, וְהוּא מְפַרְפֵּר,</p>
</blockquote>

<blockquote>
<p>נָפַל רֹאשׁ הַדָּג בַּדּוּגִית,</p>
</blockquote>

<blockquote>
<p>נָפַל זְנָבוֹ עַל קַרְקָעָהּ.</p>
</blockquote>

<blockquote>
<p>שׁוּב הִפְלִיגָה הָאֳנִיָּה,</p>
</blockquote>

<blockquote>
<p>מִן הַמַּיִם נֶעֱקָרָה.</p>
</blockquote>

<br>

<blockquote>
<p>וֵינֵמֵינֶן, זָקֵן נֶאֱמָן,</p>
</blockquote>

<blockquote>
<p>הוֹצִיא אָז מִנְּדָנוֹ סַכִּין,</p>
</blockquote>

<blockquote>
<p>בִּתֵּר אֶת הַדָּג לִבְתָרִים,</p>
</blockquote>

<blockquote>
<p>נָתַח אֶת הַזְּאֵב לִנְתָחִים</p>
</blockquote>

<blockquote>
<p>וַיִּסְתַּכֵּל בְּעַצְמוֹתָיו,</p>
</blockquote>

<blockquote>
<p>אֶת דְּבָרוֹ נָשָׂא, אָמָר:</p>
</blockquote>

<blockquote>
<p>&quot;אָמְנָם טוֹבוֹת הָעֲצָמוֹת</p>
</blockquote>

<blockquote>
<p>לַעֲשׂוֹת מֵהֶן לִי כִּנּוֹר,</p>
</blockquote>

<blockquote>
<p>לִבְנוֹת קַנְטֶלָה מֵהֵנָּה,</p>
</blockquote>

<blockquote>
<p>אִלּוּ הָיָה חָרָשׁ חָכָם,</p>
</blockquote>

<blockquote>
<p>אֲשֶׁר יַעֲשֶׂה הַכִּנּוֹר,</p>
</blockquote>

<blockquote>
<p>כְּלִי-הַזֶּמֶר מִן הָאִדְרָה.&quot;</p>
</blockquote>

<br> 

<blockquote>
<p>וֵינֵמֵינֶן, זָקֵן נֶאֱמָן,</p>
</blockquote>

<blockquote>
<p>יָשָׁב לַעֲשׂוֹת הַכִּנּוֹר,</p>
</blockquote>

<blockquote>
<p>יָשָׁב, אִחָה הָעֲצָמוֹת,</p>
</blockquote>

<blockquote>
<p>הוּא בְּעַצְמוֹ עָשָׂה כִּנּוֹר</p>
</blockquote>

<blockquote>
<p>מֵשִׁיב-נֶפֶשׁ לְעוֹלְמֵי וָעֶד.</p>
</blockquote>

<br> 

<blockquote>
<p>כֶּפֶף כִּנּוֹר זֶה מִנַּיִן?</p>
</blockquote>

<blockquote>
<p>– מִלִּסְתוֹתָיו שֶׁל הַדָּג הוּא.</p>
</blockquote>

<blockquote>
<p>יִתְדוֹת קַנְטֶלָה מִנַּיִן?</p>
</blockquote>

<blockquote>
<p>– שִׁנֵּי זְאֵב-הַמַּיִם הֵנָּה.</p>
</blockquote>

<blockquote>
<p>מֵיתְרֵי כִּנּוֹר זֶה מִנַּיִן?</p>
</blockquote>

<blockquote>
<p>– שַׂעֲרוֹת סוּס-חִיסִי הֵמָּה.</p>
</blockquote>

<br> 

<h3 id="לוֹחִישׁוֹלַחַתאֶתהֶחֳלָיִיםבְּקָלֶוָלָה•וֵינֵמֵינֶןרוֹפֵאאֶתהַחוֹלִים•הַהַשְׁבָּעָהעַלהֶחֳלָיִים">לוֹחִי שׁוֹלַחַת אֶת הֶחֳלָיִים בְּקָלֶוָלָה \• וֵינֵמֵינֶן רוֹפֵא אֶת הַחוֹלִים \• הַהַשְׁבָּעָה עַל הֶחֳלָיִים</h3>

<blockquote>
<p>וְלוֹחִי בַּעֲלַת-פּוֹחְיוֹלָה</p>
</blockquote>

<blockquote>
<p>שָׁפְכָה שִׂיחָהּ בְּאָזְנֵי אוּקוֹ</p>
</blockquote>

<blockquote>
<p>וַתִּתְחַנֵּן אֶל הָרַעַם:</p>
</blockquote>

<blockquote>
<p>&quot;אוּקוֹ צוּרִי, אֵל שָׁמַיִם,</p>
</blockquote>

<blockquote>
<p>שְׁפֹךְ חֲמָתְךָ עַל קָלֶוָה,</p>
</blockquote>

<blockquote>
<p>הַמְטֵר אֶת הַבַּרְזֶל בָּרָד</p>
</blockquote>

<blockquote>
<p>לְהַכְחִידָם מִן הָאָרֶץ,</p>
</blockquote>

<blockquote>
<p>שְׁלַח בָּהֶם מַגֵּפוֹתֶיךָ</p>
</blockquote>

<blockquote>
<p>בְּלִבּוֹתָם, וְיָמוּתוּ</p>
</blockquote>

<blockquote>
<p>הָאֲנָשִׁים בַּחֲצֵרוֹת</p>
</blockquote>

<blockquote>
<p>וְהַנָּשִׁים בַּמִכְלָאוֹת.&quot;</p>
</blockquote>

<br> 

<blockquote>
<p>וּלְטוּאוֹנִי בַּת עִוֶּרֶת,</p>
</blockquote>

<blockquote>
<p>זְקֵנָה בָּלָה וּמְנֻוֶּלֶת,</p>
</blockquote>

<blockquote>
<p>הַמְכֹעֶרֶת בִּבְנוֹת מַנָּה,</p>
</blockquote>

<blockquote>
<p>אֵם לְצָרוֹת וְלָחֳלָיִים,</p>
</blockquote>

<blockquote>
<p>אֵם לְאַלְפֵי פְּגָעִים רָעִים,</p>
</blockquote>

<blockquote>
<p>וּפָנֶיהָ שְׁחוֹרִים, רָעִים,</p>
</blockquote>

<blockquote>
<p>עוֹרָהּ זֶה לִבְשָׂרָהּ מְכֹעָר.</p>
</blockquote>

<blockquote>
<p>וַיִּוָּלְדוּ לָהּ בָּנֶיהָ:</p>
</blockquote>

<blockquote>
<p>תִּשְׁעָה בָּנִים לָהּ, וּלְכֻלָּם</p>
</blockquote>

<blockquote>
<p>קָרְאָה שֵׁם וְטִפְּחָה אוֹתָם.</p>
</blockquote>

<blockquote>
<p>וּבָנֶיהָ לָהּ: הָרִאשׁוֹן</p>
</blockquote>

<blockquote>
<p>הוּא אֲבִי כָּל מַכָּה טְרִיָּה,</p>
</blockquote>

<blockquote>
<p>וְהַשֵּׁנִי אָב לְשִׁלְשׁוּל,</p>
</blockquote>

<blockquote>
<p>וְהַשְּׁלִישִׁי לְיֵרָקוֹן,</p>
</blockquote>

<blockquote>
<p>לַשִּׁדָּפוֹן אָב הָרְבִיעִי,</p>
</blockquote>

<blockquote>
<p>הַחֲמִישִׁי לְהִדְרָקוֹן,</p>
</blockquote>

<blockquote>
<p>לַצָּרַעַת אָב הַשִּׁשִּׁי,</p>
</blockquote>

<blockquote>
<p>וְהַשְּׁבִיעִי לַשַּׁחֶפֶת,</p>
</blockquote>

<blockquote>
<p>וְהַשְּׁמִינִי לַמַּגֵּפָה,</p>
</blockquote>

<blockquote>
<p>אַךְ לַתְּשִׁיעִי שֵׁם לֹא הָיָה,</p>
</blockquote>

<blockquote>
<p>מַצַּע קַשׁ לוֹ עָלָיו שָׁכַב,</p>
</blockquote>

<blockquote>
<p>וַתְּשַׁלְּחֶנּוּ אִמּוֹ לָקֹב</p>
</blockquote>

<blockquote>
<p>וּלְהַשְׁבִּיעַ אֶת הַמָּיִם.</p>
</blockquote>

<blockquote>
<p>וּבִלְהָטָיו אָרַר, קָבַב,</p>
</blockquote>

<blockquote>
<p>שְׂפַת-הַיָּם וּזְרָעָהּ קִנְאָה.</p>
</blockquote>

<br> 

<blockquote>
<p>וְלוֹחִי בַּעֲלַת-פּוֹחְיוֹלָה</p>
</blockquote>

<blockquote>
<p>קָרְאָה אֶת הַבָּנִים כֻּלָּם</p>
</blockquote>

<blockquote>
<p>אֶל שֶׁן סֶלַע לוּט-עֲרָפֶל,</p>
</blockquote>

<blockquote>
<p>אֶל הָאִי הַמַּעֲלֶה יַעַר,</p>
</blockquote>

<blockquote>
<p>וְאֶת הַמַּחֲלוֹת, אֶת הַמַּדְוִים</p>
</blockquote>

<blockquote>
<p>שָׁלְחָה בְּלֵב כָּל בְּנֵי-קָלֶוָה,</p>
</blockquote>

<blockquote>
<p>וְנִכְרַת זֵכֶר לְעַם קָלֶוָה.</p>
</blockquote>

<br>  

<blockquote>
<p>חָלְשׁוּ, חָלוּ בְּנֵי-קָלֶוָה</p>
</blockquote>

<blockquote>
<p>בָּחֳלָיִים מְאֹד רָעִים,</p>
</blockquote>

<blockquote>
<p>לֹא יְדָעוּם מִן הָעוֹלָם,</p>
</blockquote>

<blockquote>
<p>עַד שֶׁרָקְבָה רִצְפַּת בֵּיתָם,</p>
</blockquote>

<blockquote>
<p>וְקוֹרָתָם תָּרוּם תּוֹלָע.</p>
</blockquote>

<br>  

<blockquote>
<p>וְהַזָּקֵן וֵינֵמֵינֶן,</p>
</blockquote>

<blockquote>
<p>רַב-הַכְּשָׁפִים, קוֹסֵם-עוֹלָם,</p>
</blockquote>

<blockquote>
<p>יָצָא לִגְאֹל נַפְשׁוֹתֵיהֶם,</p>
</blockquote>

<blockquote>
<p>לִקְרֹא דְּרוֹר לְמַחֲלַת גּוּפָם;</p>
</blockquote>

<blockquote>
<p>הָלַךְ לִלְחֹם עִם טוּאוֹנִי</p>
</blockquote>

<blockquote>
<p>וּלְהֵאָבֵק עִם הַמַּחֲלוֹת.</p>
</blockquote>

<br>  

<blockquote>
<p>וְהוּא מְחַמֵּם אֶת הַמֶּרְחָץ</p>
</blockquote>

<blockquote>
<p>וּמַרְתִּיח הָאֲבָנִים</p>
</blockquote>

<blockquote>
<p>בְּעֵצִים טְהוֹרִים, אֲשֶׁר קוֹשֵׁשׁ</p>
</blockquote>

<blockquote>
<p>בְּמַיִם רַבִּים, מֵי אֲגַמִּים,</p>
</blockquote>

<blockquote>
<p>עֵצִים פְּלָטוּם הַמִּשְׁבָּרִים;</p>
</blockquote>

<blockquote>
<p>וְאֶת הַמַּיִם הֵבִיא כְּסוּיִים,</p>
</blockquote>

<blockquote>
<p>הֵבִיא זְמוֹרוֹת תַּחַת מְעִילוֹ,</p>
</blockquote>

<blockquote>
<p>זְמוֹרוֹת לוֹ בִּשְׁבִיל הַמֶּרְחָץ,</p>
</blockquote>

<blockquote>
<p>וּבַמֶּרְחָץ רִכֵּך אוֹתָן.</p>
</blockquote>

<br> 

<blockquote>
<p>וְאֶת הַמֶּרְחָץ הֵחֵם הֵיטֵב,</p>
</blockquote>

<blockquote>
<p>חֹם מְעַדֵּן, חֹם מְאֹד מָתוֹק,</p>
</blockquote>

<blockquote>
<p>עַל אֲבָנִים רוֹתְחוֹת הֵחֵם,</p>
</blockquote>

<blockquote>
<p>גּוּשֵׁי אֶבֶן מְרֻתָּחִים,</p>
</blockquote>

<blockquote>
<p>וְאֶת דְּבָרוֹ נָשָׂא, אָמָר:</p>
</blockquote>

<blockquote>
<p>&quot;הִנְנִי מַזֶּה אֶת הַמַּיִם</p>
</blockquote>

<blockquote>
<p>עַל הָאֶבֶן הָרוֹתַחַת,</p>
</blockquote>

<blockquote>
<p>וְלֹא יָמוּתוּ עוֹד נְקִיִּים,</p>
</blockquote>

<blockquote>
<p>וְלֹא בַּמַּחֲלָה מִיַּד קוֹנָם</p>
</blockquote>

<blockquote>
<p>וְלֹא בִּידֵי שָׁמַיִם וְיוֹצְרָם.</p>
</blockquote>

<blockquote>
<p>וְכָל הָאוֹמֵר לַכְחִידֵנוּ</p>
</blockquote>

<blockquote>
<p>יֹאבַד הוּא בִּידֵי לְהָטָיו,</p>
</blockquote>

<blockquote>
<p>וְנִכְרְתָה נַפְשׁוֹ הוּא מֵעַמָּיו</p>
</blockquote>

<blockquote>
<p>וּבִמְזִמּוֹת רֶשַׁע זָמָם.</p>
</blockquote>

<br>  

<blockquote>
<p>&quot;וְשָׁלַחְתִּי הַמַּגֵּפוֹת,</p>
</blockquote>

<blockquote>
<p>פֶּגַע רַע, חֳלָיִים רָעִים</p>
</blockquote>

<blockquote>
<p>בִּמְעָרוֹת סְלָעִים, בְּלֵב הַצּוּרִים,</p>
</blockquote>

<blockquote>
<p>וּבִרְגָבִים לְהָרֵי בַּרְזֶל,</p>
</blockquote>

<blockquote>
<p>וְחָלוּ בָּמוֹ הָאֲבָנִים</p>
</blockquote>

<blockquote>
<p>וְנָמַקּוּ בְּיִסּוּרֵיהֶן;</p>
</blockquote>

<blockquote>
<p>כִּי לֹא יִבְכּוּ צוּרֵי סֶלַע</p>
</blockquote>

<blockquote>
<p>מִן הַמַּחֲלוֹת, מִן הַנְּגָעִים,</p>
</blockquote>

<blockquote>
<p>וְאִם יוֹסִיפוּ לְעַנּוֹתָם,</p>
</blockquote>

<blockquote>
<p>וְאִם עַל אַחַת שֶׁבַע יְעֻנּוּ.</p>
</blockquote>

<br>  

<blockquote>
<p>&quot;וְאַתְּ, הוֹי, בַּעֲלַת הַמַּכְאוֹבוֹת,</p>
</blockquote>

<blockquote>
<p>אֵם הַנְּגָעִים, יְפַת הַנָּשִׁים,</p>
</blockquote>

<blockquote>
<p>שִׂימִי בְּחָבִית הַמַּכְאוֹבוֹת,</p>
</blockquote>

<blockquote>
<p>אִסְפִי אוֹתָם בְּתֵבַת נְחוּשָׁה,</p>
</blockquote>

<blockquote>
<p>שְׂאִי עָנְיֵנוּ וְאֶת לַחֲצֵנוּ</p>
</blockquote>

<blockquote>
<p>עַל רֹאשׁ צוּר-הַמַּחֲלוֹת וְשִׂיאוֹ,</p>
</blockquote>

<blockquote>
<p>בְּכִלְיוֹת הָרֵי-הַמַּכְאוֹבוֹת,</p>
</blockquote>

<blockquote>
<p>וּבִדְוָדִים קְטַנִּים רוֹתְחִים,</p>
</blockquote>

<blockquote>
<p>וּבִקְטַנּוֹת שֶׁבְּקַלָּחוֹת,</p>
</blockquote>

<blockquote>
<p>גָּדְלָן גֹּדֶל אֶצְבַּע קְטַנָּה.</p>
</blockquote>

<br>  

<blockquote>
<p>&quot;בּוֹ בָּהָר בַּתָּוֶךְ אָבֶן,</p>
</blockquote>

<blockquote>
<p>וּבָאֶבֶן נֶקֶב קָטָן,</p>
</blockquote>

<blockquote>
<p>נֶקֶב נֻקַּב בַּמַּקְדֵּחַ,</p>
</blockquote>

<blockquote>
<p>בַּרְזֶל-עָשׁוֹת הוּא עָשָׂהוּ –</p>
</blockquote>

<blockquote>
<p>שָׁם תַּצְפִּינִי הַמַּכְאוֹבוֹת,</p>
</blockquote>

<blockquote>
<p>אֶת הַמַּדְוִים אֶת הָרָעִים.</p>
</blockquote>

<blockquote>
<p>כִּנְסִי שָׁם כָּל חַיְתוֹ-טֶרֶף,</p>
</blockquote>

<blockquote>
<p>צֹרִי כָּל הַפְּגָעִים פְּנִימָה,</p>
</blockquote>

<blockquote>
<p>וְלֹא יֵצְאוּ עִם הַלַּיְלָה,</p>
</blockquote>

<blockquote>
<p>עִם אוֹר שֶׁמֶשׁ לֹא יוֹפִיעוּ.&quot;</p>
</blockquote>

<br>  

<blockquote>
<p>וְהַזָּקֵן וֵינֵמֵינֶן,</p>
</blockquote>

<blockquote>
<p>רַב-הַכְּשָׁפִים, קוֹסֵם-עוֹלָם,</p>
</blockquote>

<blockquote>
<p>מָשַׁח בְּמִשְׁחָה כָּל הַמַּכּוֹת,</p>
</blockquote>

<blockquote>
<p>בַּאֲשֶׁר שָׁם מַחֲלָה מָשָׁח,</p>
</blockquote>

<blockquote>
<p>בְּתִשְׁעָה מִינִים שֶׁל מִרְקָחוֹת</p>
</blockquote>

<blockquote>
<p>וּבִשְׁמוֹנָה סַמֵּי-כְשָׁפִים,</p>
</blockquote>

<blockquote>
<p>וְאֶת דְּבָרוֹ נָשָׂא, אָמָר:</p>
</blockquote>

<blockquote>
<p>&quot;מָקוֹם זֶה בּוֹ יָדִי נָגְעָה,</p>
</blockquote>

<blockquote>
<p>תִּגַּע בּוֹ גַּם יַד הַיּוֹצֵר;</p>
</blockquote>

<blockquote>
<p>מָקוֹם בּוֹ אֶצְבָּעִי נָגְעָה,</p>
</blockquote>

<blockquote>
<p>אֶצְבַּע אֱלֹהִים בּוֹ תִּגַּע,</p>
</blockquote>

<blockquote>
<p>יַעַן יָפָה יַד הַבּוֹרֵא,</p>
</blockquote>

<blockquote>
<p>יַעַן יָפֶה כֹּחַ יָדָיו.&quot;</p>
</blockquote>

<blockquote>
<p>כָּכָה רִפֵּא אֶת הַחוֹלִים,</p>
</blockquote>

<blockquote>
<p>כָּכָה הֵסִיר אֶת הַמַּדְוִים.</p>
</blockquote>

<br>  

<h3 id="לוֹחִישׁוֹלַחַתאֶתהַדֹּבבְּקָלֶוָלָה•תּוֹלְדוֹתהַדֹּב">לוֹחִי שׁוֹלַחַת אֶת הַדֹּב בְּקָלֶוָלָה \• תּוֹלְדוֹת הַדֹּב</h3>

<blockquote>
<p>הֻגֵּד הֻגַּד בְּפּוֹחְיוֹלָה,</p>
</blockquote>

<blockquote>
<p>וּבַכְּפָר הָרִנָּה עָבְרָה:</p>
</blockquote>

<blockquote>
<p>נִגְאֲלָה כְּבָר קָלֶוָלָה</p>
</blockquote>

<blockquote>
<p>מִן הַמַּחֲלוֹת, מִן הַנְּגָעִים</p>
</blockquote>

<blockquote>
<p>וּמִכָּל חֳלָיִים רָעִים.&quot;</p>
</blockquote>

<br>  

<blockquote>
<p>שָׁמְעָה בַּעֲלַת-פּוֹחְיוֹלָה,</p>
</blockquote>

<blockquote>
<p>אוֹתָהּ זְקֵנָה בְּלִי שִׁנַּיִם,</p>
</blockquote>

<blockquote>
<p>שָׁמְעָה זֹאת – וַיִּחַר אַפָּהּ,</p>
</blockquote>

<blockquote>
<p>וְאֶת הַדֹּב הַגָּדוֹל שָׁלְחָה</p>
</blockquote>

<blockquote>
<p>מִן הַחוֹלוֹת, מִן הַיַּעַר,</p>
</blockquote>

<blockquote>
<p>שָׁלְחָה אוֹתוֹ בְּקָלֶוָלָה.</p>
</blockquote>

<br>

<blockquote>
<p>וְהַזָּקֵן וֵינֵמֵינֶן</p>
</blockquote>

<blockquote>
<p>נָשָׂא דְּבָרוֹ, כָּכָה אָמָר:</p>
</blockquote>

<blockquote>
<p>&quot;אִלְמָרִינֶן, אָח לִי יַקִּיר,</p>
</blockquote>

<blockquote>
<p>נָא עֲשֵׂה לִי כִּידוֹן חָדָשׁ,</p>
</blockquote>

<blockquote>
<p>כִּידוֹן בַּעַל שְׁלשָׁה פִּיּוֹת,</p>
</blockquote>

<blockquote>
<p>וְקַת הַכִּידוֹן תַּעֲשֶׂה נְחֹשֶׁת,</p>
</blockquote>

<blockquote>
<p>כִּי רְצוֹנִי לַהֲרֹג עַתָּה</p>
</blockquote>

<blockquote>
<p>אֶת הַדֹּב בְּעוֹר-הַזָּהָב,</p>
</blockquote>

<blockquote>
<p>אֶת הַחַיָּה הָאַדִּירָה,</p>
</blockquote>

<blockquote>
<p>וְלֹא תֶּאֱרֹב לְסוּסוֹתַי,</p>
</blockquote>

<blockquote>
<p>וְלֹא תּוֹסִיף לִטְרֹף סוּסַי,</p>
</blockquote>

<blockquote>
<p>וְלֹא תָּרַע לַעֲדָרַי,</p>
</blockquote>

<blockquote>
<p>וְלֹא תַּשְׁחִית אֶת פָּרוֹתָי.&quot;</p>
</blockquote>

<br>  

<blockquote>
<p>עָשָׂה לוֹ הַנַּפָּח כִּידוֹן.</p>
</blockquote>

<blockquote>
<p>וְהַזָּקֵן וֵינֵמֵינֶן</p>
</blockquote>

<blockquote>
<p>הִכָּה אֶת הַדֹּב בַּכִּידוֹן,</p>
</blockquote>

<blockquote>
<p>אֶת הַחַיָּה בְּעוֹר-הַזָּהָב.</p>
</blockquote>

<br> 

<blockquote>
<p>אָז גַּם יִשְׁאַל כָּל הַקָּהָל,</p>
</blockquote>

<blockquote>
<p>כָּל הָעָם אֲזָי נִדְבָּרוּ:</p>
</blockquote>

<blockquote>
<p>&quot;אֵיפֹה זֶה הַדֹּב יִוָּלֵד,</p>
</blockquote>

<blockquote>
<p>אֵיכָה יִגְדַּל בְּעוֹר-הַיְקָרוֹת?</p>
</blockquote>

<blockquote>
<p>הַעַל מַצַּע קַשׁ יִוָּלֵד</p>
</blockquote>

<blockquote>
<p>אוֹ בַּמֶּרְחָץ בָּא לָעוֹלָם?&quot;</p>
</blockquote>

<br> 

<blockquote>
<p>עָנָה לָמוֹ וֵינֵמֵינֶן:</p>
</blockquote>

<blockquote>
<p>&quot;לֹא עַל מַצַּע קַשׁ יִוָּלֵד</p>
</blockquote>

<blockquote>
<p>וְלֹא בַּמּוֹץ אֲשֶׁר בָּרֶפֶת.</p>
</blockquote>

<blockquote>
<p>אֵלֶּה תּוֹלְדוֹת דֹּב-הַיָּעַר:</p>
</blockquote>

<blockquote>
<p>בַּעַל כַּף-הַדְּבַשׁ יִוָּלֵד</p>
</blockquote>

<blockquote>
<p>לְיַד הַשֶּמֶשׁ וְהַיָּרֵחַ</p>
</blockquote>

<blockquote>
<p>וְהַדֹּב שֶׁבַּשָּׁמַיִם,</p>
</blockquote>

<blockquote>
<p>אֵצֶל בַּת-הַיְצִירָה נוֹלַד,</p>
</blockquote>

<blockquote>
<p>אֵצֶל בַּת-הַיְצִירָה הָיָה.</p>
</blockquote>

<br>  

<blockquote>
<p>&quot;צָעֹד צָעֲדָה בָּאֲוִיר</p>
</blockquote>

<blockquote>
<p>עַלְמָה בְּאֶמְצַע הַשָּׁמַיִם,</p>
</blockquote>

<blockquote>
<p>עַל כְּנַף אַחַד הָעֲנָנִים,</p>
</blockquote>

<blockquote>
<p>אֵצֶל גְּבוּלוֹת הַשָּׁמַיִם –</p>
</blockquote>

<blockquote>
<p>עַלְמָה בְּאַנְפִּילָאוֹת תְּכֵלֶת,</p>
</blockquote>

<blockquote>
<p>עַלְמָה בְּנַעֲלַיִם בְּרֻדּוֹת,</p>
</blockquote>

<blockquote>
<p>וּבְיָדֶיהָ תֵּבָה מְלֵאָה</p>
</blockquote>

<blockquote>
<p>צֶמֶר, טֶנֶא מָלֵא שֵׂעָר;</p>
</blockquote>

<blockquote>
<p>פִּזְּרָה צַמְרָהּ עַל הַמַּיִם</p>
</blockquote>

<blockquote>
<p>וְאֶת הַשֵּׁעָר עַל פְּנֵי גַּלִּים,</p>
</blockquote>

<blockquote>
<p>וַיְנַעְנְעֵמוֹ רוּחַ חוֹלֵף</p>
</blockquote>

<blockquote>
<p>וְרוּחַ נִשֵּׂאת עַל הַמַּיִם,</p>
</blockquote>

<blockquote>
<p>וַיְטַלְטְלֵמוֹ שָׁם הַשֶּׁטֶף,</p>
</blockquote>

<blockquote>
<p>אֶל מוּל הֶחָרָבָה גְּרָפָם.</p>
</blockquote>

<br>  

<blockquote>
<p>&quot;חָשָׁה בַּעֲלַת-הַיַּעַר,</p>
</blockquote>

<blockquote>
<p>אָסְפָה מַהֵר אֶת הַנְּפוֹצוֹת,</p>
</blockquote>

<blockquote>
<p>צֶמֶר רַךְ עַל פְּנֵי הַגַּלִּים,</p>
</blockquote>

<blockquote>
<p>וְאֶת הַצֶּמֶר גָּלְלָה מַהֵר,</p>
</blockquote>

<blockquote>
<p>מִהֲרָה וַתַּצְפִּינֵהוּ</p>
</blockquote>

<blockquote>
<p>בְּתֵבַת-עֵץ עֲשׂוּיָה קְלִפָּה,</p>
</blockquote>

<blockquote>
<p>בְּתֵבָה לָהּ כַּפֹּרֶת נָאָה,</p>
</blockquote>

<blockquote>
<p>וּבְשַׁרְשֶׁרֶת-זָהָב יָפָה</p>
</blockquote>

<blockquote>
<p>רִתְּקָה אוֹתָהּ אֶל זַלְזַלִּים,</p>
</blockquote>

<blockquote>
<p>אֶל עֳפָאִים מַרְבֵּי-סְעִפִּים,</p>
</blockquote>

<blockquote>
<p>אֶל כּוֹתֶרֶת מְרֻבַּת-עָלִים.</p>
</blockquote>

<br>  

<blockquote>
<p>&quot;כָּכָה נֻעֲנַע הַנֶּחְמָד,</p>
</blockquote>

<blockquote>
<p>כָּכָה נֻעֲנַע הַיּוֹנֵק</p>
</blockquote>

<blockquote>
<p>תַּחַת אֹרֶן מַרְבֵּה-פְרָחִים</p>
</blockquote>

<blockquote>
<p>וְאַשּׁוּחַ מַרְבֵּה-חֻדִּים,</p>
</blockquote>

<blockquote>
<p>כָּכָה גֻּדַּל דֹּב-הַיַּעַר,</p>
</blockquote>

<blockquote>
<p>עָלָה עוֹטֶה צֶמֶר נָאֶה,</p>
</blockquote>

<blockquote>
<p>בֵּינוֹת סִבְכֵי-דְבַש כֵּן גָּדַל,</p>
</blockquote>

<blockquote>
<p>בְּתוֹךְ חֳרָשֵׁי-דְבַשׁ כֵּן עָלָה.</p>
</blockquote>

<br> 

<blockquote>
<p>&quot;שָׁם הַדֹּב שָׁם עָלָה יָפֶה,</p>
</blockquote>

<blockquote>
<p>שָׁם הוּא גֻּדַּל, שָׁם טִפְּחוּהוּ,</p>
</blockquote>

<blockquote>
<p>קְצַר-רַגְלַיִם, רְחַב-כַּפַּיִם,</p>
</blockquote>

<blockquote>
<p>חֲרוּם-אַף וּפְחוּס-הַלּוֹעַ,</p>
</blockquote>

<blockquote>
<p>עִם גֻּלְגֹּלֶת מְאֹד רְחָבָה,</p>
</blockquote>

<blockquote>
<p>עוֹטֶה צַמְרוֹ עָלָה יָפֶה.</p>
</blockquote>

<blockquote>
<p>אַךְ שִׁנַּיִם עוֹדוֹ חָסֵר,</p>
</blockquote>

<blockquote>
<p>אַךְ אֵין יֵשׁ לוֹ צִפָּרְנָיִם.</p>
</blockquote>

<br> 

<blockquote>
<p>&quot;עָנְתָה בַּעֲלַת-הַיַּעַר,</p>
</blockquote>

<blockquote>
<p>כָּכָה אָמְרָה אָז הַזְּקֵנָה:</p>
</blockquote>

<blockquote>
<p>'גַּם שִׁנַּיִם אֲחֻנֶּנוּ,</p>
</blockquote>

<blockquote>
<p>אֶתֵּן לּוֹ גַּם צִפָּרְנַיִם –</p>
</blockquote>

<blockquote>
<p>לוּ יָדַעְתִּי נֶאֱמָנָה,</p>
</blockquote>

<blockquote>
<p>כִּי בָּהֵמָּה לֹא יָרֵעַ,</p>
</blockquote>

<blockquote>
<p>כִּי לֹא יַשְׁחִית בְּמוֹ אֵלֶּה.'</p>
</blockquote>

<br>  

<blockquote>
<p>&quot;וַיִּשָּׁבַע דֹּב-הַיַּעַר</p>
</blockquote>

<blockquote>
<p>לִפְנֵי יוֹצְרוֹ הַכֹּל יָכוֹל,</p>
</blockquote>

<blockquote>
<p>לִפְנֵי הַיּוֹדֵעַ וָעֵד,</p>
</blockquote>

<blockquote>
<p>כִּי לֹא תְּהִי פְּגִיעָתוֹ רָעָה,</p>
</blockquote>

<blockquote>
<p>כִּי לֹא יַשְׁחִית, לֹא יָרֵעַ.</p>
</blockquote>

<br> 

<blockquote>
<p>&quot;פָּנְתָה בַּעֲלַת-פּוֹחְיוֹלָה</p>
</blockquote>

<blockquote>
<p>לִדְרֹשׁ אַחֲרֵי שִׁנֵּי דֻּבִּים,</p>
</blockquote>

<blockquote>
<p>לַעֲשׂוֹת לוֹ צִפָּרְנָיִם.</p>
</blockquote>

<br>  

<blockquote>
<p>&quot;וּבַכַּר אַשּׁוּחַ עָלָה,</p>
</blockquote>

<blockquote>
<p>וְעַל הָהָר שָׁם צָמַח אֹרֶן,</p>
</blockquote>

<blockquote>
<p>וְעַנְפֵי הָאַשּׁוּחַ – כֶּסֶף,</p>
</blockquote>

<blockquote>
<p>פֹּארוֹת אוֹתוֹ אֹרֶן – זָהָב.</p>
</blockquote>

<br> 

<blockquote>
<p>&quot;וּמֵהֶם הַזְּקֵנָה לָקְחָה,</p>
</blockquote>

<blockquote>
<p>עָשְׂתָה לוֹ מֵהֶם צִפָּרְנָיו</p>
</blockquote>

<blockquote>
<p>וְשִׁנַּיִם לְמַלְתְּעוֹתָיו,</p>
</blockquote>

<blockquote>
<p>נָטְעָה אוֹתָן בְּתוֹךְ לוֹעוֹ.</p>
</blockquote>

<br>  

<blockquote>
<p>&quot;וְאֶת מַחְמַדָּהּ שָׁלְחָה חָפְשִׁי,</p>
</blockquote>

<blockquote>
<p>אֶת הַיָּפֶה, אֶת הַנָּאֶה,</p>
</blockquote>

<blockquote>
<p>לְמַעַן יָדוּץ בַּמַּדְמֵנוֹת,</p>
</blockquote>

<blockquote>
<p>לְמַעַן יָרוּץ בְּיַעַר מֵצֵל,</p>
</blockquote>

<blockquote>
<p>אַף יִשְׁתַּעְשַׁע בִּפְאַת חֹרְשָׁה,</p>
</blockquote>

<blockquote>
<p>גַּם יְכַרְכֵּר עַל פְּנֵי כָּרִים;</p>
</blockquote>

<blockquote>
<p>אַךְ צִוַּתּוּ לֶכֶת בְּנַחַת</p>
</blockquote>

<blockquote>
<p>וּלְהִתְהַלֵּךְ בְּמֵישָׁרִים,</p>
</blockquote>

<blockquote>
<p>לִחְיוֹת וּלְהִתְעַלֵּס הַרְבֵּה,</p>
</blockquote>

<blockquote>
<p>לִהְיוֹת מְבַלֶּה טִפְחוֹת יָמָיו</p>
</blockquote>

<blockquote>
<p>עַל פְּנֵי שָׂדוֹת וּמַדְמֵנוֹת,</p>
</blockquote>

<blockquote>
<p>עַל פְּנֵי כָּרִים מְלֵאֵי חַיִּים,</p>
</blockquote>

<blockquote>
<p>בְּלִי נְעָלִים בִּימוֹת קַיִץ</p>
</blockquote>

<blockquote>
<p>וּבַסְּתָו בְּלִי אַנְפִּילָאוֹת,</p>
</blockquote>

<blockquote>
<p>וּלְהִנָּפֵשׁ בְּיוֹם סַגְרִיר,</p>
</blockquote>

<blockquote>
<p>וּלְהִסָּתֵר כְּבוֹא הַחֹרֶף</p>
</blockquote>

<blockquote>
<p>תַּחַת קוֹרַת דֻּבְדְּבָנִים,</p>
</blockquote>

<blockquote>
<p>אֵצֶל שָׁרְשֵׁי אֹרֶן נֶהְדָּר,</p>
</blockquote>

<blockquote>
<p>בַּעֲבִי הַסְּבָךְ, בְּרֹתֶם.</p>
</blockquote>

<br>  

<blockquote>
<p>&quot;שָׁם מָצָאתִי אוֹתוֹ צַיִד,</p>
</blockquote>

<blockquote>
<p>שָׁם מָצָאתִי אוֹתוֹ שָׁלָל.&quot;</p>
</blockquote>

<br> 

<h3 id="וֵינֵמֵינֶןעוֹזֵבאֶתאֶרֶץמוֹלַדְתּוֹ">וֵינֵמֵינֶן עוֹזֵב אֶת אֶרֶץ מוֹלַדְתּוֹ</h3>

<blockquote>
<p>עָבְרוּ יָמִים, פִּתְאֹם קָדְרוּ,</p>
</blockquote>

<blockquote>
<p>רָעֲמוּ פְּנֵי וֵינֵמֵינֶן,</p>
</blockquote>

<blockquote>
<p>הָלַךְ אֶל הַיָּם אֶל חוֹפוֹ,</p>
</blockquote>

<blockquote>
<p>נָשָׂא קוֹלוֹ, הִתְחִיל לָשִׁיר,</p>
</blockquote>

<blockquote>
<p>שָׁר שִׁירָתוֹ הָאַחֲרוֹנָה.</p>
</blockquote>

<br>  

<blockquote>
<p>עָשָׂה סִירָה כִּבְדַת-נְחֹשֶׁת,</p>
</blockquote>

<blockquote>
<p>דּוּגִית בָּנָה מְצֻפָּה נְחֹשֶׁת,</p>
</blockquote>

<blockquote>
<p>יָשַׁב בְּיַרְכְּתֵי הַסִּירָה,</p>
</blockquote>

<blockquote>
<p>שָׁט וְעָבַר אֶת הַמַּיִם,</p>
</blockquote>

<blockquote>
<p>נָשָׂא קוֹלוֹ בְּהִפָּרְדוֹ,</p>
</blockquote>

<blockquote>
<p>כָּכָה אָמַר טֶרֶם יִסָּע:</p>
</blockquote>

<blockquote>
<p>&quot;יוֹבְלִים יַעַבְרוּ, יִנְקֹפוּ,</p>
</blockquote>

<blockquote>
<p>יָמִים בָּאִים, יָמִים חוֹלְפִים,</p>
</blockquote>

<blockquote>
<p>שׁוּב יִצְטָרְכוּ לִי הַבְּרִיּוֹת,</p>
</blockquote>

<blockquote>
<p>וְיִתְגַּעְגַּע עָלַי עַמִּי,</p>
</blockquote>

<blockquote>
<p>לִי יְחַכּוּ וִיבַקְשׁוּנִי.</p>
</blockquote>

<blockquote>
<p>וּבָנִיתִי שׁוּב הַסַּמְפּוֹ,</p>
</blockquote>

<blockquote>
<p>וְאָעִירָה שׁוּב כִּנּוֹרִי,</p>
</blockquote>

<blockquote>
<p>וּבָרָאתִי סַהַר חָדָשׁ,</p>
</blockquote>

<blockquote>
<p>וְגַם אֶבְרָא שֶׁמֶשׁ חָדָשׁ,</p>
</blockquote>

<blockquote>
<p>כִּי אֵין שָׂשׂוֹן וְשִׂמְחָה אַיִן</p>
</blockquote>

<blockquote>
<p>בְּאֵין יָרֵחַ וּבְאֵין שֶׁמֶשׁ,</p>
</blockquote>

<blockquote>
<p>בְּאֵין מַנְגִּינַת כִּנּוֹר נָעִים.&quot;</p>
</blockquote>

<br>  

<blockquote>
<p>עָשָׂה דַּרְכּוֹ וֵינֵמֵינֶן</p>
</blockquote>

<blockquote>
<p>אֶל הַמְּדִינוֹת הַמְּרֻחָקוֹת,</p>
</blockquote>

<blockquote>
<p>אֶל קְצוֹת כַּנְפוֹת הַשָּׁמַיִם</p>
</blockquote>

<blockquote>
<p>בָּאֳנִיָּה מְצֻפָּה נְחֹשֶׁת,</p>
</blockquote>

<blockquote>
<p>בָּהּ בַּסְּפִינָה הַנֶּחְמָדָה;</p>
</blockquote>

<blockquote>
<p>בַּהֲמֻלָּה בַּמִּשְׁבָּרִים</p>
</blockquote>

<blockquote>
<p>חָתַר שָׁם אֶל הַיַּבָּשָׁה,</p>
</blockquote>

<blockquote>
<p>שָׁם גַּם עָמְדָה אֳנִיָּתוֹ.</p>
</blockquote>

<br> 

<blockquote>
<p>לָנוּ הוֹתִיר אַךְ כִּנּוֹרוֹ</p>
</blockquote>

<blockquote>
<p>וְאֶת הַשִּׁירָה בְּסוּאוֹמִי,</p>
</blockquote>

<blockquote>
<p>שָׂשׂוֹן וְשִׂמְחָה לִבְנֵי עַמּוֹ,</p>
</blockquote>

<blockquote>
<p>שִׁירַת-גִּיל לִבְנֵי-סוּאוֹמִי,</p>
</blockquote>

<blockquote>
<p>לִבְנֵי שִׁבְטוֹ הַגִּבּוֹרִים.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4242">https://benyehuda.org/read/4242</a></div></body></html>