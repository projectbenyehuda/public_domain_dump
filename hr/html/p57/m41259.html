<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שירת היאותה</title>
	<meta name="author" content="הנרי וודסוורת' לונגפלו / שאול טשרניחובסקי"/>
</head>
<body>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBeTZpQVE9PSIsImV4cCI6bnVsbCwicHVyIjoiYmxvYl9pZCJ9fQ==--9de3093da128cd213d14f2cadab62a5093d2c89a/1.jpg" alt="1.jpg" />
<figcaption>1.jpg</figcaption>
</figure>

<h2 id="מאתהמול">מאת המו&quot;ל</h2>

<p>&#8220;את &#8220;שירת היאותה&#8221; – אומר יוצר שירה זו, גדל משוררי
אמריקה, לונגפילו – כתבתי על יסוד האגדות המהלכות בין ההודים שבאמריקה
הצפונית. בהן יסֻפר על איש אחד, ומוצאו פלאי, אשר שלחו אלהים אליהם,
לפַנוֹת את נהרותם ואת אגמיהם ואת יעריהם וללמדם אומנות יד ומלאכת בית. שם
האיש ההוא, לפי אחת הנוסחאות, <strong>הַיְאַוַּתָּה</strong>, לאמר: נביא ומורה. בתוך
האגדה הזאת שלב שלבתי עוד אגדות הודיות אחרות, מן היפות ביותר&#8221;.</p>

<p>וכך נוצרה אחת מן המרגליות בספרות כל העולם, הפואימה
הנפלאה &#8220;שירת היאותה&#8221;. הרושם שעשתה הפואימה ביציאתה אין לשער. ספרות שלמה
נכתבה עליה, ועוד בחצי השנה הראשונה להגלותה (היא שנת 1855 ) נתפשטה במקורה
בשלשים מהדורות, מלבד תרגומיה הרבים לכמה לשונות אירופיות. לפרסום כזה זכתה
גם בגלל יפי צורתה המיוחד וחדוש תכנה וגם בגלל אותה רוח האהבה והרחמים,
התום והטהר, השפוכה עליה מתחלתה ועד סופה. &#8220;היופי והטוב&#8221; – חותם רוחם
ויצירותיהם של כל גדולי האנושיות – הם־הם גם חותמה של פואימה זו והם
שעשוּהָ קרובה וחביבה כל כך ללבו של כל אדם, כקטן כגדול. זוהי, שירה
<strong>זכה</strong>, שאדם יוצא מתוכה טהור ומזוכך משהיה. מביאה היא אותו לעולם פלאי של
פראי שבטים ומשַתַּפתו בעמל חייהם של אלה, בשמחתם, באהבתם, ביגונם ובצערם,
והדברים זולפים בשמים וריחות ערֵבים ורעננים של בִכוּרי־הרגשות ושיחות־קדם
ועולם־בראשית, והם נוגעים עד הנפש ומרעידים את הדקים והענוגים בנימי הלב
ביופי הנצחי שבהם, בתום הילדות ועז הנעַר, והעיקר בזהר הנפשי האצול עליהם
מתוך רוח נדיבה ונעלה של יוצר השירה, הפיטן הנפלא והאדם הנעלה.</p>

<p>והפואימה הזאת נתונה עתה ע&#8220;י &#8220;מוריה&#8221; גם בעברית בתרגום
המשורר ש. טשרניחובסקי. עתה, לאחר אשר כבר נפוצה בעולם בתרגומים רבים בכל
לשונות אירופה, – ואולם יצירות ממין זה אינן ב&#8221;בל תאחר&quot; ויש להן תשלומין כל
ימי עולם.</p>

<p>&#8220;<strong>מוריה</strong>&#8221;.</p>

<blockquote>
<br />
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBeStpQVE9PSIsImV4cCI6bnVsbCwicHVyIjoiYmxvYl9pZCJ9fQ==--2e1f31d363046c53d1703ae1c062f8d6474d9d3c/2.jpg" alt="2.jpg" />
<figcaption>2.jpg</figcaption>
</figure>

<h2 id="מאתהמתרגם">מאת המתרגם</h2>

<p>סוף־סוף יגיע תרגומי למשפט הקוראים, ולא אכחד, כי מחכה אני
לו בלב מלא הרגשות מעין אלה שמתעוררות בלב איש, בשעה שקוראים לפניו מכתבי
האהבה הראשונים שלו.</p>

<p>ילד הייתי, כשבא לידי בפעם הראשונה &#8220;היאותה&#8221;, או יותר נכון
שני השירים שלו הראשונים, שנדפסו בתרגום רוסי בירחון לילדים. נפשי נקשרה
בשיר ושמרתי לו את אהבתי זאת עד שהיתה בידי היכולת לקרוא אותו במקורו. מי
יתאר את אשר הרגשתי אז בקראי אותו כלו!</p>

<p>ובבית עקד הספרים העירוני שבאודיסה, אשר שם השגתי את כתבי <strong>לונגפילו</strong>, תרגמתי כמה מקומות על פה לקול קריאות
בני השחף. ומאושר הייתי באותו יום שקבלתי את &#8220;שירת היאותה&#8221; <strong>שלי</strong> ובגוף
הספר רבו ורבו תרגומַי מיום ליום. לא עברו ימים – – ובילקוטי כבר נמצאו כמה
שירים מתורגמים, אבל אז עוד לא שערתי בנפשי כי אוכל להוציאם, ורק בשביל
עצמי ולהנאתי תרגמתי מה שתרגמתי, מצב ספרותנו אז לא נתן לי כל תקוה לראות
בדפוס אותו הספר הנודע רק ליחידים ובתרגומו של איש לא־נודע לקהל.</p>

<p>ואמנם עברו כמה וכמה שנים עד שבא אוֹתו השיר לדפוס. בינתים
יצא תרגומו הרוסי והז&#8217;רגוני, וקהל קוראינו יודע כבר את טיבו של &#8220;היאותה&#8221;
בצורה זו או זו. ומקוה אני כי עתה יתן עליו הקהל את דעתו יותר.</p>

<p>על דברים אחדים בתרגומי חפצתי להעיר את הקורא: ברצותי להקל
את ההברה שניתי במקצת את המלות הזרות משפת ההודים שבאו בספר, באין להן
אותיות מתאימות בעברית, מאד נזהרתי לבלי נטות ככל האפשר מן הסגנון המקורי,
והקורא יעמוד בעצמו על המשקל והסגנון המיוחד שבשיר. ומפני שאין בשיר
סופי־חרוזים שוים, ורק הָרִיתְּמוּס שליט בו, על־כן דקדקתי באותו הריתמוס
גם אני. ומשקל השיר ארבע יתדות של שתים־שתים הברות – שהן <strong>ארבעה
חוֹרֵאים</strong> במשקל המקובל כעת בשירתנו <strong>ובהברה האשכנזית</strong>.</p>

<p>מי שרוצה להתענג על השיר באמת עליו לדקדק באותו הריתמוס.
מצדי אני השתדלתי לתת תרגום מלא ומדויק ככל האפשר והשמטתי ממנו רק מספר
שורות – למשל, דברי הכמר&#8230;</p>

<p>ויהי רצון שימצאו בו הקוראים אותו העונג ששבעתיו אני בקראי השיר בפעם הראשונה.</p>

<p>1911 טֶרִיָקי (מֶטְסָלַה) <strong>שאול טשרניחובסקי</strong>.</p>

<blockquote>
<br />
</blockquote>

<h2 id="i.מִקְטֶרֶתהַשָּׁלוֹם">I. מִקְטֶרֶת הַשָּׁלוֹם</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBekNpQVE9PSIsImV4cCI6bnVsbCwicHVyIjoiYmxvYl9pZCJ9fQ==--287ef3e625b8b042eb9401002a9eb921eca28715/3.jpg" alt="3.jpg" />
<figcaption>3.jpg</figcaption>
</figure>

<blockquote>
<p><strong>גִּיטְשִׁי־מַנִּיטָה</strong> הַנֶּאְדָּר,</p>
</blockquote>

<blockquote>
<p>אֵל הַחַיִּים, יָרַד מָטָה</p>

<p>עַד לְהַרְרֵי הָעֲרָבוֹת,</p>

<p>עַד לְנִקְרַת &#8220;צוּרֵי־קְטוֹרָה&#8221;.</p>

<p>עַל הַכֵּף, שֶׁאָדְמוּ שִׁנָּיו,</p>

<p>נִצָּב קָרָא לָעֲמָמִים,</p>

<p>קָרָא אֶל כָּל שִׁבְטֵי אָרֶץ.</p>

<br />
</blockquote>

<blockquote>
<p>בַּאֲשֶׁר דָּרַךְ שָׁם הִתְפָּרֵץ</p>

<p>שֶׁטֶף אֵיתָן בְּנֹגַהּ בֹּקֶר,</p>

<p>חוֹלֵף תְּהוֹם רַבָּתִי וְיוֹרֵד,</p>

<p>וְנֹגַהּ כֹּכַב־שָבִיט נָגְהוֹ,</p>

<p><strong>כְּאִישְׁקוּדָה</strong> הַכֹּכָב זָהֳרוֹ.</p>
</blockquote>

<blockquote>
<p><strong>וְגִיטְשִׁי־מַנִּיטָה</strong> שַׁח אַרְצָה</p>
</blockquote>

<blockquote>
<p>וּבְאֶצְבָּעוֹ פִּלֵּג תְּעָלָה</p>

<p>מִתְפַּתֶּלֶת בֵּין הַכָּרִים,</p>

<p>צָר וַיֹּאמֶר:&#8220;פֹּה תִזָּלָה!&#8221;</p>

<br />
</blockquote>

<blockquote>
<p>מִן הַכֵּף, שֶׁאָדְמוּ שִׁנָּיו,</p>

<p>פּוֹצְצָה יְמִינוֹ אֶבֶן אַחַת</p>

<p>וַתַּעֲשֶׂנָּה רֹאשׁ מִקְטֶרֶת,</p>

<p>צָר וַיְפַתַּח בָּהּ פִּתּוּחִים.</p>

<p>מִן הַסּוּף עַל חוֹף הַנַּחַל</p>

<p>לָקַח אַגְמוֹן לָהּ לַקָּנֶה,</p>

<p>אַגְמוֹן עוֹטֶה עָלִים כֵּהִים.</p>

<p>קְלִפַּת עָרָב יָדוֹ מִלְּאָהּ,</p>

<p>קְלִפַּת־אֹדֶם, הַמִּקְטֶרֶת,</p>

<p>נָשַׁם, נָשַׁף בַּעֲבִי־יַעַר,</p>

<p>אִם קוֹל דְּבָרִים אוֹ שִׁיר תִּשְׁמַע,–</p>

<p>לַאַגָּדַת־הוֹדִים הַאֲזֵן,</p>

<p>שִׁמְעָה שִׁירַת הַיְאַוַּתָּה.</p>

<br />
</blockquote>

<blockquote>
<p>אִם עוֹד לִבְּךָ רַעֲנָן, תָּמִים,</p>

<p>מַאֲמִין בְּאֵל וּבְכָל הַבְּרִיאָה,</p>

<p>מַאֲמִין בֶּאֱמוּנָה שְׁלֵמָה</p>

<p>כִּי לְכָל הַנִּבְרָא בְּצֶלֶם</p>

<p>לֵב שֶׁל אָדָם מִן הָעוֹלָם,</p>

<p>כִּי יֵשׁ מַשְׂאוֹת נֶפֶשׁ, יֶשְׁנָם</p>

<p>גַּם לַפֶּרֶא גַעֲגוּעִים,</p>

<p>חֵפֶץ טוֹב הַנֶּעֱלָם מֶנּוּ,</p>

<p>כִּי יָדַיִם רָפוֹת, כּשְׁלוֹת</p>

<p>וּמְגַשְּׁשׁוֹת בֶּאֱשׁוּן־לַיְלָה</p>

<p>יְמִין אֵל יִמְצְאוּ בַּמַּאְפֵּלְיָה,</p>

<p>יַאַסְפוּ חַיִל וְיִתְנֶעָרוּ, –</p>

<p>לְשִׂיחָה תְּמִימָה זוֹ הַאֲזִינָה,</p>

<p>שִׁמְעָה שִׁירַת הַיְאַוַּתָּה.</p>

<br />
</blockquote>

<blockquote>
<p>אִם אָהַבְתָּ עֵת תָּנוּעַ</p>

<p>בִּירַק כָּרִים בַּאֲשֶׁר שָׁמָּה</p>

<p>תִּתְפַּתֵּלְנָה הַדָּלִיּוֹת</p>
</blockquote>

<blockquote>
<p>לְפִרְחֵי־חֻמְצִית<a href="#fn:1" id="fnref:1" title="see footnote" class="footnote"><sup>1</sup></a> הָעֲמוּסִים</p>
</blockquote>

<blockquote>
<p>גַּרְגְּרֵי שָׁנִי וְאַרְגָּמָן,</p>

<p>עוֹלוֹת כֹּתֶל כְּסוּי־פִּטְרִיּוֹת</p>

<p>לַעֲמוֹד לַחֲזוֹת בַּחֲצַר־מָוֶת</p>

<p>שֶׁכְּבַר נִשְׁכַּח, וְחָקַרְתָּ</p>

<p>כְּתֹבֶת נִמְחָה וּמְטֻשְׁטֶשֶׁת</p>

<p>פֹּעַל יַד־לֹא־אֳמָן הִנָּהּ,</p>

<p>דִּבְרֵי תֹם – אֶפֶס כָּל שֶׂרֶט,</p>

<p>מָלֵא תִקְוָה – וְאִם לֵב נִשְׁבָּר</p>

<p>מָלֵא חֹם וְגַעֲגוּעִים</p>

<p>אֶל הַהֹוֶה וְאֶל הֶעָתִיד, –</p>

<p>כְּתֹבֶת תְּמִימָה זֹאת תִּקְרָאָה,</p>

<p>קְרָא אֶת שִׁירַת הַיְאַוַּתָּה.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBekdpQVE9PSIsImV4cCI6bnVsbCwicHVyIjoiYmxvYl9pZCJ9fQ==--5877fc89f6fb57eeccf48a05689aa48d9d7d51ce/4.jpg" alt="4.jpg" />
<figcaption>4.jpg</figcaption>
</figure>

<blockquote>
<br />
</blockquote>

<blockquote>
<p>הַמְּקֻנֶּנֶת בָּאֲגַמִּים,</p>

<p>בַּמַּדְמֵנוֹת הָעֲגוּמוֹת.</p>

<p><strong>טְשִׁיטוֹבֵק</strong>־הַשּׁוֹרֵק שָׁרָם,</p>
</blockquote>

<blockquote>
<p><strong>מַנְג</strong>־הַטַּבְלָן<a href="#fn:2" id="fnref:2" title="see footnote" class="footnote"><sup>2</sup></a> <strong>וְהַשּׁוּשׁוּגָה</strong> –<a href="#fn:3" id="fnref:3" title="see footnote" class="footnote"><sup>3</sup></a></p>
</blockquote>

<blockquote>
<p>הָאֲנָפָה הַכְּחַלְחלֶת,</p>

<p>אַוַּז־מִדְבָּר – וַוַּהּ שָׁרָם</p>
</blockquote>

<blockquote>
<p>וְשֶׂכְוִי־יַעַר <strong>מֻשְׁקוֹדַזַּה</strong><a href="#fn:4" id="fnref:4" title="see footnote" class="footnote"><sup>4</sup></a> &quot;.</p>

<br />
</blockquote>

<blockquote>
<p>אַךְ אִם יֶשְׁךָ מַעֲמִיק שְׁאָלָה:</p>

<p>&quot;מִי הוּא וּמֵאָן הַגֶּבֶר</p>

<p><strong>נַוַּדַּהַהּ</strong> רָד בַּשִּׁירִים?&quot;</p>

<p>הִנְנִי לַעֲנוֹת עַל הַשְּׁאֵלָה,</p>

<p>מַהֵר אָשִׁיב לְךָ אֲמָרָי:</p>

<br />
</blockquote>

<blockquote>
<p>&quot;שָׁם בְּנַחַל <strong>טַוַּזֶּנְטָה</strong>,</p>

<p>בִּירַק עֵמֶק, בְּנָוֶה שַׁאֲנָן,</p>

<p>שָׁם עַל פַּלְגֵי מַיִם הוֹמִים</p>

<p>חַי הַמְשׁוֹרֵר <strong>נַוַּדַּהַה</strong>.</p>

<p>שַׁדְמוֹת חִטָּה וִיקַר כָּרִים</p>

<p>סְבִיב כְּפַר הוֹדִים הִשְׂתָּרָעוּ,</p>

<p>וּמִסְגַּרְתָּם יַעֲרוֹת אֹרֶן,</p>

<p>יַעֲרוֹת אֹרֶן אוֹמְרִים שִׁירָה,</p>

<p>יְרַקְרַקִּים בִּימֵי קַיִץ</p>

<p>וּמַכְסִיפִים בִּימֵי חֹרֶף,</p>

<p>שֶׁלֹּא פָּסְקוּ מִשִּׁירָתָם,</p>

<p>שֶׁלֹּא פָּסְקוּ מֶאַנְחָתָם.</p>

<br />
</blockquote>

<blockquote>
<p>&quot;הָאֲפִיקִים הָעַלִּיזִים</p>

<p>נִכְּרוּ בוֹ בַּגַּיְא הָרַעֲנָן:</p>

<p>בִּימֵי אָבִיב – בְּרַעַשׁ־גַּלִּים,</p>

<p>בְּסִבְכֵי־לוּזִים – כְּחֹם הַקַּיִץ,</p>

<p>בְּעַרְפְּלֵי־לֹבֶן – בְּתוֹר הַבָּצִיר</p>

<p>וּבַסְּתָו – בִּרְצוּעָה שְׁחוֹרָה.</p>

<br />
</blockquote>

<blockquote>
<p>&quot;שָׁם גַּם בִּלָּה טִפְחוֹת יָמָיו</p>

<p><strong>נוּדַּהַהּ</strong> רָד בַּשִּׁירִים,</p>

<p>שָׁם בְּנַחַל <strong>טַוַּזֶּנְטָה</strong>,</p>

<p>שָׁם בָּעֵמֶק בְּנָוֶה שַׁאֲנָן.</p>

<br />
</blockquote>

<blockquote>
<p>&quot;שָׁמָּה שָׁר עַל <strong>הַיְאַוַּתָּה</strong>,</p>

<p>שָׁר אֶת שִׁירַת <strong>הַיְאַוַּתָּה</strong>,</p>

<p>שָׁר עַל חִידַת יוֹם הִוָּלְדוֹ,</p>

<p>עֲלֵי חַיָּיו הַנִּפְלָאִים,</p>

<p>אֵיךְ הִתְפַּלֵּל, עִנָּה נַפְשׁוֹ,</p>

<p>עָמֵל, נָטָה שִׁכְמוֹ לִסְבּוֹל,</p>

<p>לְאשֶׁר בְּנֵי־הָאָדָם כֻּלָּם,</p>

<p>לְמַעַן יָנוּב עַמּוֹ סֶלָּה!&quot;</p>

<br />
</blockquote>

<blockquote>
<p>אִם אָהַבְתָּ רָזֵי־טֶבַע,</p>

<p>נְגֹהוֹת שֶׁמֶשׁ בִּירַק אָחוּ;</p>

<p>אִם אָהַבְתָּ צִלְלֵי־יַעַר,</p>

<p>רוּחַ רֹךְ תָּנִיעַ עָנָף,</p>

<p>סֹעַת מָטָר, סוּפַת שֶׁלֶג,</p>

<p>הֶמְיַת זְרָמִים, נַהֲרוֹת־אֵיתָן,</p>

<p>בֵּינוֹת שְׁדֵרוֹת עֲצֵי־אֹרֶן,</p>

<p>רַעַם יַרְעֵם בִּנְאוֹת הָרִים</p>

<p>בְּרִבְבוֹת בַּת־קוֹל חוֹזְרוֹת, כְּמַשַּק</p>

<p>אֶבְרוֹת נֶשֶׁר עַל קֵן יָעִיר, –</p>

<p>לְמַסָּרוֹת פְּרָאִים הַאֲזֵן,</p>

<p>שִׁמְעָה שִׁירַת־הַיְאַוַּתָּה.</p>

<br />
</blockquote>

<blockquote>
<p>אִם אָהַבְתָּ מְסוֹרוֹת אֻמָּה,</p>

<p>לִבְךָ אִם לְאַגָּדוֹת עַמִּים,</p>

<p>שֶׁכְּמוֹ קוֹלוֹת שְׁנוֹת־קְדוּמִים</p>

<p>יַזְמִינוּךָ לַעֲמוֹד לַאֲזִין,</p>

<p>שֶׁדִּבְרֵיהֶם כְּשִׂיחוֹת יֶלֶד,</p>

<p>עַד כִּי אַךְ בְּדֵי־עָמָל תַּבְחִין,</p>

<br />
</blockquote>

<h2 id="שִׁירַתהַיְאַוַּתָּה:מָבוֹא.">שִׁירַת הַיְאַוַּתָּה: מָבוֹא.</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBektpQVE9PSIsImV4cCI6bnVsbCwicHVyIjoiYmxvYl9pZCJ9fQ==--bb4feee9d5e1788580744faa5bcfc37be636ac05/5.jpg" alt="5.jpg" />
<figcaption>5.jpg</figcaption>
</figure>

<blockquote>
<p>וְכִי תִשְׁאֲלוּ: מֵאַיִן</p>

<p>הָאַגָּדוֹת הַנִּפְלָאוֹת,</p>

<p>הַמַּסָּרוֹת וְהַשִּׂיחוֹת,</p>

<p>עִם נִיחֹחַ בִּשְׂמֵי יָעַר,</p>

<p>עִם טַל אָחוּ וְרֵיחוֹתָיו,</p>
</blockquote>

<blockquote>
<p>עִם עֲשַׁן <strong>וִיגְוַמִּים</strong><a href="#fn:5" id="fnref:5" title="see footnote" class="footnote"><sup>5</sup></a> כָּחֹל,</p>
</blockquote>

<blockquote>
<p>עִם קוֹל הֶמְיַת נַהֲרוֹת־אֵיתָן,</p>

<p>עִם הִשָּׁנוֹת גַּעֲרוֹת בַּת־קוֹל,</p>

<p>תְּכוּפוֹת, חוֹזְרוֹת, קוֹלוֹת פְּרָאִים,</p>

<p>כַּהֲמוֹת רַעַם בִּנְאוֹת הָרִים?</p>

<p>אָז אֶעֶנְכֶם, אָז אַגִּידָה:</p>

<br />
</blockquote>

<blockquote>
<p>&quot;מִנְּאוֹת יַעַר, מִן עֲרָבוֹת,</p>

<p>מִנִּי יַמִּים בְּיַרְכְּתֵי־צָפוֹן,</p>

<p>מִנִּי אֶרֶץ הָאוֹגִ&#8217;יבְּוִים,</p>

<p>מִנִּי גְבוּלוֹת עַם דַּקּוֹטָה,</p>

<p>מִן הֶהָרִים, בִּצֹּאת וְגֵבִים</p>

<p>שָׁם <strong>שׁוּשׁוּגָה</strong> – הָאֲנָפָה</p>

<p>יָתוּר טַרְפּוֹ בֵּין סוּף וְאַגְמוֹן.</p>

<p>אֶמְסוֹר כַּךְ כְּשֵׁם שֶׁקִּבַּלְתִּי</p>

<p>מִפִּי הֹדִי <strong>נַוַּדַּהַהּ</strong></p>

<p>מַנְעִים זְמִירוֹת בַּמַּנְגִּינוֹת&quot;.</p>

<br />
</blockquote>

<blockquote>
<p>כִּי תִשְׁאָלוּ: אֵיפֹה מָצָא</p>

<p>נַוַּדַּהַהּ שִׁירָיו אֵלֶּה,</p>

<p>הָאַגָּדוֹת הַנִּפְלָאוֹת,</p>

<p>שִׂיחוֹת רָזִים מִנִּי קֶדֶם?</p>

<p>אָז אֶעֶנְכֶם, אָז אַגִּידָה:</p>

<br />
</blockquote>

<blockquote>
<p>&quot;בְּתוֹךְ קַן צִפּוֹר נַעֲלָסָה,</p>

<p>בְּבִנְיַן־פֶּלֶא בָּנָה בִּבָּר,</p>

<p>בְּעִקְבוֹת רֵמִים בַּעֲרָבָה</p>

<p>וּבְקַן נֶשֶׁר בְּנִקְרוֹת צוּרִים.</p>

<p>שִׁיר זֶה שָׁרָה בַּמַּנְגִּינָה</p>

<p>צִפּוֹר־כָּנָף פִּרְאַת־יָעַר,</p>

<p>עַד כִּי הִדֵּק בּוֹ זַלְזַלָּיו</p>

<p>וַיִּבְעָרוּ – מְאַזְּרֵי זִיקוֹת.</p>

<p>עַל הֶהָרִים עָמַד נִצָּב</p>

<p>גִּיטְשִׁי־מַנִּיטָה הַנֶּאְדָּר,</p>

<p>וַעֲשַׁן מִקְטֶרֶת־שָׁלוֹם</p>

<p>הֶעֱלָה – לִהְיוֹת אוֹת לַגּוֹיִם.</p>

<br />
</blockquote>

<blockquote>
<p>אַט וּלְאַט הֶעָשָׁן עָלָה</p>

<p>בֵּין לְרוּחוֹת בֹּקֶר שָׁקֵט:</p>

<p>לָרִאשׁוֹנָה כֶּתֶם כֵּהֶה,</p>

<p>אַחֲרָיו אָפֵל כַּעֲנַן־תְּכֵלֶת,</p>

<p>אַחֲרָיו עָב קַל, נֶחְפֶּה כָּסֶף,</p>

<p>וּמִתַּמֵר כְּעֵץ הַיַּעַר,</p>

<p>עוֹלָה מַעְלָה־מַעְלָה־מָעְלָה,</p>

<p>עַד כִּי נָגַע הַשָּׁמָיִם.</p>

<p>וּבְמַעֲטֵהוּ כִּסָּה אָרֶץ,</p>

<p>וּכַעֲרָפֶל – הַשָּׁמָיִם&#8230;</p>

<br />
</blockquote>

<blockquote>
<p>מִנִּי בִקְעַת <strong>טַוַּזֶּנְטָה</strong>,</p>

<p>מִן הַגַּיְא הַקָּט <strong>וַיְאוֹמִינְג</strong>,</p>

<p>מִנִּי יַעֲרוֹת <strong>טוֹסְקַלּוּזָה</strong>,</p>

<p>מִנִּי רְחוֹקִים הַרְרֵי סָלַע,</p>

<p>מִנִּי יַמִּים בְּיַרְכְּתֵי צָפוֹן,</p>

<p>רָאוּ שִׁבְטֵי עַמִּים כֻּלָּם</p>

<p>מִתְאַבֶּכֶת <strong>הַפֹּקְוַנָּה</strong> – –</p>

<p>הִיא עֲשַׁן מִקְטֶרֶת־שָׁלוֹם.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBek9pQVE9PSIsImV4cCI6bnVsbCwicHVyIjoiYmxvYl9pZCJ9fQ==--8d5f3df122f19e982f2edcc4273a81e59efafdff/6.jpg" alt="6.jpg" />
<figcaption>6.jpg</figcaption>
</figure>

<blockquote>
<p>חוֹזֵי עַמִּים אָז קָרָאוּ:</p>
</blockquote>

<blockquote>
<p>&quot;שׁוּרוּ־שׁוּרוּ, <strong>הַפֹּקְוַנָּה</strong>!</p>
</blockquote>

<blockquote>
<p>בּוֹ, בָּאוֹת בַּמֶּרְחָק תִּרְאוּ,</p>

<p>נָע כְּמוֹ נֵצֶר עַרְבֵי־נָחַל,</p>

<p>מַעֲדַנּוֹת כְּיַד רוֹמֶזֶת,</p>

<p>גִּיטְשִׁי־מַנִּיטָה הַנֶּאְדָּר</p>

<p>יִקְרָא אֵלָיו שִׁבְטֵי עַמִּים,</p>

<p>הַגִּבּוֹרִים לְסוֹד־מִלְחָמָה!&quot;</p>

<br />
</blockquote>

<blockquote>
<p>דֶּרֶךְ הָעֲרָבוֹת בָּאוּ</p>

<p>וּבַנְּהָרוֹת לוֹחֲמֵי־עַמִּים:</p>

<p>בָּאוּ מֹהֲקִים וְדֶלַּוֶּרִים,</p>

<p>בָּאוּ טְשׁוֹקְטִים וְקוֹמַנְטְשִׁים,</p>

<p>בָּאוּ פּוֹנִים וְאוֹמוֹהִים,</p>

<p>בָּאוּ מֶנְדֶנִּים וְדַקּוֹטִים,</p>

<p>הַהוּרוֹנִים וְהָאֳגִ&#8217;בְּוִים,</p>

<p>שְׁחוֹרֵי־רֶגֶל עִם שׁוֹשׁוֹנִים –</p>

<p>שֶׁכֶם אֶחָד יַחְדָּו בָּאוּ</p>

<p>אֶל גֵּא הָרֵי־הָעֲרָבוֹת,</p>

<p>צוּרֵי־קְטוֹרָה הָאֲדֻמִּים.</p>

<br />
</blockquote>

<blockquote>
<p>וַיַּעַמְדוּ עַל הֶאָחוּ</p>

<p>בִּכְלֵי־נִשְׁקָם וַאֲזֵנָם,</p>

<p>בִּשְׁלַל צֶבַע – כַּעֲלֵי בָצִיר,</p>

<p>רִקְמָתַיִם – כִּשְׁמֵי בֹּקֶר;</p>

<p>רִשְׁפֵי זַעַם בָּעֲרָה עֵינָם,</p>

<p>עַל פְּנֵיהֶם עֹז וָרַהַב,</p>

<p>קוֹדְחֵי אֵשׁ, שׁוֹאֲפֵי נָקָם,</p>

<p>נִקְמַת דּוֹרוֹת, נַחֲלַת אָבוֹת,</p>

<p>וַחֲמַת רֶשַׁע הָגְתָה רוּחָם.</p>

<br />
</blockquote>

<blockquote>
<p>גִּיטְשִׁי־מַנִּיטָה הַנֶּאְדָּר,</p>

<p>צוּר כָּל עַמִּים וְשִׁבְטֵי אָרֶץ,</p>

<p>הִבִּיט בָּמוֹ בְרַחֲמִים רַבִּים,</p>

<p>בְּאַהֲבַת אָב וּבְחֶמְלָה גְדוֹלָה,</p>

<p>וַחֲרוֹן אַפָּם וְזַעֲמָם רָאָה.</p>

<p>חֶרֶב בָּנִים בְּבָנִים הָיְתָה,</p>

<p>אֵיבַת־עַד בֵּין בָּנִים – בָּנָיו.</p>

<p>וַעֲלֵיהֶם נָטָה יְמִינוֹ</p>

<p>לְמַעַן יָשַׁח קְשִׁי־עָרְפָּמוֹ,</p>

<p>וּבִנְטוֹתוֹ זְרֹעַ עֻזּוֹ</p>

<p>אֵשׁ חֲמָתָם בָּם שָׁכָכָה,</p>

<p>וּבְקוֹל גְּאוֹנוֹ כִּי הֵרִיעַ,</p>

<p>הִרְעִים רַעַם כְּנָהָר אֵיתָן,</p>

<p>עֵת מִשְׁבָּרָיו יוֹרְדִים תְּהוֹמָה,</p>

<p>וּבְתוֹכַחְתּוֹ עָנָה וְאָמַר:</p>

<br />
</blockquote>

<blockquote>
<p>&quot;בָּנַי, בָּנַי הָאֻמְלָלִים!</p>

<p>שִׁמְעוּ, בָּנַי, דִּבְרֵי חָכְמָה,</p>

<p>הַטּוּ אֹזֶן לְדִבְרֵי־מוּסָר,</p>

<p>מִפִּי רוּחַ הַנֶּאְדָּרִי</p>

<p>אֵל הַחַיִּים, צוּר בְּרָאֲכֶם.</p>

<br />
</blockquote>

<blockquote>
<p>&quot;תַּתִּי אֶרֶץ בָּהּ תָּצוּדוּ,</p>

<p>תַּתִּי פְלָגִים בָּם תָּדוּגוּ,</p>

<p>תַּתִּי דֻבִּים לָכֶם וְרֵמִים,</p>

<p>תַּתִּי צְבָאִים וְיַעֲלוֹת־שָׂדַי,</p>

<p>תַּתִּי בִּבְּרִים וְאַוְזֵי־מִדְבָּר;</p>

<p>צִפּוֹר פֶּרֶא תִּשְׁרֹץ, תִּרֶב</p>

<p>בָּאֲגַמִּים וּבַבִּצֹּאת,</p>

<p>נִבְכֵי נָהָר מְלֵאִים דָּגָה,</p>

<p>וְאַתֶּם, בָּנַי, מַה תָּרֵעוּ,</p>

<p>אִישׁ לְאָחִיו פּוֹרֵשׂ רֶשֶׁת?</p>

<br />
</blockquote>

<blockquote>
<p>&quot;כְּבַר שָׂבַעְתִּי רִיבוֹתֵיכֶם,</p>

<p>נַהֲרוֹת דָּם וּקְרָב לֹא אוּכַל,</p>

<p>תְּפִלּוֹת נָקָם לִי תוֹעֵבָה,</p>

<p>רִיב וּמְדָנִים נְשׂוֹא נִלְאֵיתִי.</p>

<p>אַךְ בְּאַחְדוּת יְשׁוּעַתְכֶם;</p>

<p>רִיב וּמְדָנִים – עָשׁ יֹאכַלְכֶם</p>

<p>עַד כַּלּוֹתְכֶם. שׁוּבוּ שׁוּבוּ!</p>

<p>דִּרְשׁוּ שָׁלוֹם, חִדְלוּ לָחֶם,</p>

<p>וְכָאַחִים תֵּשְׁבוּ יַחְדָּו.</p>

<br />
</blockquote>

<blockquote>
<p>&quot;וּמִקִּרְבְּכֶם אָקִים נָבִיא,</p>

<p>רָב לַגּוֹיִם וּמוֹשִׁיעַ,</p>

<p>הוּא יַעֲזָרְכֶם וִילַמֶּדְכֶם,</p>

<p>אִתְּכֶם יַעֲמוֹל, יִיגַע, יִסְבֹּל.</p>

<p>לוֹ כִּי תִשְׁמְעוּ אָז תַּצְלִיחוּ – –</p>

<p>בִּרְכַּת עוֹלָם עַל רָאשֵׁיכֶם;</p>

<p>אַךְ אִם תְּמָאֲנוּ וּמְרִיתֶם</p>

<p>זֹאת הַקְּלָלָה – חִישׁ תֹּאבֵדוּן.</p>

<p>רַחֲצוּ הִזַּכּוּ בְמֵי הַנָּחַל,</p>

<p>הָסֵר דָּם מֵעַל כַּפֵּיכֶם,</p>

<p>צִבְעֵי קְרָב מֵעַל פְּנֵיכֶם,</p>

<p>צוֹר הַגַּרְזֶן, חֲתוֹם כְּלֵי־נָשֶׁק!</p>

<p>פּוֹצְצוּ אֶבֶן מִן הַצוּרִים,</p>

<p>קְחוּ מִסּוּף הַיְאוֹר לַקָּנֶה</p>

<p>וּבַנּוֹצוֹת פָּאֲרוּהָ</p>

<p>וַעֲשׂוּ מִקְטֶרֶת־שָׁלוֹם.</p>

<p>קַטְּרוּ יַחְדָּו הַמִּקְטֶרֶת,</p>

<p>שֶׁבֶת אַחִים וְרֵעִים תֵּשְׁבוּ&quot;.</p>

<br />
</blockquote>

<blockquote>
<p>עַל הָאָרֶץ אָז הִשְׁלִיכוּ</p>

<p>כָּל אִישׁ־חַיִל אֶת כֻּתָּנְתּוֹ</p>

<p>וְאֶת אַדַּרְתּוֹ, אַדְרוֹת צְבָאִים,</p>

<p>אֶת קַרְדֻּמּוֹ וְאֶת אֲזֵנוֹ;</p>

<p>וּבַנָּהָר קָפְצוּ כֻּלָּם,</p>

<p>וּבַמַּיִם רָחֲצוּ בְשָׂרָם</p>

<p>מִן הַדָּם, מִשָּׁשַׁר־קְרָבוֹת.</p>

<br />
</blockquote>

<blockquote>
<p>וְהַמַּיִם זַכִּים טְהוֹרִים,</p>

<p>מֵי הַיְאוֹר מִמַּעַל לָמוֹ,</p>

<p>מִנִּי עִקְבוֹת אֵל־הַחַיִים;</p>

<p>וּמִתַּחְתָּם זֶרֶם נֶעִכָּר</p>

<p>מָלֵא רֶפֶשׁ וְכִתְמֵי שָׁנִי,</p>

<p>כְּאִלּוּ דָמִים שָׁם נָגָעוּ.</p>

<br />
</blockquote>

<blockquote>
<p>מִן הַמַּיִם אָז גַּם יַעֲלֶה</p>

<p>כָּל אִישׁ־חַיִל הַיַּבָּשָׁה,</p>

<p>וַיַּצְפִּינוּ קַרְדֻּמּוֹתָם</p>

<p>וְאֶת אֲזֵנָם בְּחוֹל הַנָּהָר.</p>
</blockquote>

<blockquote>
<p><strong>וְגִיטְשִׁי־מַנִּיטָה</strong> הַנֶּאְדָּר</p>
</blockquote>

<blockquote>
<p>רָאָה בָּנָיו וְנָהֲרוּ פָּנָיו.</p>

<br />
</blockquote>

<blockquote>
<p>אָז יַסִּיעַ כָּל אִישׁ־חָיִל</p>

<p>מִן הַכֵּף שֶׁאָדְמוּ שִׁנָּיו</p>

<p>אֶבֶן יַעֲשֶׂה בָהּ מִקְטֶרֶת,</p>

<p>קָנֶה לָהּ מִסּוּף הַנָּהָר,</p>

<p>שֶׁבַּנּוֹצוֹת פֵּאֲרוּהוּ,</p>

<p>וְאִישׁ לְאָהֳלוֹ יִפֶן יֵלֶךְ.</p>

<br />
</blockquote>

<blockquote>
<p>וַעֲנַן־הָאֹפֶל נִקְרַע,</p>

<p>וַיֵּעָלֶם מֵעֵין רוֹאִים</p>
</blockquote>

<blockquote>
<p><strong>גִיטְשִׁי־מַנִּיטָה</strong> הַנֶּאְדָּר</p>
</blockquote>

<blockquote>
<p>בַּעֲשַׁן מִקְטֶרֶת־שָׁלוֹם,</p>

<p>בְּגֵאוּת־עָשָׁן הַמִּתְאַבְּכִים.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBelNpQVE9PSIsImV4cCI6bnVsbCwicHVyIjoiYmxvYl9pZCJ9fQ==--4e4f9b5167f489b502577828d232d5dec91aa160/7.jpg" alt="7.jpg" />
<figcaption>7.jpg</figcaption>
</figure>

<blockquote>
<br />
</blockquote>

<h2 id="ii.אַרְבַּעהָרוּחוֹת">II. אַרְבַּע הָרוּחוֹת</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBeldpQVE9PSIsImV4cCI6bnVsbCwicHVyIjoiYmxvYl9pZCJ9fQ==--422cbacfa5a66b73e2bedbe90cb2235d626bf592/8.jpg" alt="8.jpg" />
<figcaption>8.jpg</figcaption>
</figure>

<blockquote>
<p>&#8220;כָּבוֹד תְּנוּ לְמֶדְשֶׁקִּיוִיס!&#8221;<a href="#fn:6" id="fnref:6" title="see footnote" class="footnote"><sup>6</sup></a> –</p>
</blockquote>

<blockquote>
<p>קָרְאוּ לוֹחֲמִים, עָנוּ זְקֵנִים,</p>

<p>עֵת אֶל בֵּיתוֹ שָׁב מְנַצֵּחַ</p>

<p>עִם <strong>הַוַּמְפּוּם</strong> – אַבְנֵט קָדוֹשׁ –</p>
</blockquote>

<blockquote>
<p>מִנִּי יַרְכְּתֵי רוּחַ צְפוֹנִית <a href="#fn:7" id="fnref:7" title="see footnote" class="footnote"><sup>7</sup></a>,</p>
</blockquote>

<blockquote>
<p>מִנִּי תְּחוּם מַלְכוּת <strong>וַבַּסָּה</strong>,</p>

<p>נוֹף הַשְּׁפַנִּים הַמַּכְסִיפִים.</p>

<br />
</blockquote>

<blockquote>
<p>אֶת הָאַבְנֵט, אֶת <strong>הַוַּמְפּוּם</strong></p>
</blockquote>

<blockquote>
<p>גָּזַל מֵאֵת <strong>מִישֶׁה־מָקְוַה</strong><a href="#fn:8" id="fnref:8" title="see footnote" class="footnote"><sup>8</sup></a>,</p>
</blockquote>

<blockquote>
<p>הוּא הַדֹּב הָעַז וְהַגָּדוֹל,</p>

<p>שְׂאֵת וָפַחַד לָעֲמָמִים.</p>

<p>מֵאֵת דֹּב הֶהָרִים גְּזָלוֹ,</p>

<p>עֵת עַל שִׂיא הֶהָרִים נִרְדָּם,</p>

<p>כָּרַע, רָבַץ כְּרֶגֶב סָלַע,</p>

<p>כְּרֶגֶב סֶלַע הֶעֱלָה אֵזוֹב,</p>

<p>אֵזוֹב חוּם וּכְעֵין הָאֵפֶר.</p>

<br />
</blockquote>

<blockquote>
<p>דּוּמָם קָרַב בָּא עָדֵיהוּ,</p>

<p>עַד שֶׁנָּגְעוּ בוֹ צִפָּרְנֵי</p>

<p>הַמִּפְלֶצֶת הָאֲדֻמּוֹת,</p>

<p>עַד שֶׁרוּחַ אַפָּיו לוֹהֵט,</p>

<p>הֵחַם אֶת יַד <strong>מֶדְשֶׁקִּיוִיס</strong>.</p>

<p>וְאֶת הָאַבְנֵט מִהֵר הֶעֱבִיר</p>

<p>עַל פְּנֵי אָזְנָיו הָעֲגֻלּוֹת,</p>

<p>וְאָזְנָיו חֵרְשׁוּ וְלֹא שָׁמַע;</p>

<p>עַל פְּנֵי עֵינָיו חוֹרִים קְטַנִּים, –</p>

<p>וְעֵינָיו חוֹלְמוֹת וְלֹא רָאָה;</p>

<p>עַל פְּנֵי אַפּוֹ, שֶׁמִּנְּחִירָיו</p>

<p>רוּחַ לוֹהֵט הֵחַם יָדָיו.</p>

<br />
</blockquote>

<blockquote>
<p>אָז גַּם יָנִיף כֵּילַף־קְרָב לוֹ,</p>

<p>וְקוֹל עֲנוֹת גְּבוּרָתוֹ נָתַן,</p>
</blockquote>

<blockquote>
<p>וְאֶת הַדֹּב, אֶת <strong>מִישֶׁה־מָקְוַה</strong>,</p>
</blockquote>

<blockquote>
<p>הִכָּה, הָלַם עַל הַמֵּצַח,</p>

<p>בֵּין שְׁתֵּי עֵינָיו הָךְ בֵּינְתָיִם.</p>

<br />
</blockquote>

<blockquote>
<p>וּבַחֲרוֹנוֹ מִן הַמַּכָּה</p>

<p>יָקוּם אָז הַדֹּב הַגָּדוֹל,</p>

<p>אַךְ קַרְסֻלָּיו מָעֲדוּ תַּחְתָּיו,</p>

<p>וְכָאִשָּׁה הֵילִיל נֶאֱנַק.</p>

<p>וְהָאַדִּיר <strong>מֶדְשֶׁקִּיוִיס</strong></p>

<p>עָמַד נִכְחוֹ מִבְּלִי מֹרֶךְ,</p>

<p>שָׂחַק לוֹ, וּבְלַעֲגֵי־מָעוֹג</p>

<p>בָּזָה לוֹ וְכֹה לוֹ עָנָה:</p>

<br />
</blockquote>

<blockquote>
<p>&quot;שִׁמְעָה, דֹב, רַךְ־לֵבָב אָתָּה,</p>

<p>גִּבּוֹר אֵינְךָ כְּהִתְפָּאֶרְךָ,</p>

<p>לוּלֵא זֹאת אַנְחָתְךָ טֶרֶם</p>

<p>בָּאָה כְּאִשָּׁה בַּחֲבָלֶיהָ.</p>

<p>אֵיבַת־עַד בֵּין עַמִּי וְעַמְּךָ,</p>

<p>וּמִלְחָמָה לָנוּ תָּמִיד,</p>

<p>רֹאֶה אַתָּה כִּי עָצַמְנוּ –</p>

<p>וּבַיְּעָרִים חשֶׁךְ סִתְרָךְ,</p>

<p>בְּסַלְעֵי־מָגוֹר גַּם תִּסְתַּתָּר.</p>

<p>לוּ בַקְּרָב עָצַמְתָּ מֶנִּי –</p>

<p>לֹא הֶאֱזַנְתָּ אֶת אַנְחָתִי,</p>

<p>וְאַתָּה, דֹּב, בְּיַלֶּלְךָ תֵּשֵׁב,</p>

<p>תַּשִּׂיא חֶרְפָּה עַל שִׁבְטֶךָ,</p>
</blockquote>

<blockquote>
<p><strong>כְּשָׁגָדַיַּה</strong><a href="#fn:9" id="fnref:9" title="see footnote" class="footnote"><sup>9</sup></a> נִבְזֶה, נִקְלֶה,</p>
</blockquote>

<blockquote>
<p>כְּאִשָּׁה בָּלָה רַכַּת־לֵבָב&quot;.</p>

<br />
</blockquote>

<blockquote>
<p>וְאֶת הַכֵּילָף הֵנִיף שֵׁנִית,</p>

<p>וְאֶת הַדֹּב בּוֹ הִכָּה שֵׁנִית,</p>

<p>הָךְ עַל מִצְחוֹ וּבַתָּוֶךְ.</p>

<p>וְאֶת גֻּלְגָּלְתּוֹ רָצַץ, נִפֵּץ</p>

<p>כַּאֲשֶׁר יְנַפֵּץ דַיָּג מָהִיר</p>

<p>אֶת הַקֶּרַח בִּימֵי־חֹרֶף.</p>

<br />
</blockquote>

<blockquote>
<p>כָּכָה גָוַע <strong>מִישֶׁה־מָקְוַה</strong>,</p>
</blockquote>

<blockquote>
<p>דֹּב הָהָר, הַדֹּב הַגָּדוֹל,</p>

<p>שְׂאֵת וָפַחַד לָעֲמָמִים.</p>

<br />
</blockquote>

<blockquote>
<p>&#8220;כָּבוֹד תְּנוּ לְמֶדְשֶׁקִּיוִיס!&#8221; –</p>

<p>כָּל הָעָם הֵרִיעַ סָבִיב –</p>

<p>&quot;כָּבוֹד תְּנוּ לְמֶדְשֶׁקִּיוִיס!</p>

<p>רוּחַ יָם מֵעַתָּה יֶהִי</p>

<p>מִן הָעוֹלָם וְעַד הָעוֹלָם;</p>

<p>וְכַמּוֹשֵׁל יֵרְדְּ מֵעָתָּה</p>

<p>בְּאַרְבַּע רוּחוֹת הַשָּׁמָיִם;</p>

<p>לוֹ אַל תִּקְרְאוּ <strong>מֶדְשֶׁקִּיוִיס</strong>,</p>

<p><strong>קַבֶּיּוּן</strong> שְׁמוֹ – רוּחַ מַעֲרָב&quot;.</p>

<br />
</blockquote>

<blockquote>
<p>כָּכָה הָיָה <strong>מֶדְשֶׁקִּיוִיס</strong></p>

<p>שַׂר כָּל רוּחוֹת הַשָּׁמָיִם.</p>

<p>רוּחַ מַעֲרָבִית חֶלְקוֹ,</p>

<p>וְעַל הָרוּחוֹת הַנִּשְׁאָרוֹת</p>

<p>הִפְקִיד בָּנָיו, שְׁלשֶׁת בָּנָיו:</p>

<p><strong>וֶבּוֹן</strong> – מוֹשֵׁל רוּח קָדִים,</p>
</blockquote>

<blockquote>
<p><strong>לְשַׁוָּנְדַּזִּי</strong><a href="#fn:10" id="fnref:10" title="see footnote" class="footnote"><sup>10</sup></a> – רוּחַ תֵּימָן,</p>
</blockquote>

<blockquote>
<p>אַךְ <strong>קַבִּבּוֹנוֹקַהּ</strong> חֶלְקוֹ</p>

<p>סוּפַת צָפוֹן, נַחְשׁוֹל זוֹעֵם.</p>

<br />
</blockquote>

<blockquote>
<p><strong>וֶבּוֹן</strong> – רַעֲנָן וּכְלִיל־יֹפִי,</p>
</blockquote>

<blockquote>
<p>יָדָיו הוּא תְּעִירֶינָה שַׁחַר,</p>

<p>חִצֵּי כֶסֶף לוֹ, בָּם יָנִיס</p>

<p>צְלָלִים, צִלְלֵי גֵיא וְהָרִים,</p>

<p>וּבִלְחָיָיו חֵן הַצְּפִירָה,</p>

<p>חַכְלִיל רַךְ וּשְׁלַל־אַרְגָמָן,</p>

<p>בְּנֹעַם קוֹלוֹ הֵעִיר כְּפָרִים,</p>

<p>קָרָא לְאַיִל וְלַצַּיָּד.</p>

<br />
</blockquote>

<blockquote>
<p>גַּלְמוּד בַּשָּׁמַיִם <strong>וֶבּוֹן</strong>!</p>

<p>אִם גַּם רָנוּ לוֹ צִפֳּרִים,</p>

<p>אִם גַּם צִיצֵי־בָּר בֶּאָחוּ</p>

<p>לוֹ הִקְטִירוּ נֹעַם בָּשְׂמָם,</p>

<p>וְאִם גַּם צָהֲלוּ לִקְרָאתוֹ</p>

<p>יַעֲרֵי־עַד וְנַהֲרוֹת אֵיתָן, –</p>

<p>לִבּוֹ קִרְבּוֹ הָגָה נְכָאִים,</p>

<p>יַעַן בּוֹדֵד הָיָה <strong>וֶבּוֹן</strong>.</p>

<br />
</blockquote>

<blockquote>
<p>וּבַבֹּקֶר־הַשְׁכֵּם פַּעַם</p>

<p>הִבִּיט, וְהַכְּפָר עוֹד נִרְדָּם,</p>

<p>וַעֲרָפֶל כִּסָּה נָהָר</p>

<p>כְּצִלְלֵי־אֹפֶל טֶרֶם שֶׁמֶשׁ,</p>

<p>וּבֶאָחוּ עַלְמָה רָאָה</p>

<p>לְאַט הוֹלֶכֶת וְאִישׁ אֵין אִתָּהּ,</p>

<p>וּבְיָדֶיהָ קָטְפָה אַגְמוֹן</p>

<p>וְאֶת הַסּוּף עַל שְׂפַת הַנָּחַל.</p>

<br />
</blockquote>

<blockquote>
<p>יוֹם־יוֹם הִבִּיט <strong>וֶבּוֹן</strong> אַרְצָה,</p>
</blockquote>

<blockquote>
<p>וְעֵינֵי־תְכֵלֶת בּוֹ מַבִּיטוֹת</p>

<p>אוֹתָן רָאָה לָרִאשׁוֹנָה,</p>

<p>כִּשְׁתֵּי בְרֵכוֹת, בְּרֵכוֹת־תְּכֵלֶת,</p>

<p>נִדְמוּ לוֹ בַּסּוּף מוֹפִיעוֹת,</p>

<p>וְנַפְשׁוֹ נִקְשְׁרָה בַּנַּעֲרָה,</p>

<p>שֶׁגַּלְמוּדָה לוֹ הוֹחִילָה,</p>

<p>יַעַן שְׁנֵיהֶם הָיוּ בּוֹדְדִים:</p>

<p>הִיא – בָּאָרֶץ, וְהוּא – בַּשְּׁחָקִים.</p>

<br />
</blockquote>

<blockquote>
<p>וַיְּפַתֶּנָּה בִּלְטִיפוֹתָיו,</p>

<p>וַיְּפַתֶּנָּה בִּשְׂחוֹק־חִנּוֹ,</p>

<p>וַיְּפַתֶּנָּה בְּאִמְרֵי־חֹנֶף,</p>

<p>פִּתָּה אוֹתָהּ בְּשִׁיר וַאֲנָחוֹת,</p>

<p>בְּהֶגֶה לָאַט בֵּין זַלְזַלִּים,</p>

<p>בְּקוֹלוֹת רַכִּים, בְּרֵיחוֹת נֹעַם;</p>

<p>אֶל לִבָּתוֹ לָחַץ אוֹתָהּ</p>

<p>וּבְאַדֶּרֶת־הָאַרְגָמָן,</p>

<p>בְּאַדַּרְתּוֹ הֵלִיט אוֹתָהּ</p>

<p>וַיְשִׂימֶנָּה כֹּכַב נֹגַהּ,</p>

<p>עַל חָזֵהוּ הִיא רֹעָדֶת.</p>

<p>עֲלֵי רַחֲבֵי הַשָּׁמַיִם</p>

<p>שְׁנֵיהֶם יַחְדָּו גַּם יוֹפִיעוּ –</p>
</blockquote>

<blockquote>
<p><strong>וֶבּוֹן</strong> עִם <strong>הַוֶּבּוֹן־אַנּוּנְגְ</strong>,</p>
</blockquote>

<blockquote>
<p><strong>וֶבּוֹן</strong> הוּא וְאַיֶּלֶת־שָׁחַר.</p>

<br />
</blockquote>

<blockquote>
<p>וּבִתְחוּם מַלְכוּת וַבַּסָּה,</p>

<p>בְּנוֹף הַשְּׁפַנִּים הַמַּכְסִיפִים,</p>

<p>וּבַשְּׂנִיר בֵּין הָרֵי־קֶרַח</p>

<p>אָיֹם בַּחֲרוֹן־אַפּוֹ אִוָּה</p>

<p>מָעוֹן לוֹ קַבִּבּוֹנוֹקַהּ.</p>

<p>יָדוֹ הוּא בַבָּצִיר תִּמְשַׁח</p>

<p>אֶת הָעֵצִים אֹדֶם שָׁנִי,</p>

<p>וְאֶת הֶעָלִים כְּעֵין הַזָּהָב,</p>

<p>הוּא הַמַּשְׁלִיךְ קַרְחוֹ כְּפִתִּים,</p>

<p>וּבִיעָרוֹת יִשְׁרוֹק, יִסְעַר,</p>

<p>וּבַקֶּרַח יֶאֱסוֹר פְּלָגִים,</p>

<p>וְאֶת הַטַּבְלָן וְאֶת הַשָּׁחַף</p>

<p>יַעַט, גַּם יַדִּיחַ נֶגְבָּה</p>

<p>אֶת הַקָּאַת וְהָאֲנָפָה</p>

<p>אֶל קַן סוּף וְטִיט־הַיָּוֵן</p>

<p>שֶׁבִּמְדִינוֹת <strong>שַׁוָּנְדַּזִּי</strong>.</p>

<br />
</blockquote>

<blockquote>
<p>וּבִהְיוֹת <strong>קַבִּבּוֹנוֹקַהּ</strong></p>

<p>פַּעַם יוֹצֵא מִמְּכוֹן־שִׁבְתּוֹ</p>

<p>בִּנְאוֹת־כְּפוֹר וְקַרְחֵי־עוֹלָם,</p>

<p>וְתַלְתַּלֵּי רֹאשׁוֹ נוֹפְלִים</p>

<p>עֲלֵי כְּתֵפָיו עוֹמְסוֹת שֶׁלֶג,</p>

<p>וּמַרְאֵיהֶם כִּיאוֹר שָׁחוֹר,</p>

<p>נָהָר שָׁחוֹר בִּימוֹת־חֹרֶף,</p>

<p>יְאוֹר הַנִּגָּר נֶגְבָּה בְשָׁאוֹן</p>

<p>דֶּרֶךְ בִּצֹּאת וְאַגְמֵי־קֶרַח, –</p>
</blockquote>

<blockquote>
<p>וְאֶת <strong>הַשִּׁנְגֶּבִּיז</strong>־<strong>הַצְּפוֹנִי</strong><a href="#fn:11" id="fnref:11" title="see footnote" class="footnote"><sup>11</sup></a></p>
</blockquote>

<blockquote>
<p>בֵּין הַסּוּף וְהָאַגְמוֹן רָאָה,</p>

<p>מוֹשֵׁךְ דָּגִים בַּמִּכְמֹרֶת</p>

<p>עַל פְּנֵי בִּצֹּאת וְאַגְמֵי־קֶרַח,</p>

<p>וְאַף כִּי שִׁבְטוֹ פָּרַשׂ כְּנָפָיו</p>

<p>נֶגְבָּה אֶל נְאוֹת <strong>שַׁוָּנְדַּזִּי</strong>.</p>

<br />
</blockquote>

<blockquote>
<p>&quot;מִי זֶה אֲשֶׁר מְלָאוֹ לִבּוֹ, –</p>

<p>הִרְעִים אָז <strong>קַבִּבּוֹנוֹקַהּ</strong>, – –</p>

<p>לָבוּז לִי וּפֹה יִשָּׁאֵר,</p>

<p>עֵת <strong>הַוַּוַּהּ</strong> פָּרַשׂ כְּנָפָיו – –</p>

<p>אַוְזֵי־מִדְבָּר פָּרְשׂוּ נֶגְבָּה,</p>

<p>וְהָאֲנָפָה <strong>הַשּׁוּשׁוּגָה</strong></p>

<p>עָשְׂתָה דַרְכָּהּ יַרְכְּתֵי תֵימָן?</p>

<p>הִנְנִי בָא אֶל חַדְרֵי אָהֳלוֹ</p>

<p>וְיָדִי תְכַבֶּה לַהֲבוֹת־אִשּׁוֹ&quot;.</p>

<br />
</blockquote>

<blockquote>
<p>וּבֶאֱשׁוּן־הַלָּיִל יָבֹא</p>

<p>זָעֵף וְסָר <strong>קַבִּבּוֹנוֹקַהּ</strong>,</p>

<p>וְאֶת הָאֹהֶל כִּסָּה שֶׁלֶג,</p>

<p>וַיִּתְחוֹלֵל בָּאֲרֻבָּה,</p>

<p>מְזַעֲזֵעַ יִתְדוֹת־אֹהֶל</p>

<p>וּמְתוֹפֵף עַל הַמָּסָךְ.</p>

<p><strong>וְשִׁנְגֶּבִּיז</strong> לֹא חַת מִמֶּנּוּ,</p>

<p><strong>וְשִׁנְגֶּבִּיז</strong> בָּז לוֹ בְּלִבּוֹ,</p>

<p>כִּי עֲרֵמוֹת אַרְבַּע הֵכִין</p>

<p>עֵץ הַסָּקָה לוֹ בַקַּיִץ,</p>

<p>אַחַת־אֶחָת לְיַרְחֵי קָרָה,</p>

<p>וְדָגָה רַבָּה לוֹ בִמְזָוָיו,</p>

<p>וּמוֹשָׁבוֹ אֵצֶל אִשּׁוֹ,</p>

<p>יוֹשֵׁב עָלֵז, שְׂחוֹק עַל שְׂפָתָיו,</p>

<p>וְהוּא שָׁר:&quot;<strong>קַבִּבּוֹנוֹקַהּ</strong>!</p>

<p>בֶּן־חֲלוֹף כָּמוֹנִי אָתָּה&quot;.</p>

<br />
</blockquote>

<blockquote>
<p>וּבִהְיוֹת <strong>קַבִּבּוֹנוֹקַהּ</strong></p>

<p>עַל הַמִּפְתָּן, וְהַצְפוֹנִי</p>

<p>יָדַע בֹּאוֹ, יַעַן קַר לוֹ,</p>

<p>יַעַן הִרְגִּישׁ נִשְׁמַת אַפּוֹ;</p>

<p>אַךְ מִשִּׁירוֹ וּמִשַּׂחֲקוֹ</p>

<p>אֵינוֹ עוֹמֵד, אַךְ עוֹד עֵצִים</p>

<p>שָׂם עַל־גַבֵּי אֵשׁ הַמּוֹקֵד</p>

<p>וְאִשּׁוֹ גָדְלָה שִׁבְעָתַיִם,</p>

<p>וּבְנֵי־רֶשֶׁף עוּף הִגְבִּיהוּ.</p>

<br />
</blockquote>

<blockquote>
<p>וּמִשְּׂעַר <strong>קַבִּבּוֹנוֹקַהּ</strong></p>

<p>וּמִמִּצְחוֹ אֶגְלֵי זֵעָה</p>

<p>יָרְדוּ וְנִתְקְעוּ בַפִּיחַ,</p>

<p>עוֹשִׂים בּוֹ נְקָבִים־נְקָבִים,</p>

<p>כַּאֲשֶׁר יִטְבְּעוּ בַּשֶּׁלֶג</p>

<p>נִטְפֵי מַיִם מִצִּנּוֹרוֹת</p>

<p>וּמִן עַנְפֵי עֵץ, בֶּאָבִיב,</p>

<p>עוֹשִׂים חֲלוּלִים בְּשִׁכְבַת שֶׁלֶג.</p>

<p>פִּתְאוֹם קָם <strong>קַבִּבּוֹנוֹקַהּ</strong></p>

<p>וַיִּתְפָּרֵץ מִן הָאֹהֶל,</p>

<p>כִּי לֹא הָיָה בו עוֹד רוּחַ,</p>

<p>וְלֹא נָשָׂא אֶת הַשִּׁירִים,</p>

<p>אֶת הָאֵשׁ וְאֶת שְׂחוֹק הַצְּפוֹנִי,</p>

<p>וַיִּתְחוֹלֵל בָּעֲרָבָה,</p>

<p>צָעַד עַל אֲגָם וּפְלָגִים,</p>

<p>וְאֶת הַשֶּׁלֶג הוֹסִיף הִקְשָׁה,</p>

<p>וְאֶת הַקֶּרַח הוֹסִיף הִכְבִּיד,</p>

<p>וְאֶל הַצְּפוֹנִי קָרָא:&quot;צֵא־נָא,</p>

<p>וְנֵאָבְקָה עַל הַקֶּרַח,</p>

<p>וְנֶאֱבַקְתָּ עָרוֹם אִתִּי!&quot;</p>

<br />
</blockquote>

<blockquote>
<p><strong>וְשִׁנְגֶּבִּיז</strong> הַצְּפוֹנִי יָצָא</p>

<p>וַיֵּאָבֵק כָּל הַלַּיְלָה,</p>

<p>עִם הָרוּחַ עַל הַקֶּרַח,</p>

<p>עָרוֹם כְּיוֹם הִוָּלְדוֹ נֶאֱבַק,</p>

<p>נִלְחַם עִם <strong>קַבִּבּוֹנוֹקַהּ</strong>,</p>

<p>עַד כִּי קָצְרָה נְשִׁימָתוֹ,</p>
</blockquote>

<blockquote>
<p>נִשְׁמַת־אַף <strong>קַבִּבּוֹנוֹקַהּ</strong>,</p>
</blockquote>

<blockquote>
<p>עַד כִּי כֹּחוֹ תָּשׁ בְּהֵאָבְקוֹ,</p>

<p>עַד כִּי סָר וַיֵּשְׂטְ מֵעָלָיו,</p>

<p>וְאָבֵל וַחֲפוּי־רֹאשׁ יָנוּס</p>

<p>אֱלֵי תְּחוּם מַלְכוּת <strong>וַבַּסָּה</strong>,</p>

<p>נוֹף הַשְּׁפַנִים הַמַּכְסִיפִים,</p>

<p>וּבְאָזְנֵיהוּ שְׂחוֹק הַצְּפוֹנִי,</p>

<p>קוֹל הַשִּׁיר:&quot;<strong>קַבִּבּוֹנוֹקַהּ</strong>!</p>

<p>בֶּן־חֲלוֹף כָּמוֹנִי אָתָּה&quot;.</p>

<br />
</blockquote>

<blockquote>
<p><strong>שַׁוָּנְדַּזִּי</strong> שָׁמֵן וְנִרְפֶּה</p>

<p>וּמִשְׁכְּנוֹתָיו יַרְכְּתֵי־תֵימָן,</p>

<p>נוֹף בּוֹ שֶׁמֶשׁ עָכוּר חוֹלֵם,</p>

<p>וְשָׁרָב וְקַיִץ לֹא יֶחְדָּלוּ,</p>

<p>הוּא מְשַׁלֵּחַ צִפּוֹר־יָעַר,</p>

<p>אֶת <strong>אָפֶּטְשִׁי</strong> מַאֲדִים גְּרוֹנוֹ,</p>

<p>אֶת <strong>אָוֵיסַהּ</strong>, יַרְגּוּז כָּחוֹל,</p>

<p>אֶת הַסְּנוּנִית וְאֶת שׁוֹשׁוֹ,</p>

<p>שָׁלַח אַוְזֵי־בָר, צָפוֹנָה,</p>

<p>שָׁלַח טַבַּק, אֲבַטִּיחִים</p>

<p>וְעִנְבֵי גֶפֶן־הָאַרְגָמָן.</p>

<br />
</blockquote>

<blockquote>
<p>וַעֲשַׁן מִקְטַרְתּוֹ מִלֵּא</p>

<p>אֶת הָאֲוִיר אֵד וַעֲרָפֶל,</p>

<p>וְהַשָּׁמַיִם – רֹךְ וּנְעִימוֹת,</p>

<p>וְלַמַּיִם נָתַן בָּרָק,</p>

<p>וְעַל גַּבְנוּנִים שָׁפַךְ חִנּוֹ,</p>

<p>וַיְהִי מֵבִיא אֶת הַקַּיִץ</p>

<p>לְאַרְצוֹתָם שֶׁל הַהוֹדִים</p>

<p>בְּיֶרַח שֶׁלֵּילוֹתָיו יָפִים,</p>

<p>בְּיֶרַח סַנְדַּלֵּי־הַשֶּׁלֶג.</p>

<br />
</blockquote>

<blockquote>
<p><strong>שַׁוָּנְדַּזִּי</strong> נִרְפֶּה, שַׁאֲנָן!</p>

<p>אַךְ צֵל אֶחָד הֵעִיב חַיָּיו,</p>

<p>אַךְ חֵץ אֶחָד פִּלַּח לִבּוֹ.</p>

<p>פַּעַם נָשָׂא עֵינָיו לְצָפוֹן,</p>

<p>מַשְׁקִיף עַל פְּנֵי הָעֲרָבָה,</p>

<p>וּבַשָּׁרוֹן רָאָה נַעֲרָה</p>

<p>גְּבוֹהַת־קוֹמָה, זְקוּפַת־גִּזְרָה,</p>

<p>אֵין אִישׁ אִתָּהּ בָּעֲרָבָה.</p>

<p>וּבְגָדֶיהָ יְרַקְרַקִּים,</p>

<p>וְתַלְתַּלֶּיהָ כְּעֵין הַשָּׁמֶשׁ.</p>

<br />
</blockquote>

<blockquote>
<p>יוֹם־יוֹם הִבִּיט אֶל הַנַּעֲרָה,</p>

<p>יוֹם־יוֹם נֶאֱנַח מִתְגַּעֲגֵעַ,</p>

<p>יוֹם־יוֹם גָּבְרָה בּוֹ תְשׁוּקָתוֹ</p>

<p>אֶל הַנַּעֲרָה בָּעֲרָבָה,</p>

<p>עִם תַּלְתַּלִּים, כְּעֵין הַשָּׁמֶשׁ.</p>

<p>אַךְ עַצְלוּתוֹ לֹא נְתָנַתְהוּ</p>

<p>קַחַת לִבָּהּ בְּאִמְרֵי־נֹעַם,</p>

<p>לַחֲזוֹר אַחֲרֵי שׁוֹבַת לִבּוֹ,</p>

<p>לְהַטּוֹת לִבָּהּ וְתֵלֵךְ אַחֲרָיו.</p>

<p>בָּהּ אַךְ הִבִּיט וְעֵינָיו כָּלוּ,</p>

<p>יָשַׁב נֶאֱנַח, מִתְגַּעֲגֵעַ</p>

<p>עַל הַנַּעֲרָה בָּעֲרָבָה.</p>

<br />
</blockquote>

<blockquote>
<p>פַּעַם הִשְׁקִיף <strong>שַׁוָּנְדַּזִּי</strong></p>

<p>וְשַׂעֲרוֹת רֹאשָׁהּ – קְוֻצּוֹת זָהָב –</p>

<p>רָאָה – שֻׁנּוּ וַיַּכְסִיפוּ,</p>

<p>כְּאִלּוּ הִשְׁלִיךְ קַרְחוֹ סְתָו בָּם.</p>

<br />
</blockquote>

<blockquote>
<p>&quot;אוֹיָה, אָחִי מִגְּבוּל צָפוֹן,</p>

<p>מִנִּי תְחוּם מַלְכוּת <strong>וַבַּסָּה</strong>,</p>

<p>נוֹף הַשְּׁפַנִים הַמַּכְסִיפִים,</p>

<p>יוֹנָה לִי גָזַלְתָּ מֶנִּי,</p>

<p>יָדְךָ בָּהּ הֵעַזְתָּ שְׁלוֹחַ,</p>

<p>וּבְאַגָּדוֹת־צָפוֹן, אוֹיָה,</p>

<p>גַּם קָנִיתָ לֶב־יוֹנָתִי!&quot;</p>

<br />
</blockquote>

<blockquote>
<p>כָּכָה קוֹנֵן <strong>שַׁוָּנְדַּזִּי</strong>,</p>

<p>נַפְשׁוֹ מָרָה לוֹ, לֶעָלוּב,</p>

<p>סוּפַת נֶגֶב לִהֲטָה שָׁרוֹן</p>

<p>מֵאַנְחוֹתָיו הַבּוֹעֵרוֹת,</p>

<p>מִגַּעֲגוּעֵי <strong>שַׁוָּנְדַּזִּי</strong>,</p>

<p>וַיֵּרָאֶה כָּל הָאֲוִיר</p>

<p>כְּאִלּוּ נִמְלָא פִּתֵּי שֶׁלֶג,</p>

<p>נִמְלָא פִּרְחֵי קוֹץ הַמִּדְבָּר.</p>

<p>וַתֵּעָלֵם לְעוֹלָמִים</p>

<p>זֹאת הַנַּעֲרָה בַּתַּלְתַּלִים</p>

<p>לֹא עוֹד הוֹסִיף שַׁוָּנְדַּזִּי</p>

<p>רְאוֹת הַנַּעֲרָה בְּשַׂעֲרוֹת־זָהָב.</p>

<br />
</blockquote>

<blockquote>
<p><strong>שַׁוָּנְדַּזִּי</strong>, בְּשָׁוְא נִתְעֵיתָ!</p>

<p>לֹא בָאִשָּׁה עֵינְךָ תַּתָּה,</p>

<p>לֹא עַל נַעֲרָה הִתְגַּעֲגַעְתָּ</p>

<p>אַךְ &#8220;שֶׁן־אַרְיֵה&#8221; צָץ בָּעֲרָבָה</p>

<p>לוֹ נִכְסַפְתָּ כָּל הַקַּיִץ,</p>

<p>לוֹ גַם כָּלוּ, הָהּ, עֵינֶיךָ,</p>

<p>פֶּרַח פָּרַח בּוֹ נָשַׁבְתָּ,</p>

<p>וַתִּזְרֶנּוּ לְכָל רוּחַ.</p>

<p>מַה אֶרְחָמְךָ, <strong>שַׁוָּנְדַּזִּי</strong>!</p>

<br />
</blockquote>

<blockquote>
<p>כֹּה הִתְפָּרְדוּ כָּל הָרוּחוֹת</p>

<p>וְאֶת עֶמְדָּתָם בַּשָּׁמַיִם,</p>

<p>לְאַרְבַּע רוּחוֹת הַשָּׁמַיִם,</p>

<p>לָקְחוּ כָל בְּנֵי <strong>מֶדְשֶׁקִּיוִיס</strong>;</p>

<p>רוּחַ יָם אַךְ לוֹ לְבַדּוֹ</p>

<p><strong>מֶדְשֶׁקִּיוִיס</strong> לָקַח חֶלְקוֹ.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBemFpQVE9PSIsImV4cCI6bnVsbCwicHVyIjoiYmxvYl9pZCJ9fQ==--a37b7b54e6f5630aab7999e2ac24cf3d6591909e/9.jpg" alt="9.jpg" />
<figcaption>9.jpg</figcaption>
</figure>

<blockquote>
<br />
</blockquote>

<h2 id="iii.יַלְדוּתהַיְאַוַּתָּה.">III. יַלְדוּת הַיְאַוַּתָּה.</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBemVpQVE9PSIsImV4cCI6bnVsbCwicHVyIjoiYmxvYl9pZCJ9fQ==--2d792b3931bbe2260cbd42ca2e2966656dd24cec/10.jpg" alt="10.jpg" />
<figcaption>10.jpg</figcaption>
</figure>

<blockquote>
<p>לִפְנֵי יָמִים, יָמִים רַבִּים,</p>

<p>לִפְנֵי עִדָּן וְעִדָּנִים</p>

<p>בֵּין עַרְבַּיִם מִמְּלֹא־סַהַר</p>
</blockquote>

<blockquote>
<p>נָפְלָה רַבַּת־חֵן <strong>נוֹקוֹמִיס</strong> –</p>
</blockquote>

<blockquote>
<p>אִשָּׁה אָמְנָם וְאֵם עוֹד אֵינָהּ.</p>

<br />
</blockquote>

<blockquote>
<p>עִם הַנָּשִׁים בְּשַׂחֲקָהּ יָשְׁבָה,</p>

<p>מִתְנוֹעַעַת עַל הַשּׂוֹרֵק;</p>

<p>מִשִּׂנְאָתָהּ, מִקִּנְאָתָהּ</p>

<p>חָתְכָה אָז צָרָתָהּ מַהֵר</p>

<p>אֶת הַשּׂוֹרֵק, וַיִּתְפָּרְדוּ</p>

<p>הַסַּנְסִנִּים הָאֲחוּזִים.</p>

<p>וַתִּתְחַלְחַל אָז <strong>נוֹקוֹמִיס</strong>,</p>

<p>אַרְצָה נָפְלָה בֵּין הַשְּׁמָשׁוֹת</p>

<p>אָז עַל מֻשְׂקוֹדֶה הָאָחוּ,</p>

<p>עַל קַרְקָעוֹ מְלֵא־נִצָּנִים.</p>

<p>– &quot;כֹּכָב נוֹפֵל – הָעָם קָרָא –</p>

<p>כֹּכָב נוֹפֵל מִשָּׁמָיִם!&quot;</p>

<p>בִּנְאוֹת דֶּשֶׁא וְנִצָּנִים,</p>

<p>וַחֲבַצָּלוֹת הָעֲרָבוֹת,</p>

<p>שָׁם <strong>בְּמֻשְׂקוֹדֶה</strong>, בַּשָּׁרוֹן,</p>

<p>לְאוֹר יָרֵחַ וְנֹגַהּ כֹּכָב,</p>

<p>בַּת הִמְלִיטָה בַּחֲבָלֶיהָ</p>
</blockquote>

<blockquote>
<p>אָז <strong>נוֹקוֹמִיס</strong> הַיְפֵה־פִיָּה.</p>
</blockquote>

<blockquote>
<p>לָה &#8220;<strong>וֶנּוֹנַהּ</strong>&#8221; שֵׁם קָרָאוּ, –</p>

<p>לֵאמֹר:&#8220;הִיא הַבַּת הַבְּכִירָה&#8221;.</p>

<br />
</blockquote>

<blockquote>
<p>כַּחֲבַצֶּלֶת הָעֲרָבוֹת</p>

<p>בַּת נוֹקוֹמִיס עָלְתָה, פָּרְחָה,</p>

<p>גְּבוֹהַת־קוֹמָה, זְקוּפַת־גִּזְרָה.</p>

<p>בָּרָה כְּאוֹר יָרֵח חִוֵּר,</p>

<p>נְעִימָה כְּנֹגַהּ מַזָּר מַבְהִיק.</p>

<br />
</blockquote>

<blockquote>
<p>רַבּוֹת הִתְרְתָה בָּהּ נוֹקוֹמִיס</p>

<p>הוֹכִיחַתָּהּ, הִזְהִירַתָּהּ:</p>

<p>&quot;שִׁמְרִי נַפְשֵׁךְ! – <strong>מֶדְשֶׁקִּיוִיס</strong></p>

<p>אוֹרֵב לָךְ, לוֹ אַל נָא תִשְׁעִי,</p>

<p>אַל תִּרְבְּצִי בַשָּׁרוֹנִים,</p>

<p>תִּסְתַּתָּרִי בַּחֲבַצָּלוֹת,</p>

<p>פֶּן לָךְ יֵרַע רוּחַ מַעֲרָב&quot;.</p>

<br />
</blockquote>

<blockquote>
<p>וְהִיא לֹא שָׁמְעָה לַתּוֹכָחָה,</p>

<p>לֹא הֶאֱזִינָה לְדִבְרֵי־חָכְמָה,</p>

<p>וְרוּחַ מַעֲרָב בָּא בַּנֶּשֶׁף,</p>

<p>בְּהִתְעוֹפְפוֹ לְאַט בַּעֲרָבָה,</p>

<p>לְצִיץ וְעָלֶה הֶגֶה לָאַט,</p>

<p>הֵשַׁח פְּרָחִים וְעֶשְׂבּוֹת אָחוּ,</p>

<p>וְאֶת הַנָּאוָה, אֶת <strong>וֶנּוֹנַהּ</strong>,</p>

<p>בֵּין הַחֲבַצָּלוֹת מָצָא,</p>

<p>וַיְפַתֶּנָּה בְּאִמְרֵי מֶתֶק</p>

<p>וַיְפַתֶּנָּה בִּלְטִיפוֹתָיו.</p>

<p>בֵּן הִמְלִיטָה לוֹ בְּעִצְבוֹנָהּ,</p>

<p>בֶּן הָאַהֲבָה וְהָעָצֶב.</p>

<br />
</blockquote>

<blockquote>
<p>כָּכָה נוֹלַד <strong>הַיְאַוַּתָּה</strong>,</p>

<p>כָּכָה נוֹלַד בֶּן־הַפְּלָאוֹת.</p>

<p>אַךְ הַנָּאוָה, בַּת נוֹקוֹמִיס,</p>

<p>אֵם הַבֵּן, אֵם הַיְאַוַּתָּה,</p>

<p>הִיא בִּיגוֹנָהּ יָרְדָה שְׁאוֹלָה,</p>

<p>כִּי עֲזָבָהּ <strong>מֶדְשֶׁקִּיוִיס</strong>,</p>

<p>אוֹהֵב כּוֹזֵב וְרַע־מַעֲלָלִים.</p>

<br />
</blockquote>

<blockquote>
<p>וַתִּתְאַבֵּל יָמִים רַבִּים</p>

<p>מַר <strong>נוֹקוֹמִיס</strong>, מַר עַל בִּתָּהּ</p>

<p>אָבְלָה: &quot;לוּ יָרַדְתִּי שְׁאוֹלָה,</p>

<p>לוּ כָּמוֹךְ אָנֹכִי מַתִּי,</p>

<p>בַּל יָדַעְתִּי דְאָגָה וְדִמְעָה,</p>
</blockquote>

<blockquote>
<p><strong>וַהֹנוֹמִין</strong>, <strong>וַהֹנוֹמִין</strong>&quot;<a href="#fn:12" id="fnref:12" title="see footnote" class="footnote"><sup>12</sup></a></p>

<br />
</blockquote>

<blockquote>
<p>עַל אֲגַם <strong>הַגִּיטְשִׁי־גוּמִי</strong>,</p>
</blockquote>

<blockquote>
<p>עֲלֵי שְׂפַת הַיָּם הַגָּדוֹל,</p>

<p>עָמַד <strong>וִיגְוַם</strong> לְנוֹקוֹמִיס,</p>

<p>לְנוֹקוֹמִיס בַּת הַסַּהַר.</p>

<p>מֵאֲחוֹרָיו חֹרֶשׁ מֵצַל,</p>

<p>בּוֹ אֳרָנִים קוֹדְרִים שְׁחוֹרִים,</p>

<p>בּוֹ אַלּוֹנִים מְרֻבֵּי־פֵּרוֹת;</p>

<p>וּמִלְּפָנָיו רָעֲשׁוּ מַיִם, –</p>

<p>מַיִם זַכִּים כְּעֵין הַשֶּׁמֶשׁ,</p>

<p>מַיִם שְׁקוּפִים מֵי־אֲגַמִּים.</p>

<p>שָׁם נוֹקוֹמִיס, זְקֵנָה, קְמוּטָה,</p>

<p>כִּלְכְּלָה יַלְדוּת הַיְאַוַּתָּה,</p>

<p>הֱנִיעַתּוּ בְּעֶרֶשׂ זִסְפּוֹן,</p>

<p>רִפְּדָה כְּמָהִים לוֹ וָגֹמֶא,</p>

<p>חִתְּלָה אוֹתוֹ בְּמֵיתְרֵי־רֵמִים</p>

<p>מְשַׁדַּלְתּוֹ וּמַשְׁתִּיקוֹ:</p>

<p>&#8220;הָס, הַדֹּב הֶעָרוּם הִנּוֹ!&#8221;</p>

<p>שָׁרָה טֶרֶם תְּיַשְּׁנֶנּוּ:</p>

<p>&quot;<strong>אֶוַּה אִיַּה</strong> – קְטוֹן יַנְשׁוּפַי!</p>

<p>מִי זֶה יָאִיר חֶשְׁכַּת וִיגְוַם</p>

<p>בְּאוֹר עֵינֵיהוּ גְדוֹלוֹת, אוֹרוֹת?</p>
</blockquote>

<blockquote>
<p><strong>אֶוַּה־אִיַּה</strong> – קְטוֹן יַנְשׁוּפַי!&quot;</p>

<br />
</blockquote>

<blockquote>
<p>רַבּוֹת סִפְּרָה לוֹ <strong>נוֹקוֹמִיס</strong></p>

<p>עַל כֹּכָבִים בַּשָּׁמַיִם,</p>

<p>לוֹ אֶת <strong>אִשְׁקוּדָה</strong> הֶרְאֲתָה,</p>

<p>כֹּכַב־שָׁבִיט בִּשְׂעָרוֹתָיו,</p>

<p>כְּעֵין גַּחֶלֶת אֵשׁ בּוֹעֶרֶת.</p>

<p>רוּחוֹת יוֹצְאוֹת בִּמְחוֹל־מָוֶת,</p>

<p>לוֹחֲמִים נוֹסְעִים יַרְכְּתֵי־צָפוֹן</p>

<p>עוֹטִים עֶדְיָם וַאֲזֵנָם</p>

<p>בְּלֵילוֹת סְתָו עִם אוֹר כֹּכָבִים,</p>

<p>לוֹ הֶרְאֲתָה אֶת הַמְּסִלָּה</p>

<p>אֶת הַגְּדוֹלָה מִשְׂתָּרַעַת</p>

<p>לִמְלֹא רֹחַב הַשָּׁמַיִם,</p>

<p>מְלֵאָה – רוּחוֹת, מְלֵאָה צְלָלִים.</p>

<br />
</blockquote>

<blockquote>
<p>בְּעֶרֶב קַיִץ עַל הַפֶּתַח</p>

<p>וְהַיְאַוַּתָּה יָשַׁב מַאֲזִין</p>

<p>אֶל הָאֹרֶן בְּהֵאָנְחוֹ,</p>

<p>מַקְשִׁיב רַעַשׁ מַיִם הוֹמִים,</p>

<p>רִנַּת קֶסֶם, אִמְרֵי־פֶלֶא:</p>

<p>&#8220;<strong>מִנְנִי וַוַּה</strong>&#8221; לָאַט אֹרֶן,</p>
</blockquote>

<blockquote>
<p>&#8220;<strong>מֶדְוֵי־אָשְׁקָה</strong>&#8221; עָנוּ מָיִם.</p>

<br />
</blockquote>

<blockquote>
<p>אֶת תּוֹלַעַת־יוֹחֲנָא רָאָה,</p>
</blockquote>

<blockquote>
<p>אֶת <strong>הַוַּהּ־וַהּ־טֵיזִי</strong> עָרֶב,</p>
</blockquote>

<blockquote>
<p>שֶׁבִּנְגוֹהוֹת בְּרָקָיו הֵאִיר</p>

<p>צִיצֵי־בָר וּפְרָחִים סָבִיב,</p>

<p>וּבַשִּׁיר אֶת קוֹלוֹ נָשָׂא,</p>

<p>שִׁיר לִמְּדַתּוּ אָז נוֹקוֹמִיס:</p>
</blockquote>

<blockquote>
<p>&quot;<strong>וַהּ־וַהּ־טֵיזִי</strong>, תּוֹלָע קָטָן,</p>
</blockquote>

<blockquote>
<p>מְנַתֵּר קָטָן, יְצוּר אֵשׁ לְבָנָה,</p>

<p>לִי הָאִירָה בְאוֹרְךָ קָטָן,</p>

<p>טֶרֶם עַרְשִׂי לִי אַצִּיעַ</p>

<p>טֶרֶם אֶסְגֹּר אֶת עַפְעַפָּי!&quot;</p>

<br />
</blockquote>

<blockquote>
<p>הַיָּרֵחַ רָאָה עוֹלֶה</p>

<p>מִן הַיָּם, בַּמַּיִם רוֹעֵד,</p>

<p>רָאָה כְּתָמָיו וְאֶת הַצְּלָלִים,</p>

<p>שָׁאַל:&quot; מַה־זֶּה שָׁם, נוֹקוֹמִיס?&quot;</p>

<p>וְנוֹקוֹמִיס תַּעֲנֶנּוּ:</p>

<p>&quot;הָיוּ יָמִים, בַּחֲרוֹן אַפּוֹ</p>

<p>גִּבּוֹר נַעֲרָץ אֶת זְקֶנְתּוֹ</p>

<p>הַשָּׁמַיְמָה זָרַק לַיְלָה</p>

<p>יָשָׁר אֶל פְּנֵי הַיָּרֵחַ,</p>

<p>וְאֶת הַפֶּגֶר רוֹאֶה אָתָּה&quot;.</p>

<p>וְאֶת הַקֶּשֶׁת בַּשָּׁמַיִם</p>

<p>בְּנָגְהָהּ בִּגְבוּל מִזְרָח רָאָה,</p>

<p>שָׁאַל:&quot; מַה־זֶּה שָׁם, נוֹקוֹמִיס?&quot;</p>

<p>וְנוֹקוֹמִיס תַּעֲנֶנּוּ:</p>

<p>&quot;שְׁמֵי הַפְּרָחִים רוֹאֶה אָתָּה.</p>

<p>צִיצֵי־בָר וּפִרְחֵי־יַעַר</p>

<p>וַחֲבַצָּלוֹת הָעֲרָבוֹת</p>

<p>עַל הָאָרֶץ כִּי יִבּוֹלוּן,</p>

<p>שׁוּב יִפְרְחוּ בַּשָּׁמָיִם&quot;.</p>

<br />
</blockquote>

<blockquote>
<p>בַּחֲצוֹת לַיְלָה וּבַיַּעַר</p>

<p>שָׁמַע צִוְחַת יַנְשׁוּף וְשַׂחֲקוֹ.</p>

<p>&quot;מַה־זֹּאת? – קָרָא, וְלִבּוֹ נָמֵס,</p>

<p>&#8220;מַה־זֹּאת – שָׁאַל – מַה, נוֹקוֹמִיס?&#8221;</p>

<p>וְנוֹקוֹמִיס תַּעֲנֶנּוּ:</p>

<p>&quot;קוֹל הַיַּנְשׁוּף וּבְנֵי יַנְשׁוּף,</p>

<p>קוֹל פִּטְפּוּטָם בִּשְׂפַת אִמָּם</p>

<p>בְּהִתְקוֹטְטָם וּבְרִיבוֹתָם&quot;.</p>

<br />
</blockquote>

<blockquote>
<p>וְהַקָּטָן הַיְאַוַּתָּה</p>

<p>אִזֵּן חִקֵּר שְׂפַת כָּל צִפּוֹר,</p>

<p>שְׁמָהּ גַּם סִתְרִי־תוֹלְדוֹתֶיהָ,</p>

<p>אֵיכָה קִנָּהּ תִּבֶן קָיִץ,</p>

<p>וּבַחרֶף אֵי תִּסְתַּתָּר,</p>

<p>וּבְהִפָּגְשׁוֹ דִּבֵּר אִתָּן,</p>

<p>קִרָאָן:&quot; צִפּוֹר הַיְאַוַּתָּה!&quot;</p>

<br />
</blockquote>

<blockquote>
<p>אִזֵּן חִקֵּר שְׂפַת כָּל חַיָּה,</p>

<p>שְׁמָהּ גַּם סִתְרִי־תוֹלְדוֹתֶיהָ,</p>

<p>אֵיכָה יִבֶן בֵּיבָר קִנּוֹ,</p>

<p>אֵי פְרִי־אַלּוֹן יַחְבִּיא סְנָאִי,</p>

<p>לָמָּה קַלּוּ רַגְלֵי צְבָאִים,</p>

<p>לָמָּה יִפְחַד, יִירָא שָׁפָן.</p>

<p>וּבְהִפָּגְשׁוֹ דִּבֵּר אִתָּם,</p>

<p>קְרָאָם: אֲחֵי־הַיְאַוַּתָּה.</p>

<br />
</blockquote>

<blockquote>
<p>וְאוֹתוֹ יַגּוּ הַמִּתְפָּאֵר,</p>

<p>הוּא, שֶׁיָּדַע בַּדֵּי־פֶלֶא,</p>

<p>תַּיָּר חָרוּץ וְרֵעַ נֶאֱמָן</p>

<p>לְ<strong>נוֹקוֹמִיס</strong> שֶׁזָּקָנָה,</p>

<p>עָשָׂה קֶשֶׁת לְהַיְאַוַּתָּה.</p>
</blockquote>

<blockquote>
<p>וְהַקֶּשֶׁת בַּד עֵץ מֵילָה, <a href="#fn:13" id="fnref:13" title="see footnote" class="footnote"><sup>13</sup></a></p>
</blockquote>

<blockquote>
<p>וְהַחִצִּים עַנְפֵי אַלּוֹן</p>

<p>וַיְרַקְּעֵמוֹ בְּנוֹצוֹת נֶשֶׁר,</p>

<p>וַאֲבָנִים חַדּוֹת הִדְבִּיק,</p>

<p>וְהַיֶּתֶר – עוֹר הָאַיָּל.</p>

<br />
</blockquote>

<blockquote>
<p>וַיְהִי דְבָרוֹ לְהַיְאַוַּתָּה:</p>

<p>&quot;רְדָה נָא, בְּנִי, כָּעֵת הַיַּעֲרָה,</p>

<p>בַּאֲשֶׁר יִרְעוּ עֶדְרֵי צְבָאִים,</p>

<p>יְרֵה בַּצְּבִי פְּאֵר עֶדְרוֹ יֶהִי,</p>

<p>וְקַרְנַיִם לוֹ עֲנֵפוֹת&quot;.</p>

<br />
</blockquote>

<blockquote>
<p>וְהַיְאַוַּתָּה מַהֵר יָרַד</p>

<p>עִם הַקֶּשֶׁת וְעִם הַחִצִּים,</p>

<p>הוּא לְבַדּוֹ וְלִבּוֹ רָם בּוֹ.</p>

<p>סְבִיבוֹ רָנּוּ הַצִּפֳּרִים:</p>

<p>&#8220;אַל בִּי תִּירֶה, הַיְאַוַּתָּה!&#8221;</p>
</blockquote>

<blockquote>
<p>שָׁר <strong>אָפֶּטְשִׁי</strong> – חַכְלִיל־גָּרוֹן;</p>
</blockquote>

<blockquote>
<p>שָׁר <strong>אָוֵיסַהּ</strong> – יַרְגּוּז־כָּחֹל:</p>
</blockquote>

<blockquote>
<p>&#8220;אַל תְּמִיתֵנִי, הַיְאַוַּתָּה!&#8221;</p>

<p>עַל הָאַלּוֹן בָּא מְקַפֵּץ,</p>

<p>בָּא הַסְּנָאִי <strong>אַדְשִׁידוֹמָה</strong></p>

<p>שָׂחַק בְּקוֹל וּבְשַׂחֲקוֹ מִלֵּל:</p>

<p>&#8220;אַל תְּמִיתֵנִי, הַיְאַוַּתָּה!&#8221;</p>

<p>מִן הַדֶּרֶךְ סָר הַשָּׁפָן,</p>

<p>סָר הַצִּדָּה, הַרְחֵק יָשַׁב,</p>

<p>עַל אֲחוֹרָיו יָשַׁב, מִלֵּל</p>

<p>אֶל הַצַּיָּד, אֶל הַקָּטָן,</p>

<p>מִתּוֹךְ שְׂחוֹק וּמִתּוֹךְ פַּחַד:</p>

<p>&#8220;אַל תְּמִיתֵנִי, הַיְאַוַּתָּה!&#8221;</p>

<br />
</blockquote>

<blockquote>
<p>אַךְ הוּא אוֹתָם גַּם לֹא רָאָה,</p>

<p>כִּי מַעְיָנָיו אַךְ בַּצְּבָאִים,</p>

<p>עֵינָיו אַךְ וְרַק בָּרְשָׁמִים,</p>

<p>בְּעִקְבוֹתֵיהֶם נָטוּ מָיְמָה,</p>

<p>אֶל הַמַּעְבָּר שֶׁבַּנָּחַל</p>

<p>אַךְ כְּחוֹלֵם הָיָה הוֹלֵךְ.</p>

<p>תַּחַת לוּזִים הִקְשִׁיב קֶשֶׁב,</p>

<p>אוֹרֵב לוֹ לַצְּבִי הַקָּרֵב,</p>

<p>מִן הַסְּבָךְ עַד נִגְלוּ קַרְנָיו,</p>

<p>וְאֶת עֵינֵיהוּ רָאֹה רָאָה,</p>

<p>וּנְחִירֵיהוּ בָּם הֵרִיחַ.</p>

<br />
</blockquote>

<blockquote>
<p>וּצְבִי בָא – בְּמִשְׁעוֹל יוֹרֵד,</p>

<p>מְקוֹם יִתְלַּכְּדוּ אוֹר וּצְלָלִים&#8230;</p>

<p>וַיִּתְחַלְחַל הַיְאַוַּתָּה,</p>

<p>וַיְהִי רוֹעֵד כְּעָלִים נָעִים,</p>

<p>רוֹטֵט כְּטַרְפֵּי עֵץ הַלֵּבְנֶה,</p>

<p>עֵת הַצְּבִי בַמִּשְׁעוֹל קָרַב.</p>

<p>אָז עַל בִּרְכּוֹ אַחַת כָּרַע,</p>

<p>כּוֹנֵן חִצּוֹ אֶת הַשָּׁנוּן.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBemlpQVE9PSIsImV4cCI6bnVsbCwicHVyIjoiYmxvYl9pZCJ9fQ==--d819c18872f48a9f35392f94862de93c50c82bba/11.jpg" alt="11.jpg" />
<figcaption>11.jpg</figcaption>
</figure>

<blockquote>
<p>אַךְ כִּמְעַט הֵנִיעַ נִצָּן,</p>

<p>אַךְ כִּמְעַט שֶׁרָגַשׁ עָלֶה,</p>

<p>וְהַצְּבִי בִּזְהִירוּת הִבִּיט,</p>

<p>רָקַע, הָלַם בְּפַרְסוֹתָיו,</p>

<p>וַיִּסְתַּכֵּל&#8230; וְרַגְלוֹ הֵרִים,</p>

<p>טָס כַּנֶחְפָּז לִקְרַאת חִצִּים.</p>

<p>וְחֵץ הַמָּוֶת, חֵץ־רְנָנוֹת</p>

<p>זִמְזֵם כְּצִרְעָה וַיְבוֹאֶנּוּ!</p>

<p>מֵת הַצְּבִי, בַּיַּעַר שָׁכַב</p>

<p>עַל הַמַּעְבָּר שֶׁבַּנָּחַל,</p>

<p>לֹא עוֹד רָחַב־פָּחַד לִבּוֹ,</p>

<p>אַךְ לֵב הַיְאַוַּתָּה פָּעַם,</p>

<p>פָּחַד, עָלַץ מֵרֹב תַּעֲנוּג,</p>

<p>עֵת הַצְּבִי הַבַּיְתָה הֵבִיא,</p>
</blockquote>

<blockquote>
<p><strong>וְנוֹקוֹמִיס</strong> <strong>וְיַגּוּ</strong> שְׁנֵיהֶם</p>
</blockquote>

<blockquote>
<p>מָחֲאוּ כָף – כִּי בָאוּ לִקְרָאתוֹ.</p>

<p>מִן הָעוֹר <strong>נוֹקוֹמִיס</strong> עָשְׂתָה</p>

<p>אַדְרוֹת־שֵׂעָר לְהַיְאַוַּתָּה,</p>

<p>מִן הַבָּשָׂר מִן הָאָדֹם –</p>

<p>מִשְׁתֶּה גָּדוֹל לַאֲהוּבָהּ.</p>

<p>וְכָל הַכְּפָר בָּא אֶל הַמִּשְׁתֶּה,</p>

<p>כָּל הַקְּרוּאִים הִלְּלוּ צֵידוֹ,</p>

<p>לְהַיְאַוַּתָּה שֵׁם קָרָאוּ:</p>
</blockquote>

<blockquote>
<p>לֶב־גִּבּוֹרִים <strong>סָנְדְּשִׁי־טַהַהּ</strong>, <a href="#fn:14" id="fnref:14" title="see footnote" class="footnote"><sup>14</sup></a></p>
</blockquote>

<blockquote>
<p>לֶב־הַטַּבְלָן <strong>מַנְגּוֹ־טֵיזִי</strong><a href="#fn:15" id="fnref:15" title="see footnote" class="footnote"><sup>15</sup></a>.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBem1pQVE9PSIsImV4cCI6bnVsbCwicHVyIjoiYmxvYl9pZCJ9fQ==--c726a4589a7cb127cfbb8effc7495daa4ace7809/12.jpg" alt="12.jpg" />
<figcaption>12.jpg</figcaption>
</figure>

<blockquote>
<br />
</blockquote>

<h2 id="iv.הַיְאַוַּתָּהוּמֶדְשֶׁקִּיוִיס.">IV. הַיְאַוַּתָּה וּמֶדְשֶׁקִּיוִיס.</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBenFpQVE9PSIsImV4cCI6bnVsbCwicHVyIjoiYmxvYl9pZCJ9fQ==--e91f93c45864ecac8728bd9fed0ec9a26e2ada3a/13.jpg" alt="13.jpg" />
<figcaption>13.jpg</figcaption>
</figure>

<blockquote>
<p>וְהַיְאַוַּתָּה נָעַר, גָּדַל</p>

<p>וַיִּתְיַצֵּב בָּאֲנָשִׁים.</p>

<p>וּבַצַּיד יָדוֹ רַב לוֹ,</p>

<p>לִבּוֹ מֵבִין חָכְמַת זְקֵנִים,</p>

<p>שַׁעֲשׁוּעֵי בְנֵי־הַנְּעוּרִים,</p>

<p>מְלֶאכֶת אִישׁ וּתְשֻׁאוֹת גָּבֶר.</p>

<br />
</blockquote>

<blockquote>
<p>קַלּוּ רַגְלֵי הַיְאַוַּתָּה;</p>

<p>חֵץ כִּי יָרָה, חֵץ מִקֶּשֶׁת,</p>

<p>וְאַחֲרָיו יָרוּץ – וִיקַדְמֵהוּ!</p>

<p>עָצְמוּ זְרֹעוֹת הַיְאַוַּתָּה;</p>

<p>וַעֲשָׂרָה חִצִּים יָרָה,</p>

<p>חֵץ וָחֵץ – וַיְמַהֵר לִירוֹת:</p>

<p>טֶרֶם יָשׁוּב עוֹד הָרִאשׁוֹן,</p>

<p>כּוֹנֵן חִצּוֹ הָעֲשִׂירִי!</p>

<br />
</blockquote>

<blockquote>
<p>בָּתֵּי־יַד לוֹ <strong>מִנְדְּזֶ&#8217;קֶּוּוֹן</strong>,<a href="#fn:16" id="fnref:16" title="see footnote" class="footnote"><sup>16</sup></a></p>
</blockquote>

<blockquote>
<p>הָעֲשׂוּיִם עוֹרוֹת צְבָאִים,</p>

<p>בָּתֵּי־יַד וּכְשָׁפִים בָּמוֹ.</p>

<p>וּבַעֲטוֹתוֹ אוֹתָם יָדָיו</p>

<p>עָקַר הָרִים וַיְדִּקֵּם,</p>

<p>עוֹשֶׂה אוֹתָם חוֹל וְאָבָק;</p>
</blockquote>

<blockquote>
<p><strong>מוֹקַסִּינִים</strong> <a href="#fn:17" id="fnref:17" title="see footnote" class="footnote"><sup>17</sup></a> לוֹ נֶחְמָדִים,</p>
</blockquote>

<blockquote>
<p>הָעֲשׂוּיִם עֹרוֹת צְבָאִים,</p>

<p><strong>מוֹקַסִּינִים</strong> כְּשָׁפִים בָּמוֹ.</p>

<p>וּבַעֲטוֹתוֹ אוֹתָם רַגְלָיו,</p>

<p>קוֹשֵׁר אוֹתָם לְקַרְסֻלָּיו,</p>

<p>צָעַד צַעַד מַהֲלַךְ פַּרְסָה.</p>

<br />
</blockquote>

<blockquote>
<p>רַבּוֹת שָׁאַל אֶת <strong>נוֹקוֹמִיס</strong></p>

<p>לְאָבִיהוּ <strong>מֶדְשֶׁקִּיוִיס</strong>.</p>

<p>וְנוֹקוֹמִיס לוֹ הִגִּידָה</p>

<p>מַה נֶּחְמָדָה הָיְתָה אִמּוֹ,</p>

<p>וַאֲשֶׁר עוֹלַל לָהּ אָבִיהוּ, –</p>

<p>וְלִבּוֹ לִהַט בּוֹ גֶּחָלִים,</p>

<p>כַּגַּחֶלֶת אֵשׁ בּוֹעֵרָה.</p>

<br />
</blockquote>

<blockquote>
<p>אַחַר אָמַר הַיְאַוַּתָּה:</p>

<p>&quot;אֵלְכָה נָא אֶל <strong>מֶדְשֶׁקִּיוִיס,</strong></p>

<p>אֵלְכָה נָא וְאֶרְאֶה אָבִי,</p>

<p>בְּשַׁעֲרֵי רוּחַ מַעֲרָבִית,</p>

<p>בְּשַׁעֲרֵי־נֹגַהּ מְבוֹא הַשָּׁמֶשׁ&quot;.</p>

<br />
</blockquote>

<blockquote>
<p>מִן הָאֹהֶל יָצֹא יָצָא</p>

<p>הַיְאַוַּתָּה עוֹטֶה עֶדְיוֹ,</p>

<p>בִּגְדֵי צַיָּד, לְבוּשׁ נוֹסֵעַ:</p>

<p>כָּתְנוֹת עוֹרוֹת – עוֹרוֹת צְבָאִים,</p>

<p>מִכְנְסֵי עוֹרוֹת – עוֹרוֹת צְבָאִים,</p>

<p>זֵר לְרֹאשׁוֹ – נֹצוֹת נֶשֶׁר,</p>

<p>עַל חֲלָצָיו אַבְנֵט־<strong>וַמְפּוּם</strong>,</p>

<p>נוֹשֵׂא, רוֹמֶה קֶשֶׁת־מֵילָה,</p>

<p>שֶׁמֵּיתָרָהּ עוֹרְקֵי־אַיָּל,</p>

<p>בְּנֵי־אַשְׁפָּתוֹ בַּדֵּי אַלּוֹן,</p>

<p>בָּתֵּי־יָדָיו אִתּוֹ לָקָח</p>

<p>וּמַגָּפָיו שָׂם עַל רַגְלָיו.</p>

<br />
</blockquote>

<blockquote>
<p>אָז הֵעִידָה בּוֹ נוֹקוֹמִיס:</p>

<p>&quot;אַל נָא תֵלֵךְ, הַיְאַוַּתָּה,</p>

<p>אֶל נְאוֹת רוּחַ מַעֲרָבִית</p>

<p>אֶל מַמְלֶכֶת <strong>מֶדְשֶׁקִּיוִיס</strong>,</p>

<p>וְלֹא יִהְיוּ בְךָ לְרָעָה</p>

<p>הֲמוֹן כְּשָׁפָיו וַחֲבָרָיו!&quot;</p>

<br />
</blockquote>

<blockquote>
<p>וְלֹא שָׁעָה הַיְאַוַּתָּה</p>

<p>אֶל נוֹקוֹמִיס וְאַזְהָרָתָהּ,</p>

<p>וַיֵּעָלֵם בְּחֹרֶשׁ־מֵצַל,</p>

<p>צוֹעֵד צַעַד מַהֲלַךְ פַּרְסָה.</p>

<p>הַשָּׁמַיִם וְהָאָרֶץ</p>

<p>חָשְׁכוּ בַּעֲדוֹ, עָטוּ קַדְרוּת;</p>

<p>נִדְמֶה לוֹ הָאֲוִיר לוֹהֵט,</p>

<p>מָלֵא קִיטוֹר, מָלֵא עָשָׁן,</p>

<p>כַּאֲשֶׁר יִהְיוּ עֵת בּוֹעֵרִים</p>

<p>יַעֲרֵי־עַד וּרְחַב־עֲרָבוֹת;</p>

<p>כִּי גֶחָלִים לִהֵט לִבּוֹ,</p>

<p>לִבּוֹ קִרְבּוֹ אֵשׁ אוֹכֵלָה.</p>

<br />
</blockquote>

<blockquote>
<p>יָמָּה, יָמָּה עָשָׂה דַרְכּוֹ,</p>

<p>רַגְלָיו קַלּוּ מֵאַיָּלוֹת,</p>

<p>קַלּוּ מִנִּי צְבִי וָרֵמִים;</p>

<p>וְאֶת הַנָּהָר, אֶת הַגָּדוֹל</p>

<p><strong>מִיסִיסִפִּי</strong> שָׁט וְעָבַר,</p>

<p>עָבַר הַרְרֵי הָעֲרָבוֹת,</p>

<p>וְאֶת הַמְּדִינוֹת אֶת הָרְחוֹקוֹת,</p>
</blockquote>

<blockquote>
<p>אֶרֶץ קְרוֹ וְשִׁבְטֵי <strong>פוֹקְסִים</strong>; <a href="#fn:18" id="fnref:18" title="see footnote" class="footnote"><sup>18</sup></a></p>
</blockquote>

<blockquote>
<p>אֶרֶץ בְּלֶקְפִּיט וְנַחֲלָתָם,</p>

<p>וַיַּגִּיעַ עַד הֶהָרִים,</p>

<p>הָרֵי־סֶלַע – הִיא מַמְלֶכֶת</p>

<p>קֶרֶן רוּחַ מַעֲרָבִית.</p>

<br />
</blockquote>

<blockquote>
<p>וְעַל הַסְּלָעִים, עַל מְרוֹם שִׂיאָם,</p>

<p>נְאוֹת הַיָּשִׁישׁ <strong>מֶדְשֶׁקִּיוִיס</strong>,</p>

<p>שַׂר כָּל רוּחוֹת הַשָּׁמָיִם.</p>

<br />
</blockquote>

<blockquote>
<p>מָלֵא חֶרְדַת־קֹדֶשׁ הִבִּיט</p>

<p>הַיְאַוַּתָּה בְּאָבִיהוּ.</p>

<p>קְוֻצּוֹת פֶּרֶא, כְּעֵין הֶעָבִים</p>

<p>אֲפָפוּהוּ וַיַּעַטְרוּהוּ,</p>

<p>בְּרַק־הַשֶּׁלֶג לְתַלְתַּלָּיו,</p>

<p>הַמַּזְהִירִים כְּכוֹכְבֵי־שֵׁבֶט,</p>

<p>כּוֹכַב־שָׂעִיר בְּאֵשׁ תַּלְתַּלָּיו.</p>

<p>מָלֵא חֶדְוָה <strong>מֶדְשֶׁקִּיוִיס</strong></p>

<p>לְמַרְאֵה פְנֵי בְּנוֹ הַיְאַוַּתָּה.</p>

<p>וּבִרְאוֹתוֹ בְנוֹ לְפָנָיו,</p>

<p>שָׁבוּ, קָמוּ וַיִּפְרָחוּ</p>

<p>יְמֵי־עֲלוּמָיו בְּקִסְמֵיהֶם</p>

<p><strong>וּוֵנוֹנָה</strong> בַּהֲדָרָהּ.</p>

<br />
</blockquote>

<blockquote>
<p>&quot;שָׁלוֹם –קָרָא – הַיְאַוַּתָּה,</p>

<p>אַחֲרֵי בָּאתָ בְּצֵל־קוֹרָתִי!</p>

<p>יָמִים רַבִּים לָךְ חִכִּיתִי!</p>

<p>בְנֵי־הַנְּעוּרִים אָהֲבוּ רֵעִים,</p>

<p>שֶׁבֶת בּוֹדֵד – מְנָת הַזְּקֵנִים,</p>

<p>בְּנֵי־הַנְּעוּרִים – נַפְשָׁם תִּלְהַט,</p>

<p>מַרְבֶּה יָמִים – מַרְבֶּה קָרָה,</p>

<p>וּבְבוֹאֲךָ תָּבִיא אִתְּךָ</p>

<p>מְשׂוֹשׂ עֲלוּמַי, עִדַּן־חָרְפִּי</p>
</blockquote>

<blockquote>
<p>וְאֶת <strong>וֵנוֹנָה</strong>, מַשְׂאַת־נַפְשִׁי&quot;.</p>

<br />
</blockquote>

<blockquote>
<p>יָמִים רַבִּים נִדְבְּרוּ יַחְדָּו,</p>

<p>אִישׁ־אִישׁ שָׁאַל, הֶאֱזִין, עָנָה,</p>

<p>וַיִּתְפָּאֵר <strong>מֶדְשֶׁקִּיוִיס</strong></p>

<p>בְּמַעֲלָלָיו וַעֲלִילוֹתָיו,</p>

<p>מַעֲשֵׂי־תָקְפּוֹ וּגְבוּרָתוֹ</p>

<p>עוֹדוֹ נַעַר, עוֹדוֹ עֶלֶם.</p>

<br />
</blockquote>

<blockquote>
<p>מַחֲרִישׁ יָשַׁב הַיְאַוַּתָּה,</p>

<p>מַאֲזִין לְדִבְרֵי <strong>מֶדְשֶׁקִּיוִיס</strong>;</p>

<p>שָׁקֵט הֶאֱזִין, שְׂחוֹק עַל שְׂפָתָיו.</p>

<p>וְלֹא בָגְדוּ בוֹ גַם פָּנָיו</p>

<p>גַּם מִדְבָּרוֹ, כַּאֲשֶׁר יָשָׁב;</p>

<p>אַךְ גֶּחָלִים לִהֵט לִבּוֹ,</p>

<p>לִבּוֹ קִרְבּוֹ אֵשׁ אוֹכֵלָה.</p>

<br />
</blockquote>

<blockquote>
<p>אַחַר אָמַר:&quot;<strong>מֶדְשֶׁקִּיוִיס</strong>!</p>

<p>הַאֵין דָּבָר מֶנּוּ תִירָא,</p>

<p>דָּבָר מֶנּוּ רָע יְבוֹאֶךָ?&quot;</p>

<p>וַיַּעֲנֵהוּ <strong>מֶדְשֶׁקִּיוִיס</strong>,</p>

<p>וַיִּתְפָּאֵר:&quot;דָּבָר אָיִן,</p>

<p>בִּלְתִּי אִם הַצּוּר הַשָּׁחוֹר,</p>

<p>בִּלְתִּי אִם הַסְּלָעִים <strong>וַוְבִּיק</strong>&quot;.</p>

<br />
</blockquote>

<blockquote>
<p>וַיִּתְבּוֹנֵן בְּהַיְאַוַּתָּה</p>

<p>בְּעֵינֵי אַהֲבָה, בְּעֵינֵי־חָכְמָה,</p>

<p>וּבִגְאוֹנוֹ רָאָה בְּנוֹ זֶה</p>

<p>בְּאוֹן עֲלוּמָיו וּבְתִפְאַרְתּוֹ,</p>

<p>אַחַר אָמַר:&quot;הַיְאַוַּתָּה!</p>

<p>הַאֵין דָּבָר מֶנּוּ תִירָא,</p>

<p>דָּבָר מֶנּוּ רָע יְבוֹאֶךָ?&quot;</p>

<br />
</blockquote>

<blockquote>
<p>וְהַיְאַוַּתָּה טֶרֶם יַעֲנֶה</p>

<p>בּוֹשֵׁשׁ, כְּאִישׁ הַחוֹשֵׁב דַּרְכּוֹ,</p>

<p>כְּאִישׁ הַנּוֹעָץ עִם לִבָּתוֹ,</p>

<p>אַחַר עָנָה:&quot;דָּבָר אָיִן,</p>

<p>בִּלְתִּי אִם הַגְּמִי הַנֶּאְדָּר,</p>

<p>בִּלְתִּי אִם הַגְּמִי <strong>אֶפָּקְוַהּ</strong>&quot;.</p>

<br />
</blockquote>

<blockquote>
<p>וַיֵּתַצַּב <strong>מֶדְשֶׁקִּיוִיס</strong></p>

<p>וְאֶת הַגְּמִי חִישׁ אָמַר לַעֲקוֹר,</p>

<p>וְהַיְאַוַּתָּה קָרָא אֵלָיו</p>

<p>וְקוֹלוֹ רוֹעֵד, כִּי הִתְחַפֵּשׂ:</p>
</blockquote>

<blockquote>
<p>&#8220;<strong>קַגּוֹ</strong><a href="#fn:19" id="fnref:19" title="see footnote" class="footnote"><sup>19</sup></a> <a href="#fn:20" id="fnref:20" title="see footnote" class="footnote"><sup>20</sup></a>! אַל נָא תִגַּע, אָבִי!&#8221;</p>
</blockquote>

<blockquote>
<p>&quot;טוֹב – יַעֲנֶנּוּ <strong>מֶדְשֶׁקִּיוִיס</strong> –</p>

<p>בּוֹ לֹא אֶגַּע אִם חָפָצְתָּ&quot;.</p>

<br />
</blockquote>

<blockquote>
<p>כֹּה נָסַבָּה זֹאת שִׂיחָתָם</p>

<p>גַּם עַל אֲחֵי הַיְאַוַּתָּה:</p>

<p>רוּחַ תֵּימָן – <strong>שַׁוָּנְדַּזִּי</strong>,</p>

<p>רוּחַ קָדִים – <strong>וֶבּוֹן</strong>, וְרוּחַ</p>

<p>צְפוֹנִית, הוּא <strong>קַבִּבּוֹנוֹקַהּ</strong>.</p>

<p>אוֹתָם זָכְרוּ לָרִאשׁוֹנָה,</p>

<p>אַחַר זָכְרוּ אֶת <strong>וֵנוֹנָה</strong>.</p>

<p>אֶת הִוָּלְדָהּ עַל הַשָּׁרוֹן,</p>

<p>וְאֶת יוֹם מוֹתָהּ, כַּאֲשֶׁר סִפְּרָה</p>
</blockquote>

<blockquote>
<p>אֵם <strong>וֵנוֹנָה</strong> הִיא <strong>נוֹקוֹמִיס</strong>.</p>

<br />
</blockquote>

<blockquote>
<p>פִּתְאֹם קָרָא:&quot;<strong>מֶדְשֶׁקִּיוִיס</strong>!</p>

<p>אֶת הַנָּאוָה, אֶת <strong>וֵנוֹנָה</strong></p>

<p>הֵן יָדֶיךָ אַתָּה הָרְגוּ</p>

<p>גַּם שִׁדַּדְתָּ אֶת יָפְיָהּ</p>

<p>וְאֶת חַיֶּיהָ; הֵן קָטַפְתָּ</p>

<p>חֲבַצֶּלֶת־הָעֲרָבוֹת</p>

<p>וַתִּרְמְסֶנָּה בְרַגְלֶיךָ.</p>

<p>תּוֹדָה תְּנָה, כִּי כֵן דִּבַּרְתִּי!&quot;</p>

<br />
</blockquote>

<blockquote>
<p>וּבְתַלְתַּלֵּי <strong>מֶדְשֶׁקִּיוִיס</strong></p>

<p>רוּחַ יָם תִּכָּנֵף חֶרֶשׁ,</p>

<p>וְרֹאשׁוֹ נִעֲנַע מִבְּלִי אֹמֶר,</p>

<p>נוֹתֵן תּוֹדָה, כִּי כֵן דִּבֵּר.</p>

<br />
</blockquote>

<blockquote>
<p>אָז יִתְנַשֵּׂא הַיְאַוַּתָּה</p>

<p>וְיָדוֹ תִּנְחַת עַל הַסֶּלַע,</p>

<p>עַל הַסֶּלַע, עַל הַשָּׁחוֹר.</p>

<p>בְּבָתֵּי־יָדָיו מִנְדְּזִ&#8217;קֶּוּוֹן</p>

<p>עָקַר אֶת הַצּוּר וַיָּדֶק,</p>

<p>וְאֶת הָרְגָבִים הִשְׁלִיךְ, הִמְטִיר</p>

<p>בִּפְנֵי <strong>מֶדְשֶׁקִּיוִיס</strong> אָבִיו;</p>

<p>כִּי גֶּחָלִים לִהֵט לִבּוֹ,</p>

<p>לִבּוֹ קִרְבּוֹ אֵשׁ אוֹכֵלָה.</p>

<br />
</blockquote>

<blockquote>
<p>וְרוּחַ מַעֲרָבִית יִפַּח</p>

<p>בְּרוּחַ אַפּוֹ בָּאֲבָנִים,</p>

<p>וַתָּשֹׁבְנָה הָאֲבָנִים,</p>

<p>רִגְבֵי־צוּר, עַל הַמַּשְׁלִיכָן.</p>

<p>וְאֶת הַגְּמִי חִישׁ עָקַר, שֵׁרַשׁ</p>

<p>עַל שָׁרָשָׁיו וְעַל יוֹנְקוֹתָיו</p>

<p>מִן הַחוֹף, מִמְּקוֹם מַטָּעוֹ,</p>

<p>מִן הֶאָחוּ אוֹתוֹ נָסָח,</p>

<p>וְהַיְאַוַּתָּה שָׂחַק עָלָיו.</p>

<br />
</blockquote>

<blockquote>
<p>וְלַמָּוֶת אוֹ לַחַיִּים</p>

<p>יֵרְדוּ אָז לַקְּרָב הַשְּׁנָיִם.</p>

<p>כָּל הַנְּשָׁרִים הָאַדִּירִים</p>

<p>עַל הַצּוּרִים סָבִיב שָׁתוּ</p>

<p>וּמַשִּׁיקִים בְּאֶבְרוֹתֵיהֶם.</p>

<br />
</blockquote>

<blockquote>
<p>כְּעֵץ אַדִּירִים נָע בַּסָּעַר,</p>

<p>נָע וַיַּךְ הַגְּמִי הָאַדִּיר;</p>

<p>רְגָבִים קָשִׁים, רִגְבֵי־מָגוֹר,</p>

<p>נָפְלוּ נִפְצֵי צוּר <strong>הַוַּוְבִּיק</strong>.</p>

<p>וְהָאָרֶץ תָּחוּל, תָּנוּט,</p>

<p>וַיִּתְחוֹלֵל סַעַר נוֹרָא</p>

<p>מִן הַשָּׁאוֹן, מִן הַמְּהוּמָה,</p>

<p>וּבִנְאוֹת הֶהָרִים נֵעוֹר</p>
</blockquote>

<blockquote>
<p>קוֹל הָרַעַם:&#8220;<strong>בַּיִּם־וַוַּהּ</strong>!&#8221;</p>

<br />
</blockquote>

<blockquote>
<p>יָמָּה, יָמָּה אֶל הֶהָרִים</p>

<p>יִסּוֹג אָחוֹר <strong>מֶדְשֶׁקִּיוִיס</strong>,</p>

<p>שְׁלשָׁה יָמִים, לֵילוֹת שְׁלשָׁה</p>

<p>יִסּוֹג אָחוֹר וּבֹרֵחַ;</p>

<p>וְהַיְאַוַּתָּה רוֹדֵף אַחֲרָיו</p>

<p>עֲדֵי שַׁעֲרֵי מְבוֹא־הַשֶּׁמֶשׁ,</p>

<p>עַד נְאוֹת רוּחַ מַעֲרָבִית,</p>

<p>עַד קְצֵה גְבוּל הָאָרֶץ בָּאוּ,</p>

<p>שָׁם בִּתְהוֹם הַיְשִׁימוֹן נוֹטֶה</p>

<p>שֶׁמֶשׁ לָלוּן, כְּזִיז הַשָּׂדַי</p>

<p>שָׁב אֶל קִנּוֹ בַּמַּדְמֵנוֹת</p>

<p>הָעֲגוּמוֹת כְּבֹא הַשָּׁמֶשׁ.</p>

<br />
</blockquote>

<blockquote>
<p>רַב לָךְ! – קָרָא מֶדְשֶׁקִּיוִיס –</p>

<p>רַב לָךְ, בְּנִי! רַב, הַיְאַוַּתָּה!</p>

<p>כִּי עָלַי לֹא תִצְלַח יָדְךָ,</p>

<p>כִּי מִי שָׂר עִם אֵל וַיּוּכָל?</p>

<p>לְנַסּוֹתְךָ אַךְ אָמַרְתִּי,</p>

<p>לִרְאוֹת אִם אִישׁ־חַיִל אָתָּה;</p>

<p>עַתָּה שָׂא בִּרְכָתִי מֶנִּי&quot;.</p>

<br />
</blockquote>

<blockquote>
<p>&quot;שׁוּב אֶל בֵּיתְךָ, שׁוּב אֶל עַמְּךָ</p>

<p>וֶהֱיֵה בָּעֲבוֹדָה אִתּוֹ.</p>

<p>הַעֲבֵר שֹׁד וָפִיד מֵאָרֶץ,</p>

<p>נַקֵּה אֶת הַיְאוֹר וְהַמְּצוּלָה,</p>

<p>הַכְחֵד אֶת כָּל הַכַּשָּׁפִים,</p>

<p>אֶת הַנְּפִילִים וְהָעֲנָקִים,</p>
</blockquote>

<blockquote>
<p>אֶת הַנְּחָשִׁים – <strong>הַקִּינֶבִּיק</strong>,<a href="#fn:21" id="fnref:21" title="see footnote" class="footnote"><sup>21</sup></a></p>
</blockquote>

<blockquote>
<p>כַּאֲשֶׁר עָשְׂתָה יָדִי אָנִי</p>
</blockquote>

<blockquote>
<p>לְדֹב־הָהָר, <strong>לְמִישֶׁה־מָקְוַה</strong>&quot;.</p>

<br />
</blockquote>

<blockquote>
<p>&quot;וְכִי יִקְרַב יוֹמְךָ לָמוּת,</p>
</blockquote>

<blockquote>
<p>וְעֵינְךָ ראָה עֵינֵי פּוֹגוֹק <a href="#fn:22" id="fnref:22" title="see footnote" class="footnote"><sup>22</sup></a></p>
</blockquote>

<blockquote>
<p>הַמַּבְרִיקוֹת בַּמַּאְפֵּלְיָה,</p>

<p>אָז אֲחַלְּקָה אֶת מַלְכוּתִי,</p>

<p>אָז אֲשִׂימְךָ שַׂר שֶׁל רוּחַ,</p>
</blockquote>

<blockquote>
<p>אָז אַמְלִיכְךָ עַל קִיוַדִּין <a href="#fn:23" id="fnref:23" title="see footnote" class="footnote"><sup>23</sup></a>–</p>
</blockquote>

<blockquote>
<p>רוּחַ צְפוֹנִית־מַעֲרָבִית,</p>

<p>רוּחַ תַּשֵּׁב גְּבוּל אַרְצֶךָ&quot;.</p>

<br />
</blockquote>

<blockquote>
<p>הוּא הַקְּרָב, הוּא קְרָב עֲנָקִים,</p>
</blockquote>

<blockquote>
<p>בִּימֵי שַׁשַּׁהּ הַנּוֹרָאִים<a href="#fn:24" id="fnref:24" title="see footnote" class="footnote"><sup>24</sup></a>,</p>
</blockquote>

<blockquote>
<p>בִּימֵי קֶדֶם כְּבָר נָגוֹזוּ,</p>

<p>בְּמַמְלֶכֶת רוּחַ מַעֲרָב.</p>

<p>עוֹד כַּיּוֹם עִקְבוֹתָיו נִרְאִים</p>

<p>עַל הַגְּבָעוֹת וּבַנְּחָלִים:</p>

<p>גְּמִי נֶאְדָּרִי, גְּמִי פוֹרֵחַ</p>

<p>עַל יְאוֹר וְעַל אַשְׁדוֹת נָהָר;</p>

<p>וְרִגְבֵי־סָלַע, צוּרִים שְׁחוֹרִים,</p>

<p>פְּזוּרִים, נְפוֹצִים בַּגֵּאָיוֹת.</p>

<br />
</blockquote>

<blockquote>
<p>וְהַיְאַוַּתָּה יָשׁוּב בָּיְתָה.</p>

<p>סְבִיבוֹ עָטְתָה גִיל הָאָרֶץ</p>

<p>וַיָּחֹגּוּ הַשָּׁמָיִם,</p>

<p>כִּי מִלִּבּוֹ נִמְחֶה חֲרוֹנוֹ,</p>

<p>כִּי חֲמָתוֹ כְּבָר שָׁכָכָה.</p>

<br />
</blockquote>

<blockquote>
<p>בִּלְתִּי אִם אַךְ פַּעַם אַחַת</p>

<p>עָמַד הַיְאַוַּתָּה בְּלֶכְתּוֹ</p>

<p>לִקְנוֹת חִצִּים, רָאשֵׁי־חִצִּים,</p>

<p>אֵצֶל שָׂב הָעוֹשֶה־חִצִּים,</p>

<p>הַרְחֵק בְּאֶרֶץ הַדַּקּוֹטִים,</p>
</blockquote>

<blockquote>
<p>אֵצֶל אַשְׁדוֹת <strong>מִינֶהַהַּ</strong> <a href="#fn:25" id="fnref:25" title="see footnote" class="footnote"><sup>25</sup></a>,</p>
</blockquote>

<blockquote>
<p>מְקוֹם הַמַּיִם יוֹרְדִים, נוֹפְלִים</p>

<p>וּמַבְרִיקִים בֵּין אַלּוֹנִים.</p>

<br />
</blockquote>

<blockquote>
<p>שָׁם חַי זָקֵן עוֹשֶׂה־חִצִּים,</p>

<p>עוֹשֵׂה רָאשֵׁי־חִצִּים בְּאֶבֶן,</p>

<p>אַבְנֵי יָשְׁפֵּה וְכַלְצִידוֹן,</p>

<p>אַבְנֵי־גִיר וְאַבְנֵי־נֵפֶץ;</p>

<p>רָאשִׁים חַדִּים וּמְמֹרָטִים,</p>

<p>קָשִׁים, עַזִּים וְיִקְרֵי־עֵרֶךְ.</p>

<br />
</blockquote>

<blockquote>
<p>וְלַזָּקֵן בַּת, וְעֵינֶיהָ</p>

<p>שְׁחֹרוֹת, מְלֵאוֹת אוֹר וּצְלָלִים</p>

<p>מְתּוֹךְ שְׂחוֹק וּמִתּוֹךְ רָגְזָה,</p>

<p>קַלַּת־רָגֶל, כִּיאֹר נִגָּר;</p>

<p>תַּלְתַּלֶּיהָ לָהּ כַּגַּלִּים,</p>

<p>כַּמַּנְגִּינָה שְׂחוֹק מִפִּיהָ.</p>

<p>כְּשֵׁם הַיְאֹר הַנָּאוֶה קֹרָא</p>

<p>לָהּ, כִּי חָפֵץ כֵּן אָבִיהָ,</p>

<p><strong>מִינֶהַהַּ</strong> &#8220;מִיכַל שׂוֹחֵק&#8221;.</p>

<br />
</blockquote>

<blockquote>
<p>הֲבִשְׁבִיל הַחִצִּים הוֹחִיל</p>

<p>הַיְאַוַּתָּה <strong>בְּדַקּוֹטָה</strong>?</p>

<p>הֲבַאֲשֶׁר כִּי חִצִּים בִּקֵּשׁ,</p>

<p>רָאשֵׁי־חִצִּים אַבְנֵי יָשְׁפֵּה,</p>

<p>רָאשִׁים אַבְנֵי־גִיר וְכַלְצִידוֹן?</p>

<br />
</blockquote>

<blockquote>
<p>אוֹ כִּי חָפֵץ רְאוֹת הַנַּעֲרָה,</p>

<p>לַחֲזוֹת בִּפְנֵי <strong>מִינֶהַהַּ</strong>,</p>

<p>הַנִּבֶּטֶת בְּעֵינֵי עָרְמָה</p>

<p>מֵאֲחוֹרֵי מְסַךְ־הָאֹהֶל,</p>

<p>וּמַזְהִירָה <strong>כְּמִינֶהַהַּ</strong>,</p>

<p>עֵת תּוֹפִיעַ בֵּין שָׂרִיגִים?</p>

<p>אוֹ מֵרְצוֹתוֹ לַאֲזִין רַעַשׁ</p>

<p>שְׁאוֹן בְּגָדֶיהָ מִמֶּרְחֲקִים,</p>

<p>כִּשְׁאוֹן אַשְׁדוֹת מִיכַל שׂוֹחֵק</p>

<p>תַּחַת בַּדִּים שֶׁיַּאֲפִילוּם?</p>

<br />
</blockquote>

<blockquote>
<p>מִי זֶה מָנָה שְׂעִפֵּי עֶלֶם</p>

<p>וּמַשְׂכִּיּוֹת לֵב הַנֹּעַר?</p>

<p>מִי זֶה יִמְנֶה חֲלוֹמוֹת אֹרוֹת,</p>

<p>קִנְּנוּ בְּלִבַּת הַיְאַוַּתָּה?</p>

<br />
</blockquote>

<blockquote>
<p>הַכֹּל הִגִּיד <strong>לְנוֹקוֹמִיס</strong>,</p>

<p>בּוֹ בָּעֶרֶב שָׁב הַבַּיְתָה,</p>

<p>אֶת הִפָּגְשׁוֹ עִם אָבִיהוּ,</p>

<p>אֶת הַקְּרָב עִם <strong>מֶדְשֶׁקִּיוִיס</strong>;</p>

<p>אַךְ בִּדְבַר הַחִצִּים הֶחֱרִישׁ,</p>

<p>אַךְ בִּדְבַר הַנַּעֲרָה הֶחֱרִישׁ!</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBenVpQVE9PSIsImV4cCI6bnVsbCwicHVyIjoiYmxvYl9pZCJ9fQ==--78f1493ce5cb078fe130beb6dc95943d4f7f7c0b/14.jpg" alt="14.jpg" />
<figcaption>14.jpg</figcaption>
</figure>

<blockquote>
<br />
</blockquote>

<h2 id="v.צוֹםהַיְאַוַּתָּה">V. צוֹם הַיְאַוַּתָּה</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBenlpQVE9PSIsImV4cCI6bnVsbCwicHVyIjoiYmxvYl9pZCJ9fQ==--d7f99d40f5fb160ca26a3c7eb7bf354e85b47e76/15.jpg" alt="15.jpg" />
<figcaption>15.jpg</figcaption>
</figure>

<blockquote>
<p>הַאֲזִינוּ אֵיךְ הִתְפַּלֵּל</p>

<p>וְעִנָּה נַפְשׁוֹ הַיְאַוַּתָּה:</p>

<p>לֹא כִּי יֶהִי גִבּוֹר־צַיִד,</p>

<p>לֹא כִּי יַשְׂכִּיל בְּדוּגוֹ דָּגָה,</p>

<p>לֹא כִּי יַדְבֵּר אוֹיְבוֹ תַּחְתָּיו,</p>

<p>לֹא כִּי יִנְחַל שֵׁם גִּבּוֹרִים, –</p>

<p>אַךְ בִּשְׁלוֹם הָעָם הִתְפַּלֵּל,</p>

<p>אַךְ עַל אשֶׁר בְּנֵי־הָאָדָם.</p>

<br />
</blockquote>

<blockquote>
<p>וַיְהִי רֵאשִׁית דַּרְכּוֹ – בָּנָה</p>

<p>אֹהֶל יָצוּם בּוֹ בַּיָּעַר,</p>

<p>אֵצֶל מֵי־הַיָּם הַגָּדוֹל</p>

<p>בְּתוֹר הָאָבִיב, בְּתוֹר הַפְּרָחִים,</p>

<p>בְּ&#8220;יֶרַח הַנִּצָּנִים&#8221; בָּנָהוּ,</p>

<p>וּבְחֶזְיוֹנוֹת עִנָּה נַפְשׁוֹ</p>

<p>שִׁבְעָה יָמִים, לֵילוֹת שִׁבְעָה.</p>

<br />
</blockquote>

<blockquote>
<p>וּבַיּוֹם הָרִאשׁוֹן לְצוּמוֹ</p>

<p>וְהוּא מִתְהַלֵּךְ בְּחֹרֶשׁ מֵצַל;</p>

<p>וְאֶת הַצְּבִי בַחוֹרְשָׁה רָאָה,</p>

<p>אֶת הַשָּׁפָן בִּמְאֻרָתוֹ,</p>

<p>שָׁמַע קוֹל הַפִּסְיוֹן – <strong>בִּינַהּ</strong>,</p>

<p>שָׁמַע אֶת הַסְּנָאִי מְקַשְׁקֵשׁ</p>

<p>בִּפְרִי אַלּוֹן בַּנַּהֲלוֹלִים,</p>

<p>עֵינָיו רָאוּ אֶת הַיּוֹנָה,</p>

<p>הַמְּקֻנֶּנֶת בָּאֳרָנִים,</p>

<p>סִיעוֹת אַוְזִים פּוֹרְשׂוֹת כָּנָף</p>

<p>אֶל מַדְמֵנוֹת יַרְכְּתֵי־צָפוֹן,</p>

<p>נוֹשְׂאוֹת קוֹלָן בְּרוּמֵי־שְׁחָקִים.</p>

<p>&#8220;אֵל־הַחַיִּים!&#8221; – קָרָא נוּגֶה –</p>

<p>הַאֲלֵיהֶם נְשַׂבֵּרָה?&quot;</p>

<br />
</blockquote>

<blockquote>
<p>וּבַיּוֹם הַשֵּׁנִי לְצוּמוֹ</p>

<p>וְהוּא מִתְהַלֵּךְ עַל שְׂפַת נַחַל,</p>

<p>עֲלֵי מֻשְׂקוֹדֶה־הֶאָחוּ</p>

<p>וְעֵינָיו רָאוּ אֶת הָאֹרֶז,</p>
</blockquote>

<blockquote>
<p>אֹרֶז־בָּר הוּא <strong>מַנּוֹמוֹנִי</strong><a href="#fn:26" id="fnref:26" title="see footnote" class="footnote"><sup>26</sup></a><strong>,</strong></p>
</blockquote>

<blockquote>
<p>רָאָה גַרְגְּרֵי־הָאֲדָמָה,</p>

<p>רָאָה עִנְבֵי־הַבַּרְקָנִים,</p>

<p>וְאֶת הַגֶּפֶן הוּא <strong>בִּימַגּוּט</strong></p>

<p>תִּלְפּוֹת לוּזִים בְּאַשְׁכְּלוֹתֶיהָ</p>

<p>וְנִיחֹחַ לָהּ וְרֵיחוֹת.</p>

<p>&#8220;אֵל־הַחַיִּים!&#8221; – קָרָא נוּגֶה –</p>

<p>הַאֲלֵיהֶם נְשַׂבֵּרָה?&quot;</p>

<br />
</blockquote>

<blockquote>
<p>וּבַיּוֹם הַשְּׁלִישִׁי לְצוּמוֹ</p>

<p>וְהוּא יוֹשֵׁב עַל הַנָּהָר</p>

<p>וְשָׁקוּעַ בְּמַחֲשְׁבוֹתָיו,</p>

<p>וְהַשִּׁבּוּטָה – נַמַּהּ רָאָה,</p>

<p>נוֹעֵר סְבִיבוֹ אֶגְלֵי־קֶּצֶף,</p>

<p>הַמַּבְרִיקִים כַּחֲרוּז־פְּנִינִים,</p>

<p>וְאֶת הָאָקוּנָס הַצָּהֹב,</p>

<p>לוֹ דְמוּת קֶרֶן־אוֹר בַּמַּיִם;</p>

<p>עֵינָיו רָאוּ זְאֵב־הַמַּיִם,</p>
</blockquote>

<blockquote>
<p>זְאֵב־הַמַּיִם – <strong>מַסְקֶנּוֹזַהּ</strong>, <a href="#fn:27" id="fnref:27" title="see footnote" class="footnote"><sup>27</sup></a></p>
</blockquote>

<blockquote>
<p>אֶת הַחִילֵק – <strong>אוֹקַהַוִּיס</strong>,</p>
</blockquote>

<blockquote>
<p>וְאֶת <strong>הַשּׁוֹגַשִּׁי</strong><a href="#fn:28" id="fnref:28" title="see footnote" class="footnote"><sup>28</sup></a> – הַסַּרְטָן.</p>
</blockquote>

<blockquote>
<p>&#8220;אֵל־הַחַיִּים!&#8221; – קָרָא נוּגֶה –</p>

<p>הַאֲלֵיהֶם נְשַׂבֵּרָה?&quot;</p>

<br />
</blockquote>

<blockquote>
<p>וּבַיּוֹם הָרְבִיעִי לְצוּמוֹ</p>

<p>וְהוּא שׁוֹכֵב בְּאֶפֶס־כֹּחַ</p>

<p>תּוֹךְ אָהֳלוֹ עַל יְצוּעָיו,</p>

<p>מַצַּע זְמֹרוֹת וְטַרְפֵּי־עֵצִים,</p>

<p>וַחֲלוֹמוֹת בַּדִּים סָבִיב</p>

<p>וְחֶזְיוֹנוֹת שָׁתוּ עָלָיו,</p>

<p>וּשְׁמֻרוֹתָיו כִּמְעַט סֻגְּרוּ,</p>

<p>אַךְ עוֹדֶנּוּ רֹאֶה, נִבָּט</p>

<p>עַל הַכִּכָּר עוֹטֶה אֹרוֹת,</p>

<p>עַל הַמַּיִם הַמַּבְרִיקִים</p>

<p>וְעַל הַשֶּׁמֶשׁ בְּרִדְתּוֹ יָמָּה.</p>

<p>וּבִנְגֹהוֹת בֵּין־הַשְּׁמָשׁוֹת</p>

<p>רָאָה עֶלֶם בָּא וְנִגָּשׁ,</p>

<p>לָבוּשׁ כְּתֻמִּים וִירַקְרַקִּים,</p>

<p>נוֹצוֹת־יֶרֶק עִטְּרוּ מִצְחוֹ,</p>

<p>וּקְוֻצּוֹתָיו קְוֻצּוֹת־זָהָב,</p>

<p>וּבַפֶּתַח עָמַד דּוּמָם</p>

<p>וּמִתְבּוֹנֵן בְּהַיְאַוַּתָּה.</p>

<br />
</blockquote>

<blockquote>
<p>מֵעָיו הָמוּ לוֹ לַנָּעַר,</p>

<p>כִּי עַצְמוֹתָיו שֻׁפּוּ רָאָה.</p>

<p>כְּאַנְחוֹת רוּחַ־נֶגֶב תֶּהְגֶּה</p>

<p>בֵּין הָעֵצִים, נָשָׂא קוֹלוֹ,</p>

<p>וְקוֹלוֹ נָעִים:&quot;הַיְאַוַּתָּה!</p>
</blockquote>

<blockquote>
<p><strong>גִּיטְשִׁי־מַנִּיטָה</strong> הַנֶּאְדָּר</p>
</blockquote>

<blockquote>
<p>שָׁמַע קוֹלְךָ וּתְפִלָּתְךָ,</p>

<p>כִּי תְפִלָּתְךָ, תַּחֲנוּנֶיךָ</p>

<p>לֹא כִתְפִלַּת כָּל הָאָדָם,</p>

<p>לֹא כִּי תִהְיֶה גִּבּוֹר־צַיִד,</p>

<p>לֹא כִּי תַשְׂכִּיל בְּדוּגְךָ, דָגָה,</p>

<p>לֹא כִּי תַדְבֵּר אוֹיֵב תַּחְתָּךְ,</p>

<p>לֹא כִּי תִנְחַל שֵׁם גִּבּוֹרִים, –</p>

<p>אַךְ בִּשְׁלוֹם הָעָם תְּפִלָּתְךָ,</p>

<p>אַךְ עַל אשֶׁר בְּנֵי־הָאָדָם&quot;.</p>

<br />
</blockquote>

<blockquote>
<p>וַאֲנִי – <strong>מוֹנְדַמִּין</strong> <a href="#fn:29" id="fnref:29" title="see footnote" class="footnote"><sup>29</sup></a>, רֵעַ</p>
</blockquote>

<blockquote>
<p>בְּנֵי־הָאָדָם, שָׁלַח אוֹתִי</p>
</blockquote>

<blockquote>
<p><strong>גִּיטְשִׁי־מַנִּיטָה</strong> אֵלֶיךָ</p>
</blockquote>

<blockquote>
<p>לְהוֹרוֹתְךָ אֶת הַדֶּרֶךְ</p>

<p>תִּמְצָא בָּהּ מִשְׁאֲלוֹתֶיךָ</p>

<p>בַּעֲבוֹדָה, ובִיגִיעָה;</p>

<p>קוּם, הַנַּעַר, מִיצוּעֶיךָ,</p>

<p>קוּם וְהֵאָבְקָה אֶת <strong>מוֹנְדַמִּין</strong>!&quot;</p>

<br />
</blockquote>

<blockquote>
<p>וַיִּתְפָּרֶץ הַיְאַוַּתָּה</p>

<p>מִן אֲפֵל <strong>הַוִּיגְוַם</strong>, פָּרַץ</p>

<p>אֶל הָאוֹר, אוֹר בֵּין־הַשְּׁמָשׁוֹת,</p>

<p>וְאִם יָגֵעַ בְּאֶפֶס־כֹּחַ,</p>

<p>וַיֵּאָבֶק עִם <strong>מוֹנְדַמִּין</strong>.</p>

<p>וּבִנְגוֹעַ בּוֹ הַנַּעַר</p>

<p>שָׁבָה רוּחוֹ, אָסַף כֹּחוֹ,</p>

<p>וּבִנְגֹהוֹת הָעֲרָבִים</p>

<p>נֶאֱבַק עִמּוֹ כָּל הָעָרֶב.</p>

<p>וּמִדֵּי הֵאָבְקָם יִגְבַּר,</p>

<p>וְכֵן יֶאֱמַץ הַיְאַוַּתָּה.</p>

<p>וַחֲשֵׁכָה הָיְתָה סָבִיב,</p>

<p>וְהָאֲנָפָה <strong>הַשּׁוּשׁוּגַהּ</strong>,</p>

<p>הַמְּקֻנֶּנֶת בָּאֳרָנִים,</p>

<p>נָתְנָה קוֹלָהּ, נַאֲקָתָהּ –</p>

<p>זַעֲקַת צַעַר, אֶנְקַת רָעָב.</p>

<br />
</blockquote>

<blockquote>
<p>וּבִשְׂחוֹק <strong>מוּנְדַמִּין</strong> עָנָה:</p>
</blockquote>

<blockquote>
<p>&quot;עַתָּה רַב לְךָ, הַיְאַוָּתָּה!</p>

<p>מָחָר כְּבוֹא הַשֶּׁמֶשׁ אָשׁוּב</p>

<p>לְנַסּוֹתְךָ וּלְהֵאָבֵק!&quot;</p>

<p>וַיֵּעָלֶם מֵעֵין רוֹאִים.</p>

<p>הֲכַעֲלוֹת עֲרָפֶל עָלָה,</p>

<p>אוֹ כִנְפוֹל הַגֶּשֶׁם יָרָד?</p>

<p>הַיְאַוַּתָּה טֶרֶם יָדָע.</p>

<p>הוּא אַךְ יָדַע כִּי אֵינֶנּוּ,</p>

<p>כִּי לְבַדּוֹ פִּתְאוֹם נִשְׁאַר</p>

<p>בְּאֶפֶס־כֹּחַ. תַּחַת רַגְלָיו</p>

<p>יַם הַמַּיִם בָּעֲרָפֶל,</p>

<p>וְאוֹר כּוֹכָבִים לוֹ מִמָּעַל.</p>

<br />
</blockquote>

<blockquote>
<p>וּבַעֲרוֹב הַיּוֹם לְמָחָר</p>

<p>עֵת הַשֶּׁמֶשׁ נוֹטֶה יָמָּה,</p>

<p>וְטוֹבֵעַ בְּגַלֵּי מַעֲרָב,</p>

<p>כַּגַּחֶלֶת אֵשׁ בּוֹעֶרֶת</p>

<p>מִנִּי אָח, אָח אֵל־הָרוּחוֹת,</p>

<p>בָּא הוֹפִיעַ גַּם <strong>מוֹנְדַמִּין</strong></p>

<p>אֶל הַקְּרָב בָּא וְאֶל הַמַּסָּה;</p>

<p>שֶׁפִי בָּא כִּנְפוֹל טַל עָרֶב.</p>

<p>מִן הָאֲוִיר בָּא וְנִגְלֶה</p>

<p>וְאֶל הָאֲוִיר שָׁב וְנֶעְלָם,</p>

<p>כְּטַל הַיּוֹרֵד וּמִתְגַּלֵּם</p>

<p>אַחֲרֵי נָגְעוֹ בָאֲדָמָה,</p>

<p>וְאֵינוֹ נִרְאֶה לָעֵינָיִם,</p>

<p>כַּאֲשֶׁר יֵרֵד וְכַאֲשֶׁר יָעַל.</p>

<br />
</blockquote>

<blockquote>
<p>שָׁלשׁ פְּעָמִים כֹּה נֶאֱבָקוּ</p>

<p>בְּאֹדֶם־יָם, בְּדִמְדּוּמֵי־עֶרֶב,</p>

<p>עַד הֱיוֹת הַחשֶׁךְ סָבִיב,</p>

<p>וְהָאֲנָפָה – <strong>הַשּׁוּשׁוּגַהּ</strong>,</p>

<p>הַמְּקֻנֶּנֶת בָּאֳרָנִים,</p>

<p>נָתְנָה קוֹלָהּ, נַאֲקָתָהּ –</p>

<p>יַעַן הֵצִיק לָהּ הָרָעָב.</p>

<br />
</blockquote>

<blockquote>
<p><strong>וּמוֹנְדַמִין</strong> עָמַד מַאֲזִין</p>

<p>מֵהֵאָבְקוֹ, רָם־הַקּוֹמָה</p>

<p>וִיפֵה־תֹּאַר, עוֹטֶה לְבוּשׁוֹ,</p>

<p>בְּגָדִים כְּתֻמִּים וִירַקְרַקִּים,</p>

<p>וַיָּנוּעוּ נֹצוֹת נִזְרוֹ,</p>

<p>וַיַּבְרִיקוּ אֶגְלֵי־זֵעָה</p>

<p>עַל מְרוֹם מִצְחוֹ וְעַל כָּל פָּנָיו,</p>

<p>כְּאֶגְלֵי־טְלָלִים טֶרֶם בֹּקֶר.</p>

<br />
</blockquote>

<blockquote>
<p>וַיָּרִיעַ:&quot;הַיְאַוַּתָּה!</p>

<p>כְּאַמִּיץ־לֵב וּכְגִבּוֹר־חָיִל</p>

<p>נֶאֱבַקְתָּ, וְאֵל־הַחַיִּים</p>

<p>יַאֲמֵץ יָדְךָ וְגָבָרְתָּ&quot;.</p>

<br />
</blockquote>

<blockquote>
<p>וּבַהֲאִירוֹ פָּנָיו אָמַר:</p>

<p>&quot;מָחָר קֵץ לַצּוֹם וְלַמַּסָּה,</p>

<p>קֵץ לַקְּרָב וְלַנַּפְתּוּלִים,</p>

<p>וּבַקְּרָב עָלַי תִּתְגַּבָּר;</p>

<p>וְחָפַרְתָּ בּוֹר לִיצוּעַי,</p>

<p>וְיַרְטִיבוּנִי גִשְׁמֵי־בְרָכָה,</p>

<p>וְאוֹר הַשֶּׁמֶשׁ יָהֵל עָלָיו.</p>

<p>וּפָרַקְתָּ אֶת עֲדָיַי,</p>

<p>בְּגָדִים כְּתֻמִּים וִירַקְרַקִּים,</p>

<p>וּפָרַקְתָּ אֶת נוֹצוֹתַי</p>

<p>וְשָׁחַקְתָּ וְרִכַּכְתָּ</p>

<p>הָאֲדָמָה עַל פְּנֵי קִבְרִי&quot;.</p>

<br />
</blockquote>

<blockquote>
<p>אַל יְעִירֵנִי אִישׁ מִשְּׁנָתִי,</p>

<p>אַל יָבֹאוּ לְהַרְגִּיזֵנִי</p>

<p>הַתּוֹלָעִים וְהַקִּמְשׁוֹנִים,</p>
</blockquote>

<blockquote>
<p>אַף לֹא <strong>קַגַּגִּי</strong> <a href="#fn:30" id="fnref:30" title="see footnote" class="footnote"><sup>30</sup></a>הָעוֹרֵב.</p>
</blockquote>

<blockquote>
<p>אַתָּה סַלְעִי וְאַתָּה סִתְרִי</p>

<p>עַד אָקוּמָה מִן הַקֶּבֶר,</p>

<p>עַד אָשׁוּבָה רְאוֹת בְּאוֹר שָׁמֶשׁ&quot;.</p>

<br />
</blockquote>

<blockquote>
<p>כָּכָה עָנָה – וַיֵּעָלֶם.</p>

<p>וְהַיְאַוַּתָּה עָרְבָה שְׁנָתוֹ,</p>

<p>יַעַן עָיֵף, וּבִשְׁנָתוֹ</p>

<p>שָׁמַע רִנַּת <strong>וַוֹנֵיסָה</strong> –</p>

<p>דְּרוֹר הַלַּיִל – מִתְיַפֵּחַ</p>

<p>עַרְעָר, גַּלְמוּד עַל סֻכָּתוֹ,</p>
</blockquote>

<blockquote>
<p>שָׁמַע שִׁירַת <strong>סִבַּוִּישַׁהּ</strong> <a href="#fn:31" id="fnref:31" title="see footnote" class="footnote"><sup>31</sup></a></p>
</blockquote>

<blockquote>
<p>עֵין־הַיַּעַר, הַמִּתְלַחֵשׁ</p>

<p>עִם מַטָּעֵי חֹרֶשׁ־מֵצַל,</p>

<p>שָמַע אַנְחוֹת הָעֲנָפִים,</p>

<p>הַמִּתְנוֹעֲעִים בָּרוּחַ,</p>

<p>רוּחַ הַחוֹלֶפֶת לְאִטָּהּ.</p>

<p>כָּל זֹאת שָׁמַע, כַּאֲשֶׁר יִשְׁמַע</p>

<p>אִישׁ הַנָּם אֶת שְׁנָתוֹ לָיְלָה,</p>

<p>אַךְ הֲמוּלָה, הֶגֶה רָפֶה –</p>

<p>וְהַיְאַוַּתָּה עָרְבָה שְׁנָתוֹ.</p>

<br />
</blockquote>

<blockquote>
<p>וּבַיּוֹם הַשְּׁבִיעִי לְצוּמוֹ</p>

<p>כְּאוֹר הַיּוֹם <strong>נוֹקוֹמִיס</strong> בָּאָה</p>

<p>וּבְיָדֶיהָ צֵדָה עָשְׂתָה</p>

<p>וְיִסְעַד לִבּוֹ הַיְאַוַּתָּה.</p>

<p>בּוֹכָה בָּאָה, כִּי יָרֵאָה,</p>

<p>פֶּן עוֹד תִּהְיֶה בּוֹ לְרָעָה</p>

<p>יַד הָרָעָב, יַעַן צָם הוּא.</p>

<br />
</blockquote>

<blockquote>
<p>וְלֹא נָגַע הַיְאַוַּתָּה</p>

<p>אֶל הַלֶּחֶם וְאַל הַצֵּדָה,</p>
</blockquote>

<blockquote>
<p><strong>וּלְנוֹקוֹמִיס</strong> אָמַר:&quot;שׁוּבִי,</p>
</blockquote>

<blockquote>
<p>כַּאֲשֶׁר יֶעֱרֶב הַיּוֹם לָנוּ,</p>

<p>כַּאֲשֶׁר יִקְרָא <strong>הַשּׁוּשׁוּגַהּ</strong></p>

<p>מִקִּנֵּהוּ בַּמַּדְמֵנָה,</p>

<p>אוֹת כִּי פְּנֵי הַיּוֹם כְּבָר פָּנוּ&quot;.</p>

<br />
</blockquote>

<blockquote>
<p>מִתְיַפַּחַת תָּשׁוּב בָּיְתָה</p>

<p>אָז <strong>נוֹקוֹמִיס</strong>, כִּי יָרֵאָה</p>

<p>פֶּן עוֹד יִכְשַׁל כֹּחַ נֶכְדָהּ,</p>

<p>פֶּן עוֹד תִּהְיֶה בּוֹ לְרָעָה</p>

<p>יַד הָרָעָב, יַעַן צָם הוּא.</p>

<br />
</blockquote>

<blockquote>
<p>וְהַיְאַוַּתָּה יוֹשֵׁב מְחַכֶּה,</p>

<p>לִקְרַאת בֹּא <strong>מוֹנְדַמִּין</strong> חִכָּה,</p>

<p>עַד נִטָּיוּ צִלְלֵי־עֶרֶב</p>

<p>וַיַּאְפִּילוּ כָּר וָיָעַר,</p>

<p>עַד נְטוֹת הַשֶּׁמֶשׁ יָמָּה,</p>

<p>נִשָּׂא שֶׁפִי עַל הַמַּיִם,</p>

<p>כְּעָלֶה אָדוֹם בִּימֵי חֹרֶף,</p>

<p>בָּא וְנִשָּׂא עַל פְּנֵי מַיִם,</p>

<p>בָּא וְצוֹלֵל תּוֹךְ הַמָּיִם.</p>

<br />
</blockquote>

<blockquote>
<p><strong>וּמוֹנְדַמִּין</strong> בָּא וְעוֹמֵד</p>

<p>עַל הַפֶּתַח, נִעְנַע בְּרֹאשׁוֹ,</p>

<p>וּקְוֻצּוֹתָיו רַכּוֹת מְאִירוֹת,</p>

<p>לָבוּשׁ כְּתֻמִּים וִירַקְרַקִּים,</p>

<p>נֹצוֹת־נִזְרוֹ לוֹ אֲרֻכּוֹת;</p>

<p>וְכָעֹשֶׂה מִתּוֹךְ שְׁנָתוֹ</p>

<p>חִוֵּר, חַלָּשׁ וְאִם לֹא יֵחָת,</p>

<p>קָם הִתְנֶעָר הַיְאַוַּתָּה</p>

<p>וַיֵּאָבֶק עִם <strong>מוֹנְדַמִּין</strong>.</p>

<br />
</blockquote>

<blockquote>
<p>סְבִיבוֹ תָּחוֹג הָאֲדָמָה,</p>

<p>יַעַר וְשָׁמַיִם נָעוּ,</p>

<p>וְלִבּוֹ לֵב אַדִּירִים קִרְבּוֹ</p>

<p>יַךְ, יִתְפַּרְפֵּר, כַּאֲשֶׁר יַעֲשֶׂה</p>

<p>דָּג הַנֶּאֱחָז בַּמִּכְמֹרֶת.</p>

<br />
</blockquote>

<blockquote>
<p>וּכְטַבַּעַת־אֵשׁ סְבִיבוֹתָיו</p>

<p>אֹרוּ, רָעֲמוּ פְּנֵי שָׁמַיִם,</p>

<p>כְּאִלּוּ מֵאוֹת שְׁמָשׁוֹת עוֹמְדוֹת</p>

<p>וּמִסְתַּכְּלוֹת בְּהִלָחֲמוֹ.</p>

<br />
</blockquote>

<blockquote>
<p>פִּתְאוֹם עָמַד הַיְאַוַּתָּה</p>

<p>בָּדָד עַל הַכָּר הַיָּרוֹק,</p>

<p>עוֹדוֹ רוֹעֵד מֵהֵאָבְקוֹ,</p>

<p>עוֹדוֹ חָרֵד מִנַּפְתּוּלָיו.</p>

<p>וְהָעֶלֶם שׁוֹכֵב לְרַגְלָיו</p>

<p>וְרוּחַ אֵין בּוֹ, נַפְשׁוֹ יָצְאָה,</p>

<p>וּקְוֻצּוֹתָיו סְבוּכוֹת, פְּרֻעוֹת,</p>

<p>נִזְרוֹ נִקְרַע, בְּגָדָיו פְּרוּמִים, –</p>

<p>שׁוֹכֵב מֵת בְּדִמְדּוּמֵי־עָרֶב.</p>

<br />
</blockquote>

<blockquote>
<p>וַיִּקְבְּרֵהוּ הַיְאַוַּתָּה,</p>

<p>כַּאֲשֶׁר צִוָּה לוֹ הַנָּעַר.</p>

<p>מַעֲטֵהוּ הֵסִיר מֶנּוּ</p>

<p>וְאֶת הַזֵּר וְהַנּוֹצוֹת פֵּרַק,</p>

<p>וְאֶל הַקֶּבֶר הוֹרִידָהוּ;</p>

<p>וְאֶת אַדְמָתוֹ רִכַּךְ עָלָיו.</p>

<p>וְהָאֲנָפָה – <strong>הַשּׁוּשׁוּגַהּ</strong></p>

<p>נָתְנָה קוֹל מִמַּדְמֵנָתָהּ,</p>

<p>זַעֲקַת־שֶׁבֶר, אֶנֱקַת־צָעַר.</p>

<br />
</blockquote>

<blockquote>
<p>וְאֶל אָהֳלָהּ שֶׁל <strong>נוֹקוֹמִיס</strong></p>

<p>עַתָּה יָשׁוּב הַיְאַוַּתָּה.</p>

<p>וַיִּמָּלְאוּ שִׁבְעָה יָמִים,</p>

<p>שִׁבְעָה יָמִים, יְמֵי־צוּמוֹ;</p>

<p>וְלֹא שָׁכַח אֶת הַמָּקוֹם</p>

<p>עָלָיו נֶאֱבַק עִם <strong>מוֹנְדַמִּין</strong>;</p>

<p>וְלֹא שָׁכַח אַף לֹא נָטַשׁ</p>

<p>מְקוֹם הַקֶּבֶר בּוֹ <strong>מוֹנְדַמִּין</strong>,</p>

<p>נִזְרוֹ, בְּגָדָיו, בְּאוֹר הַשֶּׁמֶשׁ</p>

<p>וְגִשְׁמֵי־בְּרָכָה יַרְטִיבוּהוּ.</p>

<br />
</blockquote>

<blockquote>
<p>יוֹם־יוֹם יָבֹא הַיְאַוַּתָּה</p>

<p>לִשְׁמוֹר לוֹ וּלְסוֹכֵךְ עָלָיו,</p>

<p>רִכַּךְ עָלָיו הָאֲדָמָה,</p>

<p>וַיְנַקֶּנָּה מִן הָרֶמֶשׂ</p>

<p>מִקִּמְשׁוֹנִים אֲשֶׁר עָלָיו;</p>

<p>וּבִקְרִיאוֹת וּבִשְׁרִיקוֹת</p>

<p>יַשֵּׁב, יָנִיס אֶת הָעוֹרֵב</p>

<p><strong>קַגָּגִּי</strong> – הוּא שַׂר הָעוֹרְבִים.</p>

<br />
</blockquote>

<blockquote>
<p>וַיִּבָּקַע לָאַחֲרוֹנָה</p>

<p>נִצָּן קָטָן, עָלֶה יָרוֹק,</p>

<p>וְאַחֲרָיו שֵׁנִי, וְאַחֲרָיו שְׁלִישִׁי.</p>

<p>טֶרֶם כָּלָה חֹם הַקַּיִץ,</p>

<p>וְהָאֹרֶז צָץ בַּהֲדָרוֹ</p>

<p>עוֹטֶה עֶדְיוֹ, שְׁלַל מַעֲטֵהוּ,</p>

<p>וּקְוֻצוֹתָיו רַכּוֹת, מְאִירוֹת,</p>

<p>וַיָּרִיעַ הַיְאַוַּתָּה:</p>

<p>&quot;הִנֵּה, הִנֵּה הוּא <strong>מוֹנְדַמִּין</strong>!</p>

<p>הִנֵּה רֵעַ בְּנֵי־הָאָדָם!&quot;</p>

<br />
</blockquote>

<blockquote>
<p><strong>וּלְנוֹקוֹמִיס</strong> זָקְנָה קָרָא,</p>

<p>לָהּ וּ<strong>לְיַגּוּ</strong> הַמִּתְפָּאֵר,</p>

<p>וְאֶת הָאֹרֶז הֶרְאָה לָמוֹ,</p>

<p>וְאֶת הַמַּרְאֶה – מַחֲזֵה פְּלָאוֹת –</p>

<p>גִּלָּה לָמוֹ, סִפֵּר לָמוֹ,</p>

<p>אֶת הֵאָבְקוֹ וְאֶת נִצְחוֹנוֹ;</p>

<p>וְאֶת הַטֶּרֶף הֶרְאָה לָמוֹ,</p>

<p>מַתְּנַת יוֹצְרָם לָמוֹ לְאָכְלָה</p>

<p>מִן הָעוֹלָם וְעַד הָעוֹלָם.</p>

<br />
</blockquote>

<blockquote>
<p>וּבִהְיוֹת הַסְּתָו בָּאָרֶץ</p>

<p>וְכָל הֶעָלִים הָפְכוּ צָהֹב,</p>

<p>וְהַגַּרְעִינִים כָּל הָרַכִּים</p>

<p>הָפְכוּ, הָיוּ כְּתֻמִּים, קָשִׁים,</p>

<p>כַּאֲשֶׁר יִהְיוּ פְּנִינֵי <strong>וַמְפּוּם</strong>,</p>

<p>קָטַף אֶת הַמְּלִילוֹת בָּשְׁלוּ –</p>

<p>וְחִתּוּלֵיהֶן, מַעֲטֵיהֶן</p>

<p>פָּרַק, הֵסִיר מֵעֲלֵיהֶן,</p>

<p>כַּאֲשֶׁר הֵסִיר מִן הַנַּעַר,</p>

<p>בְּהֵאָבְקוֹ. – וַיָּכִינוּ</p>

<p>אֶת הַמִּשְׁתֶּה, חַג־<strong>מוֹנְדַמִּין</strong></p>

<p>לָרִאשׁוֹנָה עַל הָאָרֶץ.</p>

<p>אָז גַּם הֵחֵל דַּעַת אָדָם</p>

<p>אֶת הָאֹרֶז, לֶחֶם חָדָשׁ,</p>

<p>טֶרֶף נָתַן לוֹ הַבּוֹרֵא</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBejJpQVE9PSIsImV4cCI6bnVsbCwicHVyIjoiYmxvYl9pZCJ9fQ==--17435a0c51d66590c5c27bad397a1924b69cc120/16.jpg" alt="16.jpg" />
<figcaption>16.jpg</figcaption>
</figure>

<blockquote>
<br />
</blockquote>

<h2 id="vi.רֵעֵיהַיְאַוַּתָּה">VI. רֵעֵי הַיְאַוַּתָּה</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBejZpQVE9PSIsImV4cCI6bnVsbCwicHVyIjoiYmxvYl9pZCJ9fQ==--113a4951ac758188d541f282dea205fc1fd9b851/17.jpg" alt="17.jpg" />
<figcaption>17.jpg</figcaption>
</figure>

<blockquote>
<p>שְׁנַיִם לָקַח הַיְאַוַּתָּה</p>

<p>מִמְּיֻדָּעָיו לוֹ לְרֵעִים,</p>

<p>הֵם נֶאֱמָנִים עִמּוֹ הָיוּ</p>

<p>וְאֶת כָּל לִבּוֹ נָתַן לָמוֹ,</p>

<p>גַּם בְּשִׂמְחָתוֹ גַם בַּצַּר לוֹ.</p>

<p><strong>טְשַׁיְבַּיְאַבּוֹס</strong> – הוּא הַמְשׁוֹרֵר,</p>
</blockquote>

<blockquote>
<p><strong>קְוַזִּינְדְּ</strong><a href="#fn:32" id="fnref:32" title="see footnote" class="footnote"><sup>32</sup></a> גִּבּוֹר נַעֲרָץ – שֵׁנִי.</p>

<br />
</blockquote>

<blockquote>
<p>דֶּרֶךְ אַחַת נֶצַח הָלְכוּ,</p>

<p>שֶׁלֹּא עָלוּ בָּהּ קִמְשׁוֹנִים;</p>

<p>רוֹדְפֵי שֶׁקֶר, מְפִיחֵי כָזָב;</p>

<p>רוֹקְמֵי מָדוֹן, הוֹלְכֵי רָכִיל;</p>

<p>אֹזֶן־קֶשֶׁב לֹא מָצָאוּ.</p>

<br />
</blockquote>

<blockquote>
<p>כַּעֲצַת הָאֶחָד עָשׂוּ,</p>

<p>וְלִבָּם עָרוֹם נֶגֶד רֵעָם,</p>

<p>רַבּוֹת פָּעֲלוּ, רַבּוֹת חָשְׁבוּ</p>

<p>אֵיךְ יְאַשְּׁרוּ בְנֵי־הָאָדָם.</p>

<br />
</blockquote>

<blockquote>
<p>אַךְ בֶּעָדִין <strong>טְשַׁיְבַּיְאַבּוֹס</strong></p>

<p>דָּבַק יוֹתֵר הַיְאַוַּתָּה.</p>

<p>וְהַמְּשׁוֹרֵר <strong>טְשַׁיְבַּיְאַבּוֹס</strong></p>

<p>יָפֶה וְנָעִים אַךְ כַּיָּלֶד,</p>

<p>עֶלְיוֹן עַל מֵטִיבֵי־נַגֵּן.</p>

<p>עֶלְיוֹן עַל מַנְעִימֵי־זָמֶר,</p>

<p>רוּחַ אִישׁ בּוֹ וְעַנְוַת אִשָּׁה,</p>

<p>רַךְ כָּאַגְמוֹן וְכָעֲרָבָה,</p>

<p>וְלַצְּבִי הַמַּקְרִין־קֶרֶן</p>

<p>דָּמְתָה זֹאת קוֹמָתוֹ זְקוּפָה.</p>

<p>עֵת הוּא שָׁר, הַכְּפָר לוֹ הֶאֱזִין,</p>

<p>הַגִּבּוֹרִים סְבִיבוֹ שָׁתוּ,</p>

<p>כָּל הַנָּשִׁים בָּאוּ לַקְשִׁיב,</p>

<p>וּבִרְצוֹתוֹ הִלְהִיב נַפְשָׁם,</p>

<p>בַּהֲמוֹן־רַחֲמִים לִבָּם הֵמַס.</p>

<br />
</blockquote>

<blockquote>
<p>מִן הַסּוּף הַנָּבוּב עָשָׂה</p>

<p>חֲלִילִים, שֶׁהִנְעִימוּ זָמֶר,</p>

<p>עַד שֶׁשָּׁכַח אֶת מִלְמוּלוֹ</p>
</blockquote>

<blockquote>
<p>עֵין־הַיָּעַר <strong>סִבַיִישָׁה</strong>,</p>
</blockquote>

<blockquote>
<p>עַד שֶׁנֶּאֱלַם רן צִפֳּרִים,</p>

<p>וּמִצַּחֲקוֹ עַל הָאַלּוֹן,</p>

<p>עַל הַבַּד הַסְּנָאִי שָׁבָת,</p>

<p><strong>וְהַוַּבַּסָּה</strong> – הוּא הַשָּׁפָן</p>

<p>יָשַׁב כֵּן, גַּם הִבִּיט, הִקְשִׁיב.</p>

<p>כֵּן! הַיּוּבַל שָׁכַח מַלְמֵל</p>

<p>וַיִּשְׁתָּאֶה:&quot;<strong>טְשַׁיְבַּיְאַבּוֹס</strong>,</p>

<p>הָהּ, לַמְּדֵנִי לְהַנְעִים זָרֶם</p>

<p>וַהֲמוֹן גַּלָּי יִמְלָא צִלְצֵל,</p>

<p>כַּהֲמוֹן שִׁירֶיךָ אָתָּה!&quot;</p>

<br />
</blockquote>

<blockquote>
<p>כֵּן! <strong>אָוֵיסָה</strong> – יַרְגּוּז כָּחֹל</p>

<p>בְּקִנְאָתוֹ מִלֵּל וְעָנָה:</p>

<p>&quot;הָהּ, לַמְּדֵנִי שִׁירֵי־זָעַם,</p>

<p>אֶת שִׁירֶיךָ מְלֵאִים דִּמְיוֹן!&quot;</p>

<br />
</blockquote>

<blockquote>
<p>כֵּן! <strong>אָפֶּטְשִׁי</strong> חַכְלִיל גָּרוֹן –</p>

<p>עָלֵז קָרָא:&quot;<strong>טְשַׁיְבַּיְאַבּוֹס</strong>,</p>

<p>הָּהּ, לַמְּדֵנִי שִׁיר עֲדָנִים,</p>

<p>אֶת שִׁירֶיךָ הָעַלִּיזִים!&quot;</p>

<br />
</blockquote>

<blockquote>
<p>כֵּן! דְּרוֹר־לָיִל – <strong>וַוֹנֵיסַהּ</strong></p>
</blockquote>

<blockquote>
<p>גָּעָה בְּבִכְיוֹ:&quot;<strong>טְשַׁיְבַּיְאַבּוֹס</strong>,</p>

<p>הָהּ, לַמְּדֵנִי שִׁיר קְשֵׁי־רוּחַ,</p>

<p>שִׁירְךָ מָלֵא דַאֲבוֹן־נָפֶשׁ!&quot;</p>

<br />
</blockquote>

<blockquote>
<p>וַתְּהִי רִנַּת <strong>טְשַׁיְבַּיְאַבּוֹס</strong></p>

<p>מְקוֹר כָּל שִׁירָה וּמַנְגִּינָה,</p>

<p>לְכָל הַיְקוּם וְלַבְּרוּאִים יַחְדָּו.</p>

<p>בְּקֶסֶם שִׁירָיו הֵמַס לֵבָב,</p>

<p>כִּי הוּא שָׁר עַל דְּרוֹר וְשָׁלוֹם,</p>

<p>אַהֲבָה, יוֹפִי וְגַעֲגוּעִים,</p>

<p>שָׁר עַל מָוֶת וְחַיֵּי־עוֹלָם,</p>

<p>עַל־הָאִיִּים הַמְאֻשָּׁרִים</p>
</blockquote>

<blockquote>
<p>שָׁם בִּתְחוּם מַלְכוּת <strong>פֹּנִימַהּ</strong><a href="#fn:33" id="fnref:33" title="see footnote" class="footnote"><sup>33</sup></a>,</p>
</blockquote>

<blockquote>
<p>בְּעוֹלָם הַבָּא, בְּגַן־הָעֵדֶן.</p>

<br />
</blockquote>

<blockquote>
<p>וּבֶעָדִין <strong>טְשַׁיְבַּיְאַבּוֹס</strong></p>

<p>נִקְשְׁרָה נֶפֶשׁ הַיְאַוַּתָּה,</p>

<p>בּוֹ, בָּעֶלְיוֹן עַל הַמְּנַגְנִים,</p>

<p>בּוֹ, בַּנָּעִים מִן הַמְשׁוֹרְרִים;</p>

<p>כִּי שְׁאָר־רוּחַ לוֹ אֲהֵבוֹ,</p>

<p>יַעַן קֶסֶם אַדִּיר בְּשִׁירָיו.</p>

<br />
</blockquote>

<blockquote>
<p>גַּם בַּגִּבּוֹר נַעֲרָץ – <strong>קְוַזִּינְדְּ</strong></p>

<p>נִקְשְׁרָה נֶפֶשׁ הַיְאַוַּתָּה,</p>

<p>בּוֹ, בָּאַמִּיץ בִּבְנֵי־תְמוּתָה,</p>

<p>בּוֹ, בָּאַדִּיר מִבְּנֵי־אָדָם.</p>

<p>יַעַן כֹּחַ לוֹ אֲהֵבוֹ,</p>

<p>יַעַן חֻבְּרוּ עֹז וְטוּב־לֵב בּוֹ.</p>

<br />
</blockquote>

<blockquote>
<p>וּבִנְעוּרָיו הָיָה <strong>קְוַזִּינְדְּ</strong></p>

<p>נִרְדָּם, נִרְפֶּה וְחוֹלֵם תָּמִיד,</p>

<p>גַּם לֹא בָא לִשְׂחוֹק הָרֵעִים,</p>

<p>גַּם לֹא צָד, לֹא הִשְׁלִיךְ חַכָּה,</p>

<p>וַיִּבָּדֵל מִבְּנֵי־גִילוֹ,</p>

<p>אַךְ רָאוּהוּ יוֹצֵק לָחַשׁ,</p>
</blockquote>

<blockquote>
<p>שׁוֹפֵךְ שִׂיחוֹ אֶל <strong>מַנִּיטָה</strong><a href="#fn:34" id="fnref:34" title="see footnote" class="footnote"><sup>34</sup></a></p>
</blockquote>

<blockquote>
<p>לִפְנֵי רוּחַ – אֵל מָגִנּוֹ.</p>

<br />
</blockquote>

<blockquote>
<p>&quot;<strong>קְוַזִּינְדְּ</strong> נִרְפֶּה! – אָמְרָה אִמּוֹ –</p>

<p>אֵינְךָ עוֹזֵר לִי בַעֲבוֹדָה,</p>

<p>תּוֹר הַקַּיִץ תֵּלֵךְ בָּטֵל</p>

<p>בִּנְאוֹת שָׂדַי וּבֶאָחוּ,</p>

<p>וּבַחֹרֶף תַּחְבּשׁ סַפְסָל,</p>

<p>תַּחְמוֹד אֵשׁ אָח הַמְּבֹעָרֶת.</p>

<p>וּבַסְּתָו עָלַי לְנַפֵּץ</p>

<p>אֶת הַקֶּרַח לְצָרְכֵי דוּגִי,</p>

<p>אֵינְךָ שָׁת לֵב לַמִּכְמֹרֶת,</p>

<p>עַל הַפֶּתַח תַּשְׁאִירֶנָּה</p>

<p>תְּלוּיָה, נוֹטְפָה, קְפוּאַת קֶרַח,</p>
</blockquote>

<blockquote>
<p>קוּם שָׁטְחֶנָּה, <strong>יֶנְדַּיִּזִּי</strong><a href="#fn:35" id="fnref:35" title="see footnote" class="footnote"><sup>35</sup></a>,</p>
</blockquote>

<blockquote>
<p>מוּל הַשֶּׁמֶשׁ תְּיַבְּשֶׁנָּה&quot;.</p>

<br />
</blockquote>

<blockquote>
<p>מִן הָאָח קָם <strong>קְוַזִּינְדְּ</strong> לְאִטּוֹ,</p>

<p>מְאוּם לֹא הֵעִיד עַל גְּדָל כַּעֲסוֹ.</p>

<p>מִבְּלִי אֹמֶר יָצָא חוּצָה</p>

<p>וְהַמִּכְמָרוֹת אֶת הַנּוֹטְפוֹת,</p>

<p>אֶת הַתְּלוּיוֹת עַל הַפֶּתַח</p>

<p>לָקַח, שָׂחַט כְּעֹמֶר תֶּבֶן,</p>

<p>וַיִּקְרָעֵן כְּעֹמֶר תֶּבֶן.</p>

<p>קְרָעָן, – כָּכָה יַעֲשֶׂה תָּמִיד,</p>

<p>יַעַן עָצְמוּ מְאֹד זְרֹעוֹתָיו.</p>

<br />
</blockquote>

<blockquote>
<p>&quot;<strong>קְוַזִּינְדְּ</strong> נִרְפֶּה – אָמַר אָבִיו –</p>

<p>אֵינְךָ עוֹזֵר לִי בְּצֵידִי,</p>

<p>פּוֹרֵק אַתָּה כָּל קַשְׁתּוֹתַי,</p>

<p>בְּנֵי־אַשְׁפָּתִי תָּדֹק תִּשְׁבֹּר.</p>

<p>לֵךְ נָא אֶל הַיַּעַר אִתִּי,</p>

<p>אַתָּה צֵידִי תָּבִיא בָּיְתָה&quot;.</p>

<br />
</blockquote>

<blockquote>
<p>וַיֵּלֵכוּ בִּנְקִיק סֶלַע,</p>

<p>בַּאֲשֶׁר שָׁמָּה נָחָם מַעְיָן,</p>

<p>בַּאֲשֶׁר עִקְבוֹת צְבִי וּרְאֵמִים</p>

<p>נִרְאוּ תּוֹךְ הַטִּיט הַמְרֻכְרָךְ,</p>

<p>פִּתְאֹם רָאוּ כִּי בַּקָּצֶה</p>

<p>אָבַד מִשְׁעוֹל, בּוֹ יִדְרֹכוּ,</p>

<p>כִּי הָעֵץ מִשָּׁרְשׁוֹ נֶעֱקַר,</p>

<p>וּמִסָּבִיב שָׁת עָלֵימוֹ,</p>

<p>וַעֲלֵיהֶם סָגַר דָּרֶךְ.</p>

<br />
</blockquote>

<blockquote>
<p>&quot;נָשׁוּב נָא עַל עִקְבוֹתֵינוּ –</p>

<p>אָמַר אָז הַזָּקֵן – אָמְנָם</p>

<p>פֹּה גַם פֶּרֶד יֵט, בַּל יַעֲבוֹר,</p>

<p>וְאֵין הַסְּנָאִי מְטַפֵּס וְעוֹלֶה&quot;.</p>

<p>וְאֶת מִקְטַרְתּוֹ הוֹצִיא לְאִטּוֹ,</p>

<p>הִבְעִיר, יָשַׁב, קִטֵּר, חָשַׁב:</p>

<p>אַךְ עוֹד טֶרֶם כִּלָּה לְהַקְטִיר</p>

<p>אֶת מִקְטַרְתּוֹ עַד הַיְסוֹד בָּהּ,</p>

<p>שׁוּר, הַדֶּרֶךְ כְּבָר הִתְכּוֹנְנָה.</p>

<p>אֶת הַגְּזָעִים וְהַשָּׁרָשִׁים</p>

<p>הֵרִים <strong>קְוַזִּינְדְּ</strong> וַיַּעֲמִידֵם</p>

<p>נֵד מִימִינָם וּמִשְּׂמֹאלָם;</p>

<p>כְּחֵץ קַל הִשְׁלִיךְ אֶת הָאֹרֶן,</p>

<p>וְכָרֹמַח אֶת הָאָרֶז.</p>

<br />
</blockquote>

<blockquote>
<p>&quot;<strong>קְוַזִּינְדְּ</strong>, נִרְפֶּה! – קָרָא פִּרְחָח –</p>

<p>עַל הַכַּר בִּשְׂחוֹק גִבּוֹרִים –</p>

<p>לָמָּה תַבִּיט עָצֵל, חוֹלֵם</p>

<p>בְּהִשָּׁעַנְךָ אֶל הַסֶּלַע?</p>

<p>קוּם הֵאָבְקָה פֹּה אִתָּנוּ,</p>

<p>בְּאֶבֶן־קֶלַע גַּם נִתְחָרֶה&quot;.</p>

<br />
</blockquote>

<blockquote>
<p>מְאוּם לֹא עָנָה לָמוֹ <strong>קְוַזִּינְדְּ</strong></p>

<p>וַיִּתְאַפֵּק מִתְּבִיעָתָם.</p>

<p>הוּא אַךְ קָם, אַךְ לְאִטּוֹ פָּנָה,</p>

<p>צָרַר רֶגֶב סֶלַע מִדּוֹת,</p>

<p>וַיַּסִּיעוֹ מִמּוֹשָׁבוֹ.</p>

<p>רֶגַע קָט הֱנִיעוֹ בָאֲוִיר,</p>

<p>וַיַּשְׁלִיכוֹ חִישׁ בַּשָּׁטֶף,</p>
</blockquote>

<blockquote>
<p>בְּמַיִם עַזִּים <strong>מֵי־פָּוֶטִּין</strong>.</p>
</blockquote>

<blockquote>
<p>עַד הַיּוֹם הַזֶּה בַּקַּיִץ</p>

<p>נִרְאֶה סֶלַע זֶה בַּמָּיִם.</p>

<p>וּבִנְסֹעַ פַּעַם <strong>קְוַזִּינְדְּ</strong></p>

<p>אֶת מְרֵעָיו עַל הַשֶּׁטֶף</p>

<p>בְּמַיִם עַזִּים <strong>לַפָּוֶטִּין</strong>,</p>

<p>וּבַשֶּׁטֶף בִּבָּר רָאָה</p>

<p>אֶת אַהְמִיק – הוּא שַׂר הַבִּבְּרִים,</p>

<p>בְּהֵאָבְקוֹ עִם הַזֶּרֶם</p>

<p>וּבְהִתְהוֹלְלוֹ שָׁם בַּמָּיִם, –</p>

<p>מִבְּלִי חֲשׁוֹב וּמִבְּלִי הַגֵּד</p>

<p>קָפַץ <strong>קְוַזִּינְדְּ</strong> לַשִּׁבֹּלֶת,</p>

<p>בַּשִּׁבֹּלֶת דָּלַק אַחֲרֵי</p>

<p><strong>הָאַהְמִיק</strong> בֵּין אִיִּים רְדָפוֹ,</p>

<p>וּבַמַּיִם שָׁהָה, עַד כִּי</p>

<p>כָּל מְרֵעָיו מְאֹד נִבְהָלוּ,</p>

<p>קָרְאוּ: &quot;שָׁלֹום, שָׁלוֹם, קְוַזִּינְדְּ!</p>

<p>לֹא עוֹד נָשׁוּב רְאוֹתְךָ לְעוֹלָם!&quot;</p>

<p>וּמְנַצֵּחַ אָז הוֹפִיעַ</p>

<p><strong>קְוַזִּינְדְּ</strong> וַעֲלֵי כְּתֵפָיו נָשָׂא</p>

<p>אֶת הַבִּבָּר וְרוּחַ אֵין בּוֹ.</p>

<br />
</blockquote>

<blockquote>
<p>שְׁנַיִם אֵלֶּה, כֵּן אָמַרְתִּי,</p>

<p>הָיוּ רֵעֵי הַיְאַוַּתָּה:</p>

<p>טְשַׁיְבַּיְאַבּוֹס הוּא הַמְשׁוֹרֵר,</p>

<p>הוּא עִם קְוַזִּינְדְּ גִּבּוֹר נַעֲרָץ.</p>

<p>שְׁלָשְׁתָּם חָיוּ בְשָׁלוֹם יַחְדָּו,</p>

<p>לֵב אִישׁ עָרוֹם נֶגֶד רֵעוֹ,</p>

<p>רַבּוֹת חָשְׁבוּ, רַבּוֹת פָּעֲלוּ,</p>

<p>לְמַעַן אַשֵּׁר בְּנֵי־הָאָדָם.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBeitpQVE9PSIsImV4cCI6bnVsbCwicHVyIjoiYmxvYl9pZCJ9fQ==--6389aba6a1a204db812a05ce1776b2f3f370bcc0/18.jpg" alt="18.jpg" />
<figcaption>18.jpg</figcaption>
</figure>

<blockquote>
<br />
</blockquote>

<h2 id="vii.מַסַּעהַיְאַוַּתָּה.">VII. מַסַּע הַיְאַוַּתָּה.</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMENpQVE9PSIsImV4cCI6bnVsbCwicHVyIjoiYmxvYl9pZCJ9fQ==--b5938459e2abcc13fcf4d50f1a419cee517e7530/19.jpg" alt="19.jpg" />
<figcaption>19.jpg</figcaption>
</figure>

<blockquote>
<p>&quot;אֶת קְלִפָּתְךָ תְּנָה, הַצְּהֻבָּה,</p>

<p>אֶת קְלִפָּתְךָ תְּנָה לִי, לִבְנֶה,</p>

<p>עֵץ פּוֹרֵחַ עַל אֲפִיקִים</p>

<p>וְגִזְעֲךָ מַה יִּיף בָּעֵמֶק.</p>

<p>דּוּגִית קַלָּה אֶחְפּוֹץ אֶבְנֶה,</p>

<p><strong>טְשִׁימַיּוּן</strong> צָף חִישׁ עַל מָיִם;</p>

<p>וּבַזֶּרֶם יִדְאֶה, יָשׁוּט,</p>

<p>כְּעָלֶה צָהֹב בְּתוֹר הַבָּצִיר,</p>

<p>כַּחֲבַצֶּלֶת־מַיִם צְהֻבָּה.</p>

<br />
</blockquote>

<blockquote>
<p>&quot;נָא, הָסִירָה אֶת אַדַּרְתְּךָ</p>

<p>לְבֶן־מְעִילְךָ מֵעָלֶיךָ</p>

<p>תוֹר הַקַּיִץ כִּי הִגִּיעַ,</p>

<p>שֶׁמֶשׁ לוֹהֵט בַּשָּׁמַיִם</p>

<p>לָמָּה לְךָ לְבֶן־אַדַּרְתְךְ&quot;.</p>

<br />
</blockquote>

<blockquote>
<p>כָּכָה קָרָא הַיְאַוַּתָּה</p>

<p>בְּצֵל הַסְּבָךְ בַּעֲבִי־הַיָּעַר,</p>

<p>עַל אֲפִיקֵי <strong>טַקְוַמִּינוֹ</strong>,</p>

<p>וְהַצִּפֳּרִים אוֹמְרִים שִׁירָה</p>

<p>וְ&#8220;תוֹר הֶעָלִים&#8221; אָז בָּאָרֶץ,</p>

<p>וּמִשְּׁנָתוֹ קָם הַשֶּׁמֶשׁ,</p>

<p>עֹלֶה, קָרָא:&quot; בִּי הַבִּיטוּ,</p>

<p>הִנְנִי <strong>דְשִׁיזִיס</strong>, שֶׁמֶשׁ נֶאְדָּר!&quot;</p>

<br />
</blockquote>

<blockquote>
<p>וּבַהֲמוֹן שְׁלֻחוֹתָיו יִרְעַשׁ</p>

<p>אָז הַלִבְנֶה בַּעֲנַן־בֹּקֶר,</p>

<p>וּבְהִאנְחוֹ מַר לוֹ נַעֲנָה:</p>

<p>&#8220;קַח אַדַּרְתִּי, הַיְאַוַּתָּה!&#8221;</p>

<br />
</blockquote>

<blockquote>
<p>וּבַשַׂכִּין חָתַךְ סָבִיב,</p>

<p>עָג מִסָּבִיב עַל שְׁרָשָׁיו,</p>

<p>עָג סְבִיב בַּדָּיו הַתַּחְתּוֹנִים,</p>

<p>עַד שֶׁנָּבַע לוֹ עֲסִיסוֹ;</p>

<p>וְאֶת הַקְּלִפָּה שִׁסַּע שֶׁסַע</p>

<p>מִכּוֹתַרְתָּהּ עַד הָאָרֶץ,</p>

<p>וּבַיָּתֵד אוֹתָהּ פִּצֵּל</p>

<p>שְׁלֵמָה כֻּלָּהּ מִן הַגֶּזַע.</p>

<br />
</blockquote>

<blockquote>
<p>&quot;אֶרֶז, תֵּן לִי אֶת בַּדֶּיךָ</p>

<p>הַחֲזָקִים וְקַלִּים לִכֹּף,</p>

<p>בָּם אֲחַזֵּק אֳנִיָּתִי</p>

<p>לְמַעַן תִּשָּׂאֵנִי בֶטַח&quot;.</p>

<br />
</blockquote>

<blockquote>
<p>וּבֵין עַנְפֵי רֹאשׁ הָאֶרֶז</p>

<p>קָם אָז שָׁאוֹן וַהֲמוּלָה,</p>

<p>וַיִּרְעָשׁוּ, וַיִּלּוֹנוּ,</p>

<p>וַיָּנוּעוּ וַיִּתְלַחְשׁוּ:</p>

<p>&#8220;קְחָה אֶת בַּדַּי, הַיְאַוַּתָּה!&#8221;</p>

<br />
</blockquote>

<blockquote>
<p>וּבַגַּרְזֶן גִּדַּע בַּדָּיו</p>

<p>וַיַּעֲשֵׂמוֹ שֶׁלֶד סִירָה,</p>

<p>קְשָֹתוֹת שְׁתַּיִם שֶׁנִּצְמָדוּ</p>

<p>אִשָּׁה אֶל אֲחוֹתָהּ חֻבְּרוּ.</p>

<br />
</blockquote>

<blockquote>
<p>&quot;שָׁרָשַׁיִךְ תְּנִי לִי, אֵלָה!</p>

<p>שָׁרָשַׁיִךְ בַּעֲלֵי־גִידִים,</p>

<p>בָּמוֹ אָלִיט אֳנִיָּתִי,</p>

<p>בַּל יִנָּתְקוּ הָאֲגֻדּוֹת,</p>

<p>בַּל יָבֹאוּ בָּהּ הַמָּיִם,</p>

<p>בַּל יְמוּגוּנִי מַיִם זֵדִים&quot;.</p>

<br />
</blockquote>

<blockquote>
<p>אָז נָמוֹגוּ גִּידֵי אֵלָה,</p>

<p>חִיל וּרְעָדָה אֲחָזָתַם,</p>

<p>וַיִּלָפְתוּ רִבְבוֹת בַּדִּים,</p>

<p>וַתֵּאָנַח מַר וַתָּעַן:</p>

<p>&#8220;קָחֵם כֻּלָּם, הַיְאַוַּתָּה!&#8221;</p>

<br />
</blockquote>

<blockquote>
<p>וְהַיְאַוַּתָּה שָׁלַף הוֹצִיא</p>

<p>מִן הַקַּרְקַע כָּל הַגִּידִים,</p>

<p>קָלַע אוֹתָם מַעֲשֵׂה־עָבֹת,</p>

<p>מַעֲשֵׂה־עָבֹת סְבִיב הַשָּׁלֶד.</p>

<br />
</blockquote>

<blockquote>
<p>&quot;אֶת הַצֳּרִי תֵּן לִי, אֹרֶן!</p>

<p>תֵּן הַצֳּרִי לִי וְאֶת הַכֹּפֶר,</p>

<p>בָּמוֹ אֶכְפֹּר אֶת הַדְּבָקִים,</p>

<p>בַּל יְבוֹאוּנִי מַיִם זֵדִים,</p>

<p>בַּל יְמוּגוּנִי מַיִם רַבִּים&quot;.</p>

<br />
</blockquote>

<blockquote>
<p>מָרָה נֶאֱנַח הָאֹרֶן,</p>

<p>אֹרֶן זָקוּף עוֹטֵה־קַדְרוּת,</p>

<p>כַּהֲמוֹת יָם בֵּין אָבֶן נָהַם,</p>

<p>בִּבְכִי מַר קוֹל נָשָׂא וְאָמַר:</p>

<p>&#8220;קַח הַכֹּפֶר, הַיְאַוַּתָּה!&#8221;</p>

<br />
</blockquote>

<blockquote>
<p>וְאֶת הַצֳּרִי וְאֶת הַכֹּפֶר</p>

<p>לָקַח, בָּמוֹ כָּפַר הֵיטֵב</p>

<p>אֶת הַנְּקִיקִים וְאֶת הַבְּקִיעִים,</p>

<p>וְאֶת הַפְּרָצִים סָתַם הֵיטֵב.</p>

<br />
</blockquote>

<blockquote>
<p>&quot;כָּל מְחָטֶיךָ תֵּן לִי, קִפּוֹד,</p>

<p><strong>קַג</strong> הַקִּפּוֹד, תֵּן מְחָטֶיךָ!</p>

<p>לִי עֲנָק אָנֹכִי אֶעֱשֶׂה,</p>

<p>אַבְנֵט יָפֶה לְיָפָתִי,</p>

<p>בַּשַּׂהֲרוֹנִים אֲפָאַרֵנָּה&quot;.</p>

<br />
</blockquote>

<blockquote>
<p>וְאֵת עֵינֵיהוּ, עֵינָיו חֹלְמוֹת,</p>

<p>שַׂם הַקִּפּוֹד בּוֹ מִן עֵצוֹ,</p>

<p>וְכחִצִּים סִמַּר מְחָטָיו</p>

<p>וּבְקוֹל זָעֵף עָנָה וְאָמַר:</p>

<p>&#8220;קָח הַמְּחָטִים, הַיְאַוַּתָּה!&#8221;</p>

<br />
</blockquote>

<blockquote>
<p>מִן הָעוֹר הַמְּחָטִים מָרַט,</p>

<p>מְחָטִים קְטַנִּים כְּחִצֵּי־כֶּסֶף,</p>

<p>וּבַשָּׁשַׁר מָשַׁח אוֹתָם,</p>

<p>בְּמִיץ שֶׁל גַּרְגְּרִים וּרְתָמִים</p>

<p>כָּתֹם, תְּכֵלֶת וְאַרְגָּמָן,</p>

<p>וַיִּשָּׂאֵם אֶל הַסִּירָה,</p>

<p>וַיַּעֲשֵׂמוֹ סְבִיב הַדּוּגִית</p>

<p>אַבְנֵט מַבְהִיק, מַרְהִיב עָיִן,</p>

<p>גַּם כֹּכְבַיִם־שַׂהֲרוֹנָיִם.</p>

<br />
</blockquote>

<blockquote>
<p>כָּכָה עָשָׂה הַיְאַוַּתָּה</p>

<p>אֶת הַסִּירָה עֲצֵי לִבְנֶה,</p>

<p>שָׁם בָּעֵמֶק עַל הַנָּהָר,</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMEdpQVE9PSIsImV4cCI6bnVsbCwicHVyIjoiYmxvYl9pZCJ9fQ==--f91ba7ce951dc0982b2f2f1784869e82f5c8eb2c/20.jpg" alt="20.jpg" />
<figcaption>20.jpg</figcaption>
</figure>

<blockquote>
<p>בְּסֵתֶר יָעַר. וּבַסִּירָה</p>

<p>נֶאֶצְרוּ כָּל חַיֵּי־הַיָּעַר,</p>

<p>תַּעֲלֻמוֹתָיו וַהֲמוֹן קְסָמָיו,</p>

<p>קַלּוּת לִבְנֶה, עֹז הָאָרֶז,</p>

<p>כֹּחַ גִּידִים שֶׁבָּאֵלָה.</p>

<p>וַתִּנָּשֵׂא עַל הַמָּיִם,</p>

<p>כְּעָלֶה צָהֹב בְּעִדַּן בָּצִיר,</p>

<p>כַּחֲבַצֶּלֶת־מַיִם צְהֻבָּה.</p>

<br />
</blockquote>

<blockquote>
<p>וְהַיְאַוַּתָּה מְשׁוֹטִים אֵין לוֹ,</p>

<p>לוֹ לֹא הָיוּ, בָּם לֹא חָפֵץ.</p>

<p>וּמַחְשְׁבוֹתָיו לוֹ מְשׁוֹטָיו,</p>

<p>וּקְשִׁי־רְצוֹנוֹ לוֹ לַהֶגֶה,</p>

<p>וּבִרְצוֹתוֹ מִהֵר, פִּגֵר,</p>

<p>הֵימִין, הִשְׂמִאיל כַּאֲשֶׁר חָפֵץ.</p>

<br />
</blockquote>

<blockquote>
<p>אָז אֶל <strong>קְוַזִּינְדְּ</strong> רֵעוֹ קָרָא,</p>

<p>רֵעוֹ <strong>קְוַזִּינְדְּ</strong> גִּבּוֹר נַעֲרָץ,</p>

<p>אָמַר: &quot;נַקֵּה אֶת הַנָּהָר</p>

<p>מִן הַחוֹל וְהָעֵץ הַנִּשְׁקָע&quot;.</p>

<br />
</blockquote>

<blockquote>
<p>וּבַיְאֹר אָז מִהֵר לִקְפּוֹץ</p>

<p><strong>קְוַזִּינְדְּ</strong>, כְּאִלּוּ הָיָה תַּנִּין,</p>

<p>צָלַל כְּאִלּוּ הָיָה בִּבָּר,</p>

<p>עַד חֲלָצָיו עָמַד בְּמָיִם,</p>

<p>עַד אֶזְרוֹעוֹתָיו – בַּשֶּׁטֶף,</p>

<p>שָׂחָה, נָתַן קוֹל בַּזָּרֶם,</p>

<p>הוֹצִיא גִזְעֵי־עֵץ נִשְׁקָעִים,</p>

<p>דָּלָה חוֹל בִּשְׁתֵּי כַפּוֹתָיו,</p>

<p>טִיט וָרֶפֶשׁ בִּשְׁתֵּי רַגְלָיו.</p>

<br />
</blockquote>

<blockquote>
<p>וּבַנַּחַל <strong>טַקְוַמִּינוֹ</strong></p>

<p>עָלָה וְיָרַד הַיְאַוַּתָּה,</p>

<p>בִּקֵּר כָּל נַפְתּוּלֵי נָהָר,</p>

<p>כָּל הַמְּצֻלוֹת וְהַשִּׂרְטוֹנִים.</p>

<p><strong>קְוַזִּינְדְּ</strong> שָׂחָה בַּאֲשֶׁר עָמְקוּ,</p>

<p>חָצָה בַּאֲשֶׁר שָׁם מֵי־שָׂחוּ</p>

<br />
</blockquote>

<blockquote>
<p>וּבַנָּהָר עָלוּ וְיָרְדוּ,</p>

<p>וַיַּחְתֹּרוּ בֵּין הָאִיִּים,</p>

<p>חוֹל הֵסִירוּ וְהַשָּׁרָשִׁים,</p>

<p>וַיּוֹצִיאוּ גְזָעִים רְקוּבִים, –</p>

<p>וַתִּתְכּוֹנֵן תְּעָלַת־שֶׁטֶף</p>

<p>דֶּרֶךְ שָׁם לַגּוֹיִם נָתִיב,</p>

<p>מִמַּעְיָנוֹת שֶׁבֶּהָרִים</p>

<p>עַד אֲפִיקֵי <strong>הַפָּוֶטִּין</strong>,</p>

<p>עַד לְמִפְרְצֵי <strong>טַקְוַמִּינוֹ</strong>.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMEtpQVE9PSIsImV4cCI6bnVsbCwicHVyIjoiYmxvYl9pZCJ9fQ==--d0d7cd847c29b07ae1c372275dcb6874c405d873/21.jpg" alt="21.jpg" />
<figcaption>21.jpg</figcaption>
</figure>

<blockquote>
<br />
</blockquote>

<h2 id="viii.צֵידהַדָּגִים.">VIII. צֵיד הַדָּגִים.</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBME9pQVE9PSIsImV4cCI6bnVsbCwicHVyIjoiYmxvYl9pZCJ9fQ==--0d7b9f2eb43c6ec564674760b0308cb80f94fb33/22.jpg" alt="22.jpg" />
<figcaption>22.jpg</figcaption>
</figure>

<blockquote>
<p>עַל פְּנֵי מֵי הַיָּם הַגָּדוֹל,</p>
</blockquote>

<blockquote>
<p>מֵי <strong>הַגִּיטְשִׁי־גוּמִי</strong> אֹרוּ,</p>
</blockquote>

<blockquote>
<p>תּוֹךְ סִירָתוֹ הַיְאַוַּתָּה</p>

<p>עָלֵז יָבֹא וְאִישׁ אֵין אִתּוֹ.</p>

<p>יָדָיו אָחֲזוּ פְּתִיל הַחַכָּה</p>

<p>כֻּלּוֹ עָשׂוּי קְלִפַּת־אֶרֶז,</p>

<p>קְלִפַּת אֶרֶז מַעֲשֵׂה־עָבֹת.</p>
</blockquote>

<blockquote>
<p>יוֹצֵא לָצוּד בָּהּ אֶת <strong>נַמַּהּ</strong>, <a href="#fn:36" id="fnref:36" title="see footnote" class="footnote"><sup>36</sup></a></p>
</blockquote>

<blockquote>
<p><strong>נַמַּהּ</strong> הַשִּׁבּוּטָה, אוֹתוֹ</p>

<p>מֶלֶךְ עַל כָּל דְּגַת הַמָּיִם.</p>

<br />
</blockquote>

<blockquote>
<p>בַּמַּעֲמַקִּים וּבַמְּצוּלָה</p>

<p>רָאָה אֶת הַדָּגִים שָׁטִים:</p>

<p>אֶת הָאָקוּנָס הַצָּהֹב,</p>

<p>כְּקֶרֶן אוֹר בַּמַּיִם דְּמוּת לוֹ;</p>

<p>אֶת <strong>הַשּׁוֹגַשִּׁי</strong> – הַסַּרְטָן,</p>

<p>לוֹ דְּמוּת שְׂמָמִית עַל הַקַּרְקַע,</p>

<p>עַל הַחוֹל הַצַּח וְהַבָּהִיר.</p>

<br />
</blockquote>

<blockquote>
<p>עַל אֲחוֹרֵי הָאֳנִיָּה</p>

<p>הַיְאַוַּתָּה יָשַׁב מַחֲזִיק</p>

<p>אֶת הַחַכָּה בְּיָדֵהוּ,</p>

<p>וַיָּנִיעוּ רוּחוֹת־בֹּקֶר</p>

<p>אֶת עֲדִי הַנּוֹצוֹת עָלָיו,</p>

<p>כְּנוֹעַ עַנְפֵי עֵץ בַּיָּעַר.</p>

<p>וְאֶת הַסְּנָאִי <strong>אַדְשִׁידוֹמָה</strong></p>

<p>הוֹשִׁיב, שָׁם עַל רֹאשׁ סִירָתוֹ,</p>

<p>וַיָּנִיעוּ רוּחוֹת נָעוֹת</p>

<p>שְׂעַר הַסְּנָאִי אַדְשִׁידוֹמָה,</p>

<p>כְּנוֹעַ עִשְׂבּוֹת־הָעֲרָבוֹת.</p>

<br />
</blockquote>

<blockquote>
<p>עַל הַחוֹל הַצַּח לַקַּרְקַע</p>
</blockquote>

<blockquote>
<p>כָּרַע, שָׁכַב <strong>מִישֶׁה־נַמַּהּ</strong>,<a href="#fn:37" id="fnref:37" title="see footnote" class="footnote"><sup>37</sup></a></p>
</blockquote>

<blockquote>
<p><strong>מִישֶׁה־נַמַּהּ</strong> הַשִּׁבּוּטָה,</p>
</blockquote>

<blockquote>
<p>כָּרַע מֶלֶךְ דְּגַת הַמָּיִם.</p>

<p>וַיָּגִיחַ גַּל אֶל לְחָיָיו,</p>

<p>וַיָּנִיעַ בִּסְנַפִּירָיו</p>

<p>וּבִזְנָבוֹ הִכָּה גַלִּים.</p>

<br />
</blockquote>

<blockquote>
<p>שָׁם בַּהֲדַר גְּאוֹנוֹ שָׁכַב,</p>

<p>וּמִימִינוֹ, וּמִשְּׂמֹאלוֹ</p>

<p>וְעַל מְרוֹם־מִצְחוֹ שִׁרְיוֹן־גְּרָמִים;</p>

<p>שִׁכְמוֹ, גַּבּוֹ וְצַלְעוֹתָיו</p>

<p>עוֹטִים פַּחִים, פַּחֵי־גְרָמִים;</p>

<p>פָּנָיו מְשׁוּחִים בְּצִבְעֵי קְרָבוֹת:</p>

<p>כָּתֹם, תְּכֵלֶת וְאַרְגָּמָן,</p>

<p>נְקֻדּוֹת חוּמוֹת, נְקֻדּוֹת שְׁחוֹרוֹת.</p>

<p>וְעַל הַקַּרְקַע כָּרַע, שָׁכַב</p>

<p>וּסְנַפִּירֵי הָאַרְגָּמָן</p>

<p>שָׂם בַּמַּיִם גַּם הֵנִיעַ.</p>

<p>וּבְהַגִּיעַ הַיְאַוַּתָּה</p>

<p>עַד הַמָּקוֹם עִם סִירָתוֹ</p>

<p>וְעִם הַחַכָּה עַל פְּתִיל־אֶרֶז,</p>

<p>קָרָא לוֹ:&quot;אֱחוֹז בַּחַכָּה!</p>

<p>קוּם, עֲלֵה מִן הַשִּׁבֹּלֶת,</p>

<p>נִרְאֶה מִי מִשְּׁנֵינוּ יֶאֱמָץ!&quot;</p>

<br />
</blockquote>

<blockquote>
<p>וּבַמַּיִם צַחוּ הִשְׁלִיךְ</p>

<p>אֶת חַכָּתוֹ עַל פְּתִיל־אֶרֶז,</p>

<p>אַךְ שָׁוְא חִכָּה כִּי יַעֲנֶנּו.</p>

<br />
</blockquote>

<blockquote>
<p>וּבְחַכּוֹתוֹ כִּי יַעֲנֶנּוּ,</p>

<p>קָרָא לוֹ וְקוֹלוֹ גָדַל:</p>

<p>&#8220;קוּם, אֱחוֹז, הוֹי שַׂר־הַדָּגִים!&#8221;</p>

<br />
</blockquote>

<blockquote>
<p>שָׁקֵט שָׁכַב <strong>מִישֶׁה־נַמַּהּ</strong>,</p>
</blockquote>

<blockquote>
<p>וּבַיָּם הֵנִיעַ זְנָבוֹ,</p>

<p>וַיִּתְבּוֹנֵן בְּהַיְאַוַּתָּה.</p>

<p>שָׁמַע קוֹל צִוְחָתוֹ עוֹלֶה,</p>

<p>אֶת הַשָּׁאוֹן וְהַהֲמוּלָה.</p>

<br />
</blockquote>

<blockquote>
<p>אַחַר כִּי לֹא נָשָׂא שְׁאוֹנוֹ,</p>
</blockquote>

<blockquote>
<p>נָשָׂא קוֹלוֹ אֶל <strong>קֶנּוֹזַהּ</strong> <a href="#fn:38" id="fnref:38" title="see footnote" class="footnote"><sup>38</sup></a>–</p>
</blockquote>

<blockquote>
<p>זְאֵב־הַמַּיִם – <strong>מַסְקֶנּוֹזַהּ</strong>:</p>
</blockquote>

<blockquote>
<p>&quot;קוּם, אֱחוֹז בִּפְתִיל הַנָּבָל,</p>

<p>קְרַע הַפְּתִיל, וּשְׁבוֹר הַחַכָּה!&quot;</p>

<br />
</blockquote>

<blockquote>
<p>וּבֵין אֶצְבְּעוֹת הַיְאַוַּתָּה</p>

<p>תֵּט הַחַכָּה וַתִּכּוֹפֵף,</p>

<p>וַיַּעֲלֶנָּה בַּחֲמַת־כֹּחַ,</p>

<p>וַתִּתְנוֹדֵד הָאֳנִיָּה,</p>

<p>כַּאֲשֶׁר יָנוּט גֶּזַע־לִבְנֶה</p>

<p>בֵּין הַמַּיִם, וְהַסְּנָאִי</p>

<p>עוֹלֶה, רוֹקֵד עַל כּוֹתַרְתּוֹ.</p>

<br />
</blockquote>

<blockquote>
<p>מָלֵא חֵמָה הַיְאַוַּתָּה</p>

<p>רָאָה אֶת הַדָּג הָעוֹלֶה,</p>
</blockquote>

<blockquote>
<p>זְאֵב־הַמַּיִם – <strong>מַסְקֶנּוֹזַהּ</strong>,</p>
</blockquote>

<blockquote>
<p>וַיָּרִיעַ עַל הַמַּיִם:</p>
</blockquote>

<blockquote>
<p>&quot;<strong>אִזַּהּ</strong>, <strong>אִזַּהּ</strong>! בּוֹשׁ, הִכָּלֵם!</p>
</blockquote>

<blockquote>
<p>מַה נִּדְרַשְׁתָּ לְלֹא קְרָאוּךָ?</p>

<p>זְאֵב־הַמַּיִם אַתָּה אָתָּה,</p>

<p>אֵינְךָ מֶלֶךְ דְּגַת־הַמָּיִם!&quot;</p>

<br />
</blockquote>

<blockquote>
<p>נִכְלָם יָשׁוּב זְאֵב־הַמַּיִם</p>

<p>אֶל הַתְּהוֹם, אֶל חוֹל הַקַּרְקָע.</p>
</blockquote>

<blockquote>
<p>וְהַנֶּאְדָּר <strong>מִישֶׁה־נֶמַּהּ</strong></p>
</blockquote>

<blockquote>
<p>נָשָׂא <strong>לְאוּגֻדְוַשׁ</strong> אִמְרָתוֹ,</p>
</blockquote>

<blockquote>
<p><strong>אוּגֻדְוַשׁ</strong> הוּא &#8220;דַג הַשֶּׁמֶשׁ&#8221;:</p>
</blockquote>

<blockquote>
<p>&#8220;קְרַע הַפְּתִיל וּרְעַץ הַחַכָּה!&#8221;</p>

<br />
</blockquote>

<blockquote>
<p>כַּיָּרֵחַ בְּתוֹךְ הַמָּיִם,</p>

<p>עָלָה דַג־הַשֶּׁמֶשׁ מָעְלָה,</p>

<p>לְאִטּוֹ עָלָה מַבְהִיק, מַזְהִיר</p>

<p>וַיִּתָּלֶה עַל הַחַכָּה.</p>

<p>חָגַר כָּל מַאֲמַצֵּי־כֹּחוֹ,</p>

<p>שָׂם הַמַּיִם כַּמֶּרְקָחָה,</p>

<p>וּבַמַּעְגָּל הָלַךְ, סָבַב</p>

<p>אֶת הַדּוּגִית, – וַיֵּרוֹמוּ</p>

<p>הַמִּשְׁבָּרִים כַּמַּעְגָּלִים,</p>

<p>וַיִּתְפָּרְדוּ וַיַּגִּיעוּ</p>

<p>עַד הַחוֹף, שֶׁחוֹל כִּסָּהוּ,</p>

<p>וַיָּנוּעוּ וַיָּחוֹגוּ</p>

<p>אַגְמוֹן, כִּפָּה וְסוּף־הַמָּיִם.</p>

<br />
</blockquote>

<blockquote>
<p>וְהַיְאַוַּתָּה כִּי רָאָהוּ</p>

<p>עוֹלֶה לְאִטּוֹ תּוֹךְ הַמַּיִם,</p>

<p>בְּלַעֲגֵי־מָעוֹג קָרָא וְעָנָה:</p>

<p>&quot;<strong>אִזָּהּ, אִזָּהּ</strong>! בּוֹשׁ וְהִכָּלֵם!</p>

<p>דַּג־הַשֶּׁמֶשׁ אַתָּה אָתָּה.</p>

<p>מַה נִּדְרַשְׁתָּ לְלֹא קְרָאוּךָ?</p>

<p>אֵינְךָ מֶלֶךְ דְּגַת־הַמָּיִם!&quot;</p>

<br />
</blockquote>

<blockquote>
<p>וּבַמְּצוּלָה צָלַל לְאִטּוֹ</p>

<p>דַּג־הַשֶּׁמֶשׁ מַבְרִיק, מַזְהִיר.</p>

<br />
</blockquote>

<blockquote>
<p>וּבַמְּצוּלָה שָׁמַע <strong>נַמַּהּ</strong></p>

<p>שׁוּב הַקּוֹל הַקֹּרֵא אֵלָיו,</p>

<p>הַהֲמוּלָה וְהַשָּׁאוֹן,</p>

<p>אֶת קוֹל הַיְאַוַּתָּה בְּרֵעוֹ.</p>

<br />
</blockquote>

<blockquote>
<p>וּבַחֲרוֹנוֹ כֻּלּוֹ רוֹעֵד</p>

<p>קָם הַדָּג מֵחוֹל הַקַּרְקַע,</p>

<p>וַיָּרִיעוּ כָּל כְּלֵי־נִשְׁקוֹ,</p>

<p>וַיּוֹפִיעוּ צִבְעֵי־קְרָב לוֹ,</p>

<p>וַיִּתְפָּרֵץ מִן הַמַּיִם</p>

<p>מַבְהִיק, מַזְּהִיר בְּאוֹר הַשֶּׁמֶשׁ,</p>

<p>פָּעַר פִּיו וַיִּבְלַע חַיִּים</p>

<p>אֶת הָאִישׁ וְאֶת אֳנִיָּתוֹ.</p>

<br />
</blockquote>

<blockquote>
<p>וְאֶל הַתְּהוֹם הָאָפֵל יִפּוֹל</p>

<p>הַיְאַוַּתָּה מְלֹא־קוֹמָתוֹ,</p>

<p>כִּנְפוֹל גֶּזַע בְּזֶרֶם עָכוֹר</p>

<p>וּבַמְּצוּלָה יִטָּבֵעַ.</p>

<p>סְבִיבוֹ הָיְתָה הַמַּאְפֵּלְיָה,</p>

<p>בְּאֶפֶס־תִּקְוָה הָיָה מְגַשֵּׁשׁ.</p>

<p>פִּתְאֹם הִרְגִּישׁ לֵב אַדִּירִים</p>

<p>יַךְ בַּכֹּחַ בַּמַּחֲשַׁכִּים;</p>

<p>וּבַחֲרוֹנוֹ הִכָּה, הָלַם</p>

<p>בְּאֶגְרוֹפוֹ לֵב <strong>הַנַּמַּהּ</strong>.</p>

<br />
</blockquote>

<blockquote>
<p>וַיִּתְחַלְחַל שַׂר־הַדָּגִים,</p>

<p>וַיִּתְפַּלָּץ, וַיִּלָּפֶת;</p>

<p>וְהַמַּיִם סְבִיבוֹ הָמוּ,</p>

<p>בְּהִתְפַּרְפְּרוֹ בַּכֹּחַ,</p>

<p>חָשׁ בְּלִבּוֹ, עָיֵף, חַלָּשׁ.</p>

<br />
</blockquote>

<blockquote>
<p>וְהַיְאַוַּתָּה מִהֵר הֶעֱמִיד</p>

<p>אֶת הַסִּירָה לְרֹחַב לוֹעוֹ,</p>

<p>מִיִּרְאָתוֹ פֶּן בַּחֲרוֹנוֹ</p>

<p>יְקִיאֶנָּה וְתִשָּׁבֵר.</p>

<br />
</blockquote>

<blockquote>
<p>וּבִהְיוֹתוֹ נִבְהָל, נֶחְפָּז,</p>

<p>חִשְּׁבָה נַפְשׁוֹ רֶדֶת שָׁחַת,</p>

<p>לוּלֵא חָשׁ הַסְּנָאִי לָבֹא</p>

<p>וּבִמְלַאכְתּוֹ עֲזָרָהוּ</p>

<p>עַד הִשָּׁלֵם הָעֲבוֹדָה.</p>

<br />
</blockquote>

<blockquote>
<p>אָז יְדַבֵּר הַיְאַוַּתָּה:</p>

<p>&quot;שִׁמְעָה, סְנָאִי, רֵעַ קָטָן!</p>

<p>בַּעֲבוֹדָתִי עֲזַרְתָּנִי,</p>

<p>וַאֲסִיר־תּוֹדָה לְךָ הִנֵּנִי,</p>

<p>גַּם שֵׁם חָדָשׁ לְךָ יִקָּרֵא,</p>

<p>וּמֵעַתָּה וְעַד הָעוֹלָם</p>

<p>יִקְרָאוּךָ בְּנֵי־הַנְּעוּרִים</p>

<p>&#8220;אַדְשִׁידוֹמָה מֵרִים־זְנָבוֹ&#8221;.</p>

<br />
</blockquote>

<blockquote>
<p>וַיִּזְדַּעְזַע שֵׁנִית <strong>נַמַּהּ</strong>,</p>

<p>וַיִּתְפַּרְפַּר בְּתוֹךְ הַמָּיִם,</p>

<p>וְאַחַר דְּמָמָה&#8230; הַיַּבָּשָׁה</p>

<p>חָתַר אָז הַדָּג וַיָּנַח</p>

<p>עַל הַחוֹף, עַל הָאֲבָנִים,</p>

<p>וַתִּרְעַשְׁנָה הָאֲבָנִים.</p>

<p>אָז גַּם יֵדַע הַיְאַוַּתָּה</p>
</blockquote>

<blockquote>
<p>כִּי מֵת <strong>נַמַּה</strong> שַׂר־הַדָּגִים.</p>

<br />
</blockquote>

<blockquote>
<p>וְאַחַר שָׁמַע קוֹל הֲמוּלָה,</p>

<p>כְּקוֹל כְּנָפַיִם הַמַּשִּׁיקוֹת;</p>

<p>וְאַחַר הֶאֱזִין קְרָב וּצְוָחָה,</p>

<p>כְּקוֹל צִפֳּרֵי־טֶרֶף בְּרֵעָם;</p>

<p>וְקֶרֶן־אוֹר חוֹדֶרֶת רָאָה,</p>

<p>בְּהַפְרִידָהּ צַלְעוֹת <strong>נַמַּהּ</strong>,</p>

<p>וְעֵינֵי צִפּוֹר, עֵינֵי שָׁחַף,</p>

<p>שַׁחַף־יָם בּוֹ יִתְבּוֹנָנוּ,</p>

<p>וְאֶת בְּנֵי־שַׁחַף בְּדַבְּרָם שָׁמַע:</p>

<p>&#8220;הֵן אָחִינוּ הַיְאַוַּתָּה!&#8221;</p>

<br />
</blockquote>

<blockquote>
<p>וּבַגִּיל אָז נָתַן קוֹלוֹ,</p>

<p>מִמַּעֲמַקִּים קָרָא לָמוֹ:</p>

<p>&quot;הוֹי, בְּנֵי־שַׁחַף, שַׁחַף יַמִּים,</p>

<p>הַשִּׁבּוּטָה הֵן הֵמַתִּי.</p>

<p>נָא הַרְחִיבוּ בְמַקּוֹרֵיכֶם</p>

<p>אֶת הַחוֹר וּשְׂפַת הַפָּתַח.</p>

<p>פְּדוּנִי חִישׁ מִבּוֹר־צַלְמָוֶת,</p>

<p>וּמֵעַתָּה וְעַד הָעוֹלָם</p>

<p>בַּל יִשָּׁכְחוּ מַעֲלָלֵיכֶם,</p>
</blockquote>

<blockquote>
<p>וְלָכֶם <strong>קַיָּשְׁקְ</strong><a href="#fn:39" id="fnref:39" title="see footnote" class="footnote"><sup>39</sup></a> יִקָּרֵא,</p>
</blockquote>

<blockquote>
<p>לֵאמֹר:&#8220;מְנַקְּרִים מְכֻבָּדִים!&#8221;</p>

<br />
</blockquote>

<blockquote>
<p>וַיָּרִיעוּ בְּנֵי־הַשָּׁחַף,</p>

<p>וַיַּרְחִיבוּ פְּנֵי הַחוֹרִים</p>

<p>בֵּין הַצְּלָעוֹת הַנֶּאְדָּרוֹת;</p>

<p>וַיִּגָּאֵל הַיְאַוַּתָּה</p>

<p>מִן הַמֵּצַר, מִן הַשֶּׁבִי,</p>

<p>מִן הַפֶּגֶר – פֶּגֶר <strong>נַמַּהּ</strong>,</p>

<p>מִן הַמַּיִם הַזֵּידוֹנִים.</p>

<br />
</blockquote>

<blockquote>
<p>אָז עַל יַד אָהֳלוֹ יַעֲמֹד,</p>

<p>עַל הַחוֹף, עַל שְׂפַת הַמַּיִם,</p>

<p>וְאֶל נוֹקוֹמִיס זָקְנָה יִקְרָא,</p>

<p>הֶרְאָה לָהּ אֶת הַשִּׁבּוּטָה,</p>

<p>מֵתָה עַל פְּנֵי הָאֲבָנִים</p>

<p>וּבְנֵי־שַחַף אוֹכְלִים בְּשָׂרָהּ.</p>

<br />
</blockquote>

<blockquote>
<p>&quot;הַשִּׁבּוּטָה הֵן הֵמַתִּי,</p>

<p>אוֹתָהּ, מַלְכַּת דְּגַת־הַמַּיִם –</p>

<p>רְאִי כִּי מַאֲכָל הִיא לַשָּׁחַף,</p>

<p><strong>לַקַּיָשְׁקְ</strong> הַשְּׁחָפִים אֶחָי,</p>

<p>אַל תֵּגָרְשֵׁמוֹ נָא, נוֹקוֹמִיס!</p>

<p>כִּי מִצָּרָה הֵם חִלְּצוּנִי,</p>

<p>מֵחֲתַת, מִמְּעֵי <strong>הַנַּמַּהּ</strong>.</p>

<br />
</blockquote>

<blockquote>
<p>&quot;עַד דֵּי־שָׂבְעָם יֹאכְלוּ תְחַכִּי,</p>

<p>עַד יְמַלְּאוּ מֻרְאוֹתָמוֹ</p>

<p>מִן הַבָּשְָׂר, וְיָשוּבוּ</p>

<p>כְּבֹא הַשֶּׁמֶשׁ אֶל קִנֵּיהֶם</p>

<p>בָּאֲגַמִּים וּבְמַדְמֵנוֹת;</p>

<p>אַחַר – וּמִלֵּאת בַּשֶּׁמֶן</p>

<p>סִיר וּפָרוּר וְקַלַּחַת,</p>

<p>שֶׂמֶן זָךְ לִימוֹת הַחֹרֶף&quot;.</p>

<br />
</blockquote>

<blockquote>
<p>עַל הַחוֹף נוֹקוֹמִיס חִכְּתָה,</p>

<p>עַד נְטוֹת הַשֶּׁמֶשׁ חִכְּתָה.</p>

<p>וַיּוֹפִיעַ הַיָּרֵחַ,</p>

<p>שֶׁמֶשׁ־לַיְלָה עַל הַמַּיִם,</p>

<p>וַיָּרִיעוּ בְּנֵי־הַשַּׁחַף,</p>

<p>וַיֵּרוֹמוּ, וַיָּעוּפוּ</p>

<p>אֶל קִנֵּיהֶם בְּסֵתֶר אַגְמוֹן,</p>

<p>וּבְדִמְדּוּמֵי הַשָּׁמַיִם</p>

<p>נִרְאוּ אַךְ כַּנְפֵיהֶם בְּעוּפָם.</p>

<br />
</blockquote>

<blockquote>
<p>לִישׁוֹן יִפֶן הַיְאַוַּתָּה,</p>

<p>אַךְ נוֹקוֹמִיס – לַעֲבוֹדָתָהּ.</p>

<p>וְהִיא עֲמֵלָה כָל הַלַּיְלָה</p>

<p>עַד כִּי פִּנָּה הַיָּרֵחַ</p>

<p>אֶת מְקוֹמוֹ לְאוֹר הַחַמָּה,</p>

<p>וַיָּשׁוּבוּ בְּנֵי הַשַּׁחַף</p>

<p>מִקִּנֵּיהֶם עַל הָאִיִּים</p>

<p>רְעֵבִים, תָּרִים אַחֲרֵי טָרֶף.</p>

<br />
</blockquote>

<blockquote>
<p>שְׁלשָׁה יָמִים, שְׁלשָׁה לֵילוֹת</p>

<p>לָקְטוּ חֲלִיפוֹת בְּשַׂר <strong>הַנַּמַּהּ</strong></p>

<p>בְּנֵי־הַשַּׁחַף וְנוֹקוֹמִיס.</p>

<p>וַיָּדִיחוּ הַמִּשְׁבָּרִים</p>

<p>אֶת צַלְעוֹתָיו, וְלֹא יָסַף</p>

<p>בֹּא הַשָּׁחַף, וְלֹא נִשְׁאַר</p>

<p>עַל הַחוֹף אַךְ שֶׁלֶד <strong>נַמַּהּ</strong>.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMFNpQVE9PSIsImV4cCI6bnVsbCwicHVyIjoiYmxvYl9pZCJ9fQ==--d9471dcd7353de306a44611a066c6ce0c43c1fd3/23.jpg" alt="23.jpg" />
<figcaption>23.jpg</figcaption>
</figure>

<blockquote>
<br />
</blockquote>

<h2 id="ix.הַיְאַוַּתָּהוְנוֹצַת־הַפְּנִינִים.">IX. הַיְאַוַּתָּה וְנוֹצַת־הַפְּנִינִים.</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMFdpQVE9PSIsImV4cCI6bnVsbCwicHVyIjoiYmxvYl9pZCJ9fQ==--5f593828989e33703854c3d602c7f34f16d65fd8/24.jpg" alt="24.jpg" />
<figcaption>24.jpg</figcaption>
</figure>

<blockquote>
<p>עַל הַחוֹף, חוֹף גיטשי־גומי</p>
</blockquote>

<blockquote>
<p>חוֹף הַיָּם, הַיָּם הַגָּדוֹל,</p>

<p>שָׁם נוֹקוֹמִיס עָמוֹד עָמְדָה</p>

<p>וְאֶת יְמִינָהּ פָּרְשָׂה יָמָּה,</p>

<p>מוֹרָה בְאֶצְבַּע עַל גְּבוּל מַעֲרָב,</p>

<p>עַל הַמַּיִם וְעַל הֶעָבִים,</p>

<p>עָבֵי־דָם כִּי בָא הַשֶּׁמֶשׁ.</p>

<br />
</blockquote>

<blockquote>
<p>לְהָבִים לִהֲטוּ פְּנֵי הַשֶּׁמֶשׁ,</p>

<p>לֶהֲבוֹת־זַעַם, בְּרִדְתּוֹ יָמָּה,</p>

<p>וַיַצִּיתוּ כַּנְפֵי־שְׁחָקִים,</p>

<p>וְדָרְכּוֹ אַחֲרָיו בְּאֵשׁ בּוֹעֶרֶת</p>

<p>כַּאֲשֶׁר יַעֲשׂוּ אַנְשֵׁי־חָיִל,</p>

<p>בְּהַעָלוֹתָם מֵעַל אוֹיְבָם –</p>

<p>הָעֲרָבָה בְּאֵשׁ שַׁלֵּחַ.</p>

<p>פִּתְאֹם קָם מִמַּאֲרָבוֹ</p>

<p>הַיָּרֵחַ, שֶּׁמֶשׁ־לָיְלָה,</p>

<p>בְּעִקְבוֹת דָּם לַשֶּׁמֶשׁ יָצָא,</p>

<p>בְּדֶרֶךְ קְרָב זֹאת הַלּוֹהֶטֶת,</p>

<p>אַחֲרָיו בָּא וּפָנָיו אֹרוּ.</p>

<br />
</blockquote>

<blockquote>
<p>אָז נוֹקוֹמִיס שְׂבֵעַת־שָׁנִים</p>

<p>יָדָהּ שָׁלְחָה אַפְסֵי־מַעֲרָב</p>

<p>וְכֹה אָמְרָה לְהַיְאַוַּתָּה:</p>
</blockquote>

<blockquote>
<p>&quot;שׁוּר, שָׁם יִנְוֶה <strong>מֶדְזִ&#8217;יסָגְוָן</strong><a href="#fn:40" id="fnref:40" title="see footnote" class="footnote"><sup>40</sup></a> –</p>
</blockquote>

<blockquote>
<p>&#8220;נוֹצַת־פְּנִינִים&#8221; לוֹ יִקְרָאוּ.</p>

<p>הוּא המָּג הֶעָז וְהַנּוֹרָא,</p>

<p>שַׂר הָאֹשֶׁר וְהָאוֹצָרוֹת.</p>

<p>שׁוֹמְרִים לוֹ תַּנִּינֵי־לַהַב,</p>

<p>וְנַהֲרֵי־זֶפֶת יַקִּיפוּהוּ.</p>

<p>וּבַמַּיִם, אִם יֵשׁ נַפְשְׁךָ,</p>

<p>נְחשׁ־הַלַּהַב בְּשַׂחֲקוֹ תִרְאֶה,</p>

<p>הוּא הַנָּחָשׁ – הוּא <strong>קִינֶבִּיק</strong>;</p>

<p>וְאֶת הַנְּהָרוֹת נַהֲרֵי־זֶפֶת</p>

<p>תִּרְאֶה נוֹגְעִים עַד הֶעָבִים,</p>

<p>עָבֵי־דָם, כִּי בָא הַשֶּׁמֶשׁ.</p>

<br />
</blockquote>

<blockquote>
<p>&quot;וְהוּא אֶת אָבִי הִכָּה נָפֶשׁ</p>

<p>בַּהֲמוֹן כְּשָׁפָיו וּבְרֹב קְסָמָיו,</p>

<p>כַּאֲשֶׁר יָרַד מִשָּׁמַיִם</p>

<p>וּבָאָרֶץ דָּרַשׁ אַחֲרָי.</p>

<p>הוּא הַנּוֹרָא בַּכַּשָׁפִים,</p>

<p>וּמִיָּדָיו הַקַּדַּחַת,</p>

<p>וּמִיָּדָיו עַרְפְּלֵי־קֶטֶב,</p>

<p>וּמִיָּדָיו אֵדֵי־רָעַל,</p>

<p>וּמִיָּדָיו אֵד־מַדְמֵנָה,</p>

<p>וּמִיָּדָיו – חֳלִי־מָוֶת.</p>

<br />
</blockquote>

<blockquote>
<p>&quot;קְחָה אֶת קַשְׁתְּךָ, הַיְאַוַּתָּה,</p>

<p>קַח הַחִצִּים, כָּל חִצֶּיךָ,</p>

<p>וְאֶת אָזֵנְךָ תִּקַח אִתְּךָ,</p>

<p>בָּתֵּי יָדְךָ <strong>מִינְדְזֶ&#8217;קֶוּוֹן</strong></p>

<p>וְאֶת סִירָתְךָ, סִירַת־לִבְנֶה,</p>

<p>וְאֶת הַשֶּׁמֶן, שֶמֶן־<strong>נַמַּהּ</strong>,</p>

<p>בּוֹ גַם תִּמְשַׁח הָאֳנִיָּה,</p>

<p>וּבִנְהַר־הַזֶפֶת תָּחוּשׁ;</p>

<p>וּמוֹתַתָּ אֶת הַכַּשָּׁף</p>

<p>וּבִעַרְתָּ הַקַּדַחַת,</p>

<p>הַשּׁוֹפַעַת מִן הַבִּצּוֹת</p>

<p>וְנָקַמְתָּ אֶת דְּמֵי־אָבִי&quot;.</p>

<br />
</blockquote>

<blockquote>
<p>וְהַיְאַוַּתָּה מִהֵר לָשִׁים,</p>

<p>כְּלֵי־מִלְחַמְתּוֹ שָׁת עָלֵיהוּ,</p>

<p>וְאֶת הַסִּירָה שָׁם בַּמַּיִם.</p>

<p>וּבַשֶּׁמֶן מָשַׁח אוֹתָהּ</p>

<p>וְכֹה לָהּ עָנָה: &quot;הוֹי, סִירָתִי,</p>

<p>דוּגִית־לִבְנֶה, שׁוּטִי יָמָּה,</p>

<p>בַּאֲשֶׁר תִּרְאִי אֶת הַנְּחָשִׁים</p>

<p>בַּאֲשֶׁר תִּרְאִי נְהַר־הַזָּפֶת!&quot;</p>

<br />
</blockquote>

<blockquote>
<p>וּבְקוֹל־גִּיל הַסִּירָה שָׁטָה;</p>

<p>וְהַיְאַוַּתָּה נָשָׂא קוֹלוֹ,</p>

<p>שִׁירַת קְרָב, שִׁיר עָז וָפֶרֶא;</p>

<p>וְהַנֶּשֶׁר מְרַחֵף עָלָיו,</p>

<p>הוּא קִנְיוּ הוּא נֶשֶׁר־קְרָבוֹת,</p>

<p>שַׂר הָעוֹפוֹת בַּעֲלֵי־כָּנָף,</p>

<p>בָּא צוֹרֵחַ בַּשָּׁמַיִם.</p>

<br />
</blockquote>

<blockquote>
<p>וַיַּגִּיעַ עַד הַנְּחָשִׁים,</p>

<p>עַד הַנְּחָשִׁים, עַד הַגְּדוֹלִים,</p>

<p>הַמִּתְעַקְּלִים וּמִתְרַכְּסִים</p>

<p>וּמַבְרִקִים בְּאֵשׁ־כַּרְבָּלְתָּם;</p>

<p>אֵשׁ וְקִיטוֹר עָלָה בְּאַפָּם,</p>

<p>סוֹגְרִים דֶּרֶךְ – עַד אֵין לַעֲבוֹר.</p>

<br />
</blockquote>

<blockquote>
<p>וְהַיְאַוַּתָּה טֶרֶם יֵחָת,</p>

<p>קוֹלוֹ נָשָׂא וְכֹה אָמַר:</p>

<p>&quot;הוֹי, שָׁם הַנְּחָשִׁים, פָּנוּ דֶּרֶךְ,</p>

<p>אַל תַּעַצְרוּנִי עַד עָבָרְתִּי!&quot;</p>

<p>וְַהַנְּחָשִׁים שָׁרְקוּ, אָפְעוּ</p>
</blockquote>

<blockquote>
<p>מִתּוֹךְ עַרְפְּלֵי־אֵשׁ לוֹ עָנוּ:</p>
</blockquote>

<blockquote>
<p>&quot;נוּסָה, מַלְּטָה נַפְשְׁךָ, יָרֵא</p>

<p>וְרַךְ־לֵבָב, שׁוּב אֶל נוֹקוֹמִיס!&quot;</p>

<br />
</blockquote>

<blockquote>
<p>וּבַחֲרוֹנוֹ הַיְאַוַּתָּה</p>

<p>יִדְרֹךְ קַשְׁתּוֹ, קֶשֶׁת־מֵילָה,</p>

<p>שָׂם עָלֶיהָ חֵץ־אַדִּירִים,</p>

<p>וַיְּשַׁלַחֶנּוּ בְּלֵב הַנְּחָשִׁים,</p>

<p>וַיְהִי קוֹל הַמֵּיתָר בְּרֵעוֹ</p>

<p>קוֹל עֲנוֹת, קוֹל אֶנְקַת־חָלָל;</p>

<p>וַיְהִי קוֹל הַחֵץ בִּמְעוּפוֹ</p>

<p>שִׁיר הַמָּוֶת לַנְּחָשִׁים.</p>

<br />
</blockquote>

<blockquote>
<p>וּבִנְהַר הַדָּמִים מֵתִים</p>

<p>עוֹד הִתְרַכְּסוּ הַתַּנִּינִים,</p>

<p>וּבֵינֵיהֶם עַבָר בֶּטַח</p>

<p>הַיְאַוַּתָּה וַיְָּרִיעַ:</p>

<p>&quot;הוֹי, סִירָתִי, שׁוּטִי הָלְאָה,</p>

<p>הָלְאָה עַד נַהֲרוֹת־הַזָּפֶת!&quot;</p>

<br />
</blockquote>

<blockquote>
<p>וּמִשֶּׁמֶן נַמַּה לָקַח</p>

<p>וְאֶת הַקִּירוֹת וְאֶת הַמַּסָּד</p>

<p>מָשַׁח בּוֹ בַשֶּׁמֶן, לְמַעַן</p>

<p>בֶּטַח יַעֲבֹר נְהַר־הַזָּפֶת.</p>

<br />
</blockquote>

<blockquote>
<p>כָּל הַלַּיְלָה עָשָׂה דַּרְכּוֹ</p>

<p>הַיְאַוַּתָּה עַל הַמַּיִם,</p>

<p>וְהַמַּיִם שְׁחוֹרִים, מְלֵאִים</p>

<p>אַגְמוֹן קָמֵל וְעָלִים נוֹבְלִים</p>

<p>וְטִיט־הַיָּוֵן מִנִּי־עוֹלָם.</p>

<p>וְהַמַּיִם לוֹ מִסָּבִיב</p>

<p>חִדְלֵי־חַיִּים, קוֹדְרִים, נוּגִים.</p>

<p>וְהַלַּיְלָה אוֹר מִסַּהַר,</p>

<p>אוֹר מֵאֹרוֹת מַתְעִים לָיְלָה,</p>

<p>שֶׁיַּצִּיתוּם נַפְשׁוֹת מֵתִים,</p>

<p>בַּעֲשׂוֹתָן דַּרְכָּן לָיְלָה.</p>

<br />
</blockquote>

<blockquote>
<p>וְהַיְאַוַּתָּה עוֹשֶׂה דַּרְכּוֹ,</p>

<p>וְהַלַּיְלָה אוֹר מִסַּהַר,</p>

<p>וַעֲכוּרֵי־צֵל הַמָּיִם,</p>

<p>וּמִסָּבִיב לוֹ הֵרִיעוּ</p>

<p>כָּל בְּנֵי־יִתּוֹשׁ שִׁירַת־קְרָבוֹת;</p>

<p>וְתוֹלָעֵי־יוֹחֲנָא אֹרוּ,</p>

<p>לְהַתְעוֹתוֹ מִן הַדָּרֶךְ;</p>

<p><strong>וְדַהִינְדַהּ</strong> – הַצְּפַרְדֵּעַ</p>

<p>הוֹצִיא רֹאשׁוֹ מִן הַמַּיִם</p>

<p>אֶל הָאוֹר הַנִתָּךְ סָבִיב,</p>

<p>וְאֶת עֵינֵהוּ עֵינֵי־אֹרוֹת</p>

<p>שָׂם בּוֹ, וּבְהֵאָנְחוֹ מָרָה,</p>

<p>שָׁב וַיִטְבֹּל בַּשִּׁבֹּלֶת;</p>

<p>וְאַלְפֵי שְׁרִיקוֹת עָנוּ סָבִיב</p>

<p>לַצְּפַרְדֵּעַ בַּמַּדְמֵנָה</p>

<p>וְהָאֲנָפָה <strong>הַשּׁוּשׁוּגַהּ</strong></p>

<p>בִּשְּׂרָה אֶת בֹּא הַיְאַוַּתָּה</p>

<p>עַל הַחוֹף, עַל שְׂפָתוֹ אָדְמָה.</p>

<br />
</blockquote>

<blockquote>
<p>כָּכָה יַעֲשֶׂה דַּרְכּוֹ יָמָּה</p>

<p>אֶל מַמְלֶכֶת <strong>מֶדְזִ&#8217;יסָגְוָן</strong>,</p>

<p>אֶל נְאוֹת־יָם, נְאוֹת נוֹצַת־פְּנִינִים,</p>

<p>עַד יוֹפִיעַ הַיָּרֵחַ</p>

<p>דַּל וְרַד וּבְפָנָיו הִבִּיט,</p>

<p>מֵאֲחוֹרָיו בָּא הַשֶּׁמֶשׁ,</p>

<p>בָּא וַיַּךְ עֲלֵי שְׁתֵּי כְתֵפָיו</p>

<p>וּבָרָמָה נִכְחוֹ רָאָה</p>

<p>אֶת הָאֹהֶל, אֹהֶל נֹגַהּ,</p>

<p>הוּא אָהֳלוֹ שֶׁל <strong>מַנִּיטָה</strong>,</p>

<p>הוּא הַנֶּאְדָּר בַּכַּשָּׁפִים.</p>

<br />
</blockquote>

<blockquote>
<p>וְעַל הַסִּירָה הֶעֱבִיר יָדוֹ,</p>

<p>וַיָּרִיעַ לָהּ: &#8220;קָדִימָה!&#8221;</p>

<p>וַתִתְחַלְחַל זֹאת סִירָתוֹ,</p>

<p>וְתִתְעוֹדָד וַתַּבְקִיעַ</p>

<p>בֵּין הַסּוֹף וּבֵין הָאַגְמוֹן,</p>

<p>בֵּין הַחֲבַצָּלוֹת פָּרְצָה</p>

<p>אֶל הַחוֹף, וְהַיְאַוַּתָּה</p>

<p>נִצָּב בֶּטַח בֶּחָרָבָה.</p>

<br />
</blockquote>

<blockquote>
<p>יָדוֹ שָׁלַח הַיְאַוַּתָּה</p>

<p>אֶל הַקֶּשֶׁת וַיְכוֹנְנֶהָ</p>

<p>בְּחוֹל הַחוֹף, וּבִרְכּוֹ לָחֲצָה</p>

<p>אֶת הַקֶּשֶׁת בְּטַבּוּרהּ.</p>

<p>דָּרַךְ קַשְׁתּוֹ הַנֶּאֱמָנָה,</p>

<p>כּוֹנֵן חִצוֹ לוֹ רֹאשׁ־יָשְׁפֵּה</p>

<p>וַיְשַׁלְחֶנּוּ אֶל הָאֹהֶל,</p>

<p>כְּמַלְאָךְ־רָן, הַבָּא לְפָנָיו</p>

<p>וְכִמְבַשֵּׂר, הַמַּשְׁמִיעַ</p>

<p>אֶת קְרִיאָתוֹ וְאֶת תְּבִיעָתוֹ:</p>

<p>&quot;צֵא מִבֵּיתְךָ, <strong>מֶדְזִ&#8217;יסָגְוָן</strong>,</p>

<p>הַיְאַוַּתָּה לְךָ מֵחַכֶּה!&quot;</p>

<br />
</blockquote>

<blockquote>
<p>מִן אָהֳלוֹ, <strong>וִיגְוַם־נֹגַהּ</strong>,</p>
</blockquote>

<blockquote>
<p>מִהֵר לָצֵאת <strong>מֶדְזִ&#8217;יסָגְוָן</strong>,</p>

<p>רָם־הַקּוֹמָה, רְחַב־כְּתֵפָיִם,</p>

<p>וּמַרְאֵהוּ נוֹרָא, זָעֵף.</p>

<p>כָּל עֲדִי <strong>הַוַּמְפּוּם</strong> עָלָיו,</p>

<p>תֶּלְיוֹ, קַשְׁתּוֹ וַאֲזֵנוֹ;</p>

<p>פָּנָיו מְשׁוּחִים בְּמִשְׁחַת־צֶבַע</p>

<p>תְּכֵלֶת, כָּתֹם וְאַרְגָּמָן,</p>

<p>רִקְמָתַיִם כִּשְׁמֵי־בֹקֶר.</p>

<p>וַעֲדִי־רֹאשׁוֹ נֹצוֹת־נֶשֶׁר,</p>

<p>הַמִּתְנוֹסְסוֹת בָּרוּחַ.</p>

<br />
</blockquote>

<blockquote>
<p>&quot;יְדַעְתִּיךָ, הַיְאַוַּתָּה! –</p>

<p>נָתַן קוֹלוֹ, קוֹל־הָרַעַם –</p>

<p>סוּרָה מֶנִּי, שָׁגָדַיַּה!</p>

<p>שׁוּבָה אֶל הַנָּשִׁים, פַּחְדָּן,</p>

<p>אֶל <strong>נוֹקוֹמִיס</strong> בָּלְתָה שׁוּבָה,</p>

<p>סוּרָה, פֶּן אַכֶּכָּה נָפֶשׁ,</p>

<p>פֶּן אוֹרִידְךָ אֶל אָבִיהָ!&quot;</p>

<br />
</blockquote>

<blockquote>
<p>וְהַיְאַוַּתָּה יַעֲנֶנּוּ,</p>

<p>כִּי לֹא יָרֵא, כִּי לֹא פָּחַד:</p>

<p>– &quot;לֹא כְּכֹחַ גַּרְזֶן־קְרָבוֹת</p>

<p>כֹּחַ נְאָצָה, כֹּחַ נְבָלָה;</p>

<p>פִּצְעֵי יָתֵר עַל הַקֶּשֶׁת</p>

<p>נוֹאֲשׁוּ מִדִּבְרֵי־עָתָק,</p>

<p>לַעֲגֵי־שָׂפָה, נִיב־חֲתוּלִים</p>

<p>כֵּהוּ מִן הַחֵץ, בֶּן־אַשְׁפָּה;</p>

<p>טֹבוּ פְּעָלִים מֵאֲמָרוֹת</p>

<p>וּמַעֲלָלִים – מֵהִתְהַלֵּל&quot;.</p>

<br />
</blockquote>

<blockquote>
<p>וַתִּתְלַקַּח הַמִּלְחָמָה,</p>

<p>טֶרֶם רָאָה שֶׁמֶשׁ כְּמוֹתָהּ,</p>

<p>נִשְׁרֵי־קְרָבוֹת – וְיַעַרְכוּהָ.</p>

<p>כָּל הַיּוֹם הַהוּא נֶאֱבָקוּ</p>

<p>מִן הַבֹּקֶר עַד הָעָרֶב;</p>

<p>חִצֵּי הַיְאַוַּתָה כֻּלָּם</p>

<p>הִתְמוֹלָלוּ עַל הַצִּנָּה,</p>

<p>רֵיקָם שָׁבוּ מַהֲלֻמוֹתָיו,</p>

<p>מַהֲלֻמוֹת בָּתֵּי־יָדָיו;</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMGFpQVE9PSIsImV4cCI6bnVsbCwicHVyIjoiYmxvYl9pZCJ9fQ==--bbdcb2587a60d80d9c8297200bc2252d4080f113/25.jpg" alt="25.jpg" />
<figcaption>25.jpg</figcaption>
</figure>

<blockquote>
<p>שָׁוְא בַּכֵּילָף גַּם הִכָּהוּ.</p>

<p>מִמַּכּוֹתָיו נִתְּצוּ צוּרִים,</p>

<p>אַךְ לֹא עָצְרוּ כֹּחַ לִנְתּוֹץ</p>

<p>אֶת הַצִּנָּה, צִנַּת־כְּשָׁפִים.</p>

<br />
</blockquote>

<blockquote>
<p>וּבָעֶרֶב הַיּאַוַּתָּה</p>

<p>נִשְׁעַן עָיֵף עַל הַקֶּשֶׁת</p>

<p>וּפָצוּעַ בְּאֶפֶס תִּקְוָה.</p>

<p>כֵּילַף־קְרָב לוֹ הוּדַק, נִשְׁבַּר,</p>

<p>בָּתֵּי־יָדָיו פְּרוּמִים, קְרוּעִים,</p>

<p>וּבְאַשְׁפָּתוֹ שְׁלֹשָׁה חִצִּים,</p>

<p>שְׁלֹשָׁה חִצִּים לֹא יוֹעִילוּ.</p>

<p>וְיָנוּחַ תַּחַת אֹרֶן,</p>

<p>אֹרֶן עַתִּיק, מַעֲלֶה כְּמָהִים,</p>

<p>וּפִטְרִיּוֹת חֲתוּלָתוֹ.</p>

<br />
</blockquote>

<blockquote>
<p>פִּתְאֹם שָׁמַע קוֹל רָחָמָה,</p>
</blockquote>

<blockquote>
<p>שִׁירַת <strong>מֶמַהּ</strong><a href="#fn:41" id="fnref:41" title="see footnote" class="footnote"><sup>41</sup></a> עַל הַבַּדִּים:</p>
</blockquote>

<blockquote>
<p>&quot;הַיְאַוַּתָּה, כּוֹנֵן חִצְּךָ</p>

<p>אֶל הָרֹאשׁ, רֹאשׁ <strong>מֶדְזִ&#8217;יסָגְוָן,</strong></p>

<p>פְּגַע בִּשְׂעַר תַּלְתַּלֵּי־רֹאשׁוֹ,</p>

<p>פְּגַע בְּשָׁרְשֵׁי מַחְלְפוֹתָיו,</p>

<p>כִּי מִשָּׁם אַךְ תַּכְאִיבֶנּוּ&quot;.</p>

<br />
</blockquote>

<blockquote>
<p>וַיְהִי <strong>מֶדְזִ&#8217;יסָגְוָן</strong> נוֹטֶה</p>

<p>לִצְרוֹר־אֶבֶן, אֶבֶן־מִדּוֹת,</p>

<p>וְהַיְאַוַּתָּה כּוֹנֵן חִצּוֹ</p>

<p>עוֹטֶה נֹצוֹת וְחֻדּוֹ יָשְׁפֵּה,</p>

<p>וְהַחֵץ בַּנֵּזֶר פָּגַע,</p>

<p>בַּתַּלְתַּלִּים הָאֲרֻכִּים.</p>

<p>וְכִרְאֵם פָּצוּעַ יָחוֹג</p>

<p>וְיָנוּעַ אָז הַכַּשָּׁף,</p>

<p>כַּאֲשֶׁר יַעֲשֶׂה רְאֵם בַּעֲרָבָה</p>

<p>שִׁכְבַת שֶׁלֶג כִּי תְכַסֶּנָּה.</p>

<br />
</blockquote>

<blockquote>
<p>וְהַחֵץ הַשֵּׁנִי מִהֵר</p>

<p>מִן הָרִאשׁוֹן בָּהּ בַּדֶּרֶךְ,</p>

<p>הֶעֱמִיק שִׁחֵת מִן הָרִאשׁוֹן;</p>

<p>וְכַסּוּף בִּהְיוֹת הַסָּעַר</p>

<p>מָעֲדוּ בִּרְכֵּי <strong>מֶדְזִ&#8217;יסָגְוָן</strong>,</p>

<p>כְּאַגְמוֹן־נַחַל לִפְנֵי סוּפָה.</p>

<br />
</blockquote>

<blockquote>
<p>אַךְ הַחֵץ הַשְּׁלִישִׁי מִהֵר</p>

<p>מִן הַשְּׁנַיִם, וּבְמַכָּתוֹ</p>

<p>הֶעֱמִיק שִׁחֵת מִן הַשְּׁנָיִם.</p>

<p>וְהַנֶּאְדָּר <strong>מֶדְזִ&#8217;יסָגְוָן</strong></p>
</blockquote>

<blockquote>
<p>רָאָה עֵינֵי־אֵשׁ שֶׁל <strong>פּוֹגוֹק</strong>,</p>
</blockquote>

<blockquote>
<p>רָאָה עֵינֵי מַלְאַךְ־מוֹתוֹ,</p>

<p>וְקוֹלוֹ קָרָא לוֹ בַּחֹשֶׁךְ;</p>

<p>וְהַנֶּאְדָּר בַּכַּשָּׁפִים</p>

<p>כָּרַע, קָרַס וְרוּחַ אֵין בּוֹ</p>

<p>מֵת לְרַגְלֵי הַיְאַוַּתָּה.</p>

<p>אָז אֶל <strong>מֶמַהּ</strong> רֵעוֹ יִקְרָא</p>

<p>הַיְאַוַּתָּה גוֹמֵל־חֶסֶד,</p>

<p>קָרָא לוֹ מִבֵּין הַנְּצָרִים,</p>

<p>נִצְרֵי אֹרֶן אַדִּיר, קוֹדֵר.</p>

<p>לִהְיוֹת גְּמוּל עַל חַסְדּוֹ אִתּוֹ,</p>

<p>מָשַׁח צְרוֹר נֹצוֹתָיו לְרֹאשׁוֹ</p>

<p>בְּדַם הַכַּשָּׁף – כָּל הֲנֹּצוֹת.</p>

<p>עוֹד כַּיּוֹם עַל רֹאשׁ רָחָמָה</p>

<p>צְרוֹר הַנֹּצוֹת הַמַּאְדִּימוֹת,</p>

<p>לִהְיוֹת אוֹת כִּי טוֹב יָעָצָה.</p>

<p>וּמִפֶּגֶר <strong>מֶדְזִ&#8217;יסָגְוָן</strong></p>

<p>פָּרַק, הֵסִיר אֶת הַצִּנָּה</p>

<p>לְזִכָּרוֹן כִּי בוֹ נִלְחַם,</p>

<p>לִהְיוֹת אוֹת כִּי יָדוֹ רָמָה.</p>

<p>עַל הַחוֹף הַפֶּגֶר נִשְׁאַר,</p>

<p>חֶצְיוֹ־זֶה בַיְאוֹר וְחֶצְיוֹ</p>

<p>עַל הַחוֹף. הָרֹאשׁ בַּמַּיִם,</p>

<p>בְּשִׁכְבַת חוֹל מֻנָּחוֹת רַגְלָיו;</p>

<p>וּמִמַּעַל לוֹ צוֹרֵחַ</p>

<p>בָּא הַנֶּשֶׁר, נֶשֶׁר־קְרָבוֹת,</p>

<p>וּבְמַעְגָּלִים הוֹלְכִים וְצָרִים</p>

<p>הִקִּיף אוֹתוֹ קָרֵב, קָרֵב.</p>

<br />
</blockquote>

<blockquote>
<p>מִנִּי אֹהֶל <strong>מֶדְזִ&#8217;יסָגְוָן</strong></p>

<p>הַיְאַוַּתָּה הוֹצִיא טוּבוֹ:</p>

<p>כְּלֵי־תִּפְאָרָה – וְעֹרוֹת חַיָּה,</p>

<p>עֹרוֹת רֵמִים וְעֹרוֹת בִּבָּר,</p>

<p>עֹרוֹת חֹלֶד וְעֹרוֹת תַּחַשׁ,</p>

<p>פְּתִילִים, רְבִידִים וַחֲגוֹרוֹת,</p>

<p>תְּלִי וְאַשְׁפָּה בְּרִקְמַת־פְּנִינִים,</p>

<p>מְלֵאִים חִצִּים, חִצִּים רַבִּים,</p>

<p>חִצִּים רָאשֵׁי־כֶּסֶף לָמוֹ.</p>

<br />
</blockquote>

<blockquote>
<p>וְהַיְאַוַּתָּה יָשׁוּב בָּיְתָה</p>

<p>בֵּין הַנְּהָרוֹת נַהֲרוֹת־זֶפֶת,</p>

<p>בֵּין הַנְּחָשִׁים הַמִּתְרַכְּסִים;</p>

<p>שְׁלַל הָאוֹיֵב אִתּוֹ נָשָׂא,</p>

<p>וּבַשִּׁיר אֶת קוֹלוֹ נָשָׂא.</p>

<br />
</blockquote>

<blockquote>
<p>עַל הַחוֹף נוֹקוֹמִיס חִכְּתָה,</p>

<p>עַל הַחוֹף לוֹ חִכָּה <strong>קְוַזִּינְדְּ</strong></p>
</blockquote>

<blockquote>
<p>אִישׁ־הֶחָיִל וּ<strong>טְשַׁיְבַּיְאַבּוֹס</strong>.</p>
</blockquote>

<blockquote>
<p>וּמֵרָחוֹק אֲזְנָם שָׁמְעָה</p>

<p>תְּרֻעוֹת־גִּיל לְהַיְאַוַּתָּה,</p>

<p>קוֹל עֲנוֹת גְּבוּרָתוֹ שָׁמְעוּ.</p>

<p>מִן הַכְּפָר לִקְרָאתוֹ יָצְאוּ</p>

<p>בַּמַנְגִינוֹת וּבִמְחֹלוֹת,</p>

<p>זָבְחוּ זֶבַח וַיָרִיעוּ:</p>

<p>&quot;הָבוּ גֹדֶל לְהַיְאַוַּתָּה!</p>

<p>יָדוֹ רָמָה עַל הַכַּשָּׁף,</p>

<p>עַל הַנֶּאְדָּר בַּכַּשָּׁפִים,</p>

<p>שֶׁמִּיָּדָיו הַקַּדַּחַת,</p>

<p>וְאֵדֵי־קֶטֶב מִמַּדְמֵנוֹת,</p>

<p>הַחֳלָאִים וְהַמָּוֶת&quot;.</p>

<br />
</blockquote>

<blockquote>
<p>וְלֹא שָׁכַח הַיְאַוַּתָּה</p>

<p>אֶת הַ<strong>מֶּמַהּ</strong> וְאֶת עֲצָתוֹ,</p>

<p>וּלְזִכָּרוֹן וּלְאוֹת־בְּרִיתוֹ</p>

<p>שָׁם צְרוֹר נֹצוֹת הָרָחָמָה</p>

<p>הַמַּאֲדִּימוֹת עַל הַקָּנֶה,</p>

<p>קְנֵה־מִקְטַרְתּוֹ לְתִפְאֶרֶת;</p>

<p>אַךְ אֶת אֹצְרוֹת <strong>מֶדְזִ&#8217;יסָגְוָן</strong>,</p>

<p>כָּל הַשָּׁלָל, שְׁלַל־מִלְחַמְתּוֹ,</p>

<p>אוֹתוֹ חָלַק בֵּין בְּנֵי־עַמּוֹ,</p>

<p>חֵלֶק כְּחֶלְקוֹ הוּא לָקָחוּ.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMGVpQVE9PSIsImV4cCI6bnVsbCwicHVyIjoiYmxvYl9pZCJ9fQ==--c36f884700b62a8978114e1117933e35209578ce/26.jpg" alt="26.jpg" />
<figcaption>26.jpg</figcaption>
</figure>

<blockquote>
<br />
</blockquote>

<h2 id="x.הַיְאַוַּתָּהמִתְחַתֵּן.">X. הַיְאַוַּתָּה מִתְחַתֵּן.</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMGlpQVE9PSIsImV4cCI6bnVsbCwicHVyIjoiYmxvYl9pZCJ9fQ==--913d29d82e5e7d268df4bd409269fff098ee7d3c/27.jpg" alt="27.jpg" />
<figcaption>27.jpg</figcaption>
</figure>

<blockquote>
<p>&quot;כְּחוּט הַיֶּתֶר עַל הַקֶּשֶׁת,</p>

<p>כֵּן הָאִשָּׁה אֶל הַגֶּבֶר:</p>

<p>הִיא תַּטֶּנּוּ – וְהוּא בָּהּ יִמְשׁוֹל,</p>

<p>תִּמְשְׁכֶנּוּ – וְאַחֲרָיו תֵּלֵךְ,</p>

<p>וְאֵין טוֹב הֱיוֹתָם אִישׁ לְבַדּוֹ&quot;.</p>

<br />
</blockquote>

<blockquote>
<p>כָּכָה חָשַׁב הַיְאַוַּתָה.</p>

<p>נַפְשׁוֹ כָּלְתָה, לִבּוֹ פָּחַד,</p>

<p>כָּל מַעְיָנָיו וַחֲלוֹמוֹתָיו</p>

<p>אַךְ בַּנָּאוָה &#8220;מִיכַל שׁוֹחֵק&#8221;.</p>

<p>וַיְהִי שׁוֹגֶה <strong>בְמִינֶהַהַּ</strong></p>

<p>הַרְחֵק בְּאֶרֶץ הַדַּקוֹטִים.</p>

<br />
</blockquote>

<blockquote>
<p>&quot;מִבְּנוֹת עַמְּךָ נַעֲרָה קְחָה־נָא, –</p>

<p>תַּזְהִירֶנּוּ אָז <strong>נוֹקוֹמִיס</strong> –</p>

<p>אַל תֵּימִינָה אַל תַּשְׂמְאִילָה</p>

<p>אֶל בַּת־נֵכָר לֹא יָדַעְנוּ.</p>

<p>כְּאֵשׁ שֶׁתּוּקַד בַּכִּירַיִם –</p>

<p>בַּת שְׁכֵנֵנוּ, בַּת שִׁבְטֵנוּ;</p>

<p>כְּאוֹר כֹּכָבִים, כְּאוֹר יָרֵחַ –</p>

<p>גַּם הַיָּפָה בִּבְנוֹת־נֵכָר&quot;.</p>

<br />
</blockquote>

<blockquote>
<p>כֵּן הִמְתִּיקָה סוֹד נוֹקוֹמִיס,</p>

<p>וְ הַיְאַוַּתָה עָנָה כָּכָה:</p>

<p>&quot;הוֹי, נוֹקוֹמִיס, אֵם אָהַבְתִּי!</p>

<p>מְתוּקָה אָמְנָם אֵשׁ־כִּירַיִם,</p>

<p>אַךְ אָהַבְתִּי אוֹר־כֹּכָבִים,</p>

<p>בְּאוֹר־יָרֵחַ תִּבְחַר נַפְשִׁי&quot;.</p>

<br />
</blockquote>

<blockquote>
<p>בְּכֹבֶד־רֹאשׁ נוֹקוֹמִיס עָנְתָה:</p>

<p>&quot;אַל, בְּנִי, תָּבִיא נַעֲרָה נִרְפָּה,</p>

<p>אַל נָא אִשָּׁה אֵין בָּהּ חֵפֶץ,</p>

<p>נַעֲרָה שֶׁיָּדֶיהָ לֵאוֹת,</p>

<p>אִשָּׁה שֶׁרַגְלֶיהָ כְּבֵדוֹת;</p>

<p>הַבֵא נַעֲרָה קַלַּת־רָגֶל,</p>

<p>הָאוֹהֶבֶת אֶת הַמְּלָאכָה&quot;.</p>

<br />
</blockquote>

<blockquote>
<p>בִּשְׂחוֹק קַל סָח הַיְאַוַּתָה:</p>

<p>&quot;יֶשְׁנָהּ בְּאֶרֶץ הַדַּקּוֹטִים</p>

<p>בַּת הַשָּׂב הָעוֹשֶׂה חִצִּים,</p>

<p>מִינֶהַהַּ – &#8220;מִיכַל שׂוֹחֵק&#8221;.</p>

<p>זֹאת הַיָּפָה בִּבְנוֹת־אָדָם</p>

<p>הָאהֱלָה אֲבִיאֶנָּה,</p>

<p>קַלַּת־רֶגֶל לְמִשְׁמַעְתֵּךְ</p>

<p>הִיא לָךְ תֶּהִי, – אוֹר־כֹּכָבִים,</p>

<p>זֹהַר־סַהַר, אֵשׁ־כִּירָיִם,</p>

<p>לִבְנֵי עַמִּי נֹגַהּ־חַמָּה&quot;.</p>

<br />
</blockquote>

<blockquote>
<p>אַךְ <strong>נוֹקוֹמִיס</strong> תַּעֲנֶּנוּ:</p>
</blockquote>

<blockquote>
<p>&quot;אַל תָּבִיאָה הָאֹהֱלָה</p>
</blockquote>

<blockquote>
<p>בַּת עַם־נֵכָר, בַּת <strong>דַּקּוֹטָה</strong>!</p>
</blockquote>

<blockquote>
<p>אַכְזָר מְאֹד לֵב הַ<strong>דַּקּוֹטִים</strong>,</p>

<p>רַבּוֹת אִתָּם גַּם נִלְחַמְנוּ,</p>

<p>קְרָבוֹת יִשְׁנָם טֶרֶם שְׁכַחְנוּם,</p>

<p>פְּצָעִים טֶרֶם עוֹד נִרְפָּאוּ&quot;.</p>

<br />
</blockquote>

<blockquote>
<p>בִּשְׂחוֹק קַל סָח הַיְאַוַּתָה:</p>

<p>&quot;וְלוּ אַךְ יַעַן זֹאת לָקַחְתִּי</p>

<p>אֶת הַנָּאוָה בַּת <strong>דַקּוֹטָה</strong>;</p>

<p>כִּי שִׁבְטֵינוּ יִתְאֶחָדוּ,</p>

<p>כִּי יִשָּׁכְחוּ קְרָבוֹת־קֶדֶם,</p>

<p>כִּי יֵרָפְאוּ פִּצְעֵי־עוֹלָם&quot;.</p>

<br />
</blockquote>

<blockquote>
<p>וְאֶל פְּנֵי אֶרֶץ <strong>הַדַּקּוֹטִים</strong>,</p>

<p>אֶרֶץ שֶׁנָּשֶׁיהָ יָפוֹת,</p>

<p>נָשָׂא רַגְלָיו <strong>הַיְאַוַּתָה</strong>.</p>

<p>עוֹשֶׂה דַּרְכּוֹ בֵּין עֲרָבוֹת,</p>

<p>בִּנְאוֹת דֶּשֶׁא וַאֲגַמִּים,</p>

<p>בְּיַעֲרֵי־עַד, בִּילֵל־דּוּמִיָּה.</p>

<p>בְּכֹחַ <strong>מוֹקַסִּינֵי</strong>־פְּלָאוֹת</p>

<p>צָעַד צַעַד מַהֲלַךְ פַּרְסָה,</p>

<p>אַךְ הַדֶּרֶךְ אָרְכָה מְאֹד לוֹ,</p>

<p>כִּי לְבָבוֹ רָץ וְיַּעֲבוֹר,</p>

<p>וַיְהִי עוֹשֶׂה דַּרְכּוֹ נִכְחוֹ.</p>

<p>עַד בֹּא בְאָזְנָיו רַעַשׁ מַיִם,</p>
</blockquote>

<blockquote>
<p>רַעַם אַשְׁדּוֹת <strong>מִינֶהַהַּ</strong> <a href="#fn:42" id="fnref:42" title="see footnote" class="footnote"><sup>42</sup></a>,</p>
</blockquote>

<blockquote>
<p>לוֹ יִקְרָאוּ מִן הַדְּמָמָה:</p>

<p>וְהוּא דּוֹבֵב: &quot;הוֹי צְלִיל נָעִים!</p>

<p>הָהּ, מֶה עָרֵב קוֹל הַקּוֹרֵא!&quot;</p>

<br />
</blockquote>

<blockquote>
<p>וּבַסְּבָךְ עַל שְׂפַת הַיָּעַר,</p>

<p>מְקוֹם יִתְלַכְּדוּ אוֹר וּצְלָלִים,</p>

<p>עֶדְרֵי צְבָאִים הָיוּ רוֹעִים,</p>

<p>אַךְ לֹא רָאוּ אֶת הַנָּעַר.</p>

<p>הוּא לַקֶשֶׁת שָׁח: &#8220;אַל תַּחְטִיא!&#8221;</p>

<p>שָׁח לַחֵץ: &#8220;אַל תִּסוֹג אָחוֹר!&#8221;</p>

<p>וַיְשַׁלִּחֵהוּ הַמַּטָּרָה,</p>

<p>חֵץ רְנָנוֹת בְּלֵב הַצְּבִיָּה.</p>

<p>עֲלֵי כְתֵפָיו שָׂם אֶת צֵידוֹ</p>

<p>וַיְהִי נֶחְפָּז דַּרְכּוֹ הָלְאָה.</p>

<br />
</blockquote>

<blockquote>
<p>עַל הַפֶּתַח, פֶּתַח אָהֳלוֹ,</p>

<p>הַרְחֵק בְּאֶרֶץ <strong>הַדַּקוֹטִים</strong></p>

<p>שָׁם הַשָּׂב הָעוֹשֶׂה חִצִּים</p>

<p>יָשַׁב עוֹשֶׂה רָאשֵׁי חִצִּים,</p>

<p>רָאשֵׁי חִצִּים – אַבְנֵי יָשְׁפֵּה,</p>

<p>רָאשִׁים אַבְנֵי הַכַּלְצִידוֹן.</p>

<p>אִתּוֹ יָשְׁבָה כְּלִילַת־יָפְיָהּ</p>

<p>הַנֶּחְמָדָה <strong>מִינֶהַהַּ</strong>,</p>

<p>בִּתּוֹ הִיא, הִיא &#8220;מִיכַל שׁוֹחֵק&#8221;,</p>

<p>וּמַחְצֶלֶת קָנִים עָשְׂתָה,</p>

<p>וְהַשָּׂב בֶּעָבַר הָגָה,</p>

<p>רָזֵי־עָתִיד חָלְמָה בִּתּוֹ.</p>

<br />
</blockquote>

<blockquote>
<p>זָכוֹר זָכָר הוּא יְמֵי־קֶדֶם,</p>

<p>עֵת גַּם הוּא בַּחִצִּים יָצָא,</p>

<p>דָּלַק אַחֲרֵי צְבִי וּרְאֵמִים</p>

<p>בָּעֲרָבוֹת וּבַנְּחָלִים,</p>
</blockquote>

<blockquote>
<p>יָרָה בְּאַוְזֵי־מִדְבָּר – <strong>וַוַּהּ</strong>,</p>
</blockquote>

<blockquote>
<p>שֶׁבַּהֲמוּלָּה פֵּרְשׂוּ נֶגְבָּה;</p>

<p>זָכַר גְּדוּדֵי לוֹחֲמִים אֵלֶּה,</p>

<p>שֶׁאַךְ אֶצְלוֹ קָנוּ חִצִּים,</p>

<p>בִּלְעֲדֵיהֶם לְחוֹם לֹא עָצְרוּ.</p>

<p>הַגִּבּוֹרִים הָעֲדִינִים</p>

<p>אָפְסוּ הָהּ כְּבָר מִן הָאָרֶץ!</p>

<p>עַתָּה גֶּבֶר נִדְמֶה לְאִשָּׁה,</p>

<p>אַךְ בִּלְשׁוֹנוֹ יְתַגָּר לָחֶם.</p>

<br />
</blockquote>

<blockquote>
<p>מַעְיָנֶיהָ הִיא בַּצַיָּד,</p>

<p>בֶּן עַם־נֵכָר וְאֶרֶץ זָרָה,</p>

<p>נַעַר זָקוּף כֻּלּוֹ נֶחְמָד,</p>

<p>בָּא אַךְ פַּעַם אֶל אָבִיהָ</p>

<p>בְּבֹקֶר אָבִיב לִקְנוֹת חִצִּים.</p>

<p>אֵחַר שֶׁבֶת תּוֹךְ אֲהָלָם,</p>

<p>הִרְבָּה לַעֲמוֹד עַל הַפֶּתַח,</p>

<p>וּכְשֶׁהָלַךְ פָּנָה אַחֲרָיו.</p>

<p>וְאָבִיהָ הִלְלָהוּ,</p>

<p>הִרְבָּה הַלֵּל רוֹב חָכְמָתוֹ,</p>

<p>הִרְבָּה הַלֵּל אֹמֶץ לִבּוֹ.</p>

<p>הַעוֹד יָשׁוּב לִקְנוֹת חִצָּיו</p>

<p>אֵצֶל אַשְׁדּוֹת מִינֶהַהַּ?</p>

<p>יָדָהּ נָחָה עַל מַחְצַלְתָּהּ,</p>

<p>וְחוֹלֶמֶת עֵינָהּ נָשְׂאָה.</p>

<br />
</blockquote>

<blockquote>
<p>וּבְהֶגְיוֹנָם שְׁנֵיהֶם פִּתְאֹם</p>

<p>שָׁמְעוּ קוֹל בָּא, רַעַשׁ עָלִים,</p>

<p>וַיּוֹפִיעַ לְעֵינֵיהֶם</p>

<p>הַיְאַוַּתָּה מִן הַיָּעַר.</p>

<p>שְׁלַל־אַרְגָמָן אָדְמָה לֶחְיוֹ,</p>

<p>וְהַצְּבִיָּה עַל פְּנֵי שִׁכְמוֹ.</p>

<br />
</blockquote>

<blockquote>
<p>וְהַשָּׂב הָעוֹשֶׂה חִצִּים</p>

<p>מִהֵר קוּם וּבְכֹבֶד־רֹאשׁוֹ</p>

<p>הִבִּיט אֶל הַבָּא הַנָּעַר,</p>

<p>הִשְׁלִיךְ חִצּוֹ טֶרֶם כִּלָּה,</p>

<p>הִפְצִיר בּוֹ כִּי יָסוּר אֵלָיו,</p>

<p>אָמַר בְּקוּמוֹ קַדֵּם פָּנָיו:</p>

<p>&#8220;שָׁלוֹם תָּבֹא, הַיְאַוַּתָּה!&#8221;</p>

<br />
</blockquote>

<blockquote>
<p>וּמִשִּׁכְמוֹ הַיְאַוַּתָּה</p>

<p>הוֹרִיד צֵידוֹ עַל הָאָרֶץ,</p>

<p>אֶל פְּנֵי רַגְלַי <strong>מִינֶהַהַּ</strong>.</p>

<p>וַתִּתְבּוֹנֵן בּוֹ הַנַּעֲרָה</p>

<p>מִמַּחְצַלְתָּהּ־קָנִים רַכּוֹת,</p>

<p>נָשְׂאָה קוֹלָהּ חוֹדֵר לֵבָב:</p>

<p>&#8220;שָׁלוֹם תָּבֹא, הַיְאַוַּתָּה!&#8221;</p>

<br />
</blockquote>

<blockquote>
<p>וְהָאֹהֶל הָיָה גָדוֹל</p>

<p>וּמְאֹד נִרְחָב, עָשׂוּי כֻּלּוֹ</p>

<p>עֹרוֹת צְבָאִים מַלֻבָּנִים;</p>

<p>וְעַל הַיְרִיעוֹת מַעֲשֵׂה תַּבְנִית</p>

<p>כָּל אֱלִילֵי עַם <strong>דַּקּוֹטָה</strong>.</p>

<p>וְכֹה רָם הַפֶּתַח – עַד כִּי</p>

<p>הַיְאַוַּתָּה טֶרֶם יָבֹא</p>

<p>הֵשַׁח אַךְ מְעַט אֶת רֹאשׁוֹ,</p>

<p>אַךְ כִּמְעַט נוֹצוֹתָיו־נֶשֶׁר</p>

<p>בּוֹ נָגְעוּ טֶרֶם יָבֹא.</p>

<br />
</blockquote>

<blockquote>
<p>אָז גַּם תָּקוּם מִן הָרִצְפָּה</p>

<p>מִינֶהַהַּ – &#8220;מִיכַל שׁוֹחֵק&#8221;,</p>

<p>אֶת מַחְצַלְתָּהּ חִישׁ הֵנִיחָה,</p>

<p>וְנָתוֹן לֶאֱכוֹל לִפְנֵיהֶם.</p>

<p>מַיִם נָתְּנָה, מֵי־מַעְיָנִים,</p>

<p>שָׂמָה אֹכֶל בִּכְלִי־חֶרֶס,</p>

<p>שָׂמָה מַיִם בְּסֵפֶל זִסְפּוֹן,</p>

<p>וַתֵּתַצַּב מַאֲזִינָה</p>

<p>אֶת כָּל דִּבְרֵי הַיְאַוַּתָּה</p>

<p>וַאֲשֶׁר יַעֲנֶה לוֹ אָבִיהָ;</p>

<p>אַךְ לֹא פָּצְתָה שִׂפְתוֹתֶיהָ,</p>

<p>וְאֶת דְּבָרֶיהָ לֹא הִשְׁמִיעָה.</p>

<br />
</blockquote>

<blockquote>
<p>כַּחֹלֶמֶת הֶאֱזִינָה</p>

<p>אֶל כָּל דִּבְרֵי הַיְאַוַּתָּה,</p>

<p>כַּאֲשֶׁר תֵּאַר אֶת נוֹקוֹמִיס,</p>

<p>שֶׁבְּיַלְדוּתוֹ כִּלְכְּלָה אוֹתוֹ;</p>

<p>כַּאֲשֶׁר תֵּאַר אֶת מֵרֵעָיו,</p>

<p>אֶת הַמְּשׁוֹרֵר <strong>טְשַׁיְבַּיְאַבּוֹס</strong></p>

<p>וְאֶת הָאִישׁ הֶחָסוֹן <strong>קְוַזִּינְדְּ</strong>,</p>

<p>וְאֶת הַטּוֹב וְאֶת כָּל הָאֹשֶׁר</p>

<p>בְּאֶרֶץ חֶמְדָה, בְּאֶרֶץ שְׁקֵטָה,</p>

<p>הֵן הִיא אֶרֶץ הָאֹגִ&#8217;בְּוִים.</p>

<br />
</blockquote>

<blockquote>
<p>&quot;כְּתֹם הַקְּרָב וּתְשֻׁאוֹת לָחֶם,</p>

<p>יַרְחֵי־קְרָב וּשְׁפִיכַת דָּמִים,</p>

<p>יִפְרַח שָׁלוֹם בֵּין <strong>אֹגִ&#8217;בְּוִים</strong></p>

<p>וּבֵין שֵׁבֶט <strong>הַדַּקּוֹטִים</strong>&quot; –</p>

<p>כָּכָה אָמַר הַיְאַוַּתָּה,</p>

<p>בְּשָׂפָה רָפָה הוֹסִיף כָּכָה: –</p>

<p>&quot;לְמַעַן יָנוּב שְׁלוֹם־עוֹלָמִים</p>

<p>וְיֶחֱזַק חוּט זֶה הַמְּקַשְׁרֵנוּ,</p>

<p>לְאִשָּׁה תְּנָה לִי זֹאת הַנַּעֲרָה,</p>

<p><strong>מִינֶהַהַּ</strong> – &#8220;מִיכַל שׁוֹחֵק&#8221;,</p>

<p>הִיא יְפַת בְּנוֹת <strong>הַדַּקוֹטִים</strong>&quot;.</p>

<br />
</blockquote>

<blockquote>
<p>וְהַשָּׂב הָעוֹשֶׂה חִצִּים</p>

<p>שָׁהָה שָׁעָה טֶרֶם יַעֲנֶה,</p>

<p>הוֹסִיף עַשֵּׁן, בּוֹשֵׁשׁ לַעֲנוֹת;</p>

<p>בְּגָאוֹן הִבִּיט בְּהַיְאַוַּתָּה,</p>

<p>בְּאַהֲבָה הִבִּיט &#8220;בְּמִיכַל שׁוֹחֵק&#8221;.</p>

<p>בְּהַדְרַת פָּנָיו עָנָה כָּכָה:</p>

<p>&quot;כֵּן! אִם יֵשׁ לֵב מִינֶהַהַּ,</p>

<p>גַּלִּי לִבֵּךְ, מִינֶהַהַּ!&quot;</p>

<br />
</blockquote>

<blockquote>
<p>וְהַנָּאוָה מִינֶהַהַּ</p>

<p>רֶגַע עָמְדָה וְהִיא נָבוֹכָה,</p>

<p>וּפִי־שֶׁבַע תִּיף הַנַּעֲרָה</p>

<p>בִּצְנִיעוּתָהּ, בִּמְבוּכָתָהּ;</p>

<p>בּוֹשָׁה נִגְּשָׁה אֶל הַנַּעַר,</p>

<p>שֶׁפִי יָשְׁבָה אָז עַל יָדוֹ,</p>

<p>וְשִׂפְתוֹתֶיהָ נָעוֹת, רָפוֹת:</p>

<p>&#8220;כֵּן! אַחֲרֶיךָ אֵלֵךְ, אִישִׁי!&#8221;</p>

<br />
</blockquote>

<blockquote>
<p>כֵּן הִתְחַתֵּן הַיְאַוַּתָּה,</p>

<p>כָּכָה אֵרַשׂ לוֹ לְאִשָּׁה</p>

<p>בַּת הַשָּׂב הָעוֹשֶׂה חִצִּים,</p>

<p>יוֹשֵׁב אֶרֶץ הַדַּקּוֹטִים.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMG1pQVE9PSIsImV4cCI6bnVsbCwicHVyIjoiYmxvYl9pZCJ9fQ==--6bfd5d2845efbdfeb0f3a748166b5d5d3677edd5/28.jpg" alt="28.jpg" />
<figcaption>28.jpg</figcaption>
</figure>

<blockquote>
<p>מִן <strong>הַוִּיגְוַם</strong> יָצֹא יָצָא</p>

<p>עִם הַנָּאוָה &#8220;מִיכַל־שׁוֹחֵק&#8221;,</p>

<p>שְׁלוּבֵי־זְרֹע הִתְהַלָּכוּ</p>

<p>בִּנְאוֹת־יַעַר וּבֶאָחוּ,</p>

<p>וַיִּוָֹתֵר גַּלְמוּד, עַרְעָר</p>

<p>פֶּתַח אָהֳלוֹ הַזָּקֵן.</p>

<p>מִמֶּרְחַקִּים בָּא בְאָזְנֵיהֶם</p>

<p>קוֹל מֵי־אַשְׁדּוֹת מִינֶהַהַּ:</p>

<p>&#8220;שָׁלוֹם, שָׁלוֹם, מִינֶהַהַּ!&#8221;</p>

<br />
</blockquote>

<blockquote>
<p>וְהַשָּׂב הָעוֹשֶׂה חִצִּים</p>

<p>שָׁב לִמְלַאכְתּוֹ אֶל הַחִצִּים,</p>

<p>עַל הַפֶּתַח יָשַׁב גַּלְמוּד,</p>

<p>אֶל לִבָּתּוֹ דּוֹבֵב, הוֹגֶה:</p>

<p>&quot;כֵּן תַּעַזְבוּנוּ, הָהּ בְּנוֹתֵינוּ</p>

<p>הַנֶּחְמָדוֹת, הַנֶּאֱהָבוֹת,</p>

<p>כְּתֹם כֹּחֵנוּ כִּי זָקָּנּוֹּ;</p>

<p>נַעַר בָּא בַּכְּפָר מִתְהַלֵּךְ,</p>

<p>זָר בֶּחָלִיל בָּא מֵרִיעַ,</p>

<p>עוֹטֶה עֶדְיוֹ נֹצוֹת נֶשֶׁר,</p>

<p>וּמִבְּנוֹת הַכְּפָר לַיָּפָה</p>

<p>יִרְמוֹז – אַחֲרָיו הִיא הוֹלֶכֶת,</p>

<p>בְּאַהֲבַת זָר זֶה הַכֹּל תַּעֲזֹב&quot;.</p>

<br />
</blockquote>

<blockquote>
<p>הָהּ, מֶה עָלֵז הָיָה דַּרְכָּם</p>

<p>בֵּין יְעָרוֹת חִסְרֵי־גְבוּלִים,</p>

<p>בֵּין הֶהָרִים וְהַכָּרִים,</p>

<p>בַּגֵּיאָיוֹת וּבִנְהָרוֹת.</p>

<p>קַלּוּ כַּנְפֵי־זְמָן לנָּעַר,</p>

<p>וְאִם הִתְנַהֲלוּ לְאִטָּם,</p>

<p>וְאַף אִם פִּגֵּר הַיְאַוַּתָּה</p>

<p>לִבְלִי תִּיעַף <strong>מִינֶהַהַּ</strong>.</p>

<br />
</blockquote>

<blockquote>
<p>עַל כַּפּוֹתָיו אֶת הָעַלְמָה</p>

<p>נָשָׂא דֶרֶךְ נַהֲרוֹת אֵיתָן.</p>

<p>כְּנוֹצָה קַלָּה לוֹ נֶחְשָׁבָה,</p>

<p>כְּנוֹצַת נֶשֶׁר בַּעֲדִי רֹאשׁוֹ.</p>

<p>בַּעֲבִי־הַיַּעַר פִּנָה</p>

<p>מִשְׁעוֹל לָהּ בַּל תִּגּוֹף רַגְלָהּ,</p>

<p>עַנְפֵי עֵצִים כָּפַף סָבִיב,</p>

<p>עָשָׂה בָּמוֹ מְלוֹן־עֲנָפִים,</p>

<p>מִשְׁכָּב וּרְפִידָתוֹ עָלִים;</p>

<p>וּבַפֶּתַח הִבְעִיר מְדוּרָה</p>

<p>פְּרִי אַלּוֹנִים, בַּדֵּי אֵלָה.</p>

<br />
</blockquote>

<blockquote>
<p>רוּחוֹת רַכּוֹת אָרְחוּ אִתָּם</p>

<p>בּגֵּיאָיוֹת וּבַיְּעָרוֹת;</p>

<p>כֹּכְבִֵי־נֶשֶׁף מִמְּרוֹם־שִׁבְתָּם</p>

<p>כָּל הַלַּיְלָה שָׁמְרוּ לְרֹאשָׁם;</p>

<p><strong>אַדְשִׁידוֹמָה</strong>, הוּא הַסְּנָאִי</p>

<p>הִבִּיט בָּמוֹ, בַּנֶּאֱהָבִים,</p>

<p>מִמּוֹשָׁבוֹ בְעֵץ הָאַלּוֹן;</p>

<p>וְהַשָּׁפָן מִהֵר לָנוּס</p>

<p>מִן הַדֶּרֶךְ בָּהּ דָּרָכוּ,</p>

<p>עַל אֲחוֹרָיו לְיַד מְאוּרָתוֹ</p>

<p>יָשַׁב, הִבִּיט בַּנֶּאֱהָבִים.</p>

<br />
</blockquote>

<blockquote>
<p>וּמֶה עָלֵז דַּרְכָּם בָּיְתָה!</p>

<p>בַּעֲלֵי־כָּנָף שִׁיר הֵרִיעוּ,</p>

<p>שִׁירֵי־אֹשֶׁר, שִׁירֵי־פֶּלֶא,</p>

<p>הָאַֹוֵיסַהּ – יַרְגּוּז כָּחֹל</p>

<p>שָׁר: &quot;אַשְׁרֶיךָ, הַיְאַוַּתָּה!</p>

<p>מַה טּוֹב חֶלְקְךָ בְּמִינֶהַהַּ&quot;.</p>
</blockquote>

<blockquote>
<p><strong>הָאָפֶּטְשִׁי</strong> – חַכְלִיל־גָּרוֹן</p>
</blockquote>

<blockquote>
<p>שָׁר: &quot;אַשְׁרַיִךְ, מִינֶהַהַּ!</p>

<p>חֶלְקֵךְ טוֹב בֶּעָדִין אִישֵׁךְ&quot;.</p>

<p>מִשָּׁמַיִם הִבִּיט בָּמוֹ</p>

<p>שֶׁמֶשׁ נֶהְדָּר וְכֹה עָנָה:</p>

<p>&quot;אַהֲבַת־רֵעִים – נֹגַהּ שֶׁמֶשׁ,</p>

<p>צִלְלֵי חֹשֶׁךְ – שִׂנְאַת־חִנָּם.</p>

<p>וְהַחַיִּים – אוֹר וּצְלָלִים</p>

<p>בָּם מְשַׁמְשִׁים בָּעַרְבוּבְיָה.</p>

<p>בְּאַהֲבָה תִּמְשֹׁל, הַיְאַוַּתָּה!&quot;</p>

<br />
</blockquote>

<blockquote>
<p>מִשָּׁמַיִם הִבִּיט בָּמוֹ</p>

<p>הַיָּרֵחַ וְנֹגַהּ קֶסֶם</p>

<p>מִלֵּא מְלוֹנָם וְכֹה עָנָה:</p>

<p>&quot;הַיּוֹם נִתַּן לַעֲבוֹדָה,</p>

<p>וְהַלַּיְלָה תּוֹר הַמְּנוּחָה.</p>

<p>עַז הָאִישׁ, הָאִשָּׁה רָפָה;</p>

<p>בְּאֹרֶךְ־אַפָּהּ תִּמְשֹׁל אִשָּׁה&quot;.</p>

<br />
</blockquote>

<blockquote>
<p>כָּכָה שָׁבוּ הֵם הַבַּיְתָה,</p>

<p>כָּכָה הֵבִיא הַיְאַוַּתָּה</p>

<p>הַאֹהֱלָה לְ<strong>נוֹקוֹמִיס</strong></p>

<p>אוֹר־יָרֵחַ, אוֹר־כֹּכָבִים,</p>

<p>אוֹר־אֵשׁ תּוּקַד בַּכִּירָיִם,</p>

<p>נֹגַהּ־חַמָּה לִבְנֵי עַמּוֹ</p>

<p>אֶת הַנָּאוָה מִינֶהַהַּ,</p>

<p>אֶת הַיָּפָה בִּבְנוֹת־אָדָם,</p>

<p>בִּבְנוֹת אֶרֶץ הַדַּקּוֹטִים,</p>

<p>אֶרֶץ שֶׁנָּשֶׁיהָ יָפוֹת.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMHFpQVE9PSIsImV4cCI6bnVsbCwicHVyIjoiYmxvYl9pZCJ9fQ==--8babd4e43d601e033c84cea20f766033bf2355e6/29.jpg" alt="29.jpg" />
<figcaption>29.jpg</figcaption>
</figure>

<blockquote>
<br />
</blockquote>

<h2 id="xi.מִשְׁתֵּהחֲתֻנַּתהַיְאַוַּתָּה.">XI. מִשְׁתֵּה חֲתֻנַּת הַיְאַוַּתָּה.</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMHVpQVE9PSIsImV4cCI6bnVsbCwicHVyIjoiYmxvYl9pZCJ9fQ==--1cec3ce449ed1f6a01534f36fd9a17fbfc976f0e/30.jpg" alt="30.jpg" />
<figcaption>30.jpg</figcaption>
</figure>

<blockquote>
<p>עַתָּה שִׁמְעוּ אֵיכָה יָצָא</p>
</blockquote>

<blockquote>
<p>בִּמְחוֹלוֹתָיו פּוֹ־פּוֹק־קִיוִיס <a href="#fn:43" id="fnref:43" title="see footnote" class="footnote"><sup>43</sup></a></p>
</blockquote>

<blockquote>
<p>בְּיוֹם חֲתֻנַּת הַיְאַוַּתָּה;</p>

<p>אֵיכָה שׁוֹרֵר טְשַׁיְבַּיְאַבּוֹס,</p>

<p>הוּא הָעֶלְיוֹן עַל הַמְּשׁוֹרְרִים,</p>

<p>שִׁירֵי אַהֲבָה וְגַעֲגוּעִים;</p>

<p>אֵיכָה סִפֵּר יַגּוּ זָקֵן</p>

<p>אֶת סִפּוּרָיו הַמַּפְלִיאִים,</p>

<p>לְמַעַן יִרֶב גִּיל הַחֲתֻנָּה,</p>

<p>לְמַעַן יִשְׂמְחוּ הַקְּרוּאִים,</p>

<p>לְמַעַן תֶּעֱרַב לָמוֹ עִתָּם.</p>

<br />
</blockquote>

<blockquote>
<p>וְהַשִּׂמְחָה מַה נֶּהְדָּרָה</p>

<p>בְּיוֹם חֲתֻנַּת הַיְאַוַּתָּה!</p>

<p>כָּל כְּלִי־שָׁרֵת – עֵץ הָאֵלָה,</p>

<p>לְבָנִים וּמְמֹרָטִים הֵיטֵב,</p>

<p>הַמִּזְלָגוֹת – קַרְנֵי־רֵמִים,</p>

<p>שְׁחוֹרִים וּמְחֻטָּבִים הֵיטֵב.</p>

<br />
</blockquote>

<blockquote>
<p>וּמַלְאָכִים קַלִּים שָׁלְחָה,</p>

<p>בְּכָל הַכְּפָר נוֹקוֹמִיס שָׁלְחָה</p>

<p>וּבִידֵיהֶם עַנְפֵי־עָבוֹת,</p>

<p>לִהְיוֹת אוֹת לְבֹא הַקְּרוּאִים,</p>

<p>לִהְיוֹת אוֹת לַגִּיל וְלַמִּשְׁתֶּה;</p>

<p>וַיָּבֹאוּ כָּל הַקְּרוּאִים,</p>

<p>שְׂמֵחִים בָּאוּ אֶל הַמִּשְׁתֶּה,</p>

<p>בְּבִגְדֵיהֶם, בִּגְדֵי־חֲמוּדוֹת,</p>

<p>כָּתְנוֹת־עוֹר וַעֲדָיֵי־וַמְפּוּם,</p>

<p>וּמְקֻשָּׁטִים בְּפוּךְ וְנוֹצוֹת,</p>

<p>בְּרִקְמוֹת פְּנִינִים וּזְגוּגִיּוֹת.</p>

<br />
</blockquote>

<blockquote>
<p>וַיֹּאכֵלוּ לָרִאשׁוֹנָה</p>
</blockquote>

<blockquote>
<p>בְּשַׂר <strong>שִׁבּוּטָה</strong> וּזְאֵב־מַיִם,</p>
</blockquote>

<blockquote>
<p>יְדֵי נוֹקוֹמִיס בִּשְׁלוּ אוֹתָם,</p>
</blockquote>

<blockquote>
<p>אַחַר <strong>פִּימִיקַן</strong><a href="#fn:44" id="fnref:44" title="see footnote" class="footnote"><sup>44</sup></a>, גַּב פָּרִים,</p>
</blockquote>

<blockquote>
<p>מֹחַ רְאֵם וּבְשַׂר הַצְּבָאִים,</p>

<p>וְעֻגוֹת אֹרֶז־תּוּרְמִית צְהֻבּוֹת,</p>

<p>וְאֹרֶז־בָּר הַצָּץ בִּיעָרוֹת.</p>

<br />
</blockquote>

<blockquote>
<p>אַךְ הַנֶּאְדָּר הַיְאַוַּתָּה,</p>

<p>וְהַנְּעִימָה מִינֶהַהַּ</p>

<p>וְנוֹקוֹמִיס בַּת־הֶחָיִל</p>

<p>הֵם לֹא טָעֲמוּ מִן הַכֵּרָה,</p>

<p>הֵם אַךְ שֵׁרְתוּ אֶת הַבָּאִים,</p>

<p>אֶת הַמְּסֻבִּים וַיִּדּוֹמוּ.</p>

<br />
</blockquote>

<blockquote>
<p>וּכְכַלּוֹת הַקְּרוּאִים לֶאֱכוֹל</p>

<p>מַהֵר־חִישׁ נוֹקוֹמִיס תּוֹצִיא</p>

<p>מִן הַשַּׂק, שַׂק עוֹרוֹת זָמֶר,</p>

<p>הַמִּקְטָרוֹת, הָעֲשׂוּיוֹת</p>

<p>בְּאֶבֶן מַאְדִּימָה, מִלְּאָה</p>

<p>אוֹתָן טַבַּק מִן הַנֶּגֶב.</p>

<p>טַבַּק בָּלוּל קְלִפַּת עָרָב</p>

<p>וַעֲשָׂבִים נוֹתְנִים רֵיחַ.</p>

<br />
</blockquote>

<blockquote>
<p>אַחַר אָמְרָה: &quot;פּוֹ־פּוֹק־קִיוִיס,</p>
</blockquote>

<blockquote>
<p>צֵא כָּעֵת בִּמְחוֹלוֹתֶיךָ,</p>

<p>צֵא &quot;<strong>בִּמְחוֹל הַדַּל</strong>” לְפָנֵינוּ,</p>

<p>לְמַעַן יִגְדַּל גִּיל הַמִּשְׁתֶּה,</p>

<p>לְמַעַן יִשְׂמְחוּ הַקְּרוּאִים,</p>

<p>לְמַעַן תֶּעֱרַב לָמוֹ עִתָּם&quot;.</p>

<br />
</blockquote>

<blockquote>
<p>וּמִתּוֹךְ הַקָּהָל יָקוּם</p>
</blockquote>

<blockquote>
<p>פּוֹ־פּוֹק־קִיוִיס יְפֵה־הַתֹּאַר,</p>
</blockquote>

<blockquote>
<p>נִרְפֶּה הָיָה וְאִישׁ־תְּכָכִים,</p>

<p>עָלֵז, שָׂשׂ עַל תַּעֲלוּלִים,</p>

<p>וְקֹרָא לוֹ: אֱוִיל הַסָּעַר.</p>

<br />
</blockquote>

<blockquote>
<p>וְיָדָיו רַב לוֹ בְשַׁעֲשׁוּעִים,</p>

<p>וּבִמְחוֹלוֹת עַל פְּנֵי קֶרַח,</p>

<p>אַף בִּשְׂחוֹק כַּדּוּרִים וְקוּבְיָה,</p>

<p>שְׂחוֹק הַקּוּבְיָה הוּא <strong>פֹּגֶסֶנְגְּ</strong>,</p>

<p>וּבִשְׂחוֹק <strong>הַקּוֹנְטַסֹּאָה</strong> –</p>

<p>שְׂחוֹק חַרְצַנֵּי הָאֲגַסִּים.</p>

<br />
</blockquote>

<blockquote>
<p>וְאִם בְּפִי כָּל הַגִּבּוֹרִים</p>

<p>שְׁמוֹ מִנֹּאָץ, וְאִם לוֹ קָרְאוּ</p>
</blockquote>

<blockquote>
<p>רַךְ־הַלֵּבָב – <strong>שָׁגָדַיַּהּ</strong>,</p>
</blockquote>

<blockquote>
<p>נִרְפֶּה, עָצֵל, מְשַׂחֵק בְּקוּבְיָה, –</p>

<p>הוּא לֹא שָׂם לֵב לְדִבְרֵיהֶם,</p>

<p>הוּא לֹא שָׁעָה אֱלֵי לַעֲגָם,</p>

<p>יַעַן אָהֲבוּ הַנָּשִׁים</p>

<p>וְהַנְּעָרוֹת אֶת הַנָּאוֶה,</p>

<p>אֶת הַיָּפֶה פּוֹ־פּוֹק־קִיוִיס.</p>

<br />
</blockquote>

<blockquote>
<p>עָלָיו כְּתֹנֶת עוֹר אַיָּלָה,</p>

<p>לְבָנָה, רַכָּה וּמִסְגֶּרֶת</p>

<p>סָבִיב לָהּ עוֹר חֹלֶד סְנָאִים,</p>

<p>וְרִקְמַת פְּנִינִים וּזְגוּגִיּוֹת;</p>

<p>וּמַגָּפָיו עוֹרוֹת צְבָאִים</p>

<p>וּמִסְגְּרוֹתָם סָבִיב עוֹרוֹת</p>

<p>חֹלֶד־סְנָאִים וְשַׂעֲרוֹת קִפּוֹד;</p>

<p>מִכְנָסַיִם לוֹ עוֹר־אַיָּל,</p>

<p>בְּרִקְמוֹת פְּנִינִים וּזְגוּגִיּוֹת,</p>

<p>וְשַׂעֲרוֹת קִפּוֹד, וַעֲדִי רֹאשׁוֹ</p>

<p>נוֹצוֹת בַּרְבּוּר־זֶמֶר יָפוֹת;</p>

<p>עַל עֲקֵבָיו זַנְבוֹת־שׁוּעָל,</p>

<p>וּבִימִינוֹ מַשָּׁב נֶהְדָּר,</p>

<p>וּבִשְׂמֹאלוֹ הַמִּקְטָרֶת.</p>

<br />
</blockquote>

<blockquote>
<p>פָּנָיו מְשׁוּחִים אָדֹם וְצָהֹב,</p>

<p>קַוֵּי תְכֵלֶת וְאַרְגָּמָן,</p>

<p>וְתַלְתַּלָּיו לוֹ עֲשׂוּיִם,</p>

<p>כְּשַׂעֲרוֹת נָשִׁים, שְׁתֵּי מַחֲלָפוֹת,</p>

<p>מְשׁוּחוֹת בְּשֶׁמֶן וּמַבְהִיקוֹת,</p>

<p>וַאֲטַרְתָּן עִשְׂבּוֹת־רֵיחַ,</p>

<p>וְיוֹרְדוֹת הֵן עַל פְּנֵי הַמֵּצַח.</p>

<br />
</blockquote>

<blockquote>
<p>כָּכָה הָיָה פּוֹ־פּוֹק־קִיוִיס,</p>

<p>בְּקוּמוֹ אָז מִתּוֹךְ הַקָּהָל,</p>

<p>אֶל קוֹל עֻגָב וּמַנְגִּינוֹת,</p>

<p>רַעַם תֻּפִּים וּשְאוֹן קוֹלוֹת,</p>

<p>כָּכָה קָם מִתּוֹךְ הַקָּהָל,</p>

<p>וּבִמְחוֹלוֹת־קֶסֶם יָצָא.</p>

<br />
</blockquote>

<blockquote>
<p>וַתְּהִי רֵאשִׁית דַּרְכּוֹ יָצָא,</p>

<p>צוֹעֵד לְאִטּוֹ, יָקָר הוֹלֵךְ,</p>

<p>בֵּין אַלּוֹנִים נִגְלֶה, נֶעְלָם,</p>

<p>בֵּין הָאוֹרוֹת, בֵּין הַצְּלָלִים,</p>

<p>צוֹעֵד חֶרֶשׁ צַעֲדֵי־לָיִשׁ.</p>

<p>אַחַר מִהֵר נִבְהָל, נֶחְפָּז,</p>

<p>סָחוֹר סָחוֹר דּוֹלֵג, קוֹפֵץ</p>

<p>מֵעַל רָאשֵׁי כָּל הַמְּסֻבִּים,</p>

<p>נִשָּׂא סוֹבֵב אֶת הָאֹהֶל.</p>

<p>וַיָּרוּמוּ וַיֵּצֵאוּ</p>

<p>בְּעִקְבוֹתָיו עָלִים נוֹשְׁרִים,</p>

<p>וְעָבֵי־אָבָק וְרוּחַ עַזָּה</p>

<p>פָּרְצוּ אַחֲרָיו בַּמַּעְגָּלִים.</p>

<br />
</blockquote>

<blockquote>
<p>אַחַר בָּא עַד שְׂפַת הַמַּיִם,</p>

<p>שְׂפַת הַיָּם הַגָּדוֹל וְחֻפָּיו,</p>

<p>וַיִּתְהוֹלֵל, כַּמִּשְׁתּוֹלֵל,</p>

<p>מַכֶּה בְּרַגְלָיו בְּעֹז בַּחוֹל שָׁם,</p>

<p>וַיְפַזְרֶנּוּ אֶל כָּל עֵבֶר,</p>

<p>עַד הֱיוֹת הָרוּחַ – סָעַר,</p>

<p>וְעָבֵי־חוֹל הִתְפָּרְצוּ בְּשָׁאוֹן,</p>

<p>כַּאֲשֶׁר תִּסְעַר סֹעַת־שֶׁלֶג.</p>

<p>וַיְסֹעֲרוּ אָז וַיְכֻסּוּ</p>

<p>חֻפֵּי־יָם הַחוֹל הַנִּשָּׂא,</p>
</blockquote>

<blockquote>
<p>הֵמָּה גִּבְעוֹת <strong>נֶגּוֹ־וָדְשׁוּ</strong> <a href="#fn:45" id="fnref:45" title="see footnote" class="footnote"><sup>45</sup></a>.</p>

<br />
</blockquote>

<blockquote>
<p>כָּכָה יָצָא בִמְחוֹלוֹתָיו</p>
</blockquote>

<blockquote>
<p><strong>מְחוֹל הָאֶבְיוֹן</strong> פּוֹ־פּוֹק־קִיוִיס.</p>
</blockquote>

<blockquote>
<p>וּכְכַלּוֹתוֹ אוֹתוֹ יָשׁוּב</p>

<p>אֶל הַמְּסֻבִּים, פָּנָיו שׂוֹחֲקוֹת,</p>

<p>יָשַׁב מַשִּׁיב אֶת הָרוּחַ</p>

<p>בְּמַשָּׁבוֹ נוֹצוֹת־תֻּכִּים.</p>

<br />
</blockquote>

<blockquote>
<p>אַחַר אָמְרוּ לִטְשַׁיְבַּיְאַבּוֹס,</p>

<p>לוֹ לְרֵעַ הַיְאַוַּתָּה,</p>

<p>לוֹ לָעֶלְיוֹן עַל הַמְּשׁוֹרְרִים,</p>

<p>לוֹ לַמַּנְעִים זְמִיר עָרִיצִים:</p>

<p>&quot;שִׁירָה לָנוּ, <strong>טְשַׁיְבַּיְאַבּוֹס</strong>,</p>

<p>שִׁירֵי אַהֲבָה וְגַעֲגוּעִים,</p>

<p>לְמַעַן יִגְדַּל גִּיל הַמִּשְׁתֶּה,</p>

<p>לְמַעַן יִשְׂמְחוּ הַקְּרוּאִים,</p>

<p>לְמַעַן תֶּעֱרַב לָמוֹ עִתָּם&quot;.</p>

<br />
</blockquote>

<blockquote>
<p>וְהֶעָדִין טְשַׁיְבַּיְאַבּוֹס</p>

<p>יִשָּׂא קוֹלוֹ, קוֹל עֲדָנִים,</p>

<p>שִׁיר הַיּוֹצֵא מִן הַלֵּבָב,</p>

<p>נְגִינוֹת אַהֲבָה וְגַעֲגוּעִים,</p>

<p>מַשְׁקִיף עַל פְּנֵי הַיְאַוַּתָּה,</p>

<p>מַשְׁקִיף עַל פְּנֵי מִינֶהַהַּ,</p>

<p>רִנֵּן רַכּוֹת וְאֵלֶּה דְבָרָיו:</p>

<br />
</blockquote>

<blockquote>
<p>&quot;<strong>אֹנֶוֵּי</strong>, יוֹנָתִי, עוּרִי!</p>

<p>עוּרִי, פֶּרַח־בָּר בַּיָּעַר,</p>
</blockquote>

<blockquote>
<p>צִפּוֹר פֶּרֶא, לִמּוּד־שָׂדֶה<a href="#fn:46" id="fnref:46" title="see footnote" class="footnote"><sup>46</sup></a>,</p>
</blockquote>

<blockquote>
<p>וְעֵינֵךְ רַכָּה, עֵין אַיָּלָה!</p>

<br />
</blockquote>

<blockquote>
<p>&quot;אִם תִּתְבּוֹנְנִי בִּי, אַהֲבָה,</p>

<p>מַה אֻשַּׁרְתִּי, מַה אֻשַּׁרְתִּי,</p>

<p>כַּחֲבַצֶּלֶת הָעֲרָבָה,</p>

<p>הָרוֹחֶצֶת בְּטַל הַיּוֹרֵד!</p>

<br />
</blockquote>

<blockquote>
<p>&quot;רֵיחַ אַפֵּךְ כְּנִיחֹחַ</p>

<p>פִּרְחֵי־בָּר בַּעֲלוֹת הַשָּׁחַר</p>

<p>וּכְנִיחוֹחָם בַּעֲרוֹב־יוֹם,</p>

<p>בְּיֶרַח בּוֹ הֶעָלִים נוֹשְׁרִים!</p>

<br />
</blockquote>

<blockquote>
<p>&quot;הֲלֹא תַעֲרֹג, תֵּכֶל נַפְשִׁי</p>

<p>אַךְ אֵלַיִךְ, אַךְ אֵלָיִךְ,</p>

<p>כַּנִּצָּנִים אֶל פְּנֵי שֶׁמֶשׁ</p>

<p>בְּיֶרַח לֵילוֹת רְוֵי־הָאוֹרִים!</p>

<br />
</blockquote>

<blockquote>
<p>&quot;<strong>אֹנֶוֵּי</strong>! לָךְ יָרֹן לִבִּי,</p>

<p>יָרֹן, יָגִיל, כִּי תְקָרְבִינִי,</p>

<p>כְּעַנְפֵי עֵץ הָאוֹמְרִים שִׁירָה</p>

<p>בְּיֶרַח גַּרְגְּרֵי־הָאֲדָמָה!</p>

<br />
</blockquote>

<blockquote>
<p>&quot;וּבִהְיוֹת פָּנַיִךְ נוּגִים,</p>

<p>יִכְאַב לִבִּי, קָדְרָה נַפְשִׁי,</p>

<p>כַּאֲשֶׁר יִקְדְּרוּ פְּנֵי נָהָר</p>

<p>עָבֵי־צֵל כִּי יַאֲפִילוּהוּ!</p>

<br />
</blockquote>

<blockquote>
<p>&quot;וְאִם פָּנַיִךְ אֹרוּ, אַהֲבָה!</p>

<p>יִרְחַב לִבִּי, נָהֲרוּ פָּנַי,</p>

<p>כַּאֲשֶׁר אֹרוּ מִשְׁבְּרֵי־נָהָר</p>

<p>לִפְנֵי שֶׁמֶשׁ וְרוּחַ נָשְׁבָה.</p>

<br />
</blockquote>

<blockquote>
<p>&quot;תָּגֶל אֶרֶץ וְשָׁמַיִם</p>

<p>אַף יָשִׂישׂוּ פְּנֵי הַמַּיִם;</p>

<p>אַךְ נָטַשְׁתִּי אָרְחוֹת שָׂשׂוֹן,</p>

<p>אִם רָחַקְתְּ מִמֶּנִּי, אַהֲבָה.</p>

<br />
</blockquote>

<blockquote>
<p>&quot;הִנְנִי, הִנְנִי, בִּי הַבִּיטִי,</p>

<p>דְּמֵי לִבָּתִי, בִּי הַבִּיטִי!</p>

<p>קוּמִי, אַהֲבָה, הִתְעוֹרָרִי,</p>

<p><strong>אֹנֶוֵּי</strong>, יוֹנָתִי, עוּרִי!&quot;</p>

<br />
</blockquote>

<blockquote>
<p>כָּכָה יָשִׁיר טְשַׁיְבַּיְאַבּוֹס</p>

<p>שִׁירַת אַהֲבָה וְגַעֲגוּעִים.</p>

<p>וְהַמִּתְפָּאֵר בְּשָׁוְא, הוּא <strong>יַגּוּ</strong>,</p>

<p>תַּיָּר וְרֵעָהּ שֶׁל נוֹקוֹמִיס,</p>

<p>קִנֵּא כְּבָר, בַּמְּשׁוֹרֵר קִנֵּא</p>

<p>וּבְתִשְׁבָּחוֹת לוֹ פִּזֵּרוּ,</p>

<p>וּבִפְנֵי כָּל הַנֶּאֱסָפִים,</p>

<p>מַבָּטֵיהֶם, תְּנוּעוֹתֵיהֶם,</p>

<p>הִכִּיר חֶפְצָם שְׁמוֹעַ בַּדָּיו,</p>

<p>מַהֲתַלּוֹתָיו וַהֲמוֹן שְׁקָרָיו.</p>

<br />
</blockquote>

<blockquote>
<p>וְיַגּוּ שַׁקְרָן אֵין כָּמֹהוּ.</p>

<p>מַעֲשֶׂה רַב כִּי שָׁמַע – וְנִזְכַּר</p>

<p>רַב מִמֶּנּוּ וְיָדוֹ בְּאֶמְצַע;</p>

<p>הִלְלוּ גְבוּרַת אִישׁ – יַד יַגּוּ.</p>

<p>עָלְתָה עָלָיו אַלְפֵי פְּעָמִים;</p>

<p>וּבְנִפְלָאוֹת כִּי דִבֵּרוּ,</p>

<p>סִפֵּר יַגּוּ פִּלְאֵי־פְּלָאוֹת.</p>

<br />
</blockquote>

<blockquote>
<p>וְאִם אַךְ אָזְנְךָ קַשָּׁבֶת,</p>

<p>וּלְכָל דְּבָרָיו תִּתֵּן אֵמוּן,</p>

<p>אֵין שׁוֹלֵחַ חֵץ כָּמֹהוּ,</p>

<p>אִישׁ לֹא הֶעֱלָה בְּחַכָּה דָגָה,</p>

<p>אִישׁ לֹא הִרְבָּה לָצוּד רֵמִים,</p>

<p>אִישׁ לֹא הִרְבָּה לְהָמִית בִּבְּרִים,</p>

<p>כַּאֲשֶׁר עָשָׂה בְּעִתּוֹ יַגּוּ.</p>

<br />
</blockquote>

<blockquote>
<p>וְאֵין בָּאָרֶץ מָהִיר לָרוּץ,</p>

<p>אֵין בָּאָרֶץ מַעֲמִיק לִטְבּוֹל,</p>

<p>אֵין בָּאָרֶץ מֵטִיב לִשְׂחוֹת,</p>

<p>אֵין בָּאָרֶץ תַּיָּר נוֹדָע,</p>

<p>וְאֵין בַּתֵּבֵל אִישׁ, שֶׁרָאָה</p>

<p>נְצוּרוֹת־אֵל וּפִלְאֵי־פְּלָאִים</p>

<p>בִּלְתִּי יַגּוּ אִישׁ־הַפְּלָאוֹת.</p>

<br />
</blockquote>

<blockquote>
<p>כָּכָה הָיָה שְׁמוֹ לְמָשָׁל</p>

<p>וְלִשְׁנִינָה בֵּין בְּנֵי־עַמּוֹ.</p>

<p>וְכִי הִרְבָּה צַיָּד לְנַשֵּׂא</p>

<p>מַעֲשֵׂי־יָדָיו עַד שָׁמַיִם,</p>

<p>אוֹ כִּי שָׁב אִישׁ־חַיִל בַּיְתָה</p>

<p>מִן הַקְּרָב, מִן הַמַּעֲרָכָה,</p>

<p>וְלֹא זָכָר, כִּי יֵשׁ גְּבוּלוֹת</p>

<p>גַּם לַעֲלִילוֹת גִּבּוֹר־חַיִל,</p>

<p>קָרָא קְהַל הַשּׁוֹמְעִים: &quot;יַגּוּ!</p>

<p>יַגּוּ חָדָשׁ קָם בְּתוֹכֵנוּ!&quot;</p>

<br />
</blockquote>

<blockquote>
<p>וְיַגּוּ עָשָׂה אֶת עֲרִיסַת</p>

<p>הַיְאַוַּתָּה, עוֹדוֹ יֶלֶד,</p>

<p>אָשְׁיוֹתֶיהָ עָשָׂה זִסְפּוֹן</p>

<p>וּבִשְׁרִירֵי רֵמִים קְשָׁרָהּ,</p>

<p>וְאַחַר לִמֵּד אֶת הַנַּעַר</p>

<p>לַעֲשׂוֹת קֶשֶׁת לוֹ וְחִצִּים,</p>

<p>לַעֲשׂוֹת קַשְׁתּוֹ בַּדֵּי־מֵילָה</p>

<p>וְאֶת הַחִצִּים עַנְפֵי־אַלּוֹן.</p>

<p>כָּכָה יָשַׁב יַגּוּ זָקֵן</p>

<p>עַל חֲתֻנַּת הַיְאַוַּתָּה.</p>

<br />
</blockquote>

<blockquote>
<p>וַיַּגִּידוּ לוֹ: &quot;הוֹי, יַגּוּ!</p>

<p>סַפְּרָה נָא מִקּוֹרוֹתֶיךָ,</p>

<p>סַפֶּר־נָא אַגָּדַת־פְּלָאִים,</p>

<p>לְמַעַן יִגְדַּל גִּיל הַמִּשְׁתֶּה,</p>

<p>לְמַעַן יִשְׂמְחוּ הַקְּרוּאִים,</p>

<p>לְמַעַן תֶּעֱרַב לָמוֹ עִתָּם&quot;.</p>

<br />
</blockquote>

<blockquote>
<p>וְיַגּוּ מִהֵר וְכֹה עָנָה:</p>

<p>&quot;שִׁמְעוּ נָא אַגָּדַת פְּלָאִים,</p>

<p>שִׁמְעוּ נָא אֶת כָּל הַקּוֹרוֹת</p>

<p>אֶת אוֹסְסֵאוֹ, הוּא הַכַּשָּׁף,</p>

<p>אֲשֶׁר יָרַד מִן הַכּוֹכָב,</p>

<p>כּוֹכַב עֶרֶב, כּוֹכַב נָשִׁים&quot;.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMHlpQVE9PSIsImV4cCI6bnVsbCwicHVyIjoiYmxvYl9pZCJ9fQ==--06990363aaa5e662d2b6189630d17179cef73a26/31.jpg" alt="31.jpg" />
<figcaption>31.jpg</figcaption>
</figure>

<blockquote>
<br />
</blockquote>

<h2 id="xii.בֶּןכּוֹכַבהָעָרֶב.">XII. בֶּן כּוֹכַב הָעָרֶב.</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMDJpQVE9PSIsImV4cCI6bnVsbCwicHVyIjoiYmxvYl9pZCJ9fQ==--cafd0818d0370297777a5eea4caf514899f0341f/32.jpg" alt="32.jpg" />
<figcaption>32.jpg</figcaption>
</figure>

<blockquote>
<p>הֲכִי נוֹטֶה שֶׁמֶשׁ עֶרֶב</p>

<p>עַל הַמַּיִם הַמַּבְרִיקִים?</p>

<p>אוֹ זִיז־שָׂדַי הוּא הַמְּפַרְפֵּר,</p>

<p>חֵץ אַשָּׁף כִּי חָלַף כְּבֵדוֹ,</p>

<p>וְהוּא צוֹבֵעַ אֶת הַגַּלִּים</p>

<p>בָּאַרְגָּמָן, בִּדְמֵי לִבּוֹ,</p>

<p>וְהָאֲוִיר מָלֵא נֹגַהּ,</p>

<p>נֹגַהּ אֶבְרוֹת זִיז־הַשָּׂדַי?</p>

<br />
</blockquote>

<blockquote>
<p>אָמְנָם! שֶׁמֶשׁ עֶרֶב נוֹטֶה</p>

<p>וְטוֹבֵעַ בְּתוֹךְ הַמָּיִם,</p>

<p>וְעֵין הַמַּיִם תּוֹלַע־שָׁנִי,</p>

<p>וָאַרְגָּמָן הַשָּׁמָיִם!</p>

<br />
</blockquote>

<blockquote>
<p>לֹא! זִיז־שָׂדַי הוּא הַמְּפַרְפֵּר,</p>

<p>הַטּוֹבֵעַ בְּתוֹךְ הַמַּיִם;</p>

<p>אֶת אֶבְרוֹתָיו פָּרַשׁ רוֹמָה</p>

<p>וְדָמָיו צוֹבְעִים אֶת הַגַּלִּים.</p>

<p>וּמִמַּעַל יִבְרֹק, יֶחֱרַד</p>

<p>אוֹר הַכּוֹכָב, כּוֹכַב עֶרֶב,</p>

<p>בְּדִמְדּוּמֵי בֵּין־עַרְבָּיִם.</p>

<p>לֹא! עֲדִי הוּא מַבְרִיק, מַזְהִיר</p>

<p>עַל חֲגוֹרַת אֵל הָרוּחוֹת,</p>

<p>בְּהִתְהַלְּכוֹ בַּשָּׁמַיִם</p>

<p>בִּדְמִי־קֹדֶשׁ, בֵּין־הַשְּׁמָשׁוֹת.</p>

<br />
</blockquote>

<blockquote>
<p>וְעֵינֵי יַגּוּ רוֹאוֹת אֵלֶּה,</p>

<p>וְלִבּוֹ מָלֵא חֶרְדַת־קֹדֶשׁ</p>

<p>וְגִיל עוֹלָמִים, וַיִּתְעוֹרָר:</p>

<p>&quot;שׁוּרוּ, שׁוּרוּ, אֶת הַכּוֹכָב,</p>

<p>אֶת הַקָּדוֹשׁ כּוֹכַב־עָרֶב!</p>

<p>מְסֹרַת פְּלָאִים אַשְׁמִיעֲכֶם,</p>

<p>אֶת הַקּוֹרוֹת אֶת <strong>אוֹסְסֵאוֹ</strong>,</p>

<p>הוּא הַבֵּן לְכוֹכַב עָרֶב!</p>

<br />
</blockquote>

<blockquote>
<p>&quot;לִפְנֵי יָמִים, יָמִים רַבִּים,</p>

<p>לִפְנֵי שָׁנִים רַבּוֹת, רַבּוֹת,</p>

<p>וְהָאֱלֹהִים וְהַשָּׁמַיִם</p>

<p>יוֹתֵר קְרוֹבִים אֶל הָאָדָם,</p>

<p>וּבִצְפוֹן הָאָרֶץ הָיָה</p>

<p>גִּבּוֹר צַיָּד וְעֶשֶׂר בְּנוֹתָיו</p>

<p>רַעֲנַנּוֹת וִיפוֹת־תֹּאַר,</p>

<p>זְקוּפוֹת־גִּזְרָה, כְּעַנְפֵי־עָבוֹת.</p>

<p>אַךְ הַקְּטַנָּה בֵּין הַבָּנוֹת</p>

<p>אוִֹינִי, הִיא הַמַּחֲרִישָׁה,</p>

<p>הָעֲצוּבָה, וְהַחוֹלֶמֶת,</p>

<p>עָלְתָה בְיָפְיָהּ עַל כֻּלָּנָה.</p>

<br />
</blockquote>

<blockquote>
<p>&quot;וַתִּהְיֶינָה הָעֲלָמוֹת</p>

<p>לָאֲנָשִׁים, אַנְשֵׁי־חַיִל;</p>

<p>אַךְ הַקְּטַנָּה, אוִֹינִי – הִיא,</p>

<p>הִיא לֹא שָׁעֲתָה אֶל הַנְּעָרִים,</p>

<p>בָּזָה בְּלִבָּהּ מְאַהֲבֶיהָ</p>

<p>הַבַּחוּרִים יְפֵי־הַתֹּאַר,</p>

<p>וַתִּנָּשֵׂא לְאוֹסְסֵאוֹ.</p>

<p>וְאוֹסְסֵאוֹ זָקֵן עָנִי</p>

<p>וּרְפֵה־כֹחַ, יַעַן זָקַן,</p>

<p>כְּפוּף־הַקּוֹמָה וּמִשְׁתָּעֵל,</p>

<p>כַּאֲשֶׁר יַעֲשֶׂה הַסְּנָאִי.</p>

<br />
</blockquote>

<blockquote>
<p>&quot;אַךְ מַה־יָּפָה בּוֹ הָרוּחַ,</p>

<p>יָפָה רוּחוֹ שֶׁל אוֹסְסֵאוֹ,</p>

<p>אֲשֶׁר בָּאָה מִן הַכּוֹכָב,</p>

<p>כּוֹכַב עֶרֶב, כּוֹכַב־נָשִׁים,</p>

<p>כּוֹכַב תַּאֲוָה וְגַעֲגוּעִים.</p>

<p>וְאֵשׁ הַכּוֹכָב בִּלְבַב בְּנוֹ זֶה,</p>

<p>וִיפִיפוּתוֹ בְּרוּחַ בְּנוֹ זֶה,</p>

<p>תַּעֲלֻמוֹתָיו בַּהֲוָיָתוֹ,</p>

<p>וּבְשִׂיחָתוֹ כָּל הֲדָרָיו.</p>

<p>מְאַהֲבֶיהָ הִיא בָּזָתָה</p>
</blockquote>

<blockquote>
<p>יְפֵי־הַתֹּאַר בַּעֲדִי <strong>וַמְפּוּם</strong>,</p>
</blockquote>

<blockquote>
<p>יְפֵי־הַמַּרְאֶה בַעֲדִי נוֹצוֹת,</p>

<p>לָעֲגוּ לָהּ, עָלֶיהָ שָׂחֲקוּ.</p>

<br />
</blockquote>

<blockquote>
<p>&quot;אַךְ הִיא עָנְתָה לָמוֹ כָּכָה:</p>

<p>&quot;לָמָּה לִי עֲדִי <strong>הַוַּמְפּוּם</strong>,</p>

<p>לָמָה לִי הַזֵּר וְהַנּוֹצוֹת,</p>

<p>מַה לִּי וְלַשְּׂחוֹק וְהַלַּעַג,</p>

<p>וַאֲנִי שְׂמֵחָה בְּאוֹסְסֵאוֹ&quot;.</p>

<br />
</blockquote>

<blockquote>
<p>&quot;אֶל הַמִּשְׁתֶּה הָלְכוּ פַּעַם</p>

<p>בֵּין־עַרְבַּיִם בֵּין־הַשְּׁמָשׁוֹת</p>

<p>כָּל הַבָּנוֹת עִם בַּעֲלֵיהֶן,</p>

<p>וְאוֹסְסֵאוֹ הוֹלֵךְ לְאִטּוֹ,</p>

<p>וְאוִֹינִי הַנָּאוָה אִתּוֹ,</p>

<p>וַתָּרִיעַ כָּל הָעֵדָה,</p>

<p>אַךְ הַשְּׁנַיִם נֶאֶלְמָה שְׂפָתָם.</p>

<br />
</blockquote>

<blockquote>
<p>&quot;בִּשְׁמֵי־יָם הִתְבּוֹנֵן חֶרֶשׁ</p>

<p>אָז אוֹסְסֵאוֹ, כַּמִּתְחַנֵּן,</p>

<p>וְכַמִּתְפַּלֵּל אֶל הַכּוֹכָב,</p>

<p>כּוֹכַב עֶרֶב, כּוֹכַב נָשִׁים,</p>

<p>שָׁפַךְ שִׂיחוֹ וְכֹה אָמַר:</p>

<p>&quot;הָהּ, <strong>שׁוֵֹין נִימֶשִׁין נוֹזָה</strong>!</p>

<p>אָנָא רַחֵם, רַחֵם, אָבִי!&quot;</p>

<br />
</blockquote>

<blockquote>
<p>&quot;וְהַבַּת הַבְּכִירָה עָנְתָה:</p>

<p>&quot;שִׁמְעוּ אֶת הַלָּז מִתְפַּלֵּל</p>

<p>אֶל אָבִיהוּ וִיחֻנֶּנּוּ,</p>

<p>וְלֹא יִשְׁבֹּר אֶת מַפְרַקְתּוֹ,</p>

<p>בַּל יִכָּשֵׁל עַל הַמִּשְׁעוֹל&quot;.</p>

<p>וּבִשְׂחוֹק פָּעֲרוּ פִיהֶם,</p>

<p>וְהַיַּעַר נִמְלָא שַׂחֲקָם.</p>

<br />
</blockquote>

<blockquote>
<p>&quot;וּבַדֶּרֶךְ, בּוֹ הָלָכוּ,</p>

<p>אַלּוֹן זָקֵן עֲקוּר סָעַר,</p>

<p>גֶּזַע אַלּוֹן עַתִּיק, אַדִּיר,</p>

<p>וַיְכַסּוּהוּ וַיִּקְבְּרוּהוּ</p>

<p>עָלִים נוֹבְלִים וְאֵזוֹב אָמֹץ.</p>

<p>וְהָאַלּוֹן רָקֵב, נָבוּב,</p>

<p>וּבִרְאוֹת אוֹסְסֵאוֹ אוֹתוֹ,</p>

<p>נָתַן קוֹלוֹ, קוֹל חֲרָדוֹת,</p>

<p>וַיִּתְפָּרֶץ אֶל חֲלָלוֹ;</p>

<p>וּבְקָצֵהוּ זֶה בָא זָקֵן,</p>

<p>כָּפוּף, קָמוּט, שָׂב וּמְכֹעָר,</p>

<p>וּמִזֶּה כְּבָר יָצָא עֶלֶם,</p>

<p>חָסֹן, זָקוּף, וִיפֵה־תֹאַר.</p>

<br />
</blockquote>

<blockquote>
<p>&quot;כָּכָה שֻׁנּוּ פְּנֵי אוֹסְסֵאוֹ,</p>

<p>כָּכָה שָׁב וַיִּיף וַיִּפְרַח;</p>

<p>אַךְ אֲהָהּ לָךְ, בְּנִי אוֹסְסֵאוֹ!</p>

<p>וְאוֹי לְאוִֹינִי הַנֶּאֱמָנָה,</p>

<p>כִּי פָנֶיהָ שֻׁנּוּ, קֻמְּטוּ,</p>

<p>וַתְּהִי אִשָּׁה זְקֵנָה, בָּלָה;</p>

<p>עַל מִשְׁעַנְתָּהּ עָשְׂתָה דַרְכָּהּ</p>

<p>זְקֵנָה, קְמוּטָה וּמְכֹעָרָה;</p>

<p>וְאַחְיוֹתֶיהָ וּבַעֲלֵיהֶן</p>

<p>שָׂחֲקוּ עַל מִשְׁבַּתֶּיהָ.</p>

<br />
</blockquote>

<blockquote>
<p>&quot;וַיָּרִיעוּ לְעֻמָּתָם</p>

<p>בְּנוֹת־הַקּוֹל בִּדְמִי־הַיָּעַר.</p>

<p>אַךְ אוֹסְסֵאוֹ לֹא עֲזָבָהּ,</p>

<p>פִּגֵּר פְּעָמָיו וְאָרַח אִתָּהּ,</p>

<p>חִבֵּק לְיָדָהּ, יַד שְׁזוּפָה,</p>

<p>קְמוּטָה כְּעָלֶה נוֹבֵל בְּאַלּוֹן.</p>

<p>קָרָא לָהּ: יוֹנָתִי נָאוָה!</p>

<p>עֲדֵי בּוֹאָם עַד הָאֹהֶל,</p>

<p>בּוֹ הַמִּשְׁתֶּה וְהַכֵּרָה.</p>

<p>וְהָאֹהֶל קָדוֹשׁ הָיָה</p>

<p>לְהַכּוֹכָב, כּוֹכַב עֶרֶב,</p>

<p>כּוֹכָב רַךְ, הוּא כּוֹכַב נָשִׁים.</p>

<br />
</blockquote>

<blockquote>
<p>&quot;מְלֵא חֲלֹמוֹת וְחֶזְיוֹנוֹת,</p>

<p>יָשַׁב שָׁם אוֹסְסֵאוֹ מַחֲרִישׁ,</p>

<p>סְבִיבוֹ חֶדְוָה, סְבִיבוֹ אשֶׁר,</p>

<p>אַךְ אוֹסְסֵאוֹ מַחֲרִישׁ נִדְהָם,</p>

<p>גַּם לֹא טָעַם מִן הַכֵּרָה,</p>

<p>גַּם לֹא שָׁעָה אֶל הַשִּׂמְחָה.</p>

<p>כְּאוֹבֵד עֵצוֹת, יָשַׁב מַשְׁמִים</p>

<p>וּמִתְבּוֹנֵן בִּפְנֵי אִשְׁתּוֹ,</p>

<p>וּבִשְׁמֵי־שָׁמַיִם עָלָיו.</p>

<br />
</blockquote>

<blockquote>
<p>&quot;וְאַחַר בָּא קוֹל דְּמָמָה דַקָּה,</p>

<p>כְּקוֹל מִתְלַחֲשִׁים בַּמֶּרְחַקִּים,</p>

<p>כְּקוֹל הַבָּא מֵאַפְסֵי מֶרְחָב,</p>

<p>קוֹל מְצַלְצֵל, רַךְ וְנָעִים,</p>

<p>קוֹל הָאוֹמֵר: &quot;הוֹי אוֹסְסֵאוֹ!</p>

<p>בְּנִי אוֹסְסֵאוֹ, בֵּן לִי יַקִּיר!</p>

<p>רְאֵה, כִּי פֻתְּחוּ אֲזִיקֶיךָ,</p>

<p>זִקֵּי־קְסָמִים, כַּבְלֵי־כְשָׁפִים,</p>

<p>בָּם אִסְּרוּךָ כֹּחוֹת רָעִים;</p>

<p>בֹּא אֵלַי, עֲלֵה, אוֹסְסֵאוֹ!</p>

<br />
</blockquote>

<blockquote>
<p>&quot;טְעַם מִצֵּיד הַכֵּרָה וְאָכְלָה,</p>

<p>בְּרָכָה בּוֹ וְכֹחוֹת־פֶּלֶא,</p>

<p>וְנֶהְפַּכְתָּ וְהָיִיתָ</p>

<p>רוּחַ חַיָּה וְגוּף מָפְשָׁט.</p>

<p>וְקִדְרוֹתֵיכֶם וְסִירֵיכֶם,</p>

<p>לֹא עוֹד יִהְיוּ עֵץ מִיָּעַר.</p>

<p>אַגַּנֵּיכֶם יִהְיוּ <strong>וַמְפּוּם</strong>,</p>

<p>וְקִדְרוֹתֵיכֶם כֶּסֶף טָהוֹר,</p>

<p>וְנֹגַהּ לָמוֹ וְיִפְעָה לָמוֹ,</p>

<p>וְזֹהַר לָמוֹ כְּאֵשׁ בּוֹעֵרָה.</p>

<br />
</blockquote>

<blockquote>
<p>&quot;וְלֹא תוֹסַפְנָה נָשִׁים לָשֵׂאת</p>

<p>עֹל עֲבוֹדָה עַל צַוָּארָן,</p>

<p>כִּי תִהְיֶינָה הֵן צִפֳּרִים,</p>

<p>וִיהִי יָפְיָן כְּאוֹר כּוֹכָבִים,</p>

<p>כִּיפִי זֹהַר הַשָּׁמַיִם,</p>

<p>כִּיפִי עָבִים, עָבֵי־עָרֶב.</p>

<p>וַאֲשֶׁר יִשְׁמַע אָז אוֹסְסֵאוֹ</p>

<p>שִׂיחַ, לַחַשׁ וַאֲמָרִים,</p>

<p>שָׁמַע כָּל הַקָּהָל – שִׁירָה,</p>

<p>צִפְצוּף צִפּוֹר בַּמֶּרְחַקִּים,</p>

<p>שִׁיר עֶפְרוֹנִי בַּמֶּרְחַקִּים,</p>

<p>רִנַּת דְּרוֹר־הַלַּיל וְשִׁירוֹ,</p>

<p>הַמֵּרִיעַ בְּחֹרֶשׁ־מֵצַל.</p>

<br />
</blockquote>

<blockquote>
<p>&quot;פִּתְאֹם רָעַד כָּל הָאֹהֶל,</p>

<p>וְעַמּוּדָיו הִתְרוֹפָפוּ,</p>

<p>וַיִּנָּשֵׂא מַעְלָה־מָעְלָה,</p>

<p>לְאִטּוֹ נִשָּׂא הַשָּׁמַיִם</p>

<p>מִן הַצֵּל, צֵל רָאשֵׁי עֵצִים,</p>

<p>אֶל הָאוֹר, אוֹר הַכּוֹכָבִים,</p>

<p>שָׁט וַיַּעֲבוֹר רָאשֵׁי עֵצִים.</p>

<p>וְהִתַּמָּהוּ! כָּל כְּלִי עֵץ בּוֹ</p>

<p>הָפַךְ הָיָה עֵין־אַרְגָמָן.</p>

<p>וְהִתַּמָּהוּ! כָּל סִיר חֶרֶשׂ</p>

<p>הָפַךְ הָיָה סִיר הַכֶּסֶף,</p>

<p>וְהַיְתֵדוֹת, יִתְדוֹת אֹהֶל,</p>

<p>הָיוּ שִׁבְטֵי כֶּסֶף מַבְהִיק;</p>

<p>וְגַגּוֹ, גַּג שֶׁל רַעֲפֵי לִבְנֶה,</p>

<p>מַבְהִיק כְּכַנְפֵי פַּרְפָּר מַזְהִיר.</p>

<br />
</blockquote>

<blockquote>
<p>&quot;וְאוֹסְסֵאוֹ כַּאֲשֶׁר הִבִּיט,</p>

<p>רָאָה תֵּשַׁע הָאֲחָיוֹת</p>

<p>עִם בַּעֲלֵיהֶן, וְהִנֵּה שֻׁנּוּ,</p>

<p>וַתִּהְיֶינָה לַצִּפֳּרִים,</p>

<p>הַמַּבְרִיקוֹת בִּשְׁלַל־צֶבַע;</p>

<p>וּמִקְצָתָן קוֹרְאִים וְלִבְנִים,</p>

<p>וּמִקְצָתָן קִיכְלִים וְסִיסִים:</p>

<p>וַתִּרְקֹדְנָה, וַתָּשֹׁרְנָה,</p>

<p>וַתָּרֹנָּה, וַתְּצַפְצֵפְנָה,</p>

<p>וַתֵּיטַבְנָה נוֹצוֹתֵיהֶן,</p>

<p>וַתַּזְהֵרְנָה בְּרִקְמוֹת נוֹצָה,</p>

<p>וַתְּפָרֵשְׂנָה זַנְבוֹתֵיהֶן.</p>

<br />
</blockquote>

<blockquote>
<p>&quot;אַךְ הַקְּטַנָּה אוִֹינִי, הִיא</p>

<p>לֹא נֶהֶפְכָה לְאַחֶרֶת.</p>

<p>כְּפוּפָה, קְמוּטָה וּמְכֹעֶרֶת</p>

<p>הִיא יוֹשֶׁבֶת וּמַחֲרִישָׁה,</p>

<p>וְנִבֶּטֶת בְּאַחְיוֹתֶיהָ.</p>

<p>וְאוֹסְסֵאוֹ נָשָׂא עֵינָיו</p>

<p>הַשָּׁמַיִם, נָשָׂא קוֹלוֹ,</p>

<p>כַּאֲשֶׁר עָשָׂה כְּבָר בַּיַּעַר</p>

<p>עַל הַגֶּזַע עַל הָעַתִּיק.</p>

<br />
</blockquote>

<blockquote>
<p>&quot;וַיָּשׁוּבוּ לָהּ נְעוּרֶיהָ,</p>

<p>וְיָפְיָהּ הָיָה לָהּ כְּקֶדֶם,</p>

<p>וּבְגָדֶיהָ, בְּלוֹיֵי־סְחָבוֹת,</p>

<p>הָיוּ בִּגְדֵי חֹלֶד־סְנָאִים,</p>

<p>וּמִשְׁעַנְתָּהּ נוֹצַת־כֶּסֶף,</p>

<p>נוֹצַת־כֶּסֶף הַמַּבְרָקֶת.</p>

<br />
</blockquote>

<blockquote>
<p>&quot;וַיִּרְעֲדוּ שֵׁנִית מוֹסְדֵי</p>

<p>זֶה אָהֳלָם, וַיִּנָּשֵׂא</p>

<p>בָּעֲרָפֶל וּבֶעָנָן,</p>

<p>וּבִנְגֹהוֹת הַשָּׁמַיִם;</p>

<p>וְעַל הַכּוֹכָב, כּוֹכַב עֶרֶב,</p>

<p>עָמַד, כְּרֶדֶת פִּתֵּי שֶׁלֶג</p>

<p>עַל פְּנֵי פִּתֵּי שֶׁלֶג, וְכַאֲשֶׁר</p>

<p>יִפּוֹל עָלֶה בְּמֵי הַנָּהָר,</p>

<p>וַאֲבַק בַּרְקָנִים בְּמָיִם.</p>

<br />
</blockquote>

<blockquote>
<p>&quot;וַאֲבִי אוֹסְסֵאוֹ יָצָא,</p>

<p>בְּאִמְרֵי־מֶתֶק בָּא לִקְרָאתָם,</p>

<p>עוֹטְרִים לוֹ תַּלְתַּלֵּי כֶסֶף,</p>

<p>וְעֵינָיו אוֹרוֹת וְעֵינָיו רַכּוֹת,</p>

<p>אַחַר אָמַר: &quot;בְּנִי אוֹסְסֵאוֹ!</p>

<p>שִׂים הַכְּלוּב לוֹ מוֹטוֹת כֶּסֶף,</p>

<p>שִׂים אֶת כְּלוּב הָעוֹף, הֵבֵאתָ,</p>

<p>עִם הָעוֹפוֹת הַמַּבְרִיקוֹת</p>

<p>עַל הַפֶּתַח תִּתְלֶה אוֹתוֹ.</p>

<br />
</blockquote>

<blockquote>
<p>&quot;וְאֶת הַכְּלוּב שָׂם עַל הַפֶּתַח,</p>

<p>וַיָּבֹאוּ אֶל הָאֹהֶל.</p>

<p>וְאוֹסְסֵאוֹ יִחַדְּ לִקְרַאת</p>

<p>דְּבַר אָבִיהוּ: &quot;בְּנִי אוֹסְסֵאוֹ!</p>

<p>מֵעַי הָמוּ לָךְ, וָאָשִׁיב</p>

<p>נְעוּרֶיךָ לָךְ, גַּם יָפְיָךְ,</p>

<p>וְהָאֲחָיוֹת וּבַעֲלֵיהֶן</p>

<p>פְּנֵיהֶם פְּנֵי צִפֳּרִים עָתָּה,</p>

<p>יַעַן לַעְגָּם לָךְ, – וַיִּרְאוּ</p>

<p>אַךְ פָּנֶיךְ זָקְנוּ, קֻמְּטוּ;</p>

<p>וְלֹא רָאוּ לְלִבְּךָ רֹגֵשׁ,</p>

<p>וְלַעֲלוּמֶיךָ לֹא יָמוּתוּ.</p>

<p>אוִֹינִי רַק הִיא הִכִּירָה</p>

<p>לִבְּךָ זֶה וַתֶּאֱהָבֶךָּ.</p>

<br />
</blockquote>

<blockquote>
<p>&quot;שׁוּר הָאוֹר הַלָּז הַקָּטָן</p>

<p>בָּעֲרָפֶל מִשְּׂמֹאלֵנוּ,</p>

<p>כּוֹכָב קָטָן מַבְרִיק, מַזְהִיר,</p>

<p>שָׁם בָּאֹהֶל יִנְוֶה כַּשָּׁף,</p>

<p>קוֹסֵם נֶאְדָּר, רוּחַ רָעָה,</p>

<p>וְהוּא גַם שִׁנָּה אֶת פָּנֶיךְ.</p>

<p>רְאֵה וְהִזָּהֵר, וְלֹא תִהְיֶינָה</p>

<p>בְּךָ לְרָעָה קַרְנֵי אוֹרוֹ,</p>

<p>כִּי בְקַרְנָיו עוֹז וּכְשָׁפִים,</p>

<p>בָּם יְנַחֵשׁ, יִקְסם קֶסֶם,</p>

<p>וּבְיָדֵהוּ הֵם כַּחִצִּים.</p>

<br />
</blockquote>

<blockquote>
<p>&quot;יָמִים רַבִּים יָשַׁב שַׁאֲנָן</p>

<p>אֶת אָבִיהוּ שָׁם אוֹסְסֵאוֹ,</p>

<p>עַל הַכּוֹכָב, כּוֹכַב עָרֶב.</p>

<p>יָמִים רַבִּים שָׁרוּ תְּלוּיִם</p>

<p>הָאֲחָיוֹת וּבַעֲלֵיהֶן</p>

<p>עַל הַפֶּתַח בִּכְלוּב כַּסְפָּם;</p>

<p>וַיִּוָּלֵד בֵּן לְאוֹסְסֵאוֹ,</p>

<p>וַיִּוָּלֵד לְאוִֹינִי בֵּן,</p>

<p>פָּנָיו יָפוֹת, כִּפְנֵי אִמּוֹ,</p>

<p>לִבּוֹ נֶאְדָּר, כִּלְבַב אָבִיו.</p>

<br />
</blockquote>

<blockquote>
<p>&quot;וְהַנַּעַר נָעַר, גָּדַל,</p>

<p>וּלְשַׁעַשְׁעֵהוּ עָשָׂה אָבִיו</p>

<p>חִצִּים קְטַנִּים וְקֶשֶׁת קְטַנָּה,</p>

<p>וְאֶת הַכְּלוּב הַגָּדוֹל פָּתַח,</p>

<p>וְאֶת דּוֹדוֹתָיו שִׁלַּח חָפְשִׁי,</p>

<p>גַּם אֶת דּוֹדָיו אִתָּן שִׁחְרֵר,</p>

<p>לִהְיוֹת צַיִד לוֹ לַנָּעַר.</p>

<br />
</blockquote>

<blockquote>
<p>&quot;וַתְּעוּפֶינָה, וַתְּנַפְנֵפְנָה</p>

<p>הַצִּפֳּרִים סָבִיב־סָבִיב,</p>

<p>וַתְּמַלֶּאנָה אֶת הַכּוֹכָב</p>

<p>שִׁירוֹת־גִּיל, מַנְגִּינוֹת חֹפֶשׁ;</p>

<p>וַתְּמַלֶּאנָה אֶת הַכּוֹכָב</p>

<p>שְׁלַל כָּל צֶבַע, שְׁלַל נוֹצוֹתָן.</p>

<p>אָז הַבֵּן הַקָּטָן יִדְרֹךְ</p>

<p>קַשְׁתּוֹ אַף חֵץ הֲרַת־מָוֶת</p>

<p>כּוֹנֵן, שִׁלַּח בַּצִּפֳּרִים.</p>

<p>וְהַחֵץ בָּא בְּצִפּוֹר־רִקְמָה,</p>

<p>פִּלַּח כְּבֵדָהּ, שְׁדוּדָה נָפְלָה.</p>

<br />
</blockquote>

<blockquote>
<p>&quot;וְהִנֵּה פֶּלֶא נֶגֶד עֵינָיו!</p>

<p>תַּחַת צִפּוֹר עֵינָיו רָאוּ</p>

<p>עַלְמָה נָאוָה וִיפַת־תֹּאַר,</p>

<p>וּמְטעֶנֶת חֵץ־הַמָּוֶת.</p>

<p>וּבִנֹגַע דַּם הָעַלְמָה</p>

<p>אֶת הַכּוֹכָב, אֶת הַקָּדוֹש,</p>

<p>וַיִּנָּתְקוּ מוֹסְרוֹת קֶסֶם,</p>

<p>וְהַנַּעַר הִרְגִּישׁ פִּתְאֹם</p>

<p>וְהִנּוֹ יוֹרֵד מַטָּה אָרְצָה,</p>

<p>דֶּרֶךְ מֶרְחֲבֵי עוֹלָמִים,</p>

<p>דֶּרֶךְ עָבִים וַעֲרָפֶל,</p>

<p>וִידֵי פֶלֶא בּוֹ תֹּאחַזְנָה,</p>

<p>וְרַגְלָיו עָמְדוּ עַל אִי יָרוֹק,</p>

<p>וּמְכַסֵּהוּ דֶּשֶׁא רַעֲנָן.</p>

<br />
</blockquote>

<blockquote>
<p>&quot;אַחֲרָיו רָאָה הַצִּפֳּרִים,</p>

<p>הַצִּפֳּרִים הַמַּבְרִיקוֹת,</p>

<p>וְהֵן נִשָּׂאוֹת, יוֹרְדוֹת מָטָה,</p>

<p>כַּעֲלֵי עֵץ בִּימוֹת הַבָּצִיר.</p>

<p>וְאַחַר יָרַד גַּם הָאֹהֶל</p>

<p>אֹהֶל לוֹ יִתְדוֹת הַכֶּסֶף,</p>

<p>וְהַגָּג לוֹ דְמוּת כְּנָפַיִם,</p>

<p>כַּנְפֵי פַּרְפָּר הַמַּזְהִירוֹת,</p>

<p>נִשָּׂא הוּא עַל כַּנְפֵי רוּחַ</p>

<p>יוֹרֵד לְאִטּוֹ עַל הָאִיִּים;</p>

<p>אִתּוֹ יָרַד גַּם אוֹסְסֵאוֹ</p>

<p>וְאוִֹינִי גַם הִיא יָרָדָה.</p>

<br />
</blockquote>

<blockquote>
<p>&quot;וַתִּהְיֶינָה פְּנֵי הַצִּפּוֹר</p>

<p>לִפְנֵי אָדָם כְּבָרִאשׁוֹנָה;</p>

<p>אַךְ קוֹמָתָן – הִיא לֹא שָׁבָה.</p>

<p>וַתִּהְיֶינָה הַצִּפֳּרִים</p>

<p>קְטַנּוֹת קוֹמָה וְנַנָּסִים,</p>
</blockquote>

<blockquote>
<p>כַּגַּמָּדִים עִם פּוֹק־וֶדְשִׁי <a href="#fn:47" id="fnref:47" title="see footnote" class="footnote"><sup>47</sup></a>.</p>
</blockquote>

<blockquote>
<p>וּבַקַּיִץ בְּלֵילוֹת־נֹעַם,</p>

<p>וְכוֹכַב עֶרֶב מַבְהִיק, מַבְרִיק,</p>

<p>יַד אֶל יַד בִּמְחוֹלוֹת יֵצְאוּ</p>

<p>עַל הָאִי, עַל שְׂפַת־הָאֶבֶן,</p>

<p>עַל הַחוֹף, שֶׁחוֹל כִּסָּהוּ.</p>

<br />
</blockquote>

<blockquote>
<p>&quot;אַף אָהֳלָם, אֹהֶל אוֹרוֹת,</p>

<p>נִרְאֶה תָּמִיד בָּאֲפֵלָה</p>

<p>בְּעַרְבֵי קַיִץ, בְּלֵילוֹת נֹעַם.</p>

<p>וּבִהְיוֹת הַדַּיָּג יוֹשֵׁב</p>

<p>עַל הַפֶּתַח, יֵשׁ שֶׁיִּשְׁמַע</p>

<p>קוֹל הַגִּיל, וּבְאוֹר הַכּוֹכָב</p>

<p>יִרְאֵם יוֹצְאִים בִּמְחוֹל־מְשַׂחֲקִים&quot;.</p>

<br />
</blockquote>

<blockquote>
<p>וּכְכַלּוֹתוֹ דְבָרָיו, הִבִּיט</p>

<p>יַגּוּ בִפְנֵי הַנֶּאֱסָפִים,</p>

<p>בִּפְנֵי שׁוֹמְעֵי הָאַגָּדָה</p>

<p>וּבִגְאוֹנוֹ עָנָה כָּכָה:</p>

<p>&quot;יֶשְׁנָם אַנְשֵׁי־רוּחַ בָּנוּ,</p>

<p>אַנְשֵׁי־רוּחַ וְגַם יְדַעְתִּים,</p>

<p>וּבְנֵי־עַמָּם לֹא יַכִּירוּם,</p>

<p>וְהֵם לִשְׂחוֹק וּפְנֵיהֶם בְּזוּיִם,</p>

<p>לוּלֵא שָׁכְחוּ אֶת הַקּוֹרוֹת</p>

<p>אֶת אוֹסְסֵאוֹ עֲשׂה הֵיטִיבוּ&quot;.</p>

<br />
</blockquote>

<blockquote>
<p>כָּל הַבָּאִים אֶל הַמִּשְׁתֶּה</p>

<p>הֶאֱזִינוּ לַאֲשֶׁר סִפֵּר,</p>

<p>הֶאֱזִינוּ שְׂבֵעֵי־רָצוֹן,</p>

<p>וַיִּשְׂחֲקוּ, וַיָּרִיעוּ,</p>

<p>וַיִּתְלַחֲשׁוּ וַיֹּאמֵרוּ:</p>

<p>&quot;אִם לֹא זֶה הוּא אִישׁ־הָרוּחַ,</p>

<p>וַאֲנַחְנוּ קְהַל הַדּוֹדִים?&quot;</p>

<br />
</blockquote>

<blockquote>
<p>וּטְשַׁיְבַּיְאַבּוֹס יָשִׁיר שֵׁנִית</p>

<p>שִׁירַת אַהֲבָה וְגַעֲגוּעִים,</p>

<p>וַיְהִי שִׁירוֹ רַךְ וְנָעִים,</p>

<p>מָלֵא תוּגָה וַעֲצָבֶת,</p>

<p>שִׁירַת עַלְמָה, בְּהִשְׁתַּפֵּךְ</p>

<p>נַפְשָׁהּ בְּחֵיק אַלּוּף־נְעוּרֶיהָ,</p>

<p>הוּא אֲהוּבָהּ, הוּא <strong>אַלְגוֹנְקִין</strong>.</p>

<br />
</blockquote>

<blockquote>
<p>&quot;כִּי אָשִׂיחַ בְּמַחְמַד לִבִּי</p>

<p>אוֹי לִי! כִּי אַךְ בּוֹ אֶהְגָּיָה,</p>

<p>לִבִּי יֶהְגֶּה בּוֹ, בַּאֲהוּבִי.</p>

<p>הוֹי בְחִיר נַפְשִׁי, הוֹי <strong>אַלְגוֹנְקִין</strong>!</p>

<br />
</blockquote>

<blockquote>
<p>&quot;אוֹי לִי! עֵת אֲנִי עֲזַבְתִּיו,</p>

<p>עָלַי תָּלָה עֲדִי וַמְפּוּם</p>

<p>צַח מִשֶּׁלֶג, כָּעֵרָבוֹן.</p>

<p>הוֹי בְּחִיר נַפְשִׁי, הוֹי <strong>אַלְגוֹנְקִין</strong>!</p>

<br />

<p>&quot;אַחֲרַיִךְ אֵלֵךְ, לָחַשׁ בְּאָזְנִי,</p>

<p>אוֹי לִי! לְאֶרֶץ־אֲבוֹתַיִךְ,</p>

<p>אַחֲרַיִךְ אֵלֵךְ, לָחַשׁ בְּאָזְנִי.</p>

<p>הוֹי בְּחִיר נַפְשִׁי, הוֹי <strong>אַלְגוֹנְקִין</strong>!</p>

<p>כָּכָה אֵרַשׁ הַיְאַוַּתָּה</p>

<p>אֶת הַנָּאוָה מִינֶהַהַּ,</p>

<p>כָּכָה שִׂמְּחוּ אֶת הַקְּרוּאִים</p>

<p>בִּמְחוֹלוֹתָיו פּוֹ־פּוֹק־קִיוִיס,</p>

<p>בְּשִׁירֵי אַהֲבָה טְשַׁיְבַּיְאַבּוֹס,</p>

<p>וּבְסִפּוּרֵי־בַּדָּיו יַגּוּ.</p>

<p>אֵלֶּה דִבְרֵי גִּיל הַמִּשְׁתֶּה,</p>

<p>וּכְכַלּוֹתָם – וַיָּשׁוּבוּ</p>

<p>כָּל הַקְּרוּאִים אִישׁ לְאָהֳלוֹ;</p>

<p>וַיִּוָּתֵר הַיְאַוַּתָּה</p>

<p>הוּא הַמְּאֻשָּׁר בִּבְנֵי־אָדָם</p>

<p>עִם הַלֵּיל וְעִם מִינֶהַהַּ.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMDZpQVE9PSIsImV4cCI6bnVsbCwicHVyIjoiYmxvYl9pZCJ9fQ==--45f93d910a6ca99ab8a21e6e469262511b525a9f/33.jpg" alt="33.jpg" />
<figcaption>33.jpg</figcaption>
</figure>

<blockquote>
<br />
</blockquote>

<h2 id="xiii.בִּרְכַּת־הַשָּׂדֶה.">XIII. בִּרְכַּת־הַשָּׂדֶה.</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMCtpQVE9PSIsImV4cCI6bnVsbCwicHVyIjoiYmxvYl9pZCJ9fQ==--5cc61dd0360ab13d1b3129e8a0b184b53dfb34a9/34.jpg" alt="34.jpg" />
<figcaption>34.jpg</figcaption>
</figure>

<blockquote>
<p>רֹנִּי שִׁירַת הַיְאַוַּתָּה,</p>

<p>יָמִים טוֹבִים, יְמֵי אשֶׁר,</p>

<p>יָמִים טוֹבִים <strong>לָאוֹגִ&#8217;בְּוִים</strong></p>

<p>בִּיפִי־נוֹף, בִּנְאוֹת־הַשָּׁלוֹם!</p>

<p>רֹנִּי מִסְתְּרֵי <strong>הַמּוֹנְדַמִּין</strong>,</p>

<p>רֹנִּי בִּרְכַּת־שַׁדְמוֹת־דָּגָן!</p>

<br />
</blockquote>

<blockquote>
<p>כִּי לֹא נִרְאֶה גַרְזֶן־דָּמִים,</p>

<p>כִּי לֹא נִרְאֶה כֵּילַף־קְרָבוֹת</p>

<p>כִּי לֹא נִרְאוּ כְּלֵי־מִלְחָמָה,</p>

<p>וַיִּשָּׁכַח עֲנוֹת־גְּבוּרָה,</p>

<p>נָחָה שָׁקְטָה כָּל הָאָרֶץ.</p>

<p>וּבְאֵין מַכְלִים בָּא הַצַּיָּד</p>

<p>בְּכָל הָאָרֶץ לִבְנוֹת דּוּגִית,</p>

<p>לַשְּׁלִיךְ חַכָּה בָּאֲגַמִּים,</p>

<p>לָצוּד צֵידוֹ רְאֵם וּבִבָּר;</p>

<p>וּבְאֵין מַכְלִים בַּעֲבוֹדָתָן</p>

<p>עָשׂוּ נָשִׁים דְּבַשׁ מִקָּנֶה,</p>

<p>אָסְפוּ אֹרֶז־בָּר בֶּאָחוּ,</p>

<p>עָשׂוּ בְּעֹרוֹת צְבִי וּבִבָּר.</p>

<p>סְבִיב הַכְּפָר הַשַּׁאֲנָן גָּאוּ</p>

<p>שַׁדְמוֹת־אֹרֶז בִּיפִי הוֹדוֹ,</p>

<p>נָעוּ עָלָיו הַיְרַקְרַקִּים,</p>

<p>זְהַב תַּלְתַּלָּיו אוֹרִים רַכִּים,</p>

<p>מַעֲשִׁירִים אֶת הַכִּכָּר.</p>

<p>וּבְהַגִּיעַ תּוֹר הָאָבִיב</p>

<p>זָרְעוּ נָשִׁים אֶת הַשָּׂדוֹת,</p>

<p>הֵנָּה קָבְרוּ אֶת <strong>מוֹנְדַמִּין</strong>.</p>

<p>וּבְהַגִּיעַ תּוֹר הָאָסִיף</p>

<p>הֵנָּה קָטְפוּ אֶת הַמְּלִילוֹת,</p>

<p>אֲשֶׁר בָּשְׁלוּ, אֲשֶׁר גָּמְלוּ,</p>

<p>כַּאֲשֶׁר הוֹרָה הַיְאַוַּתָּה.</p>

<br />
</blockquote>

<blockquote>
<p>וּבִהְיוֹת הָאֹרֶז אָבִיב,</p>

<p>אָמַר הַיְאַוַּתָּה לְאִשְׁתּוֹ</p>

<p>מִינֶהַהַּ – &#8220;מִיכַל־שׂוֹחֵק&#8221;:</p>

<p>&quot;בָּרְכִי אַתְּ הַלַּיְלָה שְׂדוֹתַי,</p>

<p>מַעְגַּל־קְסָמִים הַתְוִי סְבִיבָם,</p>

<p>לְהַצִּילָם מִכִּלָּיוֹן,</p>

<p>מִשֶּׁן־עָשׁ, מִשֶּׁן־תּוֹלָעִים.</p>

<br />
</blockquote>

<blockquote>
<p>&quot;וּבַלֵּיל עֵת הָס מִסָּבִיב,</p>

<p>וּבַלֵּיל עֵת סָבִיב חשֶׁךְ,</p>
</blockquote>

<blockquote>
<p>עֵת <strong>נֶפַּוִּין</strong><a href="#fn:48" id="fnref:48" title="see footnote" class="footnote"><sup>48</sup></a> שַׂר־הַשֵּׁנָה</p>
</blockquote>

<blockquote>
<p>יִסְגֹר דַּלְתֵי הָאָהֳלִים,</p>

<p>בַּל תֵּרָאִי לְעֵין רוֹאִים,</p>

<p>בַּל תִּשְׁמָעֵךְ אֹזֶן זָרִים,</p>

<p>קוּמִי לְאִטֵּךְ מִמִּטָּתֵךְ</p>

<p>וּבְגָדַיִךְ לָךְ הָסִירִי,</p>

<p>וּשְׂדֵי־תְנוּבָה, שַׁדְמוֹת־דָּגָן,</p>

<p>סֹבִּי כֻּלָּן וְהַקִּיפִי;</p>

<p>וּמְכַסַּיִךְ תַּלְתַּלָּיִךְ,</p>

<p>חֶשְׁכַּת־לַיִל לְמַעֲרוּמָיִךְ.</p>

<br />
</blockquote>

<blockquote>
<p>&quot;כָּכָה תְּבֹרַךְ שַׁדְמַת־זֶרַע.</p>

<p>וְעִקְבוֹתַיִךְ מַעְגַּל־קְסָמִים</p>

<p>וְלֹא תַעַבְרֶנּוּ הַתּוֹלַעַת,</p>
</blockquote>

<blockquote>
<p>גַּם <strong>קְווֹנִישִׁי</strong><a href="#fn:49" id="fnref:49" title="see footnote" class="footnote"><sup>49</sup></a>, הוּא הַחַרְגֹּל,</p>
</blockquote>

<blockquote>
<p>גַּם הַשְּׂמָמִית – <strong>סוּבִּיקַשִּׁי</strong><a href="#fn:50" id="fnref:50" title="see footnote" class="footnote"><sup>50</sup></a>,</p>
</blockquote>

<blockquote>
<p>גַּם הַצְּלָצַל –<strong>פַּפּוֹקִינַהּ</strong><a href="#fn:51" id="fnref:51" title="see footnote" class="footnote"><sup>51</sup></a>,</p>
</blockquote>

<blockquote>
<p>גַּם הַתּוֹלָע בְּעוֹר־הַדֻּבִּים</p>

<p><strong>וֵימוֹקְוַנַּהּ</strong> – תּוֹלָע עָצוּם,</p>

<p>מֶלֶךְ עַל כָּל הַתּוֹלָעִים&quot;.</p>

<br />
</blockquote>

<blockquote>
<p>רְעֵבִים יָשְׁבוּ עַל הָעֵצִים</p>

<p>סִיעוֹת עוֹרְבִים וְלַהֲקוֹת קֹרְאִים,</p>

<p><strong>קַגַּגִּי</strong>, הוּא שַׂר הָעוֹרְבִים,</p>

<p>וְכָל סִיעָתוֹ, שׁוֹדְדִים שְׁחוֹרִים,</p>

<p>וַיִּלְעֲגוּ לְהַיְאַוַּתָּה.</p>

<p>וּמֵרָגְזָם וּמִשַּׂחֲקָם</p>

<p>רָעַד כָּל הָעֵץ בַּשָּׂדֶה:</p>

<p>&quot;הִנֵּה בַּעַל־הַתַּחְבֻּלוֹת,</p>

<p>הִנֵּה הִנּוֹ אִישׁ־הַמְּזִמּוֹת!&quot;</p>

<br />
</blockquote>

<blockquote>
<p>וּבִפְרֹשׂ הַלַּיִל כְּנָפָיו</p>

<p>וַיִּקְדָּרוּ כָּר וָיָעַר,</p>

<p>וּבְהַשְׁמִיעַ <strong>וַוֹנֵיסַהּ</strong></p>

<p>שִׁירַת עָצְבּוֹ בֵּין הַשִּׂיחִים,</p>
</blockquote>

<blockquote>
<p><strong>וְנֶפַּוִּין</strong> שַׂר־הַשֵּׁנָה</p>
</blockquote>

<blockquote>
<p>סָגַר אַחֲרָיו דַּלְתֵי־אֹהֶל, ־</p>

<p>תָּקוּם חֶרֶשׁ מִינֶהַהַּ</p>

<p>מִמִּטָּתָהּ וַתִּתְעָרֶה,</p>

<p>וְהַלַּיִל צִלָּהּ וְסִתְרָהּ.</p>

<p>מִבְּלִי חָת, מִבְּלִי הִכָּלֵם</p>

<p>עָשְׂתָה דַרְכָּהּ סְבִיב הַשָּׂדוֹת,</p>

<p>וְעִקְבוֹתֶיהָ הִתְווּ מַעְגָּל,</p>

<p>מַעְגַּל־קְסָמִים, סְבִיב הַשָּׂדוֹת.</p>

<br />
</blockquote>

<blockquote>
<p>וְלֹא הָיָה אִישׁ, זוּלָתִי</p>

<p>עֵין הַלַּיִל רוֹאֶה יָפְיָהּ;</p>

<p>וְלֹא הָיָה אִישׁ, זוּלָתִי</p>

<p><strong>וַוֹנֵיסַהּ</strong> מַאֲזִין לִבָּהּ,</p>

<p>אֶת קוֹל לִבָּהּ בְּדָפְקוֹ לְאִטּוֹ.</p>

<p>גֹּסְקִיבוֹ הָאֹפֶל הֵלִיט</p>

<p>בְּמַעֲטֵהוּ מַעֲרוּמֶיהָ,</p>

<p>בַּל תִּרְאֶינָה עֵינֵי זָרִים,</p>

<p>בַּל יִתְפָּאֵר אִישׁ: &#8220;רְאִיתִיהָ!&#8221;</p>

<br />
</blockquote>

<blockquote>
<p>וּבַבֹּקֶר הַשְׁכֵּם אָסַף</p>
</blockquote>

<blockquote>
<p><strong>קַגַּגִּי</strong>, הוּא שַׂר־הָעוֹרְבִים,</p>
</blockquote>

<blockquote>
<p>כָּל סִיעָתוֹ, כָּל הַשּׁוֹדְדִים:</p>

<p>עוֹרְבִים, קֹרְאִים, קִיכְלִים וְסִיסִים,</p>

<p>נוֹתְנֵי קוֹלָם בֵּין הָעֵצִים.</p>

<br />
</blockquote>

<blockquote>
<p>וּבֶהָמוֹן עָלוּ, פָּשְׁטוּ</p>

<p>עַל כָּל שַׁדְמוֹת הַיְאַוַּתָּה,</p>

<p>וְעַל הַקֶּבֶר, בּוֹ <strong>מוֹנְדַמִּין</strong>,</p>

<p>וַיָּרִיעוּ: &quot;נָקִים נַעֲלֶה</p>

<p>אֶת <strong>מוֹנְדַמִּין</strong> מִן הַקָּבֶר!</p>

<p>לַמְרוֹת מַעְגַּל הַקְּסָמִים,</p>

<p>הִתְווּ רַגְלֵי <strong>מִינֶהַהַּ</strong>,</p>

<p>לַמְרוֹת כָּל מִצְעֲדֵי קֹדֶשׁ,</p>

<p>לַמְרוֹת עִקְבוֹת &#8220;מִיכַל־שׂוֹחֵק&#8221;.</p>

<br />
</blockquote>

<blockquote>
<p>אַךְ הַנָּבוֹן הַיְאַוַּתָּה</p>

<p>הֵבִין שִׂיחָם וַהֲגִיגָם,</p>

<p>שָׁמַע לַעְגָּם לַעֲצָתוֹ,</p>

<p>וְאֶת קוֹל שׂחֲקָם עַל הָעֵצִים.</p>

<p>&quot;<strong>קוֹ</strong>! – בְּנַפְשׁוֹ אָמַר – רֵעַי,</p>

<p><strong>קַגַּגִּי</strong>, שַׂר כָּל הָעוֹרְבִים,</p>

<p>לָךְ וּלְכָל עֲצֶרֶת עוֹרְבַי</p>

<p>אַטִּיף לִקְחִי וְלֹא יִשָּׁכַח&quot;.</p>

<br />
</blockquote>

<blockquote>
<p>וּבַבֹּקֶר־הַשְׁכֵּם יָקוּם</p>

<p>וּבַשְּׁדֵמוֹת טָמַן פַּחִים</p>

<p>לַעֲצֶרֶת בְּנֵי־הָעוֹרֵב,</p>

<p>וּבַחֹרְשָׁה אָרַב לָמוֹ</p>

<p>לִרְאוֹת מוֹעֵד צֵאת הָעוֹרְבִים,</p>

<p>צֵאת הַקִּיכְלִים וְהַקֹּרְאִים.</p>

<br />
</blockquote>

<blockquote>
<p>וַתָּבֹאנָה הַצִּפֳּרִים,</p>

<p>וַתָּבֹאנָה בַּהֲמוּלָה,</p>

<p>בְּקוֹלֵי־קֹלוֹת וּבִצְוָחוֹת,</p>

<p>וְכַנְפֵיהֶן מְאֹד מַשִּׁיקוֹת.</p>

<p>וַתִּפְשֹׁטְנָה עַל הַשָּׂדֶה,</p>

<p>וַתִּגַּשְׁנָה אֶל הַמְּלָאכָה,</p>

<p>וַתְּכַרְסֵמְנָה בְּחַרְטֻמֵּיהֶן,</p>

<p>וַתָּתוֹרְנָה אַחֲרֵי אֹרֶז.</p>

<p>אַךְ לֹא עָמְדָה כָּל חָכְמָתָן,</p>

<p>כָּל עָרְמָתָן וְכָל תַּרְמִיתָן,</p>

<p>וְלֹא רָאוּ כִּי מִתְנַכֵּל</p>

<p>הַיְאַוַּתָּה לַהֲמִיתָן;</p>

<p>וַתִּפֹּלְנָה אֶל פַּח יָקוּשׁ,</p>

<p>בְּרֶשֶׁת טָמַן נֶאֱחָזוּ.</p>

<br />
</blockquote>

<blockquote>
<p>וַיּוֹפִיעַ בַּחֲרוֹן־אַפּוֹ</p>

<p>הַיְאַוַּתָּה מִמַּאֲרָבוֹ,</p>

<p>אָז נָמוֹגוּ וַיֶּחֱרָדוּ</p>

<p>הַגִּבּוֹרִים בַּצִּפֳּרִים,</p>

<p>כִּי לֹא חָמַל וַיַּכֵּמוֹ</p>

<p>לָעֲשָׂרוֹת וְלָאֲלָפִים,</p>

<p>וּפִגְרֵיהֶם שָׁחַט, פָּשַׁט</p>

<p>עַל כְּלוֹנְסָאוֹת לְתִפְלֶצֶת,</p>

<p>לִהְיוֹת אוֹת כִּי נָקַם בָּמוֹ,</p>

<p>לִהְיוֹת אוֹת לִבְנֵי־הַמֶּרִי.</p>

<br />
</blockquote>

<blockquote>
<p>אַךְ אֶת <strong>קַגַּגִּי</strong> לֹא הֵמִית,</p>

<p><strong>קַגַּגִּי</strong> הַמְּפַקֵּד צְבָאָם,</p>

<p>אַךְ אֶת מַלְכָּם – עָלָיו חָמָל,</p>

<p>לִהְיוֹת בֶּן־תַּעֲרֻבּוֹת לְעַמּוֹ.</p>

<p>וַיְבִיאֵהוּ אֶל אָהֳלוֹ,</p>

<p>וּבַחֶבֶל עֵץ הַזִּסְפּוֹן,</p>
</blockquote>

<blockquote>
<p>הוּא הַחֶבֶל &#8220;פְּתִיל לַשְּׁבוּיִם&#8221;<a href="#fn:52" id="fnref:52" title="see footnote" class="footnote"><sup>52</sup></a>,</p>
</blockquote>

<blockquote>
<p>אֲסָרָהוּ אֶל שִׂיא גַגּוֹ.</p>

<br />
</blockquote>

<blockquote>
<p>“<strong>קַגַּגִּי</strong>! – לוֹ עָנָה וְאָמַר –</p>

<p>יַעַן זֹאת הֱיוֹתְךָ מְעוֹרֵר</p>

<p>אֶת הַשֹּׁד וְהַמַּעֲשַׁקּוֹת,</p>

<p>וְהַמְּפַקֵּד לִבְנֵי־מֶרִי,</p>

<p>לֹא אֲמִיתְךָ, וְהָיִיתָ</p>

<p>בֶּן־תַּעֲרֻבּוֹת לִי לְעַמְּךָ,</p>

<p>וְלֹא יָשׁוּב עוֹד לְכִסְלָה&quot;.</p>

<br />
</blockquote>

<blockquote>
<p>וַיִּשָּׁאֵר עַל שִׂיא־גַגּוֹ</p>

<p>סַר, וְזָעֵף וּמִתְעַבֵּר</p>

<p>בְּאוֹר הַשֶּׁמֶשׁ, שֶׁמֶשׁ בֹּקֶר,</p>

<p>מַר צוֹרֵחַ בַּחֲמַת־רוּחוֹ,</p>

<p>מַשִּׁיק כְּנָפָיו הָאֲרֻכּוֹת;</p>

<p>שָׁוְא הִתְאַמֵּץ לִקְרֹא דְרוֹר לוֹ,</p>

<p>שָׁוְא גַם קָרָא לְעַמּוֹ לְעֶזְרָה.</p>

<br />
</blockquote>

<blockquote>
<p>חָלַף קַיִץ. <strong>וְשַׁוָּנְדַּזִּי</strong></p>

<p>יֵאָנֵחַ בְּאֵשׁ תְּשׁוּקָתוֹ,</p>

<p>וּמִיַּרְכְּתֵי־תֵימָן שָׁלַח</p>

<p>נְשִׁיקוֹת־אֵשׁ וּנְשִׁיקוֹת־עֵדֶן.</p>

<p>וְהָאֹרֶז גָּדַל, בָּשַׁל,</p>

<p>וַיּוֹפִיעַ בְּכָל הֲדָרוֹ,</p>

<p>עוֹטֶה עֶדְיוֹ, כָּתֹם וְיָרוֹק,</p>

<p>עוֹטֶה עָלִים וְאֶשְׁכֹּלוֹת.</p>

<p>וְחַרְצַּנָּיו כְּבָר מַבְהִיקִים,</p>

<p>מְלֵאִים עָסִיס, וְנִבָּטִים</p>

<p>מֵחִתּוּלֵי זַגִּים יָבְשׁוּ.</p>

<br />
</blockquote>

<blockquote>
<p>וְאֶל כַּלָּתָהּ <strong>מִינֶהַהַּ</strong></p>
</blockquote>

<blockquote>
<p>אָמְרָה אָז <strong>נוֹקוֹמִיס</strong> זָקְנָה:</p>
</blockquote>

<blockquote>
<p>&quot;תּוֹר הָאָסִיף כְּבָר הִגִּיעַ.</p>

<p>אֹרֶז־בָּר אָסַפְנוּ בָּיְתָה,</p>

<p>עֵת הֵאָסֵף אֹרֶז־תּוּרְמִית</p>

<p>בָּאָה, נֵצֵא נָא הַשָּׂדֶה</p>

<p>וְנִתְחַכְּמָה אֶל <strong>מוֹנְדַמִּין</strong>,</p>

<p>נִירַשׁ עָלָיו וְאֶשְׁכְּלוֹתָיו</p>

<p>לְבוּשׁ הַכְּתֻמִּים וְהַיְרַקְרַקִּים&quot;.</p>

<br />
</blockquote>

<blockquote>
<p>וַתֵּחָפֵז <strong>מִינֶהַהַּ</strong>,</p>

<p>וּבְדֵי־גִיל מִהֲרָה לָצֵאת</p>

<p>אֶת הָאֹהֶל עִם <strong>נוֹקוֹמִיס</strong>;</p>

<p>וַתִּקְרֶאנָה לְכָל הַנָּשִׁים,</p>

<p>לַבַּחוּרִים וְלָעֲלָמוֹת</p>

<p>לָצֵאת אֶל הַשָּׂדֶה אִתָּן,</p>

<p>לַעֲזוֹר לָמוֹ בָעֲבוֹדָה.</p>

<br />
</blockquote>

<blockquote>
<p>עַל הַכָּר בְּצֵל עֲצֵי־אֹרֶן,</p>

<p>עֲצֵי־אֹרֶן נוֹתְנִים רֵיחַ,</p>

<p>שָׁם נִקְהֲלוּ הַגִּבּוֹרִים</p>

<p>וְהַזְּקֵנִים מַעֲלִים עָשָׁן:</p>

<p>וַיַּחֲרִישׁוּ וַיִּתְעַנְּגוּ</p>

<p>עַל עֲמַל הָעָם בַּשָּׂדֶה,</p>

<p>עַל עֲבוֹדַת בְּנֵי־הַנְּעוּרִים;</p>

<p>וַיִּתְעַנְּגוּ עַל רִנָּתָם,</p>

<p>עַל קוֹל שַׂחֲקָם, שְׁאוֹן דִּבְרֵיהֶם,</p>

<p>כִּי רִנָּתָם – רִנַּת־קִיכְלִים,</p>

<p>שְׁאוֹן דִּבְרֵיהֶם – פִּטְפּוּט קֹרְאִים</p>

<p>וְקוֹל שַׂחֲקָם – שְׂחוֹק הַסִּיסִים.</p>

<br />
</blockquote>

<blockquote>
<p>וְנַעֲרָה יָפָה כִּי הִצְלִיחָה</p>

<p>לִמְצֹא מְלִילָה בָּשְׁלָה, אָדְמָה,</p>

<p>מְלִילָה אָדְמָה כָּאַרְגָּמָן, –</p>

<p>אָז יָרִיעוּ כֻּלָּם יַחְדָּו:</p>
</blockquote>

<blockquote>
<p>&quot;<strong>נוֹשְׁקַהּ</strong><a href="#fn:53" id="fnref:53" title="see footnote" class="footnote"><sup>53</sup></a>! בְּרוּכָה אַתְּ, הַשָּׁנָה</p>
</blockquote>

<blockquote>
<p>תִּהְיִי לְאִישׁ, אִישׁ גִּבּוֹר חָיִל!&quot;</p>
</blockquote>

<blockquote>
<p>&quot;<strong>אוּג</strong>־כֵּן!” – יַעֲנוּ גַם הַזְּקֵנִים</p>
</blockquote>

<blockquote>
<p>מִמּוֹשָׁבָם בְּצֵל אֳרָנִים.</p>

<br />
</blockquote>

<blockquote>
<p>וְכִי מָצָא אִישׁ בַּשָּׂדֶה</p>

<p>מְלִילָה נָבְלָה, עָבְשָׁה כֻלָּהּ,</p>

<p>מְלִילָה כְּפוּפָה וְרָעַת־מַרְאֶה, –</p>

<p>וַיָּחוֹגוּ כְּאִישׁ זָקֵן,</p>

<p>אֲשֶׁר דַּלְיוּ לוֹ שׁוֹקַיִם,</p>

<p>וַיִּלְעֲגוּ לוֹ וַיַּעֲנוּ:</p>
</blockquote>

<blockquote>
<p>&quot;<strong>וַגֶּמִּין</strong>! הוֹי שׁוֹדֵד־לַיְלָה,</p>
</blockquote>

<blockquote>
<p>גַּנָּב נִמְצָא בִּשְׂדֵי־תְרוּמָה!&quot;</p>

<br />
</blockquote>

<blockquote>
<p>וַיִּבָּקְעוּ נְאוֹת הַשָּׂדֶה</p>

<p>לְקוֹל הָעָם בַּגִּיל וּבְרֵעוֹ,</p>

<p>וּמִשִּׂיא הַגַּג אָז נָתַן</p>

<p><strong>קַגַּגִּי</strong> הָעוֹרֵב קוֹלוֹ,</p>

<p>מַר צוֹרֵחַ בַּחֲמַת־רוּחוֹ;</p>

<p>וּמֵרָאשֵׁי כָל הָעֵצִים</p>

<p>עָנוּ לוֹ הָעוֹרְבִים בְּרֵעָם.</p>

<p>&quot;<strong>אוּג</strong>!”אָז יַעֲנוּ גַם הַזְּקֵנִים</p>

<p>מִמּוֹשָׁבָם בְּצֵל הָעֵצִים.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMUNpQVE9PSIsImV4cCI6bnVsbCwicHVyIjoiYmxvYl9pZCJ9fQ==--82fafbabbf469fd7a9930f6dac90905687e25727/35.jpg" alt="35.jpg" />
<figcaption>35.jpg</figcaption>
</figure>

<blockquote>
<br />
</blockquote>

<h2 id="xiv.כְּתָב־הַתְּמוּנוֹת.">XIV. כְּתָב־הַתְּמוּנוֹת.</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMUdpQVE9PSIsImV4cCI6bnVsbCwicHVyIjoiYmxvYl9pZCJ9fQ==--552b51dc99695491185fc65a51b4173b873ca122/36.jpg" alt="36.jpg" />
<figcaption>36.jpg</figcaption>
</figure>

<blockquote>
<p>וְאֵלֶּה דִבְרֵי הַיְאַוַּתָּה:</p>

<p>&quot;אֵין לְךָ דָּבָר קַיָּם לְעוֹלָם!</p>

<p>וּבִרְבוֹת הַיָּמִים יִשְׁכַּח</p>

<p>גַּם הַזָּקֵן שִׂיחוֹת־קֶדֶם,</p>

<p>אֶת מַעַלְלֵי הַגִּבּוֹרִים,</p>

<p>וַעֲלִילוֹת גִּבּוֹר־צַיִד,</p>

<p>חָכְמַת<strong>־מִידִים</strong> וּתְבוּנָתָם,</p>
</blockquote>

<blockquote>
<p>תּוֹרַת <strong>וֶבִּין</strong> נְבוֹנֵי־לָחַשׁ,</p>
</blockquote>

<blockquote>
<p>אַף חֲלֹמוֹת וְחֶזְיוֹנוֹת</p>

<p><strong>דְּשׁוֹסַקִּידִים</strong> – בְּנֵי הַנְּבִיאִים&quot;.</p>

<br />
</blockquote>

<blockquote>
<p>&quot;אַנְשֵׁי־שֵׁם נֶאֱסָפִים וְנִשְׁכְּחוּ,</p>

<p>חַכְמֵי־לֵב דִּבְרֵיהֶם אֱמֶת</p>

<p>אֹזֶן שָׁמְעָה תְּהִי קְבוּרָתָם,</p>

<p>וְהַדּוֹר הַבָּא אַחֲרֵינוּ,</p>

<p>אֲשֶׁר סִתְרוֹ חֵיק הֶעָתִיד,</p>

<p>עַרְפְּלֵי־יָמִים, יָמִים בָּאִים,</p>

<p>הֲיִשְׁמָעֵם, הֲיֵדָעֵם?&quot;</p>

<br />
</blockquote>

<blockquote>
<p>&quot;הֵן עַל מַצְּבוֹת אֲבוֹתֵינוּ</p>

<p>אֵין כָּל תְּמוּנָה, כָּל אוֹת אָיִן.</p>

<p>מִי בַּקֶּבֶר – נֶעְלַם מֶנּוּ,</p>

<p>אֲבוֹתֵינוּ הֵם יָדַעְנוּ.</p>

<p>מִי הַגּוֹי וּמִי הַשֵּׁבֶט</p>

<p>לוֹ הִתְיַחְשׂוּ, עָלָיו גְּאוֹנָם</p>

<p>הֲלַדֹּב, אוֹ אִם לַנֶּשֶׁר,</p>

<p>אוֹ לַבִּבָּר – נֶעְלַם מֶנּוּ,</p>

<p>אֲבוֹתֵינוּ הֵם יָדַעְנוּ!&quot;</p>

<br />
</blockquote>

<blockquote>
<p>&quot;פֶּה־אֶל־פֶּה עִם אָח נִדְבַּרְנוּ,</p>

<p>וְכִי יִרְחַק אֵיךְ נוֹלִיכָה</p>

<p>אֶת הַקּוֹל אֶל אַפְסֵי־אָרֶץ?</p>

<p>וְכִי דָבָר לָאַט לָנוּ,</p>

<p>יֵדַע גַּם אִישׁ־הַבֵּינַיִם;</p>

<p>וּבִיכָלְתּוֹ לְשַׁנּוֹתוֹ</p>

<p>וּלְגַלּוֹתוֹ בְּאָזְנֵי זָרִים&quot;.</p>

<br />
</blockquote>

<blockquote>
<p>כָּכָה הָגָה הַיְאַוַּתָּה</p>

<p>בְּחֹרֶשׁ־מֵצַל כִּי יָנוּעַ,</p>

<p>וּמַחְשְׁבוֹתָיו, כָּל הֲגִיגוֹ</p>

<p>טוֹבַת שִׁבְטוֹ, אשֶׁר עַמּוֹ.</p>

<p>וּמִכִּיסוֹ הוֹצִיא שָׁשַׁר,</p>

<p>חֲרִיצֵי־שָׁשַׁר, שְׁלַל כָּל צֶבַע</p>

<p>וְעַל פְּנֵי קְלִפָּה, קְלִפַּת לִבְנֶה,</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMUtpQVE9PSIsImV4cCI6bnVsbCwicHVyIjoiYmxvYl9pZCJ9fQ==--376f0c4bd46ade26104923a5e2a5b1e931c0c046/37.jpg" alt="37.jpg" />
<figcaption>37.jpg</figcaption>
</figure>

<blockquote>
<p>חָקַק אֹתוֹת, רָשַׁם תְּמוּנוֹת,</p>

<p>תָּוֵי־רָזִים, תְּמוּנוֹת־פֶּלֶא.</p>

<p>תְּמוּנָה־תְּמוּנָה וּפִתְרוֹנָהּ,</p>

<p>צֶלֶם־דְּמוּת הִגָּיוֹן הָיוּ.</p>

<br />
</blockquote>

<blockquote>
<p><strong>גִּיטְשִׁי־מַנִּיטָה</strong> הַנֶּאְדָּר,</p>
</blockquote>

<blockquote>
<p>אֵל־הַחַיִּים – לוֹ דְמוּת בֵּיצָה,</p>

<p>דְּמוּת קַרְנַיִם לְכַנְפוֹתֶיהָ,</p>

<p>לְאַרְבַּע רוּחוֹת הַשָּׁמָיִם.</p>

<p>זֶהוּ הַסֵּמֶל – וְזֶה פִּתְרֹנוֹ:</p>

<p>&#8220;כָּל הָעוֹלָם מָלֵא כְּבוֹד־אֵל&#8221;.</p>

<br />
</blockquote>

<blockquote>
<p><strong>מִיטְשִׁי־מַנִּיטָה</strong><a href="#fn:54" id="fnref:54" title="see footnote" class="footnote"><sup>54</sup></a> הַנֶּאְדָּר,</p>
</blockquote>

<blockquote>
<p>שַׂר הָרוּחוֹת וְהַשֵּׁדִים,</p>

<p>דְּמוּת תַּבְנִיתוֹ –נָחָשׁ גָּדוֹל,</p>

<p>מַרְאֵה נָחָשׁ נֶאְדָּר דְּמוּתוֹ,</p>

<p>לֵאמֹר: &quot;עָרוּם וּמְאֹד עָצוּם</p>

<p>כֹּחָהּ שֶׁל הַסִּטְרָא־אָחֳרָא&quot;.</p>

<br />
</blockquote>

<blockquote>
<p>דְּמוּת הַחַיִּים –מַעְגָּל לָבָן,</p>

<p>מַעְגָּל שָׁחוֹר – דְּמוּת הַמָּוֶת.</p>

<p>וַעֲלֵיהֶם תַּבְנִית שֶׁמֶשׁ,</p>

<p>הַיָּרֵחַ וְהַכּוֹכָבִים,</p>

<p>אָדָם, חַיָּה, דָּג וָרָמֶשׂ,</p>

<p>יַעַר, הָר, אֲגָם וּנְהָרוֹת.</p>

<br />
</blockquote>

<blockquote>
<p>וְלָאָרֶץ אוֹת – קַו שָׁחוֹר,</p>

<p>קֶשֶׁת לְבָנָה – הַשָּׁמַיִם,</p>

<p>וְאִם הַמֶּרְחָב צַח בֵּינְתָּיִם</p>

<p>אוֹת כִּי אוֹר הַיּוֹם, וְאִם לַיְלָה –</p>

<p>וּמִלְאוּהוּ כּוֹכְבֵי־נֹגַהּ;</p>

<p>וְאִם לִשְׂמֹאל הַקֶּשֶׁת נְקֻדָּה</p>

<p>אוֹת לַבֹּקֶר, וְכִי תֵימִין –</p>

<p>אוֹת לָעֶרֶב, וּבִהְיוֹתָהּ</p>

<p>עַל מְרוֹם שִׂיאוֹ – צָהֳרָיִם.</p>

<p>קַוִּים רְצוּצִים כְּעֵין הַגַּלִּים –</p>

<p>אוֹת לַמָּטָר וּלְיוֹם סַגְרִיר.</p>

<p>מִשְׁעוֹל נוֹטֶה אֶל הָאֹהֶל –</p>

<p>אוֹת לַמַּקְדִּישׁ אֶת הַקְּרוּאִים</p>

<p>אֶל הַמִּשְׁתֶּה, אֶל הַכֵּרָה;</p>

<p>וְכַפַּיִם פְּרוּשׂוֹת מָעְלָה,</p>

<p>וּמְגֹאָלוֹת נוֹטְפוֹת דָּמִים –</p>

<p>אוֹת כִּלָּיוֹן וּמַשְׂטֵמָה.</p>

<br />
</blockquote>

<blockquote>
<p>וּכְכַלּוֹתוֹ אֶת מְלַאכְתּוֹ,</p>

<p>הֶרְאָה הַיְאַוַּתָּה לְעַמּוֹ</p>

<p>אֶת הַתְּמוּנוֹת הַנִּפְלָאוֹת,</p>

<p>וְאֶת פִּתְרוֹנָן גִּלָּה לָמוֹ.</p>

<p>אַחַר אָמַר: &quot;עַל קְבָרֵינוּ</p>

<p>תַּבְנִית, סֵמֶל וְכָל אוֹת אָיִן;</p>

<p>וְחַקּוֹתֶם עַל הַקְּבָרִים</p>

<p>אִישׁ־אִישׁ סֵמֶל בֵּית־אֲבוֹתָיו,</p>

<p>אִישׁ־וָאִישׁ אוֹת חוֹתַם־שִׁבְטוֹ,</p>

<p>לְמַעַן יֵדַע גַּם דּוֹר יָבֹא,</p>

<p>לְמַעַן יַכִּיר לְמִי הַקְּבָרִים&quot;.</p>

<br />
</blockquote>

<blockquote>
<p>וַיָּקוּמוּ וַיָּחֹקּוּ</p>

<p>עַל כָּל קֶבֶר וּמַצֵּבָה</p>

<p>אִישׁ־אִישׁ תַּבְנִית חוֹתַם־שִׁבְטוֹ,</p>

<p>אִישׁ־אִישׁ סֵמֶל בֵּית־אֲבוֹתָיו.</p>

<p>תַּבְנִית צְבִי וּדְמוּת הַבִּבָּר,</p>

<p>תַּבְנִית צָב, וָדֹב וָשָׁלָךְ;</p>

<p>דְּמוּת וּתְמוּנָה אַךְ הֲפוּכוֹת,</p>

<p>לִהְיוֹת אוֹת כִּי מֵת הַגָּבֶר.</p>

<p>כִּי אֲבִי הַשֵּׁבֶט נִפְטַר,</p>

<p>וּמְנוּחָתוֹ עָפָר וְאֵפֶר.</p>

<br />
</blockquote>

<blockquote>
<p>בְּנֵי הַנְּבִיאִים – דְּשׁוֹסַקִּידִים,</p>

<p>הָאַשָּׁפִים, <strong>הַוֶּבִּינִים</strong></p>

<p><strong>וְהַמִּידִים,</strong> הֵם הָרוֹפְאִים</p>

<p>הִתְווּ עַל פְּנֵי קְלִפּוֹת עֵצִים,</p>

<p>וְעַל עוֹר חַיָּה תְּמוּנוֹת רַבּוֹת,</p>

<p>סֵמֶל חֶזְיוֹן לִבָּם וְשִׁירָם;</p>

<p>שִׁיר וָשִׁיר וּדְמוּת תַּבְנִיתוֹ,</p>

<p>סֵמֶל־פְּלָאִים, תָּוֵי־רָזִים;</p>

<p>תְּמוּנָה־תְּמוּנָה וַהֲגִיגָהּ,</p>

<p>סֵמֶל־סֵמֶל וּפִתְרֹנוֹ.</p>

<br />
</blockquote>

<blockquote>
<p><strong>גִּיטְשִׁי־מַנִּיטָה</strong> הַבּוֹרֵא</p>
</blockquote>

<blockquote>
<p>מְלֵאִים אוֹרוֹ הַשָּׁמָיִם;</p>

<p>פֹּה הַנָּחָשׁ, נְחַשׁ־אַדִּירִים,</p>

<p>עִם כַּרְבָּלְתּוֹ, כַּרְבַּל־דָּמִים,</p>

<p>נוֹשֵׂא עֵינָיו הַשָּׁמָיִם;</p>

<p>שֶׁמֶשׁ־דּוֹם בְּגָבְהֵי־שְׁחָקִים,</p>

<p>הַיָּרֵחַ מֵת בְּלִקּוּיוֹ;</p>

<p>יַנְשׁוּף, נֶשֶׁר, שָׁלָךְ וְאַיָּה,</p>

<p>קָאַת, צִפּוֹר נְבוֹן־הַלָּחַשׁ;</p>

<p>וּבְנֵי־אָדָם כְּרוּתֵי־רֹאשָׁם,</p>

<p>הַמִּתְהַלְּכִים בַּשָּׁמָיִם;</p>

<p>פְּגָרִים הַמְטֹעֲנִים חִצִּים,</p>

<p>וִידֵי־מָוֶת נוֹטְפוֹת דָּמִים;</p>

<p>קְבָרִים, אַנְשֵׁי־חַיִל גָּבְרוּ</p>

<p>בַּשָּׁמַיִם וּבָאָרֶץ.</p>

<br />
</blockquote>

<blockquote>
<p>אֵלֶּה הֵמָּה הַצִּיּוּרִים</p>

<p>עַל פְּנֵי קְלִפָּה וְעַל עוֹר־חַיָּה.</p>

<p>שִׁירֵי־קְרָבוֹת, שִׁירֵי־צַיִד,</p>

<p>שִׁירֵי־רִפְאוּת, שִׁירֵי־כְשָׁפִים.</p>

<p>סֵמֶל־סֵמֶל וַהֲגִיגוֹ,</p>

<p>תְּמוּנָה־תְּמוּנָה וּפִתְרוֹנָהּ.</p>

<br />
</blockquote>

<blockquote>
<p>גַּם לֹא שָׁכְחוּ שִׁירֵי־אַהֲבָה,</p>

<p>הָעֲדִינִים מִשִּׁיר רִפְאוּת,</p>

<p>הָעֲצוּמִים מִשִּׁיר כְּשָׁפִים</p>

<p>וַאֲיֻמִּים מִכָּל מָגוֹר,</p>

<p>מָגוֹר־קְרָב וְחִתַּת־צַיִד.</p>

<p>כָּכָה צִיְּרוּ שִׁיר הָאַהֲבָה,</p>

<p>סֵמֶל, תְּמוּנָה וּפִתְרוֹנָם:</p>

<br />
</blockquote>

<blockquote>
<p>לָרִאשׁוֹנָה צֶלֶם אָדָם,</p>

<p>פָּנָיו מְשׁוּחִים בָּאַרְגָּמָן;</p>

<p>הוּא הָאוֹהֵב, הוּא הַמְּשׁוֹרֵר.</p>

<p>וּפִתְרוֹנוֹ: &quot;צֶבַע פָּנַי</p>

<p>יַעֲלֵנִי עַל בְּנֵי־גִילִי&quot;.</p>

<br />
</blockquote>

<blockquote>
<p>אַחַר – תַּבְנִית צֶלֶם אָדָם</p>

<p>מַכֶּה בְּתֹף וְאוֹמֵר שִׁירָה.</p>

<p>וּפִתְרוֹנָהּ: &quot;הַאֲזִינִי</p>

<p>שִׁירִי, קוֹלִי בָּא עָדַיִךְ!&quot;</p>

<br />
</blockquote>

<blockquote>
<p>וְעוֹד הַפַּעַם הָאַדְמוֹנִי,</p>

<p>יוֹשֵׁב תַּחַת קוֹרַת אֹהֶל.</p>

<p>הוּא הַסֵּמֶל וְזֶה פִּתְרֹנוֹ:</p>

<p>&quot;הִנְנִי בָּא וְלִימִינֵךְ אֵשֵׁב,</p>

<p>יַעַן קְשׁוּרָה נַפְשִׁי בְּנַפְשֵׁךְ&quot;.</p>

<br />
</blockquote>

<blockquote>
<p>אַחַר אִישׁ וְאִשָּׁה עוֹמְדִים,</p>

<p>אַךְ יְדֵיהֶם חִבְּרוּ יַחְדָּו</p>

<p>עַד אֵין לִרְאוֹת אִם יָדַיִם,</p>

<p>אוֹ יַד אַחַת יֵשׁ לַשְּׁנָיִם.</p>

<p>הוּא הַסֵּמֶל וְזֶה פִּתְרֹנוֹ:</p>

<p>&quot;לְלִבָּתֵךְ אֲנִי רֹאֶה,</p>

<p>וּלְחָיַיִךְ אָדְמוּ בּשֶׁת&quot;.</p>

<br />
</blockquote>

<blockquote>
<p>וְאַחַר אִי. בָּאִי בַּתָּוֶךְ</p>

<p>נַעֲרָה עַלְמָה יְפַת־תֹּאַר.</p>

<p>זֶה פָּרָשַׁת דְּבַר הַסֵּמֶל:</p>

<p>&quot;וְאִם רָחַקְתְּ עַד קַצְוֵי־תֵבֵל,</p>

<p>וְאִם עַד אִיֵּי־יָם תָּנוּעִי, –</p>

<p>בַּאֲזִיקֵי אַהֲבָתִי</p>

<p>כֹּה רֻתַּקְתְּ, וְאִם חָפַצְתִּי</p>

<p>חִישׁ אֶמְשָׁכֵךְ אֶל לִבָּתִי&quot;.</p>

<br />
</blockquote>

<blockquote>
<p>אַחַר תַּבְנִית עַלְמָה נָמָה</p>

<p>וַאֲהוּבָה לוֹחֵשׁ בְּאָזְנָהּ:</p>

<p>&quot;וְאִם רָחַקְתְּ מִמֶּנִּי, אַהֲבָה,</p>

<p>וַתַּגִּיעִי אַפְסֵי־אָרֶץ,</p>

<p>קֶרֶן־שְׁנָת וּנְאוֹת־הַדְּמָמָה, –</p>

<p>קוֹל הָאַהֲבָה בָּא אַחֲרַיִךְ&quot;.</p>

<br />
</blockquote>

<blockquote>
<p>וְלַדְּמוּת הָאַחֲרוֹן תַּבְנִית</p>

<p>לֵב וּמַעְגָּל יַקִּיפֵהוּ,</p>

<p>וְהַמַּעְגָּל – מַעְגַּל־קְסָמִים.</p>

<p>הִיא הַתְּמוּנָה וְזֶה פִּתְרוֹנָהּ:</p>

<p>&quot;לִבֵּךְ עָרוּם נֶגְדָה עֵינַי,</p>

<p>אֶל הַלֵּב הַלָּז אָשִׂיחָה&quot;.</p>

<br />
</blockquote>

<blockquote>
<p>כָּכָה הוֹרָה הַיְאַוַּתָּה</p>

<p>אֶת הָעָם וַיְלַמְּדוֹ דַעַת</p>

<p>אֶת כָּל מִסְתְּרֵי כְּתָב־הַתְּמוּנוֹת,</p>

<p>וַחֲרשֶׁת הַצִּיּוּרִים</p>

<p>עַל הַקְּלִפָּה קְלִפַּת לִבְנֶה,</p>

<p>עַל הָעוֹר הַצַּח, עוֹר צְבָאִים,</p>

<p>עַל כָּל מַצְּבוֹת חֲצַר־הַמָּוֶת.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMU9pQVE9PSIsImV4cCI6bnVsbCwicHVyIjoiYmxvYl9pZCJ9fQ==--1ef001025ff2572152d061b038a743fb843dd164/38.jpg" alt="38.jpg" />
<figcaption>38.jpg</figcaption>
</figure>

<blockquote>
<br />
</blockquote>

<h2 id="xv.קִינַתהַיְאַוַּתָּה.">XV. קִינַת הַיְאַוַּתָּה.</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMVNpQVE9PSIsImV4cCI6bnVsbCwicHVyIjoiYmxvYl9pZCJ9fQ==--d9a987253b382989be120147715b9443b51633fe/39.jpg" alt="39.jpg" />
<figcaption>39.jpg</figcaption>
</figure>

<blockquote>
<p>אָז תִּכְרֹתְנָה בְּרִית הָרוּחוֹת</p>

<p>וְהַמַּזִּיקִים, כִּי יָרֵאוּ</p>

<p>חָכְמַת הַיְאַוַּתָּה וְרֵעוֹ</p>

<p><strong>טְשַׁיְבַּיְאַבּוֹס</strong> וּפָעֳלָמוֹ,</p>

<p>פֹּעַל אֱמֶת וְרָדְפָם צֶדֶק;</p>

<p>וַתֹּאמַרְנָה לִקְשׁוֹר קֶשֶׁר,</p>

<p>וַיִּתְנַכְּלוּ לַהֲמִיתָם.</p>

<br />
</blockquote>

<blockquote>
<p>וְהַיְאַוַּתָּה הָיוּ דְבָרָיו</p>

<p>עִם רֵעֵהוּ <strong>טְשַׁיְבַּיְאַבּוֹס</strong>:</p>

<p>&quot;אַל נָא, אָחִי, תַּעַזְבֵנִי,</p>

<p>כִּי הָרוּחוֹת אוֹרְבוֹת לָנוּ!&quot;</p>

<p><strong>וּטְשַׁיְבַּיְאַבּוֹס</strong> יַעֲנֶנּוּ,</p>

<p>וּבְתַלְתַּלָּיו מְנַעֲנֵעַ,</p>

<p>וּשְׂחוֹק יֶלֶד, שְׂחוֹק שַׁאֲנַנִּים,</p>

<p>לוֹ מְרַחֵף עַל שְׂפָתָיִם:</p>

<p>&quot;אַל נָא תִירָא, אָח לִי יַקִּיר!</p>

<p>כִּי לֹא יִגְּעוּ בִּי לְרָעָה&quot;.</p>

<br />
</blockquote>

<blockquote>
<p>וּבִהְיוֹת הַסְּתָו בָּאָרֶץ</p>

<p>תַּכְרִיךְ קֶרַח כִּסָּה פְּלָגִים,</p>

<p>פִּתֵּי־שֶׁלֶג נָעוּ, שָׁרְקוּ</p>

<p>בְּצַמֶּרֶת אַלּוֹן קוֹדֵר,</p>

<p>וְלָאֵלוֹת מַרְאֶה אֹהֶל,</p>

<p>וְהָאָרֶץ נֶאֱלָמָה –</p>

<p><strong>וְטְשַׁיְבַּיְאַבּוֹס</strong> יָצָא לָצוּד,</p>

<p>אִתּוֹ לָקַח אֲזֵנֵהוּ,</p>

<p>וְלֹא זָכַר דִּבְרֵי רֵעוֹ,</p>

<p>כִּי לֹא יָרֵא אֶת הָרוּחוֹת.</p>

<br />
</blockquote>

<blockquote>
<p>כְּחֵץ מִקֶּשֶׁת בָּא לְפָנָיו</p>

<p>וְרָץ הַצְּבִי עַל פְּנֵי הַקֶּרַח,</p>

<p>אַךְ בַּשֶּׁלֶג וּבַסָּעַר</p>

<p>דָּלַק אַחֲרָיו <strong>טְשַׁיְבַּיְאַבּוֹס</strong></p>

<p>עַל הַקֶּרַח עַל הָאַכְזָב,</p>

<p>וּבַעְיָם הַצַּיִד שָׁכַח</p>

<p>אֶת רֵעֵהוּ וְאֶת עֲצָתוֹ.</p>

<br />
</blockquote>

<blockquote>
<p>וּבַמַּיִם לוֹ תֶאֱרֹבְנָה</p>

<p>כָּל הָרוּחוֹת, כָּל הָרָעוֹת;</p>

<p>וַתְּנַפֵּצְנָה אֶת הַקֶּרַח,</p>

<p>וּגְרָפוּהוּ אֶל הַמַּיִם;</p>

<p>וּבַתְּהוֹם, בַּחוֹל קְבָרוּהוּ.</p>
</blockquote>

<blockquote>
<p><strong>אֶנְקְטַהִי</strong> – אֱלִיל <strong>דַּקּוֹטָה</strong>,</p>
</blockquote>

<blockquote>
<p>הוּא גְרָפָהוּ אֶל הַמְּצוּלָה,</p>

<p>מְצוּלַת מֵי הַיָּם הַגָּדוֹל.</p>

<br />
</blockquote>

<blockquote>
<p>וַיַּגִּידוּ לְהַיְאַוַּתָּה&#8230;</p>

<p>וּבְהִשָּׁבֵר לִבּוֹ קִרְבּוֹ,</p>

<p>נָתַן קוֹל, – וַיִּרְגְּזוּ רֵמִים,</p>

<p>וַיֵּילִילוּ זְאֵבֵי־עָרֶב,</p>

<p>וּבַגַּלְגַּל יַעֲנֶנּוּ</p>
</blockquote>

<blockquote>
<p>קוֹל הָרַעַם<strong>: &#8220;בַּיִם־וַוַּהּ!&#8221;</strong></p>

<br />
</blockquote>

<blockquote>
<p>אַחַר מָשַׁח פָּנָיו שְׁחוֹרִים,</p>

<p>וּבְאַדַּרְתּוֹ עָטָה רֹאשׁוֹ,</p>

<p>וּבְאָהֳלוֹ יָשַׁב, בָּכָה,</p>

<p>שִׁבְעָה אָז שָׁבֻעוֹת אָבַל,</p>
</blockquote>

<blockquote>
<p>קוֹנֵן מָרָה זֹאת הַקִּינָה<a href="#fn:55" id="fnref:55" title="see footnote" class="footnote"><sup>55</sup></a>:</p>

<br />
</blockquote>

<blockquote>
<p>&quot;הוֹי, כִּי מֵת, כִּי מֵת הַמְּשׁוֹרֵר!</p>

<p>מֵת וַיֵּעָל נְעִים זְמִירֵנוּ,</p>

<p>וַיַּעַזְבֵנוּ לְעוֹלָמִים.</p>

<p>רוּחוֹ שָׁב אֶל אֵל־הַשִּׁירִים,</p>

<p>לַמְנַצֵּחַ בַּמַּנְגִּינוֹת.</p>

<p>אוֹיָה, אָחִי, <strong>טְשַׁיְבַּיְאַבּוֹס</strong>!&quot;</p>

<br />
</blockquote>

<blockquote>
<p>וַיָּנִיעוּ שַׂרְעַפּוֹתָם,</p>

<p>וַיָּנִיעוּ כַּפְתּוֹרֵיהֶם</p>

<p>הָאֳרָנִים הָעֲצוּבִים,</p>

<p>וַיֵּאָנְחוּ וַיִּתְאַבְּלוּ.</p>

<br />
</blockquote>

<blockquote>
<p>שָׁב הָאָבִיב, אַךְ שָׁוְא חִכּוּ</p>
</blockquote>

<blockquote>
<p>יַעֲרֵי־עַד <strong>לִטְשַׁיְבַּיְאַבּוֹס</strong>.</p>
</blockquote>

<blockquote>
<p>וַיֵּאָנַח <strong>סִבַּוִּישַׁהּ</strong>,</p>

<p>וַיֵּאָנַח סוּף־הַנָּחַל.</p>

<p>עַל הָעֵצִים שָׁר <strong>אֹוֵיסָה</strong>,</p>
</blockquote>

<blockquote>
<p>שָׁר <strong>אֹוֵיסָה</strong> – יַרְגּוּז כָּחֹל:</p>
</blockquote>

<blockquote>
<p>“טְשַׁיְבַּיְאַבּוֹס, טְשַׁיְבַּיְאַבּוֹס!</p>

<p>הוֹי, כִּי מֵת נְעִים זְמִירֵנוּ!&quot;</p>

<br />
</blockquote>

<blockquote>
<p>עַל הָאֹהֶל שָׁר <strong>אָפֶּטְשִׁי</strong>,</p>
</blockquote>

<blockquote>
<p>שָׁר <strong>אָפֶּטְשִׁי</strong> – חַכְלִיל־גָּרוֹן:</p>
</blockquote>

<blockquote>
<p>“טְשַׁיְבַּיְאַבּוֹס, טְשַׁיְבַּיְאַבּוֹס!</p>

<p>הוֹי, כִּי מֵת נְעִים זְמִירֵנוּ!&quot;</p>

<br />
</blockquote>

<blockquote>
<p>וּבַיַּעַר בַּמַּחֲשַׁכִּים</p>

<p>בָּא הַקּוֹל, קוֹל דְּרוֹר־הַלָּיִל,</p>

<p>נוּגֶה, הוֹגֶה כָּל הַלָּיְלָה:</p>

<p>“טְשַׁיְבַּיְאַבּוֹס, טְשַׁיְבַּיְאַבּוֹס!</p>

<p>הוֹי, כִּי מֵת נְעִים זְמִירֵנוּ!</p>

<p>הוֹי, כִּי הָלַךְ – וְאֵינֶנּוּ!&quot;</p>

<p>וַיָּבֹאוּ הָאַשָּׁפִים,</p>

<p>בְּנֵי־הַנְּבִיאִים וְהָרוֹפְאִים,</p>

<p>לִרְאוֹת אֶת שְׁלוֹם הַיְאַוַּתָּה.</p>

<p>אָז גַּם יִבְנוּ אֹהֶל קָדוֹשׁ</p>

<p>לְרַפֵּא לוֹ וּלְנַחֵם אוֹתוֹ.</p>

<p>וַיָּסֹבּוּ אֶת הָאֹהֶל,</p>

<p>הוֹלְכִים דּוּמָם, הוֹלְכִים לְאִטָּם,</p>

<p>וּבִידֵיהֶם שַׂקֵּי־תְרוּפָה,</p>

<p>עֹרוֹת בִּבָּר וְעֹרוֹת נָמֵר;</p>

<p>וּבַשַּׂקִּים סַמֵּי־רִפְאוּת,</p>

<p>וּבַשַּׂקִּים עִשְׂבּוֹת־קְסָמִים.</p>

<br />
</blockquote>

<blockquote>
<p>שָׁמַע הַיְאַוַּתָּה בּוֹאָם</p>

<p>וּמִמַּר אַנְחוֹתָיו עָמַד,</p>

<p>וּמִקְּרֹא אֶת רֵעוֹ עָמַד;</p>

<p>מְאוּם לֹא שָׁאַל, מְאוּם לֹא עָנָה</p>

<p>אַךְ אֶת רֹאשׁוֹ אָבֵל גִּלָּה,</p>

<p>וּמִצֶּבַע הָאֲבֵלִים</p>

<p>רָחַץ פָּנָיו לְאִטּוֹ דוּמָם,</p>

<p>דּוּמָם לְאִטּוֹ בָּא בָאֹהֶל.</p>

<br />
</blockquote>

<blockquote>
<p>וַיַּשְׁקוּהוּ סַמֵּי־קְסָמִים,</p>

<p>מִשְׁרַת־סַמִּים, מֶסֶךְ־בְּשָׂמִים,</p>

<p>הִכּוּ בְּתֻפֵּי הַכַּשָּׁפִים</p>

<p>וַיָּרִיעוּ בַּמְּצִלְתַּיִם,</p>

<p>וּבַשִׁיר אֶת קוֹלָם נָשְׂאוּ,</p>

<p>אֶחָד, אֶחָד וּבְמַקְהֵלָה –</p>

<p>וְהַשִּׁירָה שִׁירַת־כְּשָׁפִים:</p>

<br />
</blockquote>

<blockquote>
<p>&quot;הִנְנִי,הִנְנִי, שָׂא עֵינֶיךָ!</p>

<p>הִנְנִי נֶשֶׁר קְרָבוֹת אַדִּיר;</p>

<p>שִׁמְעוּ קֹרְאִים וְהַאֲזִינוּ,</p>

<p>קֹרְאִים לְבָנִים הִתְאַסָּפוּ!</p>

<p>רַעַם יַרְעֵם – מָגֵן יִשְׁעִי,</p>

<p>רוּחוּת־פֶּלֶא יַעַזְרוּנִי,</p>

<p>וּמְלֹא רֹחַב הַשָּׁמַיִם</p>

<p>אֶשְׁמַע קוֹלָם יִקְרָאוּנִי.</p>

<p>קוּמָה, הַחֲלֵף כֹּחַ, אָחִי,</p>

<p>קוּם הֵרָפֵא, הַיְאַוַּתָּה!&quot;</p>

<br />
</blockquote>

<blockquote>
<p><strong>– הִי־אוֹ־הַ&quot;!</strong> הַקָּהָל עָנָה,</p>

<p><strong>– וֵי־הַ־וֵי!</strong>&quot;, קְהַל הַכַּשָּׁפִים.</p>

<br />
</blockquote>

<blockquote>
<p><strong>&quot;</strong>כָל הַנְּחָשִׁים מִמְּקֹרָבַי.</p>

<p>הַאֲזִינָה כִּי אָנִידָה,</p>

<p>כִּי אָנִיעָה בְּעוֹר הַתַּחְמָס!</p>

<p>מַנְגְּ־הַטַּבְלָן – אַכְּךָ נָפֶשׁ,</p>

<p>בְּלִבְּךָ אֶשְׁלַח בְּנֵי־אַשְׁפָּתִי.</p>

<p>קוּמָה, הַחֲלֵף כֹּחַ, אָחִי,</p>

<p>קוּם הֵרָפֵא, הַיְאַוַּתָּה!&quot;</p>

<br />
</blockquote>

<blockquote>
<p><strong>– הִי־אוֹ־הַ&quot;! הַקָּהָל עָנָה,</strong></p>
</blockquote>

<blockquote>
<p><strong>– וֵי־הַ־וֵי!&quot;, קְהַל הַכַּשָּׁפִים.</strong></p>

<br />
</blockquote>

<blockquote>
<p>&quot;הִנְנִי, הִנְנִי הַנָּבִיא!</p>

<p>אָרִים קוֹלִי וְאָחֲזוּ סַעַר</p>

<p>מוֹסְדֵי אֹהֶל – וַיִּרְעָדוּ,</p>

<p>כִּי יַד פֶּלִי הָיְתָה בָּמוֹ.</p>

<p>וְאִם דָּרַכְתִּי – וְנָמוֹגוּ</p>

<p>כָּל עַמּוּדֵי הַשָּׁמָיִם.</p>

<p>קוּמָה, הַחֲלֵף כֹּחַ, אָחִי,</p>

<p>שָׂא נָא קוֹלְךָ, הַיְאַוַּתָּה!&quot;</p>

<p><strong>– הִי־אוֹ־הַ&quot;! הַקָּהָל עָנָה,</strong></p>
</blockquote>

<blockquote>
<p><strong>– וֵי־הַ־וֵי!&quot;, קְהַל הַכַּשָּׁפִים.</strong></p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMVdpQVE9PSIsImV4cCI6bnVsbCwicHVyIjoiYmxvYl9pZCJ9fQ==--388bf5207b7c129a320713215739813f10b3345d/40.jpg" alt="40.jpg" />
<figcaption>40.jpg</figcaption>
</figure>

<blockquote>
<p>וּבִמְחֹלוֹת הָאַשָּׁפִים</p>

<p>הִקִּיפוּהוּ סָבִיב, סָבִיב,</p>

<p>וַיָּנִיעוּ בְעֹרוֹת כְּשָׁפִים;</p>

<p>וַיִּתְנָעֵר הַיְאַוַּתָּה,</p>

<p>כְּאִישׁ הַנֵּעוֹר מֵחֲלֹמוֹתָיו,</p>

<p>ומַחֲלָתוֹ סָרָה מֶנּוּ.</p>

<p>כַּאֲשֶׁר יִפְנוּ הָעֲנָנִים</p>

<p>מִשָּׁמַיִם, – פָּנְתָה עָרְפָּהּ</p>

<p>כָּל מַחֲשָׁבָה הֲרַת־יָגוֹן;</p>

<p>כַּאֲשֶׁר יֵתַם קֶרַח־נָהָר</p>

<p>לִפְנֵי אָבִיב, – פָּנוּ עָרְפָּם</p>

<p>עָבֵי־תוּגָה וְעַצָּבֶת.</p>

<br />
</blockquote>

<blockquote>
<p>וַיַּשְׁבִּיעוּ אֶת הַמַּיִם</p>

<p>לְמַעַן יַעֲלֶה <strong>טְשַׁיְבַּיְאַבּוֹס</strong></p>

<p>מִן הַיָּם, מֵחוֹל הַמְּצוּלָה.</p>

<p>וַתִּרְבֶּינָה הַהַשְׁבָּעוֹת,</p>

<p>וּלְהָטֵימוֹ עָצְמוּ, עַד כִּי</p>

<p>שָׁמַע אוֹתָם <strong>טְשַׁיְבַּיְאַבּוֹס</strong></p>

<p>תַּחַת מֵי הַיָּם הַגָּדוֹל.</p>

<p>מִן הַחוֹל אָז יָצָא לַאֲזִין</p>

<p>אֶת הַשִּׁירִים וְאֶת הַנְּגִינוֹת,</p>

<p>עַד מְבֹא הָאֹהֶל נִגַּשׁ,</p>

<p>אַךְ לֹא יָכוֹל לָבֹא פְּנִימָה.</p>

<br />
</blockquote>

<blockquote>
<p>וַיּוֹשִׁיטוּ לוֹ גַּחֶלֶת</p>

<p>אֵשׁ בֹּעֶרֶת בְּעַד הַדֶּלֶת,</p>

<p>וַיְגַּדְּלוּהוּ, וַיְשִׂימוּהוּ</p>

<p>עֶלְיוֹן, שַׁלִּיט עַל הַמֵּתִים,</p>

<p>וַיְצַוּוּהוּ לְהַעֲלוֹת נֵרוֹת</p>

<p>לְכָל הַמֵּתִים בִּשְׁאוֹל מָטָּה,</p>

<p>מָקוֹם מָקוֹם שָׁם יָלִינוּ,</p>

<p>בַּעֲשׂוֹתָם דַּרְכָּם בּוֹדֵד</p>

<p>אֱלֵי תְּחוּם מַלְכוּת <strong>פֹּנִימַהּ</strong>.</p>

<p>מִן הַכְּפָר בּוֹ נוֹלַד, גָּדַל,</p>

<p>מִן הַמָּקוֹם שָׁם מַחֲמַדָּיו</p>

<p>הִרְחִיק לֶכֶת <strong>טְשַׁיְבַּיְאַבּוֹס</strong>;</p>

<p>וּבַיַּעַר נֶעְלַם חֶרֶשׁ,</p>

<p>כְּעָשָׁן דַּק מִתְאַבֵּךְ לְאִטּוֹ.</p>

<p>בַּאֲשֶׁר דָּרַךְ הֶחֱשׁוּ בַּדִּים,</p>

<p>בַּאֲשֶׁר בָּא לֹא נָדוּ שִׂיחִים,</p>

<p>וְלֹא רָעֲשׁוּ הֶעָלִים,</p>

<p>עָלִים נוֹבְלִים שֶׁל אֶשְׁתַּקֵּד,</p>

<p>תַּחַת רַגְלֵי <strong>טְשַׁיְבַּיְאַבּוֹס</strong>.</p>

<br />
</blockquote>

<blockquote>
<p>כֹּה אַרְבָּעָה יָמִים עָשָׂה</p>

<p>דַּרְכּוֹ, דֶרֶךְ כָּל הַמֵּתִים,</p>

<p>וְאֶת הַיְאוֹר הֶעָכוֹר עָבַר</p>

<p>עַל הַגֶּזַע, עַל הַשּׂוֹחֶה;</p>

<p>הִגִּיעַ עַד הַנָּהָר,</p>

<p>נְהַר־הַכֶּסֶף, וּבַסִּירָה,</p>

<p>סִירַת־אֶבֶן, שָׁט וַיַּעֲבֹר</p>

<p>אֶת הַנָּהָר עֲדֵי עָמְדוֹ</p>

<p>בְּשַׁעַר אִיֵּי הַמְאֻשָּׁרִים,</p>

<p>נְאוֹת הָרוּחוֹת וְהַצְּלָלִים.</p>

<br />
</blockquote>

<blockquote>
<p>וּבַעֲשׂוֹתוֹ דַרְכּוֹ פָּגַשׁ</p>

<p>רוּחוֹת רַבּוֹת כּשְׁלוֹת, נַעֲנוֹת,</p>

<p>שַׁחוֹת תַּחַת עוֹל סֻבָּלָן,</p>

<p>מַשָּׂא נֶשֶׁק, נֵטֶל בְּגָדִים,</p>

<p>פָּארוּר, סִירוֹת, וְקַלָּחוֹת,</p>

<p>מְלֵאִים צֵידָה וּמַעֲדַנִּים,</p>

<p>כָּל הַטֶּרֶף שֶׁהֵבִיאוּ</p>

<p>מֵרֵעֵיהֶם צֵיד לַדָּרֶךְ.</p>

<br />
</blockquote>

<blockquote>
<p>וְהָרוּחוֹת נֶאֱנָחוֹת:</p>

<p>&quot;לָמָה הַרֵעוֹתֶם לָנוּ,</p>

<p>כִּי תַעֲמִיסוּ זֹאת עָלֵינוּ,</p>

<p>אֶת הָעֹל הַזֶּה הַקָּשֶׁה</p>

<p>לוּ עֲרוּמִּים מִבְּלִי בֶּגֶד,</p>

<p>לוּ רָעַבְנוּ אָז טוֹב לָנוּ,</p>

<p>מִהְיוֹתֵנוּ כֹּה עֲמוּסִים</p>

<p>בְּדַרְכֵּנוּ זֶה הַקָּשֶׁה&quot;.</p>

<br />
</blockquote>

<blockquote>
<p>וְהַיְאַוַּתָּה עָזַב בֵּיתוֹ,</p>

<p>פָּנָיו שָׂם לְמַסָּעוֹתָיו;</p>

<p>וַיִּתְהַלֵּךְ קֵדְמָה שָׁמֶשׁ,</p>

<p>וַיִּתְהַלֵּךְ אַפְסֵי מַעֲרָב;</p>

<p>וּבִמְקוֹם הֱיוֹתוֹ הוֹרָה</p>

<p>אֶת הָעָם עֲשׂוֹת בַּסַּמִּים,</p>

<p>סַמֵּי־מַרְפֵּא, בִּשְׂמֵי־רִפְאוּת;</p>

<p>אָז גַּם הֵחֵל דַּעַת אָדָם</p>

<p>סִתְרֵי־מַרְפֵּא, רָזֵי־רִפְאוּת.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMWFpQVE9PSIsImV4cCI6bnVsbCwicHVyIjoiYmxvYl9pZCJ9fQ==--936b54682b3979f99d7951fb988025dcc3a8524a/41.jpg" alt="41.jpg" />
<figcaption>41.jpg</figcaption>
</figure>

<blockquote>
<br />
</blockquote>

<h2 id="xvi.פּוֹ־פּוֹק־קִיוִיס.">XVI. פּוֹ־פּוֹק־קִיוִיס.</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMWVpQVE9PSIsImV4cCI6bnVsbCwicHVyIjoiYmxvYl9pZCJ9fQ==--37417e14bdbf4923350d9619700b0d169b7749d4/42.jpg" alt="42.jpg" />
<figcaption>42.jpg</figcaption>
</figure>

<blockquote>
<p>הַאֲזִינוּ אֵיכָה פָּרַע</p>

<p><strong>פּוֹ־פּוֹק־קִיוִיס</strong> יְפֵה־הַתֹּאַר,</p>

<p>וְקרָא לוֹ אֱוִיל־הַסָּעַר,</p>

<p>אֵיכָה פָּרַע לְשִׁמְצָה כְּפָרוֹ;</p>

<p>שִׁמְעוּ מַעֲשֵׂי כָל תַּעֲלוּלָיו,</p>

<p>נוּסוֹ מִפְּנֵי הַיְאַוַּתָּה,</p>

<p>כָּל נְדוּדָיו הַנִּפְלָאִים,</p>

<p>וְאֶת אַחֲרִיתוֹ שִׁמְעוּ עָתָּה.</p>

<br />
</blockquote>

<blockquote>
<p>עַל הַחוֹף, חוֹף גִּיטְשִׁי־גוּמִי,</p>
</blockquote>

<blockquote>
<p>עַל שִׂרְטוֹנֵי <strong>נֶגּוֹ־וָדְשׁוּ</strong>,</p>
</blockquote>

<blockquote>
<p>נֹכַח מֵי הַיָּם הַגָּדוֹל</p>
</blockquote>

<blockquote>
<p>נָטָה אָהֳלוֹ <strong>פּוֹ־פּוֹק־קִיוִיס</strong>,</p>
</blockquote>

<blockquote>
<p>הוּא הַשָּׂם הַחוֹל לִגְבָעוֹת</p>
</blockquote>

<blockquote>
<p>עַל פְּנֵי חֻפֵּי <strong>נֶגּוֹ־וָדְשׁוּ</strong>,</p>
</blockquote>

<blockquote>
<p>בְּהִתְהוֹלְלוֹ בִּמְחֹלוֹתָיו,</p>

<p>כַּאֲשֶׁר קָם מִתּוֹךְ הַקָּהָל</p>

<p>בְּיוֹם חֲתֻנַּת הַיְאַוַּתָּה,</p>

<p>וּלְשַׂמֵּחַ אֶת הַקְּרוּאִים</p>
</blockquote>

<blockquote>
<p>יָצָא אָז <strong>בִּמְחוֹל־הָאֶבְיוֹן</strong>,</p>
</blockquote>

<blockquote>
<p>וַיִּתְהוֹלֵל וַיִּשְׁתּוֹלֵל.</p>

<br />
</blockquote>

<blockquote>
<p>שׁוֹאֵף לַחֲדָשׁוֹת יָצָא</p>

<p>פּוֹ־פּוֹק־קִיוִיס מִן אָהֳלוֹ,</p>

<p>נֶחְפָּז בָּא אֶל תּוֹךְ הַכְּפָר, בּוֹ</p>

<p>מָצָא אֶת כָּל בְּנֵי־הַנְּעוּרִים,</p>

<p>כֻּלָּם בְּאֹהֶל יַגּוּ מָצָא,</p>

<p>מַאֲזִינִים לַאֲשֶׁר סִפֵּר</p>

<p>סִפּוּר בַּדִּים, מַעֲשֵׂה־נִסִּים.</p>

<br />
</blockquote>

<blockquote>
<p>וְיַגּוּ מְסַפֵּר אֶת הַקֹּרוֹת</p>

<p>אֶת אוֹדְזִ&#8217;יג הַמֵּבִיא קַיִץ,</p>

<p>אֵיכָה עָשָׂה חוֹר בַּשְּׁחָקִים,</p>

<p>אֵיכָה עָלָה הַשָּׁמַיִם,</p>

<p>וְאֶת הַקַּיִץ מִשָּׁם הוֹצִיא,</p>

<p>קַיִץ נָעִים, קַץִ תָּדִיר.</p>

<p>אֵיךְ הִתְאַמֵּץ גַּם הַזָּמֶר</p>

<p>לַעֲשׂוֹת כְּמַעֲשֵׂהוּ, וְאַחֲרָיו</p>

<p>הֶחֱרָה הֶחֱזִיק גַּם הַתַּחַשׁ,</p>

<p>וְהַנָּמֵר וְהַבִּבָּר,</p>

<p>עַל שִׂיא הָרִים עָלֹה עָלוּ,</p>

<p>וּבְכַפֵּיהֶם הִכּוּ, הִכּוּ</p>

<p>הַשָּׁמַיִם, וּבְמִצְחוֹתָם</p>

<p>מָחֲאוּ שְׁחָקִים וַיְקַרְקְרוּם,</p>

<p>אַךְ לֹא יָכְלוּ לְהַדִּיקָם –</p>

<p>הַשָּׁמַיִם אַךְ הִתְבַּקְּעוּ.</p>

<p>אַחַר נוֹעַז גַּם הָאַקּוֹ,</p>

<p>וְכִסְנָאִי כָּרַע, קָרַס,</p>

<p>פָּרַשׂ כַּפָּיו, הִשְׂתָּרֵעַ.</p>

<br />
</blockquote>

<blockquote>
<p>&quot;נִתֵּר פַּעַם – סִפֵּר יַגּוּ –</p>

<p>נִתֵּר פַּעַם – רְאֵה זֶה פֶּלֶא!</p>

<p>כִּי נָכֹפּוּ הַשָּׁמַיִם</p>

<p>כַּאֲשֶׁר יִכּוֹף קֶרַח נָהָר,</p>

<p>עֵת הַמַּיִם יִגְאוּ תַּחְתָּיו.</p>

<p>שֵׁנִית נִתֵּר – רְאֵה זֶה פֶּלֶא!</p>

<p>פְּנֵי הַשְּׁחָקִים הִתְבַּקָּעוּ,</p>

<p>כְּקֶרַח נָהָר לִפְנֵי סְפִיחַ.</p>

<p>שׁוּב הוּא נִתֵּר, רְאֵה זֶה פֶּלֶא!</p>

<p>הַשָּׁמַיִם הִתְפּוֹצָצוּ,</p>

<p>וְהוּא בָּם נִכְנַס וַיֵּעָלֵם;</p>
</blockquote>

<blockquote>
<p>אַךְ <strong>אוֹדְזִ&#8217;יג</strong> הַנְּמָיָה אַחֲרָיו</p>
</blockquote>

<blockquote>
<p>וַיַּשִּׂיגוֹ כְּהֶרֶף־עָיִן&quot;.</p>

<br />
</blockquote>

<blockquote>
<p>&quot;הֶרֶף! – קָרָא פּוֹ־פּוֹק־קִיוִיס,</p>

<p>כַּאֲשֶׁר עָמַד עַל הַפֶּתַח –</p>

<p>כְּבָר שָׂבַעְתִּי הָאַגָּדוֹת,</p>

<p>בַּדֵּי יַגּוּ נְשׂא נִלְאֵיתִי,</p>

<p>אֶבְחַל בְּמוּסַר הַיְאַוַּתָּה.</p>

<p>דָּבָר יֵשׁ לִי מֵשִׁיב נָפֶשׁ,</p>

<p>טוֹב מִתִּשְׁעָה קַבִּין דְּבָרָיו&quot;.</p>

<br />
</blockquote>

<blockquote>
<p>וּמִשַּׂקּוֹ עֹרוֹת־זְאֵבִים</p>

<p>הוֹצִיא, נִעֵר כְּלֵי־הַמִּשְׂחָק,</p>

<p>הֵן שְׁלשׁ־עֶשְׂרֵה תְּמוּנוֹת הָיוּ.</p>

<p>לְבָנִים פְּנֵיהֶן, וַאֲחוֹרֵיהֶן</p>

<p>מַאֲדִימִים, כָּאַרְגָּמָן,</p>

<p>שְׁנֵי <strong>קִינֵבִּיק</strong> – שְׁנֵי נְחָשִים,</p>
</blockquote>

<blockquote>
<p>שְׁנֵי <strong>אַנַּיְנֶוָּג</strong> אוֹ רַגְלִים<a href="#fn:56" id="fnref:56" title="see footnote" class="footnote"><sup>56</sup></a>,</p>
</blockquote>

<blockquote>
<p>גַּרְזֶן קְרָבוֹת – <strong>פּוֹגַמָּגוֹן</strong></p>

<p>וְסֻלְתָּנִית קְטַנָּה – <strong>קִיגָה</strong>,</p>

<p>וְאַרְבַּע <strong>אָזֶוֶּבִּיק</strong> – גְּלִילִים,</p>

<p>וְשָׁלשׁ <strong>שִׁישִׁיבְּוֶג</strong> אוֹ לְבָבוֹת</p>

<p>כֻּלָּם מְשׁוּחִים צֶבַע הָיוּ,</p>

<p>וַעֲשׂוּיִם עַצְמוֹת חַיָּה;</p>

<p>אַךְ הַגְּלִילִים – גְּלִילֵי־נְחשֶׁת</p>

<p>וּמְמֹרָטִים מִצַּד אֶחָד.</p>

<br />
</blockquote>

<blockquote>
<p>וּבִכְלִי עֵץ שָׂם כֻּלָּמוֹ,</p>

<p>וַיְנַעַנְעֵמוֹ, וַיְטַלְטְלֵמוֹ,</p>

<p>וְעַל הָאָרֶץ הִשְׁלִיךְ אוֹתָם,</p>

<p>וְכֹה דִבֵּר לְהַסְבִּיר שְׂחוֹק־זֶה:</p>

<p>&quot;פְּנֵי אַרְגָּמָן פְּנֵיהֶם כֻּלָּם,</p>

<p>אֶחָד הוּא הַנָּחָשׁ נִצָּב</p>

<p>עַל פְּנֵי גֻּלַּת הַמַּתֶּכֶת;</p>

<p>וּמִסְפָּרָם עוֹלֶה שְׁמוֹנָה</p>

<p>וּשְׁלשׁ־עֶשְׂרֵה פַּעַם עֶשֶׂר&quot;.</p>

<br />
</blockquote>

<blockquote>
<p>שֵׁנִית שָׂם כְּלֵי־שְׂחוֹק בִּכְלִי־עֵץ</p>

<p>וַיְנַעַנְעֵמוֹ, וַיְטַלְטְלֵמוֹ,</p>

<p>וְעַל הָאָרֶץ הִשְׁלִיךְ אוֹתָם,</p>

<p>וְכֹה דִבֵּר לְהַסְבִּיר שְׂחוֹק־זֶה:</p>

<p>&quot;לְבָנִים פְּנֵי שְׁנֵי הַתַּנִּינִים,</p>

<p>לְבָנִים גַּם פְּנֵי שְׁנֵי הָרַגְלִים,</p>

<p>יִתְרָם פְּנֵי אַרְגָּמָן פְּנֵיהֶם, ־</p>

<p>שְׁמוֹנָה הֵמָּה וַחֲמִשִּׁים&quot;.</p>

<br />
</blockquote>

<blockquote>
<p>כָּכָה הוֹרָם אֶת הַמִּשְׂחָק,</p>

<p>כָּכָה לִמְּדָם וַיְבִינֵמוֹ,</p>

<p>כְּלָל וּכְלָל וּפְרָטָיו אִתּוֹ,</p>

<p>כְּלָל וְכַיּוֹצֵא בּוֹ לְדֻגְמָא.</p>

<p>עֶשְׂרִים עֵינֵי חוֹמְדֵי דַעַת</p>

<p>בּוֹ הִבִּיטוּ, הִתְבּוֹנָנוּ.</p>

<br />
</blockquote>

<blockquote>
<p>&quot;שְׂחוֹק לֹא אֶחָד כְּבָר לָמַדְתִּי –</p>

<p>עָנָה יַגּוּ – בְּמַסָּעוֹתַי,</p>

<p>וּמִשְׂחָקִים רַבִּים וְשׁוֹנִים</p>

<p>לְאַרְצוֹתָם וּלְגוֹיֵיהֶם;</p>

<p>וְהַמִּתְחָרִים גַּם עִם יַגּוּ</p>

<p>צְרִיכִים לְאֶצְבְּעוֹת מְהִירוֹת,</p>

<p>וְאַף אִם יֶשְׁךָ מַשְׁלֶה נַפְשָׁךְ,</p>

<p>כִּי חָכַמְתָּ מְאֹד, הִנֵּנִי</p>

<p>וְאֶעֱרָבְךָ, פּוֹ־פּוֹק־קִיוִיס,</p>

<p>בְּיָדִי עוֹד לְאַלֶּפְךָ דַּעַת</p>

<p>גַּם בִּשְׂחוֹק הַקּוּבְיָה עָתָּה&quot;.</p>

<br />
</blockquote>

<blockquote>
<p>כָּכָה יָשְׁבוּ הֵמָּה יַחְדָּו</p>

<p>הָעֲלָמִים וְהַזְּקֵנִים,</p>

<p>כָּכָה שָׂחֲקוּ עַל הַבְּגָדִים,</p>

<p>עַל כְּלֵי־זַיִן וְעַל עֲדָנִים;</p>

<p>וְכָל הַלַּיְלָה הַהוּא שָׂחֲקוּ</p>

<p>וְעַד עֲלוֹת עַמּוּד־הַשַּׁחַר,</p>

<p>וְהָיוּ שׂוֹחֲקִים, עַד שֶׁזָּכָה</p>

<p>פּוֹ־פּוֹק־קִיוִיס בְּאוֹצְרוֹתָם,</p>

<p>בְּבִגְדֵיהֶם הַחֲמוּדִים,</p>

<p>בְּכָתְנוֹת עוֹרוֹת צְבָאִים וְחֹלֶד,</p>

<p>בְּנִזְרֵי נוֹצוֹת, בַּעֲדִי <strong>וַמְפּוּם</strong>,</p>

<p>בַּמִּקְטָרוֹת וּבְשַׂקֵּיהֶם,</p>

<p>עֶשְׂרִים עֵינֵי לַהַב אוֹרוּ</p>

<p>בּוֹ הִבִּיטוּ כְּעֵינֵי זְאֵבִים.</p>

<br />
</blockquote>

<blockquote>
<p>עָנָה פּוֹ־פּוֹק־קִיוִיס וְאָמַר:</p>
</blockquote>

<blockquote>
<p>&quot;בָּדָד אֲנִי בְּתוֹךְ אָהֳלִי,</p>

<p>בְּמַסָּעוֹתַי, בְּנִסְיוֹנוֹתַי,</p>

<p>אֵין אִישׁ אִתִּי מִתְרוֹעֵעַ,</p>

<p>וְיֵשׁ לִי חֵפֶץ בְּעֵזֶר כְּנֶגְדִי,</p>

<p>מְשָׁרֵת, נוֹשֵׂא אֶת מִקְטָרְתִּי.</p>

<p>כָּל הַחֲפָצִים, נֶעֶרְמוּ סְבִיבַי,</p>

<p>עֲדִי <strong>וַמְפּוּם</strong> וְהַנּוֹצוֹת</p>

<p>כֻּלָּם אֶעֱרוֹךְ פַּעַם אַחַת</p>

<p>כְּנֶגֶד צָעִיר זֶה הַיּוֹשֵׁב&quot;.</p>

<p>בֶּן שֵׁשׁ־עֶשְׂרֵה שָׁנָה הָיָה</p>

<p>צָעִיר זֶה, בֶּן אֲחוֹת יַגּוּ,</p>

<p>&#8220;פְּנֵי־עֲרָפֶל&#8221; שְׁמוֹ קָרָאוּ.</p>

<br />
</blockquote>

<blockquote>
<p>וְכָאֵשׁ הַמִּתְלַקַּחַת</p>

<p>אָדֹם־כֵהֶה בְאֵפֶר קְטֹרֶת,</p>

<p>כֵּן הִתְנוֹצְצוּ עֵינֵי יַגּוּ</p>

<p>תַּחַת שְׁתֵּי עֲבִי גַבּוֹתָיו.</p>
</blockquote>

<blockquote>
<p><strong>אוּג</strong> – כֵּן! – עָנָה בְּעֶבְרַת־זָדוֹן.</p>
</blockquote>

<blockquote>
<p><strong>אוּג</strong>! – גַּם יֶתֶר אוֹרְחָיו עָנוּ.</p>

<br />
</blockquote>

<blockquote>
<p>בְּיָדָיו, שֻׁפּוּ עַצְמוֹתֵיהֶן,</p>

<p>אָחַז יַגּוּ כְּלִי־הָעֵץ, בּוֹ</p>

<p>כְּלֵי־הַשְּׂחוֹק, וַיְטַלְטְלֵהוּ,</p>

<p>בְּחֵמָה בְּאַף, וַיִּזְרְקֵהוּ,</p>

<p>וְכָל הַתְּמוּנוֹת הִתְפַּזָּרוּ.</p>

<br />
</blockquote>

<blockquote>
<p>פְּנֵי אַרְגָּמָן לַתַּנִּינִים,</p>

<p>וְאַרְגָּמָן פְּנֵי הָרַגְלִים,</p>

<p>אַף הַלְּבָבוֹת הֶאְדִּימוּ,</p>

<p>שְׁחוֹרִים כָּל הַגְּלִילִים הָיוּ;</p>

<p>אַךְ <strong>הַקִּיגָה</strong> פָּנֶיהָ לְבָנִים,</p>

<p>סַךְ־הַכֹּל – חֲמִשָּׁה הָיוּ.</p>

<br />
</blockquote>

<blockquote>
<p>וּבִשְׂחוֹק עַל שְׂפָתָיו לָקַח</p>

<p>פּוֹ־פּוֹק־קִיוִיס אֶת הַסֵּפֶל,</p>

<p>וְאֶת הַתְּמוּנוֹת זָרַק חֶרֶשׁ,</p>

<p>וַתִּפֹּלְנָה סְבִיבָיו; שְׁחוֹרִים</p>

<p>וּמַזְהִירִים פְּנֵי הַגְּלִילִים,</p>

<p>לְבָנִים מַאֲדִימִים יֶתֶר</p>

<p>כְּלֵי הַשְּׂחוֹק, בֵּינֵיהֶן נִצָּב</p>

<p>אַךְ הָרַגְלִי, כַּאֲשֶׁר נִצָּב</p>

<p>פּוֹ־פּוֹק־קִיוִיס בֵּין הַמְּשַׂחֲקִים,</p>

<p>שָׂח: &#8220;חֲמִשִּׁים הֵם, זָכִיתִי!&#8221;</p>

<br />
</blockquote>

<blockquote>
<p>עֶשְׂרִים עֵינֵי לַהַב אוֹרוּ</p>

<p>בּוֹ הִבִּיטוּ, הִתְנוֹצָצוּ,</p>

<p>כְּעֵינֵי זְאֵבִים, בּוֹ הִבִּיטוּ,</p>

<p>כַּאֲשֶׁר הִפְנָה שִׁכְמוֹ לָצֵאת</p>

<p>מִן הָאֹהֶל, וְהַנַּעַר,</p>

<p>עֶלֶם זָקוּף וִיפֵה־תֹאַר,</p>

<p>נוֹשֵׂא אַחֲרָיו מַה שֶׁזָּכָה:</p>

<p>כָּתְנוֹת עוֹרוֹת צְבָאִים וְחֹלֶד,</p>
</blockquote>

<blockquote>
<p>עֲדִי <strong>וַמְפּוּם</strong> וּכְלֵי־זַיִן,</p>
</blockquote>

<blockquote>
<p>הַמִּקְטָרוֹת וְהַשַּׂקִּים.</p>

<p>&quot;שָׂא הַכֵּלִים, וַהֲבִיאוֹתָם –</p>

<p>דִּבֵּר פּוֹ־פּוֹק־קִיוִיס קָשׁוֹת,</p>

<p>מוֹרֶה בְּמַשָּׁב, מַשַּׁב־נוֹצוֹת –</p>

<p>אֶל אָהֳלִי בְּמִזְרַח־שֶׁמֶשׁ,</p>
</blockquote>

<blockquote>
<p>עַל שִׂרְטוֹנֵי <strong>נֶגּוֹ־וָדְשׁוּ</strong>&quot;.</p>

<br />
</blockquote>

<blockquote>
<p>מִן הַשְּׂחוֹק, מִהְיוֹתוֹ מַקְטִיר,</p>

<p>אָדְמוּ עֵינֵי פּוֹ־פּוֹק־קִיוִיס,</p>

<p>כַּאֲשֶׁר יָצָא מִן הָאֹהֶל,</p>

<p>וְהָרוּחַ צַח וְקָרִיר</p>

<p>עַד עֲלוֹת עַמּוּד־הַשָּׁחַר</p>

<p>הַצִּפֳּרִים פָּצְחוּ רִנָּה,</p>

<p>הַמַּעְיָנִים נָהֲרוּ לְאִטָּם,</p>

<p>וְלִבּוֹ זֶה שֶׁל פּוֹ־פּוֹק־קִיוִיס</p>

<p>רִנֵּן קִרְבּוֹ, כְּרֹן צִפֳּרִים,</p>

<p>דָּפַק בּוֹ כַהֲמוֹן מַעְיָנִים;</p>

<p>כַּאֲשֶׁר בָּא בַכְּפָר מִתְהַלֵּךְ</p>

<p>בַּעֲנַן־הַבֹּקֶר וְחָשְׁכּוֹ,</p>

<p>בָּא בְּמַשַּׁב נוֹצוֹת־תֻּכִּים</p>

<p>וַעֲדִי הַנּוֹצוֹת עָלָיו,</p>

<p>בָּא וְקָרֵב עַד קְצֵה כְּפָרוֹ,</p>

<p>עַד הָאַחֲרוֹן בָּאָהֳלִים,</p>

<p>וְהוּא אֹהֶל הַיְאַוַּתָּה.</p>

<br />
</blockquote>

<blockquote>
<p>וְהָאֹהֶל שָׁקֵט, שָׁמֵם,</p>

<p>אִישׁ לֹא הָיָה עַל הַפֶּתַח,</p>

<p>אִישׁ לֹא בָא לְבָרְכוֹ לְשָׁלוֹם,</p>

<p>אַךְ מַקְהֲלוֹת הַצִּפֳּרִים</p>

<p>שָׁרוּ סְבִיבָיו, פָּצְחוּ רִנָּה</p>

<p>עָלָיו, תּוֹכוֹ וְעַל סְבִיבוֹתָיו;</p>

<p>שָׁרְקוּ, צִפְצְפוּ, שִׁחֲרוּ לְטָרֶף,</p>

<p>וְאַךְ עַל שִׂיא הַגַּג שָׁם יָשַׁב</p>

<p><strong>קַגַּגִּי</strong>, הוּא שַׂר הָעוֹרְבִים,</p>

<p>וְעֵינָיו בּוֹעֲרוֹת כַּגֶּחָלִים,</p>

<p>שׁוֹרֵק וּמַשִּׁיקוֹת כְּנָפָיו</p>

<p>נֹכַח אֶל פְּנֵי פּוֹ־פּוֹק־קִיוִיס.</p>

<br />
</blockquote>

<blockquote>
<p>&#8220;כֻּלָּם יָצְאוּ אֶת הָאֹהֶל&#8221;,</p>

<p>אָמַר פּוֹ־פּוֹק־קִיוִיס בְּלִבּוֹ,</p>

<p>(וּבְלִבָּתוֹ חָרַשׁ רָעָה)</p>

<p>&quot;הַיְאַוַּתָּה הוּא אֵינֶנּוּ,</p>

<p>אֵין הַטִּפְּשִׁית מִינֶהַהַּ,</p>

<p>גַּם נוֹקוֹמִיס זְקֵנָה בָּלָה</p>

<p>כְּבָר אֵינֶנָּה כִּי הָלָכָה,</p>

<p>אֵין אִישׁ לִשְׁמוֹר אֶת הָאֹהֶל&quot;.</p>

<p>וּבִגְרוֹן הָעוֹרֵב אָחַז,</p>

<p>וַיְטַלְטְלֵהוּ סָבִיב לְרֹאשׁוֹ,</p>

<p>כְּשַׂקֵּי־רִפְאוּת טִלְטְלָהוּ,</p>

<p>וְאֶת הַפֶּגֶר הִשְׁאִיר תָּלוּי</p>

<p>מִן הַגָּג עַל חוּט הַיָּתֶר,</p>

<p>לִהְיוֹת אוֹת הַבּוּז וְהַקָּלוֹן,</p>

<p>קָלוֹן הוּא לְהַיְאַוַּתָּה.</p>

<br />
</blockquote>

<blockquote>
<p>וּבִפְסִיעוֹת קַלּוֹת נִכְנַס</p>

<p>תּוֹךְ הָאֹהֶל, וַיַּסִּיעַ</p>

<p>כְּלֵי־הַבַּיִת וּמַכְשִׁירָיו,</p>

<p>וַיַּשְׁלִיכֵם מִבְּלִי סְדָרִים,</p>

<p>וַיִּפְזְרֵמוֹ סָבִיב־סָבִיב:</p>

<p>סִפְלי־עֵץ, וְסִירֵי־חֶרֶס,</p>

<p>כָּתְנוֹת עוֹרוֹת, עוֹרוֹת בִּבָּר,</p>

<p>עוֹרוֹת חֹלֶד, נָמֵר וְתַחַשׁ,</p>

<p>לִהְיוֹת קָלוֹן לְנוֹקוֹמִיס,</p>

<p>אוֹת הַבּוּז לְמִינֶהַהַּ.</p>

<br />
</blockquote>

<blockquote>
<p>עָלֵז עָשָׂה דַרְכּוֹ נִכְחוֹ,</p>

<p>שָׁר וָרָן בֵּין בָּמוֹת יָעַר,</p>

<p>שָׁר וְשׁוֹרֵק אֶל הַסְּנָאִים,</p>

<p>אֲשֶׁר יָשְׁבוּ בַּנַּהֲלוֹלִים</p>

<p>זוֹרְקִים עָלָיו קְלִפּוֹת אֱגוֹז.</p>

<p>עָלֵז עָשָׂה דַרְכּוֹ נִכְחוֹ,</p>

<p>שָׁר וָרָן אֶל הַצִּפֳּרִים,</p>

<p>אֲשֶׁר עָנוּ לוֹ בִנְגִינוֹת</p>

<p>גִּיל מִתּוֹךְ צַמֶּרֶת עֵצִים.</p>

<p>אַחַר עָלָה פּוֹ־פּוֹק־קִיוִיס</p>

<p>עַל הַסְּלָעִים הַנִּשָּׂאִים,</p>

<p>הִשְׂתָּרֵעַ עַל מְרוֹם שִׂיאָם,</p>

<p>וַיְהִי נִשְׁקָף מִמְּרוֹם שִׁבְתּוֹ</p>
</blockquote>

<blockquote>
<p>עַל פְּנֵי מֵי <strong>הַגִּיטְשִׁי־גוּמִי</strong>,</p>
</blockquote>

<blockquote>
<p>חוֹרֵשׁ רָעָה יָשַׁב, חִכָּה</p>

<p>לְהַיְאַוַּתָּה וְלִתְשׁוּבָתוֹ.</p>

<br />
</blockquote>

<blockquote>
<p>מִשְׂתָּרֵעַ פְּרַקְדָן שָׁכַב,</p>

<p>תַּחְתָּיו רָעֲשׁוּ, הָמוּ גַלִּים,</p>

<p>סָעֲרוּ מֵי הַיָּם הַחוֹלֵם;</p>

<p>עָלָיו טָסוּ, חָלְפוּ, עָבְרוּ</p>

<p>עַרְפְּלֵי טֹהַר, שְׁחָקִים חוֹלְמִים;</p>

<p>סְבִיבוֹ נִשְּׂאוּ, עָפוּ, טָסוּ</p>

<p>כָּל צִפֳּרֵי הַיְאַוַּתָּה,</p>

<p>סְיָעוֹת־סְיָעוֹת כִּתְּרוּ אוֹתוֹ,</p>

<p>וּבִמְעוּפָן בְּכַנְפֵיהֶן</p>

<p>עוֹד מְעַט וּבוֹ פָּגָעוּ.</p>

<br />
</blockquote>

<blockquote>
<p>וַיַּשְׁחִיתֵן, וַיַּשְׁמִידֵן</p>

<p>לָעֲשָׂרוֹת וְלָאֲלָפִים,</p>

<p>וְאֶת פִּגְרֵיהֶן הִשְׁלִיךְ אָרְצָה,</p>

<p>עַד שֶׁבָּא <strong>קַיָּשְׁקְ</strong> הַשָּׁחַף</p>

<p>וּמִמְּרוֹם הַצּוּר רָאָהוּ</p>

<p>הוֹרֵג בָּם, וַיִּשָּׂא קוֹלוֹ:</p>

<p>&quot;אַחַי, זֶה הוּא פּוֹ־פּוֹק־קִיוִיס</p>

<p>הוֹרֵג בָּנוּ לָאֲלָפִים.</p>

<p>אֵיפֹה הוּא אָחִינוּ עָתָּה?</p>

<p>שִׁלְחוּ מַלְאָךְ לְהַיְאַוַּתָּה,</p>

<p>וְיִתְבַּשֵּׂר הַיְאַוַּתָּה&quot;.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMWlpQVE9PSIsImV4cCI6bnVsbCwicHVyIjoiYmxvYl9pZCJ9fQ==--457705e5d567fdb925b5163911051df2a198e714/43.jpg" alt="43.jpg" />
<figcaption>43.jpg</figcaption>
</figure>

<blockquote>
<br />
</blockquote>

<h2 id="xvii.בְּעִקְבוֹתפּוֹ־פּוֹק־קִיוִיס.">XVII. בְּעִקְבוֹת פּוֹ־פּוֹק־קִיוִיס.</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMW1pQVE9PSIsImV4cCI6bnVsbCwicHVyIjoiYmxvYl9pZCJ9fQ==--e642e373f8781cac683bb922d6d16ee99fac4f97/44.jpg" alt="44.jpg" />
<figcaption>44.jpg</figcaption>
</figure>

<blockquote>
<p>וַיִּתְאַנַּף הַיְאַוַּתָּה,</p>

<p>כַּאֲשֶׁר שָׁב אֶל כְּפַר־מְגוּרוֹ</p>

<p>וְאֶת הָעָם הַנָּבוֹךְ מָצָא,</p>

<p>רָאָה אֶת הַשַּׁעֲרוּרִיָּה,</p>

<p>אֲשֶׁר עָשָׂה פּוֹ־פּוֹק־קִיוִיס</p>

<p>אִישׁ־הַתְּכָכִים וַאֲשֶׁר עוֹלָל.</p>

<br />
</blockquote>

<blockquote>
<p>וּבְאַפּוֹ עָלָה עָשָׁן,</p>

<p>הָגָה, וְנַהַם לוֹ וּשְׁאָגָה,</p>

<p>כְּצִרְעָה זוֹ לִכְשֶׁתִּתְעַבֵּר,</p>

<p>דֶּרֶךְ שִׁנָּיו הִתְמַלָּטוּ</p>

<p>דִּבְרֵי נָקָם, אִמְרוֹת עֶבְרָה:</p>

<p>&quot;יָדִי תְּהִי בְּפוֹ־פּוֹק־קִיוִיס,</p>

<p>בְּעוֹשֵׂה כָּל הַשַּׁעֲרוּרִיָּה!</p>

<p>וְאִם עַד קַצְוֵי־תֵבֵל תָּבֹא,</p>

<p>אֵין כָּל דֶּרֶךְ תִּקְשֶׁה מֶנִּי,</p>

<p>חֲרוֹן־אַפִּי עוֹד יַשִּׂיגְךָ,</p>

<p>וְנָתַתִּי בְּךָ נִקְמָתִי!&quot;</p>

<br />
</blockquote>

<blockquote>
<p>וַיָּקוּמוּ הַיְאַוַּתָּה</p>

<p>וְעִמּוֹ קְהַל צַיָּדִים רֵעָיו</p>

<p>לִרְדֹף אַחֲרֵי פּוֹ־פּוֹק־קִיוִיס</p>

<p>דֶּרֶךְ יַעַר, בּוֹ הוּא הָלַךְ,</p>

<p>עַד הֶהָרִים נָח עֲלֵיהֶם;</p>

<p>אַךְ לֹא מָצְאוּ אֶת הַנַּעַר,</p>

<p>רַק בַּדְּשָׁאִים רֻמְּסוּ, קֻמְּטוּ</p>

<p>וּבַסְּבָךְ, סְבַךְ־הַגַּרְגְּרִים,</p>

<p>מָצְאוּ רְשָׁמִים הוֹתִיר אַחֲרָיו,</p>

<p>בָּם הִכִּירוּ אֶת עִקְבוֹתָיו.</p>

<br />
</blockquote>

<blockquote>
<p>מִנִּי מוֹרַד הַגֵּיאָיוֹת,</p>

<p>מִנִּי מֻשְקוֹדֶה הָאָחוּ</p>

<p>פָּנָה אַחֲרָיו פּוֹ־פּוֹק־קִיוִיס</p>

<p>בְּהַעֲוָיַת חֻצְפָּה וְרַהַב,</p>

<p>בְּהַעֲוָיַת בּוּז וְקַלַּסָה;</p>

<p>וּמֵרֹאשׁ הָהָר אַחֲרֵיהוּ</p>

<p>קָרָא מָלֵא הַיְאַוַּתָּה:</p>

<p>&quot;וְאִם עַד קַצְוֵי־תֵבֵל תָּבֹא,</p>

<p>אֵין כָּל דֶּרֶךְ תִּקְשֶׁה מֶנִּי,</p>

<p>חֲרוֹן־אַפִּי עוֹד יַשִּׂיגְךָ,</p>

<p>וְנָתַתִּי בְּךָ נִקְמָתִי!&quot;</p>

<br />
</blockquote>

<blockquote>
<p>דֶּרֶךְ סְלָעִים, דֶּרֶךְ נְהָרוֹת,</p>

<p>דֶּרֶךְ סְבָכִים, יַעַר וְחֹרֶשׁ</p>

<p>חָשׁ לוֹ מִפְלָט פּוֹ־פּוֹק־קִיוִיס,</p>

<p>נָשָׂא רַגְלָיו כָּאַיָּלָה</p>

<p>עַד הַגִּיעוֹ עַד הַפֶּלֶג,</p>

<p>אוּבָל שׁוֹקֵט בִּלְבַב יָעַר,</p>

<p>אֲשֶׁר צָף וַיְכַס אֲפִיקָיו;</p>

<p>עַד הַגִּיעוֹ עַד הַשֶּׂכֶר,</p>

<p>שֶׂכֶר מַיִם, בִּנְיַן בִּבְּרִים,</p>

<p>בְּרֵכָה קְטַנָּה וּמֵי־מְנֻחוֹת,</p>

<p>מֵי־בִרְכַּיִם, וּבַמַּיִם</p>

<p>עֵצִים מְלַבְלְבִים יְרֹקִים,</p>

<p>חֲבַצָּלוֹת פּוֹרְשׂוֹת עָלֶה,</p>

<p>וְאַגְמוֹן דּוֹבֵב חֶרֶשׁ בְּנוּעוֹ.</p>

<br />
</blockquote>

<blockquote>
<p>וְעַל הַשֶּׂכֶר עַתָּה עָמַד</p>

<p>פּוֹ־פּוֹק־קִיוִיס, עַל הַשֶּׂכֶר,</p>

<p>בִּנְיַן גְּזָעִים וְשָׂרִיגִים,</p>

<p>וּבִנְקִיקָיו פָּרְצוּ מָיִם,</p>

<p>עוֹבְרִים, שׁוֹטְפִים עַל פְּנֵי רֹאשׁוֹ.</p>

<p>מִן חֲלָלוֹ בָּא הַבִּבָּר,</p>

<p>וְעֵינָיו תְּמֵהוֹת וּמִסְתַּכְּלוֹת,</p>

<p>עֵינָיו גְּדוֹלוֹת וּכְמִתְפַּלְּאוֹת</p>

<p>נָשָׂא אֶל הַזָּר הַנִּצָּב.</p>

<p>עַל הַשֶּׂכֶר עָמַד עָתָּה</p>

<p>פּוֹ־פּוֹק־קִיוִיס, וְעַד קַרְסֻלָּיו</p>

<p>עָלוּ, גָּאוּ מֵי־הַפֶלֶג,</p>

<p>מַיִם זכִּים כְּעֵין הַכֶּסֶף,</p>

<p>וְאֶל הַבִּבָּר נָשָׂא מְשָׁלוֹ,</p>

<p>בִּשְׂחוֹק קַל לוֹ עָנָה כָּכָה:</p>

<br />
</blockquote>

<blockquote>
<p>&quot;הָהּ, <strong>אַהמִיק</strong> הַבִּבָּר יְדִידִי</p>

<p>צְנוּנִים, נָאִים פְּנֵי מֵימֵיכֶם;</p>

<p>תְּנֵנִי וְאֶטבֹּל תּוֹךְ הַמַּיִם,</p>

<p>תְּנֵנִי וָאָבֹא בְּצֵל קוֹרַתְכֶם,</p>

<p>וַעֲשֵׂנִי בִּבָּר כְּמוֹתְכֶם!&quot;</p>

<br />
</blockquote>

<blockquote>
<p>וְהַבִּבָּר שׁוֹמֵר נַפְשִׁו,</p>

<p>נִזְהָר בְּדִבּוּר, וְכָכָה עָנָה:</p>

<p>&quot;הָבָה, וְאֶשְׁאַל אֶת קְהַל אֶחָי</p>

<p>וְאִוָּעֵץ אֶת הַבִּבְּרִים&quot;.</p>

<p>וּבַמַּיִם צָלַל טָבַע,</p>

<p>כַּאֲשֶׁר תִּטְבַּע אֶבֶן קָשָׁה,</p>

<p>צָלַל תַּחַת עָלִים חוּמִים,</p>

<p>וְתַחַת כַפּוֹת עֵץ אֲמֻצּוֹת.</p>

<br />
</blockquote>

<blockquote>
<p>עַל הַשֶּׂכֶר עָמַד חִכָּה</p>
</blockquote>

<blockquote>
<p>פּוֹ־פּוֹק־קִיוִיס, מֵי־הַבְּרֵכָה</p>
</blockquote>

<blockquote>
<p>עָלוּ, גָּאוּ עַד קַרְסֻלָּיו,</p>

<p>וּבַנְּקִיקִים עָלוּ, פָּרְצוּ,</p>

<p>רוֹעֲשִׁים בֵּין אַבְנֵי־חָצָץ,</p>

<p>שׁוֹטְפִים, עוֹבְרִים אוֹרִים, צַחִים;</p>

<p>וְאוֹר הַשֶּׁמֶשׁ וְהַצְּלָלִים,</p>

<p>בָּאִים, נוֹפְלִים כְּתָמִים, אוֹרִים;</p>

<p>נוֹפְלוֹת רְצוּעוֹת־אוֹרוֹת דֶּרֶךְ</p>

<p>הָעֳפָאִים הַמִּתְנוֹדְדִים.</p>

<br />
</blockquote>

<blockquote>
<p>מִן הַתְּהוֹם הַבִּבְּרִים עָלוּ,</p>

<p>לְאִטָּם עָלוּ הַיַּבָּשָׁה;</p>

<p>עָלָה רֹאשׁ, וְאַחֲרָיו שֵׁנִי,</p>

<p>וַתִּמָּלֵא כָּל הַבְּרֵכָה</p>

<p>פָּנִים שְׁחוֹרִים וּמַבְהִיקִים.</p>

<br />
</blockquote>

<blockquote>
<p>וַיִּתְחַנֵּן פּוֹ־פּוֹק־קִיוִיס</p>

<p>אֶל הַבִּבְּרִים, וְכֹה עָנָה:</p>

<p>&quot;הָהּ, מַה־טֹּבוּ אָהֳלֵיכֶם,</p>

<p>מִשְׁכְֹּנוֹתֵיכֶם הַשַּׁאֲנַנִּים!</p>

<p>הֲמִכֶּם יִבָּצֵר, אֶחָי,</p>

<p>כִּי חֲכַמְתֶּם, כִּי נְבוּנוֹתֶם,</p>

<p>לַעֲשׂוֹת אוֹתִי בִּבָּר כְּמוֹתְכֶם?&quot;</p>

<br />
</blockquote>

<blockquote>
<p>&quot;כֵּן! – לוֹ עָנָה שַׂר הַבִּבְּרִים –</p>

<p>יֵשׁ לְאֵל יָדִי – עָנָה וְאָמַר –</p>

<p>רֵד כַּיּוֹם אֵלֵינוּ, אָחִי,</p>

<p>אֶל הַמַּיִם, מֵי־הַמְּנֻחוֹת!&quot;</p>

<br />
</blockquote>

<blockquote>
<p>וּבַפֶּלֶג צָלַל אִתָּם,</p>

<p>טָבַע לְאִטּוֹ פּוֹ־פּוֹק־קִיוִיס.</p>

<p>וַתְּהִי כְּתֹנֶת עוֹרוֹ שְׁחוֹרָה,</p>

<p>שְׁחוֹרִים הָפְכוּ הָיוּ בְּגָדָיו</p>

<p>וַתִּהְיֶינָה זַנְבוֹת־שׁוּעָל</p>

<p>עַל עֲקֵבָיו – זָנָב שָׁחוֹר</p>

<p>מֵאֲחוֹרָיו, וַיְהִי בִּבָּר.</p>

<br />
</blockquote>

<blockquote>
<p>&quot;אַחַר – אָמַר פּוֹ־פּוֹק־קִיוִיס –</p>

<p>נָא גַדְּלוּנִי וְאֶהְיֶה גָדוֹל</p>

<p>מִנִּי כָּל הַבִּבְּרִים אֶחָי!&quot;</p>

<p>&quot;כֵּן! – עָנָהוּ שַׂר הַבִּבְּרִים –</p>

<p>כִּי תָבוֹאָה אֶל מִשְׁכָּנְךָ</p>

<p>תִּגְדַל וַעֲשֶׂרֶת מוֹנִים</p>

<p>גָּדְלְךָ כְּגָדְלָךְ עָתָּה&quot;</p>

<br />
</blockquote>

<blockquote>
<p>כָּכָה צָלַל פּוֹ־פּוֹק־קִיוִיס,</p>

<p>לְאִטּוֹ צָלַל בְּמַיִם זַכִּים;</p>

<p>וּבַמַּיִם גִּזְרֵי־עֵצִים,</p>

<p>גְּזָעִים, זְמוֹרוֹת וְדָלִיּוֹת,</p>

<p>אוֹצְרוֹת־בָּר וְאָסְמֵי־טֶרֶף,</p>

<p>לַעֲמוֹד בִּפְנֵי כָפָן וְרָעָב,</p>

<p>וְעַד מְבֹא הַשַּׁעַר בָּאוּ</p>

<p>מְבֹא הַחֲדָרִים הַמְּרֻוָּחִים.</p>

<p>וַיְגַדְּלוּהוּ פֹּה הַבִּבְּרִים,</p>

<p>גָּדוֹל מִכָּל בְּנֵי הַבִּבְּרִים,</p>

<p>פִּי־עֲשָׂרָה כְּגָדְלָם הֵמָּה,</p>

<p>וַיְצַוֻּהוּ: &quot;מוֹשֵׁל אָתָּה!</p>

<p>רֹאשׁ וְרִאשׁוֹן לְכָל הַבִּבְּרִים&quot;.</p>

<br />
</blockquote>

<blockquote>
<p>אַךְ לֹא אָרְכוּ יְמֵי־שַׁלְוָתוֹ</p>

<p>וִימֵי שִׁבְתּוֹ בֵּין הַבִּבְּרִים.</p>

<p>מַהֵר בָּא הַקּוֹל הַקּוֹרֵא,</p>

<p>קוֹל הָעוֹמֵד עַל מִשְׁמַרְתּוֹ</p>

<p>בֵּין הַסּוּף וְהַחֲבַצָּלוֹת,</p>

<p>עוֹנֶה: &quot;הִנֵּה הַיְאַוַּתָּה,</p>

<p>הַיְאַוַּתָּה וְהַצַּיָּדִים!&quot;</p>

<br />
</blockquote>

<blockquote>
<p>אַחַר שָׁמְעוּ קוֹל וּצְוָחָה,</p>

<p>שָׁמְעוּ רַעַשׁ וַהֲמוּלָה,</p>

<p>שָׁמְעוּ שָׁאוֹן וּמַהְפֵּכָה,</p>

<p>וַיַּחַסְרוּ מֵי הַפֶּלֶג,</p>

<p>וְהַגַּלִּים הִכּוּ סְבִיבָם,</p>

<p>וַיָּבִינוּ הֶרֶס שַׂכְרָם.</p>

<br />
</blockquote>

<blockquote>
<p>וַיִּתְחַזְּקוּ הַצַּיָּדִים,</p>

<p>וַיַּסִּיעוּ מוֹסְדוֹת אָהֳלָם,</p>

<p>וַתַּחְדֹּרְנָה, קַרְנֵי אוֹרָה</p>

<p>בֵּין הַבְּקִיעִים, וַיִּמָּלְטוּ</p>

<p>בְּעַד הַפֶּתַח כָּל הַבִּבְּרִים,</p>

<p>בְּנִבְכֵי מַיִם בָּאוּ כֻּלָּם,</p>

<p>וּבַתְּעָלָּה שֶׁל הַשֶּׁטֶף.</p>

<p>אַךְ הַנֶּאְדָּר פּוֹ־פּוֹק־קִיוִיס</p>

<p>הוּא לֹא יָצָא בְּעַד הַפֶּתַח,</p>

<p>יַעַן שָׁמֵן, הִתְנַפֵּחַ,</p>

<p>מִלֵּא כְּרֵשׂוֹ, גֵּאוּת לָבֵשׁ,</p>

<p>וַיִּתְנַפָּח כַּשַּׁלְחוּפִית.</p>

<br />
</blockquote>

<blockquote>
<p>דֶּרֶךְ חוֹר הַגַּג הִסְתַּכֵּל</p>

<p>הַיְאַוַּתָּה וַיָּרִיעַ:</p>

<p>&quot;פּוֹ־פּוֹק־קִיוִיס! שָׁוְא פָּעָלְךָ</p>

<p>שָׁוְא תַּרְמִיתְךָ, שָׁוְא תִּתְחַפָּשׂ,</p>

<p>אַתָּה אָתָּה פּוֹ־פּוֹק־קִיוִיס!&quot;</p>

<br />
</blockquote>

<blockquote>
<p>וַיַּכּוּהוּ בְּקַרְדֻּמּוֹתָם,</p>

<p>וַיהֲלְּמוּהוּ עַד לְהַצְמִיתוֹ,</p>

<p>וַיְדוּשׁוּהוּ, כַּאֲשֶׁר יָדוֹשׁ</p>

<p>אֶת הָאֹרֶז, מְחָצוּהוּ</p>

<p>וְאֶת גֻּלְגָּלְתּוֹ הִכּוּ רְסִיסִים.</p>

<br />
</blockquote>

<blockquote>
<p>מִגִּבּוֹרֵי הַצַּיָּדִים</p>
</blockquote>

<blockquote>
<p>גֵּו הַבִּבָּר נָשְׂאוּ בְּשִׁשָּׁה<a href="#fn:57" id="fnref:57" title="see footnote" class="footnote"><sup>57</sup></a>.</p>
</blockquote>

<blockquote>
<p>נָשְׂאוּ בְמוֹטוֹת וּבְדָלִיּוֹת;</p>

<p>אַךְ זֶה רוּחוֹ קִרְבּוֹ חַי עוֹד,</p>

<p>חָשׁ וְחוֹשֵׁב כְּפוֹ־פּוֹק־קִיוִיס.</p>

<br />
</blockquote>

<blockquote>
<p>וַיִּתְנוֹדֵד וַיִּתְעַקֵּל,</p>

<p>אַחַת הֵנָּה וְאַחַת הֵנָּה,</p>

<p>כַּפָּרֹכֶת וּמְסַךְ אֹהֶל</p>

<p>לִפְנֵי רוּחַ סְתָו נוֹשָׁבֶת,</p>

<p>וַיִּתְעוֹדֵד, וַיִּתְאוֹשֵׁשׁ,</p>

<p>וַיְהִי צִלּוֹ דְמוּת תַּבְנִיתוֹ,</p>

<p>תַּבְנִית פּוֹ־פּוֹק־קִיוִיס וְצַלְמוֹ,</p>

<p>וַיִּמָּלֵט אֶל הַיָּעַר.</p>

<br />
</blockquote>

<blockquote>
<p>אַךְ הָעִזּוּז הַיְאַוַּתָּה</p>

<p>רָאָה צֶלֶם פּוֹ־פּוֹק־קִיוִיס</p>

<p>וְהִנֵּה נֶעְלַם בְּצֵל הַיַּעַר,</p>

<p>בְּצֵל אֳרָנִים, צִלְלֵי תְכֵלֶת,</p>

<p>נֶחְפָּז לָנוּס אֶל הָאֹרוֹת</p>

<p>וְאֶל קַרַחְתּוֹ שֶׁל הַיָּעַר,</p>

<p>כְּרוּחַ שְׁפָיִים הָרוֹעֶשֶׁת</p>

<p>וּמַכְרַעַת הָעֲנָפִים;</p>

<p>וְאַחֲרָיו, כְּבֹא הַגֶּשֶׁם נֶחְפָּז,</p>

<p>בָּאוּ פַּעֲמֵי הַיְאַוַּתָּה.</p>

<br />
</blockquote>

<blockquote>
<p>וַיַּגִּיעַ פּוֹ־פּוֹק־קִיוִיס</p>

<p>עַד יְאוֹר זָרוּעַ אִיִּים,</p>

<p>כָּל עוֹד בּוֹ נִשְׁמָתוֹ עָמַד.</p>

<p>בֵּין חֲבַצָּלוֹת מַיִם שָׁטָה</p>

<p>סִיעַת אַוְּזֵי מִדְבָּר שָׁחָה,</p>

<p>שׁוֹחֲרִים טֶרֶף בֵּין סוּף וְאַגְמוֹן</p>

<p>יֵשׁ מְשַׁפְשְׁפִים חַרְטֻמֵּיהֶם;</p>

<p>יֵשׁ מִטַּבְּלִים בְּתוֹךְ הַמַּיִם,</p>

<p>יֵשׁ מַשְׁחִירוֹת בֵּין הַצְּלָלִים,</p>

<p>וְיֵשׁ מַזְהִירִים בְּאוֹר הַשָּׁמֶשׁ.</p>

<p>&quot;אֶחָי! – קָרָא פּוֹ־פּוֹק־קִיוִיס –</p>

<p>נָא עֲשׂוּנִי אַוַּז־מִדְבָּר,</p>

<p>וְאֶהְיֶה צִפּוֹר בַּעֲלַת־כָּנָף,</p>

<p>נוֹצָה לָהּ וְחַרְטֹם מַבְרִיק;</p>

<p>נָא גַדְּלוּנִי וְאֶהְיֶה גָדוֹל</p>

<p>עֶשֶׂר פְּעָמִים מִכָּל אֶחָד&quot;.</p>

<br />
</blockquote>

<blockquote>
<p>וַיַּעֲשׂוּהוּ לְאַוַּז־מִדְבָּר,</p>

<p>אֶבְרוֹת שְׁתַּיִם לוֹ מַשְׁחִירוֹת,</p>

<p>כִּמְּשׁוֹטִים, וְחַרְטֹם גָּדוֹל,</p>

<p>חָזֶה לָבָן עָגֹל בּוֹלֵט</p>

<p>וַיַּעֲשׂוּהוּ עֶשֶׂר יָדוֹת</p>

<p>לוֹ עַל גֹּדֶל הַצִּפֳּרִים.</p>

<br />
</blockquote>

<blockquote>
<p>וְהַיְאַוַּתָּה בָּא מֵרוּצוֹ,</p>

<p>בָּא וְעוֹמֵד עַל הַפֶּלֶג;</p>

<p>וַיֵּרוֹמוּ בְּקוֹלֵי־קוֹלוֹת</p>

<p>וְכַנְפֵיהֶם מְאֹד מַשִּׁיקוֹת,</p>

<p>וַיֵּרוֹמוּ מִן הָאִיִּים,</p>

<p>מִן הַסּוּף וְהַחֲבַצָּלוֹת</p>
</blockquote>

<blockquote>
<p>וַיַּגִּידוּ לְפוֹ־פּוֹק־קִיוִיס:</p>
</blockquote>

<blockquote>
<p>&quot;אַל נָא תֵּפֶן לִרְאוֹת תַּחְתָּךְ,</p>

<p>רֹאשְׁךָ זָקוּף, נִכְחֲךָ תַּבִּיט,</p>

<p>וְלֹא יִקְרְךָ פֶּגַע וְאָסוֹן!&quot;</p>

<br />
</blockquote>

<blockquote>
<p>וַתְּעוּפֶינָה הַצִּפֳרִים,</p>

<p>וַתְּעוּפֶינָה יַרְכְּתֵי־צָפוֹן,</p>

<p>וַתְּעוּפֶינָה בְּאוֹר וְעָנָן,</p>

<p>וַתָּתוֹרְנָה אַחֲרֵי טֶרֶף,</p>

<p>בָּאֲגַמִּים וּבְמַדְמֵנוֹת,</p>

<p>וַתָּלוֹנָּה בֵּין סוּף וְכִפָּה.</p>

<br />
</blockquote>

<blockquote>
<p>וּבִהְיוֹתָן עוֹשׂוֹת דַּרְכָּן,</p>

<p>טוֹבְלוֹת, רוֹחֲצוֹת בְּרוּחַ תֵּימָן,</p>

<p>וְנִשָּׂאוֹת בְּרוּחַ תֵּימָן,</p>

<p>הַנּוֹשֶׁבֶת בְּאוֹן וּבְחָזְקָה,</p>

<p>וַיִּשָּׁמַע קוֹל הֲמוּלָה,</p>

<p>וַיִּשָּׁמַע קוֹל הַקֹּרֵא,</p>

<p>קוֹל בְּנֵי־אָדָם בְּאָהֳלֵיהֶם,</p>

<p>קוֹל הַקָּהָל בְּרֵעוֹ נִשְׁמַע,</p>

<p>יַעַן רָאָה כָּל הַקָּהָל</p>

<p>הַצִּפֳּרִים פּוֹרְשׂוֹת כָּנָף,</p>

<p>רָאָה כַּנְפֵי פּוֹ־פּוֹק־קִיוִיס,</p>

<p>כְּשֶׁהֵן מְנַפְנְפוֹת בְּרוּמִי־שְׁחָקִים,</p>

<p>גְּדוֹלוֹת כִּשְׁנֵי מִסְכֵי אֹהֶל.</p>

<p>וְאֶת הַקּוֹל, קוֹל הַיְאַוַּתָּה</p>

<p>הִכִּיר פּוֹ־פּוֹק־קִיוִיס בְּעוּפוֹ,</p>

<p>וְגַם קוֹל יַגּוּ שָׁמַע וְהִכִּיר,</p>

<p>וְלֹא זָכַר אֶת כָּל דִּבְרֵי</p>

<p>הַצִּפֳּרִים וְאַזְהָרָתָן,</p>

<p>רֹאשׁוֹ פָּנָה, הִבִּיט אַחֲרָיו.</p>

<br />
</blockquote>

<blockquote>
<p>וְהָרוּחַ הַנּוֹשֶׁבֶת</p>

<p>שִׁבְּרָה כַּנְפֵי פּוֹ־פּוֹק־קִיוִיס,</p>

<p>צָנְפָה אוֹתוֹ וַתַּהַפְכֶנּוּ,</p>

<p>וַתּוֹרִידֶנּוּ עַל הָאָרֶץ.</p>

<p>שָׁוְא הִתְחַזֵּק עַל עֶמְדָתוֹ</p>

<p>פּוֹ־פּוֹק־קִיוִיס וְלאֹ יִפּוֹל.</p>

<p>בִּצְנֵפָתוֹ רָאָה כְּפָרוֹ,</p>

<p>וּבְהֵהָפְכוֹ – שִׁפְעַת אַוְּזִים,</p>

<p>רָאָה אֶת הַכְּפָר וְהוּא קָרֵב</p>

<p>וְאֶת הַסִּיעָה מִתְרַחֶקֶת,</p>

<p>הֵיטִיב שְׁמֹועַ קוֹל הַקּוֹרְאִים,</p>

<p>אֶת הַצְּחוֹק וְאֶת כָּל הַקְּרִיאוֹת,</p>

<p>וְלֹא יָסַף רְאוֹת הַסִּיעָה;</p>

<p>אַךְ הָאָרֶץ רָאָה תַּחְתָּיו.</p>

<br />
</blockquote>

<blockquote>
<p>וּמֵרוּם שָׁמַיִם נָפְלָה,</p>

<p>מֵתָה נָפְלָה אָז הַצִּפּוֹר</p>

<p>בְּמַהֲלוּמָה כְּבֵדָה אָרְצָה,</p>

<p>בֵּין הָעָם הַקֹּרֵא מָלֵא,</p>

<p>מֵתָה וּכְנָפֶיהָ שְׁבוּרוֹת.</p>

<br />
</blockquote>

<blockquote>
<p>אַךְ נִשְׁמָתוֹ, רוּחוֹ, צִלּוֹ,</p>

<p>טֶרֶם מֵת בְּמוֹת פּוֹ־פּוֹק־קִיוִיס,</p>

<p>כִּי הוּא חַי וּדְמוּת־תַּבְנִיתוֹ</p>

<p>צֶלֶם דְּמוּת הַנַּעַר הָיָה,</p>

<p>וַיִּמָּלֵט עַל נַפְשֵׁהוּ</p>

<p>וְהַיְאַוַּתָּה דוֹלֵק אַחֲרָיו:</p>

<p>&quot;וְאִם עַד קַצְוֵי־תֵבֵל תָּבֹא</p>

<p>אֵין כָּל דֶּרֶךְ תִּקְשֶׁה מֶנִּי,</p>

<p>חֲרוֹן־אַפִּי עוֹד יַשִּׂיגְךָ,</p>

<p>וְנָתַתִּי בְּךָ נִקְמָתִי!&quot;</p>

<br />
</blockquote>

<blockquote>
<p>וַיַּדְבִּיקוֹ הַיְאַוַּתָּה,</p>

<p>וְיָדוֹ שָׁלַח וְיַּחֲזִיקֶנּוּ,</p>

<p>אֶת יְמִינוֹ וְלֹא תַרְפֶּנּוּ,</p>

<p>וְאִישׁ הַמְּזִמּוֹת פּוֹ־פּוֹק־קִיוִיס</p>

<p>צָנַף עַצְמוֹ בְּמַעְגָּלִים,</p>

<p>הִכָּה גַלֵּי רוּחַ סְבִיבָיו,</p>

<p>צָנַף צְנֵפָה חוֹל וְעָלִים,</p>

<p>וּבִמְהוּמָה וּבִסְעָרָה</p>

<p>נֶעְלַם תּוֹךְ הָעֵץ הַנָּבוּב,</p>

<p>הָפַךְ הָיָה נָחָשׁ מָהִיר,</p>

<p>וַיִּתְחַבֵּא בֵּין שָׁרָשִׁים.</p>

<br />
</blockquote>

<blockquote>
<p>וּבִימִינוֹ הָלַם, הִכָּה</p>

<p>הַיְאַוַּתָּה אֶת הָאַלּוֹן,</p>

<p>וַיְשִׂימֵהוּ שְׁבָבִים שְׁבָבִים,</p>

<p>וַיַּעֲשֵׂהוּ שְׁבָרִים, גְּזָרִים.</p>

<p>שָׁוְא פָּעֳלֵהוּ, יַעַן מִהֵר</p>

<p>פּוֹ־פּוֹק־קִיוִיס וַיִּתְחַפֵּשׂ,</p>

<p>הָפַךְ הָיָה שֵׁנִית אָדָם;</p>

<p>וּבָרוּחַ וּבַסְּעָרָה</p>

<p>חָלַף עָבַר יָמָּה, יָמָּה</p>
</blockquote>

<blockquote>
<p>עַד הַחוֹף, חוֹף <strong>גִּיטְשִׁי־גוּמִי</strong>,</p>
</blockquote>

<blockquote>
<p>בָּא עַד שְׂפַת הַיָּם הַגָּדוֹל,</p>

<p>עַד הֶהָרִים, הַרְרֵי סָלַע,</p>

<p>סַלְעֵי־גִיר, צוּרֵי־צִבְעוֹנִים,</p>

<p>הַנִּשְׁקָפִים פְּנֵי הַכִּכָּר.</p>

<br />
</blockquote>

<blockquote>
<p>וְאֶת הַפְּתָחִים, פִּתְחֵי־צוּרִים,</p>

<p>אֶת מְעָרוֹתָיו, מְעָרוֹת סָלַע,</p>

<p>פָּתַח לוֹ זֶה זְקַן הֶהָרִים,</p>

<p>נָתַן מִקְלָט לְפוֹ־פּוֹק־קִיוִיס,</p>

<p>תּוֹךְ הַמְּעָרוֹת הָאֲפֵלוֹת,</p>

<p>בְּלֶב הַסֶּלַע בַּמַּעֲמַקִּים.</p>

<br />
</blockquote>

<blockquote>
<p>וְהַיְאַוַּתָּה עוֹמֵד נִצָּב,</p>

<p>לִפְנֵי הַר הַסֶּלַע נִצָּב,</p>

<p>יַעַן סֻגְּרוּ פְּתָחָיו מִבֹּא.</p>
</blockquote>

<blockquote>
<p>בְּבָתֵּי־יָדָיו <strong>מִנְדְּזְ&#8217;קֶּוּוֹן</strong></p>
</blockquote>

<blockquote>
<p>חָצַב מְעָרוֹת־אֵל בֶּהָרִים,</p>

<p>וּבְקוֹל עֻזּוֹ הִרְעִים רָעַם:</p>

<p>&#8220;פְּתַח, אָנֹכִי הַיְאַוַּתָּה!&#8221;</p>

<p>אַךְ לֹא שָׁעָה זְקַן הֶהָרִים,</p>

<p>אֶל קְרִיאָתוֹ וְאֶל צִוְּחָתוֹ,</p>

<p>וְלֹא עָנָהוּ מִן הַסֶּלַע,</p>

<p>מִמְּעָרוֹתָיו בְּלֵב הַצוּרִים.</p>

<br />
</blockquote>

<blockquote>
<p>אָז שָׁמַיְמָה יִשָּׂא כַּפָּיו</p>

<p>וַיִּתְחַנֵּן אֶל הַסְּעָרָה,</p>

<p>וַיִּתְפַּלֵּל אֶל הַבָּרָק</p>

<p>וְאֶל הָרַעַם <strong>אַנִּימִיקִי</strong>.</p>

<p>וַיָּבֹאוּ בַּאֲפֵל־לַיְלָה</p>
</blockquote>

<blockquote>
<p>חָלְפוּ עַל פְּנֵי <strong>גִיטְשִׁי־גוּמִי</strong>.</p>
</blockquote>

<blockquote>
<p>מִנִּי צוּרֵי־רַעַם רְחוֹקִים</p>

<p>אָז גַּם יִשְׁמַע פּוֹ־פּוֹק־קִיוִיס,</p>

<p>פַּעֲמֵי הָרַעַם שָׁמַע,</p>

<p>וַיִּלָּפֶת – וּבִרְאוֹתוֹ</p>

<p>עֵינֵי לַהַב, עֵין הַבָּרָק,</p>

<p>נָמוֹג לִבּוֹ, כָּשְׁלוּ בִּרְכָּיו.</p>

<br />
</blockquote>

<blockquote>
<p>וּבְכֵילַפּוֹ נִפֵּץ, שִׁבַּר</p>

<p>אָז הַבָּרָק פִּי הַמְּעָרוֹת,</p>

<p>וְאֶת הַפְּתָחִים מְבֹא הַצּוּרִים,</p>

<p>וְאֶת הַצּוּקִים הֵדִיק, עִקֵּר;</p>

<p>וּבִמְעָרוֹת חָדַר, פָּרַץ</p>

<p>קוֹל הָרַעַם, בָּא וְאוֹמֵר:</p>

<p>&#8220;אַיֵּה אֵיפֹה פּוֹ־פּוֹק־קִיוִיס?&#8221;</p>

<p>וַיִּתְפּוֹרְרוּ הָרְגָבִים</p>

<p>וּבֵין נִפְצֵי סֶלַע שָׁכַב</p>

<p>פֶּגֶר מֵת – הוּא פּוֹ־פּוֹק־קִיוִיס</p>

<p>רַב הַמְּזִמּוֹת, יְפֵה־הַתֹּאַר.</p>

<br />
</blockquote>

<blockquote>
<p>בָּא הַקֵּץ לְמִקְרֵי פְלָאִים,</p>

<p>בָּא הַקֵּץ לְתַעֲלוּלוֹתָיו,</p>

<p>בָּא הַקֵּץ לָאוֹן וְלַתַּרְמִית,</p>

<p>בָּא הַקֵּץ לִמְזִמּוֹת רֶשַׁע,</p>

<p>לַשַׁעֲשׁוּעִים וְלַמְּחוֹלוֹת,</p>

<p>לַחֲזָרוֹת אַחֲרֵי נְעָרוֹת.</p>

<br />
</blockquote>

<blockquote>
<p>אָז גַּם יִקַּח הַיְאַוַּתָּה</p>

<p>נַפְשׁוֹ, רוּחוֹ, הוּא הוּא צִלּוֹ,</p>
</blockquote>

<blockquote>
<p>וְכֹה לוֹ עָנָה: &quot;פּוֹ־פּוֹק־קִיוִיס,</p>
</blockquote>

<blockquote>
<p>לֹא עוֹד תּוֹסִיף בִּדְמוּת אָדָם</p>

<p>לְהִשְׁתּוֹקֵק לְמִקְרֵי פְלָאִים,</p>

<p>וּבִשְׂחוֹק בִּמְחוֹל־מַחֲנַיִם</p>

<p>לֹא עוֹד תִּצְנוֹף חוֹל וְעָלִים,</p>

<p>כִּי מִמַּעַל לָמוֹ תֵּדֶא</p>

<p>בְּמַעְגָּלִים בְּרוּמֵי־שְׁחָקִים.</p>

<p>וְהָיִיתָ נֶשֶׁר־קְרָבוֹת</p>

<p>הוּא קִנְּיוּ שַׂר כָּל הַנְּשָׁרִים,</p>

<p>שַׂר כָּל בַּעֲלֵי־הַכָּנָף,</p>

<p>שַׂר צִפֳּרֵי הַיְאַוַּתָּה&quot;.</p>

<p>כָּכָה חַי שֵׁם פּוֹ־פּוֹק־קִיוִיס</p>

<p>בְּפִי הָעָם וּבְפִי הַמְּשׁוֹרֵר,</p>

<p>בְּפִי כָּל הוֹבֵר סִפּוּר־בַּדִּים.</p>

<br />
</blockquote>

<blockquote>
<p>וּבִהְיוֹת הַסְּתָו בָּאָרֶץ,</p>

<p>פִּתֵּי שֶׁלֶג יוֹרְדִים שׂוֹרְקִים</p>

<p>סְבִיב הָאֹהֶל, וְרוּחַ סוֹעָה</p>

<p>נִשֵּׂאת בְּשָׁאוֹן וַהֲמוּלָה,</p>

<p>נוֹשֵׂאת קוֹלָה בָּאַרֹבָּה, –</p>

<p>בְּנֵי הַכְּפָרִים אָז נִדְבָּרִים:</p>

<p>&quot;הִנֵּה הִנֵּה פּוֹ־פּוֹק־קִיוִיס!</p>

<p>סְבִיב הַכְּפָר בִּמְחוֹלוֹת יוֹצֵא,</p>

<p>וּבִשְׁבִילוֹ כָּל הַשָּׁאוֹן!&quot;</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMXFpQVE9PSIsImV4cCI6bnVsbCwicHVyIjoiYmxvYl9pZCJ9fQ==--85e7667ec4a6f2ab18077fe7492d4ea17c82794e/45.jpg" alt="45.jpg" />
<figcaption>45.jpg</figcaption>
</figure>

<blockquote>
<br />
</blockquote>

<h2 id="xviii.מוֹתקְוַזִּינְדְּ.">XVIII. מוֹת קְוַזִּינְדְּ.</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMXVpQVE9PSIsImV4cCI6bnVsbCwicHVyIjoiYmxvYl9pZCJ9fQ==--ac37c4c5287117261419440b841fed23b4ae169e/46.jpg" alt="46.jpg" />
<figcaption>46.jpg</figcaption>
</figure>

<blockquote>
<p>וּבִמְלֹא הָאָרֶץ יָצָא</p>

<p>שֵׁמַע <strong>קְוַזִּינְדְּ</strong> וּתְהִלָּתוֹ,</p>

<p>אִישׁ לֹא נוֹעַז תַּחֲרוֹת אִתּוֹ,</p>

<p>אִישׁ לֹא יָכוֹל לַעֲמוֹד בְּפָנָיו;</p>
</blockquote>

<blockquote>
<p>אַךְ הָעָם הָרָע <strong>פּוֹק־וֶדְשִׁי</strong>,</p>
</blockquote>

<blockquote>
<p>הַגַּמָּדִים, הַנַּנָּסִים</p>

<p>נוֹסְדוּ עָלָיו לַהֲמִיתוֹ,</p>

<p>נוֹסְדוּ יַחְדָּו וְכֹה נִדְבָּרוּ:</p>

<br />
</blockquote>

<blockquote>
<p>“<strong>קְוַזִּינְדְּ</strong> זֶה הַצָּר וְהַנָּבָל</p>

<p>אִם עוֹד יֶשְׁנוֹ חַי בָּאָרֶץ,</p>

<p>הוֹרֵס כֹּל וּמְחַבֵּל הַכֹּל,</p>

<p>בַּאֲשֶׁר אַךְ מַגַּעַת יָדוֹ,</p>

<p>מַפְלִיא לַעֲשׂוֹת בִּגְבוּרָתוֹ,</p>
</blockquote>

<blockquote>
<p>מָרָה אַחֲרִית בְּנֵי <strong>פּוֹק־וֶדְשִׁי</strong>,</p>
</blockquote>

<blockquote>
<p>כִּי אֵין חוֹלֶה עַל <strong>פּוֹק־וֶדְשִׁי</strong>,</p>
</blockquote>

<blockquote>
<p>מִרְמָס נִהְיֶה לְכַפּוֹת רַגְלָיו,</p>

<p>וְעַד הַמַּיִם יִרְדְפֵנוּ,</p>

<p>וְאֶת בְּשָׂרֵנוּ יִתֵּן מַאֲכָל</p>

<p><strong>לְנִבַּנּוֹבֶּג</strong> שֵׁד הַמָּיִם.</p>

<br />
</blockquote>

<blockquote>
<p>כָּכָה נוֹסְדוּ הַנַּנָּסִים</p>

<p>עַל הָאִישׁ, עַל <strong>קְוַזִּינְדְּ</strong> נוֹסְדוּ,</p>

<p>וַיִּתְנַכְּלוּ לַהֲמִיתוֹ,</p>

<p>לִקְרֹא דְרוֹר לְכָל הָאָרֶץ</p>

<p>מִן הַצָּר וְרַע הַמַּעֲלָלִים,</p>

<p><strong>קְוַזִּינְדְּ</strong>, הוּא אִישׁ רִיב וּמָדוֹן.</p>

<br />
</blockquote>

<blockquote>
<p>בְּקָדְקֹד <strong>קְוַזִּינְדְּ</strong> כָּל גְּבוּרָתוֹ,</p>

<p>וּבְקָדְקֳדוֹ גַם רִפְיוֹנוֹ;</p>

<p>וְשָׁם אַךְ הָיָה לַהֲמִיתוֹ,</p>

<p>שָׁם אַךְ הָיְתָה בּוֹ יַד נֶשֶׁק.</p>

<p>כָּל כְּלִי־קְרָב לֹא צָלַח עָלָיו,</p>

<p>בִּלְתִּי אִם פְּרִי עֵץ הָאֵלָה,</p>

<p>פְּרִי הָאֵלָה, פְּרִי הַתְּכֵלֶת,</p>

<p>וְאִישׁ לֹא יָדַע סוֹד הַמָּוֶת,</p>

<p>בִּלְתִּי אִם הַגּוֹי הַקָּטָן</p>
</blockquote>

<blockquote>
<p>וְהָרַע, הוּא עַם <strong>פּוֹק־וֶדְשִׁי</strong>,</p>
</blockquote>

<blockquote>
<p>הֵמָּה יָדְעוּ סוֹד הַמָּוֶת.</p>

<br />
</blockquote>

<blockquote>
<p>וַיַּאַסְפוּ אָז וַיֶּאְגְּרוּ</p>

<p>פְּרִי הָאֵלָה וְהָאֹרֶן</p>

<p>עַל הַיְאוֹר עַל <strong>טַקְוַמִּינוֹ</strong>,</p>

<p>כָּנְסוּ אוֹתָם עַל הַנָּהָר,</p>

<p>עַל הַסְּלָעִים הָאֲדֻמִּים,</p>

<p>וְשָׁם גַּם יָשְׁבוּ בְּמַאֲרָבָם</p>

<p>הַנַּנָּסִים הָאַכְזָרִים.</p>

<br />
</blockquote>

<blockquote>
<p>כְּחֹם הַיּוֹם בַּצָּהֳרָיִם,</p>

<p>עֵת הָרוּחַ שׁוֹקֵט, לוֹהֵט,</p>

<p>וְהַנָּהָר נוֹזֵל חֶרֶשׁ,</p>

<p>וְהַצְּלָלִים נָמוּ שְׁנָתָם;</p>

<p>וּבִנְגֹהוֹת שֶׁמֶשׁ יָצְאוּ</p>

<p>בִּמְחוֹלוֹתָם בֵּית־הָרֶמֶשׂ</p>

<p>עַל הַמַּיִם וַיְזַמְזֵמוּ,</p>

<p>וַיָּרִיעּו שִׁירֵי קְרָבוֹת, –</p>

<p>תּוֹךְ סִירָתוֹ יָשׁוּט <strong>קְוַזִּינְדְּ</strong>,</p>

<p>עַל הַנָּהָר יָשׁוּט <strong>קְוַזִּינְדְּ</strong>,</p>

<p>עַל פְּנֵי מוֹרַד <strong>טַקְוַמִּינוֹ</strong>.</p>

<p>עָיֵף מִן הַחֹם הַנּוֹרָא,</p>

<p>נָם מִהְיוֹת בּוֹ יַד הַדְּמָמָה.</p>

<br />
</blockquote>

<blockquote>
<p>מִן עֳפָאֵי עֵץ הַלִּבְנֶה,</p>

<p>מִשְּׁלֻחוֹתָיו נָטוּ מָיְמָה,</p>

<p>חֶרֶשׁ יָרַד שַׂר הַשֵּׁנָה,</p>

<p>הוּא <strong>נֶפַּוִּין</strong> שַׂר שֶׁל שֵׁנָה,</p>

<p>הוּא וּמְשָׁרְתָיו עוֹשֵׂי דְבָרוֹ,</p>

<p>כָּל עֲבָדָיו הַנֶּעְלָמִים;</p>

<p>וַיִּתְעוֹפֵף סְבִיב רֹאשׁ <strong>קְוַזִּינְדְּ</strong>,</p>

<p>כַּאֲשֶׁר יַעֲשֶׂה הַצְּלָצַל</p>

<p><strong>דֵּשְׁקְוָנִישִׁי</strong> – הוּא הַצְּלָצַל.</p>

<br />
</blockquote>

<blockquote>
<p>שָׁמַע <strong>קְוַזִּינְדְּ</strong> קוֹל הַלַּחַשׁ,</p>

<p>כְּקוֹל הַגַּלִּים לְחוֹף יַמִּים,</p>

<p>כִּשְׁאוֹן זְרָמִים בַּמֶּרְחַקִּים,</p>

<p>כְּאַנְחוֹת רוּחַ בֵּין אֳרָנִים.</p>

<p>אָז גַּם יַרְגִּישׁ מַהֲלֻמּוֹת</p>

<p>כְּלֵי־הַלָּחֶם, כָּל כְּלִי רוּחַ,</p>

<p>כִּי יַד גְּדוּדֵי חֵיל <strong>נֶפַּוִין</strong></p>

<p>הָיְתָה בּוֹ וַיַּחֲנוּ עָלָיו.</p>

<br />
</blockquote>

<blockquote>
<p>בַּמַּהֲלוּמָה הָרִאשׁוֹנָה –</p>

<p>נָפְלָה עָלָיו הַתַּרְדֵּמָה;</p>

<p>וּבַשְּׁנִיָּה – עָמַד <strong>קְוַזִּינְדְּ</strong></p>

<p>מֵהָנִיעַ אֶת הַמְּשׁוֹטִים;</p>

<p>וּבַשְּׁלִישִׁית – נֶעְלַם מֶנּוּ</p>

<p>כָּל הַכִּכָּר וְעֵינָיו סֻגְּרוּ.</p>

<br />
</blockquote>

<blockquote>
<p>כְּעִוֵּר יָשַׁב תּוֹךְ סִירָתוֹ,</p>

<p>וָהִיא נִשֵּׂאת עַל הַגַּלִּים,</p>

<p>שָׁטָה לְאִטָּהּ וְעוֹבֶרֶת</p>

<p>אֶת הַיְּעָרִים יַעֲרֵי־לִבְנֶה,</p>

<p>אֶת הַסְּלָעִים עַל הַנָּהָר,</p>

<p>וְאֶת הַמָּקוֹם, שָׁם הִתְאַסְּפוּ</p>
</blockquote>

<blockquote>
<p>הַנַּנָּסִים בְּנֵי <strong>פּוֹק־וֶדְשִׁי</strong>.</p>

<br />
</blockquote>

<blockquote>
<p>וְשָׁם לוֹ חִכּוּ הַגַּמָּדִים,</p>

<p>וַיַּמְטִירוּ עָלָיו סָבִיב</p>

<p>פְּרִי אֳרָנִים וּפְרִי אֵלָה</p>

<p>עַל כִּתְפוֹתָיו וְעַל קָדְקֳדוֹ,</p>
</blockquote>

<blockquote>
<p>וַיָּרִיעוּ: &#8220;מוּת לִ<strong>קְוַזִּינְדְּ</strong>!&#8221; –</p>
</blockquote>

<blockquote>
<p>כָּכָה קָרְאוּ הַנַּנָּסִים.</p>

<br />
</blockquote>

<blockquote>
<p>מְלֹא־קוֹמָתוֹ נָפַל <strong>קְוַזִּינְדְּ</strong></p>
</blockquote>

<blockquote>
<p>מִן הַסִּירָה בַּשִּׁבֹּלֶת,</p>

<p>וּבַיְאוֹר כַּזֶּמֶר טָבַע;</p>

<p>וּבַמּוֹרַד <strong>טַקְוַמִּינוֹ</strong></p>

<p>שָׁטָה חֶרֶשׁ עַל הַמַּיִם</p>

<p>זֹאת סִירָתוֹ הַהֲפוּכָה,</p>

<p>וְאִישׁ לֹא הוֹסִיף רְאוֹת אֶת קְוַזִּינְדְּ.</p>

<br />
</blockquote>

<blockquote>
<p>אַךְ לֹא כֻסּוּ בְּמַשָּׁאוֹן</p>

<p>שֵׁמַע <strong>קְוַזִּינְדְּ</strong> וּתְהִלָּתוֹ.</p>

<p>וּבִהְיוֹת בַּסְּתָו הַסַּעַר</p>

<p>בָּא, מִתְחוֹלֵל בִּנְאוֹת־יָעַר,</p>

<p>מַרְגִּיז וּמֵנִיעַ עֵצִים,</p>

<p>פּוֹרֵק בַּדִּים וּמַרִּיקָם, –</p>

<p>&quot;<strong>קְוַזִּינְדְּ</strong> הוּא! – הָעָם יָרִיעַ –</p>

<p><strong>קְוַזִּינְדְּ</strong> הוּא הַמְּקוֹשֵׁשׁ עֵצִים!&quot;</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMXlpQVE9PSIsImV4cCI6bnVsbCwicHVyIjoiYmxvYl9pZCJ9fQ==--87c9b4d4fbb019aa893820d75c9066cae55062e4/47.jpg" alt="47.jpg" />
<figcaption>47.jpg</figcaption>
</figure>

<blockquote>
<br />
</blockquote>

<h2 id="xix.הָרוּחוֹת.">XIX. הָרוּחוֹת.</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMTJpQVE9PSIsImV4cCI6bnVsbCwicHVyIjoiYmxvYl9pZCJ9fQ==--c1526a24129602408436b2237053c74031bf7d94/48.jpg" alt="48.jpg" />
<figcaption>48.jpg</figcaption>
</figure>

<blockquote>
<p>וּבִנְפֹל הַדַּיָּה פִּתְאוֹם</p>

<p>עַל פְּנֵי טַרְפָּהּ בָּעֲרָבָה,</p>

<p>עַל הָרְאֵם הַחוֹלֶה לָמוּת,</p>

<p>לְעוֹלָם אֵינָהּ בָּאָה אַחַת.</p>

<p>חִישׁ תְּשׁוּרֶנָּה עֵין הַשְּׁנִיָּה</p>

<p>מִמַּאֲרָבָהּ בַּשָּׁמַיִם;</p>

<p>בְּרִדְתָּהּ הִיא, הַשְּׁנִיָּה בָּאָה,</p>

<p>אָז אַחֲרֶיהָ תֵּט הַשְּׁלִישִׁית</p>

<p>מֵרוּם נֶעְלָם מֵעֵין רוֹאִים,</p>

<p>דְּמוּת הַנְּקֻדָּה לָהּ, חִישׁ מַהֵר</p>

<p>דַּיָּה נִרְאֵית – וּבְכַנְפֵיהֶן</p>

<p>תַּאֲפֵלְנָה פְּנֵי שָׁמַיִם.</p>

<br />
</blockquote>

<blockquote>
<p>גַּם לַצָּרָה אָח יִוָּלֵד!</p>

<p>נִרְאוֹת הֵן, כְּיוֹשְׁבוֹת בְּסֵתֶר,</p>

<p>לִרְאוֹת בְּבֹא הָאַחַת, מַהֵר</p>

<p>יַעֲטוּ אִתָּהּ אֶל קָרְבָּנָן,</p>

<p>בָּאוֹת, עוֹטְרוֹת בַּהֲמוֹנִים.</p>

<p>לָרִאשׁוֹנָה אַךְ צֵל עוֹבֵר,</p>

<p>אַחַר יָגוֹן, וּבֵינְתַּיִם</p>

<p>חָשְׁכוּ, קָדְרוּ הַשָּׁמָיִם.</p>

<br />
</blockquote>

<blockquote>
<p>עַל כָּל יַרְכְּתֵי צָפוֹן שָׁפַךְ</p>

<p>אֶת מֶמְשַׁלְתּוֹ שַׂר־הַחֹרֶף,</p>
</blockquote>

<blockquote>
<p><strong>פִּבּוֹאַן</strong> <a href="#fn:58" id="fnref:58" title="see footnote" class="footnote"><sup>58</sup></a> הַסְּתָו הַנֶּאְדָּר</p>
</blockquote>

<blockquote>
<p>בָּא, וַיִּפַּח בָּאֲגַּמִּים,</p>

<p>וּמֵימֵיהֶם קָפְאוּ כְּאָבֶן;</p>

<p>וּמִדַּלַּת רֹאשׁוֹ נִעֵר</p>

<p>פִּתֵּי שֶׁלֶג, וַיַּלְבִּינוּ</p>

<p>נְאוֹת הַדֶּשֶׁא וְהָעֲרָבָה,</p>

<p>כְּאִלּוּ צוּר עוֹלָמִים צָעָה,</p>

<p>וַעֲלֵיהֶם הֶעֱבִיר כַּפּוֹ.</p>

<br />
</blockquote>

<blockquote>
<p>וּבֵין בָּמוֹת־יַעַר נֶאְנָח</p>

<p>בָּאוּ בֶטַח הַצַּיָּדִים,</p>

<p>וּבַכְּפָרִים יָשְׁבוּ נָשִׁים</p>

<p>דָּשׁוֹת אֹרֶז וְעוֹשׂוֹת בְּעוֹרוֹת,</p>

<p>וּבִשְׂחוֹק הַכַּדּוּר שָׂחֲקוּ</p>

<p>הָעֲלָמִים עַל פְּנֵי קֶרַח,</p>

<p>וּבַכָּר בִּמְחוֹלוֹת יָצְאוּ.</p>

<p>בָּא הַשֶּׁמֶשׁ, הַיּוֹם פָּנָה,</p>

<p>וּבְאָהֳלָן יוֹשְׁבוֹת בֶּטַח</p>

<p>מִינֶהַהַּ אֶת נוֹקוֹמִיס</p>

<p>וַתְּיַחֵלְנָה לְהַיְאַוַּתָּה,</p>

<p>יַעַן בּוֹשֵׁשׁ שׁוּב מִצֵּידוֹ.</p>

<p>עֲלֵי פְּנֵיהֶן אֵשׁ הַמְּדוּרָה,</p>

<p>הַמַּאֲדִימָה כָּאַרְגָּמָן,</p>

<p>וַיְהִי דְּמוּת הָאֵשׁ הַמְּאִירָה</p>

<p>בְּעֵין נוֹקוֹמִיס כְּאוֹר הַלְּבָנָה,</p>

<p>אוֹרָה כֵּהָה, חִוְּרָה, מֵימִית;</p>

<p>וַיְהִי דְּמוּת הָאוֹר בְּעֵינֵי</p>

<p>מִינֶהַהַּ, כְּאוֹר הַשֶּׁמֶשׁ,</p>

<p>שֶׁמֶשׁ מַבְרִיק תּוֹךְ הַמָּיִם.</p>

<p>וְצֵל תַּבְנִיתָן יִתְנוֹעֵעַ</p>

<p>עַל הַתִּקְרָה וּבַזָּוִית,</p>

<p>וַעֲשַׁן הָאָח מִתְאַבֵּךְ,</p>

<p>יוֹצֵא דֶּרֶךְ הָאֲרֻבָּה.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMTZpQVE9PSIsImV4cCI6bnVsbCwicHVyIjoiYmxvYl9pZCJ9fQ==--028ded737e57906bdfb5f7222268530bb4305843/49.jpg" alt="49.jpg" />
<figcaption>49.jpg</figcaption>
</figure>

<blockquote>
<p>וַיִּנָּשֵׂא מְסַךְ הָאֹהֶל,</p>

<p>שֶׁפִי הוּרַם בְּיַד נַעֲלָמָה,</p>

<p>רֶגַע גָּדַל אוֹר הַמְּדוּרָה,</p>

<p>רֶגַע עָמְדָה מֵעִשּׁוּנָהּ,</p>

<p>וַתָּבֹאנָה שְׁתַּיִם נָשִׁים,</p>

<p>חֶרֶשׁ בָּאוּ וְאֵין מַזְמִינָן.</p>

<p>וּבִשְׁלוֹם אִישׁ־אִישׁ לֹא דָרְשׁוּ,</p>

<p>אַף לֹא נָתְנוּ אוֹתוֹתֵיהֶן,</p>

<p>וַתֵּשַׁבְנָה בְּקֶרֶן־זָוִית</p>

<p>עִם הַצְּלָלִים שֶׁבַּזָּוִית.</p>

<br />
</blockquote>

<blockquote>
<p>בְּחָזוּת פְּנֵיהֶן וּבִלְבוּשָׁן</p>

<p>הִתְנַכָּרוּ, זָרוֹת הָיוּ.</p>

<p>פְּנֵיהֶן דַּלִּים וּמְאֹד חִוְּרִים,</p>

<p>וַתֵּשַׁבְנָה וְהֵן מַחֲרִישׁוֹת</p>

<p>וְנֶחְבָּאוֹת בְּקֶרֶן־זָוִית.</p>

<br />
</blockquote>

<blockquote>
<p>אִם קוֹל רוּחַ הוּא וַהֲמִיתוֹ</p>

<p>בָּאֲרֻבָּה שֶׁבָּאֹהֶל.</p>
</blockquote>

<blockquote>
<p>אוֹ הַיַּנְשׁוּף קוּקוּ־קוּהוּ <a href="#fn:59" id="fnref:59" title="see footnote" class="footnote"><sup>59</sup></a></p>
</blockquote>

<blockquote>
<p>הֵילִיל, נֶאֱנַק בְּלֵב הַיָּעַר,</p>

<p>כִּי קוֹל נִשְׁמַע וְקוֹל דְּבָרִים:</p>

<p>&quot;מֵתִים הֵמָּה בַּתַּכְרִיכִים,</p>

<p>רוּחוֹת קָמוּ מִקִּבְרוֹתָן</p>
</blockquote>

<blockquote>
<p>מִמַּמְלֶכֶת־עַד <strong>פֹּנִימַהּ</strong>&quot;.</p>

<br />
</blockquote>

<blockquote>
<p>בֵּיתָה יָשׁוּב הַיְאַוַּתָּה</p>

<p>מִן הַצַּיִד בִּנְאוֹת־יָעַר,</p>

<p>עַל תַּלְתַּלָּיו נֶעֱרַם שֶׁלֶג,</p>

<p>וְעַל כִּתְפוֹתָיו צְבִיָּה מֵתָה.</p>

<p>לִפְנֵי רַגְלֵי מִינֶהַהַּ</p>

<p>שָׂם אֶת צֵידוֹ, אֶת הַצְּבִיָּה,</p>

<p>וַתִּרְאֶנּוּ עוֹלֶה בְּיָפְיוֹ</p>

<p>מִשֶּׁהָיָה כַּאֲשֶׁר יָבֹא</p>

<p>לְהִתְחַתֵּן, עוֹדָהּ נַעֲרָה,</p>

<p>וְאֶת הַצְּבִי שָׂם לְפָנֶיהָ,</p>

<p>לִהְיוֹת אוֹת כִּי נַפְשׁוֹ חָשְׁקָה</p>

<p>בָּהּ, וּכְאוֹת בְּרִית־עוֹלָם כְּרוּתָה.</p>

<br />
</blockquote>

<blockquote>
<p>וּבְהִתְבּוֹנֵן הַיְאַוַּתָּה</p>

<p>אֶל הָאֹהֶל, רָאָה זָרִים,</p>

<p>הַמִּתְחַבְּאִים בְּקֶרֶן־חֲשֵׁכָה,</p>

<p>וּבְלִבָּתוֹ אָמַר: &quot;מִי הֵם</p>

<p>אוֹרְחֵי מִינֶהַהַּ אֵלֶּה?&quot;</p>

<p>אַךְ לֹא שָׁאַל עַל אוֹדוֹתָם,</p>

<p>הוּא אַךְ בֵּרַךְ אֶת הַבָּאִים</p>

<p>וַיְבַקְשֵׁמוֹ לַחֲלוֹק אִתּוֹ</p>

<p>אִשּׁוֹ, לַחְמוֹ וְאֶת אָהֳלוֹ.</p>

<br />
</blockquote>

<blockquote>
<p>וּבִהְיוֹת הַמִּשְׁתֶּה עָשׂוּי,</p>

<p>וְאֶת הַצְּבִיָּה בִּתְּרוּ, חִלְּקוּ,</p>

<p>וַיָּקוּמוּ שְׁנֵי הַנָּכְרִים</p>

<p>מִמּוֹשָׁבָם בְּקֶרֶן־זָוִית</p>

<p>וַיִּתְנַפְּלוּ עַל הַנְּתָחִים,</p>

<p>עַל הַטּוֹבִים שֶׁבַּנְּתָחִים,</p>

<p>וְהֵמָּה חֵלֶק מִינֶהַהַּ,</p>

<p>חֵלֶק אֵשֶׁת הַיְאַוַּתָּה,</p>

<p>וַיְכַרְסְמוּ אֶת הַבָּשָׂר</p>

<p>מִבְּלִי שְׁאוֹל וּמִבְּלִי הוֹדוֹת,</p>

<p>וַיָּשׁוּבוּ אֶל הַצְּלָלִים,</p>

<p>אֶל מוֹשָׁבָם בְּקֶרֶן־זָוִית.</p>

<br />
</blockquote>

<blockquote>
<p>מְאוּם לֹא עָנָה הַיְאַוַּתָּה,</p>

<p>מְאוּם לֹא דִבְּרָה אַף נוֹקוֹמִיס,</p>

<p>מְאוּם לֹא עָשְׂתָה מִינֶהַהַּ,</p>

<p>מַרְאֵה פְנֵיהֶם גַּם לֹא שֻׁנָּה;</p>

<p>אַךְ הַנָּאוָה מִינֶהַהַּ</p>

<p>אָמְרָה חֶרֶשׁ: &quot;הַנַּח לָמוֹ!</p>

<p>יַעֲשׂוּ מַה שֶׁלִּבָּם חָפֵץ,</p>

<p>יַעַן נַפְשָׁם תִּרְעַב לְלָחֶם!&quot;</p>

<br />
</blockquote>

<blockquote>
<p>יָמִים רַבִּים אוֹרוּ, חָשְׁכוּ,</p>

<p>לֵילוֹת רַבִּים נִעֵר שָׁמֶשׁ,</p>

<p>כַּאֲשֶׁר יִנְעַר אֹרֶן אַדִּיר</p>

<p>פִּתֵּי שֶׁלֶג מִלֵּיל בַּדָּיו.</p>

<p>יוֹם־יוֹם יָשְׁבוּ שְׁנֵי הָאוֹרְחִים</p>

<p>תּוֹךְ הָאֹהֶל וַיַּחֲרִישׁוּ,</p>

<p>אַךְ בַּלַּיְלָה, לֵיל־כֹּכָבִים,</p>

<p>וְלֵילוֹת־סֹעָה, יָצְאוּ בְּחָפְזָם</p>

<p>אֶל הַיַּעַר, וַיָּבִיאוּ</p>

<p>עֵץ־הַסָקָה, פְּרִי הָאֹרֶן,</p>

<p>פְּנֵיהֶם נוּגִים וְהֵם מַחֲרִישִׁים.</p>

<br />
</blockquote>

<blockquote>
<p>אַךְ מִדֵּי בֹּא הַיְאַוַּתָּה</p>

<p>מִן הַצַּיִד, אוֹ מִדּוּגוֹ,</p>

<p>וּבִהְיוֹת הַלֶּחֶם עָשׂוּי,</p>

<p>וְאֶת הַצַּיִד בִּתְּרוּ, חִלְּקוּ, –</p>

<p>הָיוּ יוֹצְאִים מִמּוֹשָׁבָם,</p>

<p>שָׁם בַזָּוִית בֵּין הַצְּלָלִים,</p>

<p>וַיִּתְנַפְּלוּ עַל הַנְּתָחִים,</p>

<p>עַל הַטּוֹבִים שֶׁבַּנְּתָחִים,</p>

<p>וְהֵמָּה חֵלֶק מִינֶהַהַּ,</p>

<p>מִבְּלִי שְׁאוֹל וּמִבְּלִי הוֹדוֹת,</p>

<p>וַיָּשׁוּבוּ אֶל הַצְּלָלִים.</p>

<br />
</blockquote>

<blockquote>
<p>וְאַף גַּם פַּעַם לֹא הֱנִיאָם</p>

<p>הַיְאַוַּתָּה מִמַּעֲשֵׂיהֶם,</p>

<p>וְאַף גַּם פַּעַם לֹא הִתְאַנְּפָה</p>

<p>בָּם נוֹקוֹמִיס שֶׁזָּקָנָה,</p>

<p>וְאַף גַּם פַּעַם לֹא הִתְקַצְּפָה</p>

<p>מִינֶהַהַּ עַל הָאוֹרְחִים;</p>

<p>הַכֹּל סָבְלוּ בְדוּמִיָּה,</p>

<p>וְלֹא יָפֵרוּ מִשְׁפַּט אוֹרְחִים</p>

<p>וְלֹא יַכְאִיבוּ מִדַּת רַחֲמִים</p>

<p>בְּעַיִן צָרָה, בְּעַיִן רָעָה,</p>

<p>בְּדִבּוּר קָשֶׁה מַכְאִיב לֵבָב.</p>

<br />
</blockquote>

<blockquote>
<p>וּבִדְמִי הַלַּיִל פַּעַם</p>

<p>שָׁמַע הַיְאַוַּתָּה פִּתְאוֹם</p>

<p>כְּקוֹל אֲנָחָה מִתְפָּרֶצֶת,</p>

<p>אַנְחוֹת־תּוּגָה, אֶנְקוֹת שָׁבֶר.</p>

<p>וְהַיְאַוַּתָּה עֵר וְשׁוֹקֵד;</p>

<p>וּבָאֹהֶל אוֹר, אוֹר קָטָן,</p>

<p>מִן הַמְּדוּרָה טֶרֶם כָּבָה,</p>

<p>מִן הָאֵשׁ הַמִּתְלַקַּחַת.</p>

<br />
</blockquote>

<blockquote>
<p>וּמִיצוּעָיו, מַצַּע עוֹרוֹת,</p>

<p>קָם הִתְעוֹדֵד הַיְאַוַּתָּה,</p>

<p>וְאֶת הַסָּדִין הֵסִיר מֶנּוּ,</p>

<p>וְאֶת הָאוֹרְחִים, אֶת הַחִוְּרִים,</p>

<p>אֶת הַצְּלָלִים, רָאָה יוֹשְׁבִים</p>

<p>עַל יְצוּעָם וּמֵילִילִים,</p>

<p>בּוֹכִים חֶרֶשׁ בִּדְמִי לָיְלָה.</p>

<br />
</blockquote>

<blockquote>
<p>וְאֶת מְשָׁלוֹ נָשָׂא: &quot;אוֹרְחַי,</p>

<p>מַלָּכֶם כִּי תִדְאַב נַפְשְׁכֶם,</p>

<p>כִּי נֶאֱנַחְתֶּם כָּל הַלַּיְלָה?</p>

<p>הֲנוֹקוֹמִיס מִבְּלִי מֵשִׂים,</p>

<p>אוֹ זֹאת אִשְׁתִּי מִינֶהַהַּ</p>

<p>הִכְאִיבַתְכֶם מִבְּלִי חָכְמָה,</p>

<p>וַתַּכְאֵבְנָה מִשְׁפַּט־אוֹרְחִים?&quot;</p>

<br />
</blockquote>

<blockquote>
<p>וַתַּעֲמֹדְנָה שְׁתֵּי הָרוּחוֹת</p>

<p>מִנַּאֲקָתָן וּמֵהֵילִיל</p>

<p>וּבְקוֹל רַךְ לוֹ עָנוּ כָּכָה:</p>

<p>&quot;רוּחוֹת הַנִּפְטָרִים נָחְנוּ,</p>

<p>נַפְשׁוֹת אָדָם הָיוּ אִתְּכֶם</p>

<p>מִמַּמְלֶכֶת טְשַׁיְבַּיְאַבּוֹס</p>

<p>בָּאנּוּ הֵנָּה לְנַסּוֹתְכֶם,</p>

<p>בָּאנּוּ הֵנָּה לְהַזְהִירְכֶם.</p>

<br />
</blockquote>

<blockquote>
<p>&quot;קוֹלוֹת יָגוֹן וַאֲנָחוֹת</p>

<p>יְעִיקוּנוּ בְּגַן עֲדָנִים,</p>

<p>קוֹל הַחַיִּים אֶל הַמֵּתִים</p>

<p>לַאֲשֶׁר הָלְכוּ לְעוֹלָמִים,</p>

<p>בְּתוּגַת שָׁוְא גַם יְמָרְרוּנוּ.</p>

<p>זָרִים נַחְנוּ עַל אֲדָמוֹת,</p>

<p>מַעֲמָסָה לְכָל הַחַיִּים,</p>

<p>עַתָּה רָאוּ זֹאת עֵינֵינוּ,</p>

<p>כִּי אֵין חֵלֶק כְּבָר לַמֵּתִים</p>

<p>בֵּין הַחַיִּים עַל אֲדָמוֹת.</p>

<br />
</blockquote>

<blockquote>
<p>&quot;וְזָכַרְתָּ הַיְאַוַּתָּה,</p>

<p>וְדִבַּרְתָּ בְּאָזְנֵי עַמְּךָ,</p>

<p>כִּי מֵעַתָּה וְעַד הָעוֹלָם</p>

<p>אַל יַדְאִיבוּ בְאַנְחוֹתֵיהֶם</p>

<p>אֶת הַנְּפָשׁוֹת אֲשֶׁר הָלְכוּ</p>

<p>לְעוֹלָמָן בְּעֵדֶן־גַּנִּים.</p>

<br />
</blockquote>

<blockquote>
<p>&quot;אַל תַעֲמִיסוּ לְמַעֲמָסָה</p>

<p>עַל הַנְּפָשׁוֹת, אַתֶּם קוֹבְרִים,</p>

<p>מַשַׂא עוֹרוֹת וַעֲדִי־וַמְפוּם,</p>

<p>מַשַׂא יָעוֹת וְקַלָּחוֹת.</p>

<p>צֵידָה, צֵיד הַדֶּרֶךְ, תִּתְּנוּ,</p>

<p>אֵשׁ תַּבְעִירוּ לָאִיר לָמוֹ.</p>

<p>וּבַעֲשׂוֹת הַנְּפָשׁוֹת דַּרְכָּן</p>

<p>עַד הָאָרֶץ, שָׁם הָרוּחוֹת,</p>

<p>הֵן אַרְבָּעָה יוֹם תֵלַכְנָה,</p>

<p>אַרְבַּע פְּעָמִים בָּהּ תָּלֵנָּה,</p>

<p>אַרְבַּע פְּעָמִים אֵשׁ תַּבְעֵרְנָה.</p>

<p>אַרְבַּע פְּעָמִים אֵשׁ תַּבְעִירוּ</p>

<p>לַיְלָה־לַיְלָה עַל הַקְּבָרִים.</p>

<p>וּבַעֲשׂוֹת הַנְּפָשׁוֹת דַּרְכָּן</p>

<p>לֹא תִּתְעֵינָה בַּמַּאְפֵּלְיָה</p>

<p>וְלֹא תֶחְסַרְנָה אוֹר מְשׁוֹבֵב.</p>

<br />
</blockquote>

<blockquote>
<p>&quot;שָׁלוֹם, שָׁלוֹם, הַיְאַוַּתָּה!</p>

<p>בְּךָ בָּחַרְנוּ לְנַסּוֹתְךָ,</p>

<p>וְלָדַעַת אֹרֶךְ־אַפְּךָ,</p>

<p>כִּי עַל כֵּן אָמַרְנוּ נְמָרֵר</p>

<p>אֶת חַיֶּיךָ בִּזְדוֹן־לֵבָב.</p>

<p>וַנִּוָּכַח – עָדִין אָתָּה,</p>

<p>וְנַפְשְׁךָ רָמָה – וְעָמַדְתָּ</p>

<p>בַּנִּסָּיוֹן אִם גַּם יִגְדַּל,</p>

<p>וְגָבַרְתָּ עַל כָּל צָרָה!&quot;</p>

<br />
</blockquote>

<blockquote>
<p>וַיֵּאָלְמוּ, וַחֲשֵׁכָה</p>

<p>נָפְלָה פִּתְאוֹם עַל הָאֹהֶל,</p>

<p>וְאֹזֶן הַיְאַוַּתָּה תִּבְחַן</p>

<p>רַעַשׁ, כַּאֲשֶׁר יִרְעַשׁ בֶּגֶד,</p>

<p>וּשְׁאוֹן מָסָךְ, מְסַךְ הָאֹהֶל,</p>

<p>בְּהֵרֹמוֹ בְּיַד נַעֲלָמָה</p>

<p>וְרוּחַ לַיְלָה הִרְגִּישׁ רָגַע,</p>

<p>רֶגַע רָאָה אוֹר כֹּכָבִים;</p>

<p>וְלֹא יָסַף רְאוֹת לְעוֹלָמִים</p>

<p>אֶת הַנְּפָשׁוֹת הַנִּדָּחוֹת,</p>

<p>נְפָשׁוֹת דְּאָזְלִין עַרְטִילָאִין</p>

<p>מִנִּי תְּחוּם מַלְכוּת <strong>פנִימַהּ</strong>,</p>

<p>נְפָשׁוֹת מִן הָעוֹלָם־הַבָּא.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMStpQVE9PSIsImV4cCI6bnVsbCwicHVyIjoiYmxvYl9pZCJ9fQ==--01f3104dbd66e9ccd908ebb832bd2adbd8e2ffb9/50.jpg" alt="50.jpg" />
<figcaption>50.jpg</figcaption>
</figure>

<blockquote>
<br />
</blockquote>

<h2 id="xx.זַלְעֲפוֹתרָעָב.">XX. זַלְעֲפוֹת רָעָב.</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMkNpQVE9PSIsImV4cCI6bnVsbCwicHVyIjoiYmxvYl9pZCJ9fQ==--5e704bc443f7872101ae201295ffc74db6124d12/51.jpg" alt="51.jpg" />
<figcaption>51.jpg</figcaption>
</figure>

<blockquote>
<p>סְתָו אֵין קֵצֶה, סְתָו מַה נּוֹרָא!</p>

<p>חֹרֶף קַר, הוֹי חֹרֶף אַכְזָר!</p>

<p>יוֹם־יוֹם עָצֹם עָצַם קֶרַח,</p>

<p>קֶרַח עָב עַל יַם וּפְלָגִים:</p>

<p>יוֹם־יוֹם עָמֹק עָמַק שֶׁלֶג,</p>

<p>שֶׁלֶג רָב בָּהָר וָעֵמֶק.</p>

<p>וְסוֹעַת שֶׁלֶג תִּסְעַר,תָּמֵר</p>

<p>בְּיַעֲרֵי־עַד וּסְבִיב הַכְּפָרִים.</p>

<br />
</blockquote>

<blockquote>
<p>אַךְ בְּדֵי־עָמָל יָצָא צַיָּד</p>

<p>מִן <strong>הַוִּיגְוַם</strong>, קְבָרוֹ שֶׁלֶג,</p>

<p>בְּבָתֵּי־יָדָיו וּבְמַגָּפָיו,</p>

<p>שָׁוְא בַּיַּעַר תָּעָה, בִּקֵּשׁ</p>

<p>עִקְבוֹת צַיִד, עוֹף אוֹ חַיָּה.</p>

<p>כָּלוּ עִקְבוֹת צְבִי וְשָׁפָן</p>

<p>מִן עֲרֵמוֹת־שֶׁלֶג סְבִיבָיו.</p>

<p>שָׁם בְּלֹא־כֹחַ נָפַל, גָּוַע,</p>

<p>מֵת בַּקּוֹר וְזַלְעֲפוֹת רָעָב.</p>

<br />
</blockquote>

<blockquote>
<p>מְצֻקוֹת רָעָב, אֵשׁ קַדַּחַת!</p>

<p>הַקַּדַּחַת וַחֲבָלֶיהָ!</p>

<p>צִירֵי רָעָב וּמְצֻקּוֹתָיו!</p>

<p>מַר תִּשְׁתַּפֵּךְ נֶפֶשׁ עוֹלָל!</p>

<p>מַר תְּתַנֶּינָה נָשִׁים נוּגוֹת!</p>

<br />
</blockquote>

<blockquote>
<p>וַיִּרְעֲבוּ נְאוֹת־אֲדָמָה,</p>

<p>גַּם הָאֲוִיר סְבִיבָהּ רָעֵב,</p>

<p>וַיִּרְעֲבוּ הַשָּׁמַיִם,</p>

<p>וּמְזֵי־רָעָב גַּם כֹּכָבִים</p>

<p>כְּעֵינֵי זְאֵבִים הִתְנוֹצָצוּ.</p>

<br />
</blockquote>

<blockquote>
<p>וַיּוֹפִיעוּ עוֹד הַפַּעַם</p>

<p>בְּאֹהֶל הַיְאַוַּתָּה אוֹרְחִים.</p>

<p>אוֹרְחִים שְׁנַיִם, אוֹרְחִים זָרִים,</p>

<p>הַמַּחֲרִישִׁים וְהַקּוֹדְרִים,</p>

<p>כַּאֲשֶׁר הָיוּ הָרִאשׁוֹנִים.</p>

<br />
</blockquote>

<blockquote>
<p>הֵם לֹא חִכּוּ עַד יַזְמִינוּם,</p>

<p>וּבַפֶּתַח לֹא שָׁאָלוּ,</p>

<p>וּבִשְׁלוֹם אִישׁ־אִישׁ לֹא דָרְשׁוּ,</p>

<p>וְעַל יַד &#8220;מִיכַל־שׂוֹחֵק&#8221; יָשְׁבוּ</p>

<p>וְאֶת עֵינֵיהֶם, עֵינֵי חוֹרִים,</p>

<p>שֶׁנָּמַקּוּ בְּצוֹק הָרָעָב</p>

<p>שָׂמוּ בִּפְנֵי &#8220;מִיכַל־שׂוֹחֵק&#8221;.</p>

<br />
</blockquote>

<blockquote>
<p>עָנָה לָהּ הָרִאשׁוֹן: &quot;שׁוּרִי,</p>

<p>אֲנִי הָרָעָב <strong>בּוּקַדֶּוִּין</strong>!&quot;</p>

<p>עָנָה לָהּ הַשֵּׁנִי: &quot;שׁוּרִי,</p>

<p>הַקַּדַּחַת <strong>אַקּוֹזִוִּין</strong>!&quot;</p>

<br />
</blockquote>

<blockquote>
<p>וְהַנָּאוָה מִינֶהַהַּ</p>

<p>הִתְפַּלָּצָה כִּי רָאָתַם,</p>

<p>הִתְפַּלָּצָה לְקוֹל מִלֵּיהֶם,</p>

<p>דּוּמָם שָׁכְבָה עַלֵי עַרְשָׂהּ,</p>

<p>כִּסְּתָה פָּנִים, וּמַחֲרִישָׁה;</p>

<p>שָׁכְבָה, רָעֲדָה וַחֲלִיפוֹת</p>

<p>אֲכָלוּהָ חֹם וְקָרָה, –</p>

<p>מִנִּי עַיִן חָדְרָה לִבָּהּ,</p>

<p>מִנִּי מִלָּה – וַתְּפַרְפְּרֶנָּה.</p>

<br />
</blockquote>

<blockquote>
<p>בְּעֹז נֶאְדָּרִי הַיְאַוַּתָּה</p>

<p>יָרַד אֶל עֲבִי־הַיָּעַר.</p>

<p>אֵימַת־מָוֶת הָגְתָה רוּחוֹ,</p>

<p>לִבְנַת שַׁיִש עַל פָּנֵיהוּ,</p>

<p>זֵעַת פַּחַד – כִּסְּתָה מִצְחוֹ</p>

<p>וַיִּקְפָּאוּ רְסִיסֶיהָ.</p>

<br />
</blockquote>

<blockquote>
<p>עִם הַקֶּשֶׁת עֵץ הַמֵּילָה,</p>

<p>עִם הָאַשְׁפָּה מְלֵאַת חִצִּים,</p>
</blockquote>

<blockquote>
<p>בְּבָתֵּי־יָדָיו – <strong>מִינְדְזֶ&#8217;קַוּוֹן</strong>,</p>
</blockquote>

<blockquote>
<p>בְּאַדַּרְתּוֹ וּבְמַגָּפָיו</p>

<p>הַיְאַוַּתָּה בָּא הַיַּעֲרָה,</p>

<p>יַעַר שָׁמֵם מֵאֵין חַיִּים.</p>

<br />
</blockquote>

<blockquote>
<p>&#8220;<strong>גִּיטְשִׁי־מַנִּיטָה</strong> הַנֶּאְדָּר!&#8221; –</p>
</blockquote>

<blockquote>
<p>לוֹ בַצַּר מִמְּצוּקוֹת נַפְשׁוֹ</p>

<p>קָרָא הַיְאַוַּתָּה מָרָה:</p>

<p>&quot;אָבִי! מָזוֹן תְּנָה פֶּן נִגְוַע,</p>

<p>מָזוֹן תְּנָה <strong>לְמִינֶהַהַּ</strong>,</p>

<p>לַגּוֹסֶסֶת <strong>מִינֶהַהַּ</strong>!&quot;</p>

<br />
</blockquote>

<blockquote>
<p>וְאֶל הַיְּעָרִים חָדַר קוֹלוֹ,</p>

<p>חָלַף עָבַר בְּמִשְׁכְּנוֹתָיו,</p>

<p>בִּנְאוֹת־יַעַר הַשּׁוֹמֵמִים,</p>

<p>בָּא הַקּוֹל, קוֹל אֶנְקַת־יֵאוּשׁ.</p>

<p>עָנָה לוֹ רַק הֵד אַנְחָתוֹ,</p>

<p>אַךְ הֵד הָרִים יַעֲנֶנּוּ:</p>
</blockquote>

<blockquote>
<p>“<strong>מִינֶהַהַּ</strong>! <strong>מִינֶהַהַּ</strong>!&quot;</p>

<br />
</blockquote>

<blockquote>
<p>כָּל הַיּוֹם הַהוּא יָנוּעַ</p>

<p>הַיְאַוַּתָּה שָׁם בַּיְשִׁימוֹן,</p>

<p>בּוֹ בַּיַּעַר תַּחַת צֶאֱלָיו</p>

<p>נָהַג אִשְׁתּוֹ <strong>הָרַעֲנַנָּה</strong></p>

<p>מִנִּי אֶרֶץ <strong>הַדַּקּוֹטִים</strong>;</p>

<p>וּבַסְּבָךְ צִפֳּרִים רָנּוּ,</p>

<p>הַמַּעְיָנִים הָמוּ שָׂחֲקוּ,</p>

<p>וְהָאֲוִיר נָתַן רֵיחַ.</p>

<p>אָז הַנָּאוָה <strong>מִינֶהַהַּ</strong></p>

<p>עָנְתָה לוֹ וְקוֹלָהּ חָזָק:</p>

<p>&#8220;כֵּן, אַחֲרֶיךָ, אֵלְכָה, אִישִׁי!&#8221;</p>

<br />
</blockquote>

<blockquote>
<p><strong>וּבַוִּיגְוַם</strong> שָׁם <strong>נוֹקוֹמִיס</strong>,</p>
</blockquote>

<blockquote>
<p>שָׁם הָרוּחוֹת הָעֲצוּבוֹת,</p>

<p>שָׁם הָרָעָב וְהַקַּדַּחַת,</p>

<p>שָׁם הַנְּעִימָה וְהַנֶּאֱהָבָה</p>

<p>כָּרְעָה לָמוּת <strong>מִינֶהַהַּ</strong>.</p>

<br />
</blockquote>

<blockquote>
<p>&quot;שִׁמְעִי – עָנְתָה – הֵן אַקְשִׁיבָה</p>

<p>רַעַם וְרַעַשׁ, שְׁאוֹן אַדִּירִים,</p>
</blockquote>

<blockquote>
<p>קוֹל מֵי־אַשְׁדּוֹת <strong>מִינֶהַהַּ</strong>,</p>
</blockquote>

<blockquote>
<p>מִמֶּרְחַקִּים יִקְרָאוּנִי&quot;.</p>

<p>– &quot;אַל נָא – תָּשִׁיב לָהּ נוֹקוֹמִיס –</p>

<p>יְלֵיל הָרוּחַ אַתְּ שׁוֹמַעַת!&quot;</p>

<br />
</blockquote>

<blockquote>
<p>&quot;שׁוּרִי – עָנְתָה – הִנֵּה אָבִי,</p>

<p>גַּלְמוּד נִצָּב שָׁם בַּפֶּתַח,</p>

<p>רוֹמֵז לִי מִתּוֹךְ <strong>הַוִּיגְוַם</strong></p>

<p>הַרְחֵק בְּאֶרֶץ <strong>הַדַּקּוֹטִים</strong>.</p>

<p>– אַל נָא – תָּשִׁיב לָהּ נוֹקוֹמִיס –</p>

<p>תִּמְרוֹת־עָשָׁן יִתְאַבָּכוּ&quot;.</p>

<br />
</blockquote>

<blockquote>
<p>&quot;אוֹיָה, – קָרְאָה – עֵינֵי <strong>פּוֹגוֹק</strong></p>

<p>בַּמַּחֲשַׁכִּים לִי תִקְרֹצְנָה,</p>

<p>וְאֶצְבְּעוֹתָיו, אֶצְבְּעוֹת־קֶרַח,</p>

<p>בִּי מַחֲזִיקוֹת בַּחֲשֵׁכָה.</p>

<p>הַיְאַוַּתָּה! הַיְאַוַּתָּה!&quot;</p>

<p>וּבִנְאוֹת הַיַּעַר הַרְחֵק</p>

<p>בֵּין הֶהָרִים בֵּין הָרְחוֹקִים</p>

<p>שָׁמַע הַיְאַוַּתָּה פִּתְאֹם</p>

<p>אֶת הַקּוֹל הַמַּר בָּא אֵלָיו,</p>

<p>שָׁמַע אֶת קוֹל <strong>מִינֶהַהַּ</strong></p>

<p>קוֹרֵאת לוֹ בַּמַּאְפֵּלְיָה:</p>

<p>“הַיְאַוַּתָּה! הַיְאַוַּתָּה!&quot;</p>

<br />
</blockquote>

<blockquote>
<p>בֵּין שְׂדוֹת שֶׁלֶג בְּאֵין כָּל מִשְׁעוֹל</p>

<p>תַּחַת בַּדִּים טְעוּנֵי שֶׁלֶג,</p>

<p>מִהֵר לָשׁוּב הַיְאַוַּתָּה,</p>

<p>יָדָיו רֵיקוֹת, לִבּוֹ חָלָל.</p>
</blockquote>

<blockquote>
<p>מַר <strong>נוֹקוֹמִיס</strong> מִתְיַפַּחַת:</p>
</blockquote>

<blockquote>
<p><strong>וַהוֹנוֹמִין! וַהוֹנוֹמִין!</strong></p>

<p>לוּ אָנֹכִי תַּחְתֵּךְ מַתִּי,</p>

<p>לוּ כָּמוֹךְ הָהּ מַתִּי אָנִי –</p>

<p><strong>וַהוֹנוֹמִין! וַהוֹנוֹמִין!</strong></p>

<br />
</blockquote>

<blockquote>
<p>וַיִּתְפָּרֶץ אֶל <strong>הַוִּיגְוַם</strong>,</p>

<p>וְאֶת <strong>נוֹקוֹמִיס</strong> רָאָה לְאִטָּהּ</p>

<p>בְּהִתְיַפְּחָהּ מִתְנוֹעַעַת,</p>

<p>אֶת הַנָּאוָה <strong>מִינֶהַהַּ</strong></p>

<p>רָאָה קָרָה וְרוּחַ אֵין בָּהּ.</p>

<p>וּבְהִשָּׁבֵר לִבּוֹ קִרְבּוֹ</p>

<p>נָתַן קוֹל, – וַיֶּחֱרַד יָעַר,</p>

<p>וַיֵּאָנְחוּ מַר פֹּארוֹתָיו,</p>

<p>גַּם כֹּכָבִים בַּשָּׁמַיִם</p>

<p>חִיל וּרְעָדָה אֲחָזָתַם.</p>

<br />
</blockquote>

<blockquote>
<p>אָז עַל מִטַּת <strong>מִינֶהַהַּ</strong></p>

<p>יָשַׁב דּוּמָם, נִדְהָם, מַחֲרִישׁ,</p>

<p>אֵצֶל רַגְלֵי &#8220;מִיכַל־שׂוֹחֵק&#8221;,</p>

<p>אֶל רַגְלֶיהָ קַלּוֹת – הֵנָּה</p>

<p>לֹא תוֹסַפְנָה רוּץ לִקְרָאתוֹ,</p>

<p>לֹא תוֹסַפְנָה אַחֲרָיו לֶכֶת.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMkdpQVE9PSIsImV4cCI6bnVsbCwicHVyIjoiYmxvYl9pZCJ9fQ==--dfd17dbe3fe34247e77f4d1de1c640eb79a7d2fd/52.jpg" alt="52.jpg" />
<figcaption>52.jpg</figcaption>
</figure>

<blockquote>
<p>וּבִשְׁתֵּי כַּפּוֹתָיו הִסְתִּיר</p>

<p>אֶת פָּנֵיהוּ. שִׁבְעָה יָמִים</p>

<p>וְשִׁבְעָה לֵילוֹת הוֹחִיל יָשַׁב,</p>

<p>כְּמוֹ לֹא הָיָה בוֹ עוֹד כּחַ,</p>

<p>אִלֵּם, לֹא זָע, גַּם לֹא יָדַע</p>

<p>בְּאוֹר הַיּוֹם וּבְבֹא הַשָּׁמֶשׁ.</p>

<br />
</blockquote>

<blockquote>
<p>וַתִּקָּבֵר <strong>מִינֶהַהַּ&#8230;</strong></p>

<p>קֶבֶר חָפְרוּ לָהּ בַּשֶּׁלֶג.</p>

<p>בִּנְאוֹת יָעַר, יַעַר קוֹדֵר,</p>

<p>בְּצֵל הַבְּכָאִים קָבְרוּ אוֹתָהּ,</p>

<p>בִּבְגָדֶיהָ הַחֲמוּדִים,</p>

<p>וַיְרַפְּדוּהָ בְּעוֹרוֹת חֹלֶד,</p>

<p>וַיְכַסּוּהָ שֶׁלֶג לָבָן,</p>

<p>אֲשֶׁר הִלְבִּין כְּעוֹר הַחֹלֶד.</p>

<p>כָּכָה נִקְבְּרָה <strong>מִינֶהַהַּ</strong>.</p>

<br />
</blockquote>

<blockquote>
<p>וַיַּצִּיתוּ אֵשׁ עַל קִבְרָהּ</p>

<p>אֵשׁ מְאִירָה לָהּ הַדֶּרֶךְ</p>

<p>עַד הָאִיִּים הַמְּאֻשָּׁרִים,</p>

<p>לַיְלָה־לַיְלָה אַרְבַּע פְעָמִים.</p>

<p>בְּעַד הַפֶּתַח הַיְאַוַּתָּה</p>

<p>רָאָה אֶת הָאֵשׁ בֹּעֶרֶת</p>

<p>וּמְאִירָה הָאַלּוֹנִים</p>

<p>עֵת הוּא קָם, כִּי נָדְדָה שְׁנָתוֹ,</p>

<p>מִנִּי עֶרֶשׂ <strong>מִינֶהַהַּ</strong>,</p>

<p>יָקוּם, יִשְׁקוֹד עַל הַפֶּתַח</p>

<p>לִבְלִי תִכְבֶּה אֵשׁ הַמְּאִירָה,</p>

<p>פֶּן תִּשָּׁאֵר בָּאַשְׁמַנִּים.</p>

<br />
</blockquote>

<blockquote>
<p>&quot;שָׁלוֹם – קָרָא – <strong>מִינֶהַהַּ</strong>!</p>

<p>שָׁלוֹם לָךְ, הוֹי &#8220;מִיכַל־שׂוֹחֵק!&#8221;</p>

<p>בְּקִבְרֵךְ אִתֵּךְ לִבִּי קָבוּר,</p>

<p>לָעַד אֵלָיִךְ תַּעֲרוֹג נַפְשִׁי.</p>

<p>אַל תָּשׁוּבִי גֵיא־הַתְּלָאוֹת,</p>

<p>אַל תָּשׁוּבִי גֵיא־הַבָּכָא,</p>

<p>שָׁם הָרָעָב וְהַקַּדַּחַת</p>

<p>יָעִיק, יָצִיק גּוּף וּנְשָׁמָה.</p>

<br />
</blockquote>

<blockquote>
<p>&quot;מַהֵר מַהֵר אַשְׁלִים פָּעֳלִי,</p>

<p>אָז אֵצֵאָה בְּעִקְבוֹתַיִךְ,</p>

<p>אֶל הָאִיִּים הַמְּאֻשָּׁרִים,</p>

<p>אֱלֵי תְּחוּם מַלְכוּת <strong>פֹּנִימַהּ</strong>,</p>

<p>אֶל הָעוֹלָם־הַבָּא אֵלֵךְ&quot;.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMktpQVE9PSIsImV4cCI6bnVsbCwicHVyIjoiYmxvYl9pZCJ9fQ==--0e13c4373870b24726dd47dc8005d3db7b23b211/53.jpg" alt="53.jpg" />
<figcaption>53.jpg</figcaption>
</figure>

<blockquote>
<br />
</blockquote>

<h2 id="xxi.עֲקֵבהַלְּבָנִים.">XXI. עֲקֵב הַלְּבָנִים.</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMk9pQVE9PSIsImV4cCI6bnVsbCwicHVyIjoiYmxvYl9pZCJ9fQ==--538ac8a13b5c138339118eeca14575c4968a9f5f/54.jpg" alt="54.jpg" />
<figcaption>54.jpg</figcaption>
</figure>

<blockquote>
<p>תּוֹךְ אָהֳלוֹ עַל שְׂפַת נַחַל,</p>

<p>עַל הַנַּחַל כְּסוּי־הַקֶּרַח,</p>

<p>יָשַׁב זָקֵן גַּלְמוּד, עַרְעָר;</p>

<p>שְׂעָרוֹ הִלְבִּין כְּפִתֵּי שֶׁלֶג,</p>

<p>אֵשׁ מְדוּרָתוֹ כֵּהָה, כָּבָה,</p>

<p>חִיל וְרֶטֶט אֲחָזוּהוּ,</p>

<p>וַיִּתְכַּסֶּה בִּמְעִיל עוֹרוֹת,</p>

<p>עוֹרוֹת חַיָּה, בְּלוֹיֵי־סְחָבוֹת;</p>

<p>מַאֲזִין אַךְ יְלֵיל־הַסּוּפָה,</p>

<p>בְּהֵאָנְחָהּ בִּנְאוֹת־יָעַר,</p>

<p>וּמִסְתַּכֵּל בְּסוֹעַת שֶׁלֶג,</p>

<p>בְּהִתְחוֹלְלָהּ בַּהֲמוּלָה.</p>

<p>פִּיחַ לָבָן כִּסָּה פְּחָמָיו</p>

<p>אֵשׁ הָאָח כִּי הָלְכָה וְדָעֹךְ,</p>

<p>וּבַפֶּתַח בָּא אִישׁ – עֶלֶם;</p>

<p>קַלִּים פְּעָמָיו, עֵינָיו רַכּוֹת,</p>

<p>כַּכֹּכָבִים בִּימֵי אָבִיב;</p>

<p>אֹדֶם נֹעַר אָדְמוּ לְחָיָיו,</p>

<p>זֵר עֲשָׂבִים עָטַר מִצְחוֹ,</p>

<p>זֵר עֲשָׂבִים מַעֲלִים בֹּשֶׂם,</p>

<p>וַעֲלֵי שְׂפָתָיו שְׂחוֹק הַיּוֹפִי,</p>

<p>אֲשֶׁר מִלֵּא אָהֳלוֹ אוֹר־יָהּ,</p>

<p>וּבְיָדֵיהוּ צְרוֹר שֶׁל פְּרָחִים</p>

<p>אֲשֶׁר מִלֵּא אָהֳלוֹ רֵיחַ.</p>

<br />
</blockquote>

<blockquote>
<p>&quot;בְּנִי, מָה אִחַדְּ רְאוֹת פָּנֶיךָ! –</p>

<p>קָרָא לוֹ הַזָּקֵן – אָנָא,</p>

<p>עַל מַחְצַלְתִּי שְׁבָה לִימִינִי</p>

<p>אֶל הָאָח, שֶׁדָּעַךְ אִשּׁוֹ,</p>

<p>עַד שֶׁיֵּאוֹר בֹּקֶר לָנוּ.</p>

<p>סַפְּרָה לִי אֶת קֹרוֹתֶיךָ,</p>

<p>וַאֲרָצוֹת שֶׁרָאִיתָ,</p>

<p>וַאֲנִי אֲסַפְּרָה עֻזִּי</p>

<p>וַעֲלִילוֹת יָדִי עָשְׂתָה&quot;.</p>

<br />
</blockquote>

<blockquote>
<p>וּמִפִּיו מִקְטַרְתּוֹ הוֹצִיא –</p>

<p>וְהַמִּקְטֶרֶת מְאֹד נִפְלָאָה.</p>

<p>וַעַתִּיקַת־יָמִים רֹאשָׁהּ</p>

<p>עָשׂוּי אֶבֶן מַאֲדִימָה,</p>

<p>קָנָהּ אַגְמוֹן עוֹטֶה נוֹצוֹת.</p>

<p>וְאֶת מִקְטַרְתּוֹ מִלֵּא קְלִפָּה –</p>

<p>קְלִפַּת־עָרָב – עַל גְּדוֹתֶיהָ,</p>

<p>גַּחֲלֵי־רְתָמִים שָׂם עָלֶיהָ,</p>

<p>וְלַזָּר לָעֶלֶם נְתָנָהּ,</p>

<p>וְאֶת מְשָׁלוֹ נָשָׂא כָּכָה:</p>

<br />
</blockquote>

<blockquote>
<p>&quot;אִם נָשַׁפְתִּי בְּרוּחַ אַפִּי,</p>

<p>בְּרוּחַ אַפִּי עַל פְּנֵי אָרֶץ,</p>

<p>נִצְּבוּ נוֹזְלִים, מֵי מַעְיָנִים,</p>

<p>נֶעֶרְמוּ מַיִם, כְּאֶבֶן קָפְאוּ&quot;.</p>

<br />
</blockquote>

<blockquote>
<p>וּבִצְחוֹק הַנַּעַר יָעַן:</p>

<p>&quot;אִם נָשַׁפְתִּי בְּרוּחַ אַפִּי,</p>

<p>בְּרוּחַ אַפִּי עַל פְּנֵי אָרֶץ,</p>

<p>יָשִׂישׂ אָחוּ וְיָגֶל עֵמֶק,</p>

<p>כַּף מֵי מַעְיָנִים יִמְחָאוּ&quot;.</p>

<br />
</blockquote>

<blockquote>
<p>&quot;אִם נִעַרְתִּי לְבֶן־תַּלְתַּלָּי –</p>

<p>נְאוּם הַשָּׁב, וּפָנָיו קָדְרוּ –</p>

<p>תַּכְרִיךְ שֶׁלֶג יְכַס הָאָרֶץ,</p>

<p>טַרְפֵּי עֵצִים חִישׁ אֻמְלָלוּ,</p>

<p>נָבְלוּ, קָמְלוּ וִיסֹעָרוּ,</p>

<p>כִּי אָפִיחַ בָּם –וְאֵינָמוֹ.</p>

<p>מִן אֲגַמִּים וּמַדְמֵנוֹת</p>

<p>יָנוּד אַוַּז־בָּר וַאֲנָפָה,</p>

<p>פּוֹרְשִׂים כָּנָף אַפְסֵי־אָרֶץ, –</p>

<p>כִּי אָנֹכִי שָׂח – וְאֵינָמוֹ.</p>

<p>וּבִמְקוֹם כַּף רַגְלִי דָרְכָה,</p>

<p>פֶּרֶא־יַעַר נָס מִפָּנַי,</p>

<p>בָּא בַּצּוּר וּמְחִלּוֹת־עָפָר,</p>

<p>כָּאֶלְגָּבִישׁ הָיְתָה אָרֶץ&quot;.</p>

<br />
</blockquote>

<blockquote>
<p>&quot;אִם נִעַרְתִּי שְׂעַר תַּלְתַּלָּי</p>

<p>עָנָה לוֹ בִּצְחוֹק הָעֶלֶם –</p>

<p>גֶּשֶׁם בְּרָכָה יַרְטִיב אָרֶץ,</p>

<p>צִיץ וּפֶרַח יָרִים רֹאשׁוֹ,</p>

<p>אֶל בִּצָּתָם וַאֲגַמֵּיהֶם</p>

<p>יָשׁוּב אַוַּז־בָּר וַאֲנָפָה,</p>

<p>כְּחֵץ מִקֶּשֶׁת בָּא דְרוֹר מוּעָף,</p>

<p>יַרְגּוּז־כָּחֹל יִתֵּן קוֹלוֹ,</p>

<p>חַכְלִיל־גָּרוֹן יִפְצַח רִנָּה.</p>

<p>וּבִמְקוֹם כַּף רַגְלִי דָרְכָה,</p>

<p>מָלְאוּ כָּרִים צִיץ וּפֶרַח,</p>

<p>בָּמְתֵי־יַעַר – שִׁיר וּרְנָנִים</p>

<p>וְעֵץ הַיַּעַר מַרְבֶּה עָלִים&quot;.</p>

<br />
</blockquote>

<blockquote>
<p>וַיְהִי הֵמָּה מְדַבְּרִים כָּכָה,</p>

<p>וְהַלַּיְלָה חָלַף עָבָר.</p>

<br />
</blockquote>

<blockquote>
<p>מִנִּי רְחוֹקִים יַרְכְּתֵי <strong>וֶבּוֹן</strong>,</p>

<p>מִן אָהֳלוֹ, אֹהֶל כֶּסֶף,</p>

<p>כְּאִישׁ־מִלְחָמָה בִּשְׁלַל־צְבָעִים</p>

<p>בִּגְבוּרָתוֹ יָצָא שָׁמֶשׁ.</p>

<p>בָּא וְאוֹמֵר: &quot;בִּי הַבִּיטוּ,</p>

<p>בִּי <strong>בִּדְשִׁיזִיס</strong>, שֶׁמֶשׁ נֶאְדָּר!&quot;</p>

<br />
</blockquote>

<blockquote>
<p>מִלִּים נֶעְתְּקוּ מִן הַזָּקֵן.</p>

<p>רֵיחוֹת רַכּוֹת סָחֲרוּ סָבִיב,</p>

<p>עַל הַגַּג הִנְעִימוּ זָמֶר</p>

<p>גַּם הַיַּרְגּוּז, גַּם הַשָּׁלָךְ,</p>

<p>הָאֲפִיקִים שָׁבוּ לְפַטְפֵּט,</p>

<p>וּבָאֹהֶל רֵיחוֹת עֵדֶן</p>

<p>לַעֲשָׂבִים רַעֲנַנִּים.</p>

<p>וּבִהְיוֹת הַבֹּקֶר הִבִּיט</p>
</blockquote>

<blockquote>
<p>אָז <strong>סֶגְווֹן</strong> <a href="#fn:60" id="fnref:60" title="see footnote" class="footnote"><sup>60</sup></a> הַזָּר הָעֶלֶם</p>
</blockquote>

<blockquote>
<p>כֵּן בִּפְנֵי הַשָּׂב שֶׁסָּמְרוּ,</p>

<p><strong>פִּבּוֹאַן</strong> הַסְּתָו אָז הִכִּיר.</p>

<br />
</blockquote>

<blockquote>
<p>עֵינָיו נִגְרוּ נַחֲלֵי דֶמַע,</p>

<p>כָּאֲפִיקִים שֶׁנָּמַסּוּ.</p>

<p>וְכָל גֵּווֹ הָלַךְ וְנָמוֹג,</p>

<p>דַּל וְנָמוֹג עַד הִתְעַלֵּם</p>

<p>מֵעֵין רוֹאִים בַּשָּׁמָיִם.</p>

<br />
</blockquote>

<blockquote>
<p>וּבָאֹהֶל עַל הָרִצְפָּה,</p>

<p>מְקוֹם גֶּחָלָיו הָיוּ לוֹחֲשׁוֹת,</p>

<p>רָאָה אָז <strong>סֶגְווֹן</strong> הַנָּעַר,</p>

<p>רָאָה וְהִנֵּה צִיץ הָאָבִיב</p>

<p>עוֹלֶה מִן הָאָח בַּהֲדָרוֹ,</p>

<p><strong>מִסְקוֹדִיד</strong> בְּיָפְיוֹ רָאָה.</p>

<p>רִאשׁוֹן הוּא לְפִרְחֵי־אָבִיב.</p>

<br />
</blockquote>

<blockquote>
<p>כָּכָה שָׁב, כֵּן בָּא הָאָבִיב,</p>

<p>בָּא הָאָבִיב, וְחָלְפָה קָרַת</p>

<p>תּוֹר הַסְּתָו הַנּוֹרָא וְזַעְמוֹ,</p>

<p>שָׁב הָאָבִיב בַּהֲדַר־גְּאוֹנוֹ,</p>

<p>עִם קוֹל צִפּוֹר וְעִם שְׁלַל צְמָחִים,</p>

<p>עָלִים, פְּרָחִים וַעֲשָׂבִים.</p>

<br />
</blockquote>

<blockquote>
<p>עָפִים, כְּחֵץ מִקֶּשֶׁת בָּאוּ,</p>

<p>כְּחֵץ עֲנָק בֹּקֵעַ עָבוֹת,</p>

<p>לַהֲקוֹת, לַהֲקוֹת הַבַּרְבּוּרִים,</p>
</blockquote>

<blockquote>
<p>הַנִּקְרָאִים <strong>מַנַּבִּיזִים</strong><a href="#fn:61" id="fnref:61" title="see footnote" class="footnote"><sup>61</sup></a>,</p>
</blockquote>

<blockquote>
<p>שֶׁזּוֹ לַהֲגָם כִּבְנֵי־אָדָם.</p>

<p>קַו לָקָו, קַו נָע, קַו אָרֹךְ,</p>

<p>כְּחוּט הַיֶּתֶר, חוּט שֶׁנִּקְרַע,</p>

<p>בָּאוּ, טָסוּ הָאַוָּזִים,</p>
</blockquote>

<blockquote>
<p>זוּגוֹת־זוּגוֹת וְאֶחָד־אֶחָד:</p>

<br />
</blockquote>

<blockquote>
<p>מַנְגְּ־הַטַּבְלָן עַל אֶבְרוֹתָיו</p>

<p>הַמַּרְעִישׁוֹת הַשּׁוּשׁוּגַהּ –</p>

<p>הָאֲנָפָה הַכְּחַלְחֹלֶת,</p>
</blockquote>

<blockquote>
<p>וְשֶׁכְוִי־יָעַר <strong>מִשְׁקוֹדַזָּה</strong>.</p>
</blockquote>

<blockquote>
<p>בְּחֹרֶשׁ מֵצַל וּבָאָחוּ</p>

<p>שָׁר הַיַּרְגּוּז הוּא <strong>אֹוֵיסָה</strong>,</p>

<p>עַל שִׂיא גַגּוֹת שָׁרוֹק שָׁרַק</p>
</blockquote>

<blockquote>
<p><strong>הָאָפֶּטְשִׁי</strong> חַכְלִיל־גָּרוֹן,</p>
</blockquote>

<blockquote>
<p>וּבַסְּבָךְ, בְּצַמֶּרֶת אֹרֶן,</p>

<p>הָגְתָה <strong>אֹמִימִי</strong> הַיּוֹנָה.</p>

<br />
</blockquote>

<blockquote>
<p>וּבְמַר נַפְשׁוֹ הַיְאַוַּתָּה</p>

<p>תּוֹךְ אָהֳלוֹ יֵשֵׁב, יִדּוֹם,</p>

<p>לִבּוֹ דַוָּי, חָלָל קִרְבּוֹ.</p>

<p>וּבְהִשָּׁמַע קוֹל הַשִּׁירָה</p>

<p>הַמִּתְהַלֵּךְ עַל פְּנֵי אֶרֶץ,</p>

<p>וַיְהִי נִצָּב דַּלְתֵי אָהֳלוֹ,</p>

<p>אֲשֶׁר אָנוּ וְאָבְלוּ פְּתָחָיו;</p>

<p>וַיְהִי נִשְׁקָף הַשָּׁמַיְמָה,</p>

<p>עַל פְּנֵי אֶרֶץ וְעַל פְּנֵי מָיִם.</p>

<br />
</blockquote>

<blockquote>
<p>מִמַּסָּעָיו קֵדְמָה שָׁמֶשׁ,</p>

<p>מִנִּי יַרְכְּתֵי גְבוּלֵי מִזְרָח,</p>

<p>מִמַּמְלֶכֶת אוֹר שֶׁל <strong>וֶבוֹן</strong>,</p>

<p>עַתָּה בַּיְתָה יָשׁוּב <strong>יַגּוּ</strong>,</p>

<p>רַב־הַתְּהִלָּה וְרַב־הַנְּסִיעָה,</p>

<p>וּפִיו מָלֵא פִּלְאֵי־פְּלָאוֹת,</p>

<p>מַעֲשֵׂי יָדָיו וַעֲלִילוֹתָיו.</p>

<br />
</blockquote>

<blockquote>
<p>כָּל בְּנֵי כְפָרוֹ שָׁתוּ סְבִיבוֹ,</p>

<p>הֶאֱזִינוּ לַאֲשֶׁר סִפֵּר</p>

<p>לָמוֹ וְאֶל הַקֹּרוֹת אוֹתוֹ,</p>

<p>לָעֲגוּ לוֹ וַיַּעֲנוּ כָּכָה:</p>
</blockquote>

<blockquote>
<p>&quot;<strong>אִיּג</strong>! הֵן אָמְנָם זֶה־הוּא <strong>יַגּוּ</strong>,</p>
</blockquote>

<blockquote>
<p>כִּי מִי אִישׁ וְרָאָה כְּמוֹתוֹ?&quot;</p>

<br />
</blockquote>

<blockquote>
<p>מַיִם רָאָה – סִפֵּר לָמוֹ –</p>
</blockquote>

<blockquote>
<p>רַבִּים מִן <strong>הַגִּיטְשִׁי־גוּמִי</strong></p>
</blockquote>

<blockquote>
<p>וְעַזִּים מִן הַיָּם הַגָּדוֹל,</p>

<p>מַיִם מָרִים עַד אֵין לִשְׁתּוֹת.</p>

<p>אָז נִדְבָּרוּ הַגִּבּוֹרִים,</p>

<p>כָּל הַנָּשִׁים הִתְלֶחָשׁוּ,</p>

<p>שָׂחֲקוּ לֵאמֹר: &quot;הֲיִתָכֵן?</p>

<p>קוֹ! – לוֹ עָנוּ – הֲיִתָּכֵן?&quot;</p>

<br />
</blockquote>

<blockquote>
<p>וּבַמַּיִם –רָאָה – סִירָה,</p>

<p>סִירַת־דּוּגָה בַּעֲלַת כָּנָף,</p>

<p>סִירָה טָסָה בְּאֶבְרוֹתֶיהָ,</p>

<p>גְּדוֹלָה מִכָּל עֵץ הָאֹרֶן,</p>

<p>גְּבוֹהָה מִן הָעֵץ בַּיָּעַר.</p>

<p>וְהַזְּקֵנִים וְהַנָּשִׁים</p>

<p>כַּאֲשֶׁר שָׁמְעוּ, כֵּן תָּמָהוּ:</p>

<p><strong>קוֹ</strong>! – לוֹ עָנוּ – הֲיִתָּכֵן?&quot;</p>

<br />
</blockquote>

<blockquote>
<p>וּמִפִּיָּהּ – הוֹסִיף – יָצָא</p>

<p><strong>וֵיוֹסִימָה</strong> – הוּא הַבָּרָק,</p>

<p>וְקוֹל הָרַעַם – <strong>אַנֹּמִיקִי</strong>.</p>

<p>כָּל הַנָּשִׁים וְאִישׁ־הַחַיִל</p>

<p>שָׂחֲקוּ עָלָיו בְּלַעֲגֵי־מָעוֹג:</p>

<p><strong>קוֹ</strong>! – לוֹ עָנוּ – לֹא יֵאָמֵן!&quot;</p>

<br />
</blockquote>

<blockquote>
<p>וּבַסִּירָה בַּעֲלַת־כָּנָף –</p>

<p>הוֹסִיף <strong>יַגּוּ</strong> – בָּאוּ לוֹחֲמִים,</p>

<p>מֵאָה לוֹחֲמִים חִוְּרֵי־פָּנִים,</p>

<p>פְּאַת סַנְטֵרָם הִקִּיף שָׁעַר.</p>

<p>כָּל הַנָּשִׁים וְאִישׁ־הַחַיִל</p>

<p>שָׂחֲקוּ לוֹ וְשָׁרְקוּ עָלָיו,</p>

<p>כְּלַהֲקוֹת עוֹרְבִים בְּרָאשֵׁי עֵצִים,</p>

<p>כְּסִיעַת קוֹרְאִים בֵּין הַבְּכָאִים:</p>
</blockquote>

<blockquote>
<p>&quot;<strong>קוֹ</strong>! הֲטֶרֶם תֵּלֶא, <strong>יַגּוּ</strong>,</p>
</blockquote>

<blockquote>
<p>הַלְאוֹתֵנוּ בִּכְזָבֶיךָ?&quot;</p>

<br />
</blockquote>

<blockquote>
<p>הַיְאַוֶּתָּה – הוּא לֹא שָׂחַק,</p>

<p>בְּכֹבֶד־רֹאשׁוֹ עָנָה כָּכָה</p>

<p>אֶל קוֹל שַׂחֲקָם וְאֶל קוֹל לַעְגָּם:</p>

<p>&quot;אָמְנָם יַגּוּ כֵּן הוּא דוֹבֵר.</p>

<p>עֵינַי רָאוּ בַּחִזָּיוֹן,</p>

<p>רָאוּ סִירָה בַעֲלַת־כָּנָף,</p>

<p>רָאוּ עַם שֶׁפָּנָיו חִוְּרִים,</p>

<p>רָאוּ גוֹי צִמֵּחַ שְׂעָרוֹ,</p>

<p>בָּא בִּסְפִינוֹת־עֵץ מֵרָחוֹק</p>

<p>מִנִּי יַרְכְּתֵי מִזְרַח־שֶׁמֶשׁ,</p>

<p>מִמַּמְלֶכֶת אוֹר שֶׁל <strong>וֶבּוֹן</strong>.</p>

<br />
</blockquote>

<blockquote>
<p>&quot;<strong>גִּיטְשִׁי־מַנִּיטָה</strong> הַנֶּאְדָּר</p>
</blockquote>

<blockquote>
<p>שְׁלָחָם הֵנָּה, הֵם מַלְאָכָיו.</p>

<p>בַּאֲשֶׁר יֵלְכוּ בָּא לִפְנֵיהֶם</p>
</blockquote>

<blockquote>
<p>זְבוּב־הָעֹקֶץ, הוּא הוּא <strong>אַמָּה</strong>,</p>
</blockquote>

<blockquote>
<p>הִיא הַדְּבוֹרָה דְבַשׁ אוֹסָפֶת;</p>

<p>וּבִמְקוֹם כַּף־רַגְלָם תִּדְרוֹךְ</p>

<p><strong>יָנֶץ</strong> צִיץ שֶׁלֹּא יָדַעְנוּ,</p>
</blockquote>

<blockquote>
<p><strong>יָנֶץ</strong> צִיץ &#8220;עֲקֵב־הַלְּבָנִים&#8221;.</p>

<br />
</blockquote>

<blockquote>
<p>&quot;אֶל הָאָרֶץ כִּי יָבֹאוּ</p>

<p>שָׁלוֹם שְׂאוּ לָהֶם וּבְרָכָה,</p>

<p>שֶׁבֶת אַחִים וְרֵעִים תֵּשְׁבוּ</p>

<p>עִם הַגּוֹי הַבָּא הַנָּכְרִי!</p>
</blockquote>

<blockquote>
<p><strong>גִּיטְשִׁי־מַנִּיטָה</strong> הַנֶּאְדָּר</p>
</blockquote>

<blockquote>
<p>צִוָּה לִי בַּמַּחֲזֶה כָּכָה.</p>

<br />
</blockquote>

<blockquote>
<p>&quot;וּבַחֲלוֹם בְּחֶזְיוֹנוֹת־לָיְלָה</p>

<p>רָאוּ עֵינַי רָזֵי עָתִיד,</p>

<p>תַּעֲלֻמוֹת יָמִים בָּאִים.</p>

<p>עַרְבוֹת־יָם רָאִיתִי וְהִנֵּה</p>

<p>שָׁרְצוּ עַמִּים וַעֲמָמִים,</p>

<p>גּוֹיִם זֶה מִקָּרוֹב בָּאוּ.</p>

<p>כָּל הָאָרֶץ מָלְאָה אָדָם</p>

<p>עוֹבְדִים, יְגֵעִים וַעֲמֵלִים,</p>

<p>רַבִּים וְשׁוֹנִים לִלְשׁוֹנוֹתָם,</p>

<p>אַךְ לֵב אֶחָד פָּעַם קִרְבָּם.</p>

<p>וּבֵין בָּמוֹת־יָעַר עָלָה</p>

<p>שְׁאוֹן אַדִּירִים קַרְדֻּמּוֹתָם,</p>

<p>בְּגַיא וָגַיא עֲשַׁן עָרֵיהֶם,</p>

<p>וּבַנְּחָלִים, וּבַנְּהָרוֹת</p>

<p>אֳנִיָּתָם הֲרַת־רָעַם.</p>

<br />
</blockquote>

<blockquote>
<p>וְאַחַר קָדַר הַחִזָּיוֹן</p>

<p>וַעֲרָפֶל חֲתוּלָתוֹ.</p>

<p>עֵינַי רָאוּ גְלוֹת שְׁבָטֵינוּ,</p>

<p>אֶת תּוֹרָתִי זָנְחוּ, שָׁכְחוּ,</p>

<p>דַּלִים, נַעֲנִים, מִבְּלִי תּוֹמֵךְ</p>

<p>אַף נְמַקִּים בְּרִיבוֹתֵיהֶם.</p>

<br />
</blockquote>

<blockquote>
<p>&quot;אָז רָאִיתִי לִשְׁאָר עַמִּי</p>

<p>וְהִנּוֹ נִרְדָף, נִדָּח יָמָּה,</p>

<p>כְּשִׁבְרֵי עָבִים לִפְנֵי סוּפָה,</p>

<p>כְּעָלִים בָּלִים בְּתוֹר הַבָּצִיר!&quot;</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMlNpQVE9PSIsImV4cCI6bnVsbCwicHVyIjoiYmxvYl9pZCJ9fQ==--b86ec4c2ca0e45b0689c41160efe638beec3c021/55.jpg" alt="55.jpg" />
<figcaption>55.jpg</figcaption>
</figure>

<blockquote>
<br />
</blockquote>

<h2 id="xxii.הַיְאַוַּתָּהנוֹסֵעַ.">XXII. הַיְאַוַּתָּה נוֹסֵעַ.</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMldpQVE9PSIsImV4cCI6bnVsbCwicHVyIjoiYmxvYl9pZCJ9fQ==--0248665f8c91d7d683e1c92b3ceb4c5ac69c09ba/56.jpg" alt="56.jpg" />
<figcaption>56.jpg</figcaption>
</figure>

<blockquote>
<p>עַל הַחוֹף, חוֹף גִּיטְשִׁי־גוּמִי,</p>

<p>עַל הַמַּיִם הַמַּבְרִיקִים</p>

<p>הַיְאַוַּתָּה חִכָּה נִצָּב</p>

<p>עַל הַפֶּתַח, פֶּתַח אָהֳלוֹ,</p>

<p>וְהַיּוֹם יוֹם בָּהִיר, קַיִץ.</p>

<br />
</blockquote>

<blockquote>
<p>רוּחוֹת קָרוֹת אַט נָשָׁבוּ.</p>

<p>וּבִנְגֹהוֹת־שֶׁמֶשׁ מַזְהִיר</p>

<p>אוֹרוּ, צָהֲלוּ פְּנֵי הָאָרֶץ;</p>

<p>עָפִים אֶל הַיַּעַר בָּאוּ</p>

<p>נְחִיל שֶׁל דְּבוֹרִים, כְּעֵדֶר זָהָב,</p>

<p>וַתָּשַׁרְנָה, וַתָּרֹנָּה</p>

<p>וַתְּזַמְזֵמְנָה בְּאוֹר הַחַמָּה.</p>

<br />
</blockquote>

<blockquote>
<p>וַיּוֹפִיעוּ הַשָּׁמַיִם,</p>

<p>וַיָּהֵלּוּ מֵי הַנָּהָר.</p>

<p>וּמֵחֵיק הַמַּיִם עָלְתָה</p>

<p>וַתִּתְהוֹלֵל הַשִּׁבּוּטָה,</p>

<p>הַמַּזְהֶרֶת וּמַבְרִיקָה</p>

<p>בְּאוֹר הַשֶּׁמֶשׁ, שֶׁמֶשׁ בֹּקֶר.</p>

<p>וְעֵץ הַיַּעַר נִבַּט, נִשְׁקַף</p>

<p>תּוֹךְ הַמַּיִם, מֵי הַנָּהָר;</p>

<p>עֵץ וָעֵץ וְצִלּוֹ נוֹטֶה</p>

<p>מִשְׂתָּרֵעַ עַל הַמָּיִם.</p>

<br />
</blockquote>

<blockquote>
<p>קָרַן עוֹר פְּנֵי הַיְאַוַּתָּה,</p>

<p>עָבֵי־תוּגָה פָּנוּ, נָסוּ,</p>

<p>כָּעֲרָפֶל לִפְנֵי שֶׁמֶשׁ,</p>

<p>כָּעֲנָנִים מִן הַנְּחָלִים;</p>

<p>לִבּוֹ יָגִיל, עֵינָיו אוֹרוּ,</p>

<p>כְּעֵינֵי בַּעַל־הַחֲלֹמוֹת,</p>

<p>יְשׁוּרֶנּוּ וְלֹא עָתָּה.</p>

<br />
</blockquote>

<blockquote>
<p>נִצָּב חִכָּה הַיְאַוַּתָּה,</p>

<p>אֶל הַשֶּׁמֶשׁ נָשָׂא כַּפָּיו,</p>

<p>כַּפָּיו פְּרוּשׂוֹת הַשָּׁמָיִם.</p>

<p>בֵּינוֹת אֶצְבְּעוֹתָיו חָדְרוּ</p>

<p>קַרְנֵי־שֶׁמֶשׁ וַיָּאִירוּ</p>

<p>פָּנָיו וּכְתֵפָיו הָעֹרוֹת,</p>

<p>כֵּן יָאִירוּ אַלּוֹן נֶאְדָּר</p>

<p>קַרְנֵי־שֶׁמֶשׁ מִבֵּין עָלָיו.</p>

<br />
</blockquote>

<blockquote>
<p>וּבַמֶּרְחָק עַל הַגַּלִּים</p>

<p>אֵיזֶה דָבָר מוּעָף נִשָּׂא,</p>

<p>בַּמֶּרְחַקִּים בָּעֲרָפֶל,</p>

<p>נִגְלֶה עָלָה מִן הַמַּיִם,</p>

<p>יֵשׁ כַּשׂוֹחֶה וְיֵשׁ כִּמְעוֹפֵף,</p>

<p>וַיְהִי חוֹתֵר הַיַּבָּשָׁה,</p>

<p>נִרְאֶה קָרֵב, קָרֵב, קָרֵב.</p>

<br />
</blockquote>

<blockquote>
<p>הֲכִי בָּא הַקָּאַת־<strong>שַׁדַּהּ</strong>?</p>

<p>אִם הוּא <strong>שִׁנְגֶּבִּיז</strong> הַצְּפוֹנִי</p>

<p>אוֹ הַשָּׁלָךְ <strong>הַשּׁוּשׁוּגַהּ</strong>?</p>
</blockquote>

<blockquote>
<p>אוֹ הָאַוָּז <strong>ווֹ־בִּי־וַוַּהּ</strong>,</p>
</blockquote>

<blockquote>
<p>בָּא וְנוֹעֵר אֶגְלֵי־קֶצֶף</p>

<p>מִנֹּצוֹתָיו הַמַּכְסִיפוֹת?</p>

<p>לֹא! לֹא אַוָּז גַּם לֹא שָׁלָךְ,</p>

<p>אַף לֹא טַבְלָן וְלֹא קָאַת</p>

<p>בַּמֶּרְחַקִּים בָּעֲרָפֶל.</p>

<p>לֹא, כִּי סִירַת־לִבְנֶה בָּאָה,</p>

<p>עוֹלָה וְיוֹרְדָה תּוֹךְ הַמָּיִם,</p>

<p>וּבִנְגֹהוֹת עַרְפְּלֵי־בֹקֶר</p>

<p>הִיא נוֹעֶרֶת אֶגְלֵי־קָצֶף.</p>

<p>וּבַסִּירָה בָא עַם נָכְרִי</p>
</blockquote>

<blockquote>
<p>מִמֶּרְחַקִּים, אַפְסֵי־קֶדֶם,</p>

<p>מִנִּי גְבוּל מִזְרַח־הַשָּׁמֶשׁ.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMmFpQVE9PSIsImV4cCI6bnVsbCwicHVyIjoiYmxvYl9pZCJ9fQ==--bb50eabc0f5b13da4a65e8a5ffbbf3b55c69899f/57.jpg" alt="57.jpg" />
<figcaption>57.jpg</figcaption>
</figure>

<blockquote>
<p>וְהַמְּפַקְּדָם חִוַּר־פָּנִים,</p>

<p>הוּא הַנָּבִיא, הוּא הַכֹּהֵן,</p>

<p>עוֹטֵה שְׁחוֹרִים בָּא עִם רֵעָיו</p>

<p>וְעִם הַמּוֹרִים לָמוֹ דָרֶךְ.</p>

<br />
</blockquote>

<blockquote>
<p>כַּפָּיו פְּרוּשׂוֹת הַשָּׁמָיְמָה,</p>

<p>חִכָּה לָמוֹ הַיְאַוַּתָּה.</p>

<p>כָּכָה בֵּרַךְ אֶת הַבָּאִים,</p>

<p>חִכָּה רֶגַע בֹּא הַסִּירָה.</p>

<br />
</blockquote>

<blockquote>
<p>וּבַעֲמוֹד בַּחוֹף הַסִּירָה</p>

<p>נָשָׂא מְשָׁלוֹ הַיְאַוַּתָּה:</p>

<p>&quot;בָּרוּךְ יוֹם בֹּאֲכֶם הֵנָּה,</p>

<p>מִמֶּרְחַקִּים, בְּנֵי־הַנֵּכָר!</p>

<br />
</blockquote>

<blockquote>
<p>כָּל הָאָרֶץ פֹּה לִפְנֵיכֶם,</p>

<p>בּוֹאוּ בְצֵל כָּל אָהֳלֵינוּ,</p>

<p>כָּל הַדְּלָתוֹת לָכֶם פְּתוּחוֹת.</p>

<p>בְּרוּכִים תִּהְיוּ, בְּנֵי־הַנֵּכָר!&quot;</p>

<br />
</blockquote>

<blockquote>
<p>&quot;וּמֵעוֹלָם לֹא עוֹד פָּרְחוּ</p>

<p>שַׁדְמוֹתֵינוּ, כְּיוֹם בֹּאֲכֶם;</p>

<p>וּמֵעוֹלָם לֹא הוֹפִיעַ</p>

<p>שֶׁמֶשׁ מַזְהִיר, כְּיוֹם בֹּאֲכֶם</p>

<p>בִּגְבוּלֵנוּ מִמֶּרְחַקִּים&quot;.</p>

<br />
</blockquote>

<blockquote>
<p>&quot;גַּם הַיָּם הַגָּדוֹל טֶרֶם</p>

<p>רָגַע, שָׁקַט, כְּיוֹם בּוֹאֲכֶם;</p>

<p>סַלְעֵי־מָגוֹר וְשִׂרְטוֹנִים</p>

<p>פִּנּוּ דֶרֶךְ לְסִירַתְכֶם,</p>

<p>כִּי נָמוֹגוּ בִּפְנֵיכֶם!&quot;</p>

<br />
</blockquote>

<blockquote>
<p>&quot;גַּם לֹא נָעַם עֲשַׁן טַבַּק,</p>

<p>כַּאֲשֶׁר יִנְעַם, יִמְתַּק הַיּוֹם;</p>

<p>וְלֹא נָאווּ טַרְפֵּי דָגָן,</p>

<p>כַּאֲשֶׁר נָאווּ בְּיוֹם בּוֹאֲכֶם</p>

<p>בִּגְבוּלֵנוּ מִמֶּרְחַקִּים!&quot;</p>

<br />
</blockquote>

<blockquote>
<p>עָנָה לוֹ עֲטוּף־הַשְּׁחוֹרִים,</p>

<p>כָּכָה עָנָה לְהַיְאַוַּתָּה:</p>

<p>&quot;שָׁלוֹם, שָׁלוֹם, הַיְאַוַּתָּה!</p>

<p>שָׁלוֹם לָךְ וְשָׁלוֹם לְעַמְּךָ!&quot;</p>

<br />
</blockquote>

<blockquote>
<p>אָז יוֹבִילֵם הַיְאַוַּתָּה</p>

<p>אֶל אָהֳלוֹ, וַיַּצִּיעַ</p>

<p>עֹרוֹת רֵמִים וְעֹרוֹת חֹלֶד</p>

<p>וַיָּנוּחוּ. וְנוֹקוֹמִיס</p>

<p>חִישׁ הִגִּישָׁה לָמוֹ צֵידָה,</p>

<p>מַיִם נָתְנָה בְּסֵפֶל־לִבְנֶה</p>

<p>וּמַטְעַמִּים בִּכְלִי זִסְפּוֹן</p>

<p>אַחַר גַּם מִקְטֶרֶת־שָׁלוֹם,</p>

<p>מְלֵאָה קְטָרְתָּהּ, מַעֲלָה אִשָּׁהּ.</p>

<br />
</blockquote>

<blockquote>
<p>וַיָּבֹאוּ כָּל הַזְּקֵנִים,</p>

<p>כָּל הָרוֹפְאִים וְהָאַשָּׁפִים,</p>

<p>כָּל אִישׁ־חַיִל וְהַנְּבִיאִים</p>

<p>לִקְרֹא שָׁלוֹם אֶל הַבָּאִים,</p>

<p>וַיָּרִיעוּ: &quot;טוֹב כִּי בָּאתֶם</p>

<p>בִּגְבוּלֵנוּ מִמֶּרְחַקִּים!&quot;</p>

<p>וַיַּקְטִירוּ אֶת מִקְטַרְתָּם,</p>

<p>וּבְדוּמִיָּה יָשְׁבוּ נֹכַח</p>

<p>פִּי הַפֶּתַח בַּחֲצִי־גֹרֶן,</p>

<p>וַיּוֹחִילוּ לְהַבָּאִים,</p>

<p>וַיּוֹחִילוּ לְתוֹרָתָם,</p>

<p>עַד הוֹפִיעַ לְבוּשׁ הַשְּׁחוֹרִים</p>

<p>וַיְבָרְכֵמוֹ – וַיַּעֲנוּהוּ:</p>

<p>&#8220;טוֹב כִּי בָאתֶם מִמֶּרְחַקִּים!&#8221;</p>

<br />
</blockquote>

<blockquote>
<p>וַיַּשְׁמִיעַ לְבוּשׁ הַשְּׁחוֹרִים</p>

<p>אֶת תּוֹרָתוֹ וְאֶת חֻקּוֹתָיו.</p>

<br />
</blockquote>

<blockquote>
<p>וַאֲבוֹת הַשְּׁבָטִים עָנוּ:</p>

<p>&quot;הֵן שָׁמַעְנוּ אֶת תּוֹרָתְךָ,</p>

<p>אִמְרֵי־חָכְמָה הוֹדַעְתָּנוּ,</p>

<p>עַתָּה נַחְשֹׁב עַל אֹדוֹתָם.</p>

<p>מַה־טּוֹב, אַחַי, אַחֲרֵי בָּאתֶם</p>

<p>בִּגְבוּלֵנוּ מִמֶּרְחַקִּים!&quot;</p>

<br />
</blockquote>

<blockquote>
<p>וַיָּקוּמוּ וַיָּשׁוּבוּ</p>

<p>אִישׁ לְאָהֳלוֹ לְהוֹדִיעַ</p>

<p>אֶת הַנְּעָרִים וְאֶת הַנָּשִׁים</p>

<p>אֶת כָּל דִּבְרֵי בְּנֵי־הַנֵּכָר,</p>

<p>אֲשֶׁר שְׁלָחָם אֵל־הָרוּחוֹת</p>

<p>מִנְּאוֹת וֶבּוֹן, מִמֶּרְחַקִּים.</p>

<br />

<p>שֶׁמֶשׁ לִהַט בַּצָהֳרָיִם;</p>

<p>סְבִיב אָהֳלֵי כְּפַר הַהוֹדִים</p>

<p>עֲצֵי הַיָּעַר הִתְלֶחָשׁוּ,</p>

<p>כְּחוֹלְמֵי חֲלוֹם, וּבְצֵל בַּדֵּימוֹ</p>

<p>חֶרֶשׁ נָהֲרוּ מֵי הַנָּהָר;</p>

<p>וּבַקָּמָה נָתַן קוֹלוֹ</p>

<p><strong>פַ־פוֹק־קִינַהּ</strong> הוּא הַצְּלָצַל&#8230;</p>

<p>וַיָּנוּמוּ בְנֵי־הַנֵּכָר</p>

<p>אוֹרְחֵי הַיְאַוַּתָּה שְׁנָתָם.</p>
</blockquote>

<blockquote>
<br />

<p>לְאִטָּם פָרִשׂוּ אֶת כַּנְפֵיהֶם</p>

<p>צִלְלֵי־עֶרֶב וְנִיחוֹחָם</p>

<p>עַל הַכִּכָּר הַיָּגֵעַ,</p>

<p>וַתֶאֱרַכְנָה קַרְנֵי־שֶׁמֶשׁ,</p>

<p>וַתֶאֱרַכְנָה בָּאֲלַכְסוֹן</p>

<p>וַתָּרֹבְנָה אֶל הַיָּעַר,</p>

<p>וַתַּחְדֹּרְנָה צֵל מָגִנָּיו,</p>

<p>בֵּין הַצְּלָלִים חָדְרוּ, בָּאוּ;</p>

<p>וַתִּפְרֹצְנָה אֶל מִסְתָּרָיו:</p>

<p>פֹּארוֹת, נְקִיקִים וְצַמֶּרֶת&#8230;</p>

<p>וַיָּנוּמוּ בְּנֵי־הַנִּכָר</p>

<p>אוֹרְחֵי הַיְאַוַּתָּה שְׁנָתָם.</p>
</blockquote>

<blockquote>
<br />

<p>והַיְאַוַּתָּה קָם מִיצוּעָיו,</p>

<p>קָם וַיְבָרֵךְ אֶת <strong>נוֹקוֹמִיס</strong>.</p>

<p>חֶרֶשׁ דִּבֵּר, כִּי לֹא חָפֵץ</p>

<p>לָעִיר אוֹרְחָיו מִתְּנוּמָתָם.</p>

<br />

<p>&quot;הוֹי, נוֹקוֹמִיס! הִנְנִי הוֹלֵךְ</p>

<p>לְמַסָּעוֹתָי לְיָמִים רַבִּים</p>

<p>אֶל מַמְלֶכֶת מְבֹא־הַשֶּׁמֶשׁ,</p>

<p>אֶל מַמְלֶכֶת <strong>הַקִּיוַדִּין</strong>,</p>

<p>רוּחַ צְפוֹנִית־מַעֲרָבִית.</p>

<p>אֵלֶּה אוֹרְחַי יִהְיוּ אִתְּכֶם.</p>

<p>שָׁרְתִי אוֹתָם, הֲיִי סִתְרָם,</p>

<p>בַּל יֵדָעוּ שְׂאֵת וָפַחַד</p>

<p>תַּחַת קוֹרַת הַיְאַוַּתָּה&quot;.</p>
</blockquote>

<blockquote>
<br />

<p>וְאֶל הַכְּפָר שָׂם דַּרְכּוֹ, שָׁמָּה</p>

<p>בֵּרַךְ אֶת כָּל אִישׁ־הֶחָיִל,</p>

<p>בֵּרַךְ אֶת כָּל הַבַּחוּרִים,</p>

<p>נִחֵם אוֹתָם וְאֵלֶּה דְבָרָיו:</p>

<br />

<p>&quot;עַמִּי, עַמִּי! הִנְנִי הוֹלֵךְ</p>

<p>לְמַסָּעוֹתַי לְיָמִים רַבִּים&#8230;</p>

<p>קַיִץ יָבֹא,חֹרֶף יַחֲלֹף,</p>

<p>יָמִים רַבִּים, מְאֹד רַבִּים,</p>

<p>טֶרֶם אָשׁוּב, אֶרְאֶה אֶתְכֶם.</p>

<p>אֵלֶּה אוֹרְחַי יִהְיוּ אִתְּכֶם!</p>

<p>שִׁמְעוּ לִקְחָם דִּבְרֵי־חָכְמָה,</p>

<p>שִׁמְעוּ תּוֹרַת אֱמֶת יֶהְגּוּ.</p>

<p>אֵל הַחַיִּים שְׁלָחָם הֵנָּה</p>

<p>מִנְּאוֹת־אוֹרָה, מִנְּאוֹת <strong>וֶבּוֹן</strong>&quot;.</p>
</blockquote>

<blockquote>
<br />

<p>עוֹד הַפַּעַם טֶרֶם יִסַּע</p>

<p>יִפֶן פָּנָיו הַיְאַוַּתָּה,</p>

<p>בֵּרַךְ אֶת כָּל הַנֶּאֱסָפִים,</p>

<p>אַחַר הֶעְתִּיק אֶת סִירָתוֹ</p>

<p>עַל הַגַּלִּים הַמַּבְרִיקִים,</p>

<p>מִן הַצּוּרִים הָדַף אוֹתָהּ</p>

<p>אֶל הַמַּיִם, אֶל הַגַּלִּים.</p>

<p>&#8220;יָמָּה!&#8221; לָאַט אֶל הַסִּירָה, –</p>

<p>וַתִּנָּשֵׂא כְּחֵץ מִקֶּשֶׁת.</p>
</blockquote>

<blockquote>
<br />

<p>וְשֶׁמֶשׁ־עֶרֶב בָּא וַיַּצֵּת</p>

<p>אֶת הֶעָבִים, וַיִּלְהָטוּ</p>

<p>הַשָּׁמַיִם כָּעֲרָבָה.</p>
</blockquote>

<blockquote>
<br />

<p>וְעַל מֶרְחֲבֵי פְּנֵי הַמַּיִם</p>

<p>נִכְּרוּ עִקְבוֹת שֶׁמֶשׁ יוֹרֵד –</p>

<p>זֶרֶם פְּלָדוֹת, זֶרֶם מַבְרִיק.</p>

<p>וּבַזֶּרֶם עָשָׂה דַרְכּוֹ</p>

<p>הַיְאַוַּתָּה יָמָּה, יָמָּה,</p>

<p>בֵּינוֹת עַרְפְּלֵי הָאַרְגָּמָן,</p>

<p>בַּשַּׁלְהֶבֶת, בְּאוֹר הַנֶּשֶׁף,</p>

<p>בְּדִמְדּוּמֵי בֵּן־הַשְּׁמָשׁוֹת.</p>

<br />

<p>וְהָעָם הַנֶּאֱסָף רָאָה</p>

<p>אֶת הַסִּירָה עוֹלָה וְיוֹרְדָה;</p>

<p>פִּתְאוֹם רָמָה בְּיַם הַנְּגֹהוֹת</p>

<p>וַתֵּעָלַם בָּעֲרָפֶל,</p>

<p>בַּמַּאְפֵּלְיָה, כַּיָּרֵחַ,</p>

<p>הַטּוֹבֵעַ לְאִטּוֹ, לְאִטּוֹ</p>

<p>תּוֹךְ מֶרְחֲקֵי הָאַרְגָּמָן,</p>

<p>וַיָּרִיעַ: &quot;הַיְאַוַּתָּה!</p>

<p>שָׁלוֹם, שָׁלוֹם לְעוֹלָמִים!&quot;</p>

<p>וַיֶּחֱרָדוּ וַיִּלָּפְתוּ</p>

<p>יַעֲרֵי־עוֹלָם וַיֵּאָנְחוּ:</p>

<p>&#8220;שָׁלוֹם, שָׁלוֹם, הַיְאַוַּתָּה!&#8221;</p>
</blockquote>

<blockquote>
<br />

<p>וַיָּרוּמוּ הַמִּשְׁבָּרִים,</p>

<p>וַיִּנָּפְצוּ אֶל הַצּוּרִים,</p>

<p>וַיִּנָּפְצוּ וַיֵּילִילוּ:</p>

<p>&#8220;שָׁלוֹם, שָׁלוֹם, הַיְאַוַּתָּה!&#8221;</p>

<br />

<p>וְהָאֲנָפָה – <strong>הַשּׁוּשׁוּגַהּ</strong></p>

<p>מִתּוֹךְ קִנָּהּ בַּמַּדְמֵנָה</p>

<p>נֶאְנְקָה: &#8220;שָׁלוֹם, הַיְאַוַּתָּה!&#8221;</p>

<br />

<p>כָּכָה נֶעְלַם הַיְאַוַּתָּה,</p>

<p>הַיְאַוַּתָּה מְשׂוֹשׂ־לִבֵּנוּ,</p>

<p>תּוֹךְ עֲרָפֶל הָאַרְגָּמָן,</p>

<p>תּוֹך נְגֹהוֹת בֵּין־הַשְּׁמָשׁוֹת;</p>

<p>כָּכָה הָלַךְ אֶל <strong>קִיוַדִּין,</strong></p>

<p>רוּחַ צְפוֹנִית־מַעֲרָבִית,</p>

<p>אֶל הָאִיִּים הַמְּאֻשָּׁרִים,</p>

<p>אֱלֵי תְּחוּם מַלְכוּת פֹּנִימַהּ,</p>

<p>אֶל הָעוֹלָם־הַבָא הָלָךְ.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMmVpQVE9PSIsImV4cCI6bnVsbCwicHVyIjoiYmxvYl9pZCJ9fQ==--bf20593331abc4da55d50f1b84d653861b264016/58.jpg" alt="58.jpg" />
<figcaption>58.jpg</figcaption>
</figure>

<blockquote>
<p>
<br /></p>
</blockquote>

<blockquote>
<p>אוֹדִיסָה – הַיְדֵלְבֶּרְג.</p>
</blockquote>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>פִּרְחֵי חוּמצית – барбарисъ <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>מַנְגְּ – הטבלן האמריקני Нырокъ <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>שׁוּשוּגַהּ – האנפה התכלותית Голубая цапля <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>מֻשְּקוֹדַזַּה – שכוי־היער Тетеревъ <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>אהלים. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>מֶדְזִ'יקִיוִיס, מֶדְשֶקִיוִיס – רוח מערבית, אבי  היאותה. <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>קַבִּיבּוֹנוֹקַהּ – רוח צפונית. <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>מִישֶׁה־מָקְוַהּ – הדוב הגדול. <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p>שָׁגָדַיַּה – ירא ורך־לבב <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p>שַׁוָּנְדַּזּי – רוח נגב. <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>שַׁנּגָבִּיז – (צפור) הטבלן Нырокъ <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>קריאת־עצב אצל ההודים. <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p>מֵילָה – Ясень, Esche <a href="#fnref:13" title="return to body" class="reversefootnote">&#160;&#8617;</a></p>
</li>

<li id="fn:14">
<p>סָנְדְשִׁי־טַהַהּ – לב גיבורים. <a href="#fnref:14" title="return to body" class="reversefootnote">&#160;&#8617;</a></p>
</li>

<li id="fn:15">
<p>מִנְגוֹ־טֵיזִי – לב הטבלן, גבור. <a href="#fnref:15" title="return to body" class="reversefootnote">&#160;&#8617;</a></p>
</li>

<li id="fn:16">
<p>מִנְדְּזִ'קֶוּוֹן – בתי ידים של היאותה וכשפים  בם. <a href="#fnref:16" title="return to body" class="reversefootnote">&#160;&#8617;</a></p>
</li>

<li id="fn:17">
<p>מוֹקַסִּינִים – נעלי ההודים עשוים עור חיה שלמה, מפוארים במחטי קיפוד, פנינים ונוצות. <a href="#fnref:17" title="return to body" class="reversefootnote">&#160;&#8617;</a></p>
</li>

<li id="fn:18">
<p>פּוֹקְסִים – (שועלים) שבט הודים. <a href="#fnref:18" title="return to body" class="reversefootnote">&#160;&#8617;</a></p>
</li>

<li id="fn:19">
<p>קַגּוֹ – יהי כן, אל תגע בו. <a href="#fnref:19" title="return to body" class="reversefootnote">&#160;&#8617;</a></p>
</li>

<li id="fn:20">
<p>קַגִּי – קפוד ежъ <a href="#fnref:20" title="return to body" class="reversefootnote">&#160;&#8617;</a></p>
</li>

<li id="fn:21">
<p>קִינֶבִּיק – הנחש. <a href="#fnref:21" title="return to body" class="reversefootnote">&#160;&#8617;</a></p>
</li>

<li id="fn:22">
<p>פּוֹגוֹק – מות. <a href="#fnref:22" title="return to body" class="reversefootnote">&#160;&#8617;</a></p>
</li>

<li id="fn:23">
<p>קִיוַדִּין – רוח צפונית־מערבית. <a href="#fnref:23" title="return to body" class="reversefootnote">&#160;&#8617;</a></p>
</li>

<li id="fn:24">
<p>שַׁשַׁהּ – ירחי קדם. <a href="#fnref:24" title="return to body" class="reversefootnote">&#160;&#8617;</a></p>
</li>

<li id="fn:25">
<p>מִינֶהַהַּ – מיכל שוחק, מים שוחקים, אשדות מים גדול בארץ דקוטה הנופל לתוך הנהר מיסיסיפי בין Fort Shelling
ואשדות המים סט. אנטוני. בשמו קראו לאשת  היאותה. <a href="#fnref:25" title="return to body" class="reversefootnote">&#160;&#8617;</a></p>
</li>

<li id="fn:26">
<p>מַנּוֹמוֹנִי – אורז הבר. <a href="#fnref:26" title="return to body" class="reversefootnote">&#160;&#8617;</a></p>
</li>

<li id="fn:27">
<p>מַסְקֶנּוֹזַהּ – זאב המים (מן הגדולים)
Щука <a href="#fnref:27" title="return to body" class="reversefootnote">&#160;&#8617;</a></p>
</li>

<li id="fn:28">
<p>שׁוֹגַשּׁי – הסרטן. <a href="#fnref:28" title="return to body" class="reversefootnote">&#160;&#8617;</a></p>
</li>

<li id="fn:29">
<p>מוֹנְדַמִּין – ארז־תורמית Маись <a href="#fnref:29" title="return to body" class="reversefootnote">&#160;&#8617;</a></p>
</li>

<li id="fn:30">
<p>קַגַּגִּי – עורב. <a href="#fnref:30" title="return to body" class="reversefootnote">&#160;&#8617;</a></p>
</li>

<li id="fn:31">
<p>סִבַּוִּישַׁה – נחל מים. <a href="#fnref:31" title="return to body" class="reversefootnote">&#160;&#8617;</a></p>
</li>

<li id="fn:32">
<p>קְוַזִּינְדְּ – העז. <a href="#fnref:32" title="return to body" class="reversefootnote">&#160;&#8617;</a></p>
</li>

<li id="fn:33">
<p>פֹּנִימַהּ – החיים אחרי המות <a href="#fnref:33" title="return to body" class="reversefootnote">&#160;&#8617;</a></p>
</li>

<li id="fn:34">
<p>מַנִיטְה – אליל, רוח. <a href="#fnref:34" title="return to body" class="reversefootnote">&#160;&#8617;</a></p>
</li>

<li id="fn:35">
<p>עצל. <a href="#fnref:35" title="return to body" class="reversefootnote">&#160;&#8617;</a></p>
</li>

<li id="fn:36">
<p>נַמַּהּ – שבוטה Осетръ <a href="#fnref:36" title="return to body" class="reversefootnote">&#160;&#8617;</a></p>
</li>

<li id="fn:37">
<p>מִישֶׁה־נַמַּהּ – השבוטה הגדולה. <a href="#fnref:37" title="return to body" class="reversefootnote">&#160;&#8617;</a></p>
</li>

<li id="fn:38">
<p>קָנוֹזַהּ – זאב המים (מן הקטנים) Щука <a href="#fnref:38" title="return to body" class="reversefootnote">&#160;&#8617;</a></p>
</li>

<li id="fn:39">
<p>קַיָשְׁק – השחף Чаика <a href="#fnref:39" title="return to body" class="reversefootnote">&#160;&#8617;</a></p>
</li>

<li id="fn:40">
<p>מֶדְזִ'יסְָגְוָן – אליל העשר, רוח רעה, נוצת  הפנינים. <a href="#fnref:40" title="return to body" class="reversefootnote">&#160;&#8617;</a></p>
</li>

<li id="fn:41">
<p>מֶמַהּ – רחמה Дятель <a href="#fnref:41" title="return to body" class="reversefootnote">&#160;&#8617;</a></p>
</li>

<li id="fn:42">
<p>נִי־בַּ־נֶ־בֶּג – שדי מים. <a href="#fnref:42" title="return to body" class="reversefootnote">&#160;&#8617;</a></p>
</li>

<li id="fn:43">
<p>פּוֹ־פּוֹק־קִיוִיס – אויל הסער. <a href="#fnref:43" title="return to body" class="reversefootnote">&#160;&#8617;</a></p>
</li>

<li id="fn:44">
<p>פִּימִיקַן – בשר ראם או צבי מיובש ומכותש. <a href="#fnref:44" title="return to body" class="reversefootnote">&#160;&#8617;</a></p>
</li>

<li id="fn:45">
<p>נֶגּוֹ־וָדְשׁוּ – השרטונים בים הגדול. <a href="#fnref:45" title="return to body" class="reversefootnote">&#160;&#8617;</a></p>
</li>

<li id="fn:46">
<p>שׁדּהּ – קאת Пеликанъ <a href="#fnref:46" title="return to body" class="reversefootnote">&#160;&#8617;</a></p>
</li>

<li id="fn:47">
<p>פּוֹק־וֶדְשִׁי – אנשי יער קטנים, ננסים. <a href="#fnref:47" title="return to body" class="reversefootnote">&#160;&#8617;</a></p>
</li>

<li id="fn:48">
<p>נֶפּוִּין – השינה. <a href="#fnref:48" title="return to body" class="reversefootnote">&#160;&#8617;</a></p>
</li>

<li id="fn:49">
<p>קְווֹנִישִׁי – החרגול. <a href="#fnref:49" title="return to body" class="reversefootnote">&#160;&#8617;</a></p>
</li>

<li id="fn:50">
<p>סוּבִּיקַשּׁי – השממית. <a href="#fnref:50" title="return to body" class="reversefootnote">&#160;&#8617;</a></p>
</li>

<li id="fn:51">
<p>פַּפּוֹקִינַהּ – הצלצל Сверчокъ <a href="#fnref:51" title="return to body" class="reversefootnote">&#160;&#8617;</a></p>
</li>

<li id="fn:52">
<p>החבלים עשוים מעץ הזספון, בראשונה יבשלו אותם; אחר
ישימו במים קרים. בקרב נושא אותם אתו המפקד, ואם צלח בידי איש חיל לקחת
בשביה אחד האויבים, היה מביאו אליו והוא אסרהו וערב בעדו.
Tanner Narrative of Captivity and Adevntures, p. 412 <a href="#fnref:52" title="return to body" class="reversefootnote">&#160;&#8617;</a></p>
</li>

<li id="fn:53">
<p>נוּשְׁקֵהּ – ראה! <a href="#fnref:53" title="return to body" class="reversefootnote">&#160;&#8617;</a></p>
</li>

<li id="fn:54">
<p>מִיטְשִי־מַנִּיטָה – הרוח הרעה, שד השדים. <a href="#fnref:54" title="return to body" class="reversefootnote">&#160;&#8617;</a></p>
</li>

<li id="fn:55">
<p>קִינָה – הדג. <a href="#fnref:55" title="return to body" class="reversefootnote">&#160;&#8617;</a></p>
</li>

<li id="fn:56">
<p>אונינוג – лъшка <a href="#fnref:56" title="return to body" class="reversefootnote">&#160;&#8617;</a></p>
</li>

<li id="fn:57">
<p>שָׁשָׁה – הסנונית Ласточка <a href="#fnref:57" title="return to body" class="reversefootnote">&#160;&#8617;</a></p>
</li>

<li id="fn:58">
<p>פִּבּוֹאַן – סתו. <a href="#fnref:58" title="return to body" class="reversefootnote">&#160;&#8617;</a></p>
</li>

<li id="fn:59">
<p>קוּקוּ־קוּהוּ – הינשוף. <a href="#fnref:59" title="return to body" class="reversefootnote">&#160;&#8617;</a></p>
</li>

<li id="fn:60">
<p>סֶגְווּן – האביב. <a href="#fnref:60" title="return to body" class="reversefootnote">&#160;&#8617;</a></p>
</li>

<li id="fn:61">
<p>מַנַּבִּיזִי – ברבור זמר Лебедь <a href="#fnref:61" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/41259">https://benyehuda.org/read/41259</a></div></body></html>