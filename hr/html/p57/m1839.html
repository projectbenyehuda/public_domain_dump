<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יְרוּשָׁלַיִם קִרְיַת-הַגָּזִית!...</title>
	<meta name="author" content="שאול טשרניחובסקי"/>
</head>
<body>

<p>(בדרכי קדמונים)</p>

<br>

<blockquote>
<p>יְפַת-קֶדֶם בְּהָרֵי-גִיר-אֵלֶם כְּבֵדִים,</p>

<p>אֲשֶׁר אַךְ לָהּ לְבָבוֹת רִבּוֹאוֹת חֲרֵדִים,</p>

<p>שְׂאִי הֶמְיַת-לְבָבִי, הוֹי, קִרְיַת-הַגָּזִית,</p>

<p>בְּנוֹי-זַעַם יְגוֹן-חוֹמוֹתַיִךְ – כְּעֵדִים</p>

<p>לְיוֹבְלוֹת שֶׁל חֲלוֹם מַתְמִידִים בְּתִקְוָה!</p>

<p>בְּעֵינַיִם רְעֵבוֹת אֶדַּבֵּק וְאַקְדִּים</p>

<p>בְּלִיטָה וּבְלִיטָה לִנְשִׁיקַת-אֲהָבִים.</p>

<p>בְּאָזְנַיִם צְמֵאוֹת כִּי אֶקְלוֹט רְעָדִים:</p>

<p>נְגִינָה מִנְּחָלִים, צְלִיל אִוְשׁוֹת-נְקִיקִים –</p>

<p>וְהַר כָּבֵד-קְבָרִים שֶׁל רָוֵי-נְדוּדִים</p>

<p>מְאֻשָּׁרִים וְהָיוּ בָּאָרֶץ לַעֲפָרוֹת.</p>

<p>אֲנַחֵשׁ לְאָרִיחַ וָאֶבֶן מְנֻדִּים:</p>

<p>הֲמִקֶּדֶם וְאִם פֹּה בָנַיִךְ קְבָעוּם?</p>

<p>בַּמַּקְצוּעַ תְּמוּנָה מִי תִכֵּן, עַמּוּדִים?</p>

<p>וּמִי הָרַס בְּעֶבְרָה וַיִּתְּנֵם נְפוּצוֹת,</p>

<p>חֳרָבוֹת עַל-פְּנֵי חֻרְבָּנוֹת פְּחוּדִים?</p>

<p>וְסוֹבֶלֶת בְּקֹשִׁי אַתְּ חוֹמָה וְכָל-חֵיל,</p>

<p>מְנַאֲצַיִךְ בְּכֹחַ הֱקִימוּם וְזֵדִים,</p>

<p>וְאַךְ בִּזְכוּת שְׂרִידֵי-קְדוּמִים וְזָוִית</p>

<p>בְּמִסְגֶּרֶת-צְרִיחִים וּבְסִיס-מִסְגָּדִים</p>

<p>תְּקַבְּלִים אַתְּ וְלֹא תְנַעֲרִים בְּאַפֵּךְ,</p>

<p>וְהָיוּ הֵם בְּתוֹכָם לִפְלֵטָה פְּקוּדִים.</p>

<p>וְכָל מִגְדָּל וּמִגְדָּל זָר תּוֹכֵךְ – נְעוּצִים</p>

<p>כְּמַחַט בִּבְשָׂרֵךְ, אַף דָּמַיִך שׁוֹתְתִים</p>

<p>בְּעַד פְּצָעִים סְמוּיִים – נְהָרוֹת לֹא-נִרְאִים.</p>

<p>בְּלֵילוֹת-סוֹד נְטוּלֵי כָל-הֶגֶה וְהֵדִים,</p>

<p>בְּצֶקֶת לָךְ קְסָמִים עַל אֵלֶם-שְׁוָקִים</p>

<p>וּמְצָרֵי בֵין-רְחוֹבוֹת צֶדֶק וּמַאֲדִים,</p>

<p>יְקוּמוּן בָּךְ הֲמוֹנִים, כָּל-יוֹצְרֵי-כְּבוֹדֵךְ</p>

<p>בְּהוֹד נֵזֶר-פְּרָחִים לֹא-יִבּוֹל בְּאֵידִים,</p>

<p>אֲשֶׁר צִוּוּ לְעוֹלָמִים לָךְ הַזִּיו וְהַהוֹד</p>

<p>וְחָשְׁלוּ עוֹד וְנִגְּדוּ, עֲמֵלִים וּטְרוּדִים,</p>

<p>גְּאוֹן מָגֵן-דְּרוֹרֵךְ, סוֹחֶרֶת שְׁלוֹמֵךְ;</p>

<p>בְּסוּפוֹת עַל פְּרָצַיִךְ אִגְדוּ גְדוּדִים,</p>

<p>בְּעוֹד כֶּתֶר בְּרֹאשֵׁךְ שָׂרָתִי בְּאַרְצֵךְ,</p>

<p>וּבָנַיִךְ בְּאֶרֶץ-הָעִבְרִים – יְהוּדִים.
<br><br />
בְּנֹגַהּ-אוֹר לְמוּלֵךְ עִם שֶׁמֶשׁ-שְׁקִיעָה,</p>

<p>וְאָדְמוּ כָּל אֲבָנַיִךְ, גַּגּוֹת כְּיוֹקְדִים,</p>

<p>הַאֻמְנָם לֹא דְמֵי גוּשׁ-הַחַלְבִּי, בֶּן-גְּיוֹרָה,</p>

<p>דְּמֵי מַכֵּי-יְבוּס, דַּם בַּר-כּוֹכְבָא וְרֻדִּים,</p>

<p>מְבַצְבֵּץ הוּא וְעוֹלֶה מֵאֲפֵלַת-שְׁנוֹת-דּוֹר</p>

<p>בְּקִלּוּחַ-פְּלָאוֹת – תּוֹכֵחָה לְבוֹגְדִים?</p>

<p>וְכַמָּה תֶאֱרַךְ עוֹד אִגֶּרֶת-כְּאֵבֵךְ,</p>

<p>יְמֵי-חֶבְלֵךְ וְהַוָּתֵךְ מִזָּרִים נְדוּדִים? –</p>

<p>הַאֶל יָמִין נְקַו אוֹ מִשְּׂמֹאלֵךְ יְצַו לָךְ</p>

<p>מְבַשֵּׂר-הַגְּאֻלָּה שַׁחֲרֵךְ הַמַּאְדִּים?</p>

<p>וּמִי יִתְּנֵךְ חֲלָלָה, תֶּחְדְּלִי הֱיוֹת עִיר</p>

<p>קְדוֹשָׁה לְשָׁלֹשׁ אֱמוּנוֹת-חֲרֵדִים,</p>

<p>וְהָיִית אַךְ לְעַמֵּךְ, לֹא לַזָּר חֲמוּדָה!</p>

<p>לְגוּפָה לֵב אֶחָד, שֵׁנִי אֵין לְגִידִים, –</p>

<p>כְּלוּם נִמְצָא וְיֵשׁ בִּלְעָדַיִךְ שְׁנִיָּה,</p>

<p>וְאִם עָבְרוּ וְנָמַקּוּ יוֹבְלוֹת כְּאֵדִים!</p>

<p>מְלֹא-עוֹלָם בְּיֶדְכֶם עַל הָרָיו וְיָמָּיו –</p>

<p>תְּנוּ לָנוּ וְנִירַשׁ שׁוּב שָׂדוֹת אֲבוּדִים,</p>

<p>עֲמוּסֵי גְרַב-הַקֹּדֶשׁ: חָצָץ וּטְרָשִׁים,</p>

<p>וְנִפַּח בָּם לְהַחֲיוֹת לִבּוֹתֵנוּ צְמוּדִים,</p>

<p>וְנַשְׁקֶה בְּדָמִים גֵּיאָיוֹת-צְחִיחָה.</p>

<p>וְאִם לֹא – וְנַחְצוֹב בָּם בּוֹרוֹת אֲחָדִים:</p>

<p>אֶחָד אֶחָד וְכוּכוֹ, מִשְׁפָּחָה וְכוּכָהּ,</p>

<p>וְתֵל-קֶבֶר עֲנָקִים לְעַם בָּז לִמְרוֹרִים.</p>
</blockquote>

<br>  

<p>תל-אביב 1933</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1839">https://benyehuda.org/read/1839</a></div></body></html>