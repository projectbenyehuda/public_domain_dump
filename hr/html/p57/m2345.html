<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>טַבַּעַת לוֹ לָאֲדֹנָי</title>
	<meta name="author" content="שאול טשרניחובסקי"/>
</head>
<body>

<p>מנחה דלה לידיד נפשי יוסף קלוזנר.</p>

<br>

<blockquote>
<p>טַבַּעַת לוֹ,</p>

<p>לַאֲדֹנָי,</p>

<p>סַפִּירִים מְעֻלֶּפֶת!</p>

<p>הֲדַר כָּל שְׂכִיּוֹת הָאָדָם</p>

<p>(הָרְווּיוֹת זֵעָה וָדָם)</p>

<p>כְּמוֹהֶן אַיִן וָאֶפֶס.
<br><br />
כָּמוֹהָ שְׁקוּפָה וּבָרָה</p>

<p>בְּמִשְׂחַק צְבָעֶיהָ בִּרְקֵי-אֵשׁ,</p>

<p>לֹא הוּבְאָה עוֹד לַמַּלְטֵשׁ,</p>

<p>לוֹטֵשׁ כָּל אֶבֶן יְקָרָה,</p>

<p>לְתִתָּהּ בְּמִשְׁבֶּצֶת-פָּז,</p>

<p>גַּם לָאֱלִילָה לְכוּמָז.
<br><br />
לֹא עוֹד קִבְּלָה אֶתְנָן כָּזֶה</p>

<p>פִּלֶגֶשׁ עַל מַחֲשֹׂף-חָזֶה</p>

<p>מִיַּד רוֹזְנִים וּבַעְלָהּ,</p>

<p>וּלְצַוְּארוֹנֶיהָ מֵעוֹלָם</p>

<p>מִיַּד כּוֹבְשֵׁי גְּבוּלוֹת-עוֹלָם,</p>

<p>שִׁכּוֹרִים מִדּוֹדֶיהָ לָהּ.
<br><br />
כָּאֵל לֹא הָיוּ מֻנָּחוֹת</p>

<p>בְּבֵית-נְכֹאת</p>

<p>שֶׁל מוֹסָדוֹת לְמַדָּעִים,</p>

<p>וּלְגַנְזַכֵּי-הַצַּארִים</p>

<p>לֹא נִכְנְסוּ עִם שְׁלַל</p>

<p>הָרֵי-אוּרָל</p>

<p>וָאָהֳלֵי-טָטָרִים.
<br><br />
וּבְתוֹךְ הָעֲרֵמוֹת בְּאוֹצְרוֹת</p>

<p>מַצְפּוּנֵי דוֹרֵי-דוֹרוֹת</p>

<p>וּמִקַּדְמוּת עוֹלָם</p>

<p>נֶאֱצָרִים וּמִתְקַדְּשִׁים</p>

<p>שֶׁל מַהַרַדְשָׁה בֶּן-מַהַרַדְשִׁים</p>

<p>הָדָר כָּמֹהוּ לֹא נֶעְלַם.
<br><br />
בְּהַטּוֹתוֹ</p>

<p>אֶת טַבַּעְתּוֹ</p>

<p>וּפָרְצוּ בִּרְקֵי-אֲבָנֶיהָ:</p>

<p>תְּכֹל עָצוּב וָחָם</p>

<p>כְּאֹפֶר הָרֵי-מוֹאָב</p>

<p>בֵּין מִנְחָה וּמַעֲרִיב</p>

<p>חוֹלְמִים חֲלוֹם תְּכֶלְתָּם;</p>

<p>זָהָב תָּרֹג.</p>

<p>עוֹרֵג עָרוֹג</p>

<p>מִתּוֹךְ נִימָה חַמָּה-חַמָּה,</p>

<p>כְּעֵין</p>

<p>זָהָב תָּלוּי עִם שְׁקִיעַת-חַמָּה,</p>

<p>עַל כִּכַּר הַיַּרְדֵּן;
<br><br />
אַדְמוּמִיּוּת שֶׁל הָעַרְמוֹן,</p>

<p>בָּא בַּהֲמוֹן</p>

<p>שְׁבִילֵי דִי-נוּר בְּמַטְלִית וְרֻדָּה,</p>

<p>כִּנְשִׂיאִים שׁוֹתְתִים דָּמִים</p>

<p>בְּעַרְבֵי-סְתָו נוּגִים אִלְמִים</p>

<p>בְּהָרֵי יְהוּדָה.
<br><br />
וְהַיָּפֶה בַּסַּפִּירִים</p>

<p>נִשְׁמַט מִמִּסְגַּרְתוֹ,</p>

<p>נִשְׁמַט נָפַל אֶל בֵּין-צוּרִים,</p>

<p>בִּשְׁלַל כָּל תִּפְאַרְתּוֹ</p>

<p>וְשָׁם שָׁכַב וְשָׁם כָּלָה</p>

<p>קִמְעָה-קִמְעָה,</p>

<p>וּבְגַעְגּוּעִים אֶל יֹפִי שֶׁל מַעְלָה</p>

<p>נָמוֹג – דִּמְעָה-דִּמְעָה.
<br><br />
וְאַף-עַל-פִּי שֶׁעֻמְקֵי-תְהוֹם</p>

<p>מִשְּׁמֵי-שָׁמַיִם גַּם יָרְדָה,</p>

<p>לֹא שָׁכְחָה גַּם עַד הַיּוֹם</p>

<p>הָאֶבֶן אֶת יוֹם-הִפָּרְדָהּ,</p>

<p>וְתוֹךְ לִבָּהּ שָׁמְרָה כָל-הוֹד</p>

<p>הָעוֹלָמוֹת מִמַּעַל</p>

<p>הַזִּיו הַזֶּה וְהַסּוֹד</p>

<p>כְּלִיל-הַתִּפְאֶרֶת –</p>

<p>כֻּלָּם וּבְתוֹךְ לִבָּהּ תַּמִּים,</p>

<p>כֻּלָּם לָהּ לְמִשְׁמֶרֶת,</p>

<p>הוּא הַיָּפֶה שֶׁבַּיַּמִּים,</p>

<p>הִיא הַכִּנֶּרֶת&#8230;
<br><br />
וּכְאוֹתָהּ אֶבֶן יְקָרָה</p>

<p>גַּם נֶפֶשׁ-הָאָדָם,</p>

<p>רֶשַׁע בָּשָׂר-וָדָם;</p>

<p>אַל תֹּאמַר: אֱלֹהִים אָרָה</p>

<p>אוֹתָהּ,</p>

<p>וְאִם חוֹטֵא שֶׁבַּחוֹטְאִים</p>

<p>וְעוֹמֵד בְּפִשְׁעוֹ</p>

<p>עַד יוֹם מוֹתוֹ, –</p>

<p>עוֹד בְּעִמְקֵי-עֻמְקֵי-נַפְשׁוֹ</p>

<p>נִיצוֹץ-אֵל חַי,</p>

<p>וּבְתוֹךְ רִמָּה –</p>

<p>תַּבְנִית-דִּמְעָה&#8230;</p>
</blockquote>

<br>  

<p>בספינה&#8220;רומה&#8221;, בים האדריאטי, 1935</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2345">https://benyehuda.org/read/2345</a></div></body></html>