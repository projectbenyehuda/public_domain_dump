<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בַּר-כּוֹכְבָא</title>
	<meta name="author" content="שאול טשרניחובסקי"/>
</head>
<body>

<p><strong>דרמה בת ארבע עלילות</strong></p>

<br>

<h2 id="הנפשות">הנפשות</h2>

<p>שִׁמְעוֹן בַּר-כּוֹכְבָא:        עלם בן עשרים בתחילה, אחרי – כן כבן שלושים.</p>

<p>רַבִּי עֲקִיבָא בֶן-יוֹסֵף:       זקן.</p>

<p>רָחֵל בַּת כַּלְבָּא-שָׂבוּעַ:       אשת רבי עקיבא, סימני יופי מקודם.</p>

<p>חֲבִיבִה:    שומרונית צעירה, יפת-הרים פראית.</p>

<p>שֹׁמְרוֹנִי זָקֵן:  אביה של חביבה.</p>

<p>רַבִּי יוֹחָנָן בֶּן-תּוֹרְתָא: –   אחד החכמים</p>

<p>רַבִּי אֶלְעָזָר הַמּוֹדָעִי: –    אחד החכמים</p>

<p>רַבִּי יוֹסֵי בֶן-קִסְמָא: –    אחד החכמים</p>

<p>פַּפּוּס בֶּן-יְהוּדָה: –     אחד החכמים</p>

<p>רַבִּי טַרְפוֹן:  –      אחד החכמים
<br><br />
רַבִּי יְהוֹשֻׁעַ הַגַּרְסִי:        תלמידו של רבי עקיבא.</p>

<p>בַּר-דְּרוֹמָא:           צעיר.
<br>
רוּפוּס         רומאי שר צבא.</p>

<p>מֶטֶלוּס         רומאי שר צבא.</p>

<p>מַצְבִּיא חַיִל</p>

<p>שַׁמָּשׁ</p>

<p>נַעַר מְשָׁרֵת
<br><br />
חכמים; זקנים וצעירים, נשים וטף; יושבי הכפר; מנגנים; נערים; בתולות; חיילים יהודים; חיילים רומאים; פליטים; מצביאי חיל בר-כוכבא; ראשי גדודים ושליחיהם; תלמידי חכמים;</p>

<br> 

<p>הזמן: שנות 130 – 135 לפי הספירה הנהוגה.</p>

<br> 

<h2 id="עלילהראשונה">עלילה ראשונה</h2>

<h3 id="מעמדראשון">מעמד ראשון</h3>

<p>[כפר בהרים, ערב. אנשים ונשים, זקנים וטף. קול חצוצרה: אות להיכנס חילות רומא לקסרקטין, חיילים מזדרזים אל המחנה]</p>

<br>

<p>אחד היהודים</p>

<blockquote>
<p>רָאִיתָ עֶגְלֵי אֱדוֹם?
<br></p>
</blockquote>

<p>יהודי שני</p>

<blockquote>
<p>מְפֻטָּמִים?
<br></p>
</blockquote>

<p>יהודי שלישי</p>

<blockquote>
<p>אַלּוֹנִים מַמָּשׁ.
<br></p>
</blockquote>

<p>אשה</p>

<blockquote>
<p>כָּאֲרָיוֹת! לֹא?
<br></p>
</blockquote>

<p>יהודי רביעי</p>

<blockquote>
<p>אֲבָל רְאִיתִים וְגַם לֹא בְכָך:</p>

<p>מִצְּבָאִים קַלּוּ אָז וּמֵאַרְנָבוֹת&#8230;</p>
</blockquote>

<p>יהודי ראשון</p>

<blockquote>
<p>עוֹד לֹא שָׁכַחְתָּ פֻּלְמוּס קִיטוּס<a href="#fn:1" id="fnref:1" title="see footnote" class="footnote"><sup>1</sup></a>?
<br></p>
</blockquote>

<p>יהודי רביעי</p>

<blockquote>
<p>לֹא!</p>

<p>זָכַרְתִּי יְמי פַּפּוס וְלוּלְיָנוּס<a href="#fn:2" id="fnref:2" title="see footnote" class="footnote"><sup>2</sup></a>.
<br></p>
</blockquote>

<p>יהודי שני</p>

<blockquote>
<p>עַל גַּבּוֹ חָרְשוּ לוֹנְכִיּות: &#8220;לֹא תִשְׁכָּח!&#8221;
<br></p>
</blockquote>

<p>יהודי רביעי</p>

<blockquote>
<p>בְּלוֹדְקִיָּה הִדְבַּקְנוּם פָּעַם; הֶרָה</p>

<p>אָז נָסוּ אֶל מִנְהָרָה - טוּרְמָא אֶחָת.</p>

<p>טְרַיַנוּס<a href="#fn:3" id="fnref:3" title="see footnote" class="footnote"><sup>3</sup></a> שְׁחִיק-עֲצָמוֹת טֶרֶם בָּא.
<br></p>
</blockquote>

<p>יהודי ראשון</p>

<blockquote>
<p>וְסוֹף דָּבָר – נַסְתֶּם.
<br></p>
</blockquote>

<p>יהודי רביעי</p>

<blockquote>
<p>כֵּן, אִלְמָלֵא אַתֶּם,</p>

<p>כָּל רוֹדְפֵי-שָׁלוֹם, הוֹי&#8230;
<br></p>
</blockquote>

<p>אחד הזקנים</p>

<blockquote>
<p>לֹא-רוֹדְפֵי-שָׁלוֹם;</p>

<p>אֵין לִדְחֹק אֶת הַקֵּץ
<br></p>
</blockquote>

<p>אחד הצעירים</p>

<blockquote>
<p>הַקִּצִּים כָּלוּ</p>

<p>כְּבָר כֻּלָּם, אַבָּא!
<br></p>
</blockquote>

<p>זקן שני</p>

<blockquote>
<p>חֶבְלֵי הַמָּשִׁיחַ
<br></p>
</blockquote>

<p>זקן ראשון</p>

<blockquote>
<p>מָשִׁיחַ טֶרֶם בָּא.
<br></p>
</blockquote>

<p>יהודי חמישי</p>

<blockquote>
<p>לוּ קַמְתֶּם אַתֶּם!</p>

<p>בְּלוֹדְקִיָּה בְּלוּב<a href="#fn:4" id="fnref:4" title="see footnote" class="footnote"><sup>4</sup></a> הִזְדַיֵּן כָּל הָעָם,</p>

<p>בְּסַמוֹס אִי הַיָּם, בְּקַפְרִיסִין<a href="#fn:5" id="fnref:5" title="see footnote" class="footnote"><sup>5</sup></a> חֶרֶב</p>

<p>לַאדֹנָי וּלְפַּפּוּס מָרְקוּ שָׁם,</p>

<p>וְאַתֶּם מָה?
<br></p>
</blockquote>

<p>אשה</p>

<blockquote>
<p>הַשֵּׁם יְרַחֵם!
<br></p>
</blockquote>

<p>אחד הצעירים</p>

<blockquote>
<p>כֵּן,</p>

<p>כֻּלָנוּ צְרִיכִים! אַךְ אֲגֻדָּה אֶחָת.
<br></p>
</blockquote>

<p>זקן ראשון</p>

<blockquote>
<p>כְּבָר הָיָה מַעֲשֶׂה: בְּלֹעַ הָאֲרִי</p>

<p>קוֹרֵא מִצְרִי טִפֵּשׁ הִכְנִיס רֹאשׁוֹ.
<br></p>
</blockquote>

<p>זקן שני</p>

<blockquote>
<p>כֵּן, בַּמֶּה דְּבָרִים שָׁם אֲמוּרִים, בְּקוֹרֵא&#8230;
<br></p>
</blockquote>

<p>יהודי שישי</p>

<blockquote>
<p>רְאִיתֶם הָאֲרִי!
<br></p>
</blockquote>

<p>אחד הצעירים</p>

<blockquote>
<p>עוֹד יָבוֹא יוֹם&#8230;
<br></p>
</blockquote>

<p>צעיר שני</p>

<blockquote>
<p>גַּם קָרוֹב הוּא&#8230;
<br></p>
</blockquote>

<p>זקנה</p>

<blockquote>
<p>אַל תִּפְתַּח פֶּה לַשָּׂטָן.
<br></p>
</blockquote>

<p>אחד היהודים</p>

<blockquote>
<p>שָׁמַעְתִּי אומְרִים: בְּאוּשָׁא, בִּשְׁפַרְעָם&#8230;
<br></p>
</blockquote>

<p>יהודי שני</p>

<blockquote>
<p>בְּלוֹד, בְּיַבְנֶה בְּגִמְזו וּבִתְקוֹעַ&#8230;<a href="#fn:6" id="fnref:6" title="see footnote" class="footnote"><sup>6</sup></a>
<br></p>
</blockquote>

<p>אחד הזקנים</p>

<blockquote>
<p>מֶה הָיָה בְלוֹד?
<br></p>
</blockquote>

<p>אשה</p>

<blockquote>
<p>מֶה הָיָה שָׁם?
<br></p>
</blockquote>

<p>[נכנסים חיילים רומאים]
<br></p>

<p>ראש המשמר</p>

<blockquote>
<p>מַה-קּוֹל הַצְּוָחָה? אִישׁ לְבֵיתוֹ, יְהוּדִים!</p>

<p>הִזְדָּרְזוּ, תֵּכֶף וּמִיָּד!
<br>
[העם ממהר ומתפזר]
<br>
הוֹי, הוֹי, הוֹי!</p>

<p>בְּזוּיֵי עָם! כְּקוֹרְאִים מַמָּשׁ! גַּר-גַּר-גַּר&#8230;</p>

<p>עַל מָה נִדְבָּרִים הֵם?
<br></p>
</blockquote>

<p>אחד החיילים</p>

<blockquote>
<p>בְּאַקְטֵסִיפוֹן</p>

<p>גַּם כֵּן; אֵין אִישׁ בַּמַּחֲנֶה מֵבִין כְּלוּם.
<br></p>
</blockquote>

<p>חייל שני</p>

<blockquote>
<p>אֵין שָׁלוֹם! שׁוּב, שָׁמַעְתִּי, אוֹמְרִים: הֵם</p>

<p>מִתְגּוֹדְדִים גְּדוּדִים בַּמִּנְהָרוֹת סָבִיב,</p>

<p>מִתְנַפְּלִים עַל חֲיָלוֹת עוֹבְרִים.
<br></p>
</blockquote>

<p>חייל שלישי</p>

<blockquote>
<p>אָכֵן,</p>

<p>מִטּוּרְנוּסְרוּפוּס צִיר שָׁלוּחַ אֶמֶשׁ</p>

<p>בָּא, הֵבִיא מִכְתָּב אֶל הקֶּנְטוּרְיוֹן</p>

<p>לְהַחֲזִיק מִשְׁמָר.
<br></p>
</blockquote>

<p>חייל רביעי</p>

<blockquote>
<p>אוֹמְרִים: גַּם בַּגָּלִיל.
<br></p>
</blockquote>

<p>חייל חמישי</p>

<blockquote>
<p>וְגַם בְּשֹׁמְרוֹן, שָׁם חֲבוּרוֹת קְטַנּוֹת,</p>

<p>בִּמְעָרוֹת הָרִים הֵן נֶחְבָּאוֹת.
<br></p>
</blockquote>

<p>חייל שני</p>

<blockquote>
<p>וְגַם</p>

<p>בְּסוּרְיָה אוֹמְרִים, נִרְאוּ אוֹתוֹת מֶרֶד</p>

<p>וּשְׁאָר פְּרוֹבִינְצְיוֹת-הַמִּזְרָח גַּם כֵּן<a href="#fn:7" id="fnref:7" title="see footnote" class="footnote"><sup>7</sup></a>
<br></p>
</blockquote>

<p>חייל שלישי</p>

<blockquote>
<p>יִמַּח שְׁמָם שֶׁל בַּרְבָּרִים! כְּבָר אֲנִי</p>

<p>אָמַרְתִּי: דַּי לִי, אָשׁוּב בַּיְתָה לְאַרְצִי,</p>

<p>כֵּן, אֶל הַמְּנוּחָה וְאֶל הַנַּחֲלָה.
<br></p>
</blockquote>

<p>ראש המשמר</p>

<blockquote>
<p>וְאֶל</p>

<p>הַזְּקֵנָה, הֵן?ֹ
<br></p>
</blockquote>

<p>חייל שלישי</p>

<blockquote>
<p>הֲלֹא אִם כָּךְ– הֲלא</p>

<p>לֹא יַרְשׁוּ גַם לַזְּקֵנִים לָשׁוּב בָּיְתָה?
<br></p>
</blockquote>

<p>ראש המשמר</p>

<blockquote>
<p>לֹא, לֹא יִתֵּנוּ&#8230;
<br></p>
</blockquote>

<p>חייל שלישי</p>

<blockquote>
<p>תִּפַּח רוּחָם!
<br></p>
</blockquote>

<p>ראש המשמר</p>

<blockquote>
<p>נֵלֵכָה!
<br></p>
</blockquote>

<p>[ הולכים ]</p>

<h3 id="מעמדשני">מעמד שני</h3>

<p>כרמי עין גדי, גבעה לא גבוהה</p>

<p>נכנסות בתולות, כנופיות כנופיות, מהן לבושות יפה עם תכשיטים, מהן במלבושי כפר, רועות, שומרוניות ]</p>

<br>

<p>כנופיה ראשונה</p>

<blockquote>
<p>אֲנַחְנוּ הַרִאשׁוֹנוׁת – רֵיק הַגָבַע!
<br></p>
</blockquote>

<p>כנופיה שנייה</p>

<blockquote>
<p>אֲבָל אֵחַרְנוּ! כֵּן!
<br></p>
</blockquote>

<p>כנופיה שלישית</p>

<blockquote>
<p>גַּם אָנוּ פֹה.
<br></p>
</blockquote>

<p>כנופיה רביעית:    [ מתפזרות. צחוק, פטפוטים, שירים, אחרי-כן דממה.</p>

<p>הבתולות מתבוננות זו בזו ]</p>

<blockquote>
<p>שָׁלוֹם רַעֲיוֹתָי!
<br></p>
</blockquote>

<p>כולן</p>

<blockquote>
<p>שָׁלוֹם! שָׁלוֹם!
<br></p>
</blockquote>

<p>אחת</p>

<blockquote>
<p>יוֹנָתִי, תְּנִי לִי מַרְגָּלִיּוֹת.
<br></p>
</blockquote>

<p>שניה</p>

<blockquote>
<p>אֲחוֹתִי, תְּנִי לִי שַׂהֲרוֹן.
<br></p>
</blockquote>

<p>שלישית</p>

<blockquote>
<p>הֲתִתְּנִי לִי אֶת תַּכְשִׁיטָיִךְ?
<br></p>
</blockquote>

<p>רביעית</p>

<blockquote>
<p>יָפָתִי, אָנָּא אוֹתָהּ עִיר&#8230;
<br></p>
</blockquote>

<p>חמישית</p>

<blockquote>
<p>מִי רוֹצָה שָׁבִיס?
<br></p>
</blockquote>

<p>שישית</p>

<blockquote>
<p>בָּתֵּי נָפֶשׁ!
<br></p>
</blockquote>

<p>שביעית</p>

<blockquote>
<p>מִי תִתֵּן תַּחַת פְּתִיגִיל חָח?
<br></p>
</blockquote>

<p>שמינית</p>

<blockquote>
<p>הֲיֵשׁ כָּאן רוֹצָה בְּאֵזוֹר קִפְּרוֹס?
<br></p>
</blockquote>

<p>תשיעית</p>

<blockquote>
<p>אֲנִי, אֲנִי!
<br></p>
</blockquote>

<p>שמינית</p>

<blockquote>
<p>הֲרֵיהוּ לָךְ.
<br></p>
</blockquote>

<p>עשירית</p>

<blockquote>
<p>וְלִי מִטְפַּחְתֵּךְ! לִי מִטְפַּחְתֵּךְ!
<br></p>
</blockquote>

<p>אחת-עשרה</p>

<blockquote>
<p>תִּלְבּשֶׁת רוֹעָה?
<br></p>
</blockquote>

<p>שתים-עשרה</p>

<blockquote>
<p>לִי, הֶאָח!</p>

<p>וְאַתְּ מָה, מַה תִּקְחִי אַתְּ תַּחְתֶּנָּה?
<br></p>
</blockquote>

<p>אחת-עשרה</p>

<blockquote>
<p>אֶת הַחֲגוֹרָה וְאֶת הַמְּעִיל.
<br></p>
</blockquote>

<p>שלישית</p>

<blockquote>
<p>אֲבָל יָפִיתִי בִּפְנִינָיִךְ!
<br></p>
</blockquote>

<p>שנייה</p>

<blockquote>
<p>מַה יָּאֶה לִי הַשַּׂהֲרוֹן!
<br></p>
</blockquote>

<p>אחת-עשרה</p>

<blockquote>
<p>מִי מִלֵּל לִי, כִּי כָךְ הוֹלְמֵנִי</p>

<p>זֶה שְׁבִיס הָרוֹעוֹת!
<br></p>
</blockquote>

<p>שלישית</p>

<blockquote>
<p>אוֹי! אוֹי! אוֹי!</p>

<p>מִי יֹּאמַר: לֹא בַת-שוֹעַ אָנִי?
<br></p>
</blockquote>

<p>בתולה לבושה כשומרונית</p>

<blockquote>
<p>כְּלוּם לֹא שֹׁמְרוֹנִית? אִמְרִי אָתְּ!
<br></p>
</blockquote>

<p>אחת-עשרה</p>

<blockquote>
<p>לֹא יָדַעְתִּי, הוֹי רַעְיוֹתָי!</p>

<p>כִּי כֹה לִי יָאֶה זֶה הַמְּעִיל!
<br></p>
</blockquote>

<p>בתולה בלבוש טבחה</p>

<blockquote>
<p>וְכִי כָך טַבָּחָה?
<br></p>
</blockquote>

<p>בתולה בלבוש כובסת</p>

<blockquote>
<p>וְכָךְ כּוֹבָסֶת?
<br></p>
</blockquote>

<p>קולות</p>

<blockquote>
<p>הַסֶּינָה, רִיבוֹת, נָא הַסֶּינָה!</p>

<p>הוֹי, בְּתוּלוֹת, הַס אַךְ הָס!</p>

<p>הֲלֹא הֵם בָּאִים! וְגַם מְנַגְּנִים!
<br></p>
</blockquote>

<p>ראשונה</p>

<blockquote>
<p>הֲלֹא הֵם בָּאִים!</p>

<p>הֵמָּה – הֵם!
<br></p>
</blockquote>

<p>שנייה</p>

<blockquote>
<p>אֲבָל יָרֵאתִי&#8230;
<br></p>
</blockquote>

<p>שלישית</p>

<blockquote>
<p>וּמַה תֵּחָתִּי?
<br></p>
</blockquote>

<p>שנייה</p>

<blockquote>
<p>וּכְלוּם יָדָעְתִּי? אוֹי, אָנוּסָה!
<br></p>
</blockquote>

<h3 id="מעמדשלישי">מעמד שלישי</h3>

<p>[ נכנסים בחורים, לפניהם מנגנים. הבוחרים אוחזים זה בזה.  הבתולות נרתעות אל הגבעה צפופות זו לזו. הבחורים רוקדים סביב לגבעה ]</p>

<br>

<p>הבחורים</p>

<blockquote>
<p>הִנֵּה הֵן, הִנֵּה הֵן</p>

<p>בְּנוֹת-הַחֵן בִּיהוּדָה!</p>

<p>הִנֵּה הֵן, הִנֵּה הֵן</p>

<p>בְּנוֹת-הַחֵן בִּיהוּדָה!</p>

<p>שָׁלוֹם רָב! שָׁלוֹם רָב!</p>

<p>שָׁלוֹם עַד בְּלִי דָי!
<br></p>
</blockquote>

<p>הבתולות</p>

<blockquote>
<p>אֱלֹהִים יְבָרְכְכֶם, הַבַּחוּרִים!
<br></p>
</blockquote>

<p>הבחורים</p>

<blockquote>
<p>עֱנוּ כֶרֶם, עֱנוּ לוֹ,</p>

<p>כֶּרֶם עֵין-גֶּדִי עִם שָׁמֶשׁ:</p>

<p>גַּן עִזְּקוּהוּ שָׂרִים,</p>

<p>סִקְּלוּהוּ נְדִיבֵי עָם;</p>

<p>בְּקֶרֶן בֶּן-שֶׁמֶן נְטָעוּהוּ שׂוֹרֵק:</p>

<p>עֵת הַזָּמִיר עָבָרָה,</p>

<p>הַקַּיִץ חָלַף הָלַךְ לוֹ,</p>

<p>וְגַפְנֵנוּ מְסֻבֶּלֶת,</p>

<p>רַבּו זַלְזַלֶּיהָ,</p>

<p>פֹּארוֹתֶיהָ אָרָכוּ:</p>

<p>הֶאֱרִיכָה שָׂרִיגִים,</p>

<p>שְׁלוּחוֹתֶיהָ נִטְּשׁוּ עָבְרוּ תֶלֶם,</p>

<p>בִּסְעַפּוֹתֶיהָ אַשְׁכְּלוֹת תִּפְאֶרֶת,</p>

<p>תָּשׁוּחַ מִכֹּבֶד אַשְׁכֹּלוֹת:</p>

<p>עֲנָבֵימוֹ שִׁכּוֹרִים מִיַּיִן,</p>

<p>סְמָרַגְדִּים אֶלֶקְטְרוֹן וָלָשֶׁם:</p>

<p>עֲלוּ רֵעִים, בּואוּ בוֹצְרִים:</p>

<p>אֲחוֹתֵנוּ גֶּפֶן חֶמֶד,</p>

<p>רְוַת-שֶׁמֶשׁ וְטַלְלֵי-לָיְלָה;</p>

<p>עֲסִיסִיָּה מְלֵאַת חַרְצַנִּים</p>

<p>בְּבִכּוּרֵי עֲנָבָיִךְ:</p>

<p>וִיהִי שַׁעֲרֵךְ כַּצַּמֶּרֶת,</p>

<p>אֲשֶׁר בְּצִלָּה תֶּאֱרֹבְנָה עֵינָיִךְ;</p>

<p>וְשָׁדַיִךְ כְּאַשְׁכְּלוֹת גֶּפֶן</p>

<p>מְתוּחִים מֵעֹצֶר תִּירוֹשׁ:</p>

<p>בּוֹאוּ דוֹדִים וְנֶחֱזֶה בַגֶּפֶן</p>

<p>בּוֹצְרִים עִם סַל וְסַלְסִלָּה:
<br></p>
</blockquote>

<p>הבתולות, כנופיה ראשונה</p>

<blockquote>
<p>בָּחוּר, תֵּן עֵינֶיךָ בַיֹּפִי, בַּנּוֹי!</p>

<p>שֶקֶר הַכֶּסֶף וְהֶבֶל הַהוֹן</p>

<p>נְאוֹת עֵינַיִם – בִּנְיַן עֲדֵי-עַד.</p>

<p>אַרְבֶּה לַגֹּרֶן וְעָש יֹאכַל בַּד,</p>

<p>נְאוֹת עֵינַיִם – בִּנְיַן עֲדֵי-עַד.
<br></p>
</blockquote>

<p>כנופיה שנייה</p>

<blockquote>
<p>בָּחוּר, תֵּן עֵינֶיךָ בַּמִּשְׁפָּחָה!</p>

<p>שֶׁקֶר הַיֹּפִי וְהֶבֶל הַחֵן,</p>

<p>אֵשֶׁת הַחַיִל תִּבֶן בִּנְין-עַד,</p>

<p>לֹֹא תִירָא מִכָּפָן, לֹֹא תֵחַת מִשְּׁמָד,</p>

<p>אֵשֶׁת הַחַיִל תִּבֶן-בִּנְיַן-עַד.
<br></p>
</blockquote>

<p>[הבוחרים עושים שורה כנגד שורת הבתולות. אלה מתקדמים, ואלו נרתעות; יש שאלו מתקדמות, והבחורים נרתעים. אחרי-כן יכרכרו גם אלה גם אלה, אלה פונים לשמאל, ואלה לימין, ולהיפך. אחרי-כן יוצאים שני המחנות, סובבים כלפי עבר אחד, הולכים וממהרים בריקוד. בחור אוחז ביד בתולה, זוג זוג פורש לצדדין ופונים אל הכרם מתוך השורות]</p>

<br>

<p>בתולות</p>

<blockquote>
<p>עֲלֵה! עֲלֵה!
<br></p>
</blockquote>

<p>בחורים</p>

<blockquote>
<p>עֲלִי! עֲלִי,</p>

<p>רַעְיָתִי!
<br></p>
</blockquote>

<p>בתולות</p>

<blockquote>
<p>בָּחוּר שֶׁלִּי!
<br></p>
</blockquote>

<p>[כל הזוגות נעלמים]</p>

<br>

<h3 id="מעמדרביעי">מעמד רביעי</h3>

<p>מנגן אחד</p>

<blockquote>
<p>חֲדַל מִשְּׁרֹק! פָּרָחוּ.
<br></p>
</blockquote>

<p>מנגן שני</p>

<blockquote>
<p>נַרְגִּיעַ קְצָת.
<br></p>
</blockquote>

<p>מנגן ראשון</p>

<blockquote>
<p>בְּדֹק בַּסַּלְסִלּוֹת וּבַצַּפַּחַת, אֶחָא. הַיַּיִן פֹּה!</p>

<p>הַיּוֹם יִרְבּוּ הַדּוֹרְכִים בְּגַת, וְיֵז תִּירוֹשָׁן</p>

<p>עַל כָּתְנוֹתֵיהֶן, נַפְשִׁי תִּבְחַר בְּאוֹתוֹ שֶׁכָּאן</p>

<p>מִן הַמּוּכָן.
<br></p>
</blockquote>

<p>מנגן שלישי</p>

<blockquote>
<p>מֵאֵין שִׁנַּיִם וּבַחֹסֶר – הַגֶּפֶן בֹּסֶר.
<br></p>
</blockquote>

<p>מנגן שני</p>

<blockquote>
<p>חַצְבֵי לְנַהֲרָא, כַּגְנֵי לְיָא?
<br></p>
</blockquote>

<p>מנגן ראשון</p>

<blockquote>
<p>מוּם שֶׁבְּךָ אַל תֹּאמַר לַחֲבֵרֶיךָ.</p>

<p>נִסְתַּלְּקָה הַמַּלְכָּה – וּמָלַךְ אַל-קוּם!</p>

<p>בָּתַר חָלָב אָזַל קוּם.</p>

<p>בּוֹרֵא פְּרִי הַגָּפֶן!
<br></p>
</blockquote>

<p>(שותה)
<br></p>

<p>מנגן שני</p>

<blockquote>
<p>לָאו בְּרָכָה לְבַטָּלָה.
<br></p>
</blockquote>

<p>מנגן ראשון</p>

<blockquote>
<p>חַס וְחָלִילָה.
<br></p>
</blockquote>

<p>מנגן שלישי</p>

<blockquote>
<p>חֲבִיבָה בְרָכָה זוֹ גַם עָלַי, מְזֹג, אֶחָא!
<br></p>
</blockquote>

<p>[מוזג ושותה שוב]
<br></p>

<p>מנגן ראשון</p>

<blockquote>
<p>מְקֻבְּלַנִי מִבֵּית אָבִי: הַמִּתְפַּלֵּל עַל חֲבֵרוֹ</p>

<p>נַעֲנֶה תְחִלָּה.
<br></p>
</blockquote>

<p>מנגן שני</p>

<blockquote>
<p>אֲנִי עֵד רְאִיָּה.
<br></p>
</blockquote>

<p>[בולם שותים]
<br></p>

<p>מנגן שלישי
 [פושט כנגד הראשון כוסו]</p>

<blockquote>
<p>בֶּן-בַּקְבּוּק אוֹמֵר: הֲפָךְ בָּהּ וַהֲפָךְ בָּהּ;</p>

<p>דָּבָר אַַחֵר: הֲפָךְ בָּהּ – אַחַת, וַהֲפָךְ בָּהּ –</p>

<p>שְׁתַּיִם; דְּכֹלָּא בָהּ – שָׁלֹשׁ.
<br></p>
</blockquote>

<p>מנגן שני</p>

<blockquote>
<p>גַּם לִי בָזִיךְ.
<br></p>
</blockquote>

<p>מנגן ראשון</p>

<blockquote>
<p>פְּסֹק פְּסוּקֶךָ.
<br></p>
</blockquote>

<p>מנגן שני</p>

<blockquote>
<p>שָׁלֹשׁ פְּעָמִים יֵרָאֶה כָל זְכוּרֶךָ.
<br></p>
</blockquote>

<p>מנגן ראשון</p>

<blockquote>
<p>כַּפְתּוֹר וָפָרַח! וְאַתָּה – שָׁלשׁ שָׁנִינוּ! –</p>

<p>וּרְבִיעִית אַתָּה רוֹצֶה?
<br></p>
</blockquote>

<p>מנגן שלישי</p>

<blockquote>
<p>שׁאֲנִי כוֹס, שֶׁהִיא נְקֵבָה, דִּכְתִיב: אַרְבַּע אִמָּהוֹת.
<br></p>
</blockquote>

<p>מנגן ראשון</p>

<blockquote>
<p>הֵא לָךְ.</p>
</blockquote>

<br>

<h3 id="מעמדחמישי">מעמד חמישי</h3>

<p>[הבתולות והבחורים שבים זוגות זוגות, אוכלים ושותים. נכנסים המנגנים, אחר-כך – רומאים]</p>

<br>

<p>הבתולות</p>

<blockquote>
<p>רוֹמָאִים! רוֹמָאִים!
<br></p>
</blockquote>

<p>אחד החיילים</p>

<blockquote>
<p>אַה, הִנֵּה הִנָּן.
<br></p>
</blockquote>

<p>חייל שני</p>

<blockquote>
<p>בַּחוּרוֹת נָאוֹת, חֵי הַכָּלֶב.
<br></p>
</blockquote>

<p>חייל שלישי</p>

<blockquote>
<p>תַּרְנְגֹלוֹתַי שֶׁלִּי!
<br></p>
</blockquote>

<p>חייל רביעי</p>

<blockquote>
<p>וּפִרְחֵי תַרְנְגוֹלִים: קוּ-קוּרֵי-קָא!
<br></p>
</blockquote>

<p>אחד הבחורים</p>

<blockquote>
<p>מַה לָּכֶם פֹּה? מָה אַתֶּם רוֹצִים?
<br></p>
</blockquote>

<p>חייל ראשון</p>

<blockquote>
<p>אֶת אֲשֶׁר כֻּלְּכֶם רוֹצִים&#8230; מִבַּחוּרָה.
<br></p>
</blockquote>

<p>הבחור</p>

<blockquote>
<p>כַּלֶּךְ-לְךָ מִכָּאן! לֶךְ לְךָ אֶל הַקְּסַרְקְטִין!
<br></p>
</blockquote>

<p>חייל שני</p>

<blockquote>
<p>מִתְיָרֵא אַתָּה, שֶׁמָּא לֹא יִמְצָא לָךְ?</p>

<p>חֲמִשָּׁה נַחְנוּ – דַּי לָנוּ בְּחָמֵשׁ.
<br></p>
</blockquote>

<p>הבחור</p>

<blockquote>
<p>רוֹמָאִי, כַּלֶּךְ-לְךָ מִכָּאן!
<br></p>
</blockquote>

<p>חייל ראשון</p>

<blockquote>
<p>וְאִם אָיִן?
<br></p>
</blockquote>

<p>שמעון</p>

<blockquote>
<p>כַּלֶּךְ-לְךָ מִכָּאן!
<br></p>
</blockquote>

<p>[יוצא ומתקרב אליו]
<br></p>

<p>חייל חמישי</p>

<blockquote>
<p>הֵם רַבִּים פֹּה.
<br></p>
</blockquote>

<p>חייל ראשון</p>

<blockquote>
<p>כְּלוּם דָּבְקָה חַרְבְּךָ לִנְדָנָהּ?
<br></p>
</blockquote>

<p>בחור ראשון     [אל שמעון]</p>

<blockquote>
<p>שִׁמְעוֹן, חֲדַל: שִׁכּוֹרִים הֵם.
<br></p>
</blockquote>

<p>חייל שני</p>

<blockquote>
<p>הֲיָא, הַבָּחוּר, סֹב!
<br></p>
</blockquote>

<p>[שמעון יוצא מתוך השורה, שם ידו בחיקו]
<br></p>

<p>שמעון</p>

<blockquote>
<p>נֹכַח אֱלֹֹהִים דַּרְכְּכֶם!
<br></p>
</blockquote>

<p>חייל ראשון</p>

<blockquote>
<p>יְהוּדִי חָצוּף, דֹּם! מָה אַתָּה מְחַפֵּשׂ?</p>

<p>צָפַנְתָּ פִּגְיוֹן? יוּסְטוּס, טֹל חֲנִיתִי!</p>

<p>הָבָה וְאֶבְדֹּק בְּחֵיקוֹֹשֶל הַלָּז.
<br></p>
</blockquote>

<p>[נותן חניתו לרעו ומתקרב אל שמעון]
<br></p>

<p>חייל שני</p>

<blockquote>
<p>גַּם אֲנִי אֶבְדֹּק – בְּחֵיק השְּׁחַרְחֶרֶת.
<br></p>
</blockquote>

<p>[ניגש אל בתולה]
<br></p>

<p>הבתולה</p>

<blockquote>
<p>אוֹי, אֲבוֹי, הַצִּילוּ!
<br></p>
</blockquote>

<p>[רצה, והוא אחריה. שמעון מכה את הרומאי באגרופו, וזה נופל. יתר הבחורים מתנפלים על החיילים והורגים אותם. הבתולות והמנגנים נסים. הבחורים נבוכים, עומדים מבלי לדעת מה לעשות]
<br></p>

<p>שמעון</p>

<blockquote>
<p>אֶת הַחֲלָלִים פַשְׁטוּ, הָסֵר מֵעֲלֵיהֶם</p>

<p>כָּל כְּלֵי מִלְחָמָה. יְדִידַי, עוֹד הָעֶרֶב</p>

<p>וְעוֹף הַשָּׁמַיִם יוֹלִיךְ אֶת הַקּוֹל</p>

<p>לְמַצַּב רוֹמִים אֲשֶׁר בְּעֵין-גֶּדִי,</p>

<p>וּבָאוּ לִתְפֹּס אֶת כָּל בַּחוּרֶיהָ.</p>

<p>אֵין לָנוּ אֶלָּא לְהִמָּלֵט עַל נַפְשֵׁנוּ,</p>

<p>וּבְרֵרָה אֵין לָכֶם: הִמָּלְטוּ הֶרָה.</p>

<p>שְׁאוּ הַיַּיִן וְאֶת כָּל הַמַּכֹּלֶת.</p>

<p>לֹא רַב הוּא: אַךְ לְאֵיזֶה יָמִים דַּיּו,</p>

<p>וְאָז נִרְאֶה, מֶה עָלֵינוּ לַעֲשׁוֹת.
<br></p>
</blockquote>

<p>[הבחורים פורקים את כלי הנשק מעל החיילים ויוצאים]</p>

<h2 id="עלילהשנייה">עלילה שנייה</h2>

<h3 id="מעמדראשון">מעמד ראשון</h3>

<p>בית רבי עקיבא</p>

<p>[רחל אשת רבי עקיבא, רבי יהושע הגרסי, רבי יוסי בן קסמא, רבי יוחנן בן-תורתא, פפוס בן-יהודה ועוד חכמים]</p>

<br>

<p>רחל [אל רבי יוחנן]</p>

<blockquote>
<p>כְּאֶל אַחַת קָאקִי חִוְרֵי מְדַבֵּר רַבִּי,</p>

<p>כְּאֶל אַחַת שֶׁבָּעָם. – וְלוּ גַם כָּךְ, הֲלֹא</p>

<p>עִם שִׁלְהֵי קַיץ, כַּאֲשֶר תִּבְשַׁל קָמָה,</p>

<p>וְהַדָּגָן גִּבְעוֹל, תַּעַל גַּם דְּגָנִיָּה,</p>

<p>כִּי יַרְכִּין רֹאשׁו זֶה וִיסַמֵּר שְׂפָמָיו,</p>

<p>עֵין תְּכֶלְתָּה תִּפְתַּח רַכָּה וַחֲרֵדָה.</p>

<p>וּבְעֵת הֲרַת הַדָּם וּלְאוֹתוֹת קֶטֶל,</p>

<p>שְׁעַת חֵרוּם, גְּבָרִים יְנוֹפְפוּ חֲנִית,</p>

<p>גַּם לֵב הָאִשָּׁה גָּמֵל רוּחָה יֶאֱמָץ.</p>

<p>גַּם הִיא בַת לַמּוֹלֶדֶת, אֶזְרַח אַרְצָהּ;</p>

<p>לָאו תָּמִיד קַרְקַע עוֹלָם הִיא, לָאו תָּמִיד.</p>

<p>וְאוֹמְרִים אַתֶּם: גֶּבֶר יוֹרֵד שָׁעְרָה;</p>

<p>וְאוֹתוֹ גֶבֶר מִי? – אָבִינוּ הוּא.</p>

<p>אִישֵׁנוּ הוּא, הוּא בְנֵנוּ, לָנוּ אָח.</p>

<p>מָה אִשָּׁה? אֱלֹהִים בְּרָאָנו כָךְ,</p>

<p>אִי-אֶפְשָׁר לוֹ לָעוֹלָם בְּלִי אִשָּׁה.
<br></p>
</blockquote>

<p>רבי יוחנן</p>

<blockquote>
<p>לֹא מִשּׁוּם זֶה, בַּת כַּלְבָּא-שָׂבוּע,ַ</p>

<p>וְלֹא מִהְיוֹתֵךְ אִשָה כָּךְ הִרְבֵּיתִי</p>

<p>לְדַבֵּר עַל הַדָּם: הַדָּם, הַדָּם!</p>

<p>מִסָּבִיב נַהֲרוֹת נַחֲלֵי דָמִים</p>

<p>בְּנַהֲרוֹת נַחֲלֵי דִמְעָה נָגְעוּ,</p>

<p>וְטוֹבְעִים בָּם הַצַּדִּיק וְהָרָשָׁע.</p>

<p>הֲשׁׂוֶה חֹפֶש בְּנֶזֶק כָּל הַדָּם?</p>

<p>הַאִם לַצֶּדֶק אָדָם גַּם יַרְשִׁיעַ?</p>

<p>וְחָמָס יַעֲרֹץ עשֶׁק, וּבִזְרוֹעַ</p>

<p>תָּרֹעַ חֶזְקַת יַד אַנָּס, וְשַׂחָה חַמְסָן?</p>

<p>הוֹי שִׁמְעִי, בַּת, הֲלֹא שָׁנִינוּ לֵאמֹר:</p>

<p>לְפִיכָךְ נִבְרָא גַם הָאָדָם יְחִידִי,</p>

<p>לְלַמֵּד, שֶׁכָּל הַמְאַבֵּד נֶפֶשׁ אַחַת</p>

<p>מַעֲלֶה עָלָיו הַכָּתוּב, כְּאִלּוּ</p>

<p>אִבֵּד עוֹלָם מָלֵא; וְכָל הַמְקַיֵּם</p>

<p>גַּם נֶפֶשׁ אַחַת– אַחַת – מַעֲלֶה עָלָיו</p>

<p>הַכָּתוּב, כְּאִלּוּ קִיֵּם עוֹלָם מָלֵא.
<br></p>
</blockquote>

<p>רחל</p>

<blockquote>
<p>וְכִי לֹא נֶפֶשׁ אַחַת מִיִּשְׂרָאֵל</p>

<p>שָׁנִינוּ רַבִּי?
<br></p>
</blockquote>

<p>רבי יוחנן</p>

<blockquote>
<p>כֵּן שָׁנִינוּ, אַךְ</p>

<p>לֹא כֵן לְהַגִּיד הָיָה צָרִיךְ, בִּתִּי,</p>

<p>עַד שֶׁהַדָּם בָּעוֹרְקִים וּבַוְּרִידִים,</p>

<p>דַּם רוֹמִים הוּא, דַּם כּוּתִים, דַּם יְהוּדִים;</p>

<p>אַךְ כֵּיוָן שֶׁהִתְפָּרֵץ חוּצָה, כֵּיוָן</p>

<p>שֶׁחָרַג מִמַּסְגְּרוֹתָיו וְרָאָה אוֹר,</p>

<p>דַּם קֹדֶשׁ הוּא הַדָּם עַל הַכַּפֹּרֶת.
<br></p>
</blockquote>

<p>רחל</p>

<blockquote>
<p>בַּדָּם תִּבָּנֶה וּבַבַּרְזֶל אָרֶץ,</p>

<p>וּמֶלֶט הָאַרְגָּמָן לְבִנְיַן-עַד.
<br></p>
</blockquote>

<p>רבי יוחנן</p>

<blockquote>
<p>בְּבַרְזֶל יִבֶן צְרִיפוֹ אִכָּר, בְּדָם</p>

<p>יַצִיבוּ דַלְתוֹת אַרְמְנוֹתֵיהֶם מְלָכִים,</p>

<p>מִזְבַּח אֲדֹנָי לֹא יוּנַף עָלָיו בַּרְזֶל,</p>

<p>הַשּׁוֹפֵךְ דָּמִים אַרְצָה הוּא לֹא יִבֶן</p>

<p>בֵּית זְבוּל לְאֱלֹהִים לָעַד.
<br></p>
</blockquote>

<p>רחל</p>

<blockquote>
<p>אֵין יֵשׁ</p>

<p>בְּיָדֵינוּ שָׁמִיר, רַבִּי. וְאֵיכָה נִבְנֶה?</p>

<p>עַד שֶׁהַדָּם בָּאָרֶץ וְהַבַּרְזֶל,</p>

<p>בְּבַרְזֶל נִבְנֶה אַךְ בְּדָם נְמַלֵּט.</p>

<p>עַל שְׁלשָׁה דְבָרִים כָּל הָעוֹלָם עוֹמֵד:</p>

<p>עַל בַּרְזֶל, וְעַל בַּרְזֶל, וְעַל בַּרְזֶל.</p>

<p>חֹק וּמִשְׁמַעַת – כַּבְלֵי בַרְזֶל הֵמָּה,</p>

<p>וְלַהַט חֶרֶב-בַּרְזֶל לְצַוַּאר מוֹרֵד,</p>

<p>וּבַרְזֶל כְּלֵי עֲבוֹדָה – וְזוֹ כָל הַמְּדִינָה.</p>

<p>עַד שֶׁהִצְמִיחוּ כִלְיוֹת-אֶרֶץ בַּרְזֶל,</p>

<p>וְלֹֹא גְלוּסְקָאוֹת וְלֹא כְלֵי-מִילַת,</p>

<p>זוֹ תּוֹרַת כָּל הַמְּדִינָה.
<br></p>
</blockquote>

<p>רבי יוחנן</p>

<blockquote>
<p>כְּלוֹמַר עַבְדוּת!</p>

<p>בֵּין עַבְדוּת וּבֵין עַבְדוּת מָה? – לֹא כְלוּם!
<br></p>
</blockquote>

<p>רחל</p>

<blockquote>
<p>יֵשׁ עֶבֶד&#8230;
<br></p>
</blockquote>

<p>רבי יוחנן</p>

<blockquote>
<p>לְעֶבֶד!
<br></p>
</blockquote>

<p>רחל</p>

<blockquote>
<p>וְעֶבֶד&#8230;
<br></p>
</blockquote>

<p>רבי יוחנן</p>

<blockquote>
<p>לַעֲבָדִים!</p>

<p>יְרַחֲמוּ מִן הַשָּּׁמָים!
<br></p>
</blockquote>

<p>רחל</p>

<blockquote>
<p>רַבִּי!</p>

<p>אֲנִי&#8230; אֲנִי בְדִבְרֵי טַעַם, וְאַתָּה</p>

<p>בְרַחֲמִים מִן הַשָּׁמָים. כֵּן תִכּוֹנֵן</p>

<p>מְדִינָה, שְמַע: &quot;וַנִּלְכֹּד אֶת כָּל עָרָיו</p>

<p>בָּעֵת הַהִיא וַנַּחֲרֵם אֶת כָּל עִיר מְתִם</p>

<p>וְהַנָּשִׁים וְהַטָּף: לֹא הִשְׁאַרְנוּ שָׂרִיד&quot;.</p>

<p>אֶת כָּל הָאָדָם הִכּוּ לְפִי חָרֶב</p>

<p>עֲדֵי הַשְׁמִידָם אוֹתָם, לֹֹא הִשְׁאִירוּ</p>

<p>כָּל נְשָׁמָה. כַּאֲשֶׁר צִוָּה אֲדֹנָי אֶת</p>

<p>משֶׁה עַבְדּוֹ, כֵּן צִוָּה משֶׁה אֶת</p>

<p>יְהושֻׁעַ, וְכֵן עָשָׂה. רַבִּי שָׁכַח</p>

<p>אֶת אֲדֹנָי הַמְצַוֶּה כֵן.
<br></p>
</blockquote>

<p>רבי יוחנן</p>

<blockquote>
<p>לֹא! לֹא</p>

<p>שָׁכַחְתִּי – אֲדֹנָי שְׁכֵחָנִי; אַךְ</p>

<p>רַבִּי עֲקִיבָא עוֹד אֵינֶנּוּ– יָבוֹא?
<br></p>
</blockquote>

<p>רחל</p>

<blockquote>
<p>חַכֵּה כִמְעַט, כִּי יָבוֹא,
<br></p>
</blockquote>

<p>[דופקים על הדלת]
<br></p>

<blockquote>
<p>וְאוּלַי בָּא.
<br>
[נכנס רבי עקיבא]</p>
</blockquote>

<p>רבי עקיבא     [משתחווה]</p>

<blockquote>
<p>שָׁלוֹם עֲלֵיכֶם, שָׁלוֹם עֲלֵיכֶם!</p>

<p>שָׁלוֹם, שָׁלוֹם עָלֶיךָ, רַבּי שָׁלוֹם!
<br></p>
</blockquote>

<p>כולם</p>

<blockquote>
<p>שָׁלוֹם עָלֶיךָ, רַבִּי וּמוֹרִי! – שָׁלוֹם עָלֶיךָ,</p>

<p>רַבִּי וּמוֹרִי!
<br></p>
</blockquote>

<p>רבי יוחנן</p>

<blockquote>
<p>זֶה כְבָר מְחַכִּים אָנוּ לְךָ, רַבִּי.
<br></p>
</blockquote>

<p>רבי עקיבא</p>

<blockquote>
<p>אֵחַרְתִּי לָבוֹא קְצָת, רַבּוֹתָי; קָצָר</p>

<p>הַיּוֹם וְהַמְּלָאכָה מְרֻבָּה.
<br>          [דממה]</p>
</blockquote>

<p>ר' יוסי בן קסמא</p>

<blockquote>
<p>רַבִּי, שְׁמַע נָא.</p>

<p>אֲנַחְנוּ שְׁלִיחֵי חַכְמֵי כָל יִשְׂרָאֵל.</p>

<p>עוֹף הַשָּׁמַיַם הוֹלִיךְ אֶת הַקּוֹל</p>

<p>מִבָּבֶל וּמֵאַסְיָה; כֻּלֵּי עָלְמָא</p>

<p>יוֹדֵעַ, לָמָּה נִכְנַס לְשָׁם עֲקִיבָא<a href="#fn:8" id="fnref:8" title="see footnote" class="footnote"><sup>8</sup></a>.</p>

<p>חֲכָמִים מַתְרִים בָּךְ: שְׁאֵרִית עַם</p>

<p>יִשְׂרָאֵל מְאַבֵּד אַתָּה בְיָדָיִם.</p>

<p>לֹא תַמּוּ עוֹד הַדוֹר, שֶׁרָאוּ עֵינָיו</p>

<p>אֶת טִיטוּס רָשָׁע וְאֶת אַסְפַּסְיָנוּס,</p>

<p>וְעוֹד טֶרֶם עָלְתָה אֲרוּכָה לְפִצְעֵי</p>

<p>נְצִיב, חַדְיָב וּנְהַרְדְּעָה,</p>

<p>וּמָה הוֹעִילוּ לָנוּ מוֹרְדֵי לוּב?</p>

<p>הֲלֹא כְאַחֲרִית לוּקַס קֵץ אַרְטֵימוֹן.</p>

<p>וְאִם לֹא בָצְרוּ בְקַפְרִיסִין אֶת כַּרְמֵיהֶם</p>

<p>מִדָּמָם שֶׁל יִשְׂרָאֵל שֶׁבַע שָׁנִים,</p>

<p>וּפַּפּוּס וְלוּלְיָנוּס לֹא נִתְחַיְּבו כְלָיָה?</p>

<p>וְאִם יַקִּיפוּ גָדֵר כַּרְמֵי לוֹדְקִיָּה</p>

<p>אַךְ מֵהֲרוּגֵי עַם יִשְׂרָאֵל, כְּלוּם</p>

<p>לֹא יִמּצֵא? כֵּן, חֲכָמִים מַתְרִים בָּךְ.</p>

<p>חֲזֹר בְּךָ, עֲקִיבָא!
<br></p>
</blockquote>

<p>[ר' עקיבא שותק]
<br></p>

<blockquote>
<p>שָׁמַע רַבִּי
דְבָרָי?
<br></p>
</blockquote>

<p>רבי עקיבא</p>

<blockquote>
<p>אֲנִי שׁוֹמֵעַ, רַבִּי
<br></p>
</blockquote>

<p>ר' יוסי בן קסמא</p>

<blockquote>
<p>רַבִּי, וְאִי אַתָּה</p>

<p>יוֹדֵעַ: אֻמָּה זוֹ מִן הַשָּׁמַיִם</p>

<p>מְסַיְּעִים לָהּ. לָהּ עַתָּה כָל הָאָרֶץ.
<br></p>
</blockquote>

<p>רבי עקיבא</p>

<blockquote>
<p>וְאַנְטִיּוֹכוֹס שְחִיק-עֲצָמוֹת כְּלוּם</p>

<p>לֹא מָשַׁל בְּכָל הָאָרֶץ, וּמָה אָמְרוּ</p>

<p>לוֹ כָל בֵּית מַתִּתְיָהוּ כֹּהֵן? מָה?
<br></p>
</blockquote>

<p>רבי יוחנן</p>

<blockquote>
<p>לֹֹא תָמִיד יִתְרחֲשׁוּ נִסִּים, רַבִּי.
<br></p>
</blockquote>

<p>רבי עקיבא</p>

<blockquote>
<p>נִסְתַּם חָזוֹן, וְאֵין בַּת-קוֹל נִפְרָצָה,</p>

<p>אֵין לִשְׁאֹל בֵּאלֹהִים וְנָבִיא אֵין</p>

<p>בָּאָרֶץ; בְּסֵתֶר שַׁדַּי יָלִין סוֹד</p>

<p>עֲתִידוֹת יָמִים בָּאִים וְתַעֲלֻמוֹתָם</p>

<p>וּנְצוּרוֹת יוֹם. לֹא שָׁאֲלוּ בָאֵל</p>

<p>וְאֵפוֹד לֹֹא הִגִּישׁוּ לַמַּכַּבִּי,</p>

<p>אַךְ רֹאשׁ בֵּית אָב וַחֲמִשָּׁה בָנִים לוֹ</p>

<p>הֵשִׁיבוּ הָעֲטָרָה לְיָשְׁנָה כְּקֶדֶם,</p>

<p>הֵם פָּרְקוּ בַרְזֶל-עֹל – וַיְהִי לְנֵס.
<br></p>
</blockquote>

<p>פפוס בן יהודה</p>

<blockquote>
<p>לֹא! נִגְדְּעָה קֶרֶן יַעֲקֹב, כֹּחוֹ תָשׁ,</p>

<p>לֹא לָנוּ לאֱסֹר קְרָב עִם מַלְכוּת רוֹמָא.</p>

<p>בֶּן-זַכַּאי רַבִּי יוֹחָנָן – הוּא בִקֵּש</p>

<p>אֶת יַבְנֶה וַחֲכָמֶיהָ, וְהֵם</p>

<p>הִצִּילוּ לָנוּ אֶת מְעַט הַפְּלֵיטָה –</p>

<p>וְאַתָּה מַקְהִיל קְהִלּוֹת וּבָרַבִּים.
<br></p>
</blockquote>

<p>רבי עקיבא</p>

<blockquote>
<p>הִגְדִּיל עֲשׂה רַבִּי יוֹחָנָן בֶּן-זַכַּאי</p>

<p>וּבִשְׁעָתוֹ מִלֵּט לָנוּ אֶת הַנֶּפֶשׁ.</p>

<p>הוֹי, בֶּן-יְהוּדָה, עַתָּה בִּימֵי שְׁמָד,</p>

<p>וּמַלְכוּת גָּזְרָה שֶׁלֹּא לַעֲסֹק עוֹד</p>

<p>בַּתּוֹרָה, נַעֲשֶׂה כְיוֹחָנָן בֶּן-זַכַּאי?</p>

<p>הוֹי, אַתָּה פַּפּוּס, שֶׁעָלֶיךָ אוֹמְרִים,</p>

<p>אַךְ חָכָם אַתָּה, אִי אַתָּה אַך טִפֵּשׁ.</p>

<p>לְךָ אֶמְשֹׁל מָשָׁל, לְמָה הַדָּבָר דּוֹמֶה –</p>

<p>לְשׁוּעָל אֲשֶׁר הָיָה מְהַלֵּךְ עַל</p>

<p>שְׂפַת נָהָר; רָאָה דָגִים, אֵיךְ שֶׁהָיוּ</p>

<p>שָׁם רָצִים לְכָאן וּלְכָאן, וְשָׁאל אוֹתָם,</p>

<p>מִפְּנֵי מָה הֵם בּוֹרְחִים. וְאָמְרוּ לוֹ:</p>

<p>מִפְּנֵי הָרְשָׁתוֹת וְהַמִּכְמָרוֹת. כָּךְ!</p>

<p>וְאָמַר לָמוֹ: רְצוֹנְכֶם, אֲשֶׁר תַּעֲלוּ</p>

<p>אֶל הַיַּבָּשָׁה, וְנָדוּר אָנוּ וְאַתֶּם</p>

<p>כְּדֶרֶך אֲשֶׁר גָּרו אֲבוֹתֵיכֶם</p>

<p>פֹּה עִם אֲבוֹתַי מִימוֹת עוֹלָם? עָנוּ:</p>

<p>הַאַתָּה הוּא, אֲשֶׁר עָלֶיךָ אוֹמְרִים,</p>

<p>שֶׁהַפִּקֵּחַ שֶׁבַּחַיּוֹת הוּא?</p>

<p>אַךְ אֵינְךָ אֶלָּא טִפֵּשׁ: מַה בִּמְקוֹם</p>

<p>זֹה חַיּוּתֵנוּ נִירָא לְנַפְשׁוֹתֵינוּ;</p>

<p>בִּמְקוֹם מִיתָתֵנוּ לֹא כָל שֶׁכֵּן?</p>

<p>ואַף אָנוּ כָךְ: בִּזְמַן שֶׁאָנוּ עוֹסְקִים</p>

<p>בַּתּוֹרָה כָּתוּב בָּה: כִּי הִיא חַיֶּיךָ</p>

<p>וְאֹֹרֶךְ יָמֶיךָ – וּמִתְיָרְאִים אָנוּ,</p>

<p>אִם אָנוּ פּוֹסְקִים – עַל אַחַת כַּמָּה וְכַמָּה.
<br></p>
</blockquote>

<p>פפוס בן יהודה</p>

<blockquote>
<p>נְכוֹנִים דִבְרֵי רַבִּי, מְאֹד נְכוֹנִים,</p>

<p>אֲנִי הטִּפֵּשׁ – יעֲנֶה עֲקִיבָא,</p>

<p>כְּלוּם גָּזְרָה מַלְכוּת עַל הַתּוֹרָה וְלֹא</p>

<p>בְּעֶטְיוֹ שֶׁל עֲקִיבָא? תּוֹרָה וְתוֹרָה לְרַבִּי;</p>

<p>שְׁנֵים עָשָׂר אֶלֶף זוּגוֹת לוֹ תַּלְמִידִים.</p>

<p>מִי יַבְחִין בֵּין מִתְכַּנְּסִים בְּבִקְעַת בֵּית-רִמּוּן</p>

<p>לְתַלְמִידֵי רַבִּי וְלִגְדוּדֵי שִׁמְעוֹן?</p>

<p>מַה בֵּין תַלְמִידֵי רַבִּי שֶׁבַּדָּרוֹם</p>

<p>וּלְמַחֲנֵה כָל גִּבּוֹרֵי בַר-דְּרוֹמָא<a href="#fn:9" id="fnref:9" title="see footnote" class="footnote"><sup>9</sup></a>?
<br></p>
</blockquote>

<p>[ר' עקיבא שותק]
<br>
אחד החכמים</p>

<blockquote>
<p>אִי סָפְרָא לָא סַיָּפָא, ואִי סַיָּפָא לָא סָפְרָא.
<br></p>
</blockquote>

<p>חכם שני</p>

<blockquote>
<p>מְשַׁל רַבִּי יְהוֹשֻׁעַ בֶּן-חֲנַנְיָה:</p>

<p>אֲרִי וְקוֹרֵא מִצְרִי – הֲיָדָעְתָּ?</p>

<p>דַיֵּנוּ שֶׁנִכְנַסְנוּ לְאֻמָּה זוֹ</p>

<p>בְּשָׁלוֹם וְיָצָאנוּ בְשָׁלוֹם<a href="#fn:10" id="fnref:10" title="see footnote" class="footnote"><sup>10</sup></a>.
<br></p>
</blockquote>

<p>חכם שלישי</p>

<blockquote>
<p>רַבִּי,</p>

<p>אֲנַחְנוּ כִבְשָׁה בְּתוֹך שִׁבְעִים זאֵבִים.</p>

<p>עֲרֵבִים אָנוּ זֶה בָזֶה.
<br></p>
</blockquote>

<p>חכם רביעי</p>

<blockquote>
<p>הֲלֹא</p>

<p>אֲלֶכְּסַנְדְּרִיָּה שֶׁל מִצְרַיִם תִּשָּׂא</p>

<p>עֲווֹן טוּר-מַלְכָּא.
<br></p>
</blockquote>

<p>חכם חמישי</p>

<blockquote>
<p>תֶּאְשַׁם קִירַנֵי</p>

<p>בְּמֶרֶד בֵּיתָר.ּ
<br></p>
</blockquote>

<p>חכם ראשון</p>

<blockquote>
<p>וְיִהְיֶה סוּס שׁוֹקֵעַ</p>

<p>בַּדָּם עַד חָטְמוֹ.
<br></p>
</blockquote>

<p>חכם שני</p>

<blockquote>
<p>וְהָיָה דָּם בּוֹקֵעַ</p>

<p>וְהוֹלֵךְ לוֹ בַּיָּם אַרְבָּעָה מִילִין,</p>

<p>מְגַלְגֵּל הָאֲבָנִים, אֶבֶן אֶבֶן</p>

<p>אַרְבָּעִים סְאָה הָאָבֶן.
<br></p>
</blockquote>

<p>חכם שלישי</p>

<blockquote>
<p>לְאַדְרִיָּנוּס</p>

<p>יֵש כֶּרֶם גָּדוֹל, שְׁמוֹנָה עָשָׂר מִיל</p>

<p>עַל שְׁמוֹנָה עָשָׂר וְהִקִּיפוֹ גָדֵר</p>

<p>אַךְ מֵהֲרוּגי בְנֵי יִשְׂרָאֵל.
<br></p>
</blockquote>

<p>חכם רביעי</p>

<blockquote>
<p>חוּס,</p>

<p>חֲמֹל עָלֵינוּ וְעַל יִשְׂרָאֵל עַמֶּךָ.
<br></p>
</blockquote>

<p>פפוס בן יהודה</p>

<blockquote>
<p>חֲזֹר בְּךָ, עֲקִיבָא, וְלֹא תִתְחָרֵט.
<br></p>
</blockquote>

<p>חכם חמישי</p>

<blockquote>
<p>הַיּוֹם רַבּוּ הַנְּעָרִים הַמִּתְפָּרְצִים</p>

<p>אִישׁ מִפְּנֵי רוֹמָא – הֲמֵהֶם עֲקִיבָא?
<br></p>
</blockquote>

<p>רבי עקיבא</p>

<blockquote>
<p>יִשְׂרָאֵל אֶחָי! סִיר נָפוּח אַסְיָּה</p>

<p>מִיָּם וְעַד יָם – וְקֶצֶף שִׂנְאָה רַבָּה</p>

<p>בּוֹ מַכֶּה גַלִּים, וְרוֹתֵח מְאֹד,</p>

<p>וְעוֹבֵר עַל כָּל שְׂפוֹתָיו – קֶצֶף-נָקָם.</p>

<p>עַל אִיֵּי-בְרִיטִים חֶרֶשׂ נָכוֹן מֶרֶד,</p>

<p>גֶּרְמָנִים אוֹרְבִים לְרֶגַע נָכוֹן לָמוֹ,</p>

<p>עַל גְּדוֹת דָּנוּבָּה מוֹרְקִים חֶרֶב דַּכִּים,</p>

<p>הַפַּרְתִּים לוטְשִׁים עַיִן עַל כְּנַף סוּרְיָה,</p>

<p>וְהָעֲבָדִים חֶרֶשׁ יִתְלָחָשׁוּ.</p>

<p>אֵין שָׁלוֹם בִּמְלֹא &#8220;פַּכְּס רוֹמָנָה&#8221; – אָיִן!</p>

<p>וִיהוּדָה&#8230; נִמְלְאָה הַסְּאָה כְּבָר!</p>

<p>וְהָאוֹיֵב אֶחָד, אֶחָד שְנוּא-הָעוֹלָם,</p>

<p>הַשָּנוּא אֶחָד לְכָל בָּאֵי עוֹלָם –</p>

<p>מַמְלֶכֶת אֱדוֹם – מַלְכוּת רוֹמָא.
<br></p>
</blockquote>

<p>אחד החכמים    [בארס]</p>

<blockquote>
<p>כֵּן,</p>

<p>הִיא מַלְכוּת רוֹמָא – – –
<br></p>
</blockquote>

<p>רבי עקיבא</p>

<blockquote>
<p>וְעוֹד לֹא תָכִיל אֶרֶץ</p>

<p>אֶת כָּל הָאֵשׁ, אֲשֶׁר עַד הֵנָּה אָצְרָה,</p>

<p>אֶת קוֹל הַנְּקָמָה, קוֹל אֲשֶׁר הִצְפִּינָה</p>

<p>זֶה שִׁשִּׁים שָׁנָה, קוֹל זֶה נָשְׂאָה</p>

<p>בְּמִסְתּרֵי נַפְשָׁהּ, בְּסֵתֶר אֹהָלֶיהָ,</p>

<p>בָּעֵמֶק וּבָהָר, בְּעִיר וּכְפָר.</p>

<p>וְאִם לֹא עַכְשָׁו – אֵימָתָי? הִגִּיעָה</p>

<p>שְׁעַת הֲרַת עוֹלָם. שָׁעָה גְדוֹלָה מְאֹד.</p>

<p>אִי אֶפְשָׁר לָשֵׂאת יוֹתֵר. מִי יוֹדֵעַ,</p>

<p>אִם לָנוּ שׁוּב תְּשַׁחֵק שָׁעָה זוֹ כַיּוֹם.</p>

<p>וְאִלּוּ יְמֵי יוֹחָנָן בֶּן-זַכַּאי,</p>

<p>כִּי אָז הֶחֱרַשְׁתִּי – תּוֹרָה תַּצִּילֵנוּ,</p>

<p>בָּהּ נִמְצָא מִפְלָט וְלֹא נִמַּס</p>

<p>כְּמֶלַח זֶה בְּתוֹך הַיָּם הַגָּדוֹל,</p>

<p>עַל אַפָּם וְעַל חֲמָתָם שֶׁל עָרִיצִים</p>

<p>נַחֲזִיקָה מַעֲמַד-עַד בַּתּוֹרָה! –</p>

<p>הָיִיתִי אוֹמֵר כָּךְ. כַּיּוֹם יִתְנַכְּלוּ</p>

<p>לְצוּר זֶה מִשְׂגַּבֵּנוּ– גָּזְרוּ עַל הַתּוֹרָה,</p>

<p>וּמַלְכוּת רוֹמָא – הַמּוֹשֶׁלֶת בְּכִפָּה;</p>

<p>בְּאֵין אֶרֶץ וּבְאֵין תּוֹרָה הֲלֹא נָמוּת</p>

<p>כְּאוֹתָם דָּגִים אֲשֶׁר מָשׁוּם לַיַּבָּשֶׁת.</p>

<p>יֵשׁ שְׁנֵי גוֹרָלוֹת לְפָנֵינוּ כָאן:</p>

<p>הַחֵרוּת אוֹ הַמָּוֶת – – –
<br></p>
</blockquote>

<p>חכם שני</p>

<blockquote>
<p>וְאִם תִּגְבַּר</p>

<p>יַד אֱדוֹם, הֲלֹא נֹאבַד?!
<br></p>
</blockquote>

<p>רבי עקיבא</p>

<blockquote>
<p>מוּטָב נֹאבֵד.
<br></p>
</blockquote>

<p>חכם שני</p>

<blockquote>
<p>וּכְלוּם עַד כָּאן?
<br></p>
</blockquote>

<p>רבי עקיבא</p>

<blockquote>
<p>עַד כָּאן, רַבּוֹתַי, כֵּן!</p>

<p>&#8220;בְּכָל נַפְשְׁךָ וּבְכָל מְאֹדֶךָ&#8221; כָּתוּב;</p>

<p>קִבַּלְתֶּם תּוֹרָה עַל מְנָת לְקַיְּמָהּ,</p>

<p>לְקַיְּמָהּ בְּכָל נַפְשְׁךָ וּבְכָל מְאֹדֶךָ;</p>

<p>וּכְלוּם לֹא הִצְטַעַרְנוּ כָל יָמֵינוּ</p>

<p>לְמִצְוָה זֹה אִם תָּבוֹא לְיָדֵנוּ</p>

<p>וּנְקַיְּמֶנָּה? – עַכְשָׁו כְּשֶׁהִיא בָאָה,</p>

<p>וְלֹא נְקַיְּמֶנָּה?
<br></p>
</blockquote>

<p>אחד החכמים</p>

<blockquote>
<p>כָּתוּב הוּא, וְיֵש כָּתוּב:</p>

<p>&#8220;חֲבִי כִמְעַט רֶגַע עַד יַעֲבָר זָעַם&#8221; –</p>

<p>הַנִּגְלוֹת לָנוּ, וְהַנִּסְתָּרוֹת לוֹ.
<br>         [מורה השמימה]</p>
</blockquote>

<p>רבי עקיבא     [עומד]</p>

<blockquote>
<p>וְאָעִידָה לִּי עֵדִים נֶאֱמָנִים אֶת</p>

<p>אוּרִיָּה הַכֹּהֵן וְאֶת זְכַרְיָהוּ</p>

<p>בֶּן בֶּרֶכְיָהוּ – עַכְשָׁו שֶׁנִּתְקַיְּמָה</p>

<p>נְבוּאָתוֹ שֶל אוּרִיָּה, בְּיָדוּעַ</p>

<p>שֶׁנְבוּאָתוֹ שֶל זְכַרְיָהוּ מִתְקַיָּמֶת.
<br></p>
</blockquote>

<p>קולות</p>

<blockquote>
<p>עֲקִיבָא, לֹא נִחַמְתָּנוּ – עֲקִיבָא,</p>

<p>לֹא נִחַמְתָּנוּ. – שָׁלוֹם.
<br></p>
</blockquote>

<p>רבי עקיבא</p>

<blockquote>
<p>צֵאתְכֶם לְשָׁלוֹם!
<br></p>
</blockquote>

<p>[כולם יוצאים. ר' עקיבא שוקע במחשבותיו]</p>

<h3 id="מעמדשני">מעמד שני</h3>

<p>[נכנסת רחל]</p>

<br>

<p>רבי עקיבא</p>

<blockquote>
<p>נִסְתַּם חָזוֹן וּבַת-קוֹל לא נִפְרָצָה&#8230;</p>

<p>מִי יָחוּשׁ לִי עֲתִידוֹת, יוֹדִיעֵנִי?</p>

<p>תַּקִּיפָה רוֹמָא, יָקְרָה לָהּ מִשְׁמָעַת,</p>

<p>לֹא כֵן אֲנַחְנוּ – לֹא הִסְכַּנּוּ לִנְהֹג</p>

<p>כָּבוֹד זֶה בָזֶה&#8230; וְשָׁם כֻּלָם, כֻּלָם –</p>

<p>מְאַשְׁרָיו שֶׁל הָעָם&#8230;
<br></p>
</blockquote>

<p>רחל</p>

<blockquote>
<p>עֲקִיבָא!
<br></p>
</blockquote>

<p>רבי עקיבא</p>

<blockquote>
<p>רָחֵל!
<br></p>
</blockquote>

<p>רחל</p>

<blockquote>
<p>הַנַּח לְחוֹבְשֵי בֵית-הַמִדְרָש כֻּלָּם!</p>

<p>לֹא נִתְּנוּ אֶבְרוֹת נֶשֶׁר לָאַנְקוֹרִים,</p>

<p>וְשׁוּעָל לֹׁא יְחַלֵּק עִם אֲרִי.
<br></p>
</blockquote>

<p>רבי עקיבא</p>

<blockquote>
<p>אֲנִי יְחִידִי, רָחֵל.
<br></p>
</blockquote>

<p>רחל</p>

<blockquote>
<p>כַּתַּפּוּחַ</p>

<p>בַּעֲצֵי הֵיָּעֵר!
<br></p>
</blockquote>

<p>רבי עקיבא</p>

<blockquote>
<p>לא! כָּאַשּׁוּחַ</p>

<p>עַל פֶּתַח שָׁעַר.
<br></p>
</blockquote>

<p>רחל</p>

<blockquote>
<p>הֵן אֲנִי מַכִּירָה</p>

<p>אֶת בְּנִי עֲקִיבָא: הוּא לֹא יֵחַת, אִם</p>

<p>הָאֶחָד יִהְיֶה, בֶּאֱמוּנָתו יֶחֱזָק.
<br>
רבי עקיבא
וְאוּלַי צָדְקו ּהֵמָּה, רָחֵל, אוּלַי?
<br></p>
</blockquote>

<p>רחל</p>

<blockquote>
<p>בֶּן-יוֹסֵף, אַתָּה תְפַקְפֵּק! אַתָּה?! לֹא!</p>

<p>בְּקַרְדֵּמִין וְעִיר-זָהָב אֲנִי יוֹצֵאת;</p>

<p>יְרוּשָׁלַיִם זָהָב לִי עֲדִי</p>

<p>מִיַּד עֲקִיבָא לִי, מִיַּד בֶּן-יוֹסֵף,</p>

<p>וִירוּשָׁלַים-גָּזִית לְבַת-עַמִּי</p>

<p>מִיַּד רַבִּי עֲקִיבָא לָהּ נָכוֹנָה.</p>

<p>וְכֻלָּם עוֹד יָבוֹאוּ, לְךָ יִשְתָּאוּ</p>

<p>עַל הַר בַּת-צִיּוֹן וְהַר-הַבַּיִת – שָׁם,</p>

<p>בְּהִבָּנוֹתוֹ יַזְכִּירוּהוּ לֵאמֹר:</p>

<p>נְחֶמְיָה, עֶזְרָא, וַעֲקִיבָא – שְׁלִישִׁי.
<br></p>
</blockquote>

<p>רבי עקיבא</p>

<blockquote>
<p>הוֹי, רָחֵל!
<br></p>
</blockquote>

<p>רחל</p>

<blockquote>
<p>דֹּם וְאַל תְּדַבֵּר כְּלוּם!</p>

<p>עֲקִיבָא זֶה, עֲקִיבָא זֶה יָדָעְתִּי,</p>

<p>עֲקִיבָא זֶה אִם גָּזַר דָּבָר – וקִיֵּם.</p>

<p>שְׁתֵּים-עֶשְׂרֵה שָׁנָה יָשַׁב לִפְנֵי רַבּוֹ</p>

<p>וְשׁוּב שְׁתֵּים-עֶשְׂרֵה שָׁנָה אֶת תַּלְמוּדו;</p>

<p>כְּאַחַד הַתִּינוֹקוֹת יָשַׁב לִפְנֵי</p>

<p>מְלַמֵּד שֶׁל תִּינוֹקֹות – הוּא וּבְנוֹ,</p>

<p>עֲדֵי שֶׁשָׂחֲקוּ דִבְרֵי תוֹרָה לִבּוֹ</p>

<p>כִּשְׁחֹק אֲבָנִים מַיִם רַבִּים, עָשָׂה</p>

<p>בְּאַהֲבָתוֹ אוֹתִי – אוֹתִי רָחֵל.</p>

<p>הֲזוֹכֵר עוֹד בֶּן-יוֹסֵף אֶת שִׁבְתֵּנוּ</p>

<p>בְּתוֹךְ הַמַּתְבֵּן בְּאוֹתוֹ חֹרֶף קָר?</p>

<p>וּבְמַתְבֵּן נָכְרִים, אֲשֶׁר שָׁם יָשָׁבְנוּ,</p>

<p>וְאַתָּה מְלַקֵּט תֶּבֶן מִתּוֹךְ שַׂעֲרוֹתָי&#8230;</p>

<p>הֲלֹֹא אָז אֲהַבְתָּנִי&#8230; אֲהַבְתָּנִי&#8230;</p>

<p>הֲלֹא יָפִיתִי אָז? הֲלֹא, עֲקִיבָא?</p>

<p>הֲזוֹכֵר אַתָּה עוֹד – אוֹ כְבָר שָֹכָחְתָּ?
<br></p>
</blockquote>

<p>[ר' עקיבא נענה לה בראשו]
<br></p>

<blockquote>
<p>יָפִיתִי אָז&#8230; עֲקִיבָא הָיָה אוֹמֵר.</p>

<p>וְהָיָה קַר וָטוֹב&#8230; כָּךְ טוֹב וָקָר&#8230;</p>

<p>בְּהֶבֶל פִּיךָ לִי הֵחַמְתָּ כַפָּי,</p>

<p>מְלַקֵּט תֶּבֶן מִתֹּוךְ שַעֲרוֹתָי.</p>

<p>אָמַרְתָּ לִי: אִלְמָלֵי הָיָה בְיָדִי,</p>

<p>וְנָתַתִּי לָךְ עִיר-זָהָב; וְעוֹד אָמַרְתָּ,</p>

<p>כִּי יָפוֹת שַׂעֲרוֹתַי, וְכִי שְׁחֹרוֹת</p>

<p>כִּשְׁחוֹר שָׁמַיִם עַל עֲרָבָה לָיְלָה,</p>

<p>וְרֵיחָן כְּרֵיח שָׂדֶה בְּלֵילוֹת חשֶׁךְ.</p>

<p>הֲלֹא יָפִיתִי, וְאַתָּה אֲהַבְתָּנִי?</p>

<p>מְלַקֵּט תֶּבֶן מִתֹּוךְ שַעֲרוֹתָי&#8230;</p>

<p>מִי יִתֶּן וְהָיִיתִי שׁוּב כִּהְיוֹתִי,</p>

<p>מִי יִתֶּן לִי אֶת יָפְיִי כְּיָפְיִי אָז,</p>

<p>וּנְעוּרַי שָבוּ, שָׁבוּ יְמוֹת הַמַּתְבֵּן,</p>

<p>אֲבִיב-אַהֲבָתֵנוּ, וְאַתָּה יוֹשֵׁב</p>

<p>בִּשְׁבִילִי עִם תִינוֹקוֹת שֶׁל בֵּית-רַבָּן&#8230;</p>

<p>מְלַקֵּט תֶּבֶן מִתּוֹךְ שַׂעֲרוֹתָי, –</p>

<p>וּבִקַּשְׁתִּיךָ לָתֶת לִי אֶת יְרוּשָלַיִם,</p>

<p>לֹא זוֹ שֶׁל זָהָב – זוֹ הַחֲרֵבָה!</p>

<p>עֲקִיבָא, תֶּן לִי אֶת יְרוּשָׁלַיִם!
<br></p>
</blockquote>

<p>רבי עקיבא</p>

<blockquote>
<p>הוֹי רָחֵל&#8230;
<br></p>
</blockquote>

<p>רחל</p>

<blockquote>
<p>אֶת יְרוּשָׁלַיִם! תֵּן!
<br></p>
</blockquote>

<p>[נכנס הגרסי]
<br></p>

<p>רבי עקיבא</p>

<blockquote>
<p>מַה לְּךָ הַגַּרְסִי?
<br></p>
</blockquote>

<p>הגרסי</p>

<blockquote>
<p>שְׁלִיחֵי גְדוּדִים</p>

<p>אֵלֶיךָ בָּאוּ.
<br></p>
</blockquote>

<p>רבי עקיבא:</p>

<blockquote>
<p>רָחֵל&#8230;
<br></p>
</blockquote>

<p>רחל</p>

<blockquote>
<p>אֲנִי הוֹלְכָה.
<br></p>
</blockquote>

<p>רבי עקיבא</p>

<blockquote>
<p>הִשָּׁאֲרִי, שֶׁלִּי וְשֶׁלָּהֶם – שֶלָּךְ.
<br></p>
</blockquote>

<h3 id="מעמדשלישי">מעמד שלישי</h3>

<p>[נכנסים שליחי גדודים]</p>

<br>

<p>כולם</p>

<blockquote>
<p>שָׁלוֹם עָלֶיךָ, רַבִּי! שָׁלוֹם! שָׁלוֹם!
<br></p>
</blockquote>

<p>רבי עקיבא</p>

<blockquote>
<p>בְּרוֹכִים הַבָּאִים! שָׁלוֹם! שָׁלוֹם!שָׁלוֹם!
<br></p>
</blockquote>

<p>כולם</p>

<blockquote>
<p>הִנֵּנוּ, כִּי קָרָאתָ, רַבִּי!
<br></p>
</blockquote>

<p>רבי עקיבא</p>

<blockquote>
<p>שְׁבוּ לֶָכם פֹּה, הֲכֻלְּכֶם אַתֶּם?
<br></p>
</blockquote>

<p>[מתבוננים זה בזה]</p>

<br>

<p>קולות:</p>

<blockquote>
<p>לֹא!</p>

<p>חֲסֵרִים עוֹד! – חֲסֵרִים כַּמָּה! – גַּם</p>

<p>בַַּר-דְּרוֹמָא עוֹד אֵינֶנּוּ.
<br></p>
</blockquote>

<p>[ר' עקיבא יושב ומסתכל בפני כולם]
<br></p>

<blockquote>
<p>וְגַם שִׁמְעוֹן</p>

<p>אֵינֶנּוּ! – שִׁמְעוֹן אֵינוֹ – אַךְ הַלָּה</p>

<p>לוֹ אֵין כָּל פְּנָאי.
<br></p>
</blockquote>

<p>רבי עקיבא</p>

<blockquote>
<p>וְכִי מָה?
<br></p>
</blockquote>

<p>אחד השליחים</p>

<blockquote>
<p>כִּי יוֹם וָלַיְלָה</p>

<p>יְזַנֵּב אֶת כָּל הַנֶּחֱשָׁלִים
<br></p>
</blockquote>

<p>שליח שני</p>

<blockquote>
<p>הוּא</p>

<p>יִתְחַקֶּה עַל מִשְׁעוֹלֵי הָר וָיָעַר.</p>

<p>אֵין לְךָ מִנְהָרָה, אֲשֶׁר בָּהּ לא הָיָה,</p>

<p>וּמְעָרוֹת יָשַׁב בָּהֶן עוֹד הַחֹרִי</p>

<p>וַאֲשֶׁר כָּרוּ קַדְמוֹנֵינוּ – כֻּלָּן תָּר.
<br></p>
</blockquote>

<p>שליח שלישי</p>

<blockquote>
<p>וּבַעֲלֵי-בְרִית לוֹ בְכָל כְּפָר וְחַוָּה.
<br></p>
</blockquote>

<p>שליח רביעי</p>

<blockquote>
<p>וְאִם אֵינוֹ עסוּק בְּכָךְ, יְלַמְּדֵם קְרָב.
<br></p>
</blockquote>

<p>שליח חמישי</p>

<blockquote>
<p>וּמְרַגְּלִים לוֹ בְּכָל הָהָר וְהָעֵמֶק.
<br></p>
</blockquote>

<p>שליח רביעי</p>

<blockquote>
<p>כָּל מַעֲשֵׂי אַתְלֵיטִין וּמִתְגּוֹשְׁשִׁים,</p>

<p>כְּאִלּוּ הָיָה בָאַסְכּוֹלוֹת – לוּדָר.
<br></p>
</blockquote>

<p>שליח שני</p>

<blockquote>
<p>הוּא עוֹשֶׂה לְיִשְׂרָאֵל בַּעֲלֵי-מוּמִין.
<br></p>
</blockquote>

<p>שליח שלישי</p>

<blockquote>
<p>מְלַמֵּד אוֹתָם כָל טַכְסִיסֵי קְרָב.
<br></p>
</blockquote>

<p>שליח רביעי</p>

<blockquote>
<p>כְּבָר הֵקִים לוֹ מִנְּעָרָיו שָׂרֵי מֵאוֹת.
<br></p>
</blockquote>

<p>שליח שלישי</p>

<blockquote>
<p>כִּבְתוֹךְ קְסַרְקְטִין, צָרִיךְ הָיָה הוּא</p>
</blockquote>

<blockquote>
<p>לֹֹא לִהְיוֹת לִגְדוּד בִּיהוּדָה, אֶלָּא</p>
</blockquote>

<blockquote>
<p>לֶגָטוּס בְּתוֹךְ קַסְטְרָא רוֹמִית – לֹא?
<br></p>
</blockquote>

<p>רבי עקיבא</p>

<blockquote>
<p>וּמַה בַּר-דְּרוֹמָא?
<br></p>
</blockquote>

<p>קולות</p>

<blockquote>
<p>הוּא, בַּר-דְרוֹמָא – גִבּוֹר!</p>

<p>בַּר-דְּרוֹמָא – זֶה אִישׁ חַיִל! – גִבּוֹר חָיִל!</p>

<p>בַּר-דְּרוֹמָא – זֶה אֲִרי, לְכָל דְבָרָיו – כְפִיר!
<br></p>
</blockquote>

<p>אחד השליחים</p>

<blockquote>
<p>לֵב עָשׂוּי לִבְלִי חָת; גְבוּרָתוֹ עוֹלָה</p>

<p>עַל גְבוּרַת שִׁמְעוֹן, אֶפֶס הוּא לְעוֹלם!</p>

<p>יִשָּׁאֵר אֶחָד, בּוֹדֵד בְּמַאֲרָבוֹ.
<br></p>
</blockquote>

<p>שליח שני</p>

<blockquote>
<p>בַּר-דְּרוֹמָא שִׁכּוֹר-גְּבוּרָה, וּגְבוּרָתוֹ</p>

<p>עוֹד תְהֵא בְעוֹכְרָיו, עוֹד יַכִּישׁוֹ נָחָשׁ.
<br></p>
</blockquote>

<p>שליח שלישי</p>

<blockquote>
<p>בַּר-דְּרוֹמָא נוֹלַד לִהְיוֹת ראשׁ לִגְדוּד</p>

<p>ושִׁמְעוֹן – לִהְיוֹת מַצְבִּיא לאִסְטְרַטְיָא;</p>

<p>בַּר-דְּרוֹמָא הָאֲרִי, וְשִׁמְעוֹן&#8230; שִׁמְעוֹן&#8230;</p>

<p>מַכְנִיעַ הָאֲרָיוֹת&#8230;
<br></p>
</blockquote>

<p>[נכנסים בר-דרומא ובר-כוכבא]
<br></p>

<p>קולות</p>

<blockquote>
<p>בַּר-דְּרוֹמָא כָאן! – וְהִנֵה שִׁמְעוֹן!
<br></p>
</blockquote>

<p>בר-דרומא ובר-כוכבא</p>

<blockquote>
<p>בְּרוּכִים היּוֹשְׁבִים!
<br></p>
</blockquote>

<p>כולם</p>

<blockquote>
<p>בְּרוּכִים גַם הַבָּאִים!
<br></p>
</blockquote>

<p>בר-דרומא      [לפני ר' עקיבא]</p>

<blockquote>
<p>שְׁמִי בַּר-דְּרוֹמָא.
<br></p>
</blockquote>

<p>בר-כוכבא      [לפני ר' עקיבא]</p>

<blockquote>
<p>שִׁמְעוֹן שְׁמִי.
<br></p>
</blockquote>

<p>רבי עקיבא</p>

<blockquote>
<p>תְּנוּ מָקוֹם לִשְׁנֵי אַנְשֵׁי חָיִל.
<br></p>
</blockquote>

<p>קולות</p>

<blockquote>
<p>יֵשׁ וָיֵשׁ!
<br></p>
</blockquote>

<p>[דממה]</p>

<p>רבי עקיבא</p>

<blockquote>
<p>שְׁמָעוּנִי, אַחַי בְּנֵי יִשְרָאֵל, הֵן</p>

<p>אֲנִי קרָאתִיכֶם הֵנָּה וְיוֹדֵעַ</p>

<p>אֲנִי, מִי אַתֶּם – רָאשֵׁי גְדוּדִים אַתֶּם</p>

<p>בֶּהָרִים וּבַיְּעָרוֹת, זֶה בְּכָאן</p>

<p>וְזֶה בְּכָאן – וְיֶדְכֶם בָּרוֹמָאִים;</p>

<p>אֵין לְךָ יוֹם אֲשֶׁר אֵין לְךָ חָלָל רוֹמִי בּוֹ,</p>

<p>שָׁבוּעַ – וְלֹא יִפֹּל אִישׁ מִנּוֹשְׂאֵי הָאִצְטָלָה;</p>

<p>וְיֵשׁ אֲשֶׁר יִשָּׁמֵד גְּדוּד וְאָבָד;</p>

<p>וּמוֹכֵס נוֹשֵׂא כֶסֶף גַם לֹא יָהִין</p>

<p>לַדֶּרֶך לָשִׂים פְּעָמָיו – הֲלֹא כֵן?</p>

<p>כְּבָר נִסּוּ וְשִׁלְּחוּ אֵש בְּאַסְמֵי מַלְכוּת,</p>

<p>וּגְדוּדֵי מִשְׁמָר בָּאוּ אֶל כָּל עִיר.</p>

<p>הַיְדַעְתֶּם אֲשֶׁר לֹֹא תְנַקֶּה רוֹמָא</p>

<p>כָּל עוֹשֵׂה אֵלֶּה? – יוּקַע אֶל הַצְּלָב!</p>

<p>הַיְדַעְתֶּם, כַּמָּה יֵשׁ לִגְיוֹנוֹת אֱדוֹם</p>

<p>בְּאֶרֶץ סוּרְיָה ובִיהוּדָה, וְעוֹד?</p>

<p>הַאִם לִשְׂחוֹק לָכֶם שַׁלִּיטֵי אָרֶץ?</p>

<p>וּמַה לָּכֶם הַשְּׂחוֹק וּמַעֲשֵׂי נַעֲרוּת?</p>

<p>מָה אַתֶּם סְבוּרִים? כְּנוּפְיוֹת כְּנוּפְיוֹת גְּדוּדִים</p>

<p>עֲשָׂרָה, עֶשְׂרִים אוֹ חֲמִשִּׁים אִישׁ,</p>

<p>הַאַתֶּם תִּלָחֲמוּ בָרוֹמִים? אַתֶּם?</p>

<p>אֵין מֶרֶד עוֹמֵד בִּפְנֵי שִׁלְטוֹן עָרוּךְ</p>

<p>וּלְעוֹלָם לֹא יִתְקַיֵּם קֶשֶׁר-כְּנוּפְיָה.</p>

<p>תִּקְוַתְכֶם מָה? לֹֹא יָנוּם וְלֹֹא יִישַׁן</p>

<p>נְצִיב יְהוּדָה; קִמְעָא קִמְעָא יִסְגֹּר</p>

<p>עֲלֵיכֶם אֶת הָעֵמֶק וְאֶת הָהָר</p>

<p>וְאֶחָד אֶחָד יִקָּחֲכֶם כְּאוֹתָן</p>

<p>צִפֳּרִים, אֲשֶׁר נֶאֶחְזוּ בַפַָּח.</p>

<p>לְמֶרֶד – גְּבוּרָה, וּלְשִׁלְטוֹן – אֶפֶד;</p>

<p>בְּאֶפֶד וּבְסַבְלָנוּת גָבְרָה רוֹמָא.
<br></p>
</blockquote>

<p>קולות</p>

<blockquote>
<p>מַה זֹּאת? הַאִם לְכָךְ נִקְרֵאנוּ הֵנָּה?</p>

<p>לֹא הֶאֱמַנְתִּי, כִּי עֲקִיבָא יֹאמַר כָּךְ!</p>

<p>הַלָנוּּ אִם לַחֲכְמֵינוּ רִבִּי?
<br></p>
</blockquote>

<p>רבי עקיבא     [מחייך]</p>

<blockquote>
<p>לָכֶם! לָכֶם! וְכֵיוָן שֶלָּכֶם –</p>

<p>אָנֹכִי מַתְרֶה כָךְ בָּכֶם! דַּיֵּנוּ</p>

<p>בְּשַׁעֲשׁוּעֵי גְבוּרָה – וַאֲנִי&#8230;</p>

<p>אֲנִי רַק לַמִּלְחָמָה.
<br></p>
</blockquote>

<p>קולות</p>

<blockquote>
<p>לַמִּלְחָמָה רַבִּי!</p>

<p>בְּרוֹמָא&#8230; רַבִּי – לַמִּלְחָמָה?
<br></p>
</blockquote>

<p>רבי עקיבא</p>

<blockquote>
<p>הֵן!</p>

<p>וְצָרִיךְ לִרְאוֹת שְׁמִינִית שֶׁבִּשְׁמִינִית</p>

<p>וְכָל אֲבַק-סַכָּנָה. לַמִּלְחָמָה!
<br></p>
</blockquote>

<p>בר-כוכבא</p>

<blockquote>
<p>צָדַקְתָּ, רַבִּי. לֹא בִגְבוּרָה נִקְנָה</p>

<p>הַחֹפֶשׁ, אַךְ בְּסֵדֶר וּבְמִשְׁמָעַת.</p>

<p>אֲגֻדָּה אַחַת נֵעָשׂ, שִׁלְטוֹן אֶחָד.</p>

<p>עֲשֵׂה אֶת עַמְּךָ, אֶת יִשְׂרָאֵל כֻּלּוֹ,</p>

<p>בַּלִּיסְטְרָא אַחַת גְּדוֹלָה, קָטַפּוּלְטָא,</p>

<p>כְּלִי אֶחָד מוּצָק עַל גַּלְגִּלָּיו וְכַנּוֹ!</p>

<p>בִּיֹפִי תִפְאֶרֶת מְכוֹנָה שֶל עֲנָק</p>

<p>מְתוּחָה-דְרוּכָה עַל בַּרְזִלָּה וְעֵצָהּ,</p>

<p>עַל עוֹרוֹת-פָּר וָפֶלֶד&#8230; לְשַׁלֵּח</p>

<p>חֵץ אַחַר חֵץ וְאֶבֶן בָּתַר אָבֶן.</p>

<p>וְנִהְיֶה אָנוּ לְאֶבֶן בְּכַף-קַלְעָהּ,</p>

<p>לְאֶלֶף אַלְפֵי חִצִּים טְעוּנֵי-שֹׁד</p>

<p>לְקַרְקֵר קָדְקֹד נֶשֶׁר רוֹמָא,</p>

<p>אוֹ לְהִתְמוֹלֵל עַל עֲבִי-מָגִנּוֹ</p>

<p>וְעַל קַשְׂקַשֵּׂי פִי סוֹחַרְתּוֹ – כֵּן!</p>

<p>לֹא יֵצֵא כָל הָעָם, וְאַל יֵצֵא כֻלּוֹ,</p>

<p>אִסְטְרַטְיָא צְרִיכָה לִהְיוֹת לָנוּ.</p>

<p>לִגְיוֹנוֹת נֵצֵא כְּנֶגֶד לִגְיוֹנוֹתָם,</p>

<p>וְרַבִּים, רַבִּים יִפְּלוּ, וַאֲנַחְנוּ נִפֹּל,</p>

<p>וִיהִי הָעָם לְמַעְיָן לֹא יֶחֱרָב</p>

<p>וּלְמָקוֹר אֲשֶׁר לֹא יְכַזְּבוּ מֵימָיו.
<br></p>
</blockquote>

<p>[אל הראשים]</p>

<blockquote>
<p>אִי אֶפְשָׁר לָנוּ לִהְיוֹת אֶחָד אֶחָד.</p>

<p>נִתְאַחֶה, נִהְיֶה לְגוּף אֶחָד גָּדוֹל,</p>

<p>כְּעַרְוַד-עֲקַלָּתוֹן אֶחָד אַדִּיר</p>

<p>נְכַס אֶת כָּל הָעֵמֶק וְאֶת הָהָר</p>

<p>בְּחַחִים לְאֵין מִסְפָּר, לְאֵין סְפוֹרוֹת,</p>

<p>אַךְ אֶחָד רֹאשׁ לְכָל הַחַחִים –רֹאשׁ!</p>

<p>אַךְ דִּיסְקִפְּלִינָה וּמִשְׁמַעַת וָרֹאשׁ –</p>

<p>בָּהֶם הַתְּשׁוּעָה&#8230; לֹא הִסְכַּנְתִּי, אַחַי,</p>

<p>לְדַבֵּר קֳבָל עָם; הֲלֹא תָבִינוּ</p>

<p>אֵת אֲשֶׁר אֲנִי רוֹצֶה לֵאמֹר?
<br></p>
</blockquote>

<p>קולות</p>

<blockquote>
<p>כֵּן.</p>

<p>מְבִינִים אָנוּ! – צָדַק שִׁמְעוֹן – הֵן!
<br></p>
</blockquote>

<p>רבי עקיבא</p>

<blockquote>
<p>צָדַקְתָּ, בְּנִי. שְׁמָעוּנִי, אַחַי, הָס!</p>

<p>אִתָּנוּ כְּלַל יִשְׂרָאֵל, בָּנַי, כָּל הָעָם:</p>

<p>צָפוֹנָה, קֵדְמָה, יָמָּה וְתֵימָנָה.</p>

<p>רַק צְרִיכִים אָנוּ, אֲשֶׁר לֹא יִנָּתֵק</p>

<p>הַחוּט הַמְקַשֵּׁר תְּפוּצוֹת כָּל הַגּוֹלָה,</p>

<p>וַאֲשֶׁר יִהְיוּ כָל צִנּוֹרוֹתֶיָה</p>

<p>לְעוֹלָם שׁוֹפְכִים אֶל הַיָּם הָאֶחָד,</p>

<p>אֶל יָם יְהוּדָה, דָּמִים – תַּרְתֵּי מַשְׁמָע.</p>

<p>יֵשׁ כְּנֶסֶת אַנְשֵׁי-תְרוּמָה לָנוּ, יֵשׁ,</p>

<p>וּפְרוּשָׁה מְצוּדָתָה עַל פְּנֵי עוֹלָם,</p>

<p>יֵשׁ כְּנֶסֶת אַנְשֵׁי וַעַד לָנוּ– דַּי</p>

<p>בָּזֶה לָכֶם, וְדַי בִּרְמִיזָה עָתָּה.</p>

<p>לְעוֹלָם יָפֶה סוֹד לְעִסְקֵי מְדִינָה,</p>

<p>עַל אַחַת כַּמָּה וְכַמָּה – בִּשְׁעַת חֵרוּם.</p>

<p>הֵם יִדְאֲגוּ לָזֶה, אֲבָל אֲנַחְנוּ</p>

<p>פֹּה צְרִיכִים אָנוּ לִכְנֵסִיּה, אֲשֶר</p>

<p>בְּיָדֶיהָ תָּכְנִית הַמִּלְחָמָה; הִיא</p>

<p>תְּפַקַּח עַל הַצָּבָא וְעַל הַכֵּלִים</p>

<p>וְעַל הַמַּכֹּלֶת, וְהִיא תִבְחַר רֹאשׁ.
<br></p>
</blockquote>

<p>[כולם מתבוננים זה בזה]</p>

<p>קולות</p>

<blockquote>
<p>הָרַבִּי צָדַק! – אֱמֶת! – נְכוֹנוֹת דִּבֵּר!
<br></p>
</blockquote>

<p>רבי עקיבא</p>

<blockquote>
<p>וְאוֹתָה כְּנֶסֶת אַנְשֵׁי צָבָא פֹּה</p>

<p>אַתֶּם תִּבְחָרוּ.
<br></p>
</blockquote>

<p>קולות</p>

<blockquote>
<p>צָדַק רַבִּי! צָדַק!
<br></p>
</blockquote>

<p>[נכנס שמש, ניגש לרבי עקיבא ואומר דבר-מה בלחש.</p>

<p>עקיבא קם ממקומו. אחדים מן השליחים קמים גם הם]
<br></p>

<p>רבי עקיבא</p>

<blockquote>
<p>רַבּותַי, הִגִּיעַ זְמָן שֶׁל תְּפִלַּת מִנְחָה!</p>
</blockquote>

<p>[כל העם קמים ממקומותיהם]</p>

<blockquote>
<p>רַבּותַי, נָא הִכָּנְסוּ לְבֵית-מִדְרָשִׁי</p>

<p>אֲשֶר הוּא פֹה, וְאַחַר שׁוּב נִוָּעֵץ.</p>
</blockquote>

<p>[כל העם יוצאים. הדלת נשארת פתוחה, נשמע קול החזן בתפילה, וקול המתפללים]
<br></p>

<h3 id="מעמדרביעי">מעמד רביעי</h3>

<p>[נכנסים ר' עקיבא, בר-דרומא ובר-כוכבא]</p>

<p>רבי עקיבא</p>

<blockquote>
<p>שְׁבוּ לָכֶם פֹּה, עַד אִם קָרָאתִי, בָּנָי.
<br></p>
</blockquote>

<p>[הם משתחווים לו, והוא יוצא]</p>

<p>בר-כוכבא</p>

<blockquote>
<p>אַךְ זֶה הוּא, הוּא רַבִּי עֲקִיבָא –הוּא</p>

<p>גְּאוֹן יִשְרָאֵל, שַׂר הַתּוֹרָה וְנִזְרָהּ,</p>

<p>הַקּוֹשֵׁר כְּתָרִים לְכָל תַּג וָתָג?</p>

<p>הָאֶחָד בַּחֲכָמִים, אֲשֶר יַרְגִּישׁ</p>

<p>בְּצָרַת כְּלַל הָאֻמָּה הַנִּרְמְסֶת,</p>

<p>הַחוֹלָה עַל הָאָרֶץ הָעֲלוּבָה?</p>

<p>אֲנִי אָמַרְתִי אֶרְאֶה פֹה הַר-גָעַשׁ –</p>

<p>וְהִנֵה זֶרֶם לַבָּה שֶׁנִקְרָשָׁה.</p>

<p>לֹא אֵשׁ, וְלֹא עָנָן, וְלֹא עֲרָפֶל, וְלֹא</p>

<p>קוֹל גָדוֹל, קוֹל הָרַעַם – דְמָמָה, הָס!</p>

<p>וְאֵי הָאֵשׁ? הֲתַחַת לְבוּשׁ הָאֶבֶן</p>

<p>תַצְנִיעַ שֶׁבֶת בְצוּרָה, אֲשֶר</p>

<p>לֹא תִבְגֹּד בֶּגֶד בְמַהוּתָה,</p>

<p>מֵאֵשׁ כִּי נֶאֱמָנָה אֶבֶן – בַּת-הַלָּהַב.
<br></p>
</blockquote>

<p>בר-דרומא</p>

<blockquote>
<p>אִישׁ זָקֵן, קָשֶה, קַר כַּקֶּרַח, קֹר!
<br></p>
</blockquote>

<p>בר-כוכבא</p>

<blockquote>
<p>כְּאוֹתוֹ נֶשֶׁר בַשָּׁמַיִם יַמְרִיא</p>

<p>וְנִבַּט מִמְּרוֹם שָׁמָיו אֶל-הַשָּׁפֶל,</p>

<p>מֶרְחַקִּים יַחַז וְהַכֹּל קְטַנִּים לוֹ.
<br></p>
</blockquote>

<p>בר-דרומא</p>

<blockquote>
<p>לֹא רַבִּים רוֹאִים מַה שֶׁרוֹאֶה הוּא.
<br></p>
</blockquote>

<p>בר-כוכבא</p>

<blockquote>
<p>בִּגְדוּד אֵין פּוֹשְׁטִים עַל סְפָר רוֹמָאִי.</p>

<p>בְּרוֹמָא אַךְ נִלְחָמִים – וּמִלְחָמָה</p>

<p>אַךְ בְּמִשְׁמַעַת, מִשְׁטָר וּכְנֵסִיָּה.</p>

<p>וְלָשִׂים רֹאשׁ? מִי יִהְיֶה לָנוּ רֹאשׁ?</p>

<p>כֻּלָּנוּ רָאשֵׁי גְדוּדִים צְעִירֵי יָמִים,</p>

<p>וְשָׂרֵי רוֹמָא, כָּל מַצְבִּיאֵי צְבָאָהּ,</p>

<p>בִּנְדוּדֵי קְרָב עֲלֵיהֶם קָפְצָה שֵׂיבָה,</p>

<p>וּבְקִיאִים הֵם וּמֻמְחִים. אָנוּ נְעָרִים</p>

<p>אַמִּיצֵי-לֵב, אֲנַחְנוּ הַרְרֵי-גָעַשׁ,</p>

<p>וְהֵמָּה זִרְמֵי לַבָּה שֶׁנִּקְרָשָׁה.</p>

<p>לֹא לְעוֹלָם יָרִיק הַר אֶת אִשּׁוֹ,</p>

<p>וּלְדוֹרוֹת עוֹמְדִים זִרְמֵי לַבָּה קָשָׁה,</p>

<p>הָאֶבֶן אֲשֶר הָיְתָה לַבַּת-אֵשׁ.</p>

<p>מִנַּיִן נִקַּח רֹאשׁ? מִי יַעֲצֹר בָּעָם?
<br></p>
</blockquote>

<p>בר-דרומא</p>

<blockquote>
<p>יְדִידִי שִׁמְעוֹן, וְאִלּוּ הָיוּ בוֹרְרִים</p>

<p>בְּךָ אוֹ בִי?
<br></p>
</blockquote>

<p>בר-כוכבא</p>

<blockquote>
<p>וְאֶהְיֶה מַצְבִּיא?
<br></p>
</blockquote>

<p>בר-דרומא</p>

<blockquote>
<p>מַצְבִּיא.</p>

<p>בֶאֱמֶת, אִלּוּ בָחֲרוּ בָךְ&#8230;
<br></p>
</blockquote>

<p>בר-כוכבא</p>

<blockquote>
<p>יְדִידִי,</p>

<p>אַל תַּחְמֹד לָצוֹן.
<br></p>
</blockquote>

<p>בר-דרומא</p>

<blockquote>
<p>לָצוֹן לָמָּה?</p>
</blockquote>

<p>בר-כוכבא</p>

<blockquote>
<p>לֹא,</p>

<p>כִּי לֹא שְׁעַת לָצוֹן לָנוּ, אֶחָא.
<br></p>
</blockquote>

<p>בר-דרומא</p>

<blockquote>
<p>שִׁמְעוֹן,</p>

<p>וְאִם הָיִיתָ מַצְבִּיא, כְּלוּם לֹא כָבוֹד</p>

<p>לְךָ, מִשְׂרָה זוֹ?
<br></p>
</blockquote>

<p>בר-כוכבא</p>

<blockquote>
<p>לֹא בִשְׁעַת חֵרוּם כָּבוֹד</p>

<p>וְלֹא בַמִּלְחָמָה בְּרוֹמָא.
<br></p>
</blockquote>

<p>בר-דרומא</p>

<blockquote>
<p>וּמִי הָיוּ</p>

<p>הַמְּלָכִים שָׁאוּל וְדָוִד?
<br></p>
</blockquote>

<p>בר-כוכבא</p>

<blockquote>
<p>לֹא כִפְלִשְׁתִּים</p>

<p>רוֹמָאִים, וְיָמֵינוּ לֹא יְמוֹת דָּוִד.
<br></p>
</blockquote>

<p>בר-דרומא</p>

<blockquote>
<p>וְהַמַּכַּבִּים אֵיפֹה לָמְדוּ הֵם</p>

<p>טַכְסִיסֵי הַמִּלְחָמָה?
<br></p>
</blockquote>

<p>נער משרת      [נכנס]</p>

<blockquote>
<p>מִי בַר-דְּרוֹמָא?
<br></p>
</blockquote>

<p>בר-דרומא</p>

<blockquote>
<p>אֲנִי בַר-דְּרוֹמָא. מַה בְפִּיךָ, מָה?
<br></p>
</blockquote>

<p>הנער המשרת</p>

<blockquote>
<p>יִתְכַּבֵּד מַר וְאַחֲרַי יֵלֵךְ.
<br></p>
</blockquote>

<p>בר-דרומא</p>

<blockquote>
<p>תֵּכֶף!</p>
</blockquote>

<p>[יוצאים]</p>

<p>בר-כוכבא      [מתהלך שקוע במחשבותיו]</p>

<blockquote>
<p>צָדַקְתָּ, בַּר-דְּרוֹמָא, – וּמִי הָיוּ</p>

<p>גַּם שָׁאוּל וגַם דָּוִד? –מִן הַצֹּאן;</p>

<p>וּבְנֵי הַחַשְׁמוֹנָאִים הַכֹּהֲנִים?</p>

<p>הֲלֹא כִשְׁמוּאֵל בְּדוֹרוֹ יִפְתָּח בְּדוֹרוֹ–––</p>

<p>הֱיוֹת הַמַּצְבִּיא&#8230; לָתֵת חֵרוּת לְעַמִּי,</p>

<p>הֱיוֹת הָרֹאשׁ הַמֵּבִיא אֶת הַגְּאֻלָּה,</p>

<p>עֲשׂוֹת הַמָּגֵן עָלָיו יָרֹץ רֹאשׁוֹ</p>

<p>זֶה נֶשֶׁר רוֹמָא, צִּפּוֹר קְשַת-מַפְרֶקֶת.</p>

<p>וּלְנַגֵּד לוֹ אֶת חֶרֶב-הַנִּצָּחוֹן&#8230;</p>

<p>וּגְדוּדִים אִיצַר גְּמִישִים, כִּבְדֵי-רֶגֶל,</p>

<p>נִשְׁמָעִים, נֶאֶמְנֵי תְנוּעָה, כְּאוֹתָהּ</p>

<p>מְכוֹנָה מַעֲשֵׂה חוֹשֵׁב וְחִשְּׁבוֹנוֹת,</p>

<p>קְשֵׁי-עֹרֶף כְּאֵילֵי-בַרְזֶל וּכְתוֹתָחִים,</p>

<p>וְטוּרְמוֹת שֶׁל פָּרָשִׁים קַלֵּי-אֵבֶר,</p>

<p>וּבְגִיל שִׁגְיוֹנָם כְּנַחֲלֵי אָבִיב צָבִים,</p>

<p>הַיוֹדְעִים דֶּרֶךְ אַךְ לְפָנִים נִכְחָם,</p>

<p>לְהַדְּקָם לַחֲטִיבָה אַחַת בְּדִיסְקִפְּלִינָה,</p>

<p>בְּמִשְׁמַעַת קָשָׁה, זְעוּמָה זוֹ שֶל פֶּלֶד,</p>

<p>אֲשֶר אִם אֹמַר: קַטַּע אֶצְבְּעוֹתֶיךָ–</p>

<p>וּמְקֻטְּעֵי אֶצְבַּע יִהְיוּ כֻלָּם כְּכֻלָּם;</p>

<p>ואִם אֲשַלַּח אוֹתָם בְּיַּעַר וַאֲצַו:</p>

<p>עֲקֹר הָאֶרֶז בִּזְרוֹעוֹתֶיךָ– וְעָקָרוּ.</p>

<p>וְאֶקְסֹם לָמוֹ וְאֶקַּח לִבָּם שֶׁבִי</p>

<p>בְּרִגְשֵׁי-קֹדֶשׁ, בֶּאֱמוּנָה בְאֵל</p>

<p>אֲבִי אֲבוֹתָיו, אֲשֶר בֵּרַךְ זְרוֹעוֹ,</p>

<p>אֲמַלְאֵם בֻּלְמוּס נָקָם, נְקַם דּוֹר וָדוֹר,</p>

<p>וּדְמֵיהֶם אַרְעִיל בְּמַשְׂטֵמַת עוֹלָם,</p>

<p>וְאַשְׂכִּירֵמוֹ מִמַּנְגִינוֹת נִצְחוֹן</p>

<p>אֶרְאֶלִּים עַל אֶרְאֶלִּים – וְיָשִׂישׂוּ</p>

<p>לִקְרַאת הַמָּוֶת מָשׂוֹשׂ לִקְרַאת כַּלָּה.</p>

<p>וְאֶשְׁפֹּךְ בְּלִבָּם כָּל עֲתֶרֶת נַפְשִי,</p>

<p>הָאַהֲבָה, הַכֹּחַ וְהָאֱמוּנָה</p>

<p>הַקּוֹדְחִים בִּי; וְאַרְבֶּה עָצְמָה וָאוֹן;</p>

<p>לֹא אֵדַע שְׁנָת וּמְנוּחָה יוֹמָם אֶשְׁכָּח,</p>

<p>וּלְעַמִּי קֹדֶש רְגָעַי, וְנִטְפֵי דָמִי –</p>

<p>לַחֵרוּת אוֹ לַמָּוֶת!
<br></p>
</blockquote>

<p>בר-דרומא      [נחפז נכנס]</p>

<blockquote>
<p>שִׁמְעוֹן! שִׁמְעוֹן!</p>

<p>שְׁמַע, שִׁמְעוֹן, אָתָּה! אַתָּה מַצְבִּיא לְכָל</p>

<p>צְבָא יִשְרָאֵל!
<br></p>
</blockquote>

<p>בר-כוכבא</p>

<blockquote>
<p>אָנִי?
<br></p>
</blockquote>

<p>בר-דרומא</p>

<blockquote>
<p>בָּחֲרוּ בָךְ!</p>
</blockquote>

<p>[פונה ללכת]
<br></p>

<p>בר-כוכבא</p>

<blockquote>
<p>עֲמֹד, הַגֵּד&#8230;
<br></p>
</blockquote>

<p>בר-דרומא</p>

<blockquote>
<p>אֵין פְּנָאי. וְהִנֵּה גַם</p>

<p>עֲקִיבָא וְכָל הָעֵדָה. וְאַל תֹּאמַר,</p>

<p>כִּי כְבָר יָדָעְתָּ!</p>
</blockquote>

<p>[יוצא בחיפזון]
<br></p>

<p>בר-כוכבא</p>

<blockquote>
<p>אֲנִי הַמַּצְבִּיא&#8230;
<br></p>
</blockquote>

<h3 id="מעמדחמישי">מעמד חמישי</h3>

<p>[נכנסים רבי עקיבא, בר-דרומא וכל הקודמים]</p>

<br>

<p>רבי עקיבא</p>

<blockquote>
<p>שִׁמְעוֹן בְּנִי! עַל דַּעַת הַמָּקוֹם וְעַל דַּעַת</p>

<p>הַקָּהָל וְעַל דַּעַת כָּל רָאשֵׁי גְדוּדֵי יִשְרָאֵל</p>

<p>אָנוּ בוֹחֲרִים בְּךָ לְמַצְבִּיא חֵיל יִשְרָאֵל</p>

<p>בְּמִלְחֶמֶת חֵרוּת זֹה.</p>

<p>בְּשָׁעָה גְּדוֹלָה זֹה וּבִשְׁעַת חֵרוּם זֹה</p>

<p>רוֹצֶה אַתָּה להְיוֹת מַצְבִּיא לִצְבָא יִשְרָאֵל?
<br></p>
</blockquote>

<p>בר-כוכבא</p>

<blockquote>
<p>אֲנִי אֶהְיֶה.
<br></p>
</blockquote>

<p>רבי עקיבא</p>

<blockquote>
<p>אֱלֹהִים יָחְנְךָ, בְּנִי!
<br></p>
</blockquote>

<p>קולות</p>

<blockquote>
<p>יְחִי שִׁמְעוֹן הַמַּצְבִּיא! יְחִי שִׁמְעוֹן הַמַּצְבִּיא!</p>

<p>חֶרֶב לַאדֹנָי וּלְשִׁמְעוֹן! – לְחֵרוּת יְהוּדָה –</p>

<p>חֲזַק חֲזַק ונִתְחַזָּק!
<br></p>
</blockquote>

<p>בר-כוכבא      [נותן אות לשתיקה]</p>

<blockquote>
<p>אֲנִי הַמַּצְבִּיא. מֵהַיּוֹם וָהָלְאָה</p>

<p>אֵין גְּדוּדִים חָפְשִׁים בְּיִשְרָאֵל, יֵש</p>

<p>אִסְטְרַטְיָא שֶל יִשְרָאֵל אֶחָת. אַתֶּם</p>

<p>תִּשָׁאֲרוּ פֹה כֻלְּכֶם, יַחְדָּו נָעוּץ</p>

<p>הָעֵצָה עוֹד הַלַּיְלָה לַאֲשֶר נָעַשׂ.</p>

<p>הַשָּׁעָה מְאֻחָרֶת. אַתֶּם פְּנוּ</p>

<p>לַאֲשֶר תִּפְנוּ, סַעֲדוּ אֶת לִבְּכֶם.</p>
</blockquote>

<p>[אל ר' עקיבא]</p>

<blockquote>
<p>הלֹא יַרְשֵׁנִי אָבִי, אֲשֶר שׁוּב</p>

<p>נִתְאַסֵּף פֹּה בְּבֵיתֶךָ?
<br></p>
</blockquote>

<p>רבי עקיבא     [מנענע בראשו]</p>

<blockquote>
<p>יָפֶה, שִׁמְעוֹן;</p>

<p>אֲבָל הָעֶרֶב יַחְדָּו נֹאכַל לֶחֶם,</p>

<p>רַבּוֹתַי, אִתִּי.
<br></p>
</blockquote>

<p>קולות</p>

<blockquote>
<p>יָפֶה!– יָפֶה!– יָפֶה!</p>
</blockquote>

<p>[ר' עקיבא מוחא כף, נכנס משרת]
<br></p>

<p>רבי עקיבא</p>

<blockquote>
<p>עִרְכוּ שֻׁלְחָן; הָבֵא יַיִן, תִַּקְּנוּ סְעֻדָּה.</p>

<p>אֱמֹר לַגְּבִירָה: כָּל הָעֵדָה תָסֵב.
<br></p>
</blockquote>

<p>[אלה יוצאים, ואלה משוחחים. אחרי-כן יוצאים כולם, מלבד בר-כוכבא. הנערים המשרתים מכניסים שולחנות. על אחד מהם מעמידים יין. עקיבא תופס בזרוע בר-כוכבא ומביאו אל השולחן, נוטל מן היין ויוצק בכוס]
<br></p>

<p>רבי עקיבא</p>

<blockquote>
<p>אֲבָל צָמֵאתִי! תִּשְׁתֶּה יַיִן, שִׁמְעוֹן?
<br></p>
</blockquote>

<p>בר-כוכבא</p>

<blockquote>
<p>גַּם אֶשְׁתֶּה, רַבִּי.
<br></p>
</blockquote>

<p>רבי עקיבא</p>

<blockquote>
<p>בָּרוּךְ אַתָּה יְיָ אֱלֹֹהֵינוּ מֶלֶךְ הָעוֹלָם בּוֹרֵא</p>

<p>פְּרִי הַגָּפֶן.
<br></p>
</blockquote>

<p>בר-כוכבא</p>

<blockquote>
<p>כּוֹס זֹה רִאשׁוֹנָה – לְחֵרוּת כְּלַל יִשְרָאֵל.
<br></p>
</blockquote>

<p>רבי עקיבא</p>

<blockquote>
<p>לְחֵרוּת כָּל הָאָדָם כּוֹס! חֲזָק!
<br></p>
</blockquote>

<h2 id="עלילהשלישית">עלילה שלישית</h2>

<h3 id="מעמדראשון">מעמד ראשון</h3>

<p>בית בר-כוכבא</p>

<p>[בר-כוכבא יושב על מרבד ומשחיז פגיון. נכנס נער משרת]</p>

<p>הנער</p>

<blockquote>
<p>הַכּוּתִי פֹּה.
<br></p>
</blockquote>

<p>בר-כוכבא</p>

<blockquote>
<p>יִכָּנֵס.
<br></p>
</blockquote>

<p>השומרוני      [נכנס]</p>

<blockquote>
<p>שָׁלוֹם, מַר!</p>

<p>יְבָרֵךְ אֲדֹנָי אֶת בְּחִירוֹ, שָׁלוֹם.
<br></p>
</blockquote>

<p>בר-כוכבא</p>

<blockquote>
<p>אֵין שָׁלוֹם לְאוֹיְבַי לִי! אֵין שָׁלוֹם.
<br></p>
</blockquote>

<p>השומרוני</p>

<blockquote>
<p>מַאי</p>

<p>קָסָבַר מַר? וּמִי אוֹיְבֶיךָ?
<br></p>
</blockquote>

<p>בר-כוכבא</p>

<blockquote>
<p>אַתֶּם,</p>

<p>עַם הַשֹּׁמְרוֹנִים.
<br></p>
</blockquote>

<p>השומרוני</p>

<blockquote>
<p>אָנוּ?! וּמִי עוֹד</p>

<p>כַּעֲבָדֶיךָ נֶאֱמָן בִּיהוּדָה.</p>

<p>גַּם אָנוּ גַּם בָּנֵינוּ?
<br></p>
</blockquote>

<p>בר-כוכבא</p>

<blockquote>
<p>כַּמָּה אַתֶּם?
<br></p>
</blockquote>

<p>השומרוני</p>

<blockquote>
<p>שְׁנֵים-עָשָׂר בָּתֵּי אָב.
<br></p>
</blockquote>

<p>בר-כוכבא</p>

<blockquote>
<p>וְאַתָּה כֹהֵן?
<br></p>
</blockquote>

<p>השומרוני</p>

<blockquote>
<p>מִזֶּרַע אַהֲרֹן. וּמקְדָּשׁ מְעַט</p>

<p>פֹּה לָנוּ.
<br></p>
</blockquote>

<p>בר-כוכבא</p>

<blockquote>
<p>מַטְלִית-כּוּתִים פֹּה בְּבֵיתָר,</p>

<p>בְּתוֹךְ עַמִּי פֹּה – לְרַגֵּל כָּל אֲשֶׁר לִי
<br></p>
</blockquote>

<p>השומרני</p>

<blockquote>
<p>חָלִילָה לִּי! לֹא הָיוּ עֲבָדֶיךָ</p>

<p>מְרַגְּלִים לֹא.
<br></p>
</blockquote>

<p>בר כוכבא</p>

<blockquote>
<p>רַק יֶדְכֶם עִם רוֹמָאִים.
<br></p>
</blockquote>

<p>השומרני</p>

<blockquote>
<p>עָלֶיךָ יְהָבֵנוּ, מַר.
<br></p>
</blockquote>

<p>בר כוכבא</p>

<blockquote>
<p>עָלָי!</p>

<p>וכִי תֹּאמְרוּ, אֶבְנֶה חָרְבוֹת גְּרִזִּים?
<br></p>
</blockquote>

<p>השומרני</p>

<blockquote>
<p>אִם</p>

<p>לֹא יִבְנֶה בַיִת <strong>הוּא</strong>,</p>

<p>שָׁוְא עָמְלוּ בוֹנָיו בּוֹ!</p>

<p>וּמַלְכוֹּת רְשָׁעָה גָּזְרָה עַל הַתּוֹרָה.
<br></p>
</blockquote>

<p>בר כוכבא</p>

<blockquote>
<p>הֲגַם עֲלֵיכֶם אוֹתוֹ אִסָּר חָל?</p>

<p>מַסְבִּירִים רוֹמִים פָנִּים לשֹּׁמְרוֹנִים.</p>

<p>כְּבָר תָּפְשׂוּ נְעָרַי שְׁנַיִם מְרַגְּלִים, וְהֵם</p>

<p>מִן הַשֹּׁמְרוֹנִים: בְּיַבְנֶה וּבִשְׁכֶם.
<br></p>
</blockquote>

<p>השומרני</p>

<blockquote>
<p>יֵשׁ פּוֹחֲזִים וְרֵיקִים בְּעָם וָעָם,</p>

<p>אַךְ תִּפַּח רוֹּחָם, יֵרְדוּ חַיִּים שְׁאוֹלָה</p>

<p>כְּקֹרַח וְכָל עֲדָתוֹ. הֲבִשְׁבִילָם</p>

<p>עַל כָּל הָעֵדָה תִּקְצֹף? נְקִיִּים אָנוּ;</p>

<p>לֹא הָיו עֲבָדֶיךָ מְרַגְּלִים.
<br></p>
</blockquote>

<p>בר כוכבא</p>

<blockquote>
<p>בּוֹ</p>

<p>בַיּוֹם שֶׁאֶתְפֹּס אֶחָד מִשֹּׁמְרוֹנִים</p>

<p>מִיּוֹשְׁבֵי בֵיתָר מְרַגֵּל לָרוֹמָאִים,</p>

<p>תִּכְרְעוּ לַקּוֹפִיץ; וּמִנְהַג רוֹמִים</p>

<p>בָּכֶם גַּם אֶנְהַג: כֻּלְּכֶם תִּצָלֵבוּ.
<br></p>
</blockquote>

<p>השומרני</p>

<blockquote>
<p>שָׁמְרֵנִי, אֵל!
<br></p>
</blockquote>

<p>בר כוכבא</p>

<blockquote>
<p>הֲלֹא שָׁמְעָתָּ?
<br></p>
</blockquote>

<p>השומרני</p>

<blockquote>
<p>כֵּן.
<br></p>
</blockquote>

<p>בר כוכבא</p>

<blockquote>
<p>בְּנֵי תַעֲרוּבוֹת תִּתֵּן.
<br></p>
</blockquote>

<p>השומרני</p>

<blockquote>
<p>תַּעֲרוּבוֹת&#8230;
<br></p>
</blockquote>

<p>בר כוכבא</p>

<blockquote>
<p>לִי תִתֵּן. וְאַתָּה כֹהֵן בְּעַמְּךָ– הֵן?</p>

<p>וּּבָנִים לְך יֵשׁ?
<br></p>
</blockquote>

<p>השומרני</p>

<blockquote>
<p>יֵשׁ בָּנִים&#8230; בֵּן.
<br></p>
</blockquote>

<p>בר כוכבא</p>

<blockquote>
<p>אָמַרְתָּ: בָּנִים.
<br></p>
</blockquote>

<p>השומרני</p>

<blockquote>
<p>גַּם בַּת לִי.
<br></p>
</blockquote>

<p>בר כוכבא</p>

<blockquote>
<p>הָבִיאָה</p>

<p>לִי אֶת הַבֵּן.
<br></p>
</blockquote>

<p>השומרני</p>

<blockquote>
<p>אַל יִחַר אַף אֲדוֹנִי:</p>

<p>הַיֶּלֶד אֵינוֹ, יָצָא אֶת הָעִיר.
<br></p>
</blockquote>

<p>בר כוכבא</p>

<blockquote>
<p>עַד יָשׁוֹּב הוּא, תֵּאָסֵר אַתָּה, זָקֵן.</p>

<p>כִּי חוֹשֵׁד אֲנִי בְכֻלְּכֶם, וְגַם בָּךְ!
<br></p>
</blockquote>

<p>השומרני</p>

<blockquote>
<p>בִּכְשֵׁרִים אַתָּה חוֹשֵׁד.
<br></p>
</blockquote>

<p>בר כוכבא</p>

<blockquote>
<p>עַד שֶׁיָּשׁוּב</p>

<p>זֶה בִנֵךָ, אַתָּה פֹּה תֵאָסֵר.
<br></p>
</blockquote>

<p>השומרני</p>

<blockquote>
<p>מַר,</p>

<p>אֲנִי זָקַנְתִּי, כֹּחִי תָשׁ; בַּכֶּלֶא</p>

<p>יְבֻלַּע לִי: אִישׁ חוֹלֶה, לֵחִי נָס&#8230;</p>

<p>תֵּעָצֵר בִּתִּי. עַד שֶׁיָּשׁוּב בְּנִי;</p>

<p>הַנַּעֲרָה הִיא&#8230;
<br></p>
</blockquote>

<p>בר כוכבא</p>

<blockquote>
<p>לַכֶּלֶא תּוּבָל?
<br></p>
</blockquote>

<p>השומרני</p>

<blockquote>
<p>לָמָּה</p>

<p>לַכֶּלֶא פֹּה עִם שִׁפְחוֹת מַר, תֵּעָצֵר,</p>

<p>עַד יָשׁוּב בְּנִי. אֲנִי אִישׁ זָקֵן, חוֹלֶה,</p>

<p>מִכְּבָר יְדוּעַ חֹלִי, וְכֹחִי תָשׁ,</p>

<p>מְשַׁעֵל תָּמִיד. כְּחָה! כְּאוֹתָה כִּבְשָׁה</p>

<p>יִתְבּוֹנֵן מַר, יִתְבּוֹנֵן נָא אֵלָי,</p>

<p>בְּבַקָּשָׁה: זָקֵן&#8230; חוֹלֶה, כֹּחוֹ תָשׁ&#8230;
<br></p>
</blockquote>

<p>בר כוכבא</p>

<blockquote>
<p>וּבְכֵן, הַבַּת.
<br></p>
</blockquote>

<p>השומרני</p>

<blockquote>
<p>הַבַּת.
<br></p>
</blockquote>

<p>בר כוכבא</p>

<blockquote>
<p>הַבַּת תָּבִיאָה.</p>

<p>עַד יָשׁוּב בְּנֶךָ.
<br></p>
</blockquote>

<p>השומרני</p>

<blockquote>
<p>הֵנָּה?
<br></p>
</blockquote>

<p>בר כוכבא</p>

<blockquote>
<p>הֵנָּה, לֵךְ!
<br></p>
</blockquote>

<p>השומרני</p>

<blockquote>
<p>וְיִתֶּן לְךָ בּוֹרֵא הַשָּׁמַיִם</p>

<p>אֶת בִּרְכַּת יוֹסֵף בְּנוֹ שֶׁל יַעֲקֹב&#8230;
<br></p>
</blockquote>

<p>בר כוכבא</p>

<blockquote>
<p>שָׁלוֹם.</p>
</blockquote>

<p>[השומרוני יוצא, אחריו יוצא גם בר-כוכבא. הפגיון נשאר מונח על הספה]
<br></p>

<h3 id="מעמדשני">מעמד שני</h3>

<p>[נכנסים השומרוני, חביבה בתו ונער משרת]</p>

<p>הנער המשרת</p>

<blockquote>
<p>הִכָּנֵס. אַךְ תִּכָּנֵס הֵנָּה, מַר.</p>

<p>תְּחַכֶּה פֹה, עַד יָבוֹא שִׁמְעוֹן.
<br></p>
</blockquote>

<p>השומרני</p>

<blockquote>
<p>אַל תִּקְרָא: שִׁמְעוֹן, אֶלָּא: שִילֹה.
<br></p>
</blockquote>

<p>[הנער יוצא]</p>

<blockquote>
<p>בִּתִּי!
<br></p>
</blockquote>

<p>חביבה</p>

<blockquote>
<p>אַבָּא?
<br></p>
</blockquote>

<p>השומרני</p>

<blockquote>
<p>תִּשָּׁאֲרִי פֹה, תִּתְבּוֹנְנִי</p>

<p>אֶל כָּל הַנַּעֲשֶׂה: מִי בָא, מֵאָין,</p>

<p>אַף תַּטִּי אֹזֶן פֹּה וּמֵאֲחוֹרֵי</p>

<p>הַפַּרְגּוֹד תִּשְׁמְעִי לִפְעָמִים, מָה אִישׁ סָח:</p>

<p>חֲדָשׁוֹת, אִם תִקְרֶינָה, מַה יֵשׁ אוֹמְרִים,</p>

<p>אוֹ עֵצָה אֲשֶׁר תּוּעָץ.
<br></p>
</blockquote>

<p>חביבה</p>

<blockquote>
<p>אַבָּא, לָמָּה</p>

<p>לִי אֵלֶּה?
<br></p>
</blockquote>

<p>השומרני</p>

<blockquote>
<p>כָּךְ, יוֹנָתִי, כָּךְ, בִּשְׁבִיל</p>

<p>אָבִיךְ אִם יָבוֹא וְאִם יִרְצֶה לִשְׁאֹל,</p>

<p>מַה יֵּשׁ חֲדָשׁוֹת פֹּה בַבּיִת. אַךְ</p>

<p>אַל יָבִין אִישׁ, כִּי לְאֵל תָּשִׂימִי לִבֵּךְ.</p>

<p>אַל יֵדַע אִישׁ! בִּינוֹת? חַס וְחָלִילָה.</p>

<p>כִּלְאַחַר יָד, אַגַּב דְּבָרַיִךְ אֶל הַשְּׁפָחוֹת.</p>

<p>הַשְּׁפָחוֹת אֲשֶר עַל הַבַּיִת – הֵן</p>

<p>מְשׁוֹחֲחוֹת, כָּךְ, לְפִי תֻמָּן.
<br></p>
</blockquote>

<p>חביבה</p>

<blockquote>
<p>אַבָּא, הֵן</p>

<p>לֹא אַרְבֶּה פֹּה לָשָׁבֶת?
<br></p>
</blockquote>

<p>השומרני</p>

<blockquote>
<p>לֹא, יוֹנָתִי,</p>

<p>סַנְבַלַּט יָשׁוּב אַךְ בְּעוֹד שָׁבוּעַ,</p>

<p>כַּמּוּבָן&#8230; אֶפְשָׁר, יְאַחֵר קְצָת – הֲלֹא?</p>

<p>זֶה יָפֶה מְאֹד לָדַעַת, מִי הַבָּאִים</p>

<p>מִמֶּרְחָק, מֵאֲרָצוֹת זָרוֹת – שְׁמָם,</p>

<p>הַדֶּרֶךְ אֲשֶׁר יֵלְכוּ בָהּ, הַכֶּסֶף</p>

<p>מֵאַיִן יֶאֱתֶה, וְכַמָּה? וְאִם</p>

<p>יֵשׁ מִי שֶׁאֵינוֹ תְמִים-דֵּעִים אִתָּם.</p>

<p>הֲלֹא בִינוֹת? כָּךְ, דְּבָרִים בְּעָלְמָא,</p>

<p>שֶׁאוֹהֲבִים לְדַעְתָּם אָנוּ זְקֵנִים,</p>

<p>שֶׁאֵינָם נוֹטְלִים חֵלֶק בַמִּלְחָמָה.</p>

<p>הַלָּה, זֶה שִׁמְעוֹן שַׂר-הַצָּבָא, צָעִיר,</p>

<p>וְאַתְּ הֵן רִיבָה נָאָה, אַל תִּשְׁכָּחִי;</p>

<p>אוֹיְבֵנוּ הוּא&#8230; אַךְ צָרִיךְ לַסְבִּיר פָּנִים,</p>

<p>לְשִׁמְעוֹן זֶה – רַק לַסְבִּיר פָּנִים לוֹ,</p>

<p>אַךְ קְצָת, כְּשֵׁם שׁמַּסְבִּירִים&#8230; אַתְּ מְבִינָה&#8230;</p>

<p>כְּדי שֶׁלֹא יַחְשְׁדֵךְ, שֶׁלֹּא יַרְשֶׁה,</p>

<p>שֶׁיַּחְשְׁדוּ אֲחֵרִים בָּךְ.
<br></p>
</blockquote>

<p>חביבה</p>

<blockquote>
<p>אֲבָל</p>

<p>אֵינֶנִּי רוֹצָה, אַבָּא.
<br></p>
</blockquote>

<p>השומרני</p>

<blockquote>
<p>לֹא, בִּתִּי, לֹא.</p>

<p>לֹא בַנְתְּ לְרֵעִי, חַס וְחָלִילָה. אוּלָם</p>

<p>מַה גָּדוֹל כֹּחָה שֶל בַּת-צְחוֹק בִּשְׁעָתָהּ,</p>

<p>וּמֶבָּט חַם כִּלְאַחַר יָד אוֹ מִלָּה,</p>

<p>שׁנִּזְרְקָה כְּאִלּוּ מִבְּלִי מֵשִׂים.
<br></p>
</blockquote>

<p>חביבה</p>

<blockquote>
<p>אֲנִי אֵינֶנִּי יוֹדְעָה, כֵּיצַד.
<br></p>
</blockquote>

<p>השומרני</p>

<blockquote>
<p>שַׁטְיָא</p>

<p>קְטַנָּה! [לנפשו] פּוֹתָה גְדוֹלָה זוֹ עוֹד לֹא</p>

<p>הֵבִינָה דָבָר.
<br></p>
</blockquote>

<p>[נכנס הנער המשרת]</p>

<p>הנער המשרת</p>

<blockquote>
<p>יָבוֹא אַחֲרַי, מַר.
<br></p>
</blockquote>

<p>חביבה       [מתבוננת פראות סביב]</p>

<blockquote>
<p>וְאָנִי?
<br></p>
</blockquote>

<p>הנער המשרת</p>

<blockquote>
<p>תִּשָּׁאֲרִי, וּמַה תִּירָאִי, עִזָּה?</p>
</blockquote>

<p>[המשרת והשומרוני יוצאים]</p>

<h3 id="מעמדשלישי">מעמד שלישי</h3>

<p>[נכנס שמעון בר-כוכבא]</p>

<p>בר כוכבא</p>

<blockquote>
<p>מִי אַתְּ? מַלָּךְ?
<br></p>
</blockquote>

<p>חביבה</p>

<blockquote>
<p>בְּנֵי תַעֲרוּבוֹת.. אָבִי</p>

<p>נָחַנִי הֵנָּה.
<br></p>
</blockquote>

<p>בר כוכבא</p>

<blockquote>
<p>בַּת הַשֹּׁמְרוֹנִי אַתְּ?
<br></p>
</blockquote>

<p>חביבה</p>

<blockquote>
<p>בַּת הַשֹּׁמְרוֹנִי, בַּת הַכֹּהֵן אָנִי.
<br></p>
</blockquote>

<p>בר כוכבא</p>

<blockquote>
<p>וְאָבִיךְ אֵינוֹ פֹה?
<br></p>
</blockquote>

<p>חביבה</p>

<blockquote>
<p>אֵינֶנּוּ.
<br></p>
</blockquote>

<p>בר כוכבא</p>

<blockquote>
<p>וְאָבִיךְ הוּא</p>

<p>אִישׁ זָקֵן חוֹלֶה?
<br></p>
</blockquote>

<p>חביבה</p>

<blockquote>
<p>אָבִי זָקֵן.</p>
</blockquote>

<p>[דממה]</p>

<p>בר כוכבא</p>

<blockquote>
<p>מַה שְּׁמֵךְ?
<br></p>
</blockquote>

<p>חביבה</p>

<blockquote>
<p>חֲבִיבָה.
<br></p>
</blockquote>

<p>בר כוכבא</p>

<blockquote>
<p>כִּשְׁמֵךְ גַּם אָתְּ.</p>

<p>שְׁמֵךְ יָאֶה לָךְ וְאַתְּ לִׁשְמֵךְ– חֵי רֹאשִׁי,</p>

<p>חֲבִיבָה וְנִפְלָאָה אָתְּ.
<br></p>
</blockquote>

<p>[אוחז בידה, שומטת ידה]</p>

<p>חביבה</p>

<blockquote>
<p>יָדָעְתִּי.
<br></p>
</blockquote>

<p>בר כוכבא</p>

<blockquote>
<p>מִי הִגִּיּד לָךְ?
<br></p>
</blockquote>

<p>חביבה</p>

<blockquote>
<p>מִי הִגִּיּד לִי? לֹא אִישׁ.
<br></p>
</blockquote>

<p>בר כוכבא</p>

<blockquote>
<p>נָעַמְתְּ, יָפִית, בְּעֵינַיךְ קֶסֶם.
<br></p>
</blockquote>

<p>חביבה</p>

<blockquote>
<p>וְכִי כָךְ?
<br></p>
</blockquote>

<p>בר כוכבא</p>

<blockquote>
<p>עֵינַיִךְ עֵינֵי יַעֲלָה נָאוֹת.</p>

<p>בִּיהוּדָה אֵין כְּמוֹתָן! בְּכָל הָעוֹלָם.
<br></p>
</blockquote>

<p>חביבה</p>

<blockquote>
<p>בְּכָל הָעוֹלָם?
<br></p>
</blockquote>

<p>בר כוכבא</p>

<blockquote>
<p>כְּמוֹהֶן לֹא רָאִיתִי עוֹד.
<br>
חביבה<br />
וּכְבָר הֲלֹא רָאִיתָ הַרְבֶּה.
<br></p>
</blockquote>

<p>בר כוכבא</p>

<blockquote>
<p>אֲרֻכִּים עַפְעַפַּיִךְ, מַאֲרִיכִים צֵל.
<br></p>
</blockquote>

<p>חביבה</p>

<blockquote>
<p>שָׁמָעְתִּי.
<br></p>
</blockquote>

<p>בר כוכבא</p>

<blockquote>
<p>שָׁמַעַתְּ כְּבָר? מִי הִגִּיד לָךְ,</p>

<p>תַּגִּידִי.
<br></p>
</blockquote>

<p>חביבה</p>

<blockquote>
<p>מִן הַבַּחוּרִים.
<br></p>
</blockquote>

<p>בר כוכבא</p>

<blockquote>
<p>מִן הַבַּחוּרִים? מִי?
<br></p>
</blockquote>

<p>חביבה</p>

<blockquote>
<p>בַּחוּרִים סְתָם.
<br></p>
</blockquote>

<p>בר כוכבא</p>

<blockquote>
<p>אוֹ אֶחָד בָּחוּר הָיָה</p>

<p>וְאַתְּ אֲהַבְתִּיו?
<br></p>
</blockquote>

<p>חביבה       [מושכת בכתפיה]</p>

<blockquote>
<p>אֶת מִי?
<br></p>
</blockquote>

<p>בר כוכבא</p>

<blockquote>
<p>אֶת מִי, אֶת&#8230; אוֹתוֹ!
<br></p>
</blockquote>

<p>חביבה</p>

<blockquote>
<p>אֲנִי? לֹא, לֹא אָהָבְתִּי.
<br></p>
</blockquote>

<p>בר כוכבא</p>

<blockquote>
<p>אָהַבְתְּ! אָהָבְתְּ!</p>

<p>חֲבִיבָה, אֱהָבִינִי, אֱהָבִינִי, אוֹתִי.
<br></p>
</blockquote>

<p>חביבה</p>

<blockquote>
<p>עַל שׁוּם מָה?
<br></p>
</blockquote>

<p>בר כוכבא</p>

<blockquote>
<p>עַל שׁוּם שֶׁאֲנִי אוֹהֵב
<br></p>
</blockquote>

<p>חביבה</p>

<blockquote>
<p>חַה-חַה! חַה-חַה!
<br></p>
</blockquote>

<p>בר כוכבא</p>

<blockquote>
<p>מַה תִּצְחָקִי?</p>
</blockquote>

<p>חביבה</p>

<blockquote>
<p>וְכִי&#8230;</p>

<p>וְכִי אַתָּה אוֹהֵב?
<br></p>
</blockquote>

<p>בר כוכבא</p>

<blockquote>
<p>אוֹהֵב.
<br></p>
</blockquote>

<p>חביבה</p>

<blockquote>
<p>אוֹתִי? אוֹתִי?
<br></p>
</blockquote>

<p>בר כוכבא</p>

<blockquote>
<p>אַך אוֹתָךְ.
<br></p>
</blockquote>

<p>חביבה</p>

<blockquote>
<p>אֶת הַשֹּׁמְרוֹנִית?
<br></p>
</blockquote>

<p>בר-כוכבא</p>

<blockquote>
<p>אוֹתָךְ.
<br></p>
</blockquote>

<p>חביבה</p>

<blockquote>
<p>אֶת הַכּוּתִית?
<br></p>
</blockquote>

<p>בר-כוכבא</p>

<blockquote>
<p>אוֹתָךְ.
<br></p>
</blockquote>

<p>חביבה</p>

<blockquote>
<p>שַׂר בּיִשְׂרָאֵל –––
<br></p>
</blockquote>

<p>בר-כוכבא</p>

<blockquote>
<p>אָנֹכִי אוֹהֵב אוֹתָךְ.</p>
</blockquote>

<p>[תופס בה]</p>

<blockquote>
<p>אַתְּ&#8230; חֲבִיבָה</p>

<p>אַתְּ&#8230;
<br></p>
</blockquote>

<p>חביבה</p>

<blockquote>
<p>חַה-חַה, הוּא מִן הַזְּרִיזִים.
<br></p>
</blockquote>

<p>בר-כוכבא</p>

<blockquote>
<p>אַתְּ, חֲבִיבָה&#8230;
<br></p>
</blockquote>

<p>חביבה</p>

<blockquote>
<p>סוּר!</p>
</blockquote>

<p>[היא נאבקת עמו, הוא מושכה אל הספה, היא תופסת את הפגיון, בר-כוכבא תופס בשמאלו בפגיון, פוצע את כפו, ומרפה ממנה]
<br></p>

<p>בר-כוכבא</p>

<blockquote>
<p>אַה, אוֹי!</p>
</blockquote>

<p>[שניהם נושמים בכבדות, הדם נוטף על הקרקע]
<br></p>

<p>חביבה</p>

<blockquote>
<p>הַמָּיִם! אֵיפֹה מָיִם?
<br></p>
</blockquote>

<p>בר-כוכבא</p>

<blockquote>
<p>לָמָּה?
<br></p>
</blockquote>

<p>חביבה</p>

<blockquote>
<p>שִׂים בָּם הַכַּף, ואַחַר אֲנִי אֶחֱבשׁ,</p>

<p>הֲיִכְאָב?
<br></p>
</blockquote>

<p>בר-כוכבא</p>

<blockquote>
<p>יִכְאָב.
<br></p>
</blockquote>

<p>חביבה</p>

<blockquote>
<p>יִכְאַב מְאֹד?
<br></p>
</blockquote>

<p>בר-כוכבא</p>

<blockquote>
<p>לֹא, אֲבָל,ּ</p>

<p>עוֹד טוֹב כִּי שְׂמֹאלִי הִיא, וּשְׁתֵּי אֶצְבְעוֹתָי.
<br></p>
</blockquote>

<p>חביבה       [אוחזת בכפו]</p>

<blockquote>
<p>מָה רַב הַדָּם! וּבַמֶּה לַחֲבשׁ? מַטְלִית?</p>
</blockquote>

<p>[קורעת מחלוקה מטלית]</p>

<blockquote>
<p>וּמַיִם אֵי? הַגֵּד: אֵי מָיִם.
<br></p>
</blockquote>

<p>בר-כוכבא</p>

<blockquote>
<p>שָׁם הָצַפַּחַת. – שָׁם!</p>
</blockquote>

<p>[מביאה את הצפחת, שניהם מתבוננים בה]
<br></p>

<p>חביבה</p>

<blockquote>
<p>דָּם! דָּם! מְלֵאָה הַצַּפַּחַת דָמִים.
<br></p>
</blockquote>

<p>בר-כוכבא</p>

<blockquote>
<p>בְּוַדַּאי, עַד גוּּף הָעָצֶם.
<br></p>
</blockquote>

<p>חביבה</p>

<blockquote>
<p>וְזֹאת אָנִי&#8230;
<br></p>
</blockquote>

<p>בר-כוכבא</p>

<blockquote>
<p>לֹא אָתְּ! אֲנִי תָפַסְתֵּי כֵּן בַּלַּהַב.</p>

<p>פּגְיוֹנִי חַד, הֲלֹא, חֲבִיבָה?
<br></p>
</blockquote>

<p>חביבה</p>

<blockquote>
<p>חַד.</p>

<p>הַבֵּט, הַדָּם קוֹלֵחַ&#8230; כְּנָחָשׁ קָטָן</p>

<p>וְאָדֹם, אָדֹם, לְאִטּוֹ הוּא מִתְפַּתֵּל.
<br></p>
</blockquote>

<p>בר-כוכבא</p>

<blockquote>
<p>הַדָּם כְּבָר אֵינוֹ שׁוֹתֵת.
<br></p>
</blockquote>

<p>חביבה</p>

<blockquote>
<p>תֵּן וְאֶחֱבשׁ.</p>

<p>הוֹי, אֵלִי, אֵלִי, חִתּוּך עָמֹק-עָמֹק.</p>

<p>עַד גּוּף הָעֶצֶם – יַעֲלֶה אֲרֻכָה?
<br></p>
</blockquote>

<p>בר-כוכבא</p>

<blockquote>
<p>בְּוַדַּאי יַעֲלֶה.
<br></p>
</blockquote>

<p>חביבה</p>

<blockquote>
<p>אַך הָס! עֲמֹד</p>

<p>ואַל תָּזוּעַ, פְּשֹׁט אֶת יָדְךָ, שִׁמְעוֹן!</p>

<p>לֹא, כִּי לֹא כָך! הַדָּם עוֹדֶנּוּ שׁוֹתֵת.</p>

<p>אֲלֻנְטִית יֵשׁ?
<br></p>
</blockquote>

<p>בר-כוכבא</p>

<blockquote>
<p>אֲלֻנְטִית? יֵשׁ. פֹּה יֵשׁ.
<br></p>
</blockquote>

<p>חביבה</p>

<blockquote>
<p>אֵי הָאֲלֻנְטֵית, פֹּה הִיא. רְחֵימָאִי.</p>
</blockquote>

<p>[שניהם עסוקים בחיבוש הפצע]</p>

<p>[המסך נופל]</p>

<h3 id="מעמדרביעי">מעמד רביעי</h3>

<p>[אולם גדול. עדה גדולה באולם: אנשים ונשים, זקנים וצעירים, תלמידי חכמים והדיוטות, חיילים. באולם בימה]</p>

<p>[נכנסים שניים]</p>

<br>

<p>האחד</p>

<blockquote>
<p>לְאָן אָנוּ בָאִים?
<br></p>
</blockquote>

<p>השני</p>

<blockquote>
<p>אל הָאֲסֵפָה?
<br></p>
</blockquote>

<p>האחד</p>

<blockquote>
<p>לְאָן?
<br></p>
</blockquote>

<p>השני</p>

<blockquote>
<p>למָּקוֹם אֲשֶׁר שָׁם בְּנֵי אָדָם</p>

<p>מתְאַסְּפִים כְּדֵי לִשְׁמֹעַ מָה הֵם סְבוּרִים.
<br></p>
</blockquote>

<p>הראשון</p>

<blockquote>
<p>מִי? מִי הַסְּבוּרִים?
<br></p>
</blockquote>

<p>השני</p>

<blockquote>
<p>בְּנֵי-אָדָם
<br></p>
</blockquote>

<p>הראשון</p>

<blockquote>
<p>מִי?
<br></p>
</blockquote>

<p>השני</p>

<blockquote>
<p>הָעֵדֶר אֲשֶר תְּיָשָׁיו בְּנֵי-אָדָם.
<br></p>
</blockquote>

<p>[עוברים]</p>

<p>[נכנסים שניים אחרים]</p>

<p>הראשון</p>

<blockquote>
<p>נָחִישָׁה, אָחִי! כִּי יוֹם בְּשׂוֹרוֹת לָנוּ.
<br></p>
</blockquote>

<p>השני</p>

<blockquote>
<p>שָׁמַעְתִּי, כְּבָר שָׁמָעְתִּי.
<br></p>
</blockquote>

<p>הראשון</p>

<blockquote>
<p>וְיֵשׁ לִשְׁמֹעַ.
<br></p>
</blockquote>

<p>השני</p>

<blockquote>
<p>שׁוּב נִגְּפוּ הָרוֹמָאִים? נִכְבְּשָׁה מְצוּדָה.
<br></p>
</blockquote>

<p>הראשון</p>

<blockquote>
<p>הִסְכַּנּוּ כְבָר לְמוֹ אֵלֶּה! מָתַי שָׁלוֹם?</p>

<p>כִּי בָאָה עֵת.
<br></p>
</blockquote>

<p>השני</p>

<blockquote>
<p>הֲלֹא מַה טּוֹב, אִם נִכְרֹת</p>

<p>בְּרִית שָׁלוֹם עַתָּה – כִּי נָצַחְנוּ ּ– לֹא?</p>

<p>הַשָּׁעָה מְשַׂחֶקֶת לָנוּ – עַתָּה</p>

<p>עֵת לִקְרֹא שָׁלוֹם.
<br></p>
</blockquote>

<p>הראשׁון</p>

<blockquote>
<p>כָּל רוֹדְפֵי-שָׁלוֹם בְּכָךְ.
<br></p>
</blockquote>

<p>השני</p>

<blockquote>
<p>לֹֹא כֵן קַנָּאִים&#8230; הֵם וְרַבִּי עֲקִיבָא</p>

<p>וְכָל הָאִסְטְרַטְיָא&#8230;
<br></p>
</blockquote>

<p>האחד</p>

<blockquote>
<p>הַס! הֵם בָּאִים, הָס!
<br></p>
</blockquote>

<p>[עוברים]</p>

<p>[נכנסים חיילים]</p>

<p>חייל ראשׁון</p>

<blockquote>
<p>שׁוּב נִכְבְּשָׁה מְצוּדָה&#8230;
<br></p>
</blockquote>

<p>חייל שני</p>

<blockquote>
<p>וְעוֹד נִכְבּשׁ.
<br></p>
</blockquote>

<p>חייל ראשׁון</p>

<blockquote>
<p>עוֹד יֵשׁ מַה לִּכְבּשׁ
<br></p>
</blockquote>

<p>חייל שני</p>

<blockquote>
<p>אֶת יְרוּשָׁלָיִם!
<br></p>
</blockquote>

<p>חייל ראשׁון</p>

<blockquote>
<p>גַּם אֶת יְרוּשָׁלָיִם. וְעוֹד נִזְכֶּה</p>

<p>וְנִרְאֶה בְמוֹנִיטִין זֶה: לְחֵרוּת.</p>

<p>יְרוּשָׁלָיִם.</p>
</blockquote>

<p>[ניגש אחד העם]
<br></p>

<p>אחד העם</p>

<blockquote>
<p>אֵיזֹה מְצוּדָה כָבָשׁוּ?
<br></p>
</blockquote>

<p>שני</p>

<blockquote>
<p>מִי עָלָה עַל המְּצוּדָה?
<br></p>
</blockquote>

<p>שלישי</p>

<blockquote>
<p>שִמְעוֹן?
<br></p>
</blockquote>

<p>חייל ראשׁון</p>

<blockquote>
<p>שִמְעוֹן!
<br></p>
</blockquote>

<p>אחד העם</p>

<blockquote>
<p>בֶּן חַיִל זֶה!
<br></p>
</blockquote>

<p>חייל שני</p>

<blockquote>
<p>אֵין-עוֹד כְּמוֹתוֹ.
<br></p>
</blockquote>

<p>חייל ראשון</p>

<blockquote>
<p>שִמְעוֹן</p>

<p>מְקַבֵּל אַבְנֵי בַּלִּיסְטְרָאוֹת בְּאַחַת</p>

<p>מֵאַרְכֻּבּוֹתָיו – כָּךְ– וְזוֹרְקָן וְהוֹרֵג</p>

<p>בָּהֶן ּכַמָּה נְפָשׁוֹת.
<br></p>
</blockquote>

<p>אחד העם</p>

<blockquote>
<p>פִּלְאֵי פְלָאוֹת.</p>

<p>אַל תִּשְׁלֹט עַיִן-רָעָה בּוֹ.
<br></p>
</blockquote>

<p>[עוברים]</p>

<p>זקן</p>

<blockquote>
<p>עוֹד מְעַט וְנִפְרֹק</p>

<p>עֹל אֱדוֹם
<br></p>
</blockquote>

<p>צעיר</p>

<blockquote>
<p>כְּבָר פְּרַקְנוּהוּ, אַבָּא.
<br></p>
</blockquote>

<p>זקן</p>

<blockquote>
<p>כֵּן, כְּבָר פְּרַקְנוּהוּ, בְּנִי.
<br></p>
</blockquote>

<p>צעיר</p>

<blockquote>
<p>נַחֲזִיק בַּמִּלְחָמָה.
<br></p>
</blockquote>

<p>זקן</p>

<blockquote>
<p>כֵּן, נַחֲזִיק&#8230; אֲבָל גַּם הַשָּׁלוֹם טוֹב.</p>

<p>הַשָּׁלוֹם והַמִּלְחָמָה יָרְדוּ כְרוּכִים</p>

<p>לָעוֹלָם.
<br></p>
</blockquote>

<p>צעיר</p>

<blockquote>
<p>עַד רִדְתָּה.
<br></p>
</blockquote>

<p>זקן</p>

<blockquote>
<p>כֵּן, בְּנִי, כֵּן – עַד רִדְתָּה.
<br></p>
</blockquote>

<p>[עוברים]</p>

<p>[נכנס בר-כוכבא]</p>

<p>קולות קוראים</p>

<blockquote>
<p>הַס! הִנֵה שִמְעוֹן! – הִנֵה שִמְעוֹן – הָס!
<br></p>
</blockquote>

<p>אשה א</p>

<blockquote>
<p>מַה יָּפֶה שִמְעוֹן זֶה!
<br></p>
</blockquote>

<p>אשה ב</p>

<blockquote>
<p>מַה יָּפֶה, שׁוּרִי.
<br></p>
</blockquote>

<p>אשה א</p>

<blockquote>
<p>כְּיוֹסַף בִּשְׁעָתוֹ.
<br></p>
</blockquote>

<p>אשה ב</p>

<blockquote>
<p>כְּיוֹסֵף.
<br></p>
</blockquote>

<p>אשה א</p>

<blockquote>
<p>בְּרוּכִים.</p>

<p>שָׁדַיִם, שֶהֵנִיקוּ כְגוֹן זֶה.
<br></p>
</blockquote>

<p>אשה ב</p>

<blockquote>
<p>וּמִי לִימִינוֹ?
<br></p>
</blockquote>

<p>אשה א</p>

<blockquote>
<p>זֶה?
<br></p>
</blockquote>

<p>אשה ב</p>

<blockquote>
<p>הַלָּה.
<br></p>
</blockquote>

<p>אשה א</p>

<blockquote>
<p>בַּר-דְּרוֹמָא הוּא.
<br></p>
</blockquote>

<p>אשה ב</p>

<blockquote>
<p>עוֹד יָפֶה הוּא מִשִּמְעוֹן
<br></p>
</blockquote>

<p>אשה א</p>

<blockquote>
<p>לֹא, כִּי שִמְעוֹן.
<br></p>
</blockquote>

<p>אשה ב</p>

<blockquote>
<p>מְבִינָה אָתְּ.
<br></p>
</blockquote>

<p>אשה א</p>

<blockquote>
<p>כְּלוֹם אַתְּ הַמְּבִינָה?
<br></p>
</blockquote>

<p>אשה ב</p>

<blockquote>
<p>אָתְּ&#8230;</p>
</blockquote>

<p>[עוברות]</p>

<p>אשה ג</p>

<blockquote>
<p>אֲבָל כִּי יָפֶה הוּא!
<br></p>
</blockquote>

<p>אשה ד</p>

<blockquote>
<p>מַה יֶּשׁ בּוֹ יֹפִי?</p>

<p>אֵינֶנּוּ יָפֶה כְּלָל וּכְלָל.
<br></p>
</blockquote>

<p>אשה ג</p>

<blockquote>
<p>מְאֹד!
<br></p>
</blockquote>

<p>אשה ד</p>

<blockquote>
<p>כָּמֹהוּ כַּמָּה אִכָּה בְּשׁוּקָא.</p>

<p>כָּמוֹך כְּאוֹתָה כּוּתִית.
<br></p>
</blockquote>

<p>אשה ג</p>

<blockquote>
<p>אֵיזֶה כוּתִית?
<br></p>
</blockquote>

<p>אשה ד</p>

<blockquote>
<p>זוֹ– בַּת הַכֹּהֵן הַשֹּׁמְרוֹנִי, זוֹ.
<br></p>
</blockquote>

<p>אשה ג</p>

<blockquote>
<p>מָה?</p>

<p>מַה לּוֹ וְלַכּוּתִית?
<br></p>
</blockquote>

<p>אשה ד</p>

<blockquote>
<p>וְכִי לֹא יָדָעַתְּ?
<br></p>
</blockquote>

<p>אשה ג</p>

<blockquote>
<p>יוֹנָתִי, נָא הַגִּידיִ לי, סַפֵּרִי; לֹא יָדָעְתִּי.
<br></p>
</blockquote>

<p>[עוברות]</p>

<p>קולות</p>

<blockquote>
<p>יְחִי הַמַּצְבִּיא! – יְחִי שִמְעוֹן! יֶחִי! חֲזַק, חֲזָק!</p>

<p>יְחִי פוֹדֵנוּ מוֹשִׁיעֵנוּ! מְשִׁיחַ אֲדֹנָי!
<br></p>
</blockquote>

<p>[נכנס עקיבא עם עוד חכמים]</p>

<p>קולות</p>

<blockquote>
<p>עֲקִיבָא! הַס! רַבִּי עֲקִיבָא! רַבִּי עֲקִיבָא, אָבִינוּ,</p>

<p>רֶכֶב יִשְׂרָאֵל וּפָרָשָיו! יְחִי עֲקִיבָא!</p>

<p>כְּמַלְאַךְ אֲדֹנָי אַתָּה בְתוֹכֵנוּ!
<br></p>
</blockquote>

<p>תלמיד חכם א</p>

<blockquote>
<p>הִנֵּה רַבִּי עֲקִיבָא&#8230; הִנֵּה הַקֵּרֵחַ.
<br></p>
</blockquote>

<p>תלמיד חכם ב</p>

<blockquote>
<p>אֵיךְ נִשְׁבָּה לְבֵין עַכּוּ&quot;ם גְּדוֹל הַדּוֹר?</p>

<p>תַּלְמִידֵי חֲכָמִים כָּל זְמָן שֶׁמַּזְקִינִים</p>

<p>דַּעְתָּם מִתְיַשֶּׁבֶת עֲלֵיהֶם.
<br></p>
</blockquote>

<p>תלמיד חכם א</p>

<blockquote>
<p>מֵשִׁיב חֲכָמִים אָחוֹר וְדַעְתָּם יְסַכֵּל.
<br></p>
</blockquote>

<p>[עוברים]</p>

<p>יהושע הגרסי</p>

<blockquote>
<p>מָשְׁכֵנִי אַחֲרֶיךָ נָרוּצָה, רַבִּי!
<br></p>
</blockquote>

<p>ר' טרפון</p>

<blockquote>
<p>כָּל הַפּוֹרֵשׁ מִמְּךָ כְּפוֹרֵשׁ מִן הַחַיִּים!
<br></p>
</blockquote>

<p>[עוברים]</p>

<p>קולות</p>

<blockquote>
<p>הַס! הָס! – הַמַּזְכִּיר עוֹמֵד.</p>

<p>הַמַּזְכִּיר רוֹצֶה לוֹמַר – בְּבַקָּשָׁה, הָס!</p>

<p>הַמַּזְכִּיר רוֹצֶה לְדַבֵּר –הַס, רַבּוֹתָי.</p>

<p>רַבּוֹתַי, הָס!
<br></p>
</blockquote>

<p>[המזכיר עולה על הבימה]</p>

<p>המזכיר</p>

<blockquote>
<p>רַבּוֹתַי, בֵּית יִשְׂרָאֵל!</p>

<p>הַיּוֹם תִּמָּלֵא שָׁנָה לְמִיּוֹם בּוֹ</p>

<p>הָכְרְזָה חֵרוּת עַם יִשְׂרָאֵל, יוֹם</p>

<p>בּוֹ גָזְרוּ אֹמֶר רָֹאשׁי כָל הַגְּדוּדִים</p>

<p>וַיַּעֲשׂוּ אֲגדָּה אַחַת וְנִשְׂבָּעוּ:</p>

<p>מִלְחָמָה בִּבְנֵי אֱדוֹם עַד כַּלּוֹתָם</p>

<p>מִתַּחַת שְמֵי יְהוּדָה. שִׁשִּׁים שָׁנָה</p>

<p>הָיִינוּ עַבְדֵי רוֹמָא, זֶה שִׁשִּׁים שָׁנָה</p>

<p>שֶׁחָרַב בֵּית-הַבְּחִירָה, וְהַר הַבַּיִת – שָׁמֵם.</p>

<p>עוֹד לִפְנֵי שָׁנָה וַאֲנַחְנוּ עַבְדֵי רוֹמָא.</p>

<p>נִכְנָעִים לַמַּשְׁגִּיחִים – וְהַיּוֹם</p>

<p>מִלְבוֹא יָם-יָפוֹ וְעַד הַיַּרְדֵּן לָנוּ</p>

<p>חֲמִשִּׁים עָרֵי מִבְצָר וּסְתָם מְצוּדוֹת<a href="#fn:11" id="fnref:11" title="see footnote" class="footnote"><sup>11</sup></a></p>

<p>מֻקָּפוֹת חוֹמָה, נֶשֶׁק וּמַכֹּלֶת,</p>

<p>בַּגָּלִיל וּבִיהוּדָה וּבְשֹׁמְרוֹן –</p>

<p>חֲמִשָּׁה וּשְׁמוֹנִים וּתְשַׁע מֵאוֹת עָרִים</p>

<p>הַפְּרָזִים והַכְּפָרִים, שְׁלַל מִלְחָמָה,</p>

<p>אֲשֶׁר לֹא יִמַּד וְלֹא יִסָּפֵר מִנִּי רֹב.</p>

<p>מַכֹּלֶת, נֶשֶׁק, כֵּלִים, בַּלִּיסְטְרָאוֹת,</p>

<p>לִגְיוֹנוֹת רוּפוּס נִגְּפוּ וְלֹא עָמְדוּ</p>

<p>בִּפְנֵי יִשְׂרָאֵל, וְלִגְיוֹנוֹת חֵיל-</p>

<p>מַרְקֶל נְסוֹגִים אָחוֹר וּנְמוֹגִים</p>

<p>מִפְּנֵי אִסְטְרַטְיָא קְדוֹשָׁה, הַמְחָרֶפֶת</p>

<p>אֶת נַפְשָׁהּ עַל יִשְׂרָאֵל וְעַל תּוֹרָתוֹ</p>

<p>בִּידֵי מַצְבִּיאָהּ שִמְעוֹן.
<br></p>
</blockquote>

<p>קולות</p>

<blockquote>
<p>יְחִי שִמְעוֹן, יֶחִי; וְיִנּוֹן שְׁמוֹ לְעוֹלָם!</p>

<p>שִמְעוֹן יֶחִי!
<br></p>
</blockquote>

<p>המזכיר</p>

<blockquote>
<p>וְהִנֵּה עַתָּה, שָׁב בַּר-דְּרוֹמָא, שָׁב</p>

<p>מִלְּכֹד אֶת מְצוּדַת עֹז – טוּר-מַלְכָּא.
<br></p>
</blockquote>

<p>קולות</p>

<blockquote>
<p>בַּר-דְּרוֹמָא יֶחִי! – יְחִי בַּר-דְּרוֹמָא!</p>

<p>הַשָּׂרִים בְּיִשְׂרָאֵל יִחְיוּ! – יִחְיוּ! יִחְיוּ!
<br></p>
</blockquote>

<p>המזכיר</p>

<blockquote>
<p>וְיַד הַשָּׂרִים עוֹד נְטוּיָה, וְחַרְבָּם</p>

<p>לֹא תָשׁוּב עַד לְכֹד יְרוּשָׁלָיִם</p>

<p>עַד יֵשׁ רוֹמָאִי אֶחָד בְּכָל יְהוּדָה.
<br></p>
</blockquote>

<p>[מחיאות כפיים רועשות]</p>

<p>קולות</p>

<blockquote>
<p>תְּשַׁע מֵאוֹת וּשְׁמוֹנִים וְחָמֵשׁ עִיר! טוּר-מַלְכָּא!</p>

<p>בְּשָׁנָה אַחַת כָּךְ! כָּעֵת יֵש לִקְרֹא שָׁלוֹם! שָׁלוֹם,</p>

<p>שָׁלוֹם! – עַד כְּלוֹתָם! – שָׁלוֹם! עַד רִדְתָּהּ!</p>

<p>כִּי, אִם לֹא עַכְשָׁו אֵימָתַי? – הַס, רוֹדְפֵי שָׁלוֹם!</p>

<p>לְחֵרוּת צִיּוֹן! כַּלֶּךְ לְךָ, רוֹדֵף שָׁלוֹם! לִקְרֹא שָׁלוֹם!</p>

<p>לְמִי? הוֹי, מוּגֵי לֵב – הוֹי, חוֹבְשֵׁי בֵית הַמִדְרָש!
<br></p>
</blockquote>

<p>החיילים</p>

<blockquote>
<p>בָּרוּךְ אֲדֹנָי צוּרִי, הַמְלַמֵּד יָדַי לַקְרָב, אֶצְבְּעוֹתַי</p>

<p>לַמִּלְחָמָה. חַסְדִּי וּמְצוּדָתִי, מִשְׂגַּבִּי וּמְפַלְטִי לִי,</p>

<p>מָגִנִּי וּבוֹ חָסִיתִי, הָרוֹדֵד עַמִּי תַחְתָּי<a href="#fn:12" id="fnref:12" title="see footnote" class="footnote"><sup>12</sup></a>
<br></p>
</blockquote>

<p>[רבי עקיבא קם ממושבו ועולה על הבימה]</p>

<p>קולות</p>

<blockquote>
<p>רַבִּי עֲקִיבָא עוֹלֶה עַל הַבִּימָה! – עֲקִיבָא רוֹצֶה</p>

<p>לִדְרשׁ! הַס, הָעָם! יְחִי עֲקִיבָא – יִחְיֶה שִמְעוֹן!</p>

<p>יִחְיוּ שְׁנֵיהֶם!
<br></p>
</blockquote>

<p>עקיבא</p>

<blockquote>
<p>אַחֵינוּ, יִשְׂרָאֵל, שְׁמָעוּ! אֲפִלּוּ חֶרֶב וָדָם בָּאָרֶץ,</p>

<p>מְנֻחָם אֲנִי בִּשְׁבִיל הַכָּבוֹד וְהנִּצָּחוֹן שֶׁנָּחָלְנוּ. לֹא</p>

<p>שֶׁאָנוּ חֲכָמִים – יֵשׁ חֲכָמִים מִמֶּנּוּ, לֹא שֶׁאָנוּ</p>

<p>גִבּוֹרִים – יֵשׁ גִּבוֹרִים מִמֶּנּוּ; לֹא שֶׁאָנוּ הָרַבִּים</p>

<p>יֵשׁ רַבִּים מִמֶּנּוּ, וְלֹא בִשְׁבִיל שֶׁאָנוּ מַכִּירִים</p>

<p>אֶת הַתּוֹרָה –תַּלְמִידֵי חֲכָמִים מַכִּירִים אֶת</p>

<p>הַתּוֹרָה –עַם הָאָרֶץ מֵאַיִן מַכִּירִים? הָאֲנָשִׁים</p>

<p>מַכִּירִים אֶת הַתּוֹרָה – הַנָּשִׁים וְהַטַּף מֵאַיִן</p>

<p>מַכִּירִים? וְאִם בִּשְׁבִיל עָנְיֵנוּ וְלַחֲצֵנוּ– כַּמָּה</p>

<p>אֻמּוֹת בָּעוֹלָם. אֶלָּא שֶׁיּוֹדֵעַ אֲנִי, שֶׁלֹּא עָשָׂה כָּל</p>

<p>מַה שֶּׁעָשָׂה לָנוּ אֶלָּא למַעַן שְׁמוֹ הַגָּדוֹל וְהַקָּדוֹשׁ,</p>

<p>וּלְמַלֵּא אֶת הַבְטָחָתוֹ אֲשֶׁר הִבְטִיחַ לַאֲבוֹתֵינוּ,</p>

<p>לְאַבְרָהָם, לְיִצְחָק וּלְיַעֲקֹב; וּלְהָקִים אֶת הַשְׁבוּעָה</p>

<p>אֲשֶׁר נִשְׁבַּע לְאַבְרָהָם אָבִינוּ; וּלְקַיֵּם אֵת כָּל אֲשֶׁר</p>

<p>דִּבֶּר בְּפִי נְבִיאָיו לֵאמֹר: לֹא יִכָּרֵת שְׁמֵנוּ מֵעַל</p>

<p>פְּנֵי הָאֲדָמָה; וּמִצִּיּוֹן תֵּצֵא תוֹרָה, וּדְבַר אֲדֹנָי</p>

<p>מִירוּשָׁלָים. וּלְקַיֵּם אֵת אֲשֶׁר דִּבֶּר בְּפִי משֶׁה</p>

<p>עַבְדּוֹ: דָּרַך כּוֹכָב מִיַּעֲקֹב וְקָם שֵׁבֶט מִיִּשְׂרָאֵל;</p>

<p>וּמָחַץ פַּאֲתֵי מוֹאָב וְקַרְקַר כָּל בְּנֵי שֵׁת. וְהָיָה</p>

<p>אֱדוֹם יְרֵשָׁה, וְהָיָה יְרֵשָׁה שֵׂעִיר אֹיְבָיו; וְיִשְׂרָאֵל</p>

<p>עֹשֶׂה חָיל.</p>

<p>וְאַתֶּם הַדְּבֵקִים בַּאדֹנָי, הִנֵּה מְשִׁיחַ אֲדֹנָי</p>

<p>מִתְהַלֵּךְ בְּתוֹכֵנוּ!
<br></p>
</blockquote>

<p>[יוחנן בן-תורתא ושאר החכמים קופצים ממקומם]</p>

<blockquote>
<p>שִׁמְעוֹן בְּנִי! לֹא שִׁמְעוֹן יֵאָמֵר</p>

<p>עוֹד שִׁמְךָ, כִּי אִם בַּר-כּוֹכְבָא, כִּי שָׁרִיתָ עִם</p>

<p>אֱדוֹם ותּוּכָל.</p>

<p>בָּרוּךְ אַתָּה, בַּר-כּוֹכְבָא, לַאדֹנָי!</p>

<p>בָּרוּךְ אַתָּה הַמֶּלֶךְ הַמָּשִׁיחַ!</p>

<p>בָּרוּךְ אַתָּה, יְיָ אֱלֹהֵינוּ, מֶלֶךְ הָעוֹלָם, שֶׁחָלַק</p>

<p>מִכּחוֹ וּגְבוּרָתוֹ לְבָשָׁר וָדָם,</p>

<p>יְחִי הַמֶּלֶךְ הַמָּשִׁיחַ!
<br></p>
</blockquote>

<p>[משתחווה לעומתו, כל העם קמים ומשתחווים לבר-כוכבא; בר-כוכבא קם ומשתחווה לכל ארבע רוחות השמים]</p>

<p>ר' יוחנן בן תורא</p>

<blockquote>
<p>עֲקִיבָא יַעֲלוּ עֲשָׂבִים בִּלְחָיֶיךָ וַעֲדַיִן אֵינוֹ בָא!
<br></p>
</blockquote>

<p>קולות</p>

<blockquote>
<p>הָס! הַס, הָרַבִּי – מֵאֲדנָי יָצָא הַדָּבָר!</p>

<p>יְחִי בַר-כּוכְבָא! יְחִי עֲקִיבָא! יְחִי מֶלֶךְ</p>

<p>הַמָּשִׁיחַ! – יִחְיוּ שְׁנֵי עַמּוּדֵי הַתָּוֶך, אֲשֶׁר הַבַּיִת</p>

<p>נָכוֹן עֲלֵיהֶם!
<br></p>
</blockquote>

<p>ר' יוחנן בן-תורתא</p>

<blockquote>
<p>אִם אֲדֹנָי לֹא יִבְנֶה בַיִת – שָׁוְא עָמְלוּ בוֹנָיו בּוֹ!
<br></p>
</blockquote>

<p>בר-דרומא</p>

<blockquote>
<p>הֲלֹא אַתָּה אֱלֹהִים זְנַחְתָּנוּ וְלֹא תֵצֵא אֱלֹהֵים</p>

<p>בְּצִבְאוֹתֵינוּ!
<br></p>
</blockquote>

<p>קולות</p>

<blockquote>
<p>הִכְשִׁילוֹ פִיו לְבַר-דְּרוֹמָא! פִּיו הִכְשִׁילוֹ! עֲקִיבָא,</p>

<p>הֲשָמָעְתָּ? –עֲקִיבָא!
<br></p>
</blockquote>

<p>חיילים</p>

<blockquote>
<p>לֹא, לֹא הִכְשִׁילוֹ! לֹא יִסְעֹד ולא יִסְכֹּף! לא יִסְעֹד</p>

<p>ולֹא יִסְכֹּף!
<br></p>
</blockquote>

<p>[קול חצוצרות]</p>

<p>[העם נפוץ אחד אחד, חבורות נשארות באולם.<br />
<br></p>

<p>חביבה</p>

<p>מתקרבת אל בר-כוכבא מכוסה בצעיף]</p>

<p>חביבה       [בלחש]</p>

<blockquote>
<p>הוֹי, שִׁמְעוֹן, שִׁמְעוֹן! שְׁמַע נָא, שִׁמְעוֹן
<br></p>
</blockquote>

<p>בר-כוכבא</p>

<blockquote>
<p>מִי אָתְּ?
<br></p>
</blockquote>

<p>חביבה</p>

<blockquote>
<p>אֲנִי חֲבִיבָה, כְּלוּם לֹא תַּכִּיר?
<br></p>
</blockquote>

<p>בר-כוכבא</p>

<blockquote>
<p>הַאַתְּ חֲבִיבָה? תַּחַת צְעִיפֵךְ אָתְּ!
<br></p>
</blockquote>

<p>חביבה</p>

<blockquote>
<p>וּכְלוּם אֶת קוֹלִי לֹא הִכָּרְתָּ?
<br></p>
</blockquote>

<p>בר-כוכבא</p>

<blockquote>
<p>לָמָּה תִתְכַּסִּי?
<br></p>
</blockquote>

<p>חביבה</p>

<blockquote>
<p>יַעַן</p>

<p>יָרֵאתִי שֶׁמָּא קַנָּאִים פּוֹגְעִים בִּי.
<br></p>
</blockquote>

<p>בר-כוכבא</p>

<blockquote>
<p>אַתְּ, אַל תִּירָאִי, לֹא יִפְגַּע אִישׁ בָּךְ, בְּיַלְדָּתִי.
<br></p>
</blockquote>

<p>חביבה</p>

<blockquote>
<p>אַף הִתְחַפַּשְׂתִּי, הִתְפָּרַקְתִּי עֶדְיִי</p>

<p>וְדֶרֶךְ הַסִּמְטָאוֹת רַצְתִּי וְנַחְבֵּאתִי לָבוֹא.</p>

<p>נֶחְפַּזְתִּי רַצְתִּי בַּמְּבוֹאוֹת הָאֲפֵלִים</p>

<p>בִּשְׁבִיל לִרְאוֹתְךָ, מָה אֻשַּׁרְתִּי, שִׁמְעוֹן.</p>

<p>הַנְּעָרוֹֹת בָּאוּ וְהִגִּידוּ לֵאמֹר:</p>

<p>הַיּוֹם יִמָּשַׁח שִׁמְעוֹן לְמָשִׁיחַ.</p>

<p>אֵיךְ הֵם יָגִילוּ לְךָ, אֵיךְ יֶאֱהָבוּךָ.</p>

<p>כִּכְבוֹד מְלָכִים כְּבוֹדְךָ כְּבָר, הֲלֹא?</p>

<p>הוֹי מָה אֻשַּׁרְתִּי – מָה אֻשָּׁרְתִּי.
<br></p>
</blockquote>

<p>בר כוכבא</p>

<blockquote>
<p>הַשְׂמֵחָה אַתְּ לִכְבוֹדִי – וְכִי בֶאֱמֶת</p>

<p>אוֹהֶבֶת אַתְּ לִי?
<br></p>
</blockquote>

<p>חביבה</p>

<blockquote>
<p>שִׁמְעוֹן! וְאֵיךְ?
<br></p>
</blockquote>

<p>בר-כוכבא</p>

<blockquote>
<p>אָמַרְתִּי</p>

<p>כִּי אַךְ&#8230; משּׁוּם&#8230; בְּעַל כָּרְחֵךְ אַתְּ לִי.
<br></p>
</blockquote>

<p>חביבה</p>

<blockquote>
<p>הוֹי שִׁמְעוֹן, וְכִי כָךְ?
<br></p>
</blockquote>

<p>בר-כוכבא</p>

<blockquote>
<p>אֲחוֹתִי כַלָּה.
<br></p>
</blockquote>

<p>חביבה</p>

<blockquote>
<p>לֹא! כִּי רְאֵה אֶת גִּיל הָעָם וּשְׂשׂוֹנוֹ.</p>

<p>הוֹי מָה אֻשַּׁרְתִי, מָה אֻשּׁרְתִי!
<br></p>
</blockquote>

<p>בר-כוכבא</p>

<blockquote>
<p>מָה</p>

<p>הַדְּמָעוֹת אֲשֶׁר בְּעֵינַיךְ, יַלְדָּה?
<br></p>
</blockquote>

<p>חביבה</p>

<blockquote>
<p>כִּי עַתָּה וַדַּאי תִּפְרשׁ מִמֶּנִּי.
<br></p>
</blockquote>

<p>בר-כוכבא</p>

<blockquote>
<p>וּמִשּׁוּם מָה? לְעוֹלָם לֹא נִפָּרֵד.
<br></p>
</blockquote>

<p>חביבה</p>

<blockquote>
<p>לֹא, כִּי נִפָּרֵד – אַתָּה הַמָּשִׁיחַ,</p>

<p>נְשִׂיא יִשְׂרָאֵל, בַּיִת לְךָ תִבְנֶה.</p>

<p>מֶמְשַׁלְתְּךָ תִכּוֹן, וּבָנֶיךָ יִירָשׁוּ.
<br></p>
</blockquote>

<p>בר-כוכבא</p>

<blockquote>
<p>לֹא, אִשְׁתִּי אָתְּ.
<br></p>
</blockquote>

<p>חביבה</p>

<blockquote>
<p>אֲנִי הַכּוּתִית?!
<br></p>
</blockquote>

<p>בר-כוכבא</p>

<blockquote>
<p>אָתְּ.
<br></p>
</blockquote>

<p>חביבה</p>

<blockquote>
<p>וּפְרוּשִׁים מָה הֵם יֹאמֵרוּ?
<br></p>
</blockquote>

<p>בר-כוכבא</p>

<blockquote>
<p>פְּרוּשִׁים? לֹא כְלוּם.</p>

<p>רוּת הַמּוֹאֲבִיָּה בָּנְתָה אֶת בֵּית-יִשָׁי.</p>

<p>וְעוֹד יֵשׁ עֲקִיבָא, וְהִנֵּה הוּא מִתְקָרֵב.
<br></p>
</blockquote>

<p>[חביבה מתכסה בצעיף]</p>

<p>חביבה</p>

<blockquote>
<p>תֵּכֶף, תֵּכֶף אֲנִי הוֹלְכָה, שִׁמְעוֹן,</p>

<p>הֲלֹא הַבַּיְתָה תָסוּר ––– וְאִם גַּם תְּאַחֵר,</p>

<p>חֲבִיבָה לְךָ מְחַכָּה – כָּל הַלַּיְלָה</p>

<p>תְּחַכֶּה לָךְ.
<br></p>
</blockquote>

<p>[הולכת]</p>

<p>בר-כוכבא</p>

<blockquote>
<p>בְּוַדַּאי אָבֹא.</p>
</blockquote>

<p>[אל עקיבא]</p>

<blockquote>
<p>אַבָּא!</p>

<p>עֲקִיבָא אָבִי, יֵשֵׁב פֹּה לִימִינִי.
<br></p>
</blockquote>

<p>[עקיבא יושב]</p>

<p>עקיבא</p>

<blockquote>
<p>שִׁמְעוֹן, אַשְׁרַי שֶׁרְאִיתִךָ בְכָךְ
<br></p>
</blockquote>

<p>בר-כוכבא</p>

<blockquote>
<p>כֹּל אֲשֶׁר לִי שֶׁלְּך, מִיָּדְךָ אָתָּה,</p>

<p>וְכָל אֲשֶׁר לָנוּ – לְךָ, רַבִּי עֲקִיבָא.</p>

<p>הָיִיתָ לִי לְאָב, נִהַלְתַּנִי תָמִיד</p>

<p>בְּמוֹ עֲצָתְךָ וְהוֹרֵיתָ דַרְכִּי;</p>

<p>מֵרוּחֲך עָלַי אָצָלְתָּ. לִבְּךָ</p>

<p>הוּא הָרָה וְהָגָה אֶת גְּדָל פָּעֳלֵנוּ,</p>

<p>אֶת כָּל הַגְּדוֹלוֹת, וְהוּא גַם הִתְוָה דֶרֶךְ,</p>

<p>נַגִּיעַ בּוֹ לִמְחוֹז חֶפְצֵנוּ – אַתָּה</p>

<p>בְּשִׁמְךָ זֶה הַטָּהוֹר וְהַנָּאוֹר</p>

<p>קִדַּשְׁתָּ אֶת הַדֶּרֶךְ בָּהּ הָלָכְנוּ.
<br></p>
</blockquote>

<p>עקיבא</p>

<blockquote>
<p>לֹא, שִׁמְעוֹן בְּנִי, שָׁוְא הַחֲלוֹם – לֹא הָיָה</p>

<p>וְלֹא לָבַשׁ בָּשָׂר וְלֹא נָטַף דָּם.</p>

<p>אַךְ חֶזְיוֹן הֶבֶל – הֶזְיוֹן נָשָׂא רוּחַ,</p>

<p>אַךְ מִשְׂחַק תַּעְתּוּעֵי-מֹחַ.</p>

<p>עַד אִם הַסִיעַ חָרָשׁ אֶת אֲרִיחָיו</p>

<p>לֹא נִבְנֶה בָיִת, חֶזְיוֹן אַרְדִּיכַל הוּא.</p>

<p>אִם אַרְדִּיכַל אֲנִי הָיִיתִי, אַתָּה</p>

<p>הַבַּיִת תִּבְנֶה – אַרְדִּיכַל וּבוֹנֶה.</p>

<p>ואִם נַבְקִיעַ אָנוּ פֶּרֶץ רִאשׁוֹן</p>

<p>בְּהֵיכַל רוֹמָא – וְנִבְעוּ כָל מַצְפּוּנוֹתֶיהָ,</p>

<p>וְתִבָּקַע כַּאֲשֶׁר תִּבָּקַע כּוֹס שֶׁל זְכוּכִית,</p>

<p>וְיָצָא כָל הָעוֹלָם לְחֵרוּת,</p>

<p>מֵעַבְדוּת בְּנֵי-הַזְּאֵבָה – וְגַם אָנוּ, –</p>

<p>אָז אָשׁוּב, אֶגַּשׁ שׁוּב אֶל הָעֲבוֹדָה,</p>

<p>שׁוּב אַרְדִּיכַל – אַךְאַרְדִּיכַל וּבוֹנֶה.</p>

<p>וּבְהַרְחִיב לָנוּ נִדְרֹש ׁאֶת הַתּוֹרָה</p>

<p>לֹא בַעֲליּוֹת שֶׁל בֶּן-גּוֹרְיוֹן, וְלֹא</p>

<p>מִתּוֹךְ כַּוָּנוֹת יוֹחָנָן בֶּן-זַכַּאי.</p>

<p>אַרְבָּעָה אָנוּ נִכְנַסְנוּ לַפַּרְדֵּס:</p>

<p>אֲנִי, בֶּן עַזַּאי, וּבֶן זוֹמָא וְאַחֵר.</p>

<p>אֲרָזִים אַרְזֵי אֵל בַּפַּרְדֵּס. רֹאשָׁם</p>

<p>בּוֹקֵעַ שְׁחָקִים וְשָׁרְשָׁם מוֹסְדוֹת-תֵּבֵל.</p>

<p>בֶּן עַזַּאי מֵת, בֶּן זוֹמָא הֵצִיץ וְנִפְגָּע,</p>

<p>בַּנְּטִיעוֹת קִצֵּץ בֶן אֲבוּיָה, אַךְ</p>

<p>אֲנִי הָאֶחָד, אֲשֶׁר יָצָא בְשָׁלוֹם.</p>

<p>הֲתֵדַע בְּשַׁלָּמָה? שְׁלוֹשָׁה אֵלֶּה</p>

<p>הֵם נִכְנְסוּ וּבְיָדָם – אֱמוּנָתָם,</p>

<p>וְאֶת הָאַהֲבָה לֹא יָדְעוּ – הֵם.</p>

<p>הָאַהֲבָה הַגְּדוֹלָה&#8230; לְכָל הָעָם,</p>

<p>לְכָל הַנִּבְרָא בְצֶלֶם&#8230; לְכָל הָעוֹלָם.</p>

<p>פִילוֹסוֹף אֶחָד הָיָה – אַפְּלָטוֹן,</p>

<p>מֵחַכְמֵי עוֹלָם וַחֲסִידָיו בְּיֹפִי,</p>

<p>הוּא יָדַע סוֹד הָאַהֲבָה, –הוּא!</p>

<p>וְהֵם לֹא יָדָעוּ! בְּתוֹרָתָם חָיוּ.</p>

<p>הַפַּרְדֵּס נָאֶה – נָאֶה – גַּן אֲדֹנָי</p>

<p>בְּתוֹךְ הַזֻּהֲמָה הַיְּוָנִית וְהָרוֹמִית</p>

<p>וְחָכְמָה בוֹ, וּמֶחְקְרֵי-עַד וָיֹפִי,</p>

<p>בֶּן עַזַּאי מֵת וְלֹא יְשַׁקֵּר בְּנִצְחוֹ,</p>

<p>בֶּן-זוֹמָא הֵצִיץ וְלֹא עָמַד – נִפְגָּע,</p>

<p>אֱלִישָׁע הֻכָּה בַסַּנְוֵרִים, שׁוּב</p>

<p>לֹא רָאָה אֶת גַּן אֲדֹנָי מַה יָּפֶה;</p>

<p>אֲבָל אֲנִי אָהַבְתִּי אֶת הַגָּן;</p>

<p>אֲנִי אָהַבְתִּי אַהֲבָה רַבָּה, – לוּלֵא</p>

<p>הָאַהֲבָה לֹא בָאתִי עַד הֲלוֹם!</p>

<p>אָהַבְתִּי אֶת הַתּוֹרָה וְאֶת הָאָרֶץ</p>

<p>וְאֶת הָעָם – וּמְלֹא הָעוֹלָם כֻּלּוֹ,</p>

<p>מְצוּדָת-פֶּלֶד לָנוּ זֹאת הַתּוֹרָה</p>

<p>כְּמְצוּדָה צָרָה, זְעוּמָה וַחֲסֻנָּה,</p>

<p>וּבְנוּיָה אַבְנֵי שָׂדֶה וְאַבְנֵי גִיר,</p>

<p>עַל אָשְׁיוֹת סֶלַע וחֲשׁוּקֵי-בַרְזֶל;</p>

<p>הֵיכָלוֹת בּוֹנִים שַׁיִשׁ וְאַבְנֵי גָזִית!</p>

<p>לְהֵיכָל שְטוּף הָאוֹר גַּם נַהַפְכֶנָּה,</p>

<p>לְהֵיכַל פְּלָאִים – לְכָל הָעוֹלָם כֻּלוֹ.</p>

<p>הֵן חִידוֹת סְתוּמוֹת לְךָ דְבָרַי, שִׁמְעוֹן,</p>

<p>אֲני לְךָ אַחֲוִירֵם עוֹד, בַּר-כּוֹכְבָא,</p>

<p>בְנֵה אַתָה מְצוּדָה, הָקֵם הֵיכַל נוֹי,</p>

<p>וְנִטַּע סָבִיב לוֹ גַּם גַּן גַּם פַּרְדֵּס!
<br></p>
</blockquote>

<p>[משתחווה לעומתו ויוצא]</p>

<p>בר-כוכבא</p>

<blockquote>
<p>אֲנִי הַמֶּלֶךְ הַמָּשִׁיחַ! עַד</p>

<p>הֲלוֹם נָחַנִי כּוֹכַב אוֹר זוֹרֵחַ.</p>

<p>כְּלוּם בִּשְִׁבִיל זֶה עָזַבְתִּי אֶת בֵּית אָבִי?</p>

<p>עֵת נַסְתִּי הֶרָה עִם אֲחֻזַּת רֵעָי.</p>

<p>אַיֵּכֶם, רֵעַי, אֵיפֹה אַתֶּם? כֻּלְכֶם</p>

<p>נְפַלְתֶּם בְּחֶרֶב אֱדוֹם&#8230; רַק אֲנִי</p>

<p>הָאֶחָד אֲשֶׁר אֱלֹהִים נְצָרַנִי</p>

<p>לִגְדוֹלוֹת, כִּי לָהֶן נוֹצַרְתִּי בְגִיחִי</p>

<p>מֵרֶחֶם אִמִּי. אִמִּי, לֹא זָכִית</p>

<p>לִרְאוֹתי בְכָךְ, לרְאוֹתִי בְּהַדְרַת מֶלֶךְ</p>

<p>וְעַל לַהַב סֵיפִי חֵרוּת עַם יִשְׂרָאֵל.</p>

<p>עוֹד הַיּוֹם גָּדוֹל, עוֹד המְּלָאכָה רַבָּה.</p>

<p>יְרוּשָׁלַים, עֵבֶר-הַיַּרְדֵּן, גְּלִיל-הַגּוֹיִם –</p>

<p>אֶת כֻּלָם אֶאֱסֹף, וִיהוּדָה תִּשְׁכֹּן</p>

<p>לָבֶטַח כְּבִימוֹת דָּוִד וּבֵית חַשְׁמוֹנָאִים</p>

<p>מִדָּן וְעַד בְּאֵר-שֶׁבַע, לִי יְכַחֲשׁוּ</p>

<p>פַּרְלָמֶנְטוֹרֵי רוֹמָא, שְׁלִיחֵי פַרְתִּים.</p>

<p>עֲקִיבָא, אֲנִי אֶבְנֶה, אֶבְנֶה בָיִת.</p>

<p>אֶת בֵּית הַבְּחִירָה וְאֶת בֵּית- שִׁמְעוֹן – שְׁנָיִם.
<br></p>
</blockquote>

<p>[המסך נופל]</p>

<h2 id="עלילהרביעית">עלילה רביעית</h2>

<h3 id="מעמדראשון">מעמד ראשון</h3>

<p>[מחנה רומאים. מועצה באוהל המצביא. כל שרי הצבא עומדים]
<br></p>

<p>המצביא</p>

<blockquote>
<p>וּבְטֶרֶם נִפָרֵדָה אֹמַר שׁוּב:</p>

<p>סֻגְּרָה הָעִיר, אֵין יוֹצֵא וְאֵין בָּא;</p>

<p>וּבְאַסְמֵיהֶם שֶׁבֶר וְגַם לַבְּעִיר.</p>

<p>אֵין זֹאת כִּי לֹא הִשְׂכַּלְנוּ לֶאֱרֹב;</p>

<p>וְדֶרֶך הַמִּנְהָרוֹת יוּבָא לָמוֹ.</p>

<p>וְלוּ יָדַעְנוּ דַרְכָּם זוֹ הֲלֹא</p>

<p>זֶה כְבָר נִלְכְּדָה בֵיתָר הַמְצֻיֶּנֶת,</p>

<p>וְסוֹף הַמִּלְחָמָה בָּא.
<br></p>
</blockquote>

<p>מטלוס</p>

<blockquote>
<p>וּצְרִיכִים אָנוּ</p>

<p>לִמְרַגְּלִים, אַךְ לִמְרַגְּלִים.
<br></p>
</blockquote>

<p>המצביא</p>

<blockquote>
<p>לִמְרַגְּלִים, הֵן.</p>

<p>אַך מִי הֵם?
<br></p>
</blockquote>

<p>רופוס</p>

<blockquote>
<p>סוּרִי, כוּשִׁי, אוֹ אֱדוֹמִי –</p>

<p>הַכֶּסֶף יַעֲנֶה הַכֹּל, אַךְ לֹא לְקַמֵּץ.
<br></p>
</blockquote>

<p>המצביא</p>

<blockquote>
<p>לֹֹא, יֵלֵךְ זַרְזִיר אֵצֶל עוֹרֵב,</p>

<p>מִכֵּיוָן שֶׁהוּא מִינוֹ, בֶּן-הַנֵּכָר</p>

<p>מִמֶּנּוּ יִקְשֶׂה, כִּי לֹא יֵחַד בִּקְהִלָּתָם.</p>

<p>שֹׁמְרוֹנִי, כּוּתִי נִשְׁלָח.
<br></p>
</blockquote>

<p>שר אלף</p>

<blockquote>
<p>אַךְ לֹא אֵלֶּה!
<br></p>
</blockquote>

<p>מטלוס</p>

<blockquote>
<p>גַּם הַשֹּׁמְרוֹנִי, גַּם כָּל אֵלֶּה</p>

<p>הַמַּאֲמִינִים בְּאוֹתוֹ צָלוּב, אֵין בֵּינָם</p>

<p>לְבֵין הַיְּהוּדִי וְלֹא כְלוּם – נִמּוֹלִים כֻּלָּם.
<br></p>
</blockquote>

<p>המצביא</p>

<blockquote>
<p>אַךְ משּׁוּם זֶה. מֶטֶל! משּׁוּם שֶׁאֵין בֵּין אֵלֶּה</p>

<p>וּבֵין אֵלֶּה וְלֹא כְלוּם. יַקִּירִי, וַדַּאי כְּבָר</p>

<p>רָאִיתָ שַׁחַל וְעוֹרֵב עַל מַפֶֹּלֶת?</p>

<p>וּצְבוֹעַ וְכֶלֶב כְּלוּם יְחַלְּקוֹ עַד?</p>

<p>משּׁוּם שֶׁהֵמָּה קְרוֹבִים גַם יִרְחָקוּ,</p>

<p>וּכְשֵׁם שֶקְּרוֹבִים הֵם, כֵּן תִּגְדַּל תָּמִיד</p>

<p>מַשְׂטֵמָה זֶה אֶל זֶה.
<br></p>
</blockquote>

<p>שר האלף</p>

<blockquote>
<p>מַשְׂטֵמָה לְדוֹרוֹת</p>

<p>לְכוּתִים וְלִיהוּדִים, וּבִלְבַד</p>

<p>שֶׁיָּאִיר זָהָב למְרַגְּלֵינוּ אֵלֶּה.</p>

<p>אַךְ נִפְלָא הוּא הַשֶּׁמֶשׁ למְאוֹר הַיּוֹם,</p>

<p>וְלַלַּיְלָה אוֹר מִסַּהַר, בְּמַאְפֵּלְיָה</p>

<p>יַחְדֹּרוּן קַרְנֵי זָהָב&#8230;
<br></p>
</blockquote>

<p>המצביא</p>

<blockquote>
<p>וְגַם יֵשׁ</p>

<p>לִי זָקֵן כּוּתִי שָׁם.
<br></p>
</blockquote>

<p>אופוס</p>

<blockquote>
<p>וּבְכֵן?
<br></p>
</blockquote>

<p>המצביא</p>

<blockquote>
<p>אַךְ דַּלָּה</p>

<p>הַצֵּידָה אֲשֶׁר בְּפִיו.
<br></p>
</blockquote>

<p>רופוס</p>

<blockquote>
<p>אַךְ כֶּסֶף, כָּסֶף.
<br></p>
</blockquote>

<p>המצביא</p>

<blockquote>
<p>נִסִּיתִי.
<br></p>
</blockquote>

<p>רופוס</p>

<blockquote>
<p>וְלֹא הוֹעִיל?
<br></p>
</blockquote>

<p>מטלוס</p>

<blockquote>
<p>נַסֵּה עַתָּה</p>

<p>וְאַיֵּם עָלָיו, אֲשֶׁר אִם לֹא יָבִיא</p>

<p>הַשֹּׁוֶה אֶת הַכֶּסֶף – וְנַסְגִּירֶנּוּ</p>

<p>בִּידֵי הַיְּהוּדִים.
<br></p>
</blockquote>

<p>קולות</p>

<blockquote>
<p>יָפֶה! יָפֶה!
<br></p>
</blockquote>

<p>המצביא</p>

<blockquote>
<p>שָׁלוֹם.
<br></p>
</blockquote>

<p>[יוצאים]</p>

<h3 id="מעמדשני">מעמד שני</h3>

<p>בבית בר-כוכבא</p>

<p>[השכם בבוקר. הדלתות פתוחות. קול קרנות הרומאים.נכנס בר-כוכבא]</p>

<br>

<p>בר-כוכבא</p>

<blockquote>
<p>כֵּן, שְׁמוֹנִים אֶלֶף תּוֹקְעֵי קְרָנוֹת צָרִים</p>

<p>עַל בֵּיתָר! שָׁלשׁ שָנָׁה וָחֵצִי כְּבָר</p>

<p>לִגְיוֹנוֹת הִקִּיפוּנִי. יוֹם יוֹם תּוּצַר</p>

<p>הָעוּגָה אֲשֶׁר עָגוּ בְּדָרְבוֹנוֹת בַּרְזֶל,</p>

<p>בְּנַפְשׁוֹ יָבִיא לִי הָעָם אֶת לַחְמִי,</p>

<p>וּמֵימַי אֵינָם נֶאֱמָנִים לִי.</p>

<p>מַה צַּר לִי, מַה צַּר לִי, וּתְשׁוּעָתִי רְחוֹקָה,</p>

<p>רְחוֹקָה עוֹד מהְיוֹתָהּ אָז – אֲנִי</p>

<p>עִם גְּדוּדַי נֶחְבָּא בַמִּנְהָרָה, אֲשֶׁר</p>

<p>עָשׂוּהָ בִימֵי שְׁפֹט הַשּׁוֹפְטִים, אָז.</p>

<p>הָיִיתִי צִפּוֹר אֲשֶׁר נֶאֱחָזָה</p>

<p>בַּפָּח, ועוֹדָהּ מְפַרְפֶּרֶת בּוֹ,</p>

<p>וּמִדֵּי יוֹם בְּיוֹמוֹ: עֶרֶב עֶרֶב</p>

<p>וּבֹקֶר בֹּקֶר יִשְׂחֲקוּ קַרְנוֹת-</p>

<p>רוֹמָאִים עַל מִשְׁבַּתִּי, יִלְעֲגוּ לִי:הוֹי</p>

<p>מְשִׁיחָם שֶלׁ יְהוּדִים, עוֹדְךָ פֹה?</p>

<p>מְשִׁיחָם שֶׁל יְהוּדִים&#8230; מִי אָנֹכִי?</p>

<p>מָשִׁיחַ! הַמָּשִׁיחַ, – אֵי גְבוּרָתֶךָ?</p>

<p>וְאוּלַי מוֹרֵד בְמַלְכוּת, אֲשֶׁר שִׁחֲקָה</p>

<p>הַשָּׁעָה לוֹ. אוֹי מֶלֶךְ הַמָּשִׁיחַ,</p>

<p>הֵם תּוֹקְעִים, תּוֹקְעִים&#8230; צִפּוֹר, נוּדִי הָרַךְ,</p>

<p>מָשִׁיחַ אֲשֶׁר הָיָה צִפּוֹר – אֶפֶס</p>

<p>הַכֹּל פֹּה הָיָה – שֵׁם וּתְהִלָּה וָכֹחַ,</p>

<p>וְהַכֹּל הָיָה מִקְסַם-כָּזָב בּוֹגֵד&#8230;</p>

<p>לֹא הָיָה כָל מָשִׁיחַ – נִדְמֶה</p>

<p>גַּם לִי גַּם לָאֲחֵרִים – וְהֶאֱמִינוּ,</p>

<p>לְרגַע קָט אֲנִי, אֲנִי עָלִיתִי</p>

<p>עַל אוֹתוֹ מִגְדָּל רָם, אֲשֶׁר בּוֹ יַעֲלוּ</p>

<p>אַךְ בְּרוּכֵי אֱלֹהִים&#8230; כְּדֵי לָדַעַת,</p>

<p>כִּי לֹא בִשְׁבִילִי נוֹצָר! מוּטָב אֶלֶף</p>

<p>וְאַחַת פַּעַם לְהִוָּלֵד וְלָמוּת</p>

<p>תּוֹלַעַת-אָדָם, בִּשְׁפַל הַמַּדְרֵגָה,</p>

<p>וְלֹא לְהָרִיחַ בְּטָעוּת – לוּ אַךְ פָּעַם,</p>

<p>מֵרֵיחַ הַנִּיחוֹחַ אֲשֶׁר יָקְטַר</p>

<p>לֶאֱלֹהִים&#8230; הוֹי כֹּתֶל, כֹּתֶל, תַּגִּיד</p>

<p>לִי מִי אָנִי: הַסּוֹחֵר אֲשֶׁר פָּשַט</p>

<p>הָרֶגֶל לְכָל נוֹשָׁיו, אוֹ אַךְ גַּנָּב</p>

<p>מִשְׁתַּמֵּשׁ בְּתָגָא וְלֹא לוֹ. הוֹי כֹּתֶל,</p>

<p>הֲיֶשְׁךָ קָשֶׁה עַד כְּדֵי לְרוֹצֵץ</p>

<p>אֶת רֹאשׁוֹ שֶל מָשִׁיחַ? כֹּתֶל, כֹּתֶל!
<br></p>
</blockquote>

<h3 id="מעמדשלישי">מעמד שלישי</h3>

<p>בבית בר-כוכבא</p>

<p>[אחדים מראשי הצבא, נערים משרתים, בר-כוכבא ור' אלעזר המודעי]
<br></p>

<p>בר-כוכבא</p>

<blockquote>
<p>הוֹי, רַבִּי, יָדְךָ תִכּוֹן עִם רוֹמָאִים!</p>

<p>רִמּוּךָ רוֹדְפֵי שָׁלוֹם כְּאֶת יֶתֶר הַחֲכָמִים.</p>

<p>הֲלֹא כִיהוֹשֻׁעַ בֶּן חֲנַנְיָה</p>

<p>גַּם יוֹחָנָן בֶּן-תּוֹרְתָא, רַבִּי.</p>

<p>אִם לֹא כְבֶן-קִסְמָא חַכְמֵי יַבְנֶה כֻלָּם?</p>

<p>ולוּ אַךְ מַרְפִּים אֶת יְדֵי הָעָם הֱיִיתֶם,</p>

<p>כִּי אָז הֶחֱרַשְׁתִּי, וְאוּלָם אַתָּה סוֹד לְךָ</p>

<p>עִם מַחֲנֵה רוֹמָא – וּשְׁלִיחֲך כּוּתִי.
<br></p>
</blockquote>

<p>ר' אלעזר</p>

<blockquote>
<p>אַל תִּרְגַּז, בְּנִי; אַל תִּרְגַּז, בְּנִי בַר-כּוֹכְבָא,</p>

<p>הֲרֵי אֲנִי כְבֶן שְׁמוֹנִים וְלַגְּבוּרוֹת.</p>

<p>מַה לִּי בְעוֹלָמִי פֹּה – כִּי אִם תְּפִלָּתִי,</p>

<p>בְּשַׂקִּי וּבְתַעֲנִיתִי אֲנִי עָסוּק,</p>

<p>מִתַּחַת סֵבֶל הַטּוֹטֶפֶת רֹאשִׁי יִשָּׂח;</p>

<p>וּלְעִסְקֵי קְרָב וּמְדִינָה לִבִּי כְבָר לֹא אָשִׁית.</p>

<p>בְּנִי בַר-כּוֹכְבָא, שׁוּב עַל דְּבָרַי אֲנִי חוֹזֵר:</p>

<p>שָׁפַכְתִּי שִׂיחִי כְּדַרְכִּי יוֹם יוֹם – פִּתְאֹם</p>

<p>קוֹל שָׁאוֹן וַהֲמֻלָּה. כְּשֶׁהִפְנֵיתִי לִשְׁאֹל</p>

<p>וְאָמְרוּ לִי: שֹׁמְרוֹנִי לָחַשׁ מַה שֶּׁלָּחַשׁ</p>

<p>עַל אָזְנִי בִּתְפִלָּתִי.
<br></p>
</blockquote>

<p>בר-כוכבא</p>

<blockquote>
<p>וּמַה לָּחָשׁ?</p>

<p>אֵין רַבִּי אֶלְעָזָר רוֹצֶה לוֹמַר?
<br></p>
</blockquote>

<p>ר' אלעזר</p>

<blockquote>
<p>עַד שֶׁלֹּא אָמְרוּ לִי גַּם לֹא יָדַעְתִּי,</p>

<p>כִּי לָחָשׁ.
<br></p>
</blockquote>

<p>בר-כוכבא</p>

<blockquote>
<p>דּוֹדִי אֵינוֹ רוֹצֶה</p>

<p>אֲשֶׁר יִתְפּרְסְמוּ מִסְתּוֹרִין מֶלֶךְ.
<br></p>
</blockquote>

<p>ר' אלעזר</p>

<blockquote>
<p>מַה לִּי וּלְמִסְתּוֹרִין?
<br></p>
</blockquote>

<p>בר-כוכבא</p>

<blockquote>
<p>רַבִּי רוֹצֶה</p>

<p>וְיִמְסֹר מְדִינָה זוֹ לְיַד אַדְרִיָּנוּס.
<br></p>
</blockquote>

<p>ר' אלעזר</p>

<blockquote>
<p>וְאֶמְסֹר מְדִינָה? בְּנִי, בַּר-כּוֹכְבָא!
<br></p>
</blockquote>

<p>בר-כוכבא</p>

<blockquote>
<p>זָקֵן, וְאוֹתוֹ כוּתִי אַתָּה מַכִּיר?
<br></p>
</blockquote>

<p>ר' אלעזר</p>

<blockquote>
<p>שָׁמַעְתִּי אוֹמְרִים: הוּא אֲחִי חֲבִיבָה.
<br></p>
</blockquote>

<p>בר-כוכבא      [במבוכה]</p>

<blockquote>
<p>וּמַה שֶׁלָּחַשׁ תֹּאמַר?
<br></p>
</blockquote>

<p>ר' אלעזר</p>

<blockquote>
<p>בְּנִי, לֹא שָׁמַעְתִּי,</p>

<p>אַךְ יַגִּיד הוּא אֶת אֲשֶׁר לָחָשׁ.
<br></p>
</blockquote>

<p>בר-כוכבא</p>

<blockquote>
<p>הוֹי&#8230;</p>

<p>חֲבָל, כִּי מִהֲרוּ הַנְּעָרִים קְצָת לְהָרִיק</p>

<p>אֶת תַּעֲרוֹתָם – וְלוּ גַם רָצָה עַתָּה</p>

<p>לְהַגִּיד הֵן לְעוֹלָם יִדֹּם, אַתָּה</p>

<p>אֱמֹר עַל מַה נּוֹעַצְתּ עִם שֹׁמְרוֹנִי,</p>

<p>עִם זֶה אוֹיְבֵנוּ אֲשֶׁר בְבֵיתֵנוּ?
<br></p>
</blockquote>

<p>ר' אלעזר</p>

<blockquote>
<p>נְכוֹנִים דִּבְרֵי בְנִי הֵם, אוֹיְבִים בְּבָתֵּינוּ</p>

<p>וגַם בְּבֵיתְךָ, בְּנִי&#8230;
<br></p>
</blockquote>

<p>בר-כוכבא</p>

<blockquote>
<p>אַךְ דֹּם, הַזָּקֵן!</p>

<p>הוֹי, תַּרְנְגֹלֶת מִתְגַּעְגַּעַת בְּאֵפֶר!</p>
</blockquote>

<p>[בועט בו ברגלו]</p>

<blockquote>
<p>הֲיָא הֲרִימוּהוּ! כִּמְדֻמַּנִי אֲשֶׁר</p>

<p>בִּשְׁבִילוֹ קָשְׁתָה קְצָת פְּגִיעָתִי. הִיא!
<br></p>
</blockquote>

<p>[הנערים נחפזים אל רבי אלעזר]</p>

<p>אחד הנערים</p>

<blockquote>
<p>מֵת!
<br></p>
</blockquote>

<p>נער שני</p>

<blockquote>
<p>הָרַבִּי מֵת.
<br></p>
</blockquote>

<p>נער ראשון</p>

<blockquote>
<p>הוּא מֵת.
<br></p>
</blockquote>

<p>בר-כוכבא</p>

<blockquote>
<p>לֹא מֵת,</p>

<p>אֲבָל הִתְעַלֵּף; מִהֲרוּ הַחֲלִימוּהוּ.
<br></p>
</blockquote>

<p>[יוצא]</p>

<p>נער שני</p>

<blockquote>
<p>אֲבָל מֵת רַבִּי אֶלְעָזָר הַמּוֹדָעִי.
<br></p>
</blockquote>

<p>נער שלישי</p>

<blockquote>
<p>מַהֲרוּ הַיָּיִן.
<br></p>
</blockquote>

<p>נער שני</p>

<blockquote>
<p>הוּא לָמָּה? מֵת!
<br></p>
</blockquote>

<p>[דממה]</p>

<p>נער ראשון</p>

<blockquote>
<p>לֹֹא טוֹב, הֲלֹא הֲמוֹן הָעָם בוֹ הֶאֱמִין:</p>

<p>בִזְכוֹתוֹ וּתְפִלָתוֹ עָמְדָה בֵיתָר.
<br></p>
</blockquote>

<p>נער שני</p>

<blockquote>
<p>לֹא טוֹב! אַךְ הָבָה נוֹצִיאֵהוּ</p>

<p>גַם מִן הַבַּיִת – סֹב
<br></p>
</blockquote>

<p>[אוחזים בו ומוציאים אותו בדממה, יתר העם יוצאים אחריהם]</p>

<p>קול מן העם</p>

<blockquote>
<p>הוֹי, רוֹעִי הָאֱלִיל, עוֹזְבִי הַצֹּאן, חֶרֶב עַל זְרוֹעוֹ</p>

<p>וְעַל עֵין יְמִינוֹ. זְרוֹעוֹ יָבושׁ תִּיבָשׁ וְעֵין יְמִינוֹ</p>

<p>כָּהֹה תִכְהֶה.
<br></p>
</blockquote>

<p>[ההמון מתאסף]</p>

<p>קולות מן העם</p>

<blockquote>
<p>שִׁמְעוֹן, שִמְעוֹן! בַּת-קוֹל הִיא אוֹמָרֶת: אַתָּה</p>

<p>שָׁבַרְתָּ זְרוֹעָם שֶׁל יִשְׂרָאֵל וְסִמֵּיתָ אֶת עֵין</p>

<p>יְמִינָם, לְפִיכָךְ זְרוֹעוֹ שֶׁל אוֹתוֹ הָאִישׁ יָבוֹשׁ</p>

<p>תִּיבָשׁ וְעֵין יְמִינוֹ כָּהֹה תִכְהֶה.
<br></p>
</blockquote>

<p>קול אחר</p>

<blockquote>
<p>גָּרְמוּ הָעֲוֹנוֹת, גָּרָמוּ!
<br></p>
</blockquote>

<p>[נכנס בר-כוכבא]</p>

<p>בר-כוכבא</p>

<blockquote>
<p>אֵינֶנוּ? אֵין אִישׁ – הַאֻמְנָם?!
<br></p>
</blockquote>

<h3 id="מעמדרביעי">מעמד רביעי</h3>

<p>חדר בבית בר-כוכבא</p>

<p>[חביבה עסוקה, נכנס שומרוני זקן]
<br></p>

<p>הכותי</p>

<blockquote>
<p>חֲבִיבָה בִּתִּי!
<br></p>
</blockquote>

<p>חביבה</p>

<blockquote>
<p>אַתָּה, אָבִי?
<br></p>
</blockquote>

<p>הכותי</p>

<blockquote>
<p>וְהוּא?
<br></p>
</blockquote>

<p>חביבה</p>

<blockquote>
<p>אֵינֶנּוּ יֵשֵׁב אָבִי, שֵׁב.
<br></p>
</blockquote>

<p>הכותי</p>

<blockquote>
<p>חֲבִיבָה, יֶשׁ מָה חָדָשׁ?
<br></p>
</blockquote>

<p>חביבה</p>

<blockquote>
<p>אֵין דָּבָר, אָבִי.
<br></p>
</blockquote>

<p>הכותי</p>

<blockquote>
<p>חֲבִיבָה, צָרִיךְ לִהְיוֹת.
<br></p>
</blockquote>

<p>חביבה</p>

<blockquote>
<p>דָּבָר לֹא שָׁמָעְתִּי.
<br></p>
</blockquote>

<p>הכותי</p>

<blockquote>
<p>חֲבִיבָה. צָרִיךְ אֲנִי לָדַעַת</p>

<p>אֶת דֶּרֶךְ הַמִּנְהָרָה, אֶת הַנִּקְרָה,</p>

<p>אֲשֶׁר בָּהּ יֵלְכוּ וְיָבִיאוּ שָׁבֶר.
<br></p>
</blockquote>

<p>חביבה</p>

<blockquote>
<p>וְאֵיךְ זֶה אֵדָע? וּכְלוּם יַגִּיד?
<br></p>
</blockquote>

<p>הכותי</p>

<blockquote>
<p>אִם תִּרְצִי – תֵּדָעִי; אִם תַּחְפֹּצִי – יַגִּיד.
<br></p>
</blockquote>

<p>חביבה</p>

<blockquote>
<p>אֵינֶנִּי יְכוֹלָה&#8230;
<br></p>
</blockquote>

<p>הכותי</p>

<blockquote>
<p>אַתְּ יְכוֹלָה.
<br></p>
</blockquote>

<p>[מוציא צמיד]</p>

<blockquote>
<p>הִתְבּוֹנְנִי וּרְאִי הַצָּמִיד&#8230; זָהָב חָרוּץ,</p>

<p>וְאֵלֶּה אַבְנֵי יְקָר&#8230; הַשֹּׁהַם וְהַיַּהֲלוֹם.</p>

<p>טְהוֹרִים כְּטֹהַר מֵי הַדִּמְעָה&#8230; חֶשְׂפִּי זְרוֹעֵךְ.</p>

<p>והָאֶצְעָדָה&#8230; לְמַלְכַּת שְׁבָא לֹא הָיְתָה</p>

<p>כְּמוֹתָהּ.
<br></p>
</blockquote>

<p>[היא לוקחת]</p>

<p>חביבה</p>

<blockquote>
<p>כְּלוּם זֶה הַכֹּל?
<br></p>
</blockquote>

<p>הכותי</p>

<blockquote>
<p>הַכֹּל&#8230; עוֹד יֵשׁ מַחֲרֹזֶת</p>

<p>מַרְגָּלִיּוֹת&#8230; עוֹד יֶשׁ פֹּה, אַחַת לְאֶחָת&#8230;</p>

<p>תָּאֳמֵי דִמְעָה&#8230; שִׂימִי לגַרְגְּרוֹתָיךְ&#8230;
<br></p>
</blockquote>

<p>[היא לוקחת]</p>

<p>חביבה</p>

<blockquote>
<p>עוֹד טִפּוֹת דָם הַנִּקְרָשׁ, שׁוּר, עֲלֵיהֶן:</p>

<p>קָחֶם לָךְ, אָבִי.
<br></p>
</blockquote>

<p>הכותי</p>

<blockquote>
<p>הֵן יָאוֹת לָךְ.
<br></p>
</blockquote>

<p>חביבה</p>

<blockquote>
<p>וּכְלוּם חָסַרְתִּי תַכְשִׁיטִין? יֶשׁ לִי רָב.
<br></p>
</blockquote>

<p>הכותי</p>

<blockquote>
<p>חֲבִיבָה, אָנוּ יְכוֹלִים לְאַבֵּד</p>

<p>אֶת כָּל הָעִיר וְאֶת כָּל גִּבּוֹרֵי יְהוּדָה –</p>

<p>לִנְקֹם נִקְמַת רַבִּים, אֲשֶׁר הֵמָּה הָרָגוּ.</p>

<p>אֶת נִקְמַת גְּרִזִּים – כִּי אוֹיְבֵינוּ הֵמָּה,</p>

<p>אוֹיְבֵינוּ הֵם מֵאָז מֵעוֹלָם, זִכְרִי</p>

<p>אֶת טֶבַח יְמֵי פוּלְמוּס קִיטוּס –</p>

<p>כִּמְעַט אָבָדְנוּ.
<br></p>
</blockquote>

<p>חביבה</p>

<blockquote>
<p>עִם חֲלֵב אִמִּי הֵן יָנַקְתִּי, אָבִי,</p>

<p>מַשְׂטֵמַת עַד וְאֵיבַת גְּרִזִּים וּמוֹרִיָּה,</p>

<p>עָלֶיהָ סִפְּרוֹ זְקֵנֵינוּ וְכֹהֲנֵינוּ.</p>

<p>בַּחוּרֵי שׁמְרוֹן רַק עָלֶיהָ חָלָמוּ; נַפְשִׁי</p>

<p>נִשְׁחָטָה מִן הָאֵיבָה. כְּבָר לֹא אוּכַל, אָבִי.
<br></p>
</blockquote>

<p>הכותי</p>

<blockquote>
<p>חֲבִיבָה, אַךְ הַפָּעַם, הָרוֹמָאִים</p>

<p>יַשְׁמִידוּם כֻּלָּם, יְאַבְּדוּם וְיַכְּתוּם,</p>

<p>אַפַּיִם יִכְרְעוּ לַטֶּבַח, תֶּחֱרַב בֵּיתָר,</p>

<p>וְעָלָה שֶׁמֶשׁ גְּרִזִּים.
<br></p>
</blockquote>

<p>חביבה</p>

<blockquote>
<p>אֲבָל, אָבִי.
<br></p>
</blockquote>

<p>הכותי</p>

<blockquote>
<p>חֲבִיבָה, בִּתִּי, בְּעוֹד יָמִים מִסְפָּר,</p>

<p>עוֹד חֹדֶשׁ, שְׁנֵי חֳדָשִׁים – וְלִגְיוֹנוֹת רוֹמָא</p>

<p>יְפשְּׁטוּ עַל חַלְלֵי בֵיתָר, &#8220;עִם לָבָן גַּרְתִּי&#8221;,</p>

<p>הֲתַפְלִיא חֶרֶב בֵּין יְהוּדָה וְשֹׁמְרוֹן?</p>

<p>וּבַמָּה אִם לֹא בְזֹאת נְכַפֵּר פְּנֵי הָאוֹיֵב,</p>

<p>אִם לֹא בְרֹאשׁוֹ שֶׁל הַלָּה?
<br></p>
</blockquote>

<p>חביבה</p>

<blockquote>
<p>בְּרֹאשׁ שִׁמְעוֹן?
<br></p>
</blockquote>

<p>הכותי</p>

<blockquote>
<p>לֹא, לֹא יָעֵל אַתְּ, וּבֵין בִּרְכַּיךְ</p>

<p>לֹא יכְרַע סִיסְרָא, וְסֶבֶרוּס יִלְכֹּד</p>

<p>גַּם בְּלִי עֶזְרָתֵךְ אֶת הָעִיר, כֻּלָּנוּ</p>

<p>לַטֶּבַח גַּם יַכְרִיעַ עִם מַשְׂטִינֵינוּ.
<br></p>
</blockquote>

<p>חביבה</p>

<blockquote>
<p>לֹא מִשִּׂנְאָתְךָ, אָבִי, אֶת יְהוּדָה –</p>

<p>מֵאַהֲבָתְךָ אֶת זְהַב רוֹמָא תֹּאמַר.
<br></p>
</blockquote>

<p>הכותי</p>

<blockquote>
<p>בַּת נַעֲוַת הַמַּרְדּוּת, דֹּמִּי, חֲצוּפָה.</p>

<p>אוֹהֶבֶת אַתְּ, אוֹהֶבֶת אֶת בַּר-כּוֹכְבָא,</p>
</blockquote>

<p>[היא עושה אות שלילה בראשה]</p>

<blockquote>
<p>אֶת לִבֵּךְ לָקַח שֶׁבִי זֶה הַיְּהוּדִי.</p>

<p>לֹא אוֹתוֹ אַתְּ אוֹהָבֶת? בְּשׁוֹקָיו תִּרְצִי?</p>

<p>חֲצוּפָה, כַּלְבָּה&#8230; כֶּלֶב אִם לָךְ נָחוּץ,</p>

<p>הַמְעַטִּים הַסַּפָּנִים בִּנְמַל יָפוֹ</p>

<p>שֶׁחֵילָם חָדָשׁ עִמָּם, חֵיל לַנָּשִׁים?
<br></p>
</blockquote>

<p>חביבה</p>

<blockquote>
<p>אָבִי&#8230;
<br></p>
</blockquote>

<p>הכותי</p>

<blockquote>
<p>כְּכַלְבָּה אֲשֶׁר תַּעֲמֹד, תּוֹחִיל</p>

<p>עַד גְּמַר מִלְחֶמֶת כָּל עוֹגְבֶיהָ, לִהְיוֹת</p>

<p>לְשֵׁגָל לַאֲשֶׁר הַכֹּחַ בְּמָתְנָיו
<br></p>
</blockquote>

<p>חביבה</p>

<blockquote>
<p>אָבִי,</p>

<p>מִי הִכְנִיסַנִי לְכָאן? – הֲלֹא זֶה אָבִי.
<br></p>
</blockquote>

<p>הכותי</p>

<blockquote>
<p>לָכֵן כְשֶׁיָּבֹא אֵלַיִךְ הַלָּיְלָה,</p>

<p>וְלָקַקְתְּ מֵעַל כַּפּוֹתָיו כִּתְמֵי דַם סַנְבַלַּט</p>

<p>אָחִיךְ, בְּעוֹדָם חַמִּים.
<br></p>
</blockquote>

<p>חביבה</p>

<blockquote>
<p>דַּם סַנְבַלַּט!
<br></p>
</blockquote>

<p>הכותי</p>

<blockquote>
<p>הֲלֹא כִכְבָרָה שָׁם עָשׂוּהוּ.
<br></p>
</blockquote>

<p>חביבה</p>

<blockquote>
<p>אוֹיָה, אוֹיָה, אָחִי!
<br></p>
</blockquote>

<p>הכותי</p>

<blockquote>
<p>לִכְלָבִים לְמַאֲכָל הָשְׁלַךְ מֵעַל הַחוֹמָה</p>

<p>אֶל עֵבֶר מַחֲנֵה רוֹמִים&#8230;
<br></p>
</blockquote>

<p>חביבה</p>

<blockquote>
<p>אֲהָהּ, לִי הָהּ.
<br></p>
</blockquote>

<p>הכותי       [מאזין אצל הדלת]</p>

<blockquote>
<p>נָא, שִׁמְעִי, מִי הַבָּא?
<br></p>
</blockquote>

<p>חביבה</p>

<blockquote>
<p>הִכָּנֵס לְכָאן.
<br></p>
</blockquote>

<p>[שמה עליו את המכסה]</p>

<p>[נכנס בר-כוכבא. מסיר מעליו את חרבו ואת קובעו]</p>

<blockquote>
<p>הַאַתָּה?
<br></p>
</blockquote>

<p>בר –כוכבא</p>

<blockquote>
<p>חֲבִיבָה, יוֹנָה, הִנֵּנִי.
<br></p>
</blockquote>

<p>חביבה</p>

<blockquote>
<p>אֵחַרְתָּ שִׁמְעוֹן
<br></p>
</blockquote>

<p>בר-כוכבא</p>

<blockquote>
<p>אֵחַרְתִּי קְצָת.</p>

<p>וּמְאֹד עָיָפְתִּי.
<br></p>
</blockquote>

<p>חביבה</p>

<blockquote>
<p>שֵׁב אֶל הָאָח.</p>

<p>הֲתֹאכַל מָה? חַכֵּה עוֹד רֶגַע וְאָבֹא.</p>

<p>הַיַּיִן הִנֵּה פה! וְגַם אָבִיא אֶת הַבָּצֵק</p>

<p>וְאֶעֱשֶׂה הַבִּרְיָה, אֲלַבֵּב לְבִיבוֹת, שְׁתֵה!
<br></p>
</blockquote>

<p>[יוצאת]</p>

<p>[בר-כוכבא שותה]</p>

<p>בר-כוכבא</p>

<blockquote>
<p>נִסְתַּם חָזוֹן וְנָבִיא אָיִן. מִי</p>

<p>וָמִי הוּא אֲשֶׁר אָמַר: אָמְנָם, אַךְ</p>

<p>בִּזְכוּתוֹ-הוּא הָעִיר עוֹמֶדֶת, וּתְפִלָּתוֹ</p>

<p>נִשְׁמַעַת בַּשָּׁמָיִם? פַּחֲדֵי שָׁוְא&#8230; יְחוּלוּן</p>

<p>עַל רֹאׁש כָּל אוֹמְרֵי כֵן.</p>
</blockquote>

<p>[שותה שוב]</p>

<blockquote>
<p>זֶה כַמָּה לֹא יָדַעְתִּי</p>

<p>עַצֶּבֶת מַה הִיא; אַךְ הַיּוֹם תְּקָפָתְנִי.</p>

<p>כַּלֶךְ לְךָ מִמֶּנִּי. זָקֵן מַמְרֶה!
<br></p>
</blockquote>

<p>[נכנסת חביבה]</p>

<p>חביבה</p>

<blockquote>
<p>פֹּה הַבָּצֵק.</p>

<p>מַה לְּךָ כִּי נֶעְצַבְתָּ, שִׁמְעוֹן?
<br></p>
</blockquote>

<p>[שמה את הבצק על האח]</p>

<p>בר-כוכבא</p>

<blockquote>
<p>לֹא נֶעְצַבְתִּי, קַר לִי.
<br></p>
</blockquote>

<p>חביבה</p>

<blockquote>
<p>עַד שֶׁאֲנִי</p>

<p>פֹּה לָשָׁה ומְלַבְּבָה, טְעַם מן הַיָּיִן.
<br></p>
</blockquote>

<p>בר-כוכבא</p>

<blockquote>
<p>כְּבָר טָעַמְתִּי, יוֹנָתִי.
<br></p>
</blockquote>

<p>חביבה</p>

<blockquote>
<p>גַם מִיָּדִִי!</p>

<p>אֵין רָע, עוֹד כּוֹס, הֵן תִּשְׁתֶּה, שִׁמְעוֹן?</p>
</blockquote>

<p>[נותנת לו כוס]</p>

<blockquote>
<p>חַכֵּה, אַלּוּפִי, הִנֵּה מִן הַצָּלִי&#8230;</p>

<p>אֱכֹל עַד אִם עָשִׂיתִי הַבִּרְיָה.</p>
</blockquote>

<p>[הוא אוכל והיא מוזגת עוד כוס]</p>

<blockquote>
<p>אֲבָל גּוֹזָלִי עָצֵב&#8230; עָצֵב&#8230; אֵי הַתֹּף?</p>
</blockquote>

<p>[יוצאת במחול ומשוררת]</p>

<p>[נותנת לו לשתות]</p>

<blockquote>
<p>אֵין רָע, עוֹד אֶחָת!</p>

<p>מַה שְּׁלוֹם הָעִיר?</p>

<p>וּשְׁלוֹם הָעָם? זֶה כַמָּה סוֹגְרִים רוֹמִים</p>

<p>עָלֵינוּ אֶת הָעִיר, וַאֲסָמֵינוּ</p>

<p>עוֹד מְלֵאִים, וּמְזָוֵינוּ מְלֵאִים.</p>

<p>הָעָם אֲשֶׁר בַּשָּׂדֶה עוֹדוֹ נֶאֱמָן</p>

<p>וּמֵבִיא לַיְלָה שֶׁבֶר לָאָדָם וְלַבְּעִיר.
<br></p>
</blockquote>

<p>בר-כוכבא</p>

<blockquote>
<p>יוֹנָתִי, וְלוּ בְּבֵיתִי וּפֹה אִתָּךְ</p>

<p>מָנוֹחַ לִי מִטִּרְדַּת קְרָב וְדָמִים.
<br></p>
</blockquote>

<p>חביבה</p>

<blockquote>
<p>צָדַקְתָּ, שִׁמְעוֹן, צָרִיךְ כִּי תַרְגִּיע,</p>

<p>ולוּ אַךְ פֹּה. עָיַפְתָּ מְאֹד – עוֹד כּוֹס!</p>

<p>הֲלֹא אַךְ אַתָּה מִשְׂגָּב לָנוּ וְלִיהוּדָה,</p>

<p>וְגַם לַיְלָה לִבְָּך לֹא יָנוּחַ – הֲלֹא תִזְכֹּר</p>

<p>הֲשׁוֹקֵד עַל מִשְׁמַרְתּו ֹמִשְׁמָר, אִם הַצּוֹפִים</p>

<p>נֶאֱמָנִים לִפְקֻדָּתָם לשְׁמֹר מִשְׁעוֹל הָרִים</p>

<p>וּמְבוֹאוֹת כָּל הַמְּעָרוֹת וְהַנְּקָרוֹת?&#8230;
<br></p>
</blockquote>

<p>בר-כוכבא</p>

<blockquote>
<p>לוּלֵא מְעָרוֹתֵינוּ, כִּי זֶה כְבָר</p>

<p>חָסַרְנוּ אֶת הַלֶּחֶם אֲשֶׁר נֹאכַל,</p>

<p>כִּי עָרי מִסְכְּנוֹת אֵין לָנוּ, בִּלְתִּי</p>

<p>אֲשֶׁר יָבִיאוּ לַיְלָה עַם הַשָּׂדֶה.
<br></p>
</blockquote>

<p>חביבה</p>

<blockquote>
<p>מַה טּוֹב, כּיִ שָׁנָה זו ֹאֲסוּמָה; בְּיַד הָעָם</p>

<p>מַכֻּלֶת רַבָּה.
<br></p>
</blockquote>

<p>בר-כוכבא</p>

<blockquote>
<p>אֲסוּמָה הָיְתָה אַךְ בַּגָּלִיל,</p>

<p>הַנֶּגֶב לָקָה&#8230; וְעֵינֵינוּ תְלוּאוֹת</p>

<p>אַךְ לַנֶּגֶב וְהָעֲרָבָה, וְעוֹד רָפָה</p>

<p>שָׁם יַד הָרוֹמִי.
<br></p>
</blockquote>

<p>חביבה</p>

<blockquote>
<p>אָמְנָם יֹאהַבְךָ</p>

<p>הָעָם מְאֹד וְיַעֲרִיצְךָ כָּכָה,</p>

<p>וְאַךְ בִּשְׁבִילְךָ יְחָרֵף אֶת נַפְשׁוֹ</p>

<p>וְיַחְדֹּר הֵנָּה&#8230; דֶּרֶךְ הַמִּנְהָרוֹת.
<br></p>
</blockquote>

<p>בר-כוכבא</p>

<blockquote>
<p>וְלוּ יָדַעַתְּ – דֶּרֶך הַסַּכָּנָה,</p>

<p>אֲשֶׁר בַּלַּיְלָה וּבָהָר, בַּנְּתִיבָה</p>

<p>עַל פִּי הַפַּחַת, וּמִתַּחַת – מַחֲנֵה</p>

<p>הָאוֹיֵב&#8230; וְהַשּׁוֹמְרִים&#8230; וְיֵשׁ שֶׁהוּא עֵר&#8230;</p>

<p>בְּמוֹ אֹפֶל וּבַמֵּצַר בְּתוֹךְ הַצִּנּוֹר&#8230;
<br></p>
</blockquote>

<p>חביבה</p>

<blockquote>
<p>בְּתוֹךְ הַמָּיִם?
<br></p>
</blockquote>

<p>בר-כוכבא</p>

<blockquote>
<p>לֹא, כִּי בַיָּשָׁן אֲשֶׁר חָרַב.</p>

<p>מֵעֵבֶר גֵּיא-הַתְּמָרִים. זוֹ הַבִּרְיָה –</p>

<p>מִי לִמֵּד יָדֵךְ לַעֲשׂוֹת כְּמוֹתָהּ? טַעְמָהּ</p>

<p>כְּטַעַם בִּרְיָה עָשְׂתָה הוֹרָתִי,</p>

<p>וַאֲנִי עוֹד יֶלֶד רַךְ, מִתְלַבֵּט בֵּין בִּרְכֶּיהָ.</p>
</blockquote>

<p>[שותה יין]</p>

<blockquote>
<p>הוֹי מֶה עָיָפְתִּי.</p>
</blockquote>

<p>[נשען אל השלחן ונרדם]
<br></p>

<p>הכותי       [יוצא ממחבואו]</p>

<blockquote>
<p>כָּעֵת יָדַעְתִּי הַכֹּל, בִּתִּי. אָכֵן</p>

<p>אַתְּ נבוּנוֹת. אַךְ אֶת הַזָּהָב אַצְפִּין אִתִּי,</p>

<p>כִּי מוּטָב יִהְיֶה שָׁמוּר בְּבֵיתֵנוּ,</p>

<p>מִהְיוֹתוֹ פֹה. הוּא יָשֵׁן?</p>
</blockquote>

<p>[מוציא פגיון]</p>

<blockquote>
<p>אַכֶּה פַעַם</p>

<p>וְלֹא אוֹסִיף. יָדִי רָפָה, פִּגְעִי אַתְּ,</p>

<p>הֲלֹא בַעֲלוּמֶיהָ כַּפֵּךְ.</p>
</blockquote>

<p>[תוקע לידה הפגיון]</p>

<p>[הפגיוֹן נופל בשׁאוֹן. הכותי נעלם בפתח]
<br></p>

<p>בר-כוכבא      [מתנער]</p>

<blockquote>
<p>מִי כָאן? חֲבִיבָה, מִי?
<br></p>
</blockquote>

<p>חביבה</p>

<blockquote>
<p>אֵין אִישׁ, הֲלֹֹא.
<br></p>
</blockquote>

<p>בר-כוכבא      [מרים את הפגיון]</p>

<blockquote>
<p>לְמִי הַפִּגְיוֹן?
<br></p>
</blockquote>

<p>חביבה</p>

<blockquote>
<p>הוּא שֶׁלִּי.
<br></p>
</blockquote>

<p>בר-כוכבא</p>

<blockquote>
<p>אָמַרְתְּ&#8230;
<br></p>
</blockquote>

<p>חביבה</p>

<blockquote>
<p>אָמַרְתִּי לְהַכּוֹתֶךָ.
<br></p>
</blockquote>

<p>בר-כוכבא</p>

<blockquote>
<p>אַתְּ, חֲבִיבָה?
<br></p>
</blockquote>

<p>חביבה</p>

<blockquote>
<p>אָנִי! אָנִי! הָרְגֵנִי, וְאִם אָיִן</p>

<p>וְאֶהֱרָגְךָ אָנִי.
<br></p>
</blockquote>

<p>בר-כוכבא</p>

<blockquote>
<p>אַתְּ, הַיּוֹנָה?
<br></p>
</blockquote>

<p>חביבה</p>

<blockquote>
<p>לֹא יוֹנָה: – עֶכֶן, אֶפְעֶה, שָׂרָף מְעוֹפֵף&#8230;
<br></p>
</blockquote>

<p>בר-כוכבא      [מתבונן בפגיון]</p>

<blockquote>
<p>לֹא לִי הַפִּגְיוֹן וְלֹא מִכִּלְיִי, חֲבִיבָה.</p>

<p>מִי הָיָה פֹה הָעָרֶב?</p>
</blockquote>

<p>[יוצא]</p>

<p>[המסך נופל]</p>

<br>

<h3 id="מעמדחמישי">מעמד חמישי</h3>

<p>[בעיר לפני החומה, קול ענות מלחמה ממרחק, אור מן השׂרֵפה. בר-כוכבא נכנס עייף, נשען אל הקיר]</p>

<p>בר-כוכבא</p>

<blockquote>
<p>אֲבָל עָיָפְתִּי.
<br></p>
</blockquote>

<p>אחד הנסים</p>

<blockquote>
<p>הָבְקְעָה הָעִיר!
<br></p>
</blockquote>

<p>שני</p>

<blockquote>
<p>נִלְכְּדָה הָעִיר!
<br></p>
</blockquote>

<p>שלישי</p>

<blockquote>
<p>הַכּוּתִים בָּגְדוּ, הֶרְאוּ הַמִּנְהָרוֹת!
<br></p>
</blockquote>

<p>הראשון</p>

<blockquote>
<p>בֵּין כָּךְ וְכָךְ וְחָדְרוּ הָרוֹמָאִים.
<br></p>
</blockquote>

<p>השני</p>

<blockquote>
<p>בֵּין כָּךְ וְכָךְ אָבָדְנוּ! אָבָדְנוּ!</p>

<p>נוּסוּ!
<br></p>
</blockquote>

<p>[נמלטים]</p>

<p>השלישי</p>

<blockquote>
<p>לֹא לָנוּס, לַעֲמֹד עַל נַפְשֵׁנוּ,</p>

<p>לַהֲדֹף אוֹתָם מִן הָעִיר ונִצָּלְנוּ.
<br></p>
</blockquote>

<p>אשה א</p>

<blockquote>
<p>הִנֵּה בַר-כּוכְבָא
<br></p>
</blockquote>

<p>אשה ב</p>

<blockquote>
<p>בַּר-כּוֹֹזִיבָא, מַעְיָן כּוֹזֵב!</p>

<p>וּבְעֶטְיו תָּמְנוּ – – –
<br></p>
</blockquote>

<p>[נמלטות]</p>

<p>בר-כוכבא</p>

<blockquote>
<p>בַּר-כּוֹזִיבָא!
<br></p>
</blockquote>

<p>אשה ג</p>

<blockquote>
<p>הִנֵּה בַּר-כּוֹכְבָא, דָּרַך כּוֹכָב מִיָּעֲקֹב&#8230;
<br></p>
</blockquote>

<p>אשה ד</p>

<blockquote>
<p>דָּרַךְ כּוֹזֵב מִיַּעֲקֹב.</p>
</blockquote>

<p>[נמלטות]</p>

<p>בר-כוכבא</p>

<blockquote>
<p>בַּר-כּוֹזִיבָא!</p>

<p>עוֹד לִפְנֵי שָׁנָה – וַאֲנִי מְשִׁיחֲכֶם,</p>

<p>מְשִׁיחַ אֲדֹנָי – אֵלַי יִחַלְתֶּם.</p>

<p>בַּר-כּוֹזִיבָא! רוֹמִים בָּאוּ מְצוּדָתִי&#8230;</p>

<p>וּכְבוֹא הַמַּגִּיד וְהֵבִיא לִי הַבְּשׂוֹרָה,</p>

<p>אֲשֶׁר נְעָרַי לָכְדוּ את הַמְּצוּדָה הַחֲמִשִּׁים וְאֶחָת</p>

<p>מְשִׁיחַ אֲדֹנָי הָיִיתִי, הַמָּשִׁיחַ!</p>

<p>בַּר-כּוֹזִיבָא&#8230; וְאִלּוּ לִפְנֵי שָׁנָה</p>

<p>הָשְׁלַכְתְּ אַתְּ אֵל הַרְמוֹנִי, הֵן יִחַלְתְּ בְּרֶטֶט</p>

<p>מְלֵא-עֲגָבִים לִקְרַאת בּוֹא לֵיל-חִשְׁקֵךְ,</p>

<p>בִּשְׂמֹאלֵךְ מַרְאָה וּבִימִינֵךְ קֶרֶן-פּוּכֵךְ.</p>

<p>וּתְלוּיָה אָזְנֵךְ אֶל הַדָּלֶת. מַאֲזִינָה</p>

<p>לְבַת קוֹל צְעָדַי אֲשֶׁר אָבֹא</p>

<p>לְגַלּוֹת אֶת שָׁדַיךְ, וְאֶחְשׂף שָׁבְלֵךְ.</p>

<p>וּבְיַיִן רֶקַח תִּשְׁקְדִי למְשֹׁחַ</p>

<p>אֶת פִּטְמַת גַּל דַּדָּיךְ&#8230; בַּר-כּוֹזִיבָא&#8230;</p>
</blockquote>

<p>[נכנס עקיבא]</p>

<blockquote>
<p>רַבִּי!</p>
</blockquote>

<p>עקיבא</p>

<blockquote>
<p>בַּר-כּוֹכְבָא
<br></p>
</blockquote>

<p>בר-כוכבא</p>

<blockquote>
<p>לֹא, כִּי בַר-כּוֹזִיבָא
<br></p>
</blockquote>

<p>עקיבא</p>

<blockquote>
<p>בַּר-כּוֹכְבָא אַתָּה, מְשִׁיחַ אֲדֹנָי!
<br></p>
</blockquote>

<p>בר-כוכבא</p>

<blockquote>
<p>וְאֵלֶּה מָה? כְּלוּם כָּךְ הֵרִיע מַחֲנִי?</p>

<p>כְּלוּם גָּדַל אוֹר מַשּׂוּאוֹתֵינוּ כְּגָדְלוֹ</p>

<p>בְּרֶגַע זֶה הָעֶרֶב בּוֹ מְשַׁחְתָּנִי</p>

<p>למְשִׁיחַ אֲדֹנָי?
<br></p>
</blockquote>

<p>עקיבא</p>

<blockquote>
<p>מָשִׁיח! מְשִׁיח אֲדֹנָי!</p>

<p>וְאוּלָם לֹא הַמָּשִׁיחַ.
<br></p>
</blockquote>

<p>בר-כוכבא</p>

<blockquote>
<p>הַכֹּל אָבָד.
<br></p>
</blockquote>

<p>עקיבא</p>

<blockquote>
<p>גְּזֵרָה מִן הַשָּׁמָיִם! הֲכִי תֶאְשַׁם,</p>

<p>כִּי רוֹמָא גָבְרָה, מְלֹא כָל הָעוֹלָם – רוֹמָא.</p>

<p>מִמַּעְיְנוֹת נְהַר פְּרָת בּוֹאֲכָה אֲרָרָט,</p>

<p>וְשַׂדְמוֹת דָּקִיָּה – מִקֶּדֶם. מַעֲרָבָה –</p>

<p>מֵי-תַרְשִׁישׁ וְלוּזִיטָנִיָּה. פָּרַשׂ נֶשֶׁר רוֹמָא</p>

<p>אֶבְרוֹתָיו הָאַדִּירוֹת. בְּלֹעַ בַּלְהוֹתָיו</p>

<p>יָגִיחַ תֹּצְאוֹת רֵינוּס וְיָם בְּרִיטָנִיּה.</p>

<p>בְּצִפָּרְנֵי-זְוָעוֹת לוֹ מְפַרְפְּרוֹת בִּדְמֵיהֶן</p>

<p>מִצְרַיִם, קַרְתְּ-חַדְשַת, וְלוּב וִיהוּדָה.</p>

<p>אֲנַחְנוּ – טִפָּה בְּיָם שֶׁל רוֹמָא, טִבְּרוּס</p>

<p>הָאֶחָד יָכִיל מֵי יְהוּדָה וְהַגָּלִיל,</p>

<p>הַיַּרְדֵּן וְיָם גִּנּוֹסַר וּמֵי מֵרוֹם.</p>

<p>כְּלוּם חֶרְפָּה הִיא לְחֹלֶד שׁוֹכְנִי-בוּל,</p>

<p>כִּי רְִמָסוֹ פִיל-הַמֶּלֶך בְּעָבְרוֹ עָלָיו?</p>

<p>דַּג רֶקֶק הֲיִכָּלֵם כִּי בְלָעָהוּ תַנִּין?</p>

<p>זֶה שָׁלשׁ שָׁנִים מַרְטִיב דַּם רוֹמָאִים</p>

<p>אֶת הַר יְהוּדָה. לִגְיוֹנוֹת אַחַר לִגְיוֹנוֹת</p>

<p>נִכְנָסִים בִּנְמַל-יָפוֹ, וְהַדְרִיָּן מִתְקַשֶּׁה</p>

<p>מִי בְמַצְבִּיאֵי חֵילו הַטּוֹב בְּיוֹתֵר וּשְׁלָחוֹ</p>

<p>לְחַבֵּשׁ לְפִצְעֵי צְבָאו אֲשֶׁר יָזוּב</p>

<p>מֵעֻקְצוֹ שֶל בַּר-כוֹכְבָא&#8230;
<br></p>
</blockquote>

<p>בר-כוכבא</p>

<blockquote>
<p>נִשְׁבָּר עֻקְצוֹ!</p>

<p>עֲקִיבָא, שָׁלוֹם, עָלַי לָלֶכֶת.
<br></p>
</blockquote>

<p>עקיבא</p>

<blockquote>
<p>אָנָה?
<br></p>
</blockquote>

<p>בר-כוכבא</p>

<blockquote>
<p>כְּלוּם יֵשׁ בִּמְלֹא יְהוּדָה קֶבֶר נָאֶה</p>

<p>וְצִיּוּן אֲשֶׁר יִיף מֵחָרְבוֹת בֵּיתָר?</p>

<p>וְאֵיזֶה שֵׁם מְצַלְצֵל עַתָּה בְּכָל יְהוּדָה,</p>

<p>בּמְלֹא הָעוֹלָם – מִמִּצְרִים וְעַד קירֵינֵי,</p>

<p>מִלְבֹא חֲמָת וְעַד נְהַרְדְּעָה?</p>

<p>אִם לֹא לַמַּגִּיד בָּא מִמַּחֲנֵה בֵיתָר</p>

<p>יָחִילוּ זִקְנֵי רוֹמָא בָּעֲצָרֶת?</p>

<p>וּלְמִי מִמַּלְכֵי קֶדֶם וְיִשְׂרָאֵל</p>

<p>שָׂרְפוּ כַשְּׂרֵפָה אֲשֶׁר שָׂרְפוּ לִי?</p>

<p>וְאִם תֵּחָרֵשׁ שָׂדֶה בֵיתָר</p>

<p>וּזְרוּעָה מֶלַח תֵּשָׁם, עוֹד דּוֹר יָבֹא</p>

<p>לְבַקֵּשׁ קִבְרוֹת עַם גִּבּוֹרָיו, לִבְכּוֹת לָמוֹ.</p>

<p>נְשׁוּאֵי-דָם וּבַרְזֶל מִי זֶה יַפְרִיד?</p>

<p>בְּרִית עוֹלָם הִיא, בְּרִית שָׁאוּל וְגִלְבּוֹעַ;</p>

<p>בַּר-דְּרוֹמָא וְטוּר-מַלְכָּא; בֵּיתָר ובַר-כּוכְבָא.</p>

<p>הַפַּעַם אֶעֱשֶׂה לְאוֹיְבַי גַּם אָנִי.</p>

<p>וִיהִי סֶבֶרוּס<a href="#fn:13" id="fnref:13" title="see footnote" class="footnote"><sup>13</sup></a> נָאֶה לְשַׁעַר נִצְחוֹנוֹתָיו,</p>

<p>וְשַׁעֲרוֹ לוֹ; וְיִשָּׁא הַדְרִיָּן<a href="#fn:14" id="fnref:14" title="see footnote" class="footnote"><sup>14</sup></a> מֵחָדָשׁ</p>

<p>שֵׁם אִמְפֵּרָטוֹר. לְאָן יִמָּלֵט, רַבִּי?
<br></p>
</blockquote>

<p>עקיבא</p>

<blockquote>
<p>לֹא לִי לְהִמָּלֵט! הַרְבֵּה דָמִים</p>

<p>שָׁפַכְנוּ יַחְדָּו, צָדְקוּ בְנֵי חֲנַנְיָה.</p>

<p>דָּם אַחֵר צָרִיךְ הָיָה לִשְׁפֹּךְ– וְנִשְׁפֹּךְ,</p>

<p>וְהָיָה לְמֶלֶט עוֹלָם, לְבִנְיַן עֲדֵי-עַד,</p>

<p>וּמְצוּדָה לְאַלְפֵי דוֹר וּלְאַלְפֵי שָנָה.</p>

<p>עַד&#8230; עַד יָבֹא מֶלֶךְ הַמָּשִׁיחַ&#8230;</p>

<p>פֻּרְעִנֻיּוֹת עֲתִידוֹת לָבוֹא לָעוֹלָם,</p>

<p>יְמֵי נִסָּיוֹן גָּדוֹל קָרְבוּ בָאוּ,</p>

<p>יְמֵי סַכָּנָה, יְמֵי-שְׁמָד נוֹרָאִים.</p>

<p>מִימוֹת אַנְטְיוֹכוֹס אֶפִּיפַנֶס רָשָׁע</p>

<p>לֹֹא הָיוּ יָמִים רָעִים מֵאֵלֶּה.</p>

<p>וְחָדְלוּ מִן הַגּוּף, יִתְחַכְּמוּ אַךְ לַנָּפֶשׁ,</p>

<p>וְנוֹאֲשׁוּ מִכֶּם, יִתְנַכְּלוּ לְדוֹר יִוָּלֶד,</p>

<p>וְשַׁמּוּ בָּתֵּי מִדְרָשׁ מֵאֵין תּוֹרָה,</p>

<p>וְהָפְכוּ לְתֵיאַטְרָאוֹת בָּתֵּי כְנָסֶת,</p>

<p>רַקְדָנִים רְעֵבִים ומוּקְיוֹנִים נְכְפִּים</p>

<p>יָשִׁירוּ שִׁיר הִלּוּלִים מֵעַל בִּימוֹת-קֹדֶשׁ</p>

<p>לְשִׂמְחַת לֵב תַּגָּרִים וַחֲנִיךְ קְסַרְקְטִין;</p>

<p>וּנְשׁוֹת הַזִּמָּה נִטְמְאוּ בְיַתְמוּתָן</p>

<p>מֵעֹצֶר יָגוֹן וְרָעָב עַל הָרְחֹבוֹת.</p>

<p>וְהָיָה כָּל יוֹדֵע סֵפֶר וְתוֹרָה</p>

<p>וְכָל הַדָּבֵק בֵּאלֹהָיו – לִשְׁנִינָה.</p>

<p>וְאוֹיֵב-רוֹמָא לוֹ יֵאָמֵר קוֹשֵר, בּוֹגֵד,</p>

<p>וְצָפוּי יִהְיֶה לְקוֹפִיץ וְלַצֶּלֶב</p>

<p>בִּידֵי מְרַגְּלִים מוֹסְרִים, וְתַעֲלוּלִים</p>

<p>וְתינוֹקוֹת-בֵּיתָם יִמְסְרוּם לָרָשׁוּת&#8230;
<br></p>
</blockquote>

<p>[נכנסת גונדא של רומאים. בר-כוכבא נמלט]</p>

<h3 id="מעמדשישי">מעמד שישי</h3>

<p>חייל ראשון</p>

<blockquote>
<p>עֲמֹד אַתָּה, עוֹרֵב זָקֵן!</p>
</blockquote>

<p>[מניף עליו חרבו]
<br></p>

<p>קנטוריון</p>

<blockquote>
<p>חֲדָל.</p>

<p>כְּלוּם אֵינְךָ רוֹאֶה – נְשׂוּא פָנִים.</p>

<p>מִי אַתָּה, זָקֵן?
<br></p>
</blockquote>

<p>עקיבא</p>

<blockquote>
<p>אֲנִי עֲקִיבָא
<br></p>
</blockquote>

<p>קנטוריון</p>

<blockquote>
<p>עֲקִיבָא? אוֹתוֹ רַבִּי אֲשֶר יָדוֹ תִכּוֹן</p>

<p>עִם קְהַל הַמּוֹרְדִים אַתָּה, אָתָּה?
<br></p>
</blockquote>

<p>עקיבא</p>

<blockquote>
<p>אֲנִי הוּא.
<br></p>
</blockquote>

<p>[הקנטוריון תופס בו]</p>

<p>קנטוריון</p>

<blockquote>
<p>מֶטֶלוּס, קַח לְךָ אֲנָשִׁים, בְּחַר</p>

<p>חֲמִשָּׁה, מַהֵר וְהוֹבִילֵהוּ. לֹא, עֲשָׂרָה!</p>

<p>לַאֲשֶׁר עַל הַכֵּלִים תִּמְסְרֵהוּ. חוּשָה</p>

<p>אֶל פְּנֵי הַמַּחֲנֶה, אֶל הַשַּׁעַר הַגָּדוֹל,</p>

<p>שָׁם תִּמְצָאהוּ. בְּרֹאשְׁך אַתָּה עָרֵב,</p>

<p>כִי חַי תִּמְסְרֵהוּ. תֹּאמַר, כִּי שָׁבִיתִי.</p>
</blockquote>

<p>[החילים סובבים את עקיבא]</p>

<blockquote>
<p>וְשׁוּב תִּסָּפֵחַ לַאֲשֶׁר תִּסָּפֵחַ,</p>

<p>כִּי יקְשֶׁה מִמְּךָ לִמְצֹא אוֹתִי פֹּה,</p>

<p>הַיּוֹם שָׁבִינוּ שֶבִי.</p>
</blockquote>

<p>[יוצא]</p>

<blockquote>
<p>חֶבֶל לְמִי?
<br></p>
</blockquote>

<p>חייל א</p>

<blockquote>
<p>זָקֵן שֶׁכְּמוֹתוֹ יָנוּס?
<br></p>
</blockquote>

<p>חייל ב</p>

<blockquote>
<p>ואִלּוּ בִּשְּׁלוּ לְךָ בְרוֹמָא סְעֻדָּה,</p>

<p>כְּאוֹתָה אֲשֶׁר יְבַשְּׁלוּ לוֹ– בְּוַדַּאי לֹא הָיִיתָ</p>

<p>שׁוֹאֵל לְרַגְלֶיךָ: יֵשׁ בָּהֶן כֹּחַ?
<br></p>
</blockquote>

<p>אחד הנמלטים</p>

<blockquote>
<p>אוֹיָה, עֲקִיבָא נִתְפָּס!
<br></p>
</blockquote>

<p>שני</p>

<blockquote>
<p>נִתְפַּס רַבִּי עֲקִיבָא!</p>
</blockquote>

<p>[נסים]</p>

<br>

<p>[נכנס בר כוכבא ועוד יהודים, מתנפלים על הרומאים. נופלים מאלה ומאלה. החיילים נסוגים, היהודים רודפים אחריהם]</p>

<p>יהודי א       [חותך בחרב את החבלים]</p>

<blockquote>
<p>הִמָּלְטָה, רַבִּי, עַד יַעֲבֹר זָעַם.
<br></p>
</blockquote>

<p>שני</p>

<blockquote>
<p>רוֹעֵנוּ אָתָּה.
<br></p>
</blockquote>

<p>עקיבא</p>

<blockquote>
<p>רוֹעֶה רַע אָנִי, פַּעֲמַיִם</p>

<p>נָטַשְׁתִּי עֶדְרִי, עֵדֶר צֹאנִי וְצֹאן אָדָם,</p>

<p>עֵדֶר אֲדֹנָי. נָפוֹצוּ רְחֵלַי וְאֵינָמוֹ.</p>

<p>אֲהָהּ כִּבְשׂוֹתַי, לוּ יָכֹלְתִּי לִקְלֹֹט</p>

<p>לתוֹך בְּשָׂרִי לִי כָּל לוֹנְכִיּות וְצוּר חֲרָבוֹת</p>

<p>שֶׁנָּעֲצוּ בָכֶם לִגְיוֹנוֹת רוֹמָא.</p>

<p>לוּ אוֹתִי דָּרְסוּ עֵיט-הֶהָרִים כְּדָרְסָם</p>

<p>אֶת בְּשַׂרְכֶם אַתֶּם, לוּ עֻנֵּיתִי וְשָׂבַעְתִּי</p>

<p>אֶת עִנּוּיֵיכֶם וְנָשָׂאתִי אֶת פִּצְעֵיכֶם כֻּלָּם.</p>

<p>אֲנִי הָרוֹעֶה אֲשֶׁר הוֹצִיא עֶדְרוֹ</p>

<p>וּמִבְחַר צֹאנוֹ זָרַק לִפְנֵי זְאֵבִים,</p>

<p>וְלוּ תָקְעוּ בִי הַזְּאֵבִים מַלְתְּעוֹתֵיהֶם</p>

<p>וְשָׂבַעְתִּי עֲקִיצָתָם אַחַת, אֶחָת,</p>

<p>וְאֵחַר מְאֹד לִקְרָאתָם, וְאָמַרְתִּי: אוֹתוֹ קָלַט</p>

<p>וְאוֹתוֹ קָלַט גְּדִי חֶמְדָּתִי זֶה הַתָּמִים,</p>

<p>בִּשְׂבִילִי שָׂמְמוּ גַּבַּת וְאַנְטִיפַּטְרָס.</p>

<p>תַּשׂ כֹּחִי, זִקְנָה עָלַי קָפָצָה. עַתָה</p>

<p>אָשׂובָה אֶל רַבּוֹתַי שֶׂבַדָרוֹם.</p>

<p>דַּיִּי בְמֵאִיר, בְּיוֹסִי בֶן-יְהוּדָה, וְשִׂמְעוֹן</p>

<p>וְאֶלְעָזָר בֶּן-שַׂמּוּעַ– כִּי חֲסָל.</p>

<p>שׂוּב אֶל הַתּוֹרָה לדְרֹשׂ תִּלֵי תִלִּים</p>

<p>הֲלָכוֹת, לְהוֹצִיא מִסְפָּר לְאוֹתִיּוֹתֶיהָ,</p>

<p>לְהַעֲמִיד מֵחָדָשׂ בָּתֵּי כְנֶסֶת</p>

<p>בִּכְרַךְ וּכְרַךְ, לְהַזְעִיק מְלַמְּדִים</p>

<p>תִּינוֹקוֹת שֶׂל בֵּית רַבָּן, וְיִהְיוּ דוֹקְרִים</p>

<p>בְּחָטְרֵיהֶם אוֹיֵב חוֹדֵר אֶל מבְצָרָם,</p>

<p>כָּל אֵלֶּה יִפְּלוֹ בַחֶרֶב, וְאַנְטְיוֹכוֹס</p>

<p>שׂוּב יָעִיר חַרְבּוֹ עַל הַתּוֹרָה.</p>

<p>אֲבָל, בַּת-רוֹמָא, נֶשֶׂר צָפוֹן, רָבוּ</p>

<p>כָּל אוֹתִיּוֹתֶיהָ, קְטַנּוֹת קְטַנּוֹת הֵן,</p>

<p>כִּי קָטֹן זַרְעִי אֲשֶׁר אֶזְרַע, קָטָן</p>

<p>וּבְסִדְקֵי מַעֲנִיּוֹת יָבֹא וְיִתְחַבֵּא.</p>

<p>וְרַעַם יִרְעַם עָלָיו, מָטָר סוֹחֵף</p>

<p>יְתוֹפֵף עָלָיו בְּזַעְפּוֹ, וּבָרָד</p>

<p>יַכֶּנּוּ, וְצִנַּת לַיְלָה תֹּאכַל אוֹתוֹ.</p>

<p>וְעִם רִאשׂוֹן קֶרֶן יָשׂוּב</p>

<p>וְיָנֵץ וְיָעַל, וְיִגְדַּל וְיִבְשַל,</p>

<p>וּבְעִתּוֹ יִשְׂפֹּךְ, וּבְבוֹא שְׂעָתוֹ,</p>

<p>עַל אַחַת מֵאָה פְרוּדוֹת-בְּרָכָה.</p>

<p>וְרוּחַ תִּצְרֹר אוֹֹתָן וּנְשָאָתַן</p>

<p>לְבָבֶל, וּלְמִצְרַים, וּלְאַסְפַּמְיָא;</p>

<p>וְעַד קוֹלוֹנִיּוֹת רוֹמָא אֲשֶׁר אֶל הָרֵינוּס.</p>

<p>וְרוֹמָא, אַתְּ תְפַלְּסי לָמוֹ נָתִיב,</p>

<p>וְקַרְקַע חָדָשׂ תִּכְבְּשִׂי אַתְּ לְזַרְעִי</p>

<p>וּלְבֶן גָּרְנִי. כֹּל אֲשֶׁר בָּנִיתִי נֶהֱרָס.</p>

<p>וְאִם נִצְּחַנִי בֶּן-חֲנַנְיָה – וְהָיָה</p>

<p>נִצְחוֹנוֹ זֶה נִצְחוֹנִי גַּם שֶלִּי.</p>
</blockquote>

<p>[יוצא]</p>

<br>

<h3 id="מעמדשביעי">מעמד שביעי</h3>

<p>[נכנסים החילות של בר-כוכבא, נושאים אותו פצוע על אדרתו]
<br></p>

<p>בר-כוכבא</p>

<blockquote>
<p>חַכֵּה! עוֹד פַּעַם אֶפְנֶה לִרְאוֹת אֵיךְ</p>

<p>גּבּוֹרַי מֵתִים, נוֹפְלִים אֶחָד אֶחָד.</p>

<p>כָּךְ לִמַּדְתִּיכֶם לָמוּת, כָּךְ! כֵּן, כֵּן!</p>
</blockquote>

<p>[נכנס חייל]</p>

<blockquote>
<p>עֲמֹד! לְאָן?
<br></p>
</blockquote>

<p>החייל</p>

<blockquote>
<p>אֶל פְּנֵי הַקְּרָב אָנִי.
<br></p>
</blockquote>

<p>בר-כוכבא</p>

<blockquote>
<p>כֵּן– לָמוּת? טוֹב! חַכֵּה, קַח חַרְבִּי.</p>

<p>בְּקַע בָּהּ, וְאִם&#8230; אִם תִּרְאֶה אֲשֶׁר שָׂוְא</p>

<p>אַך תַּחְגֹּר כֹּחַ, כִּי הָאוֹיֵב גָּבַר,</p>

<p>לְפַחַת הַשְׂלֵךְ אוֹתָהּ, אֶל הַבּוֹר.</p>

<p>בַּת חוֹרִין לִי תִּשָּׂאֵר – הָאַחֲרוֹנָה</p>

<p>בְּחַרָבוֹת בַּת-יְהוּדָה. תַּחַת גַּל</p>

<p>חֳרָבוֹת וּמַפֹלֶת אָדָם תִּשְׂכַּב,</p>

<p>וּתְכַס חֲלוּדָה לַהֲבָהּ וְנִצָבָהּ,</p>

<p>עַד אִם יָבֹאוּ לַחְפֹּשׂ אוֹתָהּ, עַד</p>

<p>שׁוּב ימְצְאוּ בָהּ חֵפֶץ –וְיִמְצָאוּהָ.</p>

<p>וּקְרָא בְּאָזְנֵי נְעָרַי הַגִּבּוֹרִים:</p>

<p>כּה אָמַר שִׁמְעוֹן , הוּא בַר-כּוֹכְבָא, הוּא</p>

<p>מְשִׁיחַ אֲדֹנָי וִיהוּדָה. הִיא</p>

<p>צַוָּאַת שְׁכִיב מֵרָע, צַו אַחֲרוֹן לוֹ:</p>

<p>אַל יָבֹא אִישׁ מִמְּקֻטְּעי אֶצְבַּע רוֹמָא,</p>

<p>אֶת הָעֲבָדִים תִּכְבּשׁ לַעֲבָדִים,</p>

<p>אֲשֶׁר לֹא יָכוֹל לִהְיוֹת כְּבֶן-חוֹרִין</p>

<p>מוּת בּן-חוֹרִין&#8230;</p>
</blockquote>

<p>[נופל על אדרתו, החיילים נושאים אותו]</p>

<p>[סוף]</p>

<br>

<p>1923 – 1925 בית שלום<br />
Swinemunde, Villa</p>

<div class="footnotes">
<hr />
<ol>

<li id="fn:1">
<p>  קיטוס Quietus, עמד בראש הצבא. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p> לולינוס ופפוס עמדו בראש המרד בלודקיה בימי טרַיַנוס — 117. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p> טרינוס במלחמותיו בארם&#8211;נהרים (114) כבש את בבל ואת ארמניה והגיע עד אקטסיפון בירת פרתיה. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p> היהודים מרדו גם באפריקה (בלוב), והרגו לערך ר' אלף(?) איש. בראשם עמד לוקאס הוא אנדריאשׂ. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p> בקפריסין עמד בראש היהודים ארטמיון והחריב את סאמאמיס. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p> בשנת 132 היו בכל יהודה חבורות וכנופיות קטנות במערות ובמנהרות,ובכל מקום סתר הכניסו כלי מלחמה, ושמה נאספו גם אנשי חיל, שהיו מתנפלים על חילות רומא. <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p> היהודים מרדו גם בנציבין,<br />
בנהרדעה וחריב. <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p> רבי עקיבא הלך למסעותיו באסיה הקטנה,בבבל ופרתיה, כנראה לשם תעמולה. <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p> בר&#8211;דרומא עמד בראש המורדים בטור&#8211;מלכא. <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p> המרד היה מוכן להתפרץ עוד קודם בבקעת בית רמון שבעמק יזרעאל, ושם נשא יהושע בן&#8211;חנניה משלו. <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p> במשך שנה אחת לכדו חילות בר&#8211;כוכבא 50 מצודות, 985 ערים וכפרים ביהודה, בגליל ובשמרון ואפשר גם את ירושלים. ישנן מוניטות בכתובות &#8220;שמעון&#8221; מכאן. &#8220;לחירות ירושלים&#8221; מכאן. רופוס לא עמד בפני המורדים. <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p> תהלים קמ&quot;ד, א&#8216;–ב&#8217;. <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p> נציב סוריה היה מרקלוס, אחריו יוליוס סברוס, שנודע במלחמתו באיי בריטניה. <a href="#fnref:13" title="return to body" class="reversefootnote">&#160;&#8617;</a></p>
</li>

<li id="fn:14">
<p> הדרין אחר נצחונו ביהודה קיבל עוד פעם את השם imperator  אולם במכתבו,  שכתב לסֶנט על הניצחון,  לא הוסיף כמעשהו תמיד את המילים &#8220;לי ולצבא שלום&#8221;. <a href="#fnref:14" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/7351">https://benyehuda.org/read/7351</a></div></body></html>