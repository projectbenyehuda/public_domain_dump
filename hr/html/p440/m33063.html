<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בַּסֻּכָּה</title>
	<meta name="author" content="יצחק קצנלסון"/>
</head>
<body>

<blockquote>
<p>לַיְלָה דּוֹמֵם, בְּתוֹךְ הֶחָצֵר</p>

<p>    עוֹמְדָה לָהּ גַּלְמוּדָה:</p>

<p>סֻכָּה קְטַנָּה, סֻכָּה יָפָה,</p>

<p>    עֲנָוָה וַחֲמוּדָה.</p>

<br />
</blockquote>

<blockquote>
<p>מִן הַסְּדָקִים, מִן הַחֲרַכִּים,</p>

<p>    מְצִיצִים, מְנִצִּים, שוֹפְעִים,</p>

<p>קַוֵּי־אוֹרָה דַּקִּים־דַּקִּים</p>

<p>    שֶׁבַּחֲשֵׁכָה קוֹפְאִים.</p>

<br />
</blockquote>

<blockquote>
<p>צְלִילִים צְלוּלִים, קַלִּים, נַעֲלִים –</p>

<p>    מִתְמַלְּטִים וְנִשָּׂאִים</p>

<p>מִן הַסֻכָּה — וּבְחֵיק הַדְּמָמָה</p>

<p>    נְמוֹגִים וְנִבְלָעִים.</p>

<br />
</blockquote>

<blockquote>
<p>יֵשׁ שֶׁקַּו אוֹר קָפוּא נֵעוֹר,</p>

<p>    רוֹעֵד וּמִתְנוֹצֵץ</p>

<p>וְיֵשׁ שֶׁהֵד שֶׁל צְלִיל כְּבָר נִשְׁקַע —</p>

<p>    שׁוּב עוֹלֶה וּמִתְרוֹצֵץ&#8230;</p>
</blockquote>

<br />

<p>––––––––––</p>

<br />

<blockquote>
<p>יְחִידִי יוֹשֵׁב לוֹ רַב גְּדַלְיָה</p>

<p>    בְּתוֹךְ הַסֻּכָּה שָׁמָּה,</p>

<p>יְחִידִי יוֹשֵׁב הוּא וְלוֹמֵד,</p>

<p>    וְלוֹמֵד לוֹ בִדְמָמָה.</p>

<br />
</blockquote>

<blockquote>
<p>רַבִּי גְדַלְיָה זֶה כְבַר זָקֵן,</p>

<p>    וְקוֹלוֹ עוֹדוֹ צָלוּל;</p>

<p>פָּנָיו קֻמְּטוּ, צֻנְּמוּ — וְלִבּוֹ</p>

<p>    עוֹדוֹ רַךְ וְטָלוּל.</p>

<br />
</blockquote>

<blockquote>
<p>עַל לִבְנַת זְקָנוֹ שֶׁל הַיָּשִׁישׁ</p>

<p>    שָׁרוּי כֹּחַ צָעִיר;</p>

<p>וּבְתוֹךְ עֵינָיו — תְּכֵלֶת תּוֹעֶה</p>

<p>    חֲלוֹם קֶסֶם בָּהִיר&#8230;</p>

<br />
</blockquote>

<blockquote>
<p>וִיחִידִי יוֹשֵׁב לוֹ הַיָּשִׁישׁ</p>

<p>    בְּתוֹךְ הַסֻּכָּה שָׁמָּה,</p>

<p>יְחִידִי יוֹשֵׁב הוּא וְלוֹמֵד —</p>

<p>    וְלוֹמֵד לוֹ בִדְמָמָה.</p>

<br />
</blockquote>

<blockquote>
<p>וְהַדְּמָמָה — דִּמְמַת קֹדֶשׁ,</p>

<p>    וְהַבְּדִידוּת — מַה עֲרֵבָה!</p>

<p>וְנִשְׁמָתוֹ שֶׁל רַב גְּדַלְיָה —</p>

<p>    הוֹי, מַה רוֹגְשָׁה הִיא וּשְׁלֵוָה.</p>
</blockquote>

<br />

<p>––––––––––</p>

<br />

<blockquote>
<p>הַנֵּר גּוֹסֵס — קוֹל הַיָּשִׁישׁ</p>

<p>    נִפְסַק פִּתְאֹם, עֵינָיו הֵרִים:</p>

<p>בִּ״סְכָךְ״ יְרַקְרַק רָעַד, הִבְרִיק,</p>

<p>    קְהַל כּוֹכָבִים עֵרִים.</p>

<br />
</blockquote>

<blockquote>
<p>וְהַכּוֹכָבִים קְטַנִּים — קְטַנִּים,</p>

<p>    פְּנִינִים חַיִּים, פְּנִינִים פְּזִיזִים,</p>

<p>מְפַזְּזִים בִּסְכָךְ, מִתְפַּתְּלִים,</p>

<p>    כִּיְלָדִים שׁוֹבְבִים עַלִּיזִים.</p>

<br />
</blockquote>

<blockquote>
<p>וּלְהַיָּשׁׁישׁ רַבִּי גְדַלְיָה</p>

<p>    נִדְמֶה: הַשָּׁמַיִם חָרְדוּ</p>

<p>אֵלָיו, — עִם הֲמוֹן כּוֹכְבֵיהֶם</p>

<p>    אֶל סֻכָּתוֹ יָרְדוּ&#8230;</p>

<br />
</blockquote>

<blockquote>
<p>רַבִּי גְדַלְיָה סוֹגֵר עֵינָיו</p>

<p>    עֵינָיו סְגוּרוֹת — אַךְ לְבָבוֹ</p>

<p>עֵר, שׁוֹמֵעַ: קְהַל מַלְאָכִים</p>

<p>    חֶרֶשׁ אֶל הַסֻּכָּה יָבוֹא.</p>

<br />
</blockquote>

<blockquote>
<p>הַמַּלְאָכִים קְטַנִּים — קְטַנִּים,</p>

<p>    כָּאֲוִיר קַלִּים, זַכִּים, צְחוֹרִים,</p>

<p>פּוֹרְשִׂים עָלָיו אֶת כַּנְפֵיהֶם,</p>

<p>    וְהַכְּנָפַיִם זוֹלְפוֹת אוֹרִים.</p>

<br />
</blockquote>

<blockquote>
<p>וְהֵמָּה לוֹחֲשִׁים לוֹ חֶרֶשׁ,</p>

<p>    סוֹדוֹת שְׁחָקִים, רָזֵי־רָזִים,</p>

<p>בְּכֶסֶף זְקָנוֹ הַמִּסְתַּלְסֵל,</p>

<p>    בִּצְחֹק מִתְלַבְּטִים, נֶאֱחָזִים.</p>
</blockquote>

<blockquote>
<br />
</blockquote>

<blockquote>
<p>סְגוּרוֹת עֵינֵי רַבִּי גְּדַלְיָה,</p>

<p>    אַךְ לְבָבוֹ עֵר וְרוֹחֵשׁ:</p>

<p>כָּל רָז קָדוֹשׁ, כָּל סוֹד נִשְׂגָּב,</p>

<p>    לוֹ כָל מַלְאָךְ לוֹחֵשׁ&#8230;</p>
</blockquote>

<br />

<p>––––––––––</p>

<br />

<blockquote>
<p>לַיְלָה דוֹמֵם, בְּתוֹךְ הֶחָצֵר</p>

<p>    עוֹמְדָה לָהּ גַּלְמוּדָה,</p>

<p>סֻכָּה קְטַנָּה, סֻכָּה יָפָה,</p>

<p>    עֲנָוָה וַחֲמוּדָה.</p>

<br />
</blockquote>

<blockquote>
<p>מִן הַסְּדָקִים, מִן הַחֲרַכִּים,</p>

<p>    מְבַצבְּצִים, נִמְתָּחִים —</p>

<p>צֵל חֲלוֹמוֹ שֶׁל רַב גְּדַלְיָה</p>

<p>    וְסוֹדוֹת הַמַּלְאָכִים&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/33063">https://benyehuda.org/read/33063</a></div></body></html>