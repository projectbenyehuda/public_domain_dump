<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הֲלָךְ־נָפֶשׁ</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<h3 id="א.">א.</h3>

<blockquote>
<p>פֶּרַח צָץ בְּגִנַּת בִּיתָן,</p>

<p>צָמַח שָׁם בְּרֹאשׁ חֹדֶשׁ נִיסָן,</p>

<p>תַּחַת צֶאֱלֵי שִׂיחַ צָמַח,</p>

<p>שִׂיחַ קָט וְנָמוּךְ.</p>
</blockquote>

<br />

<blockquote>
<p>שֵׁם הַפֶּרַח הֲלָךְ־נָפֶשׁ,</p>

<p>בַּיָּדַיִם לֹא יִתָּפֵשׂ,</p>

<p>וְלֹא תִרְאֶה אוֹתוֹ עַיִן,</p>

<p>יֵשׁ — וְהוּא כְאַיִן.</p>
</blockquote>

<br />

<blockquote>
<p>הוּא אִם פָּרַח — לְחֹדֶשׁ פָּרַח —</p>

<p>יֵשׁ בַּגַּן, יֵשׁ עַל אֵם דָּרֶךְ,</p>

<p>יֵשׁ בִּמְקוֹמוֹת נַעֲלָמִים,</p>

<p>רַק לְחֹדֶשׁ יָמִים.</p>
</blockquote>

<br />

<blockquote>
<p>הוּא אִם פָּרַח — לְאֶחָד פָּרַח —</p>

<p>אֶחָד רַק אֶת רֵיחוֹ יָרַח.</p>

<p>בּוֹ רַק תִּדְבַּק צַהֲלַת קֹדֶשׁ</p>

<p>כָּל יְמֵי הַחֹדֶשׁ.</p>
</blockquote>

<br />

<blockquote>
<p>מִסּוֹף עוֹלָם וְעַד סוֹפוֹ</p>

<p>פֶּרַח זֶה אֶת בְּעָלָיו צוֹפֶה,</p>

<p>מוֹצֵא אוֹתוֹ בִקְצֵה תֵבֵל —</p>

<p>קוֹרֵעַ מַעֲטֵה אֵבֶל.</p>
</blockquote>

<blockquote>
<br />
</blockquote>

<h3 id="ב.">ב.</h3>

<blockquote>
<p>פֶּרַח צָץ בְּגִנַּת בִּיתָן,</p>

<p>צָמַח שָׁם בְּרֹאשׁ חֹדֶשׁ נִיסָן,</p>

<p>תַּחַת צֶאֱלֵי שִׂיחַ צָמַח,</p>

<p>שִׂיחַ קָט וְנָמוּךְ.</p>
</blockquote>

<br />

<blockquote>
<p>אִישׁ לֹא יָדַע, אִישׁ לֹא רָאָה,</p>

<p>גַּם הַמַּלְכָּה לֹא יָדָעָה,</p>

<p>יָצְאָה לָהּ לְגִנַּת בִּיתָן</p>

<p>בְּרֹאשׁ חֹדֶשׁ נִיסָן.</p>
</blockquote>

<br />

<blockquote>
<p>אִישׁ לֹא רָאָה, אִישׁ לֹא שָׁמָע,</p>

<p>הִיא גַם הִיא לֹא תֵדַע לָמָּה</p>

<p>רָחֲבָהּ עֵינָהּ, רָחַב לִבָּהּ —</p>

<p>רָחֲבוּ בְלִי כָל סִבָּה.</p>
</blockquote>

<br />

<blockquote>
<p>בַּיוֹם הַשֵּׁנִי וּבַשְּׁלִישִׁי</p>

<p>וְלַחַשׁ עָבַר קַל וַחֲרִישִׁי,</p>

<p>דֹּם יִתְלַחֲשׁוּ הַסָּרִיסִים:</p>

<p>נִסִּים! מַעֲשֵׂה־נִסִּים!</p>
</blockquote>

<br />

<blockquote>
<p>וְאֵין מַגִּיד וְאֵין פּוֹתֵר —</p>

<p>יוֹם־יוֹם תִּיף הַמַּלְכָּה יוֹתֵר,</p>

<p>עָלְתָה, גָּבְהָה לְאֵין עֶרֶךְ,</p>

<p>גַּם שְׂעָרָהּ הֶאֱרִיךְ.</p>
</blockquote>

<br />

<h3 id="ג.">ג.</h3>

<blockquote>
<p>יוֹם־יוֹם תִּיף וְיוֹם־יוֹם תִּנְעָם,</p>

<p>וּבְנוֹת צְחוֹק תְּפַזֵּר חִנָּם</p>

<p>לְכָל זָקֵן וּלְכָל סָרִיס —</p>

<p>אוֹר יְפַךְ עַל קְבָרוֹת.</p>
</blockquote>

<br />

<blockquote>
<p>אֶל כָּל פַּרְתֵּם וַאֲחַשְׁדַרְפָּן,</p>

<p>אִם אֶל פְּנֵיהֶם וְאִם אֶל עָרְפָּם,</p>

<p>גַּם לַשׁוֹמְרִים, שׁוֹמְרֵי סִפָּהּ</p>

<p>תִּצְחַק בְּטוּב לִבָּהּ.</p>
</blockquote>

<br />

<blockquote>
<p>מֶלֶךְ רָקוּם עַל הַמַּרְבָד —</p>

<p>בְּעָבְרָהּ יוֹשִׁיט לָהּ הַשַּׁרְבִיט,</p>

<p>גַּם הַלֵּץ מִטְּוִי מַרְבַדָּה</p>

<p>נוֹשֵׁק חֶרֶשׁ צַעֲדָהּ.</p>
</blockquote>

<br />

<blockquote>
<p>אֶת הַצֵּל, אֶת צִלָּהּ חָמְדָה,</p>

<p>זָע, זָע צִלָּהּ גַם בְּעָמְדָהּ;</p>

<p>שֶׁמֶשׁ בְּרִדְתּוֹ, כְּפוּת חִשְּׁקָהּ —</p>

<p>כָּל הַלֵּיל לֹא יִשְׁקָע.</p>
</blockquote>

<br />

<blockquote>
<p>יוֹם־יוֹם יוֹתֵר תִּיף הַמַּלְכָּה,</p>

<p>הִיא לֹא הוֹלְכָה רַק מְדַלְּגָה,</p>

<p>לֹא דוֹבֶרֶת אֶלָא שָׁרָה —</p>

<p>מַה לַמַּלְכָּה קָרָה?</p>
</blockquote>

<br />

<h3 id="ד.">ד.</h3>

<blockquote>
<p>פּוֹנֶה יוֹם, יוֹם שֵׁנִי יוֹפַע,</p>

<p>חֹדֶשׁ נִיסָן כְּבָר בְּסוֹפוֹ,</p>

<p>חֹדֶשׁ נִיסָן תַּם וְעָבָר —</p>

<p>וְאֵין יוֹדֵעַ דָּבָר.</p>
</blockquote>

<br />

<blockquote>
<p>וּבַגִּנָּה — אוֹר שָׁם, גִּיל שָׁם</p>

<p>וְהַמַּלְכָּה כִתְמוֹל שִׁלְשׁוֹם,</p>

<p>יָצְאָה אֶל הַגַּן לְתֻמָּהּ,</p>

<p>וְאֵין יוֹדֵעַ מְאוּמָה.</p>
</blockquote>

<br />

<blockquote>
<p>מְטַר מַנְגִינוֹת בַּעֲלֵי כָנָף</p>

<p>נִתָּק מִכָּל עֵץ וְעָנָף,</p>

<p>כִּתְמוֹל שִׁלְשׁוֹם יִזְרַח שָׁמֶשׁ —</p>

<p>מַה הַיּוֹם מֵאָמֶשׁ?</p>
</blockquote>

<br />

<blockquote>
<p>כִּתְמוֹל שִׁלְשׁוֹם תַּבְרִיק שְׂמֵחָה,</p>

<p>רוֹמְזָה קוֹרְצָה לָהּ הַבְּרֵכָה,</p>

<p>עוֹלִים, פּוֹעֲרִים פֶּה דְגֵי זָהָב,</p>

<p>שְׂבֵעִים וּמְזֵי רָעָב.</p>
</blockquote>

<br />

<blockquote>
<p>רוּחַ בְּאָזְנָהּ סָח כְּאָדָם,</p>

<p>לָחַשׁ נַחַשׁ וּפִתְאֹם נָדַם,</p>

<p>נָדַם וְהִתְחִיל שׁוּב לְדוֹבֵב —</p>

<p>כִּתְמוֹל שִׁלְשׁוֹם שׁוֹבָב.</p>
</blockquote>

<br />

<h3 id="ה.">ה.</h3>

<blockquote>
<p>פְּנֵי הַמַּלְכָּה כְמוֹ בַצָּעִיף,</p>

<p>וּמֶבָּטָהּ יָעֵף, יָעֵף,</p>

<p>אָבְדָה לָהּ הַיּוֹם אֲבֵדָה —</p>

<p>תָּחוּשׁ וְטֶרֶם תֵּדַע.</p>
</blockquote>

<br />

<blockquote>
<p>כָּל הָעוֹלָם חִנּוֹ אָבַד,</p>

<p>הָיָה קַל וּפִתְאֹם כָּבַד,</p>

<p>הָיָה מָלֵא וְנִתְרוֹקֵן,</p>

<p>רַךְ — וְדַךְ מִזֹּקֶן.</p>
</blockquote>

<br />

<blockquote>
<p>זְקֵנִים אָבְלוּ, סָרִיסִים אָנוּ,</p>

<p>שׁוֹמְרֵי סַף לֹא עוֹד נֵחָנוּ&#8230;</p>

<p>מֶלֶךְ לְתוֹךְ מַרְבַדוֹ נִכְנָס,</p>

<p>לֵץ בּוֹ שָׁקַע נִכְנָע&#8230;</p>
</blockquote>

<br />

<blockquote>
<p>פֶּרַח צָץ בְּגִנַּת בִּיתָן.</p>

<p>צָץ שָׁם בְּרֹאשׁ חֹדֶשׁ נִיסָן.</p>

<p>בְּסוֹף הַחֹדֶשׁ הַכֹּל עָבָר —</p>

<p>וְאֵין יוֹדֵעַ דָּבָר.</p>
</blockquote>

<br />

<blockquote>
<p>צַהֲלַת חַיִּים כִּי נִסְתַּלְקָה —</p>

<p>מַה־זֶּה הָיָה לָהּ, לַמַּלְכָּה?</p>

<p>דֹּם יִתְלַחֲשׁוּ הַסָּרִיסִים</p>

<p>בְּסוֹף חֹדֶשׁ נִיסָן.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/46175">https://benyehuda.org/read/46175</a></div></body></html>