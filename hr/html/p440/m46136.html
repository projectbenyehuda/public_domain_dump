<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּנֵי הָרִים</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<h3 id="א">א</h3>

<blockquote>
<p>שְׁנַיִם נוֹלַדְנוּ:</p>

<p>אֲנִי וְהָאֶרֶז,</p>

<p>אַךְ אַרְזִי הוּא דוֹמֵם,</p>

<p>    וַאֲנִי, אֲנִי חַי.</p>
</blockquote>

<br />

<blockquote>
<p>נוֹלַדְנוּ בֶהָרִים,</p>

<p>וַנִגְדַל בֶּהָרִים,</p>

<p>מֵהָרַי נִשְׁקַפְתִּי</p>

<p>    לְמוֹרַד הַגַּיְא.</p>
</blockquote>

<br />

<blockquote>
<p>וָאֵרֶא בָעֵמֶק</p>

<p>אֶת בַּת הָעֲמָקִים,</p>

<p>וָאֶקְרָא לָהּ <strong>מָעְלָה</strong> –</p>

<p>    וַתַּעַל אֵלָי.</p>
</blockquote>

<br />

<p>*</p>

<br />

<blockquote>
<p>וְאִם יָדְעָה מַה שָּׁמֶשׁ –</p>

<p>אֶת שִׁמְשָׁהּ בָּעֵמֶק,</p>

<p>אַךְ שֶׁמֶשׁ הֶהָרִים</p>

<p>    הָיָה לָהּ זָר.</p>
</blockquote>

<br />

<blockquote>
<p>וְאִם יָדְעָה אֶת יַלְדֵי</p>

<p>הַגַּיְא הַחֲשֻׁכִּים,</p>

<p>אַךְ אוֹתִי לֹא יָדְעָה,</p>

<p>    אוֹתִי בִיקָר.</p>
</blockquote>

<br />

<blockquote>
<p>וְאִם יָדְעָה כָל שִׂיחַ</p>

<p>בְּחֵיק הַגֵּיאָיוֹת,</p>

<p>אַךְ אַרְזִי לֹא יָדְעָה,</p>

<p>    אֶת אַרְזִי עַל הָר.</p>
</blockquote>

<br />

<p>*</p>

<br />

<blockquote>
<p>וַתֹּאהַב הַיַּלְדָּה –</p>

<p>שְׁלָשְׁתֵּנוּ אָהָבָה,</p>

<p>שְׁלָשְׁתֵּנוּ כְאֶחָד</p>

<p>    בְּלִי תִכְלָה וָקֵץ.</p>
</blockquote>

<br />

<blockquote>
<p>וְהָיָה כִי יַגְבִּיר</p>

<p>אֶת חֻמּוֹ הַשֶּׁמֶשׁ –</p>

<p>אֵלַי אָז תְּמַהֵר,</p>

<p>    אֶל צִלִּי, כַּחֵץ.</p>
</blockquote>

<br />

<blockquote>
<p>וְאִם חַם לָהּ, גַּם אִתִּי,</p>

<p>לְבַת הָעֲמָקִים –</p>

<p>אָז תָּחוּשׁ לָהּ מִפְלָט</p>

<p>    בְּצֵל זֶה הָעֵץ.</p>
</blockquote>

<br />

<h3 id="ב">ב</h3>

<blockquote>
<p>וְיַלְדֵּי הָעֵמֶק –</p>

<p>בָּעֵמֶק עוֹד יוֹשְׁבִים,</p>

<p>מְצִיצִים בַּחֲרַכִּים,</p>

<p>    וּמְחַכִּים לָהּ עוֹד.</p>
</blockquote>

<br />

<blockquote>
<p>&quot;הִיא עָלְתָה לֶהָרִים,</p>

<p>לֶהָרִים הַגְּבוֹהִים,</p>

<p>לִמְעוֹנוֹת הֶעָבִים</p>

<p>    הִרְחִיקָה נְדֹד.</p>
</blockquote>

<br />

<blockquote>
<p>אֲנַחְנוּ לֹא נַעְפִּיל</p>

<p>עֲלוֹת אֶל הֶהָרִים,</p>

<p><strong>לֹא־נוֹדָע</strong> שָׁם יִנּוֹן,</p>

<p>    יָגוּר שָׁם סוֹד.</p>
</blockquote>

<br />

<p>*</p>

<br />

<blockquote>
<p>אֲנַחְנוּ רַק נִצְעַק</p>

<p>אֵלֶיהָ מִלְּמָטָּה,</p>

<p>נְקַשְׁקֵשׁ בִּלְגִינָא –</p>

<p>    קִישׁ־קִישׁ, וְקִישׁ־קִישׁ!</p>
</blockquote>

<br />

<blockquote>
<p>כָּל אֶחָד הוּא יִתְלֶה</p>

<p>פַּעֲמוֹנוֹ עַל צַוָּאר,</p>

<p>יִתְרוֹצֵץ וִיצַלְצֵל:</p>

<p>    רְדִי־נָא חִישׁ־חִישׁ!</p>
</blockquote>

<br />

<blockquote>
<p>וְהָיָה בְרִדְתָּהּ –</p>

<p>נְיַסְרָהּ בְּשׁוֹטִים,</p>

<p>וְגוֹרָל נַפִּילָה,</p>

<p>    וְהָיְתָה לְאִישׁ&quot;.</p>
</blockquote>

<br />

<h3 id="ג">ג</h3>

<blockquote>
<p>וַיֵּצְאוּ, וַיִּצְעֲקוּ</p>

<p>יַלְדֵי הָעֵמֶק,</p>

<p>וַיְצַלְצְלוּ נוּגוֹת</p>

<p>    בַּאֲפֵלַת הַלֵּיל;</p>
</blockquote>

<br />

<blockquote>
<p>וְהָרוּחַ, הוּא יִשָּׂא</p>

<p>אֶת קוֹל הַתַּאֲנִיָּה,</p>

<p>בִּכְנָפָיו יְבִיאוֹ</p>

<p>    אֶל הָרַי בִּילֵל;</p>
</blockquote>

<br />

<blockquote>
<p>וּבַת הָעֲמָקִים –</p>

<p>הִיא תִיקַץ בֶּהָרִים,</p>

<p>תַּקְשִּׁיב רַב קָשֶׁב,</p>

<p>    תֵּבְךְ דּוּמָם בַּצֵּל.</p>
</blockquote>

<br />

<p>*</p>

<br />

<blockquote>
<p>וַתִּפֹּל דִּמְעָתָהּ</p>

<p>מֵעֵינָהּ עַל לֶחְיִי,</p>

<p>וְחַמָּה תִתְגַּלְגֵּל</p>

<p>    מִלֶּחְיִי אֶל פִּי.</p>
</blockquote>

<br />

<blockquote>
<p>וָאִיקַץ אַף אָנִי,</p>

<p>וָאֶשְׁאַל: מַה תִּבְכִּי?</p>

<p>&quot;שָׁם אַחַי מִתְיַפְּחִים,</p>

<p>    מְפַלְּלִים לִי&quot;.</p>
</blockquote>

<br />

<blockquote>
<p>שָׁגִית, לֹא אַחַיִךְ,</p>

<p>חֲתוּלִים מְיַלְּלִים</p>

<p>בְּמוֹרַד הֶהָרִים,</p>

<p>    אֶת אָזְנֵךְ הַטִּי.</p>
</blockquote>

<br />

<p>*</p>

<br />

<blockquote>
<p>אָז תָּקוּם הַיַלְדָּה,</p>

<p>אָז תִּקְרָא: &quot;לֹא אוּכַל</p>

<p>עוֹד שֶׁבֶת בֶּהָרִים,</p>

<p>    מְקוֹמִי לֹא פֹה!</p>
</blockquote>

<br />

<blockquote>
<p>קוֹל אַחִים אַקְשִׁיבָה&#8230;&quot; לֹא אַחִים, לֹא אַחִים</p>

<p>רַק אַיּוֹת וְדַיּוֹת</p>

<p>    מְיַבְּבוֹת כֹּה.</p>
</blockquote>

<br />

<blockquote>
<p>&#8220;קוֹל אַחִים&#8230;&#8221; לֹא אַחִים,</p>

<p>אֲגָם יֵשׁ בָּעֵמֶק,</p>

<p>וּצְפַרְדְּעִים, צְפַרְדְּעִים</p>

<p>    מְקַרְקְרוֹת בּוֹ.</p>
</blockquote>

<br />

<p>*</p>

<br />

<blockquote>
<p>אָז תִּפֹּל לְרַגְלַי:</p>

<p>&#8220;שַׁלְחֵנִי!&#8221; – &quot;אֲשַׁלְּחֵךְ!</p>

<p>חַכִּי רַק עַד־בֹּקֶר,</p>

<p>    עַד יֵאוֹר הַיּוֹם.</p>
</blockquote>

<br />

<blockquote>
<p>בַּבֹּקֶר, אִם תֹּאבִי,</p>

<p>אֶלָּוֶה אֵלַיִךְ,</p>

<p>יַחַד נֵרֵדָה –</p>

<p>    וְנָשׁוּב הֲלֹם&quot;.</p>
</blockquote>

<br />

<blockquote>
<p>פִּתִּיתִי אֶת בַּת-</p>

<p>הָעֲמָקִים וַתִּפָּת,</p>

<p>דֹּם צָנְחָה עַל זְרוֹעִי,</p>

<p>    וְנֶעֶנְתָה לִי דֹם.</p>
</blockquote>

<br />

<h3 id="ד">ד</h3>

<blockquote>
<p>אַךְ פָּקַח הַשַּׁחַר</p>

<p>עַפְעַפָּיו כַּזָּהָב,</p>

<p>נִפְקְחוּ אִתָּם</p>

<p>    עַפְעַפַּי אַף־הֵם;</p>
</blockquote>

<br />

<blockquote>
<p>צוֹהֵל אֶתְנַעֵר</p>

<p>וְאֶקְפֹּץ מִמְּקוֹמִי,</p>

<p>כַּצְּבִי כֵּן אֲרַקֵד,</p>

<p>    וּכְמוֹ בֶן־רְאֵם.</p>
</blockquote>

<br />

<blockquote>
<p>יָדַעְתִּי, כִּי גִיל לִי –</p>

<p>אַךְ פִּשְׁרוֹ לֹא אֵדַע,</p>

<p>יָדַעְתִּי, כִּי רַב הוּא –</p>

<p>    וְלֹא אֵדַע לוֹ שֵׁם.</p>
</blockquote>

<br />

<p>*</p>

<br />

<blockquote>
<p>לָעֵמֶק! לָעֵמֶק</p>

<p>עִם בַּת־הָעֲמָקִים!</p>

<p>וְהִיא – עוֹד יְשֵׁנָה,</p>

<p>    וְלֹא תֵדַע עַד־מָה;</p>
</blockquote>

<br />

<blockquote>
<p>טוֹב, תִּישַׁן&#8230; אָנֹכִי</p>

<p>בֵּין־כֹּה אֶחְמֹד לָצוֹן,</p>

<p>אֶתְחַפֵּשׂ, כִּי־תִיקַץ –</p>

<p>    וְאֶתְנַכֵּר אָּז לָהּ&#8230;</p>
</blockquote>

<br />

<blockquote>
<p>אֲשַׁנֶּה אֶת טַעֲמִי,</p>

<p>וּכְרֶגַע – וְהָיָה</p>

<p>הַנַּעַר לְזָקֵן –</p>

<p>    עַל פֶּלֶךְ נָע־נָע&#8230;</p>
</blockquote>

<br />

<p>*</p>

<br />

<blockquote>
<p>זָקָן אִם אֵין לִי –</p>

<p>אֵזוֹב שָׂב אֶתְלֹשׁ,</p>

<p>וְאַדְבִּיק הַזָּקָן</p>

<p>    לִלְחָיַי כַּזֵּר;</p>
</blockquote>

<br />

<blockquote>
<p>אֶת מִצְחִי אֲקַמֵּט,</p>

<p>וְאַאֲרִיךְ גַּבּוֹתַי</p>

<p>מִמַּעַל לְעֵינַי,</p>

<p>    וְעַל עֵינַי אֲפֵר.</p>
</blockquote>

<br />

<blockquote>
<p>וּמְעַט לִי הַשֶּׁמֶשׁ –</p>

<p>זֹה יָדִי רוֹעֶדֶת,</p>

<p>אוֹחֶזֶת הַפַּנָּס</p>

<p>    וְדוֹלֵק בּוֹ נֵר.</p>
</blockquote>

<br />

<p>*</p>

<br />

<blockquote>
<p>אִם רַגְלִי יְשָׁרָה –</p>

<p>רַק אֶבֶן אִם שַׂמְתִּי</p>

<p>בְּנַעֲלִי, וְאֶצְלַע</p>

<p>    כְּמוֹ בַעַל־מוּם.</p>
</blockquote>

<br />

<blockquote>
<p>וְאִם רַב הוּא הַזָּהָב</p>

<p>וְהַכֶּתֶם בַּצִּקְלוֹן –</p>

<p>הֲפַכְתִּיו עַל פִּיהוּ,</p>

<p>    וְאֵין לִי מְאוּם.</p>
</blockquote>

<br />

<blockquote>
<p>זָקֵן, צוֹלֵעַ,</p>

<p>וְעָנִי מְדֻכָּא</p>

<p>הֶעֱטוּנִי כַשִּׁרְיוֹן,</p>

<p>    כִּסּוּנִי כַקְּרוּם.</p>
</blockquote>

<br />

<p>*</p>

<br />

<blockquote>
<p>מְעִילִי אִם תְּכֵלֶת –</p>

<p>הֲפַכְתִּיו עַל צִדּוֹ,</p>

<p>וְאִם רָם אֲנִי – שַׁחְתִי,</p>

<p>    וּמַרְאִי כֹה דַל.</p>
</blockquote>

<br />

<blockquote>
<p>קְוֻצּוֹתַי הַשְּׁחוֹרוֹת</p>

<p>אִם רוֹחֲצוֹת בִּטְלָלִים –</p>

<p>מִצְנַפְתִּי הוֹרַדְתִּי,</p>

<p>    וְלֹא נִרְאֶה הַטַּל.</p>
</blockquote>

<br />

<blockquote>
<p>אָז אָעִיר אֶת בַּת-</p>

<p>הָעֲמָקִים בִּנְשִׁיקָה –</p>

<p>עֵינֶיהָ אָז תִּפְקַח,</p>

<p>    תִּתְרוֹמֵם חִישׁ־קַל.</p>
</blockquote>

<br />

<h3 id="ה">ה</h3>

<blockquote>
<p>אֶת יָדָהּ הוֹשִׁיטָה</p>

<p>בָּרוּחַ לַחֲלוֹמָהּ;</p>

<p>לוּ רֶגַע הִקְדִּימָה</p>

<p>    וְנִתְפַּשׂ בַּכָּף.</p>
</blockquote>

<br />

<blockquote>
<p>אֲנִי לָהּ נָשַׁקְתִּי</p>

<p>וְחִישׁ נְסוּגוֹתִי,</p>

<p>עוֹד טֶרֶם תִּתְנַעֵר –</p>

<p>    וַחֲלוֹמָהּ כְּבָר עָף&#8230;</p>
</blockquote>

<br />

<blockquote>
<p>לַשָּׁוְא תִּפְרֹשׂ כַּפָּהּ</p>

<p>לַחֲלוֹם כִּי הִתְעוֹפֵף,</p>

<p>וּבְשֵׁם בֶּן־הֶהָרִים</p>

<p>    הִיא קוֹרֵאת לַשָּׁוְא&#8230;</p>
</blockquote>

<br />

<p>*</p>

<br />

<blockquote>
<p>בְּתִמְהוֹן לֵב תַּבִּיט</p>

<p>וּבְכִלְיוֹן־עֵינַיִם,</p>

<p>וּנְבוֹכָה סְבִיבֶיהָ,</p>

<p>    וְאֶל כָּל צַד;</p>
</blockquote>

<br />

<blockquote>
<p>אַיֵּהוּ? הַאֻמְנָם</p>

<p>כִּי הָלַךְ וְאֵינֶנּוּ?</p>

<p>עֲזָבָהּ לְנַפְשָׁהּ?</p>

<p>    הִצִּיגָהּ לְבָד?</p>
</blockquote>

<br />

<blockquote>
<p>הִיא <strong>אוֹתוֹ</strong> קָרָאָה,</p>

<p>וְזָקֵן, צוֹלֵעַ –</p>

<p>הוּא הוֹלֵךְ וְקָרֵב</p>

<p>    אֵלֶיהָ אַט־אַט&#8230;</p>
</blockquote>

<br />

<p>*</p>

<br />

<blockquote>
<p>&#8220;אֵי דוֹדִי, הַזָּקֵן?&#8221;</p>

<p>&#8220;מִי דוֹדֵךְ כִּי אֵדַע?&#8221;</p>

<p>&quot;זֶה דוֹדִי, בֶּן־הָרִים,</p>

<p>    כְּאֶרֶז, אַךְ חַי;</p>
</blockquote>

<br />

<blockquote>
<p>עִם־לַיְלָה חָפַצְתִּי</p>

<p>לָרֶדֶת אֶל אַחַי,</p>

<p>אֶת קוֹלָם שָׁמַעְתִּי,</p>

<p>    אֶת קוֹלָם בַּגַּיְא;</p>
</blockquote>

<br />

<blockquote>
<p>וַיִּפְצַר בִּי דוֹדִי</p>

<p>לְחַכּוֹת עַד בֹּקֶר,</p>

<p>עִם־בֹּקֶר בְּרִדְתִּי</p>

<p>    יִלָּוֶה אֵלַי.</p>
</blockquote>

<br />

<p>*</p>

<br />

<blockquote>
<p>אַךְ דּוֹדִי רִמָּנִי,</p>

<p>כִּי חָמַק; לֹא אִתִּי,</p>

<p>עִם קַל, עִם חֲלוֹמִי</p>

<p>    לוֹ הָלַךְ וָגָז&#8230;&quot;</p>
</blockquote>

<br />

<blockquote>
<p>אָז נִכְמְרוּ רַחֲמַי:</p>

<p>&quot;הַחֲזִיקִי בִי! – אֶקְרָא –</p>

<p>אֲנִי אִתָּךְ אֵרֵד</p>

<p>    לָעֵמֶק הַלָּז;</p>
</blockquote>

<br />

<blockquote>
<p>הַחֲזִיקִי בִי, בִּתִּי,</p>

<p>גַּם דַּרְכִּי לָעֵמֶק,</p>

<p>וַאֲנִי – כְּבָר תָּשׁ כֹּחִי</p>

<p>    וְלֵחִי כְבָר נָס&quot;.</p>
</blockquote>

<br />

<p>*</p>

<br />

<blockquote>
<p>אָז תִּשְׁלַח אֶת יָדָהּ</p>

<p>אֶל־תַּחַת לִזְרוֹעִי,</p>

<p>דֹּם תִּנְהַג בַּזָּקֵן,</p>

<p>    וּלְאַט לָהּ, לְאַט&#8230;</p>
</blockquote>

<br />

<blockquote>
<p>לִרְגָעִים רַק תֵּפֶן,</p>

<p>רֹאשׁ תָּנַע לֶהָרִים,</p>

<p>כִּמְבָרְכָה אֶת־מִי שָׁם</p>

<p>    בְּלֶכְתָּהּ לָעַד.</p>
</blockquote>

<br />

<blockquote>
<p>יוֹם תָּמִים יָרַדְנוּ.</p>

<p>עִם־עֶרֶב וְעָמְדוּ</p>

<p>רַגְלֵינוּ בָעֵמֶק,</p>

<p>    וְהַשֶּׁמֶשׁ כְּבָר רַד.</p>
</blockquote>

<br />

<h3 id="ו">ו</h3>

<blockquote>
<p>וַיְהִי אַךְ נִגְלִינוּ –</p>

<p>וְיַלְדֵי הָעֵמֶק</p>

<p>מִקָּטֹן וְעַד גָּדוֹל</p>

<p>    הֵרִיעוּ בְקוֹל,</p>
</blockquote>

<br />

<blockquote>
<p>וַיִּהְיוּ לָנוּ</p>

<p>מִפָּנִים, מֵאָחוֹר,</p>

<p>סַבּוּנוּ, כִּתְּרוּנוּ</p>

<p>    מִיָּמִין וּשְׂמֹאל.</p>
</blockquote>

<br />

<blockquote>
<p>בָּאוּ עָלֵינוּ</p>

<p>בְּמַקְלוֹת וּשְׁבָטִים,</p>

<p>הִשְׁלִיכוּ בִי אֶבֶן,</p>

<p>    וְעִפְּרוּ בַחוֹל.</p>
</blockquote>

<br />

<p>*</p>

<br />

<blockquote>
<p>זֶה מוֹשֵׁךְ כְּנַף בִּגְדִי,</p>

<p>זֶה שׁוּלָיו, הָאֶחָד</p>

<p>צוֹבְטֵנִי בְצַלְעִי,</p>

<p>    וְאֶחָד בַּשּׁוֹק;</p>
</blockquote>

<br />

<blockquote>
<p>זֶה נִתְלֶה בִי, שֵׁנִי</p>

<p>שֵׁן תָּקַע בִּי, שְׁלִישִׁי</p>

<p>מִתְלַבֵּט בֵּין רַגְלַי –</p>

<p>    וְכֹה לִבְלִי־חֹק.</p>
</blockquote>

<br />

<blockquote>
<p>אָנֹכִי הֶחֱרַשְׁתִּי,</p>

<p>הוֹרַדְתִּי רֹאשִׁי,</p>

<p>וְעָמֹק בִּזְקָנִי</p>

<p>    הִסְתַּרְתִּי הַצְּחוֹק.</p>
</blockquote>

<br />

<p>*</p>

<br />

<blockquote>
<p>&quot;הַבִּיטוּ, גַּם זָקֵן!</p>

<p>הוּא בָא לִמְקוֹמֵנוּ,</p>

<p>הוּא בָא מִן הֶהָרִים,</p>

<p>    הַזָּקֵן הַזֶּה!</p>
</blockquote>

<br />

<blockquote>
<p>הוֹי, יַלְדֵי הָעֵמֶק,</p>

<p>כָּל אֶחָד – הַכֵּהוּ</p>

<p>בְשׁוֹט אוֹ בְמַקֵּל.</p>

<p>    אַל תִּשְׁאַל בַּמֶּה!</p>
</blockquote>

<br />

<blockquote>
<p>זָקֵן הִנֵּהוּ</p>

<p>כְּמוֹ מְתוּשֶׁלַח,</p>

<p>וְרָצוּץ כַּקָּנֶה,</p>

<p>    וּמַחֲרִישׁ כַּשֶּׂה.</p>
</blockquote>

<br />

<p>*</p>

<br />

<blockquote>
<p>הַכּוּהוּ! פְּצָעוּהוּ!&quot;</p>

<p>וּמְטַר מַהֲלֻמּוֹת</p>

<p>וּמַכּוֹת אָז נִתָּךְ,</p>

<p>    עַל כָּתֵף וָגָב.</p>
</blockquote>

<br />

<blockquote>
<p>הָאֶחָד אִם יַכֶּה –</p>

<p>וַיָּנָס לְרֶגַע,</p>

<p>שָׁב וּבוֹרֵחַ,</p>

<p>    בּוֹרֵחַ וָשָׁב.</p>
</blockquote>

<br />

<blockquote>
<p>וַאֲנִי – אֲנִי מַחֲרִישׁ,</p>

<p>אֶת רֹאשִׁי הוֹרַדְתִּי,</p>

<p>וָאַסְתִּיר אֶת צְחוֹקִי</p>

<p>    בִּזְקָנִי הַשָּׂב.</p>
</blockquote>

<br />

<h3 id="ז.">ז.</h3>

<blockquote>
<p>אַךְ יַלְדֵי־הָעֵמֶק,</p>

<p>הַקְּטַנִּים וְהָרַבִּים,</p>

<p>צִפְעוֹנִים בְּלֹא־אֶרֶס,</p>

<p>    פְּתָנִים בְּלֹא־רוֹשׁ;</p>
</blockquote>

<br />

<blockquote>
<p>הֵם הֶאֱמִינוּ</p>

<p>כִּי מְאֹד הִכְאִיבוּנִי,</p>

<p>וּלְרִגְעִי הָאַחֲרוֹן</p>

<p>    אֲחַכֶּה עַד־בּוֹשׁ.</p>
</blockquote>

<br />

<blockquote>
<p>הֵם חָשְׁבוּ, כִּי צַר לִי</p>

<p>וּמַר לִי בֵינֵיהֶם,</p>

<p>וְאוֹבֵד בְּעָנְיִי</p>

<p>    הוֹרַדְתִּי רֹאשׁ&#8230;</p>
</blockquote>

<br />

<p>*</p>

<br />

<blockquote>
<p>לֹא יָדְעוּ כִי צוֹחֵק</p>

<p>אָנֹכִי בִזְקָנִי,</p>

<p>גַּם בַּת־הָעֲמָקִים</p>

<p>    לֹא יָדְעָה עַד־מָה.</p>
</blockquote>

<br />

<blockquote>
<p>אַךְ בַּת־הָעֲמָקִים –</p>

<p>הִיא עָמְדָה עַל־יָדִי</p>

<p>וְצָחֲקָה כָמוֹנִי;</p>

<p>    וָאֶקְרָא: &quot;אֲהָהּ!</p>
</blockquote>

<br />

<blockquote>
<p>צוֹחֶקֶת אַתְּ, בִּתִּי,</p>

<p>וְעַל־יָדִי אַתְּ עוֹמְדָה,</p>

<p>וְעֵינַיִךְ הָרוֹאוֹת</p>

<p>    כִּי הִנְנִי בָרָע&#8230;&quot;</p>
</blockquote>

<br />

<p>*</p>

<br />

<blockquote>
<p>אָז תִּשָּׂא אֵלַי אֶת</p>

<p>עֵינֶיהָ בְּרַחֲמִים,</p>

<p>וְהַצְּחוֹק עוֹד מְרַחֵף</p>

<p>    עַל שִּׂפְתֵי־הַחֵן:</p>
</blockquote>

<br />

<blockquote>
<p>&quot;זֶה דּוֹדִי, בֶּן־הָרִים,</p>

<p>עִם עֶרֶב הוּא נִרְדָּם,</p>

<p>עַל שֶׁן־סֶלַע יִישַׁן,</p>

<p>    וְיַחֲלֹם עַל שֵׁן.</p>
</blockquote>

<br />

<blockquote>
<p>לוּ יָרַד עִמָּדִי</p>

<p>לָעֵמֶק, כָּמוֹךָ –</p>

<p>וְאַחַי סַבּוּהוּ,</p>

<p>    וְעָשׂוּ לוֹ כֵן&#8230;&quot;</p>
</blockquote>

<br />

<p>*</p>

<br />

<blockquote>
<p>אָז יֵחַם בִּי לִבִּי –</p>

<p>אֲנִי רַק לְמַרְאִית-</p>

<p>הָעַיִן שֻׁנֵּיתִי,</p>

<p>    אַךְ לִבִּי הֶחָם</p>
</blockquote>

<br />

<blockquote>
<p>לֹא שֻׁנָּה בִמְאוּמָה,</p>

<p>עוֹד יֵחַם לְשֵׁמַע</p>

<p>נִיב רָצוּף אַהֲבָה,</p>

<p>    וְרֶגֶשׁ לֵב תָּם.</p>
</blockquote>

<br />

<blockquote>
<p>אָז אֶכְרַע; בְּנֵי־הָרִים,</p>

<p>הֵם כּוֹרְעִים בִּקְדֻשָּׁה –</p>

<p>וּבְלִבִּי כֹה חַם לִי,</p>

<p>    וְלִבִּי כַיָּם.</p>
</blockquote>

<br />

<h3 id="ח.">ח.</h3>

<blockquote>
<p>וְיַלְדֵּי־הָעֵמֶק</p>

<p>עֲזָבוּנִי כְרֶגַע –:</p>

<p>&quot;הוּא כָרַע, הַזָּקֵן,</p>

<p>    לֹא יוֹסִיף קוּם עוֹד!</p>
</blockquote>

<br />

<blockquote>
<p>וְעַתָּה – אֵלֶיהָ!</p>

<p>כִּי תוֹרָהּ הִגִּיעַ,</p>

<p>הַגּוֹרָל נַפִּילָה,</p>

<p>    וּנְיַסְּרָהּ בַּשּׁוֹט!&quot; –</p>
</blockquote>

<br />

<blockquote>
<p>אָז אָקוּם כְּסַעַר,</p>

<p>אֶתְנַעֵר מֵעָפָר,</p>

<p>נִקְרַע הַמַּסְוֶה,</p>

<p>    וְהוּסַר הַלּוֹט.</p>
</blockquote>

<br />

<p>*</p>

<br />

<blockquote>
<p>קוֹמָתִי אִם שַׁחָה –</p>

<p>וַתִּגְדַּל לְפֶתַע,</p>

<p>הִשְׁלַכְתִּי מִשִּׁכְמִי</p>

<p>    לְבוּשִׁי כַשָּׂק,</p>
</blockquote>

<br />

<blockquote>
<p>הֲפַכְתִּיו עַל צִדּוֹ</p>

<p>וְנִרְאֲתָה תְכֶלְתּוֹ –</p>

<p>וּבְיָדִי הִכֵּיתִי</p>

<p>    עַל חָזִי: חֲזָק!</p>
</blockquote>

<br />

<blockquote>
<p>וַיִּפְעֲרוּ פִיהֶם</p>

<p>עָלַי, בְּנֵי־הָעֵמֶק,</p>

<p>וּבְעֵינָם הַפָּחַד:</p>

<p>    &#8220;עֲנָק, הוֹי עֲנָק!&#8221;</p>
</blockquote>

<br />

<h3 id="ט.">ט.</h3>

<blockquote>
<p>אַף־אָמְנָם גָּבַהְתִּי,</p>

<p>אַךְ אַרְזִי לֹא רָאוּ,</p>

<p>הֵן גָּבַהּ פִּי־שִׁבְעָה</p>

<p>    מִמֶּנִּי הָעֵץ!</p>
</blockquote>

<br />

<blockquote>
<p>אַךְ הוּא עַל הֶהָרִים,</p>

<p>וְדוֹמֵם וְנַעֲלֶה,</p>

<p>וְאָנֹכִי בָעֵמֶק</p>

<p>    מִתְחַפֵּשׂ כַּלֵּץ.</p>
</blockquote>

<br />

<blockquote>
<p>אַךְ נִקְרַע הַמַּסְוֶה,</p>

<p>הַלּוֹט הִנֵּה הוּסַר,</p>

<p>הַשֶּׂה – כְּפִיר־אֲרָיוֹת,</p>

<p>    הַיּוֹנָה הִיא נֵץ.</p>
</blockquote>

<br />

<p>*</p>

<br />

<blockquote>
<p>וְהִיא, בַּת־הָעֵמֶק,</p>

<p>אַף־הִיא תִפְעַר פִּיהָ:</p>

<p>&#8220;הוֹי דוֹדִי, בֶּן־הָרִים!&#8221;</p>

<p>    אָז תִּקְרָא בְקוֹל.</p>
</blockquote>

<br />

<blockquote>
<p>וְהַסֵּדֶר – הוּא שֻׁנָּה</p>

<p>כְרֶגַע: זֶה־עַתָּה</p>

<p>יַד־כֹּל בִּי הָיָתָה,</p>

<p>    עַתָּה יָדִי בַכֹּל.</p>
</blockquote>

<br />

<blockquote>
<p>וְאִם בַּרְזֶל אֵין אִתִּי –</p>

<p>זֹה זְרוֹעִי כַבַּרְזֶל!</p>

<p>בְּחֶרְפָּה אָז אַכֵּם</p>

<p>    עַל יָמִין וּשְׂמֹאל.</p>
</blockquote>

<br />

<p>*</p>

<br />

<blockquote>
<p>וַאֲנִי – אִם לֹא חַסְתִּי</p>

<p>עֲלֵיהֶם, לֹא כָלָה</p>

<p>עָשִׂיתִי בָם, גֹּעַל</p>

<p>    מְלָאַנִי וּשְׁאָט&#8230;</p>
</blockquote>

<br />

<blockquote>
<p>וְלָמָּה־זֶה אַעֲנִיק</p>

<p>לְעוֹרְבִים דַּם־פְּגָרִים?</p>

<p>וְאַאֲכִיל תּוֹלָעִים</p>

<p>    לֵחַ וּלְשָׁד?</p>
</blockquote>

<br />

<blockquote>
<p>אֲנִי רַק שִׁנַּיִם</p>

<p>הִפַּלְתִּי בְפִיּוֹת,</p>

<p>וְעַיִן בְּכָל־פָּנִים,</p>

<p>    וְרֶגֶל וָיָד.</p>
</blockquote>

<br />

<h3 id="י.">י.</h3>

<blockquote>
<p>וַתִּרֶב הַצְּעָקָה</p>

<p>וְהַנְּאָקָה בָעֵמֶק,</p>

<p>זֶה קוֹרֵא: נִדְמֵיתִי!</p>

<p>    וְזֶה סוֹפֵק כָּף.</p>
</blockquote>

<br />

<blockquote>
<p>גִּדְּמִים וּפִסְחִים</p>

<p>יְמַלְּאוּ הָעֵמֶק,</p>

<p>וּסְתוּמֵי־הָעַיִן</p>

<p>    וַחֲרוּמֵי הָאָף.</p>
</blockquote>

<br />

<blockquote>
<p>&#8220;לֶהָרִים!&#8221; אָז אֶקְרָא</p>

<p>אֶל בַּת־הָעֲמָקִים,</p>

<p>וּכְגוֹזָל אוֹשִׁיבָהּ,</p>

<p>    וּכְנֶשֶׁר עַל גָּב.</p>
</blockquote>

<br />

<p>*</p>

<br />

<blockquote>
<p>לֶהָרִים! רְאוֹת לֹא</p>

<p>רְאִיתִים בַּחֹשֶׁךְ,</p>

<p>אֲנִי הֲרִיחוֹתִים</p>

<p>    וָאֶעֱלֶה דֹם.</p>
</blockquote>

<br />

<blockquote>
<p>לֹא עֵינַי, רַק לִבִּי</p>

<p>נָחַנִּי וָאֵלֵךְ,</p>

<p>בַּלַּיְלָה מָצָאתִי</p>

<p>    נְתִיבוֹת לָרוֹם.</p>
</blockquote>

<br />

<blockquote>
<p>לֶהָרִים! מַשָּׂאִי</p>

<p>הַיָּקָר עַל כְּתֵפִי –</p>

<p>וּבְעָמְדִי עַל שִׂיאָם,</p>

<p>    כְּבָר הֵאִיר הַיּוֹם.</p>
</blockquote>

<br />

<p>*</p>

<br />

<blockquote>
<p>אֲנִי וְהַשֶּׁמֶשׁ</p>

<p>מִתְּהוֹמוֹת עָלִינוּ,</p>

<p>וְזֶה לָזֶה נִקְרָא:</p>

<p>    בָּרוּךְ הַבָּא!</p>
</blockquote>

<br />

<blockquote>
<p>וְאַרְזִי – חָשַׁבְתִּי,</p>

<p>כִּי דוֹמֵם הוּא אַרְזִי,</p>

<p>כַּעֲצֵי כָל הַשָּׂדֶה,</p>

<p>    לֹא יֵדַע עַד מָה –</p>
</blockquote>

<br />

<blockquote>
<p>אַךְ נִגְלֹה נִגְלִינוּ</p>

<p>עִם־בֹּקֶר – לִי נִדְמָה:</p>

<p>כִּי רָעַד הָאֶרֶז,</p>

<p>    כִּי נָע וְכִי זָע.</p>
</blockquote>

<br />

<p>*</p>

<br />

<blockquote>
<p>וַתְּהִי אֲזַי גְדוֹלָה</p>

<p>וְרַבָּה הַשִּׂמְחָה,</p>

<p>אַךְ עָיְפָה נַפְשֵׁנוּ</p>

<p>    מִנְּדוּדֵי הַלֵּיל.</p>
</blockquote>

<br />

<blockquote>
<p>וַנִּכְרַע לְרַגְלֵי</p>

<p>הָאֶרֶז, זֶה אַרְזִי,</p>

<p>וּכְמִנְהַג בְּנֵי־הָרִים</p>

<p>    הוֹדִינוּ לָאֵל.</p>
</blockquote>

<br />

<blockquote>
<p>וַנִּכְרַע וַנִּשְׁכַּב,</p>

<p>וַנִּסְגֹּר עֵינֵינוּ,</p>

<p>רַגְלֵינוּ בַשֶּׁמֶשׁ</p>

<p>    וְרָאשֵׁינוּ בַצֵּל.</p>
</blockquote>

<br />

<p>*</p>

<br />

<blockquote>
<p>יָשַׁנּוּ לֹא הַרְבֵּה –</p>

<p>חֹם צָהֳרַיִם,</p>

<p>חֹם צָהֳרֵי־הָרִים,</p>

<p>    הוּא הֵעִיר אֶת בַּת</p>
</blockquote>

<br />

<blockquote>
<p>הָעֲמָקִים מִשְּׁנָתָהּ,</p>

<p>וְהִיא – בַת־הָעֵמֶק</p>

<p>אֶת דוֹדָהּ בֶּהָרִים</p>

<p>    הֵעִירָה מִשְּׁנָת.</p>
</blockquote>

<br />

<blockquote>
<p>פָּקַחְתִּי אֶת עֵינַי –</p>

<p>וְלֹא הִכַּרְתִּיהָ&#8230;</p>

<p>&quot;בַּת־מִי אַתְּ, הַיַּלְדָּה,</p>

<p>    מֵאַיִן זֶה בָאת?&quot;</p>
</blockquote>

<br />

<h3 id="יא.">יא.</h3>

<blockquote>
<p>אָז תִּצְחַק – וּבְצַחֲקָהּ</p>

<p>וְצָחַק כֹּל סְבִיבִי,</p>

<p>שָׁמַיִם וָאָרֶץ,</p>

<p>    בְּקוֹל וּבְלִי־קוֹל.</p>
</blockquote>

<br />

<blockquote>
<p>אָז תִּצְחַק: – עָשִׂיתִי</p>

<p>הַיּוֹם לְבֶן־הָרִים,</p>

<p>אֲשֶׁר בֶּן־הֶהָרִים</p>

<p>    עָשָׂה לִי תְמוֹל.</p>
</blockquote>

<br />

<blockquote>
<p>עוֹד טֶרֶם יִתְעוֹרֵר –</p>

<p>וַאֲנִי הִתְחַפַּשְׂתִּי,</p>

<p>הַבִּיטָה: אַחֶרֶת</p>

<p>    אָנֹכִי בַכֹּל.</p>
</blockquote>

<br />

<p>*</p>

<br />

<blockquote>
<p>אַךְ אַתָּה תִתְחַפֵּשׂ</p>

<p>מִנַּעַר לְזָקֵן,</p>

<p>מֵעַז לְדַל־כֹּחַ,</p>

<p>    מִמָּתוֹק לְמָר;</p>
</blockquote>

<br />

<blockquote>
<p>וַאֲנִי נֶהְפַּכְתִּי</p>

<p>מִדַּלָּה לְעַזָּה,</p>

<p>מִבַּת־הָעֲמָקִים</p>

<p>    לְיַלְדַּת־הָהָר.</p>
</blockquote>

<br />

<blockquote>
<p>בֶּהָרִים נוֹלַדְתִּי,</p>

<p>כָּמוֹךָ, בֶּן־הָרִים,</p>

<p>וְזָרִים לִי אַחַי</p>

<p>    בָּעֵמֶק הַזָּר.</p>
</blockquote>

<br />

<p>*</p>

<br />

<blockquote>
<p>וְאַתָּה יוֹם אֶחָד</p>

<p>תִּתְחַפֵּשׂ לְאַּחֵר,</p>

<p>יוֹם אֶחָד זָקַנְתָּ,</p>

<p>    הָלַכְתָּ אַט־אַט.</p>
</blockquote>

<br />

<blockquote>
<p>יוֹם אֶחָד רַק הָיְתָה</p>

<p>הָאֶבֶן בַּנַּעַל,</p>

<p>וְאֵזוֹב בַּלֶּחִי,</p>

<p>    וּפֶלֶךְ בַּיָּד.</p>
</blockquote>

<br />

<blockquote>
<p>וַאֲנִי נֶהְפַּכְתִּי</p>

<p>הַיּוֹם לְאַחֶרֶת,</p>

<p>לְעוֹלְמֵי־עוֹלָמִים</p>

<p>    וַעֲדֵי־עַד&quot;.</p>
</blockquote>

<br />

<p>*</p>

<br />

<blockquote>
<p>אָז אֶקְפֹּץ מִמְּקוֹמִי</p>

<p>כְּמֻכֵּה־תִמָּהוֹן,</p>

<p>טֶרֶם עוֹד אָבִין</p>

<p>    וְאֵדַע עַד־מָה;</p>
</blockquote>

<br />

<blockquote>
<p>אַךְ נִפְקְחוּ עֵינַי</p>

<p>לְפֶתַע – וָאֹרוּ,</p>

<p>אוֹר חָדָשׁ שָׁם הֹעַל</p>

<p>    בְּהִתְבּוֹנְנִי בָהּ.</p>
</blockquote>

<br />

<blockquote>
<p>כִּי שַׁלְוַת־הֶהָרִים</p>

<p>לוֹבַשְׁתָּהּ כַּשִּׂמְלָה,</p>

<p>וְעֶדְנַת־הֶהָרִים,</p>

<p>    וּמְשׂוֹשׂ־הָרִים לָהּ.</p>
</blockquote>

<br />

<h3 id="יב.">יב.</h3>

<blockquote>
<p>נוֹסְסוֹת נוֹצוֹת-</p>

<p>נְשָׁרִים כַּנֵּזֶר</p>

<p>לְמַחְלְפוֹת רֹאשָׁהּ,</p>

<p>    הַשְּׁחוֹרוֹת מִשְּׁחוֹר;</p>
</blockquote>

<br />

<blockquote>
<p>וְאֶת שֶׁמֶשׁ־הֶהָרִים</p>

<p>בָּלְעָה אֶל־קִרְבָּהּ,</p>

<p>מִקִּרְבָּהּ יַז זְהָבוֹ</p>

<p>    וְיִשְׁלַח הָאוֹר.</p>

<br />
</blockquote>

<blockquote>
<p>וָאֶקְרַב אֵלֶיהָ,</p>

<p>וָאָרַח אֶת רֵיחָהּ,</p>

<p>אֶת רֵיחַ־הֶהָרִים</p>

<p>    עִם רֵיחַ־הַמּוֹר.</p>
</blockquote>

<br />

<p>*</p>

<br />

<blockquote>
<p>אָז אֶשְׁאַל לְפֶתַע:</p>

<p>&quot;הֲרָאִית עַל הָאֶרֶז</p>

<p>שְׁנַיִם בְּנֵי־יוֹנִים</p>

<p>    שָׁם יוֹשְׁבִים בַּקֵּן?&quot;</p>
</blockquote>

<br />

<blockquote>
<p>&#8220;רָאִיתִי&#8221;. – וְאֶת אַמְנוֹן</p>

<p>וְתָמָר הַצָּצִים</p>

<p>לְרַגְלֵינוּ? – &#8220;רָאִיתִי&#8221;</p>

<p>    לִי תַעַן בְּחֵן.</p>
</blockquote>

<br />

<blockquote>
<p>&quot;הֲרָאִית אֶת הָאַיָּל</p>

<p>וְאֶת אַיֶּלֶת־הֶהָרִים</p>

<p>עַל שֶׁן־סֶלַע יָחַד?&quot;</p>

<p>    וַתַּעַן לִי: &#8220;הֵן&#8221;.</p>
</blockquote>

<br />

<p>*</p>

<br />

<blockquote>
<p>&quot;וַאֲנַחְנוּ אַף־אָנוּ</p>

<p>מָתַי נָחֹגָּה</p>

<p>אֶת חַג־כְּלוּלוֹתֵינוּ?&quot;</p>

<p>    &#8220;וְלוּ גַם הַיּוֹם!&#8221;</p>
</blockquote>

<br />

<blockquote>
<p>&#8220;וְאֵי הָאַפִּרְיוֹן?&#8221;</p>

<p>&quot;כַּפּוֹתָיו הַקָּשׁוֹת</p>

<p>דֹּם יִשְׁלַח הָאֶרֶז,</p>

<p>    וְיִפְרְשֵּׂן דֹּם&quot;.</p>
</blockquote>

<br />

<blockquote>
<p>&quot;וּמִי יְבָרְכֵנוּ,</p>

<p>יִשָּׁקֵנוּ עַל מֵצַח,</p>

<p>טוֹב יֹאמַר לַדֶּבֶק?&quot;</p>

<p>    &#8220;הַשֶּׁמֶשׁ מֵרוֹם&#8221;.</p>
</blockquote>

<br />

<h3 id="יג.">יג.</h3>

<blockquote>
<p>וְכַאֲשֶׁר אָמְרָה,</p>

<p>כֵּן הָיָה, הַדָּבָר</p>

<p>אַךְ יָצְאָה מִפִּיהָ –</p>

<p>    וְהָיָה לְחֹק.</p>
</blockquote>

<br />

<blockquote>
<p>אָז קֹרָא בְשִׂמְחָה</p>

<p>יוֹם־כְּלוּלוֹת בֶּהָרִים,</p>

<p>זֶה יוֹם־כְּלוּלוֹתֵינוּ</p>

<p>    בְּגִיל וּבִצְחוֹק.</p>
</blockquote>

<br />

<blockquote>
<p>קָרָאתִי לָרוּחַ,</p>

<p>לְרוּחַ־הֶהָרִים,</p>

<p>וְהַשּׁוֹבָב הֵגִיחַ –</p>

<p>    וָאֹמַר לוֹ: שְׁרֹק!</p>
</blockquote>

<br />

<p>*</p>

<br />

<blockquote>
<p>וַיִּשְׁרֹק הָרוּחַ –</p>

<p>שָׂם אֶצְבַּע בֵּין שְׂפָתָיו,</p>

<p>וַיְפַלַּח הַשְּׁחָקִים</p>

<p>    בְּקוֹל: כֹּה לֶחָי!</p>
</blockquote>

<br />

<blockquote>
<p>לְלֵב אַרְזִי חָדַר,</p>

<p>וַיְנַעֲרוֹ וַיְשִׁיחוֹ,</p>

<p>וְהָאִלֵּם הוּא הֵחֵל</p>

<p>    מִדַּבֵּר אֵלָי.</p>
</blockquote>

<br />

<blockquote>
<p>בִּירַק־הָרִים נֶחְבָּא,</p>

<p>וּבְחַצְצֵי־סָלַע,</p>

<p>אַף־הֵם יְבָרְכוּנִי</p>

<p>    בְּקוֹל עַד־בְּלִי־דָי.</p>
</blockquote>

<br />

<h3 id="יד.">יד.</h3>

<blockquote>
<p>פִּתְאֹם – וַיְשַׁנֶּה</p>

<p>הָרוּחַ אֶת טַעֲמוֹ,</p>

<p>הוּא קָם עַל הַכַּלָּה</p>

<p>    וְשִׂמְלָתָהּ כְּגַל</p>
</blockquote>

<br />

<blockquote>
<p>בִּמְחִי־כָנָף הֵרִים,</p>

<p>וַיֶּחֱשֹׂף בִּרְכֶּיהָ –</p>

<p>אֵל שַׁעֲרֵי־הָעֵדֶן&#8230;</p>

<p>    וָאֶקְרָא: חֲדָל!</p>
</blockquote>

<br />

<blockquote>
<p>הָרֵיק וְהַפּוֹחֵז</p>

<p>הוּא נֶעְלַם, וְלֹא נוֹדַע</p>

<p>אִם לְעֹמֶק־יָם נִתְקַע,</p>

<p>    אוֹ נָסַק אֶל עָל.</p>
</blockquote>

<br />

<p>*</p>

<br />

<blockquote>
<p>הָרוּחַ, הוּא הָלַךְ –</p>

<p>תְּהִי דַרְכּוֹ צָלֵחָה!</p>

<p>לֹא נִקְרָא לוֹ: שׁוּבָה!</p>

<p>    לֹא נַעֲרֹג לוֹ.</p>
</blockquote>

<br />

<blockquote>
<p>כֶּתֶף הֶהָרִים</p>

<p>כִּי תַאְדִּים עִם־עֶרֶב,</p>

<p>וְהָאֶרֶז אִם נִרְדַּם,</p>

<p>    וְאִם נָדַם כֹּל פֹּה –</p>
</blockquote>

<br />

<blockquote>
<p>אָז תִּפְתַּח הַכַּלָּה</p>

<p>מָסַךְ הַקֳּדָשִׁים,</p>

<p>וְהַשְּׁעָרִים לָעֵדֶן –</p>

<p>    וְתִלְחַשׁ לִי: בֹּא!</p>
</blockquote>

<br />

<p>*</p>

<br />

<blockquote>
<p>וּבְרֶדֶת הָעֶרֶב</p>

<p>וַיֵּרֶד רָז אִתּוֹ,</p>

<p>אֶת הָרַי וּסְלָעַי</p>

<p>    כִּסָּה הָרָז.</p>
</blockquote>

<br />

<blockquote>
<p>וְהַדְּמָמָה נְסוּכָה</p>

<p>עַל כֹּל. בְּנֵי־הָעֵמֶק</p>

<p>גַּם־הֵם לֹא יֵילִילוּ –</p>

<p>    בַּגַּיְא הָשְׁלַךְ הָס.</p>
</blockquote>

<br />

<blockquote>
<p>וְאִם גָּדוֹל מַכְאוֹבָם –</p>

<p>אַךְ לִצְעֹק יִירָאוּ,</p>

<p>יְרֵאִים לְהַחֲרִיד</p>

<p>    בְּנֵי־הָרִים מִשְּׁנָת.</p>
</blockquote>

<br />

<p>*</p>

<br />

<blockquote>
<p>וּבְרֶדֶת הָעֶרֶב –</p>

<p>וְעַל כֶּתֶף הֶהָרִים</p>

<p>כִּי הוּעַם הַזָּהָב,</p>

<p>    וְהַפָּז גָּוַע דֹּם –</p>
</blockquote>

<br />

<blockquote>
<p>הָיוּ <strong>הַשְּׁמוֹנָה</strong></p>

<p><strong>לְאַרְבָּעָה</strong> בֶהָרִים:</p>

<p>אֲנַחְנוּ וְעוֹד שְׁלֹשָׁה –</p>

<p>    רַק אֶחָד הַחֲלוֹם&#8230;</p>
</blockquote>

<br />

<blockquote>
<p>אֲנַחְנוּ וְהַיּוֹנִים,</p>

<p>וְאַמְנוֹן וְתָמָר,</p>

<p>הַצְּבִי וְאַיַּלְתּוֹ</p>

<p>    עִם עֵינֵי־הַתֹּם.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/46136">https://benyehuda.org/read/46136</a></div></body></html>