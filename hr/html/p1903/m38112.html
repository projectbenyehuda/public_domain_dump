<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל נא: אַרְבָּעָה שְׁוָרִים וַאֲרִי</title>
	<meta name="author" content="ברכיה הנקדן"/>
</head>
<body>

<blockquote>
<p>חֲבוּרָה בְלִי פַחַד / שֶׁבֶת אַחִים גַּם יַחַד</p>

<br />

<p>שְׁוָרִים אַרְבָּעָה לְחֶבְרָה נוֹעָדוּ / יִתְלַכְּדוּ
וְלֹא יִתְפָּרְדוּ / וּבְרִית כָּרְתוּ בֵינֵיהֶם / וְרוּחַ אֶחָד לָהֶם /
וְיָמִים רַבִּים בְּחֶבְרָתָם הֶאֱרִיכוּ / בְּעָמְדָם יַעֲמֹדוּ
וּבְלֶכְתָּם יֵלֵכוּ / וְהָאֲרִי סוֹבֵב לְאַרְבַּעְתָּם / וַיַּרְא כִּי
לֹא הִגִּיעָה עִתָּם / בַּאֲשֶׁר יַעַמְדוּ יַחַד בְּמַעֲרֶכֶת /
וְאַרְבָּעָה הֵמָּה מֵיטִיבֵי לֶכֶת / וַיָּשֶׁת הָאֲרִי עֵצוֹת
בְּנַפְשׁוֹ / מִדֵּי חֹדֶשׁ בְּחָדְשׁוֹ / לַעֲשׂוֹת בָּהֶם כָּלָה / אִם
נִתְפָּרְדָה הַחֲבִילָה / וַיְהִי הַיּוֹם וַיַּעֲמֹד הָאֲרִי מֵרָחֹק /
וַיִּפְעַר פִּיו לִבְלִי חֹק / בַּאֲשֶׁר הוּא רָעֵב וְעָיֵף /
וּמִתּוֹחֶלֶת מְמֻשָּׁכָה סָר וְזָעֵף / וַיִּקְרָא אֶל הַשּׁוֹר / אֲשֶׁר
עָמְדוּ רַגְלָיו בַּמִּישׁוֹר / וַיְסִיתֵהוּ בְּחֵלֶק שְׂפָתוֹ / עַד
כִּי הִפְרִידוֹ מֵחֲבוּרָתוֹ / וּבְהִתְפָּרְדוֹ מֵחֲבֵרָיו לְרָעָה
הִבְדִּילוֹ / כִּי בְאַפּוֹ טְרָפוֹ וַאֲכָלוֹ / וְהַשְּׁלֹשָׁה
הַנּוֹתָרִים בַּמַּחֲנֶה / מִקּוֹלָם לֹא יֵחָת וּמֵהֲמוֹנָם לֹא
יַעֲנֶה.</p>

<p>וְהַמָּשָׁל הִנֵּה מַה טּוֹב וּמַה נָּעִים /
בְּהִתְאַסֵּף בְּמֶתֶק סוֹד רֵעִים / וַחֲבוּרָתָם בְּלִי פַחַד / שֶׁבֶת
אַחִים גַּם יָחַד / וְהַמְפַתִּים אֲשֶׁר בְּפִיהֶם כְּמֵי אַכְזָב /
יָעֲצוּ לְהַדִּיחַ יִרְצוּ כָזָב / לְהַפְרִידָם מֵחֲבוּרָתָם / עַד
אֲשֶׁר זָרוּ מִתַּאֲוָתָם / וְאֶת אֲשֶׁר מֵחֶבְרָתָם נוֹדֵד / הַבּוֹגֵד
בּוֹגֵד וְהַשּׁוֹדֵד שׁוֹדֵד / וְהַחֲכָמִים לֹא יָשִׂימוּ עַל לֵב אִם
הֶעָמִית לָהֶם יַלְשִׁינוּ / אָזְנַיִם לָהֶם וְלֹא יַאֲזִינוּ /
בַּאֲשֶׁר רוּחָם טְהוֹרָה וּנְקִיָּה / וְיִשְׂנְאוּ לְשׁוֹן שֶׁקֶר
עֹשֵׂי רְמִיָּה / וַחֲבוּרַת שְׁנֵי חֲכָמִים לֹא תֵרָתֵק / וְהַחוּט
הַמְּשֻׁלָּשׁ לֹא הִמְהֵרָה יִנָּתֵק.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38112">https://benyehuda.org/read/38112</a></div></body></html>