<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שְׂרִידֵי אֶפְרַיִם</title>
	<meta name="author" content="זלמן שניאור"/>
</head>
<body>

<h2 id="א">א</h2>

<blockquote>
<p>חַפְּשׂוּ אַחֲרֵי נְבִיאֵי יְהוּדָה,</p>

<p>  שְׁחָטוּם כִּכְבָשִׂים לַנַּחַל!</p>

<p>כִּי גָעֲלוּ כָּל מוֹעֲדֵינוּ,</p>

<p>  הָפְכוּ כָּל שִׂמְחָה לְמִסְפֵּד.</p>

<p>קָצְצוּ יְדֵי נָשִׁים עֲדִינוֹת,</p>

<p>  תּוֹפְרוֹת לָאֲשֵׁרָה מִפְלֶצֶת;</p>

<p>חִלְלוּ כָּל בָּמָה טְלוּאָה,</p>

<p>  טִמְּאוּם בְּדַם כֹּהֲנֵינוּ.</p>

<br />

<p>לִפְנֵי יֹאשִׁיָּהוּ בֶּן־אָמוֹן</p>

<p>  וְכָל עוֹשֵׂי־הַטּוֹב בְּעֵינֵיהוּ,</p>

<p>יָלְדוּ הָרְחֵלִים בֶּהָרִים</p>

<p>  וְשֵׂיוֹת — בָּעֲמָקִים דְּשֵׁנִים.</p>

<p>בְּכוֹרֵיהֶן הֵבֵאנוּ לְקָרְבָּן,</p>

<p>  לְבַעַל־קַרְנַיִם בְּבֵית־אֵל, —</p>

<p>אֲשֶׁר קְרָנָיו חֲטוּבוֹת הָבְנִים</p>

<p>וּטְלָפָיו מְצֻפּוֹת זָהָב,</p>

<p>גְּדִי, בַּחֲלֵב־אֵם מְבֻשָּׁל,</p>

<p>הֶעֱלִינוּ בְּמִזְבַּח־שֶׁמֶשׁ,</p>

<br />

<p>עַל שֻׁלְחַן־אֶבֶן מִתְנַשֵּׂא, —</p>

<p>  לֹא עָלָה עָלָיו בַּרְזֶל.</p>

<p>אֵשׁ זָרָה לֹא נָגְעָה מִנְחָה,</p>

<p>  לֹא לָחֲשׁוּ גֶּחָלִים תַּחְתֶּיהָ;</p>

<p>רַק שֶׁמֶשׁ־בֹּקֶר אֲכָלָהּ,</p>

<p>  לִחֲכָהּ שְׁרַב־צָהֳרָיִם.</p>

<p>עַד כִּי יָבְשׁוּ חָלָב וּבָשָׂר,</p>

<p>  נִקְשׁוּ, הָיוּ כָּאֶבֶן, —</p>

<p>מַאֲכָל לְעוֹף־אֳלֹהִים;</p>

<p>  נְשָׁרִים נְשָׂאוּהוּ שָׁמָיְמָה.</p>

<p>עַתָּה רֵיק שֻׁלְחַן־שֶׁמֶשׁ</p>

<p>  וְרֵיקָה נַפְשֵׁנוּ, אֵין כֹּל.</p>

<p>מַטְעַמֵּי־בַעַל הָיוּ תָּפֵל,</p>

<p>  נִשְׁרֵי־שָׁמַיִם לֹא יְבַקְשׁוּם.</p>

<p>בַּעֲזוּבַת שְׁבִילֵי־מִזְבֵּחַ</p>

<p>  לְטָאוֹת צְהֻבּוֹת יִרְחָשׁוּן.</p>

<p>מַיִם יִנָּסְכוּ עַל מֶלַח,</p>

<p>  כְּמִצְוַת נְבִיאֵי יְהוּדָה;</p>

<p>הָיָה הַמּוֹעֵד הָעַלִּיז</p>

<p>  לְחַג לוּחוֹת־הָאֶבֶן, —</p>

<p>קָשִׁים כְּכֵפֵי הַמִּדְבָּר,</p>

<p>  עִם מֵאָה מִשְׁפָּטִים חֲרֵבִים.</p>

<p>גְּדִי מְבֻשָּׁל בֶּחָלָב</p>

<p>  לֹא יְמַלֵּא בֶּטֶן מַאֲמִינִים;</p>

<p>בְּחַדְרֵי־חֲָדִרים יֵאָכֵל,</p>

<p>  בְּחַגֵּי־שֶׁמֶשׁ נִשְׁכָּחִים.</p>

<br />
</blockquote>

<h2 id="ב">ב</h2>

<blockquote>
<p>וּבִימֵי הַבָּצִיר מָה רָבְתָה</p>

<p>  הַשִּׂמְחָה בְּכֶרֶם וָיֶקֶב!</p>

<p>דָּרְכוּ עַד צֵאת הַכּוֹכָבִים</p>

<p>  וּלְעֵין הַכּוֹכָבִים אָהָבְנוּ.</p>

<p>מְעַרְבֹּלֶת אַוּוֹת הִתְפָּרְצָה —</p>

<p>  נָמוֹת בָּאָדָם מִקֶּדֶם,</p>

<p>חוֹמָה לָהֶן, חוֹמוֹתַיִם, —</p>

<p>  רִנָּה, שִׁכָּרוֹן וּמְחוֹלוֹת&#8230;</p>

<p>הִתְמוֹטְטוּ חֻקֵּי־מִשְׁפָּחָה,</p>

<p>  שָׁלַט הַקַּדְמוֹן בְּכֻלָּם.</p>

<p>יָדַעְנוּ כָּל אִשָּׁה, בְּבוֹאָהּ</p>

<p>  אֶל בֵּין זְרוֹעוֹתֵינוּ, בַּחשֶׁךְ.</p>

<p>הָיִינוּ כִּבְנֵי־אֱלֹהִים, —</p>

<p>  נְפִילִים מִשֹּׁרֶשׁ עֲזָאזֵל,</p>

<p>עֵת יָרְדוּ לָאָרֶץ וַיִּלְמְדוּ,</p>

<p>  רִאשׁוֹנָה, לֶאֱהוֹב בְּנוֹת־אָדָם.</p>

<p>נוֹלְדוּ בְּלִי אָב וּבְלִי אִמּוֹת.</p>

<p>  אֲחָיוֹת וְדוֹדוֹת לֹא יָדְעוּ;</p>

<p>עֵירֻמִּים, כְּאָדָם הָרִאשׁוֹן,</p>

<p>  הִתְהַלְּכוּ וְלֹא הִתְבּוֹשָׁשׁוּ.</p>

<p>בְּלֵילוֹת־הַבָּצִיר, כְּמוֹהֶם,</p>

<p>  כָּל סְיָג לֹא יָדַעְנוּ גַּם אָנוּ;</p>

<p>לֹא תְשׁוּקוֹת קוֹסְסוֹת עֶצֶם,</p>

<p>  כִּי שֶׁפַע עֲדָנִים וְחֶמְדָּה.</p>

<p>בְּאֵין חֻקִּים לֹא יֶחֱטָא אָדָם,</p>

<p>  הַלֵּב הַשָּׂבֵעַ לֹא יִגְנֹב.</p>

<br />

<p>בָּאוּ נְבִיאֵי יְהוּדָה,</p>

<p>  הָפְכוּ צְחוֹקֵנוּ לְאֵבֶל;</p>

<p>צוֹם, עַנֵּה־נֶפֶשׁ וּתְפִלָּה,</p>

<p>  הִתְפַּלֵּשׁ בָּאֵפֶר עַד בֹּקֶר;</p>

<p>יוֹם־כִּפּוּר הוּא, יוֹם הָעֲשִׂירִי,</p>

<p>  לְכַפֵּר עַל חֵטְא לֹא חָטָאנוּ.</p>

<br />
</blockquote>

<h2 id="ג">ג</h2>

<blockquote>
<p>לְכַפֵּר אֶת פְּנֵי אֵל־עֲזָאזֵל,</p>

<p>  הַחוֹמֵד כָּל בְּנוֹת־הָאֲדָמָה, —</p>

<p>לוֹ יִשְׁלְחוּ דֹּרֶן צְפִיר־עִזִּים,</p>

<p>  צְרוֹר־שָׁנִי מַאְדִּים בֵּין קַרְנָיו;</p>

<p>וּמְפַצְפְּצִים עַצְמוֹתָיו שְׁאוֹלָה, —</p>

<p>  מִנְחָה לַנָּפִיל הַמְגֹרָשׁ.</p>

<p>יִצְחַק עֲזָאזֵל בִּתְהוֹמוֹ:</p>

<p>  — הַבְאֵלֶּה, בְּנֵי־אָדָם, חָשָׁקְתִּי?</p>

<p>הָאֶשְׂבַּע גְּדִי־עִזִּים שָׁבוּר,</p>

<p>  אֲמַלֵּא בִּטְנִי עֲצָמוֹת?</p>

<p>נְשׁוֹת בְּנֵי־אָדָם אִוִּיתִי,</p>

<p>  עִם שִׂמְלוֹת שָׁנִי לְעוֹרָן, —</p>

<p>מְחוֹלְלוֹת בְּגַנִּים יְרֻקִּים;</p>

<p>  בְּאֵלֶּה חָשַׁקְתִּי גַּם עָתָּה.</p>

<p>נְעָרוֹת זְקוּפוֹת כִּדְקָלִים,</p>

<p>  שְׁדֵיהֶן — כְּאֶשְׁכֹּלוֹת בְּשֵׁלִים;</p>

<p>אֲשֶׁר בִּטְנָן כַּעֲרֵמַת־חִטִּים</p>

<p>  וְרֵיחַ אַפָּן —ּ תַּפּוּחִים.</p>

<br />

<p>אֲשֶׁר אֶקְפֹּץ אֲלֵיהֶן כְּשָׂעִיר,</p>

<p>  בְּרַגְלַיִם מַפְרִיסוֹת פַּרְסָה, —</p>

<p>וְקַרְנֵי־הָאַיִל בְּמִצְחִי</p>

<p>  אַשְׁקִיעַ בְּחַשְׁרַת־צַמָּתָן,</p>

<p>וְדָבַקְתִּי בָּהֶן וּבָרְחֵלוֹת,</p>

<p>  בְּעַשְׁתְּרוֹת־צֹאן וּבְנוֹת־אָדָם;</p>

<p>גָּעֹה וְצָחֹק וְגָעֹה,</p>

<p>  כִּילוּד־אִשָּׁה וְצָפִיר יָחַד.</p>
</blockquote>

<blockquote>
<br />
</blockquote>

<h2 id="ד">ד</h2>

<blockquote>
<p>שְׁאַלְנָה כְּלֵי־לָבָן, בָּנוֹת,</p>

<p>  אִשָּׁה מֵרְעוּתָהּ שְׁאַלְנָה!</p>

<p>נֵצֵא אֶל כְּרָמִים אֲבֵלִים,</p>

<p>  בִּשְׂעַרְכֶן — לוּלְאוֹת־שָׁנִי;</p>

<p>תִּבְעַרְנָה בְּאוֹר־תַּמּוּז אַחֲרוֹן,</p>

<p>  כְּעוֹלְלוֹת בְּשָׂרִיגִים שְׁחוֹרִים;</p>

<p>לְהַצִּית אֵשׁ־קְנָאוֹת בַּלְּבָבוֹת,</p>

<p>  לְצוֹדֵד נְפָשׁוֹת יָבֵשׁוּ.</p>

<p>וְאֵל־נְפִילִים יֵרָאֶה לָכֶן</p>

<p>  בְּקוֹמַת נְעָרִים שְׁזוּפִים;</p>

<p>בְּעֶכֶס רַגְלֵי־מְחוֹלְלוֹת</p>

<p>  צְחוֹקוֹ הַמָּתוֹק יְצַלְצֵל.</p>

<p>קִרְאוּ לְכֹהֲנֵי עֲזָאזֵל —</p>

<p>  אַלּוּף יְמֵי־קֶדֶם לַנְּפִילִים,</p>

<p>יָסִירוּ הָאֵפֶר מֵרֹאשָׁם,</p>

<p>  בְּיוֹם צוֹם־הַכִּפּוּרִים הָאָרֹךְ.</p>

<br />

<p>יַאֲזִינוּ לְקוֹלוֹת תֻּפֵּיכֶן,</p>

<p>  יַבִּיטוּ בִּמְחוֹלוֹת־מַחֲנָיִם;</p>

<p>יִבְחַר כָּל בָּחוּר אֶת אִשְׁתּוֹ,</p>

<p>  מִכָּל אֲשֶׁר יָבוֹא בִּזְרוֹעוֹ.</p>

<p>יָהִינוּ לְהָסִיר הַשִּׂמְלָה</p>

<p>  הַשְּׁאוּלָה, הַצֶּחָה כַּשֶּׁלֶג,</p>

<p>לְכַסּוֹת כָּל מַצָּע רַעֲנָן —</p>

<p>  מִשְׁכַּב־דּוֹדִים עַד בֹּקֶר.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38620">https://benyehuda.org/read/38620</a></div></body></html>