<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אחותי רוחמה</title>
	<meta name="author" content="יהודה ליב גורדון"/>
</head>
<body>

<p>(לכבוד בת יעקב אשר עִנָּה בן חמור)</p>

<blockquote>
<p>מַה-תִּתְיַפִּחִי, אֲחוֹתִי רֻחָמָה,</p>

<p>מַה-נָּפַל לִבֵּךְ, מָה רוּחֵךְ נִפְעָמָה,</p>

<p>וּלְחָיַיִך שׁוֹשָׁנִים מַה-נָבֵלוּ?</p>

<p>כִּי בָּאוּ שׁוֹדְדִים וּכְבוֹדֵךְ חִלֵּלוּ?</p>

<p>אִם גָּבַר הָאֶגְרוֹף, יַד זֵדִים רָמָה,</p>

<p>הֲבָך הָעָוֹן, אֲחוֹתִי רֻחָמָה?!</p>

<br>  

<p>&#8220;אָן אוֹלִיך חֶרְפָּתִי?&#8221; – אַיֵּה חֶרְפָּתֵךְ?</p>

<p>לִבֵּך לֹא חָרַף, לֹא הֵסַרְתְּ תֻּמָּתֵךְ;</p>

<p>קוּמִי אֵפוֹא וּשְׂאִי מִמּוּם פָּנַיִךְ,</p>

<p>לֹא לָךְ הַחֶרְפָּה כִּי אִם לִמְעַנָּיִךְ,</p>

<p>מִטֻּמְאָתָם תֻּמָּתֵך לֹא נִכְתָּמָה;</p>

<p>זַכָּה כַּבֹּר אַתְּ, אֲחוֹתִי רֻחָמָה</p>

<br>  

<p>דַּם הֶבֶל הוּא הָאוֹת עַל מֵצַח קַיִן!</p>

<p>וּבְדָמַיִךְ גַּם אַתְּ תַּחַז כָּל עַיִן</p>

<p>אוֹת קַיִן אוֹת קָלוֹן וּכְלִמַּת נֶצַח</p>

<p>עַל מֵצַח הַנְּבָלִים אַנְשֵׁי הָרֶצַח;</p>

<p>יִרְאוּ יוֹשְׁבֵי תֵּבֵל קֵדְמָה גַּם יָמָּה,</p>

<p>יֵדְעוּ מַה עֻנֵּית, אֲחוֹתִי רֻחָמָה.</p>

<br>  

<p>טוֹב לִי כִּי עֻנֵּית: הֵן נַפְשִׁי נָשָׂאָה</p>

<p>כָּל צָרָה וּמְצוּקָה אֹתָהּ מָצָאָה;</p>

<p>כָּל חָמָס וָשֹׁד נָשָאתִי סָבַלְתִּי,</p>

<p>אַרְצִי לֹא זָנַחְתִּי, לַטּוֹב יִחָלְתִּי,</p>

<p>אַךְ בָּשְׁתֵּךְ לָשֵׂאת רוּחַ בִּי לֹא קָמָה,</p>

<p>קוּמִי נֵלֵכָה, אֲחוֹתִי רֻחָמָה</p>

<br>  

<p>קוּמִי נֵלֵכָה – הָהּ בֵּית אֵם אוֹהָבֶת</p>

<p>לֹא אוּכַל אֲבִיאֵךְ בֶּטַח לָשָׁבֶת:</p>

<p>אֵם אֵין לָנוּ וּבְבֵיתָהּ לֹא נָגוּרָה –</p>

<p>לִמְלוֹן אוֹרְחִים אַחַר לָלוּן נָסוּרָה,</p>

<p>עַד יַחְמֹל עָלֵינוּ אָבִינוּ – שָׁמָה</p>

<p>נֵשֵׁב וּנְחַכֶּה, אֲחוֹתִי רֻחָמָה</p>

<br>  

<p>קוּמִי נֵלֵכָה! בִּמְקוֹם אוֹר הַחֹפֶשׁ</p>

<p>יִזְרַח עַל כָּל בָּשָׂר יָאִיר כָּל נֶפֶשׁ,</p>

<p>בִּמְקוֹם חָבִיב כָּל הַנִּבְרָא בַּצֶּלֶם,</p>

<p>עַל עַמּוֹ וֵאלֹהָיו אִיש לֹא יִכָּלֶם –</p>

<p>שָׁם לֹא יַעַשְׁקוּךְ זֵדִים; שָׁם נִכְלָמָה</p>

<p>לֹא תִּהְיִי גַּם אַתְּ, אֲחוֹתִי רֻחָמָה</p>
</blockquote>

<br>  

<p>(תרמ&quot;ב)</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6943">https://benyehuda.org/read/6943</a></div></body></html>