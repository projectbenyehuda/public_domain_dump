<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בָּנִים זָרִים</title>
	<meta name="author" content="יהודה ליב גורדון"/>
</head>
<body>

<blockquote>
<br />
</blockquote>

<blockquote>
<p>בֵּיצִים עֲזוּבוֹת מָצְאָה הַתַּרְנְגֹלֶת</p>

<p>וַתִּדְגֹּר וַתְּחַמֵּם עֲדֵי הִמְלִיטָה;</p>

<p>וּבְעוֹד הָאֶפְרוֹחִים רַכִּים, אֵין יְכֹלֶת,</p>

<p>בְּרַחֲמִים גְּדוֹלִים אֲלֵיהֶם הִבִּיטָה,</p>

<p>לֶחֶם חֻקָּהּ הִמְעִיטָה</p>

<p>וּמִפִּיהָ אֹכֶל לָמוֹ הוֹשִׁיטָה</p>

<p>מִמֶּגֶד שָׂדַי, שֶׁמֶן וּדְבַשׁ וָסֹלֶת</p>

<p>וּמֵחֵלֶב כִּלְיוֹת חִטָּה.</p>

<p>כֵּן עַד הִגָּמְלָם כִּלְכְּלָתַם, נִהֲלָתַם,</p>

<p>מִמֶּרְחָק בְּזֵעַת־אַף לַחְמָם הֵבִיאָה.</p>

<p>תַּחַת כְּנָפָהּ יִשְּׁנָתַם</p>

<p>וּבְחֵיקָהּ עַרְשָׂם הִצִּיעָה,</p>

<p>וּפְעָמִים רַבּוֹת מֵרֹב חִבָּה</p>

<p>גַּם בַּלֵּילוֹת לֹא שָׁכַב לִבָּהּ.</p>

<p>וּבְהִגָּמְלָם וַתַּעַל נוֹצָתָם,</p>

<p>וַיַּעֲשׂוּ חַיִל וַיִּמְצְאוּ שֵׂכֶל</p>

<p>לָצֵאת בַּבָּר לַחְפּוֹר לְנַפְשָׁם אֹכֶל</p>

<p>מִבְּלִי עֵזֶר הוֹרָתָם.</p>

<p>וַיְהִי כִּי רָעוּ בָּאָחוּ</p>

<p>עַל חוֹף נַחַל מֵי שָׂחוּ</p>

<p>וַיִּשְׂחוּ וַיַּעַבְרוּ הַמָּיִם.</p>

<p>וְהַתַּרְנְגֹלֶת</p>

<p>עַל יַד הַשִּׁבֹּלֶת</p>

<p>גַּלְמוּדָה וַעֲזוּבָה עָמָדָה.</p>

<p>וַתָּבֶן כִּי בָּנִים זָרִים יָלָדָה,</p>

<p>וַתִּקְרָא דָּגָר וַתְּפָרֵשׂ הַכְּנָפָיִם:</p>

<p>אֵין זֶה כִּי בְנֵי־אַוָּז אֵלֶּה הַיְלָדִים –</p>

<br />
</blockquote>

<blockquote>
<p>אוֹ מִיַּלְדֵי הָעִבְרִים הַמְּלֻמָּדִים.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23513">https://benyehuda.org/read/23513</a></div></body></html>