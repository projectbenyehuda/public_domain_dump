<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּצֵאתִי מִטֶּלְז</title>
	<meta name="author" content="יהודה ליב גורדון"/>
</head>
<body>

<blockquote>
<p>שֵׁשׁ שָׁנִים אֶת אַחַי בְּתָם-לֵב עָבַדְתִּי</p>

<p>וּבַשְּׁבִיעִית יָצָאתִי לַחָפְשִׁי – חִנָּם.</p>

<p>שֵׁשׁ שָׁנִים בַּחשֶׁךְ יְצוּעִי רִפַּדְתִּי</p>

<p>לָשׂוּם לַעֲטֵלֵּפִים עֵינַיִם, לָאִיר קִנָּם:</p>

<p>לָשׁוֹן וָסֵפֶר לִבְנֵיהֶם לִמַּדְתִּי.</p>

<p>זִכִּיתִי לִבָּם אֹרַח עוֹלָם לַהֲבִינָם,</p>

<p>עַל נִקְיוֹן גֵּוָם וּבְשָׂרָם שָׁקַדְתִּי,</p>

<p>סָרַקְתִּי פֵּאוֹתֵיהֶם, הוֹצֵאתִי הַכִּנָּם,</p>

<p>צֹאַת בֵּית-רַבָּם מֵעֲלֵיהֶם הוֹרַדְתִּי,</p>

<p>רָחַצְתִּי חֶלְאָתָם, רִפֵּאתִי שְׁחִינָם.</p>

<p>בֵּית-סֵפֶר לִנְעָרוֹת לָמוֹ יִסַּדְתִּי,</p>

<p>אִמּוֹת טוֹבוֹת וּנְשֵׁי-חַיִל לַהֲכִינָם;</p>

<p>בִּשְׁנַת בַּצֹּרֶת גַּם אֲנִי נִפְקַדְתִּי</p>

<p>לִהְיוֹת לִמְזֵי רָעָב סִתְרָם וּמָגִנָּם.</p>

<p>לִמְשַׁמְּרֵי הַבְלֵי שָׁוְא קֳבָל-עָם הִגַּדְתִּי</p>

<p>כִּי רוּחַ נִסְכָּם, כִּי שֶׁקֶר בִּימִינָם,</p>

<p>וּלְחַטֹּאת הַקָּהָל קָרָאתִי לֹא כִחַדְתִּי:</p>

<p>&#8220;אֵלֶּה מוּמֶיךָ, יִשְׂרָאֵל, הִנֵּה הִנָּם!&#8221;</p>

<p>אַךְ חַנְפֵי לֵב אָמְרוּ לִי &#8220;בַּיְיָ מָרַדְתִּי&#8221;</p>

<p>וַיְשִׂימוּנִי לְאוֹיֵב לָמוֹ, לִמְקַטְרְגָם וּלְמַשְׂטִינָם</p>

<p>וַעֲדַת &#8220;כַּלְבֵי שָׁמַיִם&#8221; מִמְּנוּחָתָם הֶחֱרַדְתִּי</p>

<p>הִתְנַפְּלוּ עָלַי וַיִּשְׁלְחוּ בִי שִׁנָּם,</p>

<p>לפְנֵי כֵס דַּיָּנִים קָשִׁים הָעֳמַדְתִּי</p>

<p>וַיְדִינוּנִי לְצֹאָה רוֹתַחַת בִּמְדוּרַת גֵּיהִנָּם.</p>

<p>וַאֲנִי – לִבִּי כַּצּוּר, לֹא חַלְתִּי לֹא רָעַדְתִּי</p>

<p>מֵהֶם וּמֵהֲמוֹנָם וּמִגְּזַר דִּינָם,</p>

<p>בִּבְנֵי עֲלִיָּה הַמְּעַטִּים לִבִּי סָעַדְתִּי</p>

<p>– אֱלֹהִים יִגְמֹל צִדְקָם, יוֹסִיף חִנָּם! –</p>

<p>וּבְכֵן שֵׁשׁ שָׁנִים אֶת אַחַי עָבַדְתִּי</p>

<p>עַתָּה אֵצֵא אֵין כָּסֶף – אַךְ לֹא חִנָּם,</p>

<p>לֹא לְתֹהוּ וָהֶבֶל כֹּחִי אִבַּדְתִּי,</p>

<p>עוֹד יֵרָאֶה פָּעֳלִי עַל נֶכְדָּם, עַל נִינָם.</p>
</blockquote>

<br>  

<p>תרל&quot;ב</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/306">https://benyehuda.org/read/306</a></div></body></html>