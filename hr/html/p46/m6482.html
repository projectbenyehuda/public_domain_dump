<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אַלְמָנָה צְעִירָה לְיָמִים</title>
	<meta name="author" content="יהודה ליב גורדון"/>
</head>
<body>

<blockquote>
<p>אַל תַּאֲמִינוּ לַדְּמָעוֹת תּוֹרִיד יְפַת תֹּאַר</p>

<p>כִּי תִתְיַפֵּחַ תַּשְׁמִיעַ קוֹל בְּרָמָה:</p>

<p>&quot;נֵצַח אֶהְיֶה אַלְמָנָה לֹא נֻחָמָה,</p>

<p>כִּי אֵרֵד אֶל אִישִׁי אֲבֵלָה קָבֶר!&quot; –</p>

<p>אַל תַּאֲמִינוּ לַדְּבָרִים דִּבְּרָה בִּיגוֹנָהּ,</p>

<p>כִּי רַק רֶגַע בְּעָצְבָּהּ, חַיִּים בִּרְצוֹנָהּ;</p>

<p>הַזְּמָן רוֹפֵא אָמָן חִישׁ יַעַל אֵבֶר,</p>

<p>יַעַל צֳרִי אֶל כָּל צָרָה וָאֵבֶל</p>

<p>וּמְעַט מְעַט תָּשׁוּב בָּהּ חֶמְדַּת הַתֵּבֶל.</p>

<p>יִסָּכְרוּ מַעְיְנוֹת דִּמְעָה וָבֶכִי,</p>

<p>אֶל גַּלְגַּל הָעַיִן תָּשׁוּב הַתְּכֵלֶת,</p>

<p>אֶל גָּרוֹן נָטוּי לִבְנַת הַחֲבַצֶלֶת</p>

<p>וּצְחוֹק שַׁעֲשֻׁעִים לִמְקֻצְעוֹת הַלֶּחִי.</p>

<p>הָאַלְמָנָה תִּתְנַחֵם לֹא עוֹד תִתְיַפֵּחַ,</p>

<p>תִּרְדֹּף הַחֲיִּים, הַמֵּת יִשָּׁכֵחַ –.</p>

<p>הַמְּבַקְּשִׁים אַלְמָוֶת תַּחַת יָרֵחַ</p>

<p>לִמְצֹא אוֹתוֹ בִּלְבַב אִשָּׁה בַּל תּוֹחִילוּ</p>

<p>אִם אֶת זֶה הַמָּשָׁל לִשְׁמֹעַ תּוֹאִילוּ.
<br><br />
בַּעַל אִשָּׁה יָפָה בָּא אֶל אֲבֹתָיו.</p>

<p>&quot;הוֹי – קָרְאָה – אִישִׁי! לֹא אֶחְיֶה בִּלְתֶּךָ</p>

<p>חַכֵּה נָא כִּמְעַט, גַּם אֲנִי אַחֲרֶיךָ&quot;.</p>

<p>וּבְגַפּוֹ הוּבַל הַמֵּת אֶל קִבְרוֹתָיו. –</p>

<p>לַיְפֵהפִיָּה אָב זָקֵן וּמְלֵא דָּעַת</p>

<p>וַיְדַבֵּר עַל לֵב בִּתּוֹ הַנֶּעֱצָבֶת:</p>

<p>רַב מִהְיוֹת עֵינֵךְ הַיָּפָה דּוֹמָעַת!</p>

<p>הַיְסֻפְּרוּ אַנְחוֹתַיִךְ בַּקֶּבֶר וָמָוֶת?</p>

<p>אִם תִּפְדִּי אִישֵׁךְ כִּי יָפְיֵךְ תַּשְׁחִיתִי?</p>

<p>שִׁכְחִי הַמֵּת, לִבֵּךְ לַחַיִּים שִׁיתִי!</p>

<p>הֵן לֹא הַיּוֹם אַף לֹא מָחָר לָאִישׁ תֶּהִי,</p>

<p>אַךְ כִּכְלוֹת עֵת אֶבְלֵךְ וּכְתָם הַנֶּהִי</p>

<p>כִּי יָבֹא נַעַר נֶחְמָד וּכְלִיל יֹפִי</p>

<p>וִידַבֵּר עַל לִבֵּךְ אוֹתָךְ לָקַחַת,</p>

<p>אָז אַל נָא תַּעֲטִי בוֹ, אַל נָא תִּקְצֹפִי.</p>

<p>&#8220;לֹא! – קָרְאָה – כִּי אֵרֵד אֶל אִישִׁי שָּׁחַת&#8221;</p>

<p>וַיִּדֹּם הָאָב מִדַּבֵּר אֵלֶיהָ</p>

<p>עַד תָּפוּג תּוּגָתָה בִּרְבוֹת יָמֶיהָ.</p>

<p>כִּכְלוֹת הַחֹדֶשׁ אַחֲרֵי מוֹת הַבָּעַל</p>

<p>וַתִּשְׁקֹט הַמְבַכָּה, חָרְבוּ פָּנֶיהָ;</p>

<p>עוֹד יוֹם – וּלְרֵעוֹתֶיהָ אֹזֶן הִטָּתָה,</p>

<p>וַתָּסַר הַצָּעִיף וּשְׂמָלוֹת עָטָתָה,</p>

<p>וַתָּסֶךְ בַּשֶּׁמֶן וַתִּנְעַל נָעַל,</p>

<p>וַתַּעַד חֶלְיָתָהּ וַתָּשֶׁת עֶדִי</p>

<p>וַתֵּצֵא לָחוּל בִּמְחֹלוֹת עֵין גֶּדִי –</p>

<p>אָז שָׁבוּ הַיּוֹנִים אֶל אֲרֻבֹּתָמוֹ!</p>

<p>וּבְלֵב נוֹאָשׁ וּבְנֶפֶשׁ נוֹבֶלֶת</p>

<p>שָׁב הַחֵפֶץ, הִתְגַּנְּבָה תּוֹחֶלֶת,</p>

<p>תַּעֲנֻגוֹת הַחַיִּים שָׁבוּ כֻּלָּמוֹ;</p>

<p>הָאָב מַחֲרִישׁ אַךְ נַפְשׁוֹ בּוֹ שׂמָחַת</p>

<p>כִּי גַּם זִכְרוֹן הַמֵּת יָרַד הַשָּׁחַת;</p>

<p>וּבִרְאוֹת הַבַּת כִּי יַחֲרִישׁ אָבִיהָ</p>

<p>לֹא עוֹד הִתְאַפְּקָה וַתִּפְתַּח הִיא פִּיהָ:</p>

<p>&quot;מַה-תִּדֹּם – קָרְאָה – וּבְמִלִּין עָצָרְתָּ –</p>

<p>אַיֵּהוּ הָעֶלֶם אֲשֶׁר אָמָרְתָּ?
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6482">https://benyehuda.org/read/6482</a></div></body></html>