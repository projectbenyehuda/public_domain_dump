<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַמָּוֶת וְהַהוֹלֵךְ לָמוּת</title>
	<meta name="author" content="יהודה ליב גורדון"/>
</head>
<body>

<p>הצבוע הזה יש לו שס&quot;ה מיני צבעונין כמנין ימות החמה</p>

<p>(ב&#8220;ר פ' ז', ילקוט שמעוני רמז י&#8221;ב)</p>

<br>

<blockquote>
<p>אִישׁ חָכָם לֹא יָמוּת פִּתְאֹם לָפֶתַע,</p>

<p>יוֹם יוֹם יָכִין נַפְשׁוֹ לִקְרַאת הַמָּוֶת;</p>

<p>כִּי מִבֶּטֶן לַקֶּבֶר הֵן אַךְ פֶּשַׂע,</p>

<p>עַל כָּל צַעַד פֶּה לִבְאֵר הַצַּלְמָוֶת;</p>

<p>כָּל רֶגַע וְרֶגַע נוּכַל לִשְׁמוֹעַ:</p>

<p>&#8220;קוּמוּ וּלְכוּ כִּי לֹא זֶה הַמַּרְגּוֹעַ!&#8221;</p>

<p>הָהּ, מֵרֶגַע הַהוּא אֵין מִפְלָט וָעֵזֶר.</p>

<p>לֹא שַׂלְמַת אַרְגָּמָן לֹא כֶתֶר וָנֵזֶר,</p>

<p>לֹא תֻּמַּת נֶפֶשׁ תֻּחַן וִיפִי תֹאַר,</p>

<p>וּנְפִילִים וּנְפָלִים, יַלְדוּת וָנֹעַר,</p>

<p>הַכֹּל יִבְלַע מָוֶת מִשָּׂב עַד יָלֶד</p>

<p>עַד יֶאֱסֹף בִּמְצוּדוֹ כָּל בָּאֵי חָלֶד.</p>

<p>הוֹי! כָּל הַחַי יֵדַע שֶׁיֵּרֶד קָבֶר,</p>

<p>אַךְ מִי הֶחָכָם יִצְטַיֵּד לַדֶּרֶךְ</p>

<p>וִיהִי נָכוֹן מִבְּלִי פַחַד וָמֹרֶךְ</p>

<p>עֵת יָבֹא יוֹמוֹ בִּקְרוֹב עֵת הַשָּׁבֶר?!
<br><br />
אִישׁ שֵׂיבָה בֶּן מֵאָה שָׁנִים בַּחֲלוֹתוֹ</p>

<p>וַיַּרְא כִּי הִגִּיעַ יוֹם מוֹתוֹ,</p>

<p>הִתְאוֹנֵן כִּי הַמָּוֶת קִדֵּם אוֹתוֹ</p>

<p>טְרֶם הוּעַד בּוֹ, כִּי אָז עוֹד הִצְלִיחַ</p>

<p>צַוֹּת אֶת בֵּיתוֹ לִפְנֵי רִדְתּוֹ קֶבֶר:</p>

<p>&quot;הֲבִבְלִי דַעַת – קָרָא – יָמוּת גָּבֶר?</p>

<p>כַּדַּק יָגוּז חִישׁ, כָּאָבָק וָפִיחַ?</p>

<p>עוֹד יָמִים אֲחָדִים לִי נָא הַנִּיחַ</p>

<p>וּסְדָרִים אָשִׂימָה פֹּה בַּאֲחֻזָּתִי,</p>

<p>אֶקַּח נָא עִמִּי אֶת אִשְׁתִּי תַמָּתִי,</p>

<p>מִשָּׂדִי אֶאֱסֹף קָמַת הַסָּפִיחַ,</p>

<p>עַל בֵּיתִי אוֹסִיפָה עוֹד צֵלָע אַחַת,</p>

<p>וּלְבֶן רִבֵּעִים עוֹד אִשָּׁה אֶקָּחָה.</p>

<p>הוֹי מָוֶת מָוֶת, מַה-תָּאִיץ בִּי כָּכָה?&quot;</p>

<p>הֲלֹא תֵבוֹשׁ, שָׂב! – עָנָה שַׂר הַשַּׁחַת –</p>

<p>דַּבֵּר כָּאֵלֶה, כַּחֲסַר לֵב, כַּיָלֶד!</p>

<p>הֲגַם מֵאָה שָׁנִים עוֹד לֹא דַּיֶּךָ?</p>

<p>כַּמָּה אֲנָשִׁים עוֹד תִּמְצָא בֶּחָלֶד</p>

<p>שֶׁהֶאֱרִיכוּ יָמִים כִּימֵי חַיֶּיךָ?</p>

<p>וּמַה תֵּרָגֵן כִּי לֹא הוֹדַעְתִּיךָ</p>

<p>לִפְנֵי בּוֹא יוֹם מוֹתְךָ כִּי מֵת הִנֶּךָ</p>

<p>בַּעֲבוּר צַּוֹּת בֵּיתְךָ הַנְחִיל בָּנֶיךָ?!</p>

<p>הַאִם לֹא דֵי בָאֵר זֹאת הִשְׁמַעְתִּיךָ</p>

<p>עֵת כִּי נָס לֵחָךְ, כִּי כָהֲתָה עֵינֶךָ,</p>

<p>כִּי רָפוּ יָדֶיךָ, רַגְלֶיךָ כָּשָׁלוּ,</p>

<p>הָאֲבִיּוֹנָה תּוּפַר, הַטֹּחֲנוֹת יִבְטָלוּ,</p>

<p>רִפְיוֹן בָּא בַּחֲלָצָיִם, פִּיק בַּבֶּרֶך,</p>

<p>וּנְדֻדִים בַּלַּיְלָה, חַתְחַתִּים בַּדֶּרֶךְ;</p>

<p>וּמֶה כָּל זֹאת אִם לֹא עֵדוּת לָךְ אָתָּה?</p>

<p>גַּם כָּל אַנְשֵׁי דוֹרְךָ מִסְּבִיבֶךָ נָפָלוּ –</p>

<p>גַּם אֶל עֵדוֹתִי זֹאת לֵבָב לֹא שַׁתָּ.</p>

<p>וּמַה-זֶּה עוֹד תִּדְרֹשׁ מִיָּדִי עָתָּה?</p>

<p>עַתָּה קוּמָה נֵלְכָה אַל תַּעַצְרֵנִי,</p>

<p>לֹא אוּכַל חַכּוֹת לָךְ – רַב לָךְ חָיִיתָ;</p>

<p>גַּם מַה-לִּי וָלָךְ, וּמַה-יַמְרִיצֵנִי</p>

<p>אִם צִוִּיתָ בֵּיתְךָ אִם לֹא צִוִּיתָ.
<br><br />
כָּל דִּבְרֵי הַמָּוֶת צָדְקוּ עַד לִמְאֹד!</p>

<p>אִם לֹא לִמְאַת שָׁנָיו טוֹב לֵב שָׂמֵחַ</p>

<p>כַּהוֹלֵךְ בֶּחָלִיל מִבֵּית מַרְזֵחַ</p>

<p>יַעֲזֹב אִישׁ הָאָרֶץ – אַחֲרֵי מָתַי עוֹד?</p>

<p>עַד מָה, עֶבֶד נִרְצָע לַעֲבֹדַת פָּרֶךְ,</p>

<p>עַד מָה לֹא תָנַח, לֹא תִּכּוֹן לַדָּרֶךְ?</p>

<p>הִנְּךָ עֶצֶב נָפוּץ, חַלָּשׁ אֵין כֹּחַ,</p>

<p>וּכְבָר כַּמֵּת גַּם נָבַלְתָּ, חָוַרְתָּ,</p>

<p>וּבְמוֹסְרֹת הַתַּאֲוָה עוֹד פֹּה נִקְשַׁרְתָּ,</p>

<p>עוֹד לֹא תֵלֵךְ מַעֲדַנּוֹת לִמְקוֹם מָנוֹחַ!!
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/81">https://benyehuda.org/read/81</a></div></body></html>