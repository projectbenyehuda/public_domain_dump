<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הֶבֶל תַּחַת הַשֶּׁמֶשׁ</title>
	<meta name="author" content="מיכה יוסף לבנזון"/>
</head>
<body>

<blockquote>
<p>שָׁם עֲלֵי הַר נִשְׁפֶּה סוּג בַּשּׁוֹשַׁנִּים</p>

<p>בִּנְטוֹת הַשֶּׁמֶשׁ לִקְצוֹת הָרָקִיעַ</p>

<p>בֵּין נִשְׁפֵי עֲרָפֶל, בֵּין צִלְלֵי עֶרֶב,</p>

<p>סַר וּמַשְׁמִים שִׂיחִי עָלַי אֶעֱזוֹבָה.</p>

<p>עֵינַי בִּמְסִבַּי פָּשְׁטוּ וַיָּעוּפוּ,</p>

<p>חֹסֶן הָאָבִיב וִיפִי הוֹדוֹ אָחַז</p>

<p>וּגְבָעוֹת עֻלָּפוֹת בִּירַקְרַק דֶּשֶׁא.
<br><br />
שָׁם יִגְרוֹשׁ יֵהוֹם מַבּוּעַ הַמַּיִם,</p>

<p>בֵּין עִשְׂבוֹת אָחוּ יֵבְךְּ בַּאֲבֶל קוֹל מֵימֵיהוּ,</p>

<p>בֵּין טוּרֵי פֶרַח כַּנָּחָשׁ יִלָּפֵת</p>

<p>בִּנְקִיקֵי חַלְמִישׁ צוּרִים יֹאבַד דָּרֶךְ!</p>

<p>שָׁם יִשְׂגֶּא פִתְאֹם וּלְנַחַל רַב יֶהִי,</p>

<p>מִשְׁבָּרָיו גָּאוּ, דָּכְיָיו יִתְאַבָּכוּ,</p>

<p>וּבְסֵתֶר רַעַם יֵהֹמוּ יִגְעָשׁוּ</p>

<p>וּכְהֶגֶה מִפִּי אִישׁ כִּי יִכְעַס כַּעַס</p>

<p>יֵז קִצְפָּם עַל נִבְכֵי רַבִּים מַיִם.</p>

<p>שָׁם עַל רֹאשׁ הַרְרֵי-אֵל אוֹזְרֵי עֲרָפֶל</p>

<p>וִיעָרִים אֶת מִצְחָם כַּזֵּר צָנָפוּ,</p>

<p>עוֹד אוֹר זָרוּעַ – אוֹר נֶשֶׁף הָעָרֶב.</p>

<p>מִרְכֶּבֶת לַיְלָה הַמְפִיצָה נִיחוֹחַ</p>

<p>בִּכְבֵדוּת תִּתְנַהֵג עַל דֹּק שָׁמַיִם,</p>

<p>פֶּתַע מֵרֹאשׁ מִגְדָּל אַדִּיר גָּבֹהַּ</p>

<p>שָׁם יַרְעֵם נִפְלָאוֹת קוֹל הֹלֶם פָּעַם</p>

<p>פִּי הַבַּרְזֶל פָּעַר וּלְשׁוֹן הַנְּחֹשֶׁת</p>

<p>וַיְמַלֵּל אֶל רִבְבוֹת עָם&#8230; מִבְּלִי אֹמֶר.</p>

<p>כָּל הֵלֶךְ יַעֲמוֹד וּבְרֶגֶשׁ יֵט אֹזֶן</p>

<p>לַאֲזִין קוֹל קוֹרֵא אֶל רִנַּת הָעָרֶב;</p>

<p>לָצֶקֶת שִׂיחַ, לִשְׁפּוֹךְ לֵב וָנֶפֶשׁ,</p>

<p>וּלְמַחֲזוֹת נֹעַם אֵל וּמַרְאוֹת חֶמֶד</p>

<p>לֹא יֵעוֹר לִבִּי וּמְאוּם לֹא אָחוּשָׁה! –</p>

<p>הוֹי! כַּצֵּל נָטוּי עַל תֵּבֵל הִלָּכְתִּי!</p>

<p>בַּעֲרִיפֶיהָ גַם שֶׁמֶשׁ כִּי זוֹרַחַת</p>

<p>לֹא תָאִיר מֵתֵי עוֹלָם שׁוֹכְנֵי קָבֶר!</p>

<p>מֵהַר לַגֶּבַע מַבָּטַי יָעוּפוּ</p>

<p>וּבְכָל אַפְסֵי תֵבֵל וּקְצוֹת הָאָרֶץ,</p>

<p>אַךְ שֵׂאת וָשֶׁבֶר שָׁם עֵינַי תֶּחֱזֶינָה</p>

<p>וַחֲבָלִים בַּנְּעִימִים לִי לֹא יִפֹּלוּ!</p>

<p>מַה יִתְּנוּ לִי הָרִים, עֵמֶק וָגֶבַע,</p>

<p>אִם יָצָא הֲדָרָם וּכְבוֹדָם אָבָדוּ?</p>

<p>הוֹי הַרְרֵי-מוֹר וּשְׂדֵה חֶמֶד וָנֹעַם!</p>

<p>לַשָּׁוְא תִּתְיַפּוּ, הֲדַרְכֶם מֵאָפַע;</p>

<p>הָאַחַת אֵינֶנָּה – כֻּלְּכֶן תִּשַּׁמְנָה!</p>

<p>אִם תִּלְבַּשׁ קַדְרוּת אוֹ תִּזְרַח הַשֶּׁמֶשׁ</p>

<p>וּשְׁבִיב אִשָּׁה עֶשְׁבֵי שָׂדַי יַפְרִיחַ,</p>

<p>אִם תּוֹפַע עֲננָהָ עַל מִפְלְשֵׂי שַׁחַק,</p>

<p>עַרְפִלֵּי הֶעָבִים אִם זִקַּק הַחֶרֶס:</p>

<p>עַל נֹגַהּ זַרְחָם לֹא עוֹד אֶתְעַנָּגָה!</p>

<p>מַה לִּי וּלְשֶׁמֶשׁ? אוֹר יוֹמָם תִּעַבְתִּי!</p>

<p>לוּ הֲלִיכוֹת עוֹלָמָהּ אִתָּהּ רַצְתִּי</p>

<p>גַּם שָׁמָּה אַךְ שַׁמָּה עֵינַי חָזָיוּ –</p>

<p>כִּי כָל הוֹן וָעֹשֶׁר חֹסֶן וָחֵפֶץ,</p>

<p>כִּל חֶמְדָה וּסְגֻלָּה וִיקָר תִּפְאֶרֶת</p>

<p>וּמְלוֹא כָל הַתֵּבֵל – תֹּהוּ וָהֶבֶל. –</p>

<p>לוּ נִתַּן לִי צִיץ עוּף גָּבְהֵי שָׁמַיִם</p>

<p>וּנְטוֹשׁ גָּלְמֵי אָרֶץ לוּ אַךְ יָכֹלְתִּי,</p>

<p>אָז אֶסַּק רָקִיעַ עַל כַּנְפֵי רוּחַ –</p>

<p>שָׁמַיִם חֲדָשִׁים אָז שָׁם חָזִיתִי;</p>

<p>מִכּוֹס עֲדָנִים שִׂפְתוֹתַי אָז מָצוּ,</p>

<p>אֶת שֶׁאָהֲבָה נַפְשִׁי שָׁמָּה פָּגַשְׁתִּי,</p>

<p>תִּקְוָה וִידִידוּת נֶגְדִּי תֵּתַצַּבְנָה!</p>

<p>אַךְ פִּי נֶאֱלַם אֲמָרִים פַּסּוּ מֶנְהוּ,</p>

<p>מִלִּים מִנִּי נֶעְתְּקוּ וָאֶדֹּם סֶלָהּ!</p>

<p>עוֹד גֶּבֶר חָדַל לֹא הִמְצִיא שֵׁם לָמוֹ –</p>

<p>עַל כַּנְפֵי שַׁחַר לַשַּׁחַק לוּ אַעַל</p>

<p>לַחֲזוֹת בִּידִידוּת נַפְשִׁי וִיפַת חֶלֶד.</p>

<p>מַה לִּי פֹּה אֶרֶץ שֹׁד וָהִי מָלָאָה?</p>

<p>לִבְנֵי שָׁמַיִם אֶת נַפְשִׁי חִשַּׁבְתִּי!</p>

<p>כֶּעָלֶה נִדָּף עַל כַּנְפֵי הָרוּחַ</p>

<p>וּגְנָבַתּוּ בִּכְנַף עֻזָּה סוּפָתָהּ:</p>

<p>לֶעָלֶה נָבֵל דָּמִיתִי גַם אָנִי</p>

<p>שָׂאוּנִי, סַעֲרוֹת-שֹׁד, עַל אֵבְרַתְכֶנָה! –
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4024">https://benyehuda.org/read/4024</a></div></body></html>