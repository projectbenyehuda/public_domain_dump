<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הִסְתַּדְּרוּת הַנֹּעַר הָעוֹבֵד</title>
	<meta name="author" content="יצחק יציב"/>
</head>
<body>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBZ3V0IiwiZXhwIjpudWxsLCJwdXIiOiJibG9iX2lkIn19--94c23088648a8a76243b9dfb91f6b2ddfc000cd4/7.png" alt="7.png" />
<figcaption>7.png</figcaption>
</figure>

<blockquote>
<p>בִּשְׁמִינִי עֲצֶרֶת תָּחֹג הִסְתַּדְּרוּת הַנֹּעַר
הָעוֹבֵד אֶת יוֹם הֻלַּדְתָּהּ הָעֶשְׂרִים. בִּתָּהּ שֶׁל הִסְתַּדְּרוּת
הָעוֹבְדִים הַכְּלָלִית הִיא בַּת עֶשְׂרִים.</p>

<p>אֵיךְ הָיָה הַדָּבָר? מְתֵי מְעַט הָיִינוּ בָּאָרֶץ. הַיִּשּׁוּב הָעִבְרִי מָנָה אַךְ מְאַת־אֶלֶף נֶפֶשׁ רִאשׁוֹנָה. הִסְתַּדְּרוּת הָעוֹבְדִים הַכְּלָלִית הָיְתָה צְעִירָה
לְיָמִים וּמִסְפַּר חֲבֵרֶיהָ מוּעָט. עֲדַיִן עָמְדָה בָּרְבָבָה הַשְּׁנִיָּה. לֹא הָיָה שֶׁפַע בָּעֲבוֹדָה. כְּכָל שֶׁהָיוּ פָּחוֹת יְהוּדִים
בָּאָרֶץ הָיְתָה פְּחוּתָה הָעֲבוֹדָה לְיוֹשְׁבֶיהָ, וּכְכָל שֶׁרָבְתָה
וְגָדְלָה עֲלִיַּת הַיְּהוּדִים לָאָרֶץ כֵּן גָּדְלוּ וְרַבּוּ
אֶפְשָׁרֻיּוֹת הָעֲבוֹדָה. וְאִם מְעַטָּה הָיְתָה הָעֲבוֹדָה לַמְבֻגָּרִים – לַנֹּעַר עַל אַחַת כַּמָּה וְכַמָּה.</p>

<p>וְאַף עַל פִּי כֵן נֶעֶשְׂתָה עֲבוֹדַת בִּנְיָן בָּאָרֶץ. הָיֹה הָיוּ פּוֹעֲלִים מְבֻגָּרִים
וְאַף פּוֹעֲלִים קְטַנִּים, לֵאמֹר – נֹעַר עוֹבֵד. נְעָרִים וּנְעָרוֹת
שֶׁאַךְ גָּמְרוּ אֶת בֵּית־הַסֵּפֶר הָעֲמָמִי אוֹ יָצְאוּ מִכִּתָּה ז'
אוֹ ח', וְאַף כָּאֵלֶּה שֶׁלֹּא זָכוּ לִלְמֹד בְּבֵית־הַסֵּפֶר כְּלָל –
הָלְכוּ לַעֲבוֹדָה, לְהִשְׂתַּכֵּר לְמִחְיָתָם אוֹ לַעֲזֹר לְהוֹרֵיהֶם.
אֲחֵרִים הָלְכוּ לִלְמֹד מְלָאכָה כְּשׁוּלְיּוֹת.</p>

<br />

<p>מָה עֵרֶַךְ לַנַּעַר אוֹ נַעֲרָה כְּשֶׁהֵם עוֹשִׂים אֶת
צַעֲדֵיהֶם הָרִאשׁוֹנִים בָּעֲבוֹדָה. מִי יָשִׂים לֵב לְעִנְיְנֵיהֶם?
מִי יִדְאַג לָהֶם?</p>

<p>מַה דְּאָגָה יֵשׁ לִדְאֹג? – אַתָּה שׁוֹאֵל.</p>

<p>יֵשׁ וָיֵשׁ.</p>

<p>וַדַּאי תִּתְפַּלֵּא, כִּי דַּוְקָא אֶת הַיְּלָדִים
הָעוֹבְדִים נוֹהֲגִים הַמַּעֲבִידִים לְנַצֵּל בְּלִי רַחֲמִים. כָּךְ
הָיָה נָהוּג מִלִּפְנֵי שָׁנִים רַבּוֹת. הָיוּ מַכְרִיחִים אוֹתָם
לַעֲבֹד הַרְבֵּה שָׁעוֹת וּבְשָׂכָר נָמוּךְ. אֶת הַשּׁוּלְיּוֹת הָיוּ
מַעֲסִיקִים בַּעֲבוֹדַת־בַּיִת וּבִשְׁלִיחֻיּוֹת שׁוֹנוֹת, וְאֶת
הַמְּלָאכָה לֹא לָמְדוּ.</p>

<p>מִי יִדְאַג לָהֶם?</p>

<p>הַגְּדוֹלִים – הֵם עַצְמָם יִדְאֲגוּ לְעַצְמָם.</p>

<p>גַּם פּוֹעֵל מְבֻגָּר, אִם אֵינוֹ מְאֻרְגָּן
בְּאֲגֻּדָּתוֹ הַמִּקְצוֹעִית וּבַהִסְתַּדְּרוּת – כֹּחוֹ לֹא רַב. הוּא
חָזָק כְּשֶׁהוּא מְאֻרְגָּן, כְּשֶׁהוּא עוֹזֵר לַחֲבֵרוֹ וַחֲבֵרוֹ
עוֹזֵר לוֹ. אָז הוּא יָכוֹל לִדְאֹג לְעַצְמוֹ וְגַם לַאֲחֵרִים,
לְעִנְיְנֵי הַצִּבּוּר כֻּלּוֹ, לְעַמּוֹ, לְאַרְצוֹ.</p>

<p>וְאָמְנָם, מֵאָז הִתְאַרְגְּנוּ פּוֹעֲלֵי
אֶרֶץ־יִשְׂרָאֵל בְּהִסְתַּדְּרוּת הָעוֹבְדִים הַכְּלָלִית נַעֲשׂוּ
כֹּחַ גָּדוֹל בָּאָרֶץ. דַּעְתָּם נִשְׁמְעָה בַּצִּיּוֹנוּת – לְהָקִים
יִשּׁוּב עִבְרִי עוֹבֵד בָּאָרֶץ, לְכוֹנֵן בֵּית־עֲבוֹדָה בִּשְׁבִיל
אַחֵינוּ הַשּׁוֹאֲפִים לַעֲלוֹת לָאָרֶץ וְהָאֲנוּסִים לָבוֹא
אֵלֶיהָ.</p>

<p>וְהִנֵּה כִּי כֵן – קָמָה הִסְתַּדְּרוּת הַנֹּעַר
הָעוֹבֵד. הִיא דּוֹאֶגֶת לַחֲבֵרֶיהָ שֶׁלֹּא יְקֻפְּחוּ בִּשְׂכָרָם,
שֶׁלֹּא יַעֲבְדוּ שָׁעוֹת מְרֻבּוֹת מִדַּי, שֶׁיּוּכְלוּ לִלְמֹד אַחֲרֵי
שְׁעוֹת הָעֲבוֹדָה, יִלְמְדוּ בְּשִׁעוּרֵי־עֶרֶב, יִשְׁתַּלְּמוּ
בְּמִקְצוֹעָם וְיִהְיֶה לָהֶם פְּנַאי לִלְמֹד וּלְהָבִין אֶת
הַשְּׁאֵלוֹת הָרַבּוֹת הַמַּעֲסִיקוֹת אֶת הָאָדָם בַּחֶבְרָה שֶׁהוּא חַי
בָּהּ, וְיוּכַל לַחְשֹׁב עַל הַשְּׁאֵלוֹת הַמְּנַסְּרוֹת בָּעוֹלָם.
לֵאמֹר – שֶׁבִּימֵי נְעוּרָיו יִלְמַד לִהְיוֹת עוֹבֵד מַשְׂכִּיל,
הַיּוֹדֵעַ דַּרְכּוֹ בַּחֶבְרָה, בְּעַמּוֹ וּבְאַרְצוֹ.</p>

<br />

<p>עֶשְׂרִים שָׁנָה עָבְרוּ מֵאָז הִתְאַסְּפוּ נְעָרִים
וּנְעָרוֹת מְעַטִּים בְּתֵל־אָבִיב וְהִתְאַגְּדוּ בִּקְבוּצַת נֹעַר
עוֹבֵד. וְכַעֲבֹר זְמַן־מָה בָּאוּ בִּדְבָרִים עִם חֲבֵרִים בּוֹדְדִים
בֶּעָרִים הָאֲחֵרוֹת וּבַמּוֹשָׁבוֹת, וּבְחַג הַסֻּכּוֹת תּרפּ&quot;ה
נִתְכַּנְּסָה הַוְּעִידָה הָרִאשׁוֹנָה וְנוֹסְדָה הִסְתַּדְּרוּת
הַנֹּעַר הָעוֹבֵד.</p>

<p>וְהִיא לִבְרָכָה. כָּל נַעַר עוֹבֵד וְנַעֲרָה עוֹבֶדֶת
יוֹדְעִים כִּי כָּאן מְקוֹמָם. כַּחֲבֵרִים בְּהִסְתַּדְּרוּת זוֹ הֵם
מִשְׁתַּתְּפִים בְּכָל פְּעֻלָּה בְּבִנְיַן הָאָרֶץ – אִם כְּשׁוּלְיָה
בַּסַּדְנָא וְאִם כְּחָבֵר לְגַרְעִין הַהוֹלֵךְ לְהַכְשָׁרָה
וּלְהִתְיַשְּׁבוּת חַקְלָאִית. שׁוּרָה אֲרֻכָּה שֶׁל מִפְעָלִים הֵקִימָה
הִסְתַּדְּרוּת הַנֹּעַר הָעוֹבֵד, לְמִן הַמּוֹעֲדוֹנִים בֶּעָרִים
וּבַכְּפָרִים וְעַד לַקִּבּוּצֵי הַהִתְיַשְּׁבוּת, מִנַּעַן וְעַד
רְבִיבִים.</p>

<p>יוֹם מְלֹאת עֶשְׂרִים שָׁנָה לְהִסְתַּדְּרוּת הַנֹּעַר הָעוֹבֵד – חַג הוּא לְכָל הַנֹּעַר בָּאָרֶץ.</p>
</blockquote>

<p>(<strong>תשרי תש&quot;ה</strong>)</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30765">https://benyehuda.org/read/30765</a></div></body></html>