<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שֶׁמֶשׁ צְדָקָה זָרְחָה</title>
	<meta name="author" content="משה אבן עזרא"/>
</head>
<body>

<p>אל הרופא אבו אלחסן [=מאיר?] אבו אלעזר</p>

<blockquote>
<p>שֶׁמֶשׁ צְדָקָה זָרְחָה שׁוֹאֶפֶת / אוֹ עַב מְזִמָּה עָלְתָה עוֹרֶפֶת,</p>

<p>אוֹ נִגְּרוּ פַלְגֵי חֲמָאוֹת מִכְּתָב / מֵאִיר עֲלֵי פֵיוֹת וְנַחֲלֵי נֹפֶת,</p>

<p>מִכְתָּב אֲשֶׁר יָרַד כְּקֹר מַיִם עֲלֵי / נֶפֶשׁ בְּאֵשׁ־הַתַּאֲוָה נִשְׂרֶפֶת.</p>

<p>נָשָׂא לְאַפִּי מֶרְקְחֵי רוּחַ בְּעוֹד / נֶשֶׁף עֲלֵי גַן הַהֲדַס נוֹשֶׁפֶת.</p>

<p>אֹרוּ שְׁתֵּי עֵינַי בְמַרְאֵהוּ וְעֵת / יָדִי אֲחָזוֹ מָר־דְּרוֹר נוֹטֶפֶת.</p>

<p>שִׁפְעַת תְּבוּנוֹת כִּסְּתָה אֶרֶץ וְעַד / קַצְוֵי עֲרִיפֶיהָ כְּסוּס שׁוֹטֶפֶת.</p>

<p>שִׁירָה בְכוּר דַּעַת צְרוּפָה אוֹ סְגוֹר / אָמְרָהּ בְּמַצְרֵף הָאֱמֶת נִצְרֶפֶת,</p>

<p>הוּא כַעֲרוּגַת הַבְּשָׂמִים, אַךְ בְּיַד / רַעְיוֹן תְּבוּנָתִי לְבַד נִקְטֶפֶת,</p>

<p>הִיא הַמְּגִלָּה הַמְּגַלָּה אֶת צְפוּן / הַשִּׁיר וְסֵתֶר מַאֲמָר חוֹשֶׂפֶת,</p>

<p>הִיא הַמְשַׂחֶקֶת בְּלִבְנַת הַכְּתָב, / אָכֵן לְשַׁחֲרוּת הַדְּיוֹ זוֹעֶפֶת.</p>

<p>הִיא עַל יְדֵי יָמִים לְאוֹת שֵׂכֶל וּבֵין / עֵינֵי זְמָן לָעַד תְּהִי טוֹטֶפֶת.</p>

<p>אִלּוּ פְנִינֶיהָ מְלָכִים לָקְטוּ / אָז מִלְּאוּ מֵהֶם לְרֹאשָׁם צֶפֶת.</p>

<p>תֵּאוֹת לְלִוְיַת חֵן לְרֹאשׁ שֶׁמֶשׁ וְעַל / מֵצַח לְבָנָה לִהְיוֹת מִצְנֶפֶת.</p>

<p>מִלִּים כְּמוֹ שֶׁלֶג בְּיוֹם קָצִיר עֲלֵי / לִבּוֹת וְעִנְיָנִים כְּגַחְלֵי תֹפֶת.</p>

<p>מִנְחַת יְדִידוּת עָרְבָה לִמְאֹד עֲלֵי / נֶפֶשׁ לְסִפְרֵי אֹהֲבִים נִכְסֶפֶת,</p>

<p>בָּהּ נְדָבָה רוּחוֹ וְהֵמָּה אִמְּצוּ / לִבָּם וְיָדָם מִכְּתֹב נֶאְסֶפֶת,</p>

<p>לֹא שָׁאֲלוּ לָהֶם שְׁלוֹם רֵעַ אֲשֶׁר / רַגְלוֹ בְּכַבְלֵי הַזְּמָן נִגֶּפֶת,</p>

<p>לֹא דִבְּרוּ רַכּוֹת עֲלֵי נֶפֶשׁ בְּבֵית / כֶּלֶא וּמִתּוּגַת נְדֹד דּוֹלֶפֶת.</p>

<p>תִּרְדֶּה לְשׁוֹנִי צוּף יְדִידוּתָם אֲבָל / מִמַּעֲשֵׂיהֶם לַעֲנָה נוֹקֶפֶת.</p>

<p>לֹא מִזְּמָן חַלְתִּי, וְלוּ מָוֶת בְּצוּר / חַרְבּוֹ בְּיוֹם עָלַי תְהִי שׁוֹלֶפֶת,</p>

<p>כִּי בֵין צְלָעַי חָנְתָה נֶפֶשׁ, וְלָהּ / מַעְלָה עֲלֵי קָדְקֹד כְּסִיל נִשְׁקֶפֶת.</p>

<p>שָׁווּ בְעֵינַי מַעֲשֵׂי תֵבֵל בְּיוֹם / תִּרְצֶה וְעֵת עָלַי תְּהִי קוֹצֶפֶת,</p>

<p>כִּי תַהֲפֻכוֹת לָהּ עֲדֵי לֹא נִכְּרָה / אִם הִיא מְקוֹנֶנֶת וְאִם תּוֹפֶפֶת,</p>

<p>לֹא אַאֲמִין בָּהּ, כִּי יְדַעְתִּיהָ, וְאֵיךְ / אֵמוּן לְסוֹרֶרֶת וְלִמְנָאֶפֶת?</p>

<p>לֹא נָשְׂאָה בִי יָד עֲדֵי לִי הָיְתָה / שִׁפְחָה עֲלֵי אַף הַזְּמָן נֶחְרֶפֶת.</p>

<p>אֵיךְ אֶהֱמֶה, כִּי מַעֲוָתִי פָרְשָׂה / אֶל יַד פְּעָמַי בֵּין אֱדוֹם מַדְחֶפֶת,</p>

<p>אַפֵּי חֲפָצַי מִשְּׁחוֹר בָהּ חָשְׁכוּ / יַחַד וְהִלְבִּינוּ פְנֵי מַחְלֶפֶת.</p>

<p>נַפְשִׁי תְכַל לִרְאוֹת בְּנֵי שֵׂכֶל וְאַךְ / אוֹתָם בְּעֵינָהּ לֹא תְהִי שׁוֹזֶפֶת,</p>

<p>כִּי אִם פְּרָאִים שָׂכְלוּ כִּי סָכְלוּ / וּלְמַעֲנָם תֵּבֵל תְּהִי נֶחְרֶפֶת,</p>

<p>הֵמָּה עֲלֵי גַבִּי כְּנֵטֶל חוֹל וְעַל / גַּלְדִּי כְגָרָב אוֹ כְמוֹ יַלֶּפֶת,</p>

<p>עַד כִּי עֲפַר אַרְצָם בְּעֵינִי כַּאֲבַק / גָּפְרִית וּמֵימֵי נַחֲלֵיהֶם זֶפֶת.</p>

<p>אוֹחִיל לְיַד אֵל הַמְפַזֶּרֶת בְּנֵי / שֵׂכֶל וְאוּלַי תִּהְיֶה אוֹסֶפֶת,</p>

<p>הִיא תִהְיֶה לָעַד מְאַמֶּצֶת יְדֵי / דוֹדִי וְעָלָיו תִּהְיֶה חוֹפֶפֶת,</p>

<p>יַעַל בְּעוֹד חָכְמָה לְאוֹת עַל מַעֲלַת / נַפְשׁוֹ וְהוּא עַל הַחֲסָדִים מוֹפֵת.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31765">https://benyehuda.org/read/31765</a></div></body></html>