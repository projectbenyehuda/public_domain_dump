<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֱמֶת עַל הַזְּמָן</title>
	<meta name="author" content="משה אבן עזרא"/>
</head>
<body>

<p>לר׳ חננאל, הוא אלחנן, בן ר׳ ישועה</p>

<blockquote>
<p>אֱמֶת עַל הַזְּמָן אֵין לִי תְּנוּאוֹת / וְלֹא אֶפְקֹד עֲלֵי יָמִים חֲטָאוֹת,</p>

<p>וְאֶשְׁכַּח כָּל אֲשֶׁר עָשָׂה לְנַפְשִׁי / וְאֶחְשֹׁב כָּל זְדוֹנוֹתָיו שְׁגִיאוֹת.</p>

<p>וְאֵיכָה לֹא אֲזַמֵּר לוֹ וְהִנֵּה / בְּנוֹתָיו כָּל חֲפָצַי אַט מְבִיאוֹת.</p>

<p>הֲרִימוֹתִי יְמִינִי עַל חֲיָלֵי / מְצוּקִים גָּבְרוּ עָלַי וְשׁוֹאוֹת.</p>

<p>וְחַיִּים מָתְקוּ לִי אַחֲרֵי כִי / שְׁנוֹת חַיַּי אֱלֵי נַפְשִׁי שְׂנוּאוֹת.</p>

<p>וּמַה־לִּי עוֹד וְדוֹדֵי רַב חֲנַנְאֵל / תְּשׁוּרָה הוּבְאוּ עָדָי וּמַשְׂאוֹת.</p>

<p>גְּבִיר נוֹצָר עֲלֵי אַוַּת לְבָבוֹ / וְנִבְרָא כַאֲשֶׁר יִכּוֹן וְיֵאוֹת.</p>

<p>וּמֵאוּר חַם לֵבָב שֶׁמֶשׁ בְּשׁוּרוֹ / וְעָלָיו עָבְרָה רוּחַ קְנָאוֹת.</p>

<p>וְלוֹ נַהַם יְעִידוּהוּ אֲרָיוֹת / וְלוֹ חֵן חָמְדוּ אוֹתוֹ צְבָאוֹת.</p>

<p>וְנִקְרָא מִבְּנֵי אָרֶץ, וְדַרְכֵי / בְנֵי שַׁחַק בְּמַהְלָכָיו מְצוּאוֹת.</p>

<p>כְּפִיר־אֹמֶר, וּמַשְׂכִּילִים לְפָנָיו / לְשׁוֹנוֹתָם בְּפִיּוֹתָם כְּלוּאוֹת.</p>

<p>הֲמוֹנֵיהֶם בְּצוּר לָשׁוֹן יְרַדֵּף / וְיָנִיס יוֹם קְרַב־הַבִּין צְבָאוֹת,</p>

<p>וְאִלּוּ יִהְיוּ שְׂרֵי עֲשָׂרוֹת, / לְרִבּוֹאוֹת יְהִי שַׂר, לֹא לְמֵאוֹת.</p>

<p>בְּשָׁאְגוֹ כַּכְּפִיר אֹמַר: אֲבוֹתָיו / לְבָאִים הֵם וְאִמּוֹתָיו לְבָאוֹת.</p>

<p>וְכֵן נָעִיד לְצִדְקוֹ, כִּי נְבִיאִים / אֲמָנוּהוּ וְאֹמְנוֹתָיו נְבִיאוֹת.</p>

<p>עֲצָתוֹ רוֹפְפָה גֹבַהּ שְׁחָקִים / בְּנוֹתֶיהָ עֲצַת יָמִים מְנִיאוֹת,</p>

<p>וּמַעְלָתוֹ לְכָל מַעְלָה גְבָרֶת / וְהַחָכְמוֹת בְּשֵׁם שִׂכְלוֹ קְרוּאוֹת.</p>

<p>וְנַפְשׁוֹ דָרְכָה עַל מִפְלְשֵׁי עָב / וְאָכֵן גָּעֲלָה גָאוֹן וְגֵאוֹת.</p>

<p>יְמִינוֹ כָל פְּזוּרֵי בִין תְּקַבֵּץ / וְתִתְחַר כָּל קְבוּצֵי הוֹן לְהַפְאוֹת.</p>

<p>כְּעָגוּר צִפְצְפוּ רַבִּים חֲסָדָיו / וּמַהְלָלָיו לְבַד לָקְחוּ מְנָאוֹת.</p>

<p>וְכָל עֵת סִפְּרוּ טֹהַר פְּעָלָיו / בְּגִיל פִּיּוֹת בְּנֵי שֵׂכֶל מְלֵאוֹת,</p>

<p>וְכִשְׁמֹעַ תְּהִלּוֹתָיו נְפָשׁוֹת / לְמוּלוֹ פֹרְחוֹת יַחַד וְדָאוֹת,</p>

<p>וּבִשְׁמוֹ תַעֲלֹז תֵּבֵל, וְטֶרֶם / הֱיוֹתוֹ דָמְתָה אֶל עִיר מְשׁוֹאוֹת.</p>

<p>וּמִי זָרַע בְּכָל לֵבָב חֲסָדִים, / אֱמֶת, כִּי מַהֲלָלִים לוֹ תְבוּאוֹת,</p>

<p>וְאֵיךְ קָרְאוּ שְׁמוֹ פֶּלֶא לְבַדּוֹ / וְהִנֵּה כָל פְּעֻלּוֹתָיו פְּלִיאוֹת,</p>

<p>וְלוֹ חֶסֶד לְדוֹר אַחְרוֹן יְסֻפָּר / יְהִי מָשָׁל בְּפִי בָאִים וּבָאוֹת.</p>

<p>יְצָרוֹ אֵל לְבַב רֵעִים לְסָעֵד / בְּיוֹם רִפְיוֹן, וְלֵב חוֹמֵד לְהַכְאוֹת.</p>

<p>אֱמֹר לָאִישׁ אֲשֶׁר יֵצַר מְעוֹנוֹ / וְאַף כָּל הָאֲרָצוֹת לוֹ מְקִיאוֹת:</p>

<p>לְרֹחַב בֵּית חֲנַנְאֵל מַהֲרָה־נָא / וְתַרְגִּיעַ וְתִשְׁכַּח הַתְּלָאוֹת,</p>

<p>וְלָאֹהֶל אֲשֶׁר הֵלֶךְ מְאַהֵל / וְאֶל רוֹעֶה מְחַבֵּשׁ נַהֲלָאוֹת.</p>

<p>בְּנֵי אֹרַח, לְיֵין מִשְׁתָּיו עֲלוּ, כִּי / מְאֹד נִרְקָח וּמַאֲכָלָיו בְּרִיאוֹת.</p>

<p>לְכוּ מֵאֵין מְחִיר שִׁבְרוּ וְרַוּוּ / בְּלֹא כֶסֶף נְפָשׁוֹת הַצְּמֵאוֹת,</p>

<p>וּפֶצַע הַנְּדוֹד יֶחְבַּשׁ, לְמַעַן / בְּמִדְבְּרָיו לְכָל נֶגַע רְפוּאוֹת.</p>

<p>עֲרֵבִים הֵם וּמִשֶּׁמֶן לְכָל חֵךְ / מְאֹד רַכּוּ וְחָלְקוּ מֵחֲמָאוֹת.</p>

<p>אֲהוֹדֶה לַגְּבִיר אָבוּן אֲשֶׁר שָׂם / בְּרִית בֵּינִי ובֵין חֶמְדַּת בְּרִיאוֹת.</p>

<p>יְסוֹד חָכְמָה, יְלָדוּהוּ נְשִׂיאִים, / נְשָׂאוּהוּ בְתוֹךְ חֵיקָן נְשִׂיאוֹת.</p>

<p>וּמִי לוֹ יַעֲרֹךְ מַשְׂכִּיל כְּעוֹרֵךְ / מְעוֹן קֹדֶשׁ אֱלֵי בָמוֹת טְלֻאוֹת,</p>

<p>וְהָאֹדֶם יְדַמֶּה לָאֲדָמָה / וְסוּס עָגוּר לְכוֹס מִדְבָּר וְקָאוֹת.</p>

<p>וְכָל חֶסֶד בְּיַד שָׂרִים כְּפֶגֶר / וְאָבוּן לוֹ לְאָזְנַיִם וְרוֹאוֹת.</p>

<p>לְשׁוֹנִי יוֹם תְּכַל לִסְפֹּר חֲסָדָיו / אֲזַי לָהּ מַחְשְׁבוֹתַי…</p>

<p>יְשִׁיבוּן: אִם תְּאַו לַשִּׂיג קְצָתָם / בְּמִדְבָּרִים אֲלֵיהֶם אִישׁ לְהַלְאוֹת.</p>

<p>כְּתָבִי! מִבְּלִי לָשׁוֹן בְּאָזְנֵי / חֲנַנְאֵל תִּקְרָא אֶת הַקְּרִיאוֹת,</p>

<p>אֱמָר־לוֹ, כִּי בְעֵין שִׂכְלִי רְאִיתִיו / – וְשֵׂכֶל לַחֲזוֹת בָּרִים כְּמַרְאוֹת –</p>

<p>וְזֵכֶר מַעֲשָׂיו לִבִּי יְשׁוֹבֵב / בְּעֵת יֵצֵא דְרוֹשׁ אָמוֹן בְּפֵאוֹת,</p>

<p>וְהָעֵת אָחֲזָה יָדִי כְתָבוֹ – / עֲלֵי כָל יַד מְאֹד עָלְתָה פְלָאוֹת.</p>

<p>כְּתָב הֵן בַּעֲדוֹ עֵינַי מְצַפִּים / לְיַד דֶּרֶךְ וְלִרְאוֹתוֹ תְלֻאוֹת,</p>

<p>שְׂעִפַּי נִבְהֲלוּ בוֹ, כִּי אֲמָרָיו / וְעִנְיָנָיו כְּמוֹ דִבְרֵי נְבוּאוֹת.</p>

<p>הֲרִימוֹתִיו לְהִתְנוֹסֵס כְּמוֹ נֵס / וְאֶת־יָפְיוֹ לְכָל עַמִּים לְהַרְאוֹת.</p>

<p>נְתַתִּיהוּ בְהָקִיץ שַׁעֲשׁוּעָי / וְעַל עַרְשִׂי בְנוּם לַיִל וּמַרְאוֹת.</p>

<p>עֲלֵה, הַשַּׂר, מְעוֹן צֶדֶק לְיַשֵּׁב / וּבֵית עָוֶל בְּרוּחַ פֶּה לְהַשְׁאוֹת.</p>

<p>וְהִתְגַּדֵּל לְהַכְנִיעַ גְּבוֹהִים / וְלַגְּבִּיהַּ נְפָשׁוֹת הַנְּכֵאוֹת</p>

<p>וְלָשִׂים אֶת־פְּעָלֶיךָ כְּאוֹתוֹת / לְכֹל יָבֹא, כְּמוֹ אַתְּ בַּזְּמָן אוֹת.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31598">https://benyehuda.org/read/31598</a></div></body></html>