<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>&quot;קחני&quot;!</title>
	<meta name="author" content="איתמר בן־אב&quot;י"/>
</head>
<body>

<p>* * *</p>

<p>– &quot;אהבתני, הוי! אתה: צר לי מאד,</p>

<p>כי אנכי אותך לא אוכל לאהב.</p>

<p>לא אוכל אוהבך, יען רק לָאיש אהיה,</p>

<p>לאיש שיֵדע לקחתי בחזקה.</p>

<p>מה לי ולַבטוחות שהבטחתני עד כה?</p>

<p>מה לי ולידיעה, כי יפה אנכי?</p>

<p>שבעתי שחור־עיני, שבעתי דם שפתי,</p>

<p>לא אוכל יותר שאת את גלי־שערותי.</p>

<p>אתה תאֵו את מצחי,</p>

<p>אתה נצמד ללשוני,</p>

<p>אתה כמֵה ללחיַי ולשני הלבנות –</p>

<p>קח לך את מצחי,</p>

<p>קח לך את לשוני,</p>

<p>הא לך גם שני, גם לחיי הרטובות!</p>

<p>הא לך כתפותי הרכות כל־כך,</p>

<p>הא לך שתי שדי הבתולות ונעות,</p>

<p>ושוקַי לך אתן, ובטני הצעיר,</p>

<p>וסודות־אהבתי בזרועַי חבוקים.</p>

<p>* * *</p>

<p>קח, קח הכל,</p>

<p>אך קח־נא באמת,</p>

<p>קח־נא אותי, קחני־נא סוף־סוף.</p>

<p>קח הכל אם תוכל,</p>

<p>קח הכל אם תעיז,</p>

<p>קחני, האח – אם תוכל, אם תעיז!</p>

<p>עד מתי הוי! תמים תשב ותשיר?</p>

<p>עד מתי תמנה תהלות ותפלות?</p>

<p>אני יושבת־חדר, יושבת זה שנים</p>

<p>ומחכה אני לָאיש שיכריחני לאהב,</p>

<p>אך לשוא בקשתיו, כי עוד לא מצאתיו&#8230;</p>

<p>* * *</p>

<p>לא אהבתיך, לא! ואיך אוכל אהבך,</p>

<p>אם לא בנת עד כה – בי לזרע אהבה?</p>

<p>אם כלום לא לקחתָ ממה שנתתי</p>

<p>ואם עודך מפקפק ונרתע עוד אחור?</p>

<p>האח, בוא־נא, הו עלם, בוא־נא אלי,</p>

<p>קחני נא־בכח, קחני בחזקה, –</p>

<p>קחני־נא בטוב, קחני בערמה:</p>

<p>איך שתרצה קחני, אך קחני־נא סוף־סוף,</p>

<p>כי רק אז אהבך, כאשר אהבתני אתה&#8230;</p>

<p>* * *</p>

<p>השמעת</p>

<p>את בת־קול הפתאם מנבכי מרחקים?</p>

<p>הראית</p>

<p>שמַי איך הבריקו מתקוות כברקים?</p>

<p>דַי –</p>

<p>די יגון ויאוש: רוץ־נא לקראתה.</p>

<p>אַל –</p>

<p>אַל מכשול ותהום, אם אדם אתה.</p>

<p>החיים יפים ושוב־אביב אתא:</p>

<p>לך, הו עלם, לך – לביתה! – לקחתה!</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16242">https://benyehuda.org/read/16242</a></div></body></html>