<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עַנְנֵי דִמְעִי שְׁקוּדִים</title>
	<meta name="author" content="זכריה אלצ'אהרי"/>
</head>
<body>

<blockquote>
<br />

<p>עַנְנֵי דִמְעִי שְׁקוּדִים / עַל לְחִי מוֹשְׁכִים וְיוֹרְדִים</p>

<p>שִׁבְּרוּ לִבִּי חֲרָפוֹת / כִּי בְאָזְנַי קוֹל פְּחָדִים</p>

<p>אָחֲזָה גּוּפִי רְעָדָה / גַּם וּמָתְנַיִם מְעוּדִים</p>

<p>אֵשׁ לְהָבוֹת תּוֹךְ כְּסָלַי / תּוֹךְ לְבָבִי הַיְּקוּדִים</p>

<p>כִּי אֲנִי כַּיּוֹם מְאֹד רַד / כַּעֲנִיִּים הַמְּרוּדִים</p>

<p>אִם לְרֶגֶל הַמְּלָאכָה / אוֹ לְרֶגֶל הַיְלָדִים</p>

<p>מִקְהֲלוֹת עִירִי אֲסוּרִים / הֵם בְּתוֹךְ הַפַּח לְכוּדִים</p>

<p>אֶשְׁתְּקַד שָׂרִים וְעַתָּה / הֵם עֲבָדִים לַעֲבָדִים</p>

<p>לֵב תְּנוּ בָּרִים וְשִׁמְעוּ / אֶל דְּבַר אֵל הַחֲרֵדִים</p>

<p>הַנְקַלָּה זֹאת בְּעֵינְכֶם / נִהֲיֶה תַּחַת פְּקִידִים</p>

<p>תַּם זְמַנֵּנוּ בְּמִשְׁמָר / יוֹם וְגַם לַיְלָה עֲתִידִים</p>

<p>שַׁאֲלוּ עוֹבְרִים וְשָׁבִים / שַׁאֲלוּ נָעִים וְנָדִים</p>

<p>יֵשׁ רְפוּאָה לַנְּגוּעִים / אוֹ לְהַתִּיר הָעֲקוּדִים</p>

<p>אֵי חֲכָמִים הַשְּׁקוּדִים / אֵי יְחִידִים הַשְּׂרִידִים</p>

<p>אֵי גְבָרִים סוֹבְלֵי עֹל / אֵי גְבָרִים הַחֲסִידִים</p>

<p>שׁוֹקְדֵי סִפְרֵי תְּעוּדוֹת / בַּחֲצִי לַיִל וְעוֹמְדִים</p>

<p>הַמְחַלִּים אֶת פְּנֵי אֵל / בַּעֲבוּר צֹאן הָאֲבוּדִים</p>

<p>הֵן בְּיַד עֵשָׂו בְּזוּזִים / הֵן בְּיַד עֶבֶד שְׁדוּדִים</p>

<p>פָּרְשׂוּ רֶשֶׁת לְרַגְלַי / פָּרְשׂוּ לִי הַמְּצוֹדִים</p>

<p>טָמְנוּ פַחִים לְנֶגְדִּי / תִּקְּנוּ עוֹל לַיְהוּדִים</p>

<p>זָעֲקוּ מִקִּיר אֲבָנִים / אֵיךְ יְהוּ מַשָּׂא יְדִידִים</p>

<p>הַלְּבֵנִים גַּם וְעֵצִים / רוֹכְבִים יַחְדָּו צְמָדִים</p>

<p>כָּל יְמֵי צְבָאִי אֲיַחֵל / לִרְאוֹת בָּנִים חֲמוּדִים</p>

<p>יוֹדְעֵי מַשָּׂא וּמַתָּן / בַּסְּפָרִים הֵם לְמוּדִים</p>

<p>דָּר בְּרוּם עוֹלָם וּמַחְבִּיר / הַפְּרוּדִים לַאֲחָדִים</p>

<p>תַּעֲלִים עַיִן וְכַמָּה / אַךְ שְׁמַע וּרְצֵה לְמוּדִים</p>

<p>בַּחֲטָאִים מִנְּעוּרִים / עַד זְקוּנִים הֵם מְעִידִים</p>

<p>עָצְמוּ צָרוֹת לְסַפֵּר / כִּי יְדֵי הָעֵט כְּבֵדִים</p>

<p>הַלְעוֹלָמִים אֱלֹהִים / לֹא תְכַלֶּה מַעֲבִידִים</p>

<p>כָּל בְּנֵי אָמָה וְנִינָם / מַחֲנֵה צָרִים וְצָדִים</p>

<p>הַמְשַׂנְאִים עָבְרוּ חֹק / חָלְפוּ דִּבְרֵי נְגִידִים</p>

<p>אֵיךְ וּמָתַי אֵשׁ תְּלַהֵט / כָּל בְּנֵי רִשְׁעָה וְזֵדִים</p>

<p>אֵל לְמַעֲנָךְ מַלְּטֵנוּ / מִיְּדֵי קָמִים וְרוֹדִים</p>

<p>גַּם בְּחַסְדָּךְ תַּעְזְרֵנוּ / לָךְ נְהֶא הַיּוֹם עֲבָדִים</p>

<p>סוֹף דְּבָרַי אֶדְרְשָׁה אֵל / אֶקְרְאָה גוֹמֵל חֲסָדִים</p>

<p>יַעֲלֶה שִׂיחַ שְׂפָתַי / אֶל מְקוֹם עוֹלוֹת תְּמִידִים.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/29917">https://benyehuda.org/read/29917</a></div></body></html>