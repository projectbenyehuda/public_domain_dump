<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אַחֲרֵי קְרֹא בַנְּבִיאִים</title>
	<meta name="author" content="שמעון שמואל פרוג / יעקב קפלן"/>
</head>
<body>

<blockquote>
<p>עַל כַּנְפֵי רוּחַ צַחָה</p>

<p>גַּרְגַּר חֹל הִתְנַשָּׂא,</p>

<p>וַיִּפֹּל זֶה הַגַּרְגֵּר</p>

<p>עַל נֵטֶל רַב הַמַּשָּׂא, –</p>

<p>וַיִּפֹּל זֶה הַגַּרְגֵּר</p>

<p>וַיִּכְבַּד שִׁבְעָתַיִם</p>

<p>וּבְשָׁאוֹן וַהֲמֻלָּה</p>

<p>הִכְרִיעַ הַמֹּאזְנָיִם&#8230;</p>

<p>אֵלִי! הֵן מִלֵּאתָ</p>

<p>מִפֶּה לָפֶה וָמָעַל</p>

<p>הַכַּף הַמְּלֵאָה כֻלָּה</p>

<p>נֵטֶל רֹאשׁ וָרָעַל.</p>

<p>גַּם אַבְקוֹת עָפָר הַרְבֵּה</p>

<p>הֶעֱלָה רוּחַ סֹעָה</p>

<p>וַיְכַסֶּה אֶת הַשְּׁדֵמָה</p>

<p>וַיְבִיאָהּ תַּחַת שֹׁאָה&#8230;</p>

<p>רוּחֵנוּ הִתְעַטָּפָה</p>

<p>מֵעָקַת יַד הָרָעוֹת, –</p>

<p>וְאַיֵּה פְּרִי הַתִּקְוָה,</p>

<p>– אַיֵּה זֵר הַתְּלָאוֹת? –</p>

<p>צַעֲקוֹתֵינוּ – לַעַג,</p>

<p>תְּלוּנוֹתֵינוּ – רוּחַ,</p>

<p>כָּל מִזְרַע הַיָּדַיִם</p>

<p>נִפְזַר אֶל כָּל רוּחַ;</p>

<p>עַל צְחִיחַ סֶלַע נָפַל</p>

<p>כָּל מִזְרַע הַיָּדַיִם,</p>

<p>הִכָּהוּ חֹם הַשֶּׁמֶשׁ</p>

<p>נִקְּרָהוּ עוֹף שָׁמַיִם;</p>

<p>נֵר אֱמוּנָה יִכְבֶּה</p>

<p>מֵעָקַת יַד הָרָעוֹת,</p>

<p>וְאַיֵּה פְּרִי הַתִּקְוָה,</p>

<p>אַיֵּה זֵר הַתְּלָאוֹת?&#8230;</p>
</blockquote>

<br />

<p><strong>* * *</strong></p>

<blockquote>
<p>עֲלָטָה מִסָּבִיב שׂרֶרֶת&#8230;</p>

<p>כָּל מַרְאָה וּתְמוּנָה מַזְהֶרֶת</p>

<p>בִּדְמָמָה דֹעֶכֶת, קֹדֶרֶת&#8230;</p>

<p>עַל סֵפֶר הַסְּפָרִים אֵשֵׁבָה</p>

<p>בִּמְבוּכָה וּבְנֶפֶשׁ עֲצֵבָה. –</p>

<p>עֲלָטָה וּדְמָמָה גֹּבֶרֶת&#8230;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<blockquote>
<p>הוֹי, אַיֵּה אֵל שַׂגִּיא רַב־אֵימָה,</p>

<p>אֵל קַנּוֹא וְנוֹקֵם גְּדָל חֵמָה,</p>

<p>עַל חוֹרֵב עַל סִינַי הוֹפִיעַ</p>

<p>בַּלַּהַב מֵרוֹם הָרָקִיעַ</p>

<p>וְקוֹלוֹ בָרַעַם הִשְׁמִיעַ;</p>

<p>אָז תֵּבֵל וּמְלֹאָהּ רָעָשׁוּ</p>

<p>וְתֶבֶל וָשֶׁקֶר וּרְמִיָּה</p>

<p>חֲרָדוֹת וּכְלִמָּה לָבָשׁוּ</p>

<p>מִיָּדְךָ, אֵל גְּדָל עֲלִילִיָּה!</p>

<p>הַקְשִיבָה לְקוֹל שַׁוְעָתֵנוּ</p>

<p>הַבִּיטָה וּרְאֵה אַחֲרִיתֵנוּ:</p>

<p>הֵן הָלֹךְ נִתְהַלְּכָה בַצָּרָה</p>

<p>וּבְרֶשַׁע וָכֶסֶל וַאֲפֵלָה</p>

<p>בְּלִי־דֶרֶךְ וּבְלִי כָל מַטָּרָה,</p>

<p>וּשְׁכוּרִים מִיֵּין הַתַּרְעֵלָה</p>

<p>יוֹם יוֹם כִּמְעַט נוֹסִיף נִשְׁכָּחָה</p>

<p>כָּל שִׁירֵי הִלּוּלִים וּבְרָכָה</p>

<p>שֶּׁבָּמוֹ קִדַּמְנוּ פָנֶיךָ</p>

<p>וַנְּהַלֵּל אֶת שֵׁם תִּפְאַרְתֶּךָ&#8230;</p>

<p>הָהּ, כַּרְמֵי אֲחֵרִים שָׁמָרָה</p>

<p>בַּת צִיּוֹן בַּלַּיְלָה, בַּקָּרָה,</p>

<p>אַךְ כַּרְמָהּ שֶׁלָּהּ לֹא נָטָרָה</p>

<p>מִזֶרֶם, מִבָּרָד, מִסְּעָרָה.</p>

<p>זֹה חֶרֶב בִּן נוּן הַמְהֻלָּלָה</p>

<p>שֶׁכְּלֶחֶם בְּשַׂר אוֹיֵב אָכָלָה</p>

<p>וּכְבוֹד אֱלֹהִים אָז הֶרְאָתָה –</p>

<p>עָלֶיהָ הַחֲלֻדָּה עָלָתָה&#8230;</p>

<p>זֶה דֶּגֶל הַמַּכְבִּים – הַדֶּגֶל</p>

<p>הַנִּפְלָא – כְּבָר נִרְמַס בְּרָגֶל.</p>

<p>שְׁנוֹת עֶצֶב וּמְצוּקוֹת אַבִּירוֹת</p>

<p>כְּבָר כִּסּוּ בְּגַלֵּי מַשָּׁאוֹן</p>

<p>עַל זֵכֶר עֲלִילוֹת כַּבִּירוֹת</p>

<p>וּמַעֲשִׂים שֶׁהָיוּ לְגָאוֹן.</p>

<p>אֶת קֹרוֹת הַקֶּדֶם לָאָטָה</p>

<p>מַסֵּכַת צַלְמָוֶת, עֲלָטָה.</p>

<p>שֵׁם נָבִיא כַּזָר לְאָזְנֵינוּ&#8230;</p>

<p>וּקְרוֹבָה הָעֵת – בָּהּ עַמֵּנוּ</p>

<p>– הַבֵּן הַשּׁוֹכֵחַ הוֹרָתוֹ –</p>

<p>לֹא יָבִין גַּם מִלָּה מִשְּׂפָתוֹ,</p>

<p>שְׂפַת קָדְשׁוֹ, בָּהּ כְּתוּבָה תֹורָתוֹ&#8230;</p>

<p>הוֹי שִׂישׂוּ וְשִׂמְחוּ, הַצָּרִים,</p>

<p>הַלְעִיבוּ בִשְׁבוּיִם אֻסָּרִים,</p>

<p>הָרִיקוּ הַיַּיִן מִנֵּבֶל! –</p>

<p>מֵאַחֲרֵי הַחוֹמוֹת בְּבָבֶל</p>

<p>שֶׁשָּׁמָּה בְנֵי צִיּוֹן הֻדָּחוּ</p>

<p>כְּבָר כְּבָר שִׁירֵי קֹדֶשׁ נִשְׁכָּחוּ&#8230;</p>

<p>הַרְנִינָה, הָאוֹיֵב, הָשִׁירָה!</p>

<p>אֶת צוֹפֵי הַלַּיְלָה הָסִירָה:</p>

<p>מִתִּגְרַת הַיָּד הַמְנַצַּחַת</p>

<p>בְּבשֶׁת וּכְלִמָּה נִצַּחַת</p>

<p>שְׁבוּיֶיךָ שָׁם יִישְׁנוּ, יָנוּמוּ,</p>

<p>מִשְּׁנָתָם לֹא יִיקְצוּ יָקוּמוּ&#8230;</p>

<p>וּלְשִׁירַת הִלּוּלֵי הַזָּרִים</p>

<p>וּשְׁאוֹן הַמְּצִלְתַּיִם וָנֵבֶל –</p>

<p>עַל מִפְתַּן הַהֵיכָל בְּבָבֶל</p>

<p>הִתְאַסְּפוּ מִכָּל הָעֲבָרִים</p>

<p>בְּנֵי לֵוִי, עֲבָדִים נִרְצָעִים,</p>

<p>וְיוֹצְאִים בִּמְחוֹלַת מַחֲנָיִם!&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31181">https://benyehuda.org/read/31181</a></div></body></html>