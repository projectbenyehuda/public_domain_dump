<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>צֶלַע הָאָדָם</title>
	<meta name="author" content="שמעון שמואל פרוג / יעקב קפלן"/>
</head>
<body>

<blockquote>
<p>בְּיָדָהּ הָרַכָּה וּלְבָנָה, בַּת־רוֹמָא</p>

<p>עַל גִּלְיוֹן מְגִלָּה יְשָׁנָה הֶרְאָתָה</p>

<p>לְיָשִׁישׁ דַּל פָּנִים וְנָבוֹן, וּבְלַעַג</p>

<p>אָמָרָה: “מֶה הָיָה מִתְעוֹלֵל יֻפִּטֶּר</p>

<p>מְשַׁלַּח הַבְּרָקִים וּרְעָמִים – לֹא אֵדַע;</p>

<p>אַךְ, רַבִּי, הֵן גַּם לֵאלֹהֶיךָ, אֵל צְבָאוֹת,</p>

<p>אֵל נֹטֶה שָׁמַיִם וְיֹסֵד הָאָרֶץ,</p>

<p>לֹא נָאֶה הִתְנַפֵּל עַל אָדָם בֶּן־תְּמוּתָה</p>

<p>וְלִגְנֹב מִגֵּווֹ אֶת אַחַת הַצְּלָעוֹת</p>

<p>שֶׁיָּדוֹ, יַד שַׁדַּי, מֵעָפָר יְצָרָהּ&#8230;</p>

<p>וּלְבַד זֹאת, הוֹי לִגְנֹב בַּשֵּׁנָה&#8230; בַּשֵּׁנָה&quot;&#8230;</p>

<p>וַיַּבֵּט הַיָּשִׁישׁ עַל בְּתוּלַת בַּת־רוֹמָא</p>

<p>– מוֹשֶׁלֶת מַמְלָכוֹת – הַיָּפָה, וַיַּעֲבֹר</p>

<p>שְׂחֹק עַנְוָה וּנְהָרָה בִּיעָף עַל שִׂפְתוֹתָיו</p>

<p>וַיֹּאמַר: “לֵיל אֶחָד בָּא גַנָּב אֶל בֵּיתִי</p>

<p>וַיִּגְנֹב מְנוֹרָתִי – הִיא מְנוֹרַת הַבַּרְזֶל</p>

<p>הַיְשָׁנָה, וַיִּתֵּן תַּחְתֶּיהָ – הוֹי שׁוֹדֵד! –</p>

<p>וַיִּתֵּן תַּחְתֶּיהָ נַבְרֶשֶׁת עֲשׂוּיָה</p>

<p>מִזָהָב&quot;&#8230;</p>

<p>         “אַךְ, רַבִּי!”&#8230;</p>

<p>             … מִזָהָב וָכֶתֶם</p>

<p>וּמְלֵאָה סַפִּירִים מַרְהִיבֵי עֵינַיִם!”</p>

<p>“הוֹי, רַבִּי, – קָרָאָה – עוֹד שׁוֹדֵד תְּכַנֵּהוּ?</p>

<p>הַאֻמְנָם יֵאָמֵר לְנָדִיב בְּלִיַּעַל?</p>

<p>הֵן תַּחַת הַבַּרְזֶל&quot;&#8230; עוֹד דְּבָרָהּ לֹא כִלְּתָה</p>

<p>וּפִתְאֹם – וּפְנֵי הַבַּת רוֹמָא, הַצַּחִים</p>

<p>מֵחָלָב, הֶאְדִּימוּ כַתּוֹלָע מִכְּלִמָּה&#8230;</p>

<p>וַיַּבֵּט הַיָּשִׁישׁ הַנָּבוֹן בְּעֹנֶג</p>

<p>עַל אֹדֶם הַכְּלִמָּה הַמְכַסֶּה פָנֶיהָ,</p>

<p>וַיִּכֹּף אֶת רֹאשׁוֹ הַלָּבָן כַּשֶׁלֶג</p>

<p>וַיִּשַּׁק אֶת דִּבְרֵי הַמְּגִלָּה הַקְּדֹשָׁה&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31184">https://benyehuda.org/read/31184</a></div></body></html>