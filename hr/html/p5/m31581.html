<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּלֵילוֹת־זִיו</title>
	<meta name="author" content="אברהם סולודר"/>
</head>
<body>

<h2 id="א">א</h2>

<blockquote>
<p>בְּלֵילוֹת־זִיו אֵתַע אִלֵּם</p>

<p>מֻצָּף רוּחוֹת וּמַזָּלוֹת.</p>

<p>תּוֹעָה יַתְמוּת עַל מִשְׁעוֹלִי –</p>

<p>הֵד נְשָׁמוֹת לֵאוֹת, כָּלוֹת.</p>

<br />
</blockquote>

<blockquote>
<p>הָרוֹם יִקְרָא. יָרִיד הַגֵּיא</p>

<p>וְיִרְעֲדוּן דִּמְדּוּמֵי־צֵל.</p>

<p>רֹךְ־בִּכְיְךָ, הַגֵּיא, אֶשָּׂא</p>

<p>אֶזְרֶה בְּמֶרְחַבֵּי־הַלֵּיל.</p>

<br />
</blockquote>

<blockquote>
<p>לַפִּיד־כּוֹכָב, מַשַּׁק־חֲלוֹם</p>

<p>יִפּוּנִי, נִשְּׂאוּנִי דֹם.</p>

<p>בְּלַהַב נִשְׁמָתִי אַתִּיךְ</p>

<p>כִּלְיוֹן־הַגֵּיא, תִּפְאֶרֶת רוֹם.</p>

<br />
</blockquote>

<h2 id="בּ">בּ</h2>

<blockquote>
<p>מָה־עַזִּים הַמֶּרְחַקִּים.</p>

<p>מֵיתָרַי רָנִים.</p>

<p>זֹהַר רַד – וָאַרְא שָׁם</p>

<p>חֹרֶשׁ־תְּרָנִים.</p>

<br />
</blockquote>

<blockquote>
<p>לִי סְפִינוֹתַי, שְׁלַל</p>

<p>נֹעַר וְשִׂיאִים.</p>

<p>גֵּא הַשֶּׁטֶף, בּוֹ אַפְלִיג</p>

<p>וַאֲגַל אִיִּים.</p>

<br />
</blockquote>

<blockquote>
<p>שַׁעֲרֵי־חֲלוֹם וָסוֹד</p>

<p>חֶרֶשׁ נִפְתָּחִים.</p>

<p>בֹּקֶר זַךְ חוֹפֵף בַּלֵּב.</p>

<p>מֵיתָרַי נָחִים.</p>

<br />
</blockquote>

<h2 id="ג">ג</h2>

<blockquote>
<p>עַל גִּבְעַת־לֵילִי יִשְׂגֶא אֶרֶז־גַּעְגּוּעָי.</p>

<p>כִּתְרְךָ, אֵין הַסּוֹף, הֵצִיף עָלַי נִצְחוֹ</p>

<p>וַיַּצֶּת תִּפְאֶרֶת מַלְכוּתִי.</p>

<p>עוֹרֵג אֶעֱלֶה עֲנָנִים וְכוֹכָבִים,</p>

<p>בַּסְּפֵירוֹת אֶנָּשֵׂאָה.</p>

<p>סוֹעֲרוֹת בִּנְתִיבִי נִשְׁמוֹת־חוֹזִים</p>

<p>חוֹלְמֵי־קְדוּמִים, צְמֵאֵי־מַעְיְנוֹת־הַהֲוָיָה.</p>

<p>יֵשׁ עָמְדוּ עַל אֵם־דַרְכָּן וְקָפְאוּ עִם חֲלוֹמָן,</p>

<p>יֵשׁ הוֹמוֹת וּמְשַׁוְּעוֹת קְצוּצוֹת־כְּנָפַיִם&#8230;</p>

<p>אֶל כִּתְרְךָ, אֵין־הַסּוֹף, אָבֹאָה.</p>

<p>יָדַעְתִּי, כָּמוֹנִי הֵן תִּיצֶר רְקִיעִים</p>

<p>וְאֵלִים וְיַמִּים וּסְעָרוֹת.</p>

<p>יָדַעְתִּי, דִּמְעוֹתֶיךָ – הַיְּאוֹרוֹת הָעֲגוּמִים,</p>

<p>הֵדֵי יְגוֹנְךָ – מֶרְחַקֵּי־הָאֹפֶל</p>

<p>וּמַעְיְנוֹתֵיהֶם הָאִלְּמִים. – – –</p>

<p>גַּם אַתָּה, אֵין הַסּוֹף, מִתְגַּעְגֵּעַ</p>

<p>כָּמוֹנִי, הָעוֹרֵג עַל גִּבְעַת־לֵילִי?</p>

<p>אַלְלַי, אֵי יַחֲנוּ, אָן תִּשְׁלַח גַּעְגּוּעֶיךָ</p>

<p>הַיָּפִים, הָעֲצוּמִים, כִּשְׁלֹחַ עֵץ עֲנָפָיו</p>

<p>וְשֶׁמֶש קַרְנָיו?&#8230;</p>

<p>עַל גִּבְעַת־לֵילִי, יִשְׂגֶא אֶרֶז־גַּעְגּוּעָי.</p>

<br />
</blockquote>

<h2 id="ד">ד</h2>

<blockquote>
<p>בְּלֵילוֹת־זִיו בַּדּוּמִיָּה</p>

<p>תִּשַּׁק בִּכְיָה מְסִלּוֹתַי.</p>

<p>קַו אֵין־הַסּוֹף הוֹמֶה שָׁט</p>

<p>בְּמֶרְחַבֵּי־חֲלוֹמוֹתַי.</p>

<br />
</blockquote>

<blockquote>
<p>הוֹמֶה שָׁט בְּלֶב־הָרִים,</p>

<p>בְּרַחַשׁ־צֵל, בְּהֵד־גַּלִּים.</p>

<p>שָׁט נֶהִי רַךְ בַּמֶּרְחַקִּים</p>

<p>וַעֲזוּבִים הָעַרְפַּלִּים&#8230;</p>

<br />
</blockquote>

<h2 id="ה">ה</h2>

<blockquote>
<p>הַחֹרֶשׁ עַל נִבְלוֹ יָרֹן.</p>

<p>הַיְּאוֹר יִזְרַע חֵן־אַגָּדוֹת.</p>

<p>בָּשֵׁל גָּמֵל הַהֵרָיוֹן</p>

<p>בְּשִׁבֳּלֵי־שָׂדוֹת.</p>

<br />
</blockquote>

<blockquote>
<p>בְּנִשְׁמָתִי נִצּוֹת עוֹלוֹת,</p>

<p>מַגַּל־הַסַּהַר יִקְצְרֵן;</p>

<p>לְנוֹף עָבִים וּמְחוֹלוֹת</p>

<p>הָרוּחַ יִשָּׂאֵן.</p>

<br />
</blockquote>

<h2 id="ו">ו</h2>

<blockquote>
<p>נִגְלֵית, עֲנָנָה, וְרֻדַּת־עֲלוּמִים,</p>

<p>וַיָּנַע נִצְחֵךְ.</p>

<p>יִפְעַת־דְּמוּתֵךְ – רֹאשׁ־עַלְמָה זַךְ, קָדוֹשׁ.</p>

<p>כּוֹכָב עַל מִצְחֵךְ.</p>

<br />
</blockquote>

<blockquote>
<p>כְּיָד עַל עוּגָב כֵּן תִּרְעַד עַל נִימַי</p>

<p>עֶדְנַת־שְׁבִיבֵךְ.</p>

<p>עַינִי עֲצוּמָה וְדוֹפֶקֶת נַפְשִׁי</p>

<p>בְּשַׁעַר זִיוֵךְ&#8230;</p>

<br />
</blockquote>

<blockquote>
<p>כְּעָשָׁן־עוֹלָה אִנָּשֵׂא לָךְ כֻּלִי</p>

<p>בְּלֵיל יְצִירָה,</p>

<p>וְהֵד כְּבָלַי נִתָּקִים יִתָּלֶה</p>

<p>בְּרוֹם־סְפֵירָה&#8230;</p>

<br />
</blockquote>

<h2 id="ז">ז</h2>

<p>(הלילית והסהר).</p>

<blockquote>
<p>יוֹם יוֹם יִנָּשֵׂא הַדְּבִיר</p>

<p>זוֹעֵף וַעֲיֵף־שִׁמָּמוֹן.</p>

<p>זָרִים לוֹ הַגִּיל וְהָאוֹר,</p>

<p>צָצִים יְגוֹנָיו בֶּהָמוֹן.</p>

<p>בַּלַּיְלָה, עֵת סַהַר יָהֵל,</p>

<p>וְצֵל כְּדִמְעָה שֶׁפִי נָח –</p>

<p>נִיד־סֵתֶר עוֹבֵר אָז סָבִיב,</p>

<p>נִנְעָר הַדְּבִיר וְיִפְרָח.</p>

<p>וִיהִי כְנֵד־קֶסֶם נוֹהֵר,</p>

<p>זִיוִים רוֹעֲדִים נִתָּכִים.</p>

<p>כֵּפָיו מוּפָזִים. מַשְׁחִירִים</p>

<p>פְּרָצָיו כִּדְמוּת־סְבָכִים.</p>

<p>נֵד־פֶּלֶא, אַרְמוֹן מְכֻשָּׁף,</p>

<p>מַלְכָּה צְנוּעָה בּוֹ בַּלָּט.</p>

<p>עוֹד רֶגַע תּוֹפַע הַמַּלְכָּה,</p>

<p>הוֹדָהּ עִם עָבֵי־שַׁחַק שָׁט&#8230;</p>

<p>עוֹד רֶגַע&#8230; עַל רֹאשׁ־הַדְּבִיר</p>

<p>הוֹפִיעָה לִילִית רַכַּת־צֵל.</p>

<p>נָפַל חִוָּרוֹן בַּמֶּרְחָב,</p>

<p>לֹא נָע וְלֹא זָע רוּחַ־לֵיל&#8230;</p>

<p>אַשְׁמֹרֶת־עֵינָהּ עֲגֻלָּה,</p>

<p>לוֹהֵט אִישׁוֹנָהּ וְנוֹהֶה.</p>

<p>רֹאשָׁהּ אַט יַרוֹם. מִמּוּלָהּ</p>

<p>הַסַּהַר פּוֹרֵחַ, תּוֹעֶה.</p>

<br />
</blockquote>

<blockquote>
<p>&quot;הוֹי, סַהַר! אוֹרְךָ הֵן יַזִּיל</p>

<p>גִּיל־יֹפִי בְּאֵבֶל־יוֹמָהּ.</p>

<p>אֵלֶיךָ סוּפַת־נִשְׁמָתָהּ,</p>

<p>עָלֶיךָ רֻקַּם חֲלוֹמָהּ&quot;&#8230;</p>

<br />
</blockquote>

<blockquote>
<p>נָדַמָּה רִנַּת־הָאֲגָם,</p>

<p>נֶאְלַם נִיד בְּסֵתֶר־סְבָךְ.</p>

<p>יָשׁוּט לוֹ הַסַּהַר גֵּא, קַר,</p>

<p>כְּנַף־הַלִּילִית חֶרֶשׁ תַּךְ&#8230;</p>

<br />
</blockquote>

<h2 id="ח">ח</h2>

<blockquote>
<p>הִדְלַקְתִּי נֵרִי וַיַּכְחֵל חַלּוֹנִי.</p>

<p>יָדַעְתִּי: תִּתְעִי שְׁבוּרָה;</p>

<p>נוֹטַעַת נַפְשֵׁךְ צִיץ־שְׁכֹל חֲשׂוּךְ־נִיד</p>

<p>עַל רֹאשׁ הִרְהוּרָהּ.</p>

<br />
</blockquote>

<blockquote>
<p>כְּסַהַר פָּגוּם הַצָּמֵא לְאָחוֹת</p>

<p>בְּלֵב שְׁחָקִים,</p>

<p>תִּתְעִי, תַּעַבְרִי חֻדֵּי־הָר אַכְזָרִים</p>

<p>וְתוּגַת עֲמָקִים.</p>

<br />
</blockquote>

<blockquote>
<p>גִּבְעוֹת־כְּרָמִים מִימִינֵךְ, מִשְּׂמֹאלֵךְ.</p>

<p>הָאשֶׁר שָׁם נָם.</p>

<p>נוֹטֵר רַע יַכֵּךְ, מְשׁוּכַת־הַקּוֹצִים</p>

<p>תִּדְקְרֵךְ עַד זוֹב דָּם.</p>

<br />
</blockquote>

<blockquote>
<p>תָּנוּחִי עַל אֶבֶן. הָאֶבֶן הוֹגָה.</p>

<p>דּוֹבֵב הַחֲלוֹם:</p>

<p>&quot;בְּסֵתֶר נָוֵהוּ חַיָּה מַלְכוּתֵךְ,</p>

<p>עֶדְנָהּ עוֹד תִּרְקֹם.</p>

<br />
</blockquote>

<blockquote>
<p>וְאוֹר־עֲלוּמַיִךְ זוֹלֵף בְּלִבּוֹ</p>

<p>וִיפִי עֻנּוֹתֵךְ</p>

<p>יַכְחִיל נֵר־הַקֶּסֶם אֶת אֵלֶם־נַפְשׁוֹ;</p>

<p>נַפְשׁוֹ – אֲחוֹתֵךְ&quot;&#8230;</p>

<br />
</blockquote>

<blockquote>
<p>חוּט־סֵתֶר נִמְשָׁךְ וּבוֹכֶה וְלוֹאֵט</p>

<p>לְנַפְשִׁי: &#8220;אֲחוֹתֵךְ&#8221;&#8230;</p>

<p>אֲגַל סְפֵירוֹת וּגְאוֹן הֲוָיָה</p>

<p>בְּסוֹד עֻנּוֹתֵךְ.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31581">https://benyehuda.org/read/31581</a></div></body></html>