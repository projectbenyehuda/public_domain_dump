<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קינה לתשעה באב [גרושים מבית תענוגיהם]</title>
	<meta name="author" content="יצחק אבן גיאת"/>
</head>
<body>

<blockquote>
<p>גְּרוּשִׁים מִבֵּית תַּעֲנוּגֵיהֶם – / עָיְפָה נַפְשִׁי מוּל הוֹרְגֵיהֶם,</p>

<p>לִבִּי לִבִּי עַל חַלְלֵיהֶם, / מֵעַי מֵעַי עַל הֲרוּגֵיהֶם!</p>

<br />
</blockquote>

<blockquote>
<p>יוֹם צֵאת בְּתוּלוֹת מֵהֵיכְלֵיהֶן / וְאִמּוֹת שְׁכוּלוֹת מֵעוֹלֲלֵיהֶן</p>

<p>עֲרֻמּוֹת שְׁלוּלוֹת בְּיַד שׁוֹלֲלֵיהֶן, / יוֹם הַצְּוָחָה רַבָּה עֲלֵיהֶן,</p>

<p>[5] יוֹם עֹל נָשְׂאוּ בִמְקוֹם חֲלִיהֶן / שְׁבוּיוֹת חֶרֶב בְּיַד נוֹהֲגֵיהֶן.</p>

<br />
</blockquote>

<blockquote>
<p>אֹזֶן תִּצַּל לְנַאֲקַת חָלָל / וְצַעֲקַת יוֹנֵק וּבִכְיַת עוֹלָל,</p>

<p>יוֹם אֲשֶׁר שֻׁפַּךְ דָּמָם כַּגָּלָל / וּבֵית הַתְּפִלָּה לָאָרֶץ חֻלַּל</p>

<p>וְסֵפֶר תּוֹרָה בְּדָם הִתְגּוֹלָל / וְהָיוּ לְשַׁמָּה פְּנֵי לוֹעֲגֵיהֶן.</p>

<br />
</blockquote>

<blockquote>
<p>יוֹם עוֹלָלַי לַסֶּלַע נֻפְּצוּ / וְנִפְזְרוּ שְׂרִידַי וְלֹא נִתְקַבְּצוּ,</p>

<p>[10] וְעַם אֲשֶׁר שֵׁם אֱלֹהַי נִאֲצוּ – / הֲרָרַי חִלְלוּ וְקָדָשַׁי שִׁקְּצוּ,</p>

<p>יוֹם אֲשֶׁר כְּפִירִים אַחֲרַי רוֹצֲצוּ / וְנָמֵס לִבִּי לְקוֹל שׁוֹאֲגֵיהֶם.</p>

<br />
</blockquote>

<blockquote>
<p>יְלָדִים אֲשֶׁר עַל תּוֹלָע אֱמוּנִים / לְבוּשֵׁי שָׁנִים עִם כָּל עֲדָנִים –</p>

<p>אֵיךְ נִדְחֲפוּ בֵין מוֹכְרִים וְקוֹנִים, / בֵּין אֲדוֹנִים לֹא רַחֲמָנִים,</p>

<p>יוֹם בּוֹא עֲלֵיהֶם הֲמוֹנִים הֲמוֹנִים / וְקַלּוּ כַנֶּשֶׁר מַשִּׂיגֵיהֶם!</p>

<br />
</blockquote>

<blockquote>
<p>[15] קָהָל הוּבַר כְּכוֹכְבֵי שָׁמַיְמָה – / אֵיכָה נִפְזַר כְּחַרְשֵׂי אֲדָמָה!</p>

<p>יָצְאוּ בַגּוֹלָה קֵדְמָה וְיָמָּה – / אֵיכָה עָבְרָה בָם חֶרֶב נְקָמָה,</p>

<p>אֵיךְ הוּשָׂמָה גַפְנָם לְשַמָּה / וְהִלְבִּינוּ שָׂרִיגֵיהֶם!</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/32442">https://benyehuda.org/read/32442</a></div></body></html>