<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>סילוק [סביביו אראלי אש] (קטע)</title>
	<meta name="author" content="יצחק אבן גיאת"/>
</head>
<body>

<blockquote>
<p>סְבִיבָיו אֶרְאֶלֵּי אֵשׁ וּמְהַלְּכֵי רוּחַ,</p>

<p>בְּהִירֵי מַרְאֶה, פְּלִיאֵי צוּרָה, בְּרוּרֵי רוּחַ,</p>

<p>גַּשְׁמֵי טֹהַר דַּכְּאֵי רוּחַ,</p>

<p>הֲלֹא מְכַוְּנֵי רוּחַ – יַעֲבֹר עֲלֵיהֶם רוּחַ,</p>

<p>[5] וּמְרוֹצֲצִים אֶל מָקוֹם אֲשֶׁר יִהְיֶה שָׁמָּה הָרוּחַ.</p>

<p>זָעִים וְגוֹעֲשִׁים – אָז חָלַף רוּחַ,</p>

<p>טוֹפֲפִים בְּלִי צַעַד, יְטוּסוּן בְּלִי רוּחַ.</p>

<p>כֻּלָּם מְקַבְּלִים רְצוֹנוֹ בְנַחַת רוּחַ,</p>

<p>לְרוּחוֹ שׁוֹאֲפִים וַתָּנַח עֲלֵיהֶם הָרוּחַ.</p>

<p>[10] מוֹסָד לְכֻלָּם אֵשׁ וָרוּחַ,</p>

<p>נֵצֶר מַטָּעָם לֹא כְמַטַּע בָּשָׂר וָרוּחַ.</p>

<p>שְׂכִיּוֹת עַיִן מַרְאֵיהֶם, בֵּין בְּמַרְאֶה בֵין בְּרוּחַ,</p>

<p>פְּנִינִיַּת צַלְמֵיהֶם – צֶלֶם נְשָׁמָה וָרוּחַ,</p>

<p>קְדֻשָּׁתָם בְּלִי טֶנֶף, כִּי הַגּוּף הוּא הָרוּחַ.</p>

<p>[15] רָצִים וְשָׁבִים תָּמִיד לְהַשִּׂיג כְּבוֹד בּוֹרֵא רוּחַ,</p>

<p>הַשָּׂם עָבִים רְכוּבוֹ, הַמְּהַלֵּךְ עַל כַּנְפֵי רוּחַ.</p>

<p>רוּחַ לֹא נוֹשֵׂאתוֹ אַךְ הוּא נוֹשְׂאָהּ,</p>

<p>כִּי הוּא בְרוּחוֹ בְרָאָהּ וּבִדְבָרוֹ קְרָאָהּ.</p>

<p>לֹא כְאָדָם נוֹשֵׂא מַשָּׂאָיו,</p>
</blockquote>

<blockquote>
<p>[20] אַךְ הוּא נוֹשֵׂא נוֹשְׂאָיו.</p>

<p>הָאָדָם מִתַּחַת לְמַשָּׂאוֹ</p>

<p>וְהוּא לְמַעְלָה וְתַחַת מַשָּׂאוֹ.</p>

<p>הָאָדָם נוֹשֵׂא וְסוֹבֵל בְּאוֹן וָכֹחַ –</p>

<p>וְהוּא נוֹשֵׂא לֹא בְחַיִל וְלֹא בְכֹחַ כִּי אִם בָּרוּחַ.</p>

<p>[25] הָאָדָם מִסִּבְלוֹ יִיעַף וְיִיגַע –</p>

<p>וְהוּא לֹא יִיעַף וְלֹא יִיגַע.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/32431">https://benyehuda.org/read/32431</a></div></body></html>