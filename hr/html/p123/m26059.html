<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>20.1.33</title>
	<meta name="author" content="ישעיהו קרניאל"/>
</head>
<body>

<p><strong>אמר עזמות&#8230;</strong></p>

<p><strong>בפנקסי</strong> הקטן רשום בראש וראשונה &#8220;ביאליק&#8221;, סימן־לזכרון שעלי להחל הפעם את שעורי בברכה לחתן־היובל שלנו.</p>

<p>בגדול החל:</p>

<p>והנה נפגשתי בשבוע זה בר' אליעזר בעל הלוחות שלי ואמר לי:</p>

<p>– רצונך, רבי, לשמוע גימטריא נאה ונכונה לכבוד יובל הששים של ביאליק?</p>

<p>– מהיכא־תיתי!</p>

<p>– <strong>ח</strong>יים <strong>נ</strong>חמן <strong>ב</strong>יאליק, בר&quot;ת <strong>חנ&quot;ב</strong>, הם בגימטריא ששים!</p>

<p>– טוב מאד! – עניתיו – ואולם התוכל להגיד לי על רגל אחת גימטריא אחרת, שביאליק יזכה לחוג עוד פעם ששים שנה?</p>

<p>ומבלי חשוב הרבה ענה לי ר' אליעזר מניה וביה, רגע כמימרא:</p>

<p>– <strong>חיים נ</strong>חמן <strong>ב</strong>יאליק, הם בגימטריא: <strong>מאה ועשרים</strong> שנה.</p>

<p>ועדיין אינכם מאמינים בכחו של הגימטראיות שלנו!&#8230;</p>

<blockquote>
<br />
</blockquote>

<p>* * * *</p>

<p><strong>ומפי</strong> עוללים&#8230; בעין חרוד!</p>

<p>כשחגגו בביה&#8220;ס בעין־חרוד את חג היובל של משוררנו ביאליק
ואחד המורים עמד על דוכנו ודבר לפני תלמידיו על גודל חשיבותו וחין ערכו של
משוררנו הלאומי וכו' וכו&#8221;, הצביע פתאום אחד הילדים את אצבעו הקטנה כמבקש
לשאל דבר מה:</p>

<p>– מה יש? – שאל המורה בסקרנות.</p>

<p>אדוני! – ענה הפעוט בתמימותו – הן המשורר הנהו גדול כבר,
בן־ששים כפי שאדוני אומר, ומדוע קוראים לו &#8220;ביאליק&#8221; כמו לילד קטן, הלא שמו
האמתי צריך להיות &#8220;ביאל&#8221; ולא – ביאליק, כמו &#8220;חיליק&#8221; או ישראליק?&#8230;</p>

<blockquote>
<br />
</blockquote>

<p>* * * *</p>

<p><strong>ובקטן</strong> כלה&#8230;</p>

<p>אותו ברנש, שאני אומר לספר לכם על אודותיו הפעם, הוא דוקא
מבני־הארץ, עלה הצבר שקוציו מרובים מפריו – מי־שהיה בעל משרה אחראית בחברה
ידועה של נפט בעירנו.</p>

<p>והנה, &#8220;כנסת ישראל&#8221; או יותר נכון הועד־הלאומי חשב לתומו כי
יהודי מא&#8220;י היושב בירושלם ומשתכר למעלה מעשרים לא&#8221;י לחדש חייב לשלם את
תרומתו הקטנה לטובת הצבור העברי. ואולם הוא, כלומר הפקיד דנן לא חשב כנראה
כך, ובבוא אליו הגובה של כ&#8220;י לגבות את ה&#8221;מס&quot; לא אמר לו הן ולא לאו לא מחר
ולא מחרתים תבוא אלי, כי אם קם ממושבו הרך, פתח את דלת משרדו, עמד בפתח
ופנה אל פקידיו הנכרים והיהודים שישבו לפניו, באנגלית:</p>

<p>– טעלל הים!&quot;, כלומר: הגידו־נא לו (בהורותו באגודלו על
הגובה) שראשית, <strong>אינני יהודי</strong> כלל, והשנית אני קונה בשר־טרפה וגם את בני
אשלח לבתי־הספר של הגויים&#8230;</p>

<p>העיר לו פקיד יהודי אחד מן הצד ואמר: – אדוני! השומעות אוזניך מה שפיך מדבר? הן ירשמו אותך ל&#8220;אוטקאסט&#8221; (מן היוצאים).</p>

<p>– טוב להיות &#8220;אוטקאסט&#8221; מלהיות יהודי! – ענה הפקיד האחראי קצרות ומוחלטות.</p>

<p>באותו מעמד נמצאה גם פקידה יהודית צעירה, שחוורו פניה
מכעס־עצור ואמרה לשכניה הנוצרים: &#8220;פוי! אני מתביישת במנהל יהודי
שכזה!&#8221;</p>

<p>ועל זה ענו הגויים צחוק ואמרו בלשונם: – &#8220;ווי אר פראוד אוף הים!&#8221;, ז&quot;א: ואנחנו מתגאים בו!&#8230;</p>

<p>לקיים מה שנאמר: מהרסיך ומחריביך ממך יצאו&#8230;</p>

<blockquote>
<br />
</blockquote>

<p>* * * *</p>

<p><strong>ובשבתנו</strong> אתמול במכונית הרחבה והמרופדה של &#8220;התאחדות –
הגה&#8221; לנסע לת&quot;א עלה בחור ערבי הדור בתרבושו האדום וישב לו לא רחוק מהנהג
העברי.</p>

<p>– מה השעה? – שאל הערבי מאת הנהג בעברית מזרחית צחה.</p>

<p>הביט ה&#8220;שופר&#8221; על שעון ידו וענה: – כאצי־אסר!&#8220;, וכשראה שאין
הערבי מבין את ה&#8221;לשון־קודש&quot; שלו רמז לו באצבעותיו על &#8220;עשר&#8221; ועל
&#8220;חצי&#8221;&#8230;</p>

<p>קפץ בן־דודנו ממקומו בכסותו בשתי ידיו את אזניו הנצרמות
ונתן לנהג שעור קצר בעברית: – ראשית לא אומרים &#8220;כציאסר&#8221; כי אם: <strong>ח</strong>צי
<strong>ע</strong>שר! (בהדגישו בגרונו המזרחית את ה&#8220;עין&#8221; ואת ה&#8220;חית&#8221;) והשנית: &#8220;חצי־עשר&#8221;
זה <strong>חמש</strong> ועכשיו כבר <strong>תשע וחצי</strong>&#8230;</p>

<p>הדא דכתיב: &#8220;מפי ערבים ושכנים יסדת עוז&#8221;&#8230;</p>

<p><strong>ושוב</strong> מעשה ב&#8220;אוטובוסים&#8221;, אבל לא של &#8220;התאחדות־הגה&#8221; בין ת&quot;א וירושלם כי אם של &#8220;כנרת&#8221;: שרות אוטומובילים בין טבריה וירושלם.</p>

<p>ישבתי במכונית־צבורית זו על יד משרדו של ר' חיים עתיק
ב&#8220;בתי ורשוי&#8221; בירושלם וראיתי לנגד עיני בקצה המראה הגדולה שלפני הנהג, טבלא
קטנה של זכוכית אטומה ועליה נדפסה באותיות גדולות ומאירות עינים מודעה
זו:</p>

<p>בי&quot;ח לאוטובוסים – הכוכב</p>

<p>קראה צעירה אחת מבין הנוסעים את המודעה ותמהה: – &#8220;היש <strong>בית־חולים</strong> גם לאוטובוסים?&#8221;, שאלה מהבחור היושב לצדה.</p>

<p>– כן, הוא עונה לה ברצינות, ה&#8220;אוטובוסים&#8221; בארצנו הם גם כן
<strong>מחלה</strong>&#8230; והרפואה היא פשוטה: ראשית כותבים ביח&quot;ר, כלומר: בית־חרושת
והשנית – לא &#8220;אוטובוסים&#8221; כי אם <strong>מכוניות־צבוריות&#8230;</strong></p>

<p><strong>ועכשיו</strong>, צאו וראו כמה מעלות טובות לתיליפון עלינו בק&quot;ק חיפה!</p>

<p>בחורה אחת שאלה בתיליפון מספר של רופא <strong>ידוע</strong> בעיר־העתיד.</p>

<p>– מי מדבר? – שאלה הנערה שבמשרד הרופא.</p>

<p>– הרופא&#8230; שם? – השיבה הבחורה – רוצה אני להגיד לו כי הצטננתי ואני משתעלת מאד&#8230;</p>

<p>– הלא תוכלי לבוא אל הקליניקה?</p>

<p>– לא!</p>

<p>– אולי יבוא אליך הביתה?</p>

<p>– ג&quot;כ לא!, השיבה הבחורה המשתעלת – רוצה אני לדבר עם הרופא בתיליפון&#8230;</p>

<p>– ומה דוקא <strong>מרחוק</strong> דרך התיליפון? שאלה הנערה שבמשרד הרופא.</p>

<p>– כך יותר טוב&#8230;, כך אני בטוחה לכהפ&quot;ח שהרופא&#8230; לא יוכל להכותני!&#8230;, – ענתה הבחורה החולה.</p>

<p>ואם לא תגידו בגת ולא תספרו חס־ושלום ל&#8220;הפועל&#8221;, אגלה לכם
סוד שאני הנני המכבי האמיתי, <strong>מכבי ירושלמי</strong> לכל פרטיו, אעפ&#8220;י שאינני
לורד ושמזמינים\ אותי למועדון ה&#8221;מכבי&quot; אך ורק להרצאות&#8230;</p>

<p>והא ראיה: &#8220;המכבי&#8221; בירושלם מקומו <strong>במרתף</strong> שברחוב בן־יהודה, ואף אני מקומי <strong>במרתף</strong> של האה&quot;י!</p>

<p>ומחמת שנגזר עלי לא עליכם בזמן האחרון להיות נע־ונד בארץ,
לא זכיתי להשתתף במסיבה זו שנערכה במוצש&#8220;ק בפנסיון גולדשמידט לכבוד מלצ&#8217;ט,
ראש המכבים בעולם, ולא שמעתי את כל הדרשות והנאומים מפי השופטים והשוטרים,
שהכריזו על השקלים ועל מגבית של שני אלפים לא&#8221;י לבנין <strong>בית</strong> ל&#8220;מכבי&#8221;
בירושלם. וממילא מובן, שלא היה חלקי בין אלה שעשו &#8220;ויברח&#8221; מן המסיבה, אחר
אכילת ה&#8220;דברים הטובים&#8221;, בשעה שהטילו על כאו&#8220;א מן המסובים לתרם &#8220;מתן בסתר&#8221;
ככל אשר ידבנו לבו, לא פחות משלש לא&#8221;י וכל המרבה הרי זה משובח!</p>

<p>גם בחיפה לא זכיתי לשמע מפי הלורד את הסיום העברי שלו: אם
לא עכשיו אי־מתי? יודע הלורד החביב, שנשבה לבין המכבי כי יש מלה עברית
&#8220;מתי&#8221;, אבל לא &#8220;אימתי&#8221; וע&#8220;כ צרף את ה&#8221;אי&quot; (ארץ ישראל) למעלה ולא
למטה&#8230;</p>

<p>לא אספר לכם, כמובן, על העוגות הגסות והכבדות שהגישו אח&quot;כ
במסיבה שנערכה לכבודו בחיפה על &#8220;הדר־הכרמל&#8221; ואולם רוצה אני לדבר כאן לא על
הלורד בעצמו כי אם להקדיש שורות אחדות דוקא לכבוד <strong>הליידי</strong> הצעירה, הגברת
<strong>סלע</strong> מלצ&#8217;ט&#8230;</p>

<p>גיורית היא כרות המואביה בשעתה, <strong>וציונית</strong> נלהבת יותר
מבעלה. אפשר, מפני כך קורא בן־אבי &#8220;מואביה&#8221; ל&#8220;פטריוטיות&#8221;? מי
יודע?&#8230;</p>

<p>איני זוכר אם כבר ספרתי לכם את זאת, אבל ישנם דברים שהם ראויים להשמע עוד פעם:</p>

<p>מספרים כי בבקורם האחרון של הלורד מלצ&#8217;ט ורעיתו בארץ, ישבה
זו האחרונה בארמונה אשר במגדל – ה&#8220;וילה&#8221; שלהם אשר על חוף הכנרת&#8230; והנה
ראתה דרך החלון קבוצת אנשים שעלו על אדמתה. ירדה אליהם ושאלה מאת ראש
הקבוצה, שנראה כאנגלי:</p>

<p>– מי אתה ומה מעשיך כאן?</p>

<p>– אני מודד מטעם המחלקה הממשלתית למדידה ובאתי למדד כאן את הקרקע לשם תקון דרכים.</p>

<p>– ומי אלה לך?</p>

<p>– ששה פועלים ערבים העוזרים על ידי בעבודה.</p>

<p>– היודע הנך, אדוני, כי זוהי נחלה <strong>עברית</strong>, רכושו של הלורד מלצ&#8217;ט?</p>

<p>– &#8220;יעס, מיי ליידי!&#8221; (כן, גברתי!), ענה האנגלי בניחותא.</p>

<p>– והידעת אם לא שמעת, אדוני, בדבר אגרת מקדונלד האומרת בפירוש כי יש להעסיק פועלים חצים יהודים וחצים ערבים?</p>

<p>– פקיד הממשלה הנני, השיב המודד הבריטי, ואין לי עסק ב&#8220;פוליטיקס&#8221;. אני באתי רק למדד.</p>

<p>הבין האנגלי שיש לו עסק לא עם יהודי <strong>גלותי</strong>, ולמחרתו בבקר הופיע על נחלת מלצ&#8217;ט בלוית ששה פועלים <strong>יהודים&#8230;</strong></p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/26059">https://benyehuda.org/read/26059</a></div></body></html>