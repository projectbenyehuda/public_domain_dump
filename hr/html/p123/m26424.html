<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דאר היום 05.03.1922 לבעל המסוה נתן אמש הנשף של קרן־הקימת חומר רב להרהורים</title>
	<meta name="author" content="ישעיהו קרניאל"/>
</head>
<body>

<p>לבעל המסוה נתן אמש הנשף של קרן־הקימת חומר רב להרהורים, אבל לא מהרהורי הזקן שלנו שב&#8220;קונטרס&#8221;&#8230;</p>

<p>מורגלא בפי הקהל שלנו לומר: אין כסף בירושלם – &#8220;מה פיש
מאסארי!&#8221; ואני אומר לכם, רבותי: לא מיניה ולא מקצתה! יש ויש! יש לנו כסף
הרבה ובמזומנים, טבין תקילין, כמו במכתבו ממש של אוסישקין&#8230; רק אמש נתכנסו
לבית־מדרשה של &#8220;ציון&#8221; מכל הכתות והמחלקות למיניהן, ולמדו בשקידה רבה את
פרשת &#8220;תרומה&#8221; של השבוע, לקיים מה שנאמר: כל אשר ידבנו לבו, ולא חלילה
<strong>והונו</strong>&#8230; המסדרים החרוצים אמרו לפניהם את הפסוק: &#8220;אנא בכח תתיר צרורה&#8221;
עפ&#8220;י קבלה, והללו מתירים, נתבעים בפה לבחורות _______
ביקום־קום־ורן!&#8221; ונותנים כלם באהבה וביראה, אחד המרבה ואחד הממעיט ובלבד
שיכון את השיללינג לתוך החור של הקופסה&#8230; והקב&#8220;ה הזמין לנו גם הפעם את מר
כספי לכספי הקהל ה&#8221;קונה הכל&#8220;, ואפילו ה&#8221;מנצח על היגונות&quot; שמו כספי (סילבר
בלע&quot;ז), ושמא גרמא&#8230;</p>

<p>רק הפקידים והמורים, שלא זכו לקבל עדיין את משכרתם, עלו ל&#8220;ישיבה של מעלה&#8221; על היציעות, מחוץ למחנה&#8230;</p>

<p>כמדומה אתח: פרוטות; אבל פרוטה לפרוטה, מצטרפת לסכום גדול, אחת לאחת ויעלה לתרפ&quot;ט אלפים – מילים&#8230;</p>

<p>* * *</p>

<p>ואלולי דמסתפינא הייתי אומר כי נשפים כאלה בכל חדש מועילים
לנו יותר אפילו מ­–אספת הנבחרים! ראשית חכמה, לא ראינו בנשף זה חלילה שום
התנגדות <strong>לאשה</strong>, אדרבה&#8230; צריך להודות כי בנשפים הגיעה האשה למדרגה של
התפתחות ובגרות שלמה ואפילו צ&#8217;רצ&#8217;יל בכבודו ובעצמו היה סומך את ידיו עליהן
גם למועצת המחוקקים לא&#8220;י&#8230; ושנית לא ראינו שום התנגדות לתשלום <strong>מסים</strong>,
אפילו בין אחינו הספרדים, וכלם שלמו את המס (גם בעל המס־וה) בלי הצעות של
ברלין, וינה ופדן־ארם, ולא זאת אלא שלא ראינו חלילה בנשף זה שום &#8220;בזבוז&#8221;
מצד הפקידים העליונים שלנו, לא במזנון ולא ב&#8221;שוק&#8220;, וגם מנהלי הק&#8221;ק היו הפעם
בבחינת בל־יראה ובל־ימצא בנשף, כנראה אוכלים הם מקרן־קימת בעולם הזה, ואת
הנשף של קרן־הקימת הם מניחים לעולם הבא&#8230;</p>

<p>לעומת זה זכינו הפעם לראות נטיה גדולה של <strong>קמוץ</strong> מצד
הגברות באריג לשמלותיהן&#8230; ומשעה שהתחילו בנות־ישראל מקצרות גם בעליונים
וגם בתחתונים, נעשו בחורינו ענוים ומשפילים תמיד את עיניהם בנשפים, ויש
שעיניהם מטפסין גם למעלה, כברוז זה&#8230;</p>

<p>ואגלה לכם בלחישה, כי גם <strong>חרדים</strong> לא חסרו לנו בנשף זה.
מבעד למסוה הסתכלתי בהם, בר' <strong>חיים</strong> וב&#8220;תרנגל&#8221; לשנו שנמצאו על הבמה, בפנה
נסתרת והביטו סביבם מעל התמונות המצחיקות שב&#8220;מוזיאום&#8221;&#8230; אגב שמעתי, כי
ב&#8220;אספת־הנבחרים&#8221; יעשו עזרה מיוחדה ל&#8220;חרדים&#8221;, עם שבכות, כנהוג, כדי שלא ישלט
חלילה עינא ב&#8220;אשה&#8221;&#8230; ואני הלא אמרתי תמיד: הצחוק טוב לבריאות ומועיל מאד,
ביחוד בזמן האחרון, כי בעונותינו הרבים נתמרמרנו ביותר, ולא למותר, לדעתי,
לעורר את עצבינו ע&quot;י מעט צחוק. במקום שלא יועילו כל רופאי הנפש וסמי כל
בתי־המרקחת, תועיל קריקטורה אחת ומכתם שנון&#8230;</p>

<p>* * *</p>

<p>את זה לעומת זה עשו המסדרים ב&#8220;מוזיאום&#8221;: פינסק ואמריקה
משני עברי הקרש, ו<strong>פינסק</strong> מכריעה, כמובן&#8230; כנראה, שכחו המסדרים שלנו
להוסיף לצד אמריקה את צרורות הפונטים שהיא שולחת בכל שבוע, באפן <strong>קבוע</strong>,
לא&#8220;י, ואפילו את הפונטים הקבים שהכניסו &#8220;האמריקנים&#8221; שלנו בנשף זה&#8230; מימין
&#8220;כדור הארץ&#8221; בתמונת סילמן ומשמאל בן־אב&#8221;י ואלמאליח – &#8220;דאר היום&#8221;&#8230;מספרים
כי במסעדה החדשה והיפה שביפו נרשם בשבוע האחרון בתפריט השלחן לאמר:</p>

<p>כדורי סלמן</p>

<p>פרי הארץ</p>

<p>גם מליח</p>

<p>רק להיום&#8230;</p>

<p>ובאחרונה – סלטה אמריקנית.</p>

<p>איני יודע איזה טעם יש בכלל למאכלים כאלה וביחוד ל&#8220;סלטה&#8221;
יפה כזו, אבל רואה אנכי כי אנשי יפו אינם עומדים על קוצה של יוד ושכחו לכתב
&#8220;סלמן&#8221;, קרי בלע&quot;ז Salmon, ופירושו מין דג&#8230;</p>

<p>ועוד דבר אחד שכחו המסדרים להציג בנשף הזה את משחק
&#8220;הבובות&#8221; מענינא דיומא, כנראה, מפני הצנזורה מגבוה שעכבה ב&#8220;רגע האחרון&#8221;
והכל &#8220;מפני דרכי שלום&#8221;&#8230;</p>

<p>* * *</p>

<p>כשעמדתי לפני תמונת הדר' ויצמן האוחז שוט בידו האחת ומוליך
בידו השניה את דר' אידר באזנו אל החדר וקורא לו בז&#8217;רגון: &#8220;אין חדר! אין
חדר!&#8221; ואוסישקין מרקד לפניהם מרוב שמחה על המטאטא – התפרצתי פתאם בצחוק, אך
לא מה&#8220;חכמה&#8221; הזאת, כי אם מ&#8220;ספרדי&#8221; צעיר שעמד מאחורי וקרא <strong>בעברית</strong>,
&#8220;פשוטו כמשמעו&#8221;: <strong>אין</strong> חדר! <strong>אין</strong> חדר!&#8230; אגב נודע לי כי אחינו
הספרדים קראו את הענין של ה&#8220;צפרדעים&#8221; עפ&#8220;י <strong>פשט</strong> ולא מצאו בו שום שייכות
לספרדים כמו שפירשתי אנכי; כנראה, אינם נוהגים ללמד עפ&#8221;י פרד&#8220;ס, ואותיות
זסשר&#8221;ץ כמו ס' וצ' אינן מתחלפות אצלם עפ&quot;י הדקדוק, ואין עוד לא שיר־השירים
ולא זידמן ולא &#8220;שין־שין&#8221; ולא כלום, ושלום על <strong>ישראל</strong>&#8230;</p>

<p>* * *</p>

<p>זה עכשיו קבלתי מכתב מאחד מ&#8220;מנהיגי&#8221; העדה שלנו, והנני ממהר למסרו לכם ככתבו וכלשונו:</p>

<p>לכבוד רבי <strong>עזמות</strong> שליט&quot;א!</p>

<p>זה שנים ועדנים שאנו מחכים ומצפים בכליון־עינים לבוא
<strong>התירים</strong> לארצנו ולעירנו, כדי למצא מהם מחיה ופרנסה לבעלי העגלות
והמכוניות של היהודים בעירנו, והנה עכשיו, כשזכה אותנו הקב&#8220;ה בכמה וכמה
מאות תירים וביניהם רבים מאחב&#8221;י הטילו עלינו חרם דרבנו &#8220;קוק&#8221; והפקיד
(Clerk בלע&quot;ז) דק&#8220;ק ירושלם מבקש לקפח את פרנסתנו
ר&#8221;ל וא&quot;א זוכים להוביל אפילו אחד מהתירים האלה בעגלותינו ובמכוניותינו
אנו.</p>

<p>אתאנו לחננך, רבי עזמות, שתעשה את הצעדים הנחוצים כדי
להסיר מעלינו את החרם הזה, ובזכות זה נזכה לישועה &#8220;בעגלה ובזמן קריב&#8221;,
אמן!</p>

<p>אחד מבעלי־המכוניות.</p>

<p>עז־מות</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/26424">https://benyehuda.org/read/26424</a></div></body></html>