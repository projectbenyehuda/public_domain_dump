<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דור דעה</title>
	<meta name="author" content="טוביה בן משה כץ"/>
</head>
<body>

<blockquote>
<p>הוֹי וַאֲבוֹי לְדוֹר דֵּעָה</p>

<p>תֵּבֵל חָכְמָה מְלֵאָה</p>

<p>אַךְ לְרַע יֶחְכָּמוּ</p>

<p>רַבּוּ תוֹעֲבוֹתָם</p>

<p>נִכְתְּמוּ עֲוֹנוֹתָם</p>

<p>יְיָ לְנֶגְדָּם לֹא שָׂמוּ
<br><br />
הִרְבּוּ לִפְשׁוֹעַ</p>

<p>בְּלִי הַשְׂכֵּל וְיָדוֹעַ</p>

<p>מַעֲשֵׂיהֶם מְאֹד רָעִים</p>

<p>הִרְבּוּ הֵרֵעוּ</p>

<p>יְדֵיהֶם דָּמִים מָלֵאוּ</p>

<p>עַד אָן תִּבְגְּדוּ פְתָאִים?
<br><br />
גָּנֹב וְרָצֹחַ</p>

<p>רַב מִבִּימֵי נֹחַ</p>

<p>וְשָׁוְא שֵׁבֶט לְגֵו</p>

<p>מֵהוֹרִים תְּהָתֵלּוּ</p>

<p>כָּל קֹדֶשׁ תְּחַלֵּלוּ</p>

<p>שׁוּב אֵין שָׂם עַל לֵב
<br><br />
מוּסָר תַּעֲזֹבוּ</p>

<p>רַק רַע תַּחְשֹׁבוּ</p>

<p>בְּכַפְּכֶם חָמָס וָשֹׁד</p>

<p>רָעִים וְחַטָּאִים</p>

<p>כְּבַמִּדְבָּר הַפְּרָאִים</p>

<p>עַד מָתַי תְּזִידוּן עוֹד?
<br><br />
כְּבִסְדֹם וַעֲמֹרָה</p>

<p>הָרֶשֶׁת מְזוֹרָה</p>

<p>לַחְטוֹף עָנִי וָדָל</p>

<p>עַל מִשְׁמַרְתְּכֶם תַּעֲמֹדוּ</p>

<p>עַל צַדִּיק תָּגוֹדּוּ</p>

<p>עַד כִּי בְרִשְׁתְּכֶם נָפָל
<br><br />
יָתוֹם לֹא יַחְמֹלוּ</p>

<p>אַלְמָנָה יִגְזֹלוּ</p>

<p>בְּהִתְחַנְנָם יַבִּיטוּ</p>

<p>אַךְ לִבָּם לֵב אֶבֶן</p>

<p>יֹאכְלוּם כְּאֵשׁ הַתֶּבֶן</p>

<p>וְאֶת עוֹרָם יַפְשִׁיטוּ
<br><br />
רַבִּים אֻמְלָלִים</p>

<p>נָפְלוּ חֲלָלִים</p>

<p>מִיָּדָם נִגְּפוּ</p>

<p>לִגְזוֹל הַדַּלִּים</p>

<p>יֶהֱמוּ כְגַלִּים</p>

<p>יֵלְכוּ וְלֹא יִיעָפוּ
<br><br />
גַּם אֵשֶׁת רֵעֵהֶם</p>

<p>כִּי תִיטַב בְּעֵינֵיהֶם</p>

<p>בְּחֶרְמָם יַפִּילוּ</p>

<p>כִּי גְנוּבִים יִמְתָּקוּ</p>

<p>לָכֵן בָּהּ יִדְבָּקוּ</p>

<p>לְטַמְּאָהּ יַעְפִּילוּ
<br><br />
אֵין קֵץ לְתַאֲוָתָם</p>

<p>אֵין חֵקֶר לְמָשְׁחָתָם</p>

<p>לִבְתוּלוֹת חַפּוֹת מִפֶּשַׁע</p>

<p>הֵם יִגְזְלוּ מְנוּחָה</p>

<p>בְּעָרְמָה יִכְרוּ שׁוּחָה</p>

<p>וִיאַבְּדוּן בְּלִי יֶשַׁע
<br><br />
בְּמִשְׁתֵּה הַיַּיִן</p>

<p>עַל בְּתוּלָה יָשִׂים עַיִן</p>

<p>וִינַשְּׂאָה עַל כֹּל</p>

<p>בִּלְשׁוֹנוֹ יְפַתֶּהָ</p>

<p>בְּחַבְלֵי שָׁוְא יִמְשְׁכֶהָ</p>

<p>חֲנוּפָה יַרְבֶּה כַּחוֹל
<br><br />
וּבְחֵלֶק שְׂפָתַיִם</p>

<p>יִשָּׁבַע לָהּ פַּעֲמַיִם</p>

<p>לְאִשָּׁה יִקָּחֶהָ</p>

<p>וְהִיא חָכְמָתָהּ תִּתְבַּלָּע</p>

<p>סָרָה מִן הַמְּסִלָּה</p>

<p>חֶדְרָהּ יוֹלִיכֶהָ
<br><br />
לִדְבָרוֹ הֶאֱמִינָה</p>

<p>אֲסוֹנָה לֹא הֵבִינָה</p>

<p>כִּי לָטֶבַח הוּבָלָה</p>

<p>נֶעֶשְׂתָה הַתּוֹעֵבָה</p>

<p>תִּשְׁכַּב לְמַעֲצֵבָה</p>

<p>בְּרִשְׁתּוֹ נָפָלָה
<br><br />
עֲזָבָהּ מְעַנֶּהָ</p>

<p>וְנִפְקְחוּ עֵינֶיהָ</p>

<p>וַתִּסְפֹּק עַל יָרֵךְ</p>

<p>עֵינָהּ מַר בּוֹכִיָּה</p>

<p>וְעֵין נָבָל צוֹפִיָּה</p>

<p>עוֹד בְּלִבּוֹ יִתְבָּרֵךְ
<br><br />
נַעֲרָה הָאֻמְלָלָה</p>

<p>תַּרְבֶּה יְלָלָה</p>

<p>רָאֲתָה עַוָּתָתָהּ</p>

<p>נָטְתָה מֵהַמְּסִלָּה</p>

<p>טָבְעָה בִּיוֵן מְצוּלָה</p>

<p>אָנָה תוֹלִיךְ חֶרְפָּתָהּ
<br><br />
תֵּתַע בְּמִדְבַּר שְׁמָמָה</p>

<p>אוּלָם גַּם שָׁמָּה</p>

<p>לֹא מָצְאָה מָנוֹחַ</p>

<p>יִסְּרוּהָ כִלְיוֹתֶיהָ</p>

<p>תִּנָּחֵם עַל מַעֲשֶׂיהָ</p>

<p>וַתֵּלֶךְ בְּלֹא כֹחַ
<br><br />
וּמֵרֹב כַּעְסָהּ וְשִׂיחָהּ</p>

<p>יָמִים לֹא הֶאֱרִיכָה</p>

<p>לְנַפְשָׁהּ תָּשִׂים קֵץ</p>

<p>רָאָה נוֹטֵר הַשַּׁעַר</p>

<p>בְּצֵאתוֹ הַיַּעַר</p>

<p>נִבְלָתָהּ עַל הָעֵץ.
<br><br />
זֶה חָכְמַת חֲכָמִים</p>

<p>אוֹרְבִים לְדָמִים</p>

<p>לְמַלֹּאת תַּאֲוָתָם</p>

<p>מֵרָע אֶל רָע יָצָאוּ</p>

<p>קוֹל אָסוֹן שָׁמָעוּ</p>

<p>וְהֵם יַמְרוּ בַעֲצָתָם
<br><br />
בַּיָי לֹא יַאֲמִינוּ</p>

<p>דְּרָכָיו לֹא יָבִינוּ</p>

<p>אֵין מוֹשֵׁל יֹאמֵרוּ</p>

<p>עֻזָּם וּגְבוּרָתָם</p>

<p>אַךְ הֵם בְּעֶזְרָתָם</p>

<p>יַגִּידוּ וִידַבֵּרוּ
<br><br />
וְזֶה הַדּוֹר דֵּעָה</p>

<p>תֵּבֵל חָכְמָה מְלֵאָה</p>

<p>בַּמֶּה יִתְהַלָּלוּ?</p>

<p>הֲבַאֲכוֹל בְּשַׂר הַחֲזִיר</p>

<p>וּדְגֵי אֵין סְנַפִּיר</p>

<p>וּבְנֵיהֶם לֹא מָלוּ?
<br><br />
אוֹ בְּהוֹנוֹת עֲמִיתָם</p>

<p>בְּאַבְנֵי מִרְמָה בְּכִיסָם</p>

<p>זֶה חָכְמַת חֲכָמִים?</p>

<p>רָכִיל יַהֲלֹכוּ</p>

<p>מְדָנִים יְשַׁלֵּחוּ</p>

<p>אַנְשֵׁי הַדָּמִים
<br><br />
שֹׁחַד יִקָּחוּ</p>

<p>לֹא שָׁקְטוּ לֹא נָחוּ</p>

<p>עַד מִשְׁפָּט יְעַוֵּתוּ</p>

<p>וּתְמִימִים חַפֵּי פֶּשַׁע</p>

<p>לֹא יֵדְעוּ עָוֹן וָרֶשַׁע</p>

<p>בִּמְזִמּוֹתָם יִתָּפֵשׂוּ
<br><br />
וְאֵלֶּה נְבוֹנִים יִקְרָאוּ</p>

<p>וְהֵיטִיב לֹא יָדָעוּ</p>

<p>וְאַיֵּה חָכְמָתָם</p>

<p>אִם יַחְדָּו נֶאֱלָחוּ</p>

<p>בַּחשֶׁךְ יִתְהַלָּכוּ</p>

<p>וְאַךְ רַע מְגַמָּתָם
<br><br />
מִתּוֹרָה רָחָקוּ</p>

<p>בְּלוֹמְדֶיהָ יִשְׂחָקוּ</p>

<p>מְקוֹר חָכְמָה נוֹבַעַת</p>

<p>לָכֵן כֵּהָה מְקוֹרָם</p>

<p>לֹא יָהֵל אוֹרָם</p>

<p>אוֹר חָכְמָה וָדַעַת
<br><br />
הִלְבִּינוּ שַׂעֲרוֹתָם</p>

<p>וְשׁוֹב מֵחַטֹּאתָם</p>

<p>אֵינָם שָׂמִים עַל לֵב</p>

<p>בְּיַרְכְּתֵי בוֹר בְּשַׁעֲרֵי שְׁאוֹל</p>

<p>אֵין קֶשֶׁב וְאֵין קוֹל</p>

<p>אֵין אוֹמֵר הָשֵׁב!
<br><br />
וְאַתָּה בשָּׁמַיִם</p>

<p>הָשֵׁב שִׁבְעָתַיִם</p>

<p>חֶרְפָּתָם חֵרְפוּךָ</p>

<p>גֹּדֶל זְרוֹעֲךָ הַרְאֵם</p>

<p>רֶגַע כְּלָאֵם כַּלֵּם</p>

<p>יֵדְעוּ רַע גְּמָלוּךָ
<br><br />
צֵא אַתָּה לִקְרָאתָם</p>

<p>שַׁלֵּם גְּמוּל לְרָעָתָם</p>

<p>לֹא בְחֶרֶב וַחֲנִית</p>

<p>קֶשֶׁת בַּשָּׁמַיִם</p>

<p>יִסָּתֵר מֵעֵינַיִם</p>

<p>וּכְמוֹהֶם הָפֵר בְּרִית
<br><br />
אַךְ צַדִּיקִים יִוָּתְרוּ</p>

<p>כִּי עַל נַפְשָׁם אָסְרוּ</p>

<p>לָבֹא בְּסוֹד מְרֵעִים</p>

<p>וְהֵם בֶּאֱמֶת וּבְתָמִים</p>

<p>מִלְחַמְתְּךָ נִלְחָמִים</p>

<p>וְאַךְ לְךָ כְּמֵהִים
<br><br />
בְּצִלְּךָ הֵם חוֹסִים</p>

<p>מִצְוֹתֶיךָ עֹשִׂים</p>

<p>וּבְלֵב שָׁלֵם יַעֲבֹדוּ</p>

<p>סוֹכְכֵם בִּכְנָפֶיךָ</p>

<p>הַרְאֵם נִפְלְאוֹתֶיךָ</p>

<p>וְשִׁמְךָ לְעוֹלָם יוֹדוּ
<br><br />
וּכְמוֹ מִקֶּדֶם פָּעַלְתָּ</p>

<p>בֵּין עָם לְעָם הִבְדַּלְתָּ</p>

<p>רְשָׁעִים כְּתוֹעֲבוֹתָם</p>

<p>כִּי הִרְבּוּ שִׁחֵתוּ</p>

<p>מְהֵרָה יִכָּרֵתוּ</p>

<p>וּתְמִימִים אוֹר בְּמוֹשְׁבוֹתָם.
<br></p>
</blockquote>

<p>[1] פאטאגראפיע</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/7875">https://benyehuda.org/read/7875</a></div></body></html>