<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲכִילַת אָשָׁם</title>
	<meta name="author" content="חיים נחמן ביאליק"/>
</head>
<body>

<blockquote>
<p>חַטּאת עַמִּי יאֹכֵלוּ</p>
</blockquote>

<p>(הושע ד, ח)</p>

<br />

<blockquote>
<p>לְקַדֵּם עֵת רָצוֹן, וּלְהָעִיר הַשַּׁחַר,</p>

<p>בַּחֹדֶשׁ הַשְּׁבִיעִי בְּתִשְׁעָה לַחֹדֶשׁ,</p>

<p>וּלְהַקִּיף סָבִיב רֹאשִׁי בְּתַרְנְגוֹל צַחַר –</p>

<p>מִיָּמִים יָמִימָה כֵּן דַּרְכִּי בַקֹּדֶשׁ.</p>
</blockquote>

<br />

<blockquote>
<p>שֶׂכְוִי לָבָן אֶבְחָרָה, כִּלְבֶן צֶמֶר צַחַר –</p>

<p>כֵּן מִנְהַג יִשְׂרָאֵל, כֵּן הוֹרוּנִי אֲבוֹתָי,</p>

<p>וְאַקִּיף רֹאשׁ וּתְלָאָה, אֲסִבֵּהוּ סְחַרְחַר,</p>

<p>וְנָשָׂא עָלָיו הַשֶּׂכְוִי אֶת כָּל עֲוֹנוֹתָי.</p>
</blockquote>

<br />

<blockquote>
<p>גַּם כָּל הַיּוֹם צַמְתִּי מֵעֶרֶב עַד עֶרֶב,</p>

<p>הִתְעַנֵּיתִי מֵעָוֹן, עֲדֵי תָקְעוּ בַשּׁוֹפָר,</p>

<p>הוֹדֵיתִי וְעָזַבְתִּי, כִּי לִפְשׁוֹעַ לֹא אֶרֶב</p>

<p>אֹמֶר גָּמַרְתִּי. הֶאָח! מָצָאתִי כֹפֶר.</p>
</blockquote>

<br />

<blockquote>
<p>מִפֶּשַׁע רָב נִקֵּיתִי, הִטַּהַרְתִּי מֵעֲוֹנִי,</p>

<p>אֶת לִבִּי הֲזִכּוֹתִי – וּבְשָׁמְעִי קוֹל הַשּׁוֹפָר</p>

<p>רַצְתִּי חִישׁ הַבַּיְתָה לִשְׁבּוֹר רַעֲבוֹנִי,</p>

<p>רַצְתִּי חִישׁ כָּאַיָּל, דִּלַּגְתִּי קַל כָּעֹפֶר.</p>
</blockquote>

<br />

<blockquote>
<p>וָאֶסְעַד חִישׁ אֶת לִבִּי, אָכַלְתִּי בְּחִפָּזוֹן,</p>

<p>כִּלְחוֹךְ הַשּׁוֹר לִחַכְתִּי בְּשַׂר נְשׂוּא אַשְׁמוֹתָי,</p>

<p>גָּרַמְתִּי אֶת עַצְמוֹתָיו, שִׁלַּחְתִּי בָּמוֹ רָזוֹן,</p>

<p>וַיָּבֹאוּ הַחֲטָאִים כַּשֶּׁמֶן בְּעַצְמוֹתָי.</p>
</blockquote>

<br />

<blockquote>
<p>הוֹסַפְתִּי לִטְעוֹם טַעַם<a href="#fn:1" id="fnref:1" title="see footnote" class="footnote"><sup>1</sup></a> כְּטַעַם לְשַׁד הַשָּׁמֶן,</p>

<p>וָאֹכַל בְּכָל פֶּה גַּם הָעוֹר וְהַפָּדֶר,</p>

<p>עַל קְרָבָיו וְעַל כְּרָעָיו, הַפֶּרֶשׁ וְהַדֹּמֶן,</p>

<p>וְאָנֹכִי לֹא יָדַעְתִּי כִּי אוֹרֵב לִי בֶחָדֶר.</p>
</blockquote>

<br />

<blockquote>
<p>אָנֹכִי, הָהּ! שָׁכַחְתִּי כִּי אוֹכְלָיו יֶאְשָׁמוּ,</p>

<p>כִּי אֶת בְּשַׂר שִׁקּוּצַי אֹכְלָה לְתֵאָבוֹן,</p>

<p>וּפְשָׁעַי הֲקִיאוֹתִים יָשׁוּבוּ בִי יָקוּמוּ,</p>

<p>יָשׁוּבוּ עַל עֵקֶב בָּשְׁתָּם הַפֶּשַׁע וְהֶעָוֹן.</p>
</blockquote>

<br />

<blockquote>
<p>וְאָנֹכִי לֹא יָדַעְתִּי, שָׁכַחְתִּי, הָהּ! בְּחָפְזָה</p>

<p>כִּי בִטְנִי תַּשֵּׂג קִרְבָּהּ אֲשֶׁר תְּמוֹל הִפְלִיטָה,</p>

<p>וָאֹכַל כְּנַף־שִׁקּוּצַי, אָכַלְתִּי שׁוֹק וְחָזֶה,</p>

<p>בָּלַעְתִּי קִיא־חַטֹּאתַי וַיֵּרְדוּ מַטָּה מָטָּה.</p>
</blockquote>

<br />

<blockquote>
<p>וְעוֹד בַּבֹּקֶר הַשְׁכֵּם, מִמָּחֳרַת צוֹם כִּפּוּרִים</p>

<p>הוֹסַפְתִּי חֵטְא עַל פֶּשַׁע, עוֹד יֶתֶר מִבַּתְּחִלָּה:</p>

<p>רַצּוֹתִי אֶת עֲמִיתִי, הִכֵּיתִיו בַּמִּסְתָּרִים,</p>

<p>חָרַשְׁתִּי רַע וָאָוֶן, מְזִמּוֹת בַּל אוּכָלָה.</p>
</blockquote>

<br />

<blockquote>
<p>לַשָּׁוְא נָעַרְתִּי חָצְנִי, נָעַרְתִּי חֵטְא לַמַּיִם,</p>

<p>לַשָּׁוְא בְּכַנְפֵי שֶׂכְוִי צָרַרְתִּי צְרוֹר פְּשָׁעָי,</p>

<p>וּבְאָכְלִי בְּשַׂר קָרְבָּנִי, בְּשַׂר אָשָׁם בַּעַל כְּנָפַיִם,</p>

<p>עִמּוֹ גַם עֲוֹנַי שָׁבוּ לְתוֹךְ מֵעָי.</p>
</blockquote>

<br />

<blockquote>
<p>עַל כֵּן הִרְבֵּיתִי פֶשַׁע, צְמֵאָה עִם הָרָוָה</p>

<p>הִתְלַקְּטוּ שָׁנָה שָׁנָה חֲדָשִׁים גַּם יְשָׁנִים,</p>

<p>אָז יָדַעְתִּי פֵשֶׁר, בַּנְתִּי רָז &#8220;בַּעַל תְּשׁוּבָה&#8221;,</p>

<p>שֶׁשָּׁב עַל עֲוֹנוֹתָיו וַחֲטָאָיו הָרִאשׁוֹנִים.</p>
</blockquote>

<br />

<blockquote>
<p>כֵּן דַּרְכִּי כָּל הַיָּמִים, – כֵּן דֶּרֶךְ אִישׁ יִשְׂרָאֵל –</p>

<p>מִפְּשָׁעַי כִּי עָצֵמוּ לֹא אוּכַל, הָהּ! נִקָּיוֹן,</p>

<p>אִם שִׁלַּחְתִּים עַל רֹאשׁ שֶׂכְוִי, וָאֹכַל וָאֶתְגָּאֵל</p>

<p>וָאֶטְפֹּל עַל עֲוֹנַי זָדוֹן עַל שִׁגָּיוֹן.</p>
</blockquote>

<br />

<blockquote>
<p>וּבְפוֹשֵׁעַ זֶה הַלָּבָן</p>

<p>אֶחֱטָא כָּל הַיָּמִים,</p>

<p>אַאְדִּים חֵטְא וְעָוֹן</p>

<p>כְּאֵילִים מְאָדָּמִים.</p>
</blockquote>

<br />

<p>כתב יד, וולוזין תר&#8220;ן. פורסם בחוברת ט' של &#8220;דורנו&#8221; בשיקגו, ומופיע באגרות ביאליק כרך א&#8216;, עמ&#8217; כ&#8221;ד-כ&quot;ו</p>

<div class="footnotes">
<hr />
<ol>

<li id="fn:1">
<p>איך האב פאסמאקיוויט – בלע&quot;ז <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25622">https://benyehuda.org/read/25622</a></div></body></html>