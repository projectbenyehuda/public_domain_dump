<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אַלְמְנוּת</title>
	<meta name="author" content="חיים נחמן ביאליק"/>
</head>
<body>

<blockquote>
<p>אִי יְמֵי זְוָעָה אֲרוּרֵי אֱלֹהִים, מַדּוּעַ לְלֹא שְׁאָר וָזֵכֶר</p>

<p>לֹא נִמְחֵיתֶם כָּלָה מִקֶּרֶב לִבִּי וּמִסֵּפֶר חַיָּי,</p>

<p>אוֹ טוֹב מִזֶּה, לוּ בְעֵינְכֶם וּכְתֻמְּכֶם, עַל כָּל-זַלְעֲפוֹתֵיכֶם,</p>

<p>אֵין נִגְרָע מֵהֶן דָּבָר, תַּעַמְדוּ לְפָנַי תָּמִיד,</p>

<p>וּדְלִיתֶם יוֹם-יוֹם, הַשְׁכֵּם וְדָלֹה, מִמְּצוּלַת נַפְשִׁי</p>

<p>צַעֲקַת כָּל-חֲמָסָהּ וְנַהֲמַת כָּל-רַחֲמֶיהָ יָחַד.</p>

<p>אָכֵן רָחֲקוּ מֶנִּי הַיָּמִים הָהֵם, אַךְ עוֹד אֵימֵיהֶם</p>

<p>חֲדָשִׁים לְנֶגְדִּי תָמִיד, וּכְמוּקָע אֶל צְלוּבוֹ</p>

<p>בְּמַסְמְרִים נִצְמַדְתִּי לִדְמוּת אַלְמְנוּתֵךְ הַשּׁוֹמֵמָה,</p>

<p>אִמִּי, עֲנִיָּה סֹעֲרָה, לֹא נֻחָמָה וְלֹא רֻחָמָה!</p>

<p>רְאִי, זָרְקָה שֵׂיבָה בִצְדָעַי וּמִצְחִי מְסֻרְגָּל וּמְשֻׂרְטָט,</p>

<p>רַבַּת הָכְלַמְתִּי מִנְּעוּרַי וָאֶלְמַד לִסְלֹחַ רַבַּת,</p>

<p>אַךְ חֶרְפַּת עָנְיֵךְ וּמְרוּדַיִךְ עוֹדֶנָּה כַמּוֹקֵד בַּעֲצָמַי,</p>

<p>לֹא אוּכַל כַּפְּרָהּ. גַּם לְךָ, אֱלֹהִים, לֹא אֲכַפְּרֶנָּה,</p>

<p>וּמִכָּל-שִׁירַי וּקְרָבַי תִּבְקַעְנָה אֵלֶיךָ לַהֲבוֹתֶיהָ.</p>

<p>הֲיֵשׁ כִּפּוּרִים לֶעֱנוּת אֵם, וְאִם שִׁלּוּמִים וּגְמוּל</p>

<p>לְתִפְאֶרֶת אָדָם כִּי תְשֻׁקָּץ? אֵיכָה רָאִיתִי</p>

<p>וְלֹא נָמַקּוּ עֵינַי, אֵיכָה רָאָה וַיִּתְאַפַּק אֱלֹהִים</p>

<p>בֵּהָפֵךְ הוֹד צַלְמוֹ עֲלֵי אֲדָמוֹת לְמַשְׁחִית?</p>

<p>הָיְתָה אַיֶּלֶת הַבַּיִת לְתַנַּת מִדְבָּר זוֹלֵלָה!</p>

<p>נִדְהֶמֶת וְנִבְהָלָה כֻלָּהּ, רוֹעֶדֶת כְּעָלֶה נִדָּף,</p>

<p>עַל חָרְבוֹת בֵּיתָהּ וְשִׁמֲמוֹת חַיֶּיהָ הֻצְּגָה פִתְאֹם</p>

<p>חֲשׂוּפָה וְרֵיקָה מִכֹּל, לְלֹא מַחְסֶה וּמִבְטָח,</p>

<p>מוּל זַעַף פְּנֵי יָמִים קוֹדְרִים וּצְבָא בַלְהוֹתָם.</p>

<p>בָּדָד וּבְאֵין נֶשֶׁק עִמָּהּ, עֲזוּבָה לְנַפְשָׁהּ וּלְכִשְׁלוֹנָהּ,</p>

<p>נַפְתּוּלֵי אֱלֹהִים נִפְתְּלָה יוֹם יוֹם אֶת-מְרִי גוֹרָלָהּ.</p>

<p>שָׂבְעוּ יָמֶיהָ רָגְזָה, וְלֵילוֹתֶיהָ בֶּהָלָה וּנְדוּדִים.</p>

<p>דְּאָגָה בִלְתִּי סָרָהּ הוֹבִישָׁה מֹחָהּ וּלְשַׁדָּהּ</p>

<p>וַתַּךְ לִבָּהּ בְּתִמְהוֹן-תָּמִיד. כְּיוֹנָה הֲמוּמָה</p>

<p>הִתְרוֹצְצָה כָל-הַיָּמִים שׁוֹלָל, לְלֹא עִנְיָן וָחֵפֶץ,</p>

<p>הִתְחַבְּטָה בְדֵי רִיק וְלֹא מָצְאָה יָדֶיהָ וְרַגְלֶיהָ.</p>

<p>הַשַּׁחַר הֶחֱרִידָהּ מִיצוּעָהּ וַיַּבְהִילֶנָּה לַעֲמַל יוֹמָהּ,</p>

<p>וּכְשִׁבְטֵי אֵשׁ הִרְדִּיפוּהָ עַד צֵאת הַכּוֹכָבִים,</p>

<p>וּלְלֹא הָשֵׁב רוּחַ – עֵינֵי יְלָדֶיהָ הַכָּלוֹת.</p>

<p>כִּרְכְּמוּ פָנֶיהָ כְלִמּוֹת וּכְעָסִים הִקְדִּיחוּ דָמָהּ.</p>

<p>רִצְּצוּהָ, דִּכְּאוּהָ יְגִיעוֹת שָׁוְא, הֵמַקּוּ עֵינֶיהָ</p>

<p>צִפִּיּוֹת אֵין שַׁחַר לָהֶן, וּפַחֵי נֶפֶשׁ רְצוּפִים</p>

<p>הֶלְאוּהָ עַד לְהִתְעַלֵּף, עַד לִקְרוֹעַ בְּיָדֶיהָ אֶת-בְּשָׂרָהּ</p>

<p>עַל בִּגְדֵי אַלְמְנוּתָהּ יַחַד וְעַד לְהָטִיחַ</p>

<p>אֶת-רֹאשָׁהּ בְּכֹתֶל וְלִנְהֹם כְּדֻבָּה שַׁכּוּלָה.</p>

<p>אֵי שַׁעֲרֵי רַחֲמִים אֲשֶׁר לֹא הִתְדַּפְּקָה עֲלֵיהֶם?</p>

<p>אֵי פֶתַח תִּקְוָה אֲשֶׁר לֹא הִשְׁתַּטְּחָה עַל סִפּוֹ?</p>

<p>וְאֵי מְקוֹר מִחְיָה נִרְפָּשׂ אֲשֶׁר לֹא נִצְמַד אֵלָיו פִּיהָ?</p>

<p>כְּבַקְבּוּק שָׁבוּר אֵין חֵפֶץ בּוֹ וּכְנַעַל בָּלָה וּמְבֻקַּעַת</p>

<p>מִזֻּהֲמַת בֵּית הַמֶּזֶג אֶל אַשְׁפֹּת הַשּׁוּק הָשְׁלָכָה,</p>

<p>לְהִתְפַּתֵּל שָׁם בְּחֶבְלֵי מְצוּקָתָהּ וּבִדְוֵי לַחְמָהּ,</p>

<p>תּוֹלַעַת אֶת-תּוֹלְעֵי אָדָם כָּמוֹהָ, בְּרִיּוֹת דָּווֹת וּסְכוּפוֹת,</p>

<p>צְרוֹרוֹת חַיִּים שֶׁל יִסּוּרִים וְנֹאדוֹת מְהַלְּכִים שֶׁל דְּמָעוֹת,</p>

<p>בְּרִיּוֹת – תַּרְמִילִים מְשׁוֹטְטִים שֶׁל רְקַב עֲצָמוֹת,</p>

<p>אֲכוּלוֹת שְׁאֵר וּנְמַקּוֹת רֵאָה, מְעַלְּעוֹת דָּמָן בַּסֵּתֶר</p>

<p>וּבְאִישׁוֹנֵיהֶן קָפְאָה לָנֶצַח תְּחִנָּה מְיֻאֶשֶׁת מֵרַחֲמִים,</p>

<p>וּבְרִיּוֹת – חֲמָתוֹת מֻרְתָּחוֹת, מְלֵאוֹת גָּפְרִית וָזֶפֶת,</p>

<p>נִצָּתוֹת בְּאֶפֶס יָד, אִשּׁוֹת-חַיִל כְּחֻלּוֹת שְׂפָתַיִם</p>

<p>וּמְרוּטוֹת עֲצַבִּים, מִתְבּוֹסְסוֹת בְּגֶלְלֵי פִיהֶן</p>

<p>וְזוֹרוֹת עֲבִיטֵי פֶרֶשׁ אִשָּׁה עַל-פְּנֵי רְעוּתָהּ.</p>

<p>בְּרִיּוֹת שְׁחוּצוֹת וּמְזֻלְעָפוֹת, מְזוֹת חָרוֹן וּבְלוֹת גִּדּוּפִים,</p>

<p>נִצְלוֹת חַיּוֹת עַל גַּחֲלֵיהֶן וּבְשַׂר זְרֹעָן תְּקוֹסֵסְנָה,</p>

<p>לְשׁוֹנוֹתָן – מַאֲכָלוֹת שְׁחוּזוֹת, וּגְרוֹנָן – מִשְׁרַץ עַקְרַבִּים,</p>

<p>לֹא תָמוּשׁ אָלַת דָּמִים מִתּוֹכוֹ. נָשִׁים מָרוֹת נֶפֶשׁ</p>

<p>וּקְשׁוֹת רוּחַ, מְסֻלְּפוֹת דְּמוּת וּזְוֵעוֹת צוּרָה,</p>

<p>נְשׁוּיוֹת חֵן וָחֶסֶד וּמְחוּקוֹת צֶלֶם אֵם וְאִשָּׁה,</p>

<p>אֲסַפְסוּף נֵכוֹת, טְרוּפוֹת מְהוּמָה וּמְבוּקָה, בְּנוֹת אָדָם</p>

<p>נִזְעָמוֹת מֵחֲתוּלוֹת טֶרֶף בְּהִזָּעֲקָן לְתִגְרָה אַכְזָרִית</p>

<p>עַל כָּל-עֶצֶם שְׁבוּרָה וְעַל כָּל-נֵתַח בְּשַׂר פִּגּוּלִים</p>

<p>מֻשְׁלָכִים לִפְנֵיהֶן כִּלְאַחַר יָד וּבְסַמְּרָן שְׂעָרָן</p>

<p>לַעֲמֹד בְּשִׁנֵּיהֶן וּבְצִפָּרְנֵיהֶן עַל נַפְשָׁן וְנֶפֶשׁ גּוּרֵיהֶן</p>

<p>בִּפְנֵי זוֹמֵם וּמִתְנַכֵּל, מוּכָנוֹת לִדְרֹס וּלְהִדָּרֵס</p>

<p>וּלְחַטֵּט בַּחֲמַת רֶצַח אֶת-עֵינֵי כָּל-הַבָּא בִגְבוּלָן –</p>

<p>אֱלֹהֵי חַסְדֵי אִמָּהוֹת! הַהִיא תָבֹא בִּקְהָלָן?</p>

<p>אֵיכָה תִלְמַד לְשׁוֹנָן וְאֵיכָה תֶאֱלַף אָרְחוֹתָן?</p>

<p>לֹא אַחַת בַּבֹּקֶר הַשְׁכֵּם, בְּטֶרֶם תֵּצֵא הַשַּׁעֲרָה,</p>

<p>מְצָאתִיהָ בְּהִתְמַהְמְהָהּ עַל הַסַּף, עוֹמֶדֶת בְּפִיק בִּרְכֶּיהָ,</p>

<p>כַּפָּהּ רוֹעֶדֶת עַל הַמְּזוּזָה וְעֵינֶיהָ דַלּוּ לַמַּשְׁקוֹף,</p>

<p>כֻּלָּהּ נְפוֹגָה מִפַּחַד וּמְסַלֶּדֶת בְּחִילָה דוּמָם:</p>

<p>בַּמֶּה תֵצֵא לִקְרַאת קְשִׁי יוֹמָהּ וּבַמֶּה תְקַדְּמֶנּוּ?</p>

<p>אֵיכָה תֵרֵד אֶל הַסַּמְבַּטְיוֹן וְלֹא יִגְרְפוּהָ רְתָחָיו הַדְּלוּחִים?</p>

<p>אֵיכָה תָכִין צַעֲדָהּ וְלֹא תִמְעַד בְּחשֶׁךְ וַחֲלַקְלַקּוֹת?</p>

<p>מִי יַחֲזִיק בִּימִינָהּ וּמִי יִתְמֹךְ גּוֹרָלָהּ?</p>

<p>מִי יְקִימֶנָּה בְנָפְלָהּ, וּבְשַׁוְּעָהּ מִי יַאֲזִין קוֹלָהּ? –</p>

<p>בַּנְתִּי לְחֶרְדָּתָה וּלְפַחְדָּהּ וּלְבָבִי יָצָא אַחֲרֶיהָ.</p>

<p>יָדַעְתִּי כִּי לְעֶת-עֶרֶב אֶל הַסַּף הַזֶּה שׁוֹב תָּשׁוּב</p>

<p>בְּשִׁבְרוֹן מָתְנֶיהָ וּבְרַגְלֶיהָ הַבְּצֵקוֹת, כְּלִי מָלֵא בוּשָׁה,</p>

<p>רְצוּצָה וּמְדֻכְדֶּכֶת כֻּלָּהּ וּסְחוּטָה עַד תַּמְצִית,</p>

<p>פָּנֶיהָ – שׁוּלֵי קְדֵרָה, וּלְבָבָהּ – אֵפֶר מִקְלֶה,</p>

<p>וּכְפוּפָה לָאָרֶץ שִׁבְעָתַיִם תִּתְגַּנֵּב בַּלָּט הַפֶּתְחָה</p>

<p>וּמָצְאָה אֶת-שְׁלֹשֶׁת יְתוֹמֶיהָ, מַחֲמַל נַפְשָׁהּ, בְּשִׁבְתָּם</p>

<p>חֲבוּקִים וּלְפוּתִים יַחַד, חֲבוּשִׁים בִּמְעֵי הָעֲלָטָה,</p>

<p>נוֹשְׂאִים אֵלֶיהָ עֵינֵיהֶם וּבוֹלְעִים רֻקָּם בְּדִמְעָתָם,</p>

<p>וְהִיא – יָדֶיהָ רֵיקוֹת וּבְפִיהָ אֵין מִלָּה וּבְשֹׂרָה.
<br><br />
אַתֶּם, בְּרוּכֵי הָאֱלֹהִים בְּתוֹשָׁבֵי פַרְבַּר הַזַּפָּתִים,</p>

<p>הַשְּׂבֵעִים יוֹם יוֹם פַּת לָחֶם, וִיהִי פַת קֵיבָר חֲרֵבָה,</p>

<p>וִיהִי לֶחֶם הָעֲצָבִים – בְּבֹא עָדֵיכֶם הַשְּׁמוּעָה</p>

<p>אֶל הָאַלְמָנָה גָרַת שְׁכוּנַתְכֶם, כִּי קָמָה יוֹם אֶחָד,</p>

<p>וּבְשַׁחֲתָהּ כָּעוֹרֵב רַחֲמֵי אֵם, שִׁלְּחָה אֶפְרוֹחָהּ מִקִּנָּהּ</p>

<p>לְהַשְׁלִיכוֹ אֶל חֵיק לֹא לָהּ – הִשְׁבַּעְתִּיכֶם בְּמַדְוֶיהָ הַנֶּאֱמָנִים,</p>

<p>אִם בּוֹז תָּבוּזוּ לָהּ וְאִם תִּתְּנוּ בָהּ שֶׁמֶץ דֹּפִי.</p>

<p>עֵד אֱלֹהִים, וְתַעֲנֶה בָהּ גַּם הַכָּרַת פָּנֶיהָ,</p>

<p>כַּמָּה קָדְמוּ לַיּוֹם הַהוּא לֵילוֹת אֵין שֵׁנָה.</p>

<p>מִי בָּכֶם וְיֵדַע לֶב-אֵם עַל כָּל-נְגָעָיו הַנַּעֲלָמִים?</p>

<p>שַׁאֲלוּ אֶת-הַכָּר הַטָּפוּחַ מְרַאֲשׁוֹתֶיהָ בַּלֵּילוֹת,</p>

<p>שַׁאֲלוּ אֶת-נֶאֶמְנֵי רוּחָהּ, שׁוֹמְעֵי רַחַשׁ שְׂפָתֶיהָ</p>

<p>וְשַׁוְעַת לִבָּהּ הַכְּבוּשָׁה – אֶת-נֵרוֹת הַשַּׁבָּת,</p>

<p>שַׁאֲלוּ אֶת-קָרְבַּן הַמִּנְחָה וְהַתְּהִלִּים, צְרוּבֵי דִמְעָתָהּ,</p>

<p>וְשַׁאֲלוּ עוֹד אֶת-כְּלֵי הַכֶּסֶף וְהַנְּחשֶׁת, יְרֻשַּׁת אָבוֹת</p>

<p>וּמַתְּנוֹת דְּרָשָׁה, פְּלֵיטַת מִצְעָר שֶׁל יְמֵי נַחַת מְעַטִּים,</p>

<p>בְּהִתְגַּנְּבָם בְּאַפְלוּלִית בֵּין הַשְּׁמָשׁוֹת אֶחָד אֶחָד נִכְלָמִים</p>

<p>מִתַּחַת לִכְנַף סַרְבְּלָהּ לָבֹא עֲבוֹט אֶל בֵּית הַנּוֹשֶׁה,</p>

<p>וְשַׁאֲלוּ גַם אֶת-לוּחַ הָעֵץ, הַצָּפוּד וְהַנִּקְשֶׁה,</p>

<p>הַצִּיּוּן עַל קֶבֶר בַּעְלָהּ, דְּפוּק אֶגְרוֹפָהּ הַכָּחוּשׁ</p>

<p>בִּימֵי אֱלוּל הָעֲגוּמִים וּבְכָל-עַרְבֵי רֹאשׁ חֹדֶשׁ,</p>

<p>וְאֶת-אַחֲרוֹן מִפְלָטָהּ, מָרְעַשׁ זַעֲקָתָהּ הַגְּדוֹלָה וְהַמָּרָה</p>

<p>לְעִתּוֹת בַּשַּׁחַר, אֶת-חֵיק אֲרוֹן הַקֹּדֶשׁ בְּבֵית הַמִּדְרָשׁ</p>

<p>אֲשֶׁר בְּפַרְבַּר הַזַּפָּתִים שְׁאָלוּ; וְאִם זָרָה לָכֶם שְׂפָתָם,</p>

<p>הוֹסִיפוּ שַׁאֲלוּ עוֹד אֶת-הָאֵם הַמִּצְרִית, תּוֹעַת הַמִּדְבָּר,</p>

<p>מֶה הָיָה לָהּ וּלְלִבָּהּ בְּהַשְׁלִיכָהּ אֶת-יַלְדָּהּ הַצָּמֵא,</p>

<p>מַאֲכָל לַשָּׁרָב, תַּחַת אַחַד הַשִּׂיחִים, – וּשְׁעַרְתֶּם אוּלַי כָּמוֹנִי,</p>

<p>מָה רָאֲתָה אִמִּי עַל כָּכָה וּמָה הִגִּיעַ אֶל נַפְשָׁהּ,</p>

<p>בְּאוֹתוֹ הָעֶרֶב הַמַּר וְהַנִּמְהָר, אוֹר לְיוֹם הַפְּרֵדָה,</p>

<p>שֶׁכָּכָה הִתְרַפְּקָה עָלַי וְכָכָה נִפְעֲמָה וְנָבוֹכָה,</p>

<p>וְלָמָּה כֹּה הִצְמִידַתְנִי אֶל לִבָּהּ, שׂוֹחֶקֶת אֵלַי וּבוֹכָה,</p>

<p>וּמַה-שָּׁאֲלָה מֵעִם עֵינַי בַּהֲצִיצָהּ אֶל תּוֹךְ תּוֹכָן פְּנִימָה,</p>

<p>כְּחוֹתֶרֶת אֶל מַעֲמַקֵּיהֶן לַחֲשֹׂף מִשָּׁם גְּזַר דִּינָהּ,</p>

<p>וּמַה-לָּהּ הָעֶרֶב כִּי הֶעְתִּירָה עָלַי נְשִׁיקוֹת בְּדִמְעָה,</p>

<p>וְלָמָּה כֹּה נִפְתְּלָה עִם נַפְשָׁהּ עַד אֲשֶׁר מָצְאָה אֶת-פִּיהָ</p>

<p>וַתְּמַלְמֵל לִי מִתּוֹךְ בֶּכִי, כִּי כָלָה הִיא מֵעִמָּהּ,</p>

<p>בְּאֵין מִפְלָט וָיֵשַׁע, לַהֲבִיאֵנִי אֶל בֵּית חָמִיהָ.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2474">https://benyehuda.org/read/2474</a></div></body></html>