<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אָכֵן גַּם זֶה מוּסַר אֱלֹהִים</title>
	<meta name="author" content="חיים נחמן ביאליק"/>
</head>
<body>

<blockquote>
<p>אָכֵן גַּם זֶה מוּסַר אֱלֹהִים וְתוֹכֵחָה רַבָּה –</p>

<p>אֲשֶׁר תִּתְכַּחֲשׁוּ לִלְבַבְכֶם;</p>

<p>וּזְרַעְתֶּם עַל-כָּל-מַיִם אֶת-דִּמְעַתְכֶם הַקְּדוֹשָׁה</p>

<p>וְעַל כָּל-קַו אוֹר רְמִיָּה תַּחְרְזוּהָ;</p>

<p>וּשְׁפַכְתֶּם אֶת-רוּחֲכֶם עֲלֵי כָל-שֵׁישׁ נֵכָר</p>

<p>וּבְחֵיק אֶבֶן זָרָה אֶת-נַפְשְׁכֶם תְּשַׁקֵּעוּ;</p>

<p>וּבְעוֹד בְּשַׂרְכֶם מְטַפְטֵף דָּם בֵּין שִׁנֵּי זוֹלְלֵיכֶם –</p>

<p>תַּאֲכִילוּם גַּם-אָכוֹל אֶת-נִשְׁמַתְכֶם.</p>

<p>וּבְנִיתֶם אַתֶּם לִמְנַדֵּיכֶם אֶת-פִּיתֹם וְאֶת-רַעַמְסֵס</p>

<p>וְהָיוּ יַלְדֵיכֶם לָכֶם לַלְּבֵנִים;</p>

<p>וּבְשַׁוַּע אֲלֵיכֶם נַפְשָׁם מִן-הָעֵצִים וְהָאֲבָנִים –</p>

<p>בִּמְבוֹא אָזְנְכֶם שַׁוְעָתָם תִּגְוָע.</p>

<p>וַאֲשֶׁר יִגְדַּל מִבְּנֵיכֶם נֶשֶׁר וְעָשָׂה כָנָף –</p>

<p>מִקִּנּוֹ תְשַׁלְּחוּהוּ לָנֶצַח;</p>

<p>וְגַם כִּי-יַמְרִיא, צְמֵא שֶׁמֶשׁ וְאַדִּיר, בַּמָּרוֹם –</p>

<p>לֹא-אֲלֵיכֶם הַמְּאוֹרוֹת יוֹרִיד;</p>

<p>וְכִי-יְבַקַּע עָב בִּכְנָפָיו וּפִלֵּשׁ נָתִיב לַקֶּרֶן –</p>

<p>לֹא-עֲלֵיכֶם הַקֶּרֶן תִּצְנָח;</p>

<p>הַרְחֵק מִכֶּם עַל-רֹאשׁ צוּרִים יַצְרִיחַ</p>

<p>וְהֵד קוֹלוֹ לֹא-יַגִּיעַ עָדֵיכֶם.</p>

<p>כָּכָה תִּשְׁכְּלוּ אֶת-חֲמוּדֵיכֶם אֶחָד אֶחָד</p>

<p>וְנִשְׁאַרְתֶּם עֲרִירִים.</p>

<p>וְנֶאֱסַף הוֹד מִמְּעוֹנְכֶם, וְאָהָלְכֶם יְרֻשָּׁשׁ,</p>

<p>וְהָיָה לִזְוָעָה וּלְשִׁמָּמוֹן;</p>

<p>אֲשֶׁר לֹא-יִדְרֹךְ עַל-סִפּוֹ חֶסֶד אֱלֹהִים,</p>

<p>וּשְׂשׂוֹן יֶשַׁע לֹא-יִדְפֹּק עַל חַלּוֹנוֹ.</p>

<p>וּבָאתֶם אֶל-הַחֻרְבָּה לְהִתְפַּלֵּל וְלֹא תוּכָלוּ,</p>

<p>וּבִקַּשְׁתֶּם דִּמְעַת נִחוּמִים – וָאָיִן:</p>

<p>צָמַק הַלֵּב, וַיְהִי כְּאֶשְׁכּוֹל עֲנָבִים סְחוּטִים</p>

<p>מֻשְׁלָךְ בְּפִנַּת יֶקֶב,</p>

<p>אֲשֶׁר לֹא-יִמָּצֶה מִמֶּנּוּ רָסִיס לְהַחֲיוֹת לֵב</p>

<p>וּלְשׁוֹבֵב נֶפֶשׁ שׁוֹקֵקָה.</p>

<p>וּמִשַּׁשְׁתֶּם תַּנּוּר הַחֻרְבָּה – וְהִנֵּה קָרוֹת אֲבָנָיו,</p>

<p>וּבְאֶפְרוֹ הַצּוֹנֵן הֶחָתוּל יִבְכֶּה.</p>

<p>וִישַׁבְתֶּם אֲבֵלִים וַעֲגוּמִים: מִחוּץ סַגְרִיר עוֹלָם</p>

<p>וּבַלֵּב עָפָר וָאֵפֶר,</p>

<p>וְעֵינֵיכֶם לִזְבוּבֵי הַמָּוֶת אֲשֶׁר בְּחַלּוֹנֵיכֶם</p>

<p>וְלָעַכְבִישִׁים בַּזָּוִיּוֹת הַשּׁוֹמֵמוֹת,</p>

<p>וְיִלְלָה עֲלֵיכֶם הַדַּלּוּת בַּאֲרֻבַּת הֶעָשָׁן,</p>

<p>וְכָתְלֵי הַחֻרְבָּה בַּקָּרָה יִרְעָדוּ –</p>
</blockquote>

<br>  

<p>תמוז, תרס&quot;ה.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5217">https://benyehuda.org/read/5217</a></div></body></html>