<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ספר הבדיחה והחידוד: קבלנים, בורסאים וספסרים; סוחרים וסרסורים; חנוונים ותגרנים; קונים ומוכרים</title>
	<meta name="author" content="אלתר דרויאנוב"/>
</head>
<body>

<p><strong>1</strong>   מעשה בספינה טעונה יין, שהפליגה בים ועמד עליה תנין לבלוע אותה. נטל רב-החובלים חבית-יין והטילהּ לתוך פיו של התנין – ולא נתקררה דעתו; הטיל לתוך פיו גוי מן הגויים שבספינה – ולא נתקררה דעתו; חזר והטיל לתוך פיו יהודי מן היהודים שבספינה – ומיד נתקררה דעתו והסתלק מן הספינה והלך לו.</p>

<p>לימים נצוד אותו תנין. העלוהו הציידים ליבשה, פלחו את בטנו ומצאוּ – יהודי עומד ומוכר יין לגוי.</p>

<br>

<p><strong>2</strong>   אמרי דבי-רב:</p>

<p>מניין אתה אומר, שגוי שעושה פרקמטיא סופו רווחים ושפע, וישראל שעושה פרקמטיא סופו מקח וממכר בעלמא –</p>

<p>שנאמר: &#8220;שפע – <strong>עמים</strong> יינקו&#8221; <a href="#fn:1" id="fnref:1" title="see footnote" class="footnote"><sup>1</sup></a>, &#8220;עמים&#8221;, פרט לישראל.</p>

<br>

<p><strong>3</strong>   אמרו לו לליצן:</p>

<p>שמא אתה יודע, למה נתן רבי יהודה סימנים במכות?</p>

<p>מה רווח הרוויח בזה?</p>

<p>החזיר הליצן:</p>

<p>ודאי אני יודע. <strong>רבי</strong> יהודה הרוויח מה <strong>שכל</strong> יהודי מרוויח – מכות. צאו וחשבו: &#8220;דצ&#8221;ך&quot; – דם, צפרדע, כינים; &#8220;עד&#8221;ש&quot; –ערוב, דבר, שחין; &#8220;באח&#8221;ב&quot; – ברד, ארבה, חושך, בכורות. הרי ש&#8220;מכּת&#8221;, האמורה בבכורות, הרוויח.</p>

<br>

<p><strong>4</strong>   וַלדני היה מדכּי חבד: ששה כבר הוליד, ואשתו שוב כרסה בין שיניה. אמרו לו:</p>

<p>מרדכי, לכשיגדלו הללו מהיכן יתפרנסו?</p>

<p>החזיר מדכּי:</p>

<p>או שיהיו קבלנים, או שיהיו מלמדים; או שיהיו סוחרים, או שיהיו בטלנים. בין כך ובין כך משלהם לא יהיה לכם ולא כלום, ויתפרנסו משל הקדוש ברוך-הוא.</p>

<br>

<p><strong>5</strong>   שבת אחרי שינה של צהריים יצאו קבלן מפורסם ומשכיל מפורסם לטייל. אמר הקבלן למשכיל:</p>

<p>על הקבלנות הראשונה שלי אתה שואל&#8230; כל מה שירשתי מבית-אבא הפסדתי בה, וגם ממונם של אחרים קברתי בבור-צרה זו.</p>

<p>ומה היתה תקנתך? – שאל המשכיל.</p>

<p>כמעשה כל הקבלנים עשיתי. ביקשתי ומצאתי קבלנות אחרת, גדולה מזו. ראשית-כל לקחתי דמי-קדימה, כנהוג. מקצת נתתי לבעלי-החובות ומקצת הנחתי לעסק ולפרנסת-הבית&#8230;</p>

<p>וקבלנות זו היא שהעשירה אותך? – הפסיקו המשכיל.</p>

<p>לא דובים ולא יער&#8230; בה הפסדתי עוד יותר.</p>

<p>ומה עשית?</p>

<p>כמעשה כל הקבלנים שוב עשיתי. ביקשתי ומצאתי קבלנות אחרת, גדולה גם מזו. ראשית-כל לקחתי דמי-קדימה, כנהוג. מקצת נתתי לבעלי-החובות ומקצת הנחתי לעסק ולפרנסת-הבית&#8230;</p>

<p>וקבלנות זו? – חזר המשכיל והפסיקו.</p>

<p>זו הפסדהּ ברי מלכתחילה.</p>

<p>אם-כן, – תמה המשכיל, – מה סופו של דבר?</p>

<p>ליגלג עליו הקבלן:</p>

<p>אי אתה יודע סופו של דבר? <strong>סוף אדם למוּת</strong>&#8230;</p>

<br>

<p><strong>6</strong>   אחד מן העיירה, שכלתה לו פרנסתו, נמלך ושינה מקומו ויצא לכרך גדול. ביקש להיות שם שמש ב&#8220;מניין&#8221; קטן ולא עלתה בידו, משום שלא היה בקי בכתב ולא ידע לרשום סדר העליות וחשבון הנדרים והנדבות. ראה שאין לו תקנה ונעשה רוכל: תלה לו ארגז מלפניו והתחיל מחזיר על הקסרקטין שבכרך ומוכר לחיילים ולקצינים סיגריות וגפרורים וכדומה.</p>

<p>לימים הטיל הקדוש-ברוך-הוא מלחמה גדולה בעולם ואותו רוכל עלה לעושר. תחילה החליף ארגזו בחנות, אחר-כך החליף חנותו במחסן, ולסוף נעשה קבלן והיה משביר למלכות צורכי-החזית. וכשהגיע שעתו לחתום על קבלנות של מאות-אלפים, טבל אגודלו בדיו והניחו על הנייר לשם סימן. תמה הגנרל העומד מצד המלכות ואמר לו:</p>

<p>אדוני קבלן, מפני מה אין אתה חותם כדרך שבני-אדם חותמים?</p>

<p>השיב הקבלן:</p>

<p>כתב לא למד עבדך מימיו.</p>

<p>שרק הגנרל בשפתיו מחמת פליאה ואמר:</p>

<p>אם כשאינך יודע כתיבה וחתימה הגעת לכך, למה היית מגיע אילו ידעת!</p>

<p>החזיר לו הקבלן:</p>

<p>יהי שם ה' מבורך שאיני יודע. אילו ידעתי כתיבה וחתימה, הייתי מגיע – עד כדי להיות שמש ב&#8220;מניין&#8221; הקטן.</p>

<br>

<p><strong>7</strong>   שניים מגדולי-הבורסה טיילו ברחבה שלפני הבורסה. הסתכל אחד מהם לצדדין ואמר לחברו:</p>

<p>רואה אתה פעוט זה, הנסרך אחריך? משמוּט הוא ומתכוון למטפחת שבכיסך.</p>

<p>החזיר לו הלה: הנח לו. אף אני ואתה התחלנו בקטנות&#8230;</p>

<br>

<p><strong>8</strong>   קרתני בא לכרך והתאכסן אצל קרובו. פעם אחת אמר לו קרובו:</p>

<p>בוא ואראך את הבורסה שלנו, שהיא אחת מן המפורסמות בעולם.</p>

<p>וכשהגיעו לשם ראו: שני כרסנים גוּצים יוצאים מן הבורסה, ויותר שהם מדברים בפיהם הם ממללים באצבעותיהם. זקף בהם הקרתני את עיניו ואמר לקרובו: הללו מי הם?</p>

<p>החזיר לו קרובו:</p>

<p>הללו אחים הם ומגדולי-הבורסה הם, וכל-שעה שנפטרים זה מזה מונה כל אחד ואחד אצבעותיו – שמא גנב השני אחת מהן.</p>

<p>(השווה: נרשאה נשקך – מני ככיך (שיניך) חולין קכז, א. – משל ערבי אומר: &#8220;תן לו שלום ומנה אצבעותיך&#8221;)</p>

<br>

<p><strong>9</strong>   הלכה נתחדשה היום, – סיפר יהודי בשוק. – בבית-דינו של הרב נימנו וגזרו על הנשים, שמשתים-עשרה עד אחת לא תהא להן דריסת-הרגל ברחבה שלפני הבורסה.</p>

<p>תמהו השומעים:</p>

<p>מה טעם גזרו כך?</p>

<p>הסביר המספר:</p>

<p>משום שאותה שעה הכל יוצאים מן הבורסה בלי מכנסיים&#8230;</p>

<br>

<p><strong>10</strong>  במהומת הספסרוּת של ימי-המלחמה נכנס יהודי אצל ספסר מובהק ליטול הימנו עצה:</p>

<p>שמועה שמע, שכתרים אוסטריים עתידים לעלות. שמא כדאי לקנות אותם?</p>

<p>אמר לו הספסר:</p>

<p>עצתי, שלא תקנה. כתרים אוסטריים חזקתם רעה.</p>

<p>הירהר השואל אחרי עצתו של הספסר – והלך וקנה והפסיד.</p>

<p>לאחר שבוע חזר ובא אצל אותו ספסר:</p>

<p>לא נשמעתי לעצתך ונענשתי. קונם, שמעכשיו לא אשנה מעצתך&#8230;</p>

<p>שמעתי משבחים את האריות הרומניים. מה דעתך עליהם, לקנות אותם או לאו?</p>

<p>אמר לו הספסר:</p>

<p>עצתי, שלא תקנה. אריות רומניים אין בהם ממש.</p>

<p>שמע השואל – והלך וקנה והפסיד.</p>

<p>ושוב בא אל הספסר:</p>

<p>פעמיים עברתי על עצתך וניזקתי. ארור אני, אם מעכשיו אסור מדבריך ימין ושמאל&#8230; שמעתי מנבאים גדולות למרקים גרמניים. מה עצתך?</p>

<p>אמר לו הספסר:</p>

<p>עצתי שתישק לי בטבורי.</p>

<p>נבוך השואל וגימגם מחמת מבוכה:</p>

<p>בטבורך?</p>

<p>החזיר לו הספסר:</p>

<p>כך עצתי. וחזקה עליך, שאתה תעשה ההיפך&#8230;</p>

<br>

<p><strong>11</strong>  סוחר ישב לפני הרב שבעירו ובסודי-סודות גילה לו נגעי-לבבו:</p>

<p>השנה נעשו עסקיו רעים מאד והפסדו מרובה.</p>

<p>כמה הפסדת? – שאל הרב.</p>

<p>עשרת אלפים.</p>

<p>נאנח הרב:</p>

<p>הון עצום!</p>

<p>נאנח אחריו גם הסוחר:</p>

<p>רבי, וּבהון עצום זה גם אלפיים משלי&#8230;</p>

<br>

<p><strong>12</strong>  בחור בן-עשירים ביזבז ממון רב משל אביו, וכשראה שכיסיו מתרוקנים, הלך ונשא בת-עשירים ונעשה סוחר. שמח האב הזקן: סוף-סוף חזר בן-זקוניו למוטב ודעתו נתיישבה עליו.</p>

<p>לא היו ימים מועטים והבן-הסוחר שב לדפוק על קופּתו של האב.</p>

<p>תמה הזקן:</p>

<p>משטה אתה בי? שלושים אלף שהכניסה לך אשתך, היכן הם?</p>

<p>תמוּ ונשלמוּ.</p>

<p>הא כיצד? – קפץ הזקן ממקומו. – נאמר: חמישה אלפים לדירה ולכלים, חמישה אלפים לפרעון-חובות, עוד חמישה אלפים למה שאיני יודע ואיני רוצה לדעת. והשאר?</p>

<p>אבא. – זקף הבן את קומתו, – וסוחר לא הייתי?&#8230;</p>

<br>

<p><strong>13</strong>  סוחר תהה על קנקנו של חברו:</p>

<p>מה מצב עסקיו?</p>

<p>ברוך-השם – פטרו הלה. – כבשנה הבאה.</p>

<p>תמה הראשון:</p>

<p>מה משמע כבשנה הבאה?</p>

<p>הסביר לו השני:</p>

<p>קיימא לן: עסקיהם של ישראל לוקים משנה לשנה. ואילו עסקי שלי לקוּ השנה כאילו אני כבר עומד בשנה הבאה.</p>

<br>

<p><strong>14</strong>  משיחתן של בריות:</p>

<p>למצב עסקי אתה שואל? – מה עסקיהם של כל ישראל נמשלוּ לספירת-העומר, אף שלי כך.</p>

<p>פירוש?</p>

<p>ספירת-העומר, כל מה שאתה מוסיף לספור היא פוחתת והולכת, ולספּור בקול – אסור…</p>

<br>

<p><strong>15</strong>  לפרשת-השבוע אתה שואל? – העבודה, שאיני יודע. פרשיותי שלי מרובות. יום ליום מלמדני פרשה &#8220;כי תצא למלחמה&#8221;, האשה – פרשה &#8220;תזריע&#8221;, הילדים – פרשה &#8220;בלק&#8221; <a href="#fn:2" id="fnref:2" title="see footnote" class="footnote"><sup>2</sup></a>, הנדוניה – פרשה &#8220;וילך&#8221;, העסקים – פרשה &#8220;ניצבים&#8221;, &#8220;השטרות&#8221; – פרשה &#8220;ויגש&#8221;, בא הדיין ומלמדני – פרשה &#8220;וישב&#8221;…</p>

<br>

<p><strong>16</strong>  סוחרים שותפים נתקלו בעסק רע ויצאו נקיים מכל ממונם.</p>

<p>התחילו מריבים בדבר-חשבון ובאו אל הרב לדין.</p>

<p>עיין הרב בפנקסיהם ואמר להם:</p>

<p>אתם בעיני כאותם החכמים שנחלקו בחשבון המכות: זה אמר חמישים, זה אמר מאתיים וזה אמר מאתיים וחמישים והצד השווה שבכולם – מכות<a href="#fn:3" id="fnref:3" title="see footnote" class="footnote"><sup>3</sup></a>…</p>

<br>

<p><strong>17</strong>  יהודי בא לסוחר מפורסם ליטול הימנו עצה:</p>

<p>נס נעשה לו וזכה בעשרים וחמישה אלפים. מה עסק יעשה בממונו?</p>

<p>החזיר לו הסוחר:</p>

<p>עד שאני משיב לך תשובה, הגידה נא לי תחילה, במה נפשך: אם שתנעם לך אכילתך, או שתערב עליך שנתך?…</p>

<br>

<p><strong>18</strong>  שניים שהשעה היתה דחוקה להם נמלכו ללכת יחדיו ליריד של ניז&#8217;ני<a href="#fn:4" id="fnref:4" title="see footnote" class="footnote"><sup>4</sup></a>.</p>

<p>מקום שמאות יהודים מתפרנסים מן האוויר, שמא יזמין הקדוש ברוך-הוא קצת פרנסה גם להם.</p>

<p>אמרו והלכו ובאו לשם.</p>

<p>עבר יום, יומיים, שבוע – אין כלום. וכל ערב וערב, כשהם שבים ריקם לפונדקם, שניהם יושבים ודואגים:</p>

<p>מחר, מחרתיים תכלה פרוטה מן הכיס – ותקווה אין.</p>

<p>פעם אחת, קודם צהריים, בשעת כובד מקח-וממכר, פגש אחד מהם את חברו כשהוא נישא בכרכרה ומזרז את העגלון שימהר לנסוע. בר-מזל – נאנח הלה אנחה של קנאה.</p>

<p>ולערב כשנזדמנו שוב לפונדקם, פתח ה&#8220;בר-מזל&#8221; ראשון בקינה:</p>

<p>עוד יום עבר לבטלה, היריד מסתיים – ותקווה אין.</p>

<p>העמיד בו חברו עיניים תמהות:</p>

<p>אם כן, למה זה מיהרת היום כל-כך?</p>

<p>נאנח הראשון:</p>

<p>לא עליך, ידידי. קיבתי לקויה… בשוק אחזוני צירים וחבלים, במחילה… מה יכולתי עשה? להלוך עד לפונדקנו ברגל?…</p>

<br>

<p><strong>19</strong>  גראף סוויז&#8217;ינסקי בא מאחוזתו לעיר וציווה לקרוא אליו למלונו את בּריל, היהודי &#8220;שלוֹ&#8221;.</p>

<p>בּרקה, – אמר לו סוויז&#8217;ינסקי, – הגברת פּקדה, שתקנה להּ פוֹקס יפה. יכול אתה לקנות מיד?</p>

<p>פשיטא! – השיב בּריל והוסיף: – כמה אומר האדון הגראף לשלם בעד פוֹקס נאה בשביל הגברת?</p>

<p>עשרים כתרים.</p>

<p>הניע בּריל ראשו ממזרח למערב ואמר:</p>

<p>אדוני גראף אי-אפשר.</p>

<p>אלא כמה?</p>

<p>לכל-הפחות שלושים.</p>

<p>מסכים… לך וּקנה והבא. אני נחפז לשוב לביתי.</p>

<p>וּבריל ממקומו לא ימוש, עומד ומגרד ערפו.</p>

<p>בּרקה! – התרגז סוויז&#8217;ינסקי, – למה זה תעמוד? אמרתי: שלושים.</p>

<p>השתעל בּריל אחת ושתיים ואמר:</p>

<p>יסלח נא האדון הגראף, מה זה פוֹקס? <a href="#fn:5" id="fnref:5" title="see footnote" class="footnote"><sup>5</sup></a>…</p>

<br>

<p><strong>20</strong>  עשיר ביקש לקנות בית, והיו סרסורים משכימים לפתחו כל-יום. פעם אחת אמר לו אחד מהם:</p>

<p>רצונך בבית, שהכל יש בו? קנה את הבית, שאני מציע לך. מרוּוח, יפה וסמוך לנהר. בקיץ, כשאתה קם משנתך, תיכף לקימה טבילה, ערב-שבת אתה פושט ידך ושולה דגים חיים מן המים…</p>

<p>ובאביב, –סיים העשיר אחריו, – עולה הנהר על גדותיו ועוקר את הבית והופכו על פניו.</p>

<p>אי, אי, – החמיץ הסרסור את פניו, – היכן הוא הנהר והיכן הבית!</p>

<br>

<p><strong>21</strong>  בחור נשא בת-כפר ונעשה שם חנווני. לאחר זמן מועט כתב לו אביו מכתב ושאל:</p>

<p>מה מצבו?</p>

<p>החזיר לו הבן:</p>

<p>ברוך-השם! בכפרנו דנים כבר על בניין צרקוב<a href="#fn:6" id="fnref:6" title="see footnote" class="footnote"><sup>6</sup></a>.</p>

<p>לימים שוב כתב לו האב מכתב וחזר ושאל:</p>

<p>מה מצבו?</p>

<p>החזיר לו הבן:</p>

<p>השם ירחם! בכפרנו דנים כבר על בניין בית-מדרש…</p>

<br>

<p><strong>22</strong>  &#8220;כמה וכמה עסקים היו לי, – כתב יהודי לחברו, – וכולם לא הצליחו. עכשיו יש לי עסק חדש, ומובטחני, שהוא יצליח, אם ירצה השם. עשיתי לי חנות לצורכי-אוכל ולצורכי-קבורה, והכל יהיו צריכים לי – החיים והמתים&#8221;.</p>

<p>עברו ימים ושבועות – אין קונה. יצא בעל-החנות, בדק ומצא:</p>

<p>אין בעיר לא חיים ולא מתים; הכל גוססים.</p>

<br>

<p><strong>23</strong>  סיטוני לבגדי-נשים ישב ודן עם סוכנו:</p>

<p>מה יעשה וייפּטר משלושים החולצות, שנשארו לו מעונת-הקיץ?</p>

<p>הירהר הסוכן ושאל:</p>

<p>בכמה אומר מר למכרן?</p>

<p>השיב הסיטוני:</p>

<p>לי עולה כל חולצה חמישה רובלים. מסכים אני להפסיד רובל שלם בכל אחת מהן, ובלבד שאפטר מכולן.</p>

<p>נענה הסוכן ואמר:</p>

<p>זאת נעשה. נשלח את החולצות לפרובינציה הנידחה, למעולים שבלקוחותינו. חמש-<strong>חמש</strong> חולצות נשלח, ובמכתב-הלווי נכתוב כך: &#8220;אנו מתכבדים לשלוח למעלתו <strong>ארבע</strong> חולצות מובחרות שבמובחרות, חמישה רובלים החולצה&#8221;. יודע ומכיר אני את אחינו, בני אברהם, יצחק ויעקב: ימצאו חמש חולצות במקום ארבע – יאכלו ענווים וישבעו. ואנחנו את דמינו נקבל: עשרים רובל מאת כל לקוח – הרי ארבעה רובלים החולצה, כרצונו של מר.</p>

<p>יפה דרשת! – הסכים הסיטוני.</p>

<p>לא היו שבועות מועטים והסוכן שאל את בעליו, אם כבר נתקבלו דמי החולצות? גנח הסיטוני ואמר:</p>

<p>אוי, חביבי, רמאים בני-רמאים הם לקוחותינו היפים שבפרובינציה הנידחה. איש-איש מהם החזיר <strong>ארבע</strong> חולצות ופיתקה בצידן: &#8220;כבר עבר זמנן&#8221;…</p>

<br>

<p><strong>24</strong>  חנווני לאריג בא ללודז, קנה סחורה וכמנהגו של עולם ביקש ליתן למוכר שטר לתשעים יום. סירב המוכר ואמר לו:</p>

<p>מודה אני, ששטרך לתשעים יום יפה בעיני, אבל מה אעשה, ידידי, ותשעים הלילות מגוּנים עלי…</p>

<br>

<p><strong>25</strong>  חנווני קרתני בא לכרך ונכנס לחנות &#8220;כל-בו&#8221;. משנכנס – קפא במקומו מחמת תמיהה. הציץ עליו בעל-החנות ושאל אותו:</p>

<p>על מה אתה תמה: על הסחורה המרובה, או על הקונים המרובים?</p>

<p>החזיר לו הקרתני:</p>

<p>לא זו ולא זו, אלא אחרת אני תמה: ומה אני, שחנותי טיפה מן הים לגבי חנותך, עצמוּ חובותי משערות-ראשי, אתה, שחנות כזו לך, כמה עצומים חובותיך שלך!</p>

<br>

<p><strong>26</strong>  קטע ממכתבו של חנווני קרתני לסיטוני שבכרך:</p>

<p>&quot;…האריג, ששלח לי מעלתו, טוב ויפה בעיני. המחיר רוּבּל האמה, מקובל עלי. אלא אם יבואו למעלתו קונים מעיירתנו יאמר נא להם, שהמחיר הוא לא פחות מרוּבּל ועשרים, <strong>כּדי שלא אהיה זקוק לשקר</strong> &quot;…</p>

<br>

<p><strong>27</strong>  אורח התהלך ברחוב-היהודים. ראה חנות ועליה שלט: &#8220;כאן מוכרים מלבושי-משי מכל המינים&#8221;, נכנס וביקש סוּדר של משי בשביל אשתו. אמרה לו החנוונית:</p>

<p>סוּדר של משי מניין לנו? אנו אין לנו אלא כלים משומשים למכירה.</p>

<p>תמה האורח:</p>

<p>אם-כן, שלט זה למה?</p>

<p>הסבירה לו החנוונית:</p>

<p>אף הוא משומש ולמכירה עומד.</p>

<br>

<p><strong>28</strong>  מוצאי-שבת נזדרז חנווני לפתוח חנותו תיכף אחרי הבדלה, כדי שיתחיל ראשון ב&#8220;פדיון&#8221; לשם סימן טוב. נכנסה ילדה ואמרה לו:</p>

<p>אמא מבקשת חצי-לוג נפט בהקפה ובבקבוק שלך. אף תלווני הביתה, שאני מפחדת ללכת יחידה בלילה.</p>

<br>

<p><strong>29</strong>  קונה נכנס לחנות מוכרת בגדים, בחר לו חליפה ואמר לחנווני:</p>

<p>בבקשה ממך, שתאמר לי מיד את המחיר האחרון. אני אין דרכי להיתגר.</p>

<p>אף אני כך, – החזיר החנווני, – בחנותי המחירים קצובים, ומהם אין לגרוע… חליפה זו – לא אומר לך לא שלושים רובל, ולא עשרים וחמישה, אבל לא פחות מעשרים.</p>

<p>החמיר הקונה את פניו והחזיר:</p>

<p>ואני לא אומר לך לא חמישה רובלים ולא שמונה, אבל לא יותר מעשרה.</p>

<p>הסתכל החנווני בפניו החמוּרים של הקונה וקרא למשרת:</p>

<p>חיים! קח ועטוף חליפה זו בשביל האדון.</p>

<br>

<p><strong>30</strong>  חנווני מוכר-בגדים הניח את בנו בחנות והלך לבית-המדרש לאמר קדיש אחרי אביו.</p>

<p>קודם שיצא אמר לבנו:</p>

<p>אם יבוא אדם לקנות חליפה, הסתכל בפיתקה שעליה והווה מחשב רובל אחד כנגד כל נקודה שבפיתקה.</p>

<p>שמע הבן וניענע לו בראשו.</p>

<p>כשחזר החנווני מבית-המדרש מסר לו בנו עשרה רובלים, מחיר חליפה שמכר. תמה החנווני:</p>

<p>עשרה רובלים? חליפה יקרה כזו לא היתה לי בחנות.</p>

<p>אבא, – אמר לו הבן, – הרי הפיתקה.</p>

<p>נסתכל החנווני בפיתקה וצהבו פניו:</p>

<p>ברוכים הזבובים!…</p>

<br>

<p><strong>31</strong> קונה נכנס לחנות מוכרת מלבושים, בחר סודר נאה בשביל אשתו ושאל:</p>

<p>סוּדר זה מה מחירו?</p>

<p>עשרים וחמישה זהובים, – השיב החנווני.</p>

<p>הירהר הקונה וחישב עם עצמו:</p>

<p>&#8220;הואיל והוא אומר עשרים וחמישה, שמע מינה כוונתו לאמר עשרים. באמת מחירו של סוּדר זה חמישה-עשר. מכאן, שצריך להפחית חמישה ולהציע לו – חמישה&#8221;…</p>

<br>

<p><strong>32</strong>  חנווני היה מאריך ב&#8220;אחד&#8221; של קריאת-שמע יותר מכל הציבור כולו. אמרו לו:</p>

<p>שמא כוונות האר&quot;יזל אתה מכוון?</p>

<p>החזיר החנווני:</p>

<p>כוונות האר&quot;יזל מניין לי? אני אין לי אלא כוונה אחת: יהי רצון ויזמין לי הקדוש ברוך-הוא היום ובכל יום קונים טובים, שאין דרכם להיתגר, וארוויח, אם ירצה השם, &#8220;אחד באחד&#8221;…</p>

<br>

<p><strong>33</strong>  אב ובנו הקטן נכנסו לחנות מוכרת בגדים.</p>

<p>שלום!</p>

<p>שלום!</p>

<p>חליפה בשביל ילדי זה. אבל תנאי קודם למעשה, שיהא האריג מן המובחר ולא יתכווץ מחמת כביסה.</p>

<p>נתן לו החנווני חליפה ונשבע בחיי-ראשו ובחלקו לעולם הבא, שאפילו אם שלוש פעמים ביום יכבסוהּ לא תתכווץ כמלוא-נימה.</p>

<p>לקח הקונה את החליפה, שילם והלך לו.</p>

<p>לא היו ימים מועטים והקונה ובנו עמו נכנסו שוב לאותה חנות.</p>

<p>הסתכל החנווני בחליפה החדשה של הילד וראה: השרוולים אינם יורדים לו מן המרפק ולמטה, המכנסיים מסתיימים לו חצי-אמה למעלה מן הקרסוליים וכנפות-המקטורן הפסק טפחיים בין אחת לחברתהּ.</p>

<p>מיד הישרה החנווני חיוך של קורת-רוח על פניו ואמר לאבי-הילד:</p>

<p>הפלא ופלא! כמה גדל, ברוך השם, בנך…</p>

<br>

<p><strong>34</strong>  ההוא שנכנס לחנות מוכרת צורכי-עישון וקנה סיגרה. לא היו רגעים מועטים חזר ובא וכולו רוגזה:</p>

<p>ביקשתי סיגרה שוּפרא שבשוּפרא, ונתת לי סירחון שבסירחון!</p>

<p>שתק החנווני ולא אמר כלום. נתכעס הקונה וצעק:</p>

<p>למה אתה שותק? תשובה אני דורש.</p>

<p>החזיר לו החנווני:</p>

<p>מה אומר ומה אדבר? בר-מזל אתה, בלי עין רעה. אתה יש לך רק סיגרה אחת כזו, ואילו אני כל חנותי מלאה אותן.</p>

<br>

<p><strong>35</strong>  הלך עבר לתומו ברחוב-היהודים, ובדרך-הילוכו הסתכל בחנויות שלפניו. נטפלה אליו חנוונית אחת והתחילה משדלתו:</p>

<p>רבי יהודי, סורה נא. סחורות מכל המינים יש לנו.</p>

<p>ומטפחות-אף, – שאל האיש, – יש לכם?</p>

<p>למאות – התפארה החנוונית. – של בד, של כותנה, של משי.</p>

<p>אם-כן, – החזיר לה ההלך, – איעצך: קחי אחת מהן וקנחי חוטמך.</p>

<br>

<p><strong>36</strong>  נכנס אדם אצל גילדאה ומצאוֹ יושב ומעיין בספר. שאל לו אותו אדם:</p>

<p>שמא יש לך עורות ממין פלוני?</p>

<p>יש, – השיב הגילדאה מתוך הספר ורמז בידוֹ כלפי מעלה.</p>

<p>עלה אותו אדם לעלייה, שהה שם כמה ששהה, בדק את העורות אחד-אחד, ירד ושאל.</p>

<p>בכמה?</p>

<p>אין דעתי למכור, – נענה הגילדאה מתוך הספר.</p>

<p>אם-כן, למה רמזת לי לעלות לעלייה?</p>

<p>חזר הגילדאה והשיב מתוך הספר:</p>

<p>מה איכפת לי, שאיווררת קצת את העורות?…</p>

<br>

<p><strong>37</strong>  כלל גדול שינן בעל חנות כל-בו לפקידים-המכרנים:</p>

<p>קונה שנכנס – אל יצא ריקם. שאל סחורה שישנה אצלנו – מיד נותנים לו; שאל סחורה שאיננה אצלנו – מציעים לו אחרת במקומה ומפתים אותו עד שיתפתה ויקח.</p>

<p>לאחר שעה נכנס קונה ושאל &#8220;נייר אשר-יצר&#8221;. פישפש המכרן ולא מצא. נזכר את הכלל של בעליו ואמר לקונה:</p>

<p>&#8220;נייר אשר-יצר&#8221; אין לנו, אבל נייר שמיר <a href="#fn:7" id="fnref:7" title="see footnote" class="footnote"><sup>7</sup></a>יש לנו מובחר מן המובחר…</p>

<br>

<p><strong>38</strong>  סיטוני בא מן הכרך לעיירה קטנה על מנת לנוח. לאחר שעשה באותה עיירה ימים אחדים אמר לאחד מלקוחותיו שם:</p>

<p>טובה ויפה עיירתכם, אבל רק למנוחה ולא למסחר. בדקתי בכל לקוחותי כאן, ואדם ישר בכל אלה לא מצאתי חוץ מאחד.</p>

<p>חוץ מאחד? – תמה הלה. – שמא תאמר לי, מי הוא?…</p>

<br>

<p><strong>39</strong>  אלמנתו הזקנה של הרב היתה לה חזקת-חכירה לנרות של שבת ושל יום-טוב, וכל אימת שנתבעה לשלם דמי-החכירה היתה מסרבת וקובלת:</p>

<p>העסק אינו מכניס לה כלום: אדרבה, את פרוטותיה האחרונות שלה היא מפסידה בו.</p>

<p>פעם אחת אמר לה &#8220;הנאמן&#8221; של הקהילה:</p>

<p>אם-כן, רבנית, למה לך ולצרה זו?</p>

<p>תמהה הזקנה:</p>

<p>כיצד יהודי פיקח שכמותך שואל שאלה של שטות כזו?&#8230; ומהיכן אתפרנס?</p>

<br>

<p><strong>40</strong>  ההוא שקנה סוס אצל סייס ורימה אותו הסייס ומכר לו סוס צולע. לאחר שעה חזר ובא הקונה והתחיל צועק:</p>

<p>גזלן, רמאי! את ממוני לקחת, וסוס נתת לי של שלוש רגליים.</p>

<p>השביח אותו הסייס:</p>

<p>ידידי, לחינם אתה כועס וצועק. חייך, שלא לקחתי מאתך ממון אלא כנגד שלוש רגליו של הסוס&#8230;</p>

<br>

<p><strong>41</strong>  טרדן הוא הירשל הרוכל: סובב-הולך משולחן לשולחן בבית-המזון ופזמון בפיו:</p>

<p>מטפחות נאות, צווארונים יפים, ארנקים מהודרים!</p>

<p>רגז אחד מן המסובים ואמר לחבריו:</p>

<p>עכשיו תראו, כיצד אתנקם בטרדן זה&#8230; רבי יהודי כתפות יש לך?</p>

<p>יש, יש. ודאי יש. חזקות, יפות&#8230; משי טהור&#8230; הרי!</p>

<p>מה מחירן?</p>

<p>שני רובלים&#8230; רק שני רובלים.</p>

<p>תן את הכתיפות וקח שני הרובלים.</p>

<p>נתן הירשל את הכתיפות ולקח שני הרובלים, נסתלק מן המסובים ופניו עגומים מאד.</p>

<p>צהל בעל-הנקמות:</p>

<p>כך נאה לו לזקן-טרדן זה. עכשיו יקלל את יומו – אמאי לא ביקש שלושה רובלים.</p>

<br>

<p><strong>42</strong>  הירשל שרוי בצער: כבר עבר ראש-השנה שלהם ובמרכולתו עדיין מונחים שלושה &#8220;לוחות&#8221; חדשים.</p>

<p>עד שהוא עומד ותוהה, מה יעשה בסחורה זו, שכבר עבר זמנה, נשא עיניו וראה: המאיור סטאפינסקי, לקוחו זה כמה שנים, הולך לקראתו.</p>

<p>&#8220;לוח&#8221; בשביל מעלתו, – הרים הירשל את כובעו. – עם כל ההידורים.</p>

<p>איחרת, הירשל, – סירב סטאפינסקי. – כבר יש לי חמישה.</p>

<p>היא הנותנת, – נענה הירשל. – מקום שנכנסו חמישה ייכנס שישי&#8230; עם כל ההידורים ורק חצי-רובל.</p>

<p>אוי, הירשל, טרחן אתה&#8230; לך ואמור לגברת, שתיקח &#8220;לוח&#8221; ותשלם, וסימנך – שכחתי את הארנק שלי על השולחן, הסמוך לחלון.</p>

<p>וכשהירשל פונה ללכת סטאפינסקי מחזירו:</p>

<p>הירשל, תן את &#8220;הלוח&#8221;&#8230; מצאתי חצי-רובל בכיסי.</p>

<p>הירשל נותן את &#8220;הלוח&#8221;, נוטל חצי-רובל ומסתלק והולך – לביתו של סטאפינסקי.</p>

<p>&#8220;לוח&#8221; הבאתי&#8230; עם כל ההידורים ורק חצי-רובל.</p>

<p>שוב &#8220;לוח&#8221;? – תמהה מרת סטאפינסקה. – הביטה וראה: הנה &#8220;לוחות&#8221; על כל הקירות.</p>

<p>מה אני יודע? – נענה הירשל – מעלתו ציווה. הארנק שלו, אמר, מונח על השולחן, הסמוך לחלון.</p>

<p>נסתכלה מרת סטאפינסקה בשולחן: אמת, הנה הארנק. לקחה &#8220;לוח&#8221; ושילמה.</p>

<p>עוד &#8220;לוח&#8221; אחד נשאר לו להירשל. אתרוג אחרי סוכות&#8230; שמא יעלה לקלוּבּ? לא, מוטב שלא יעלה, בשעה זו סטאפינסקי מצוי שם כל-יום.</p>

<p>ועד שהוא עומד ושוקל בדעתו. אם לעלות או לאו, קפץ אליו שמש-הקלוב:</p>

<p>הירשל, המאיור סטאפינסקי קורא לך.</p>

<p>סטאפינסקי? מה צורך יש לו בי?</p>

<p>כלום אני יודע? הוא יושב ומספר עם כל החבורה, על &#8220;לוח&#8221; הוא מספר, וכל החבורה צוחקת. כיון שראה אותך בחלון, מיד ציווה שתעלה אליו.</p>

<p>אה, &#8220;לוח&#8221;? – צהבו פניו של הירשל. עכשיו אני יודע. &#8220;לוח&#8221; לראש-השנה פקד עלי להביא, ועדיין לא הבאתי. הסחורה כולה חצי-רובל מחירה, ואני – העלייה במדרגות קשה לי. נזדקן הירשל&#8230; יודע אתה, רחימאי? שלם לי אתה את חצי-הרובל, ותחזור ותגבה אותו מסטאפינסקי&#8230; הנה &#8220;הלוח&#8221;, תנהו לו&#8230;</p>

<br>

<p><strong>43</strong>  הירשל הביא ל&#8220;פריצה&#8221; אבקה לפרעושים. שילמה ה&#8220;פריצה&#8221; ושאלה:</p>

<p>הירשל, כיצד משתמשים באבקה זו?</p>

<p>פשוט בתכלית הפשטות, – השיב הירשל. – כיוון שאת צדה פרעוש, מיד הלעיטיהו מן האבקה וימות.</p>

<p>צחקה ה&#8220;פריצה&#8221;:</p>

<p>שוטה אתה, הירשל, אם הפרעוש בידי – אבקה למה לי? יכולה אני לדרסו.</p>

<p>הסכים הירשל:</p>

<p>אם דווקא בדריסה את רוצה – אף זו מותרת.</p>

<br>

<p><strong>44</strong>  הירשל מכר ל&#8220;פריצה&#8221; אבקה לפרעושים. אבקה בדוּקה ומנוּסה. למחר פגשה אותו ה&#8220;פריצה&#8221; בשוק ואמרה לו:</p>

<p>הירשל, רמאי אתה. האבקה שלך רעה מאד.</p>

<p>החזיר לה הירשל:</p>

<p>חס ושלום! האבקה שלי טובה מאוד. אלא שהפרעושים שלך רעים מאוד.</p>

<br>

<p><strong>45</strong>  שני שותפים סוחרי-תבואה קנו חיטים הרבה על-מנת ליישן<a href="#fn:8" id="fnref:8" title="see footnote" class="footnote"><sup>8</sup></a> אותן לשם ספקולאציה. בינתיים נסע אחד מהם למדינת-הים, ועד שהוא שהה שם התחילו גשמים יורדים כאן וחיטים נעשו יפות. וכשכתב לו שותפו על עסקי-מסחר ועל הגשמים שיורדים בעיתם ובשפע סיים:</p>

<p>&#8220;היבול הולך וטוב, השם ירחם!&#8221;&#8230;</p>

<br>

<p><strong>46</strong>  מוכר-תבואה נכנס למסדרון שבקומה התחתונה על-מנת לעלות לקוֹנטוּרה שבקומה העליונה. פתאום – ערדליים יורדים מלמעלה וטופחים לו בפניו, ואחרי הערדליים – אדרת וכובע טסים באוויר ודמות אדם צונחת ונחבטת בקרקע.</p>

<p>אוי, מה זה? – נבהל הנכנס, ומרוב פחד נרתע לאחוריו.</p>

<p>אין בכך כלום, – נענה הנופל, שהכיר את בן-אומנותו. – היום אין הקונטורה קונה שעורים&#8230;</p>

<br>

<p><strong>47</strong>  קטע ממכתבו של סוחר-בהמות לבן-אומנותו:</p>

<p>&#8220;היות ומעלתו הצליח, ברוך-השם, וביריד האחרון מכר הכל, ושוב הוא זקוק לבהמות – אל נא ישכח אותי&#8221;&#8230;</p>

<br>

<p><strong>48</strong>  אנייה בלב-ים. יהודים מהגרים יושבים חבורות-חבורות, מספרים בדיחות, קוראים עיתונים ישנים, מתפלפלים במצוות התלויות באמריקה, ודרך-אגב עוסקים גם במקח-וממכר, שלא לשכוח את האומנות. אחד מוכר לחברו זוג נעליים מיותרות, והלה עומד על המקח; שני מבקש למכור למלח שעון-כיס בעשרים רובל, והמלח מסרב ואינו נותן אלא עשרה.</p>

<p>בלילה הקיצה סערה גדולה בים. הסכנה גדלה מרגע לרגע והמלחים אצו, רצו דחופים ומבוהלים. פתאום תפס בעל-השעון לאותו מלח, שהיתגר עמו ביום, ופלט ברתת ובזיע:</p>

<p>קח בעשרה&#8230; הרי השעון לפניך&#8230;</p>

<br>

<p><strong>49</strong>  עם אשמורת הבוקר הקיץ מוזג משנתו והתחיל דן לפני אשתו: תם אני ולא אדע, עניותנו מהיכן? כלום יין טהור אני נותן לעשו ואיני מוזג לו מחצה יין ומחצה מים? או שמא איני רושם לו בחשבונו שני לוגים במקום לוג אחד?</p>

<p>חכם! – נענתה האשה. – אותו לוג נוסף הלא כולו יין טהור.</p>

<br>

<p><strong>50</strong>  קודם פטירתו קרא ייני לבניו ואמר להם:</p>

<p>בני, הוו זהירים שלא תדחו עסק-היין מפני עסקים אחרים, שאין כמותו מחזיק ברכה. יותר מארבעים שנה מצוי הייתי אצל עסק זה ובדקתי ומצאתי, שהכל יפה לעשיית-יין – אפילו ענבים.</p>

<br>

<p><strong>51</strong>  משנכנס ניסן הכריז ייני על שלושה מיני יינות לפסח. אמר לו המלמד שבביתו:</p>

<p>תמה אני, כיצד מוכרים שלושה מיני יין מחבית אחת?</p>

<p>החזיר לו הייני:</p>

<p>אתה בטלן ותמה, כיצד מוכרים שלושה מיני יין מחבית אחת, ואילו אני סוחר ואיני תמה כלל, שמאותה חבית אני מוכר גם חומץ.</p>

<br>

<p><strong>52</strong>  ההוא שאמר לייני:</p>

<p>כל שעה שאני רואה אותך, אני נזכר את משה רבנו.</p>

<p>תמה הייני:</p>

<p>מה ענייני למשה רבנו?</p>

<p>החזיר לו הלה:</p>

<p>אף במשה רבנו, עליו השלום, היה מעשה במים…</p>

<br>

<p><strong>53</strong>  כשנכנס החלבן בסוף החודש לקבל כסף התחילה &#8220;הגבירה&#8221; טוענת, שחלבו מהול במים. נענה החלבן ואמר:</p>

<p>ומי פתי יתן חלב טהור? אולי – בהמה…</p>

<br>

<p><strong>54</strong>  אמרה החלבנית לבעלה החלבן:</p>

<p>מה נעשה ואין החלב מספיק בשביל כל לקוחותינו?</p>

<p>נשא הבעל את עיניו לשמים המעוננים והחזיר:</p>

<p>אל תדאגי. ישועת ה' כהרף-עין…</p>

<br>

<p><strong>55</strong>  הגראף, אדוניה של העיירה, פגש &#8220;ליהודי שלו&#8221;, כשהוא פוסע פסיעות דקות, עקב בצד אגודל, וכובעו שמוט לו עד לערפו, כדרך בני-אדם, שרבות מחשבות בלבם. עיכבו הגראף ואמר לו:</p>

<p>על מה אתה חושב בשעה זו?</p>

<p>לקנות את העיירה מאתך אני חושב, – השיב היהודי.</p>

<p>ליגלג עליו הגראף:</p>

<p>שמא דעתך נטרפה עליך? העיירה שוויה לפחות חצי-מיליון, ואתה – כל הונך חמש מאות זהובים.</p>

<p>החזיר לו היהודי:</p>

<p>אדוני גראף, וכי בשביל שאיני יכול <strong>לקנות</strong> איני יכול גם <strong>לחשוב</strong>?</p>

<div class="footnotes">
<hr />
<ol>

<li id="fn:1">
<p>&#8220;הדרשן&#8221;טעה, במחילה, וקרא &#8220;עמים&#8221; במקום &#8220;ימים&#8221;. עי' דברים לג, יט. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>המיצר לחברו אומרים עליו בלשון&#8211;העם, שהוא &#8220;מלמדו פרשה בלק&#8221;. ועיין ברנשטין, &#8220;שפריכווערטער און רעדענסארטען&#8221;, ערך &#8220;לערנען&#8221; 3. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>בפי&#8211;העם משמשת &#8220;מכה&#8221; ביטוי של זלזול במובן אפס שבאפס. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>ניז'ני – עיר רוסית עתיקה, מפורסמת בירידה הגדול. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>פוקס – מין כלב&#8211;בית. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>&#8220;צרקוב&#8221;–בית&#8211;יראה לרוסים פראבוסלאבים. <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>&#8220;נייר&#8211;שמיר&#8221;– נייר זכוכית. <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>השווה: &#8220;אחד מן השותפין שבא ליישן את הפירות עד זמן ידוע&#8221;, רמב&quot;ם, שלוחין ושותפין ה, ה. <a href="#fnref:8" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/8027">https://benyehuda.org/read/8027</a></div></body></html>