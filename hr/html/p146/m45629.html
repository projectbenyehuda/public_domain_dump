<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אוֹדֶה לָאֵל וְאָבוֹא</title>
	<meta name="author" content="שלום שבזי"/>
</head>
<body>

<p>חתימה: אלשבזי</p>

<blockquote>
<br />
</blockquote>

<blockquote>
<p>אוֹדֶה לָאֵל וְאָבוֹא / בִּתְפִלָּתִי וְשַׁוְעִי</p>

<p>כִּי לִבִּי בְּמַכְאֹבוֹ / גָּרַם חוֹבִי וְנִגְעִי</p>

<p>עֲדֵי נִגְעַלְתִּי בְחוֹבוֹ / וַיִּתְפְּשֵׂנִי פִשְׁעִי</p>

<p>חֶמְלַת יְוֹיָ וְטוּבוֹ / יִמְחֶה חֲטָאַי וְרִשְׁעִי</p>

<p>אֱלֹהֵי צוּרִי אֶחֱסֶה בּוֹ / מָגִנִּי וְקֶרֶן יִשְׁעִי:</p>

<br />
</blockquote>

<blockquote>
<p>לָמָּה צְעָדַי קָצְרוּ / וָאֶתְבּוֹדֵד בְּגָלוּת</p>

<p>וְאוֹיְבַי עָלַי חָבְרוּ / מֵרוֹב עוֹנִי וְדַלּוּת</p>

<p>כִּי הָעֲווֹנוֹת גָּבְרוּ / וְסָבְבוּ עָלַי בְּקַלּוּת</p>

<p>וַאֲחָזַתְנִי עַצְלוּת / וְעָזַבְתִּי מוֹשִׁיעִי</p>

<p>אֱלֹהֵי צוּרִי אֶחֱסֶה בּוֹ / מָגִנִּי וְקֶרֶן יִשְׁעִי:</p>

<br />
</blockquote>

<blockquote>
<p>שׁוּבִי יוֹם זֶה יְחִידָה / וְאַל יַשִּׂיאֵךְ סוּרֵךְ</p>

<p>וְחוּלִי כַּיּוֹלֵדָה / וְהִכּוֹנִי תוֹךְ חַדְרֵךְ</p>

<p>וְהָכִינִי לָךְ צֵידָה / אוּלַי זְמַנֵּךְ יִקְרֵךְ</p>

<p>רַב לָךְ מִתְבּוֹדֵדָה / בְּעֵמֶק גּוֹלֶם יִצְרֵךְ</p>

<p>וְאִם תָּשׁוּבִי אַשְׁרֵךְ / חָמַד שִׂכְלִי בְּמַסָּעִי</p>

<p>אֱלֹהֵי צוּרִי אֶחֱסֶה בּוֹ / מָגִנִּי וְקֶרֶן יִשְׁעִי:</p>

<br />
</blockquote>

<blockquote>
<p>בַּעֲווֹן חַטֹּאת נְעוּרַי / אֱלֹהַי אַל תְּבִישֵׁנִי</p>

<p>רַבִּים רוֹדְפַי וְצָרַי / וַאֲנִי בְךָ בִטְחוֹנִי</p>

<p>הֲלָמוּנִי יִסּוּרַי / בְּרוֹב דַּלּוּת וּבְעוֹנִי</p>

<p>פְּדֵנִי מִתַּמְרוּרַי / וְאַחֲרֶיךָ מָשְׁכֵנִי</p>

<p>אַתָּה עוֹז מִבְצָרִי / מְצוּדָתִי וְגַם סַלְעִי</p>

<p>אֱלֹהֵי צוּרִי אֶחֱסֶה בּוֹ / מָגִנִּי וְקֶרֶן יִשְׁעִי:</p>

<br />
</blockquote>

<blockquote>
<p>זָנַחְתִּי כָּל טוֹבָה / וְשִׁמְךָ לֹא זָנַחְתִּי</p>

<p>צוֹפֶה דָבָר שֶׁנִּבָּא / כִּי שֶׁמֶץ שָׁמַעְתִּי</p>

<p>יְשׁוּעָה לָבוֹא קְרוֹבָה / לְהָשִׁיב אֲשֶׁר עָזַבְתִּי</p>

<p>וְאִם הִגְדַּלְתִּי חוֹבָה / מֵחוֹבִי נִחַמְתִּי</p>

<p>אֶת יְוֹיָ זָכַרְתִּי / וְאֵלָיו אֶשָּׂא רֵעִי</p>

<p>אֱלֹהֵי צוּרִי אֶחֱסֶה בּוֹ / מָגִנִּי וְקֶרֶן יִשְׁעִי:</p>

<br />
</blockquote>

<blockquote>
<p>יְזַלֵּף עָלַי חַסְדָּךְ / כִּי אֵל רַחוּם אַתָּה</p>

<p>וְיָסוּר מִנִּי פַחְדָּךְ / וְאָשׁוּבָה מֵעַתָּה</p>

<p>וְאַתָּה מָעוֹז לַדָּךְ / וּמַחֲסֶה לְעָם גָּאַלְתָּ</p>

<p>וְכָל תַּאֲוָתִי נֶגְדָּךְ / וְסוֹדִי יָהּ חָקַרְתָּ</p>

<p>קַצְווֹת עוֹלָם שָׁקַלְתָּ / בְּכַפּוֹת קָו אֶמְצָעִי</p>

<p>אֱלֹהֵי צוּרִי אֶחֱסֶה בּוֹ / מָגִנִּי וְקֶרֶן יִשְׁעִי:</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/45629">https://benyehuda.org/read/45629</a></div></body></html>