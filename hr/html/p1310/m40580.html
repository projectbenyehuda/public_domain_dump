<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רשויות</title>
	<meta name="author" content="לוי אבן אלתבאן"/>
</head>
<body>

<h2 id="א"></h2>

<blockquote>
<p>לָמָּה, יְחִידָתִי, בְּדַָם תִּתְגּוֹלֲלִי? / אִם עַל פְּשָׁעַיִךְ מְאֹד תִּתְחַלְחֲלִי</p>

<p>וַתִּשְׁפְּכִי לִבֵּךְ כְּמוֹ מַיִם פְּנֵי / עֶלְיוֹן, וְעַד אָן מִכְּאֵב תִּשְׁתּוֹלֲלִי?</p>

<p>יִחוּד שְׁמוֹ בֹּקֶר וְעֶרֶב צַלְצְלִי, / כֹּל הַנְּשָׁמָה יָהּ תְּהַלֵּל – הַלֲלִי!</p>

<br />
</blockquote>

<h2 id="ב"></h2>

<blockquote>
<p>לִפְנֵי אֱלֹהַיִךְ שְׁחִי, תִּתְהַלְּכִי / עֶרְיָה עֲרֻמָּה וַחֲמָתוֹ שַׁכְּכִי</p>

<p>וּבְעַד פְּשָׁעַיִךְ סְלִיחָה בַקְּשִׁי, / נַפְשִׁי, וְדִמְעָה כַנְּחָלִים שִׁפְכִי.</p>

<p>יוֹמָם, יְחִידָתִי, וְלַיִל אֶת שְׁמוֹ – / מִדֵּי הֱיוֹת רוּחֵךְ בְּאַפֵּךְ – בָּרְכִי!</p>

<br />
</blockquote>

<h2 id="ג"></h2>

<blockquote>
<p>לְהַלֶּלְךָ בְּכָל שַׁחְרִי וְנִשְׁפִּי / לְשׁוֹנִי יִדְרְשָׁה תָמִיד וְגַם פִּי,</p>

<p>וְאָקוּמָה לְשַׁחֶרְךָ בְּשִׂיחִי / וְאֶת נַפְשִׁי לְךָ אָשִׂים בְּכַפִּי.</p>

<p>יְחִידָתִי לְךָ תַעְטֹף וְתִשְׁאַל / סְלִיחָה מִקְּשִׁי לִבִּי וְעָרְפִּי.</p>

<p>חֲמֹל עָלַי וְחֹן, מַלְכִּי קְדוֹשִׁי, / אֲשׁוֹרֵר לָךְ בְּעוּגָבִי וְתֻפִּי,</p>

<p>קְרָאתִיךָ וּבֹקֶר לָךְ אֲצַפֶּה, / בְּעוֹדִי חַי וְנִשְׁמָתִי בְאַפִּי.</p>

<br />
</blockquote>

<h2 id="ד"></h2>

<blockquote>
<p>לִקְרַאת מְקוֹר חַיַּי אֶתֵּן מְגַמָּתִי, / טֶרֶם יְשִׁיבוּנִי יָמִים לְאַדְמָתִי.</p>

<p>לוּ חָכְמָה נֶפֶשׁ רוּחַ מְרַדֶּפֶת / כִּי הִיא לְבַדָּהּ מִתֵּבֵל תְרוּמָתִי</p>

<p>וִיהִי לְבָבִי עֵר מֵבִין לְאַחְרִיתִי / כִּי יוֹם תְּנוּמָתִי תִּהְיֶה תְקוּמָתִי –</p>

<p>יוֹם יַעֲמִיד מַעְשֵׁה יָדַי לְעֻמָּתִי, / יוֹם יֶאֱסֹף אֵלָיו רוּחִי וְנִשְׁמָתִי.</p>
</blockquote>

<blockquote>
<br />
</blockquote>

<h2 id="ה"></h2>

<blockquote>
<p>לָמְדָה לְשׁוֹנִי, יָהּ, לְסַפֵּר חַסְדְּךָ, / כִּי נִהֲגַנִי חַסְדְּךָ מֵעוֹדִי,</p>

<p>וּבְיוֹם אֲשֶׁר אִירָא וְשִׁמְךָ אֶקְרְאָה – / חַיִּים וְחֶסֶד תַּעֲשֶׂה עִמָּדִי.</p>

<p>יָהּ, כֵּן בְּעוֹד אֶת הַנְּשָׁמָה תַעֲצֹר – / לִבִּי יְבָרֵךְ אֶת שְׁמָךְ וּכְבוֹדִי.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/40580">https://benyehuda.org/read/40580</a></div></body></html>