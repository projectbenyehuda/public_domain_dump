<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עַל יָם כִּנֶרֶת</title>
	<meta name="author" content="שמואל לייב גורדון"/>
</head>
<body>

<blockquote>
<p>שָׁם בִּתְכֵלֶת שְׁמֵי הָרוֹם,</p>

<p>בֵּין כּוֹכְבֵי הַזִיו,</p>

<p>יֵדֶא הַיָּרֵחַ דֹּם,</p>

<p>יִצֹּק אוֹר סָבִיב.
<br><br />
כּוֹכְבֵי-נֹגַהּ בִּלְשׁוֹן-אוֹר</p>

<p>שָׁם יָשִׁירוּ אַט</p>

<p>שִׁירַת פֶּלֶא, שִׁיר הַדְרוֹר,</p>

<p>שִׁירַת נֹעַם-עַד.
<br><br />
וּמִתַּחַת יַם כִּנֶרֶת</p>

<p>שְׁנַת הַתְּכֵלֶת נָם,</p>

<p>גִּבְעוֹת-גֹּבַהּ לוֹ מִסְגֶּרֶת,</p>

<p>עוֹטֵי אֹפֶל שָׁם.
<br><br />
וּבְחֵיקֵהוּ זֶה הָרַךְ</p>

<p>יַחַד עוֹלָלָיו</p>

<p>אַט יָנוּמוּ, וַחֲלוֹם זַךְ</p>

<p>יִרְאוּ בְנֵי גַלָּיו.
<br><br />
וּמִתַּחַת – עֵין סַפִּיר,</p>

<p>סַהַר, בְּנֵי-עָבִים,</p>

<p>דְּגֵי-זָהָב בִּבְרַק סְנַפִּיר</p>

<p>רוֹדְפִים כּוֹכָבִים.
<br><br />
וּבוֹלְעִים הֵם בְּנֵי הָרוֹם</p>

<p>שָׁם לְרִבְבוֹתָם,</p>

<p>אַךְ הַתְּכֵלֶת, אַךְ הַתְּהוֹם</p>

<p>עוֹד מָלֵא אוֹתָם.
<br><br />
וּמֵעֹמֶק תְּכֵלֶת שְׁחוֹר</p>

<p>כְּבָר הַשַּׁחַר קָם,</p>

<p>פָּקַח עַיִן, עֵין הָאוֹר</p>

<p>וַיִּטְבֹּל בַּיָּם.
<br><br />
שׁוּר! הִכְסִיפוּ פְנֵי מִזְרָח,</p>

<p>סַהַר חָוַר עָל,</p>

<p>אַט יָפוּחַ רוּחַ צַח,</p>

<p>אַט יִתְלַחֵשׁ גָּל:
<br><br />
'עָף הָאֹפֶל, כָּלָה לֵיל,</p>

<p>עוּרָה, אָח עַלִּיז!</p>

<p>הֵן הוֹפִיעַ הַהֵילֵל,</p>

<p>אֶגְלֵי-זֹהַר יִז&#8230;'</p>
</blockquote>

<p>*</p>

<blockquote>
<p>וַאֲנִי נִשָּׂא וָשָׁט,</p>

<p>אֵדֶא הָלְאָה דֹּם –</p>

<p>וּסְבִיבִי יָשִׁירוּ אַט</p>

<p>גַּלֵּי הַתְּהוֹם.
<br><br />
מִימֵי-קֶדֶם עֵת בַּכֹּל</p>

<p>אָז זרוֹעַ אוֹר,</p>

<p>הֵד הָרִים יַשְׁמִיעַ קוֹל,</p>

<p>שִׁירַת-עֹז וּדְרוֹר;
<br><br />
מִימֵי קֶדֶם עֵת עַל כֹּל</p>

<p>יָד אָז פָּרַשׂ צָר,</p>

<p>הֵד הָרִים אָז יַעַן קוֹל,</p>

<p>קוֹל עָרִיץ אַכְזָר;
<br><br />
וּמִיּוֹם יָבֹא – וִיהִי</p>

<p>אוֹר עוֹלָם וּדְרוֹר, –</p>

<p>אָז יָשוּב הַכֹּל וִיחִי,</p>

<p>אָז יָקוּם הָדּוֹר,
<br><br />
דּוֹר שֶעַיִן לוֹ, עֵין-אֵשׁ,</p>

<p>עֹז הָרַעַם – קוֹל,</p>

<p>לֵב אֲרִי לוֹ, לֵב שֶיֵּשׁ</p>

<p>עֹז בּוֹ, רֹךְ וּגְדוֹל.
<br><br />
*</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1590">https://benyehuda.org/read/1590</a></div></body></html>