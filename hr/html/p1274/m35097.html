<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַכּוֹרֵם בַּגּוֹלָן</title>
	<meta name="author" content="אשר ברש"/>
</head>
<body>

<blockquote>
<p>(עַל־פִּי תֵיאוֹדוֹר פוֹנְטַאנֵי)</p>

<br />
</blockquote>

<blockquote>
<p>רַב צֶמַח בֶּן תֶּמַח, כּוֹרֵם בַּגּוֹלָן,</p>

<p>הָיָה לוֹ בַּכֶּרֶם נָטוּעַ אִילָן,</p>

<p>אִילַן הַתַּפּוּחַ עַב גֶּזַע וָנוֹף,</p>

<p>בְּכָל עֶרֶב פֶּסַח צְנִיף־לֹבֶן יִצְנֹף –</p>

<p>וּבָא תוֹר הַשֶּׁפַע לְעֵת הָאָסִיף,</p>

<p>זַרְחָם יִשְׁלְחוּ פֵּרוֹתָיו מִסָּבִיב;</p>

<p>וּבְרוּץ יְלָדִים וִילָדוֹת בַּדְּרָכִים,</p>

<p>רַב צֶמַח חָצְנוֹ יְמַלֵּא תַפּוּחִים,</p>

<p>יֵשֵׁב עַל מִפְתַּן שַׁעֲרוֹ הַפָּתוּחַ,</p>

<p>וּלְיֶלֶד עוֹבֵר: &#8220;הֵי, בָּחוּר, טֹל תַּפּוּחַ!&#8221;</p>

<p>וְכֵן לְיַלְדָּה: גְּשִׁי נָא הֲלוֹם,</p>

<p>קְחִי בֶּן־תַּפּוּחַ וּלְכִי לְשָׁלוֹם!&quot;</p>

<br />
</blockquote>

<blockquote>
<p>שָׁנִים עַל שָׁנִים כֻּסּוּ בְּצַלְמָוֶת:</p>

<p>רַב צֶמַח בֶּן תֶּמַח הוֹלֵךְ לִקְרַאת מָוֶת.</p>

<p>כְּבָר רָמַז לוֹ קִצּוֹ. הָיְתָה עֵת אָסִיף,</p>

<p>זַרְחָם יִשְׁלְחוּ הַפֵּרוֹת מִסָּבִיב.</p>

<p>אוֹסֵף אֶת בָּנָיו רַבִּי צֶמַח: &quot;חֲסָל!</p>

<p>אָמוּתָה. תַּפּוּחַ לִי שִׂימוּ בַּגָּל&#8230;</p>

<p>רַק זֹאת אֲבַקֵּשׁ, עֲשׂוּ נָא צָוִי,</p>

<p>וְאֶמְצָא לִי מָנוֹחַ עֲלֵי מִשְׁכָּבִי.&quot;</p>

<br />
</blockquote>

<blockquote>
<p>מִקֵּץ יָמִים שְׁלֹשֶׁת הוּבַל בָּאָרוֹן</p>

<p>לְקֶבֶר אָבוֹת הֶחָצוּב בַּמִּדְרוֹן.</p>

<p>אִכָּר וְכוֹרֵם וְכָל שְׁאָר עֲמֵלִים</p>

<p>אַחֲרָיו יִמְשְׁכוּ בְּדִמְעוֹת אֲבֵלִים.</p>

<p>וְקוֹל תִּינוֹקוֹת בְּרֹן עֶצֶב יְתַן:</p>

<p>&#8220;הוּא מֵת וּמִי לָנוּ יִתֵּן הַמַּתָּן?&#8221;</p>

<br />
</blockquote>

<blockquote>
<p>קָשְׁרוּ מִסְפֵּד מָר. לֹא יָדְעוּ עוֹלָלִים</p>

<p>חָכְמַת רַבִּי צֶמַח רַב מַעֲלָלִים:</p>

<p>הַבְּכוֹר הַיּוֹרֵשׁ, רַב קַמְצָא שְׁמוֹ,</p>

<p>סְיָג שֶׁבַע אַמּוֹת הִקִּיף אֶת כַּרְמוֹ,</p>

<p>וְלֹא יָבוֹא בִּגְבוּלוֹ גָּדוֹל אוֹ קָטָן</p>

<p>לֵהָנוֹת מִבִּרְכַּת פֵּרוֹת הָאִילָן.</p>

<p>אוּלָם הַזָּקֵן שֶׁרָאָה הַנּוֹלָד</p>

<p>הֵתֵל בִּבְכוֹרוֹ הַקּוֹפֵץ אֶת הַיָּד:</p>

<p>בִּקֵּשׁ וְיָדַע מַה בִּקֵּשׁ בְּמוֹתוֹ,</p>

<p>כִּי יַצִּיעוּ תַּפּוּחַ בַּקֱּבֶר תַּחְתּוֹ.</p>

<p>אַךְ בָּא הָאָבִיב – בָּקַע אֶת הַגָּל</p>

<p>נְטַע הַתַּפּוּחַ, מִתַּמֵּר אֶל עָל.</p>

<br />
</blockquote>

<blockquote>
<p>שָׁנָה עַל שָׁנָה תַּחֲלֹף מְהֵרָה,</p>

<p>פּוֹרֵשׂ עֵץ־פְּאֵר עַל הַקֶּבֶר פֹּארָה –</p>

<p>וּבָא תוֹר הַשֶּׁפַע לְעֵת הָאָסִיף,</p>

<p>זַרְחָם יִשְׁלְחוּ הַפֵּרוֹת מִסָּבִיב;</p>

<p>וּלְיֶלֶד מִבֵּית־הַחַיִּים הַפָּתוּחַ</p>

<p>יִלְחַשׁ הָאִילָן: &#8220;הֵי, בָּחוּר, טֹל תַּפּוּחַ!&#8221;</p>

<p>וְכֵן לְיַלְדָּה: &quot;גְּשִׁי נָא הֲלוֹם,</p>

<p>קְחִי בֶּן־תַּפּוּחַ וּלְכִי לְשָׁלוֹם!&quot;</p>

<br />
</blockquote>

<blockquote>
<p>כֵּן תֵּת עוֹד יוֹסִיף מִיָּדוֹ הַפְּתוּחָה</p>

<p>רַב צֶמַח בֶּן תֶּמַח, זִכְרוֹ לִבְרְכָה!</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/35097">https://benyehuda.org/read/35097</a></div></body></html>