<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[כֹּה אָמַר]</title>
	<meta name="author" content="אלתר לוין"/>
</head>
<body>

<blockquote>
<p>כֹּה אָמַר נְבִיא הָאָרֶץ</p>

<p>לַגּוֹלִים הָרְחוֹקִים הַנְּפוֹצִים מִיָּם וְעַד יָם:</p>

<p>יַעַן הֱיוֹתְכֶם מִתְאַבְּלִים</p>

<p>עַל אַרְצִי וְזֵכֶר לְחֻרְבָּנִי הִצַּבְתֶּם</p>

<p>והִתְפַּלַלְתֶּם אֵלָי</p>

<p>דֶּרֶךְ הַר קָדְשִׁי, בְּנָשְׂאֲכֶם נִשְׁמוֹתֵיכֶם קֵדְמָה</p>

<p>דּוֹרוֹן לְמִזְרַח הַשֶּׁמֶשׁ;</p>

<p>יַעַן מָאָסְכֶם בֶּאֱלֹהִים אֲחֵרִים וּמְעַנִּים,</p>

<p>אוֹרְבֵי נַפְשׁוֹתֵיכֶם</p>

<p>וְלֹא שְׁרִיתֶם כְּכֹהֲנִים בֹּגְדִים בְּמִקְדַּשׁ אֵל נֵכָר</p>

<p>הַמַּטֶּה לְבַבְכֶם מִבֵּיתִי;</p>

<p>לֹא מַתֶּם בַּמִּדְבָּר הַמָּוֶּת לְלֹא אֵל, לְלֹא אֶרֶץ</p>

<p>וְהִנְּכֶם חַיִּים הַיּוֹם</p>

<p>וּבְמַצְפּוּן הַלֵּבָב עוֹד יִבְעַר עַמּוּד הָאֵשׁ</p>

<p>שֶׁגָּלָה אִתְּכֶם מֵאַרְצְכֶם;</p>

<p>לֹא נוֹאַשְׁתֶּם מִכְּאֵב בִּכְאֹב הָרוּחַ וָנֶפֶשׁ,</p>

<p>בַּעֲבֹר קֻבַּעַת הַיָּגוֹן,</p>

<p>וּדְבֵקִים בְּקָדְשֵׁי נְבִיאַי צִפִּיתֶם לִישוּעָה,</p>

<p>לִגְאֻלָּה וִימוֹת הַמָּשִׁיחַ:</p>

<p>לָכֵן, חַי אָנִי! נְאֻם אֲדֹנָי אֱלֹהֵי יִשְׂרָאֵל,</p>

<p>כִּי אֲצַוֶּה לַשֶּׁמֶשׁ</p>

<p>וְהִלְקֵיתִיו בְּשִׁשִׁים שִׁבְטֵי אֵש יוֹקְדִים</p>

<p>לְמַעַן יֵצֵא וְיִזְרַח לָכֶם!</p>

<p>וצִוִּיתִי לַלְּבָנָה, בְּטָהֲרִי כִתְמֵי פְגִימָתָהּ,</p>

<p>וְהִגִּיהָה לָכֶם לֵילוֹתֵיכֶם!</p>

<p>וּפָגְשׁוּ צָהֳרֵי כוֹכָבִים בְּתִימּוּר הַחַמָּה,</p>

<p>אוֹרוֹת בְּאוֹרוֹת נָגָעוּ!</p>

<p>וקָרָאתִי דְרוֹר לָכֶם, בְּנָתְצִי סֻבָּלֵי הַבַּרְזֶל,</p>

<p>וְהֵבֵאתִי גוֹלִים רְחוֹקִים</p>

<p>עַל דָּכְיֵי יָם וְעַל רִכְבֵּי הָאֵשׁ הַלְּבָנָה</p>

<p>הַכְּרוּכָה בְצֶפֶת הַגַּלִּים</p>

<p>וְעַל גַּבֵּי דֻלְפָּנִים עֲנָקִים, חוֹצְבֵי הָרַהַב,</p>

<p>וַהֲבִיאוֹתִיכֶם אֶל אַרְצִי!</p>

<p>רְאוּ: רָעֲשׁוּ דְלָתַיִם וּבְרִיחַ, נִפְתַּח שַׁעַר הַזָּהָב</p>

<p>וּתְפִלּוֹתֵיכֶם לֹא גָוְעוּ בַיָּם!&#8230;</p>

<p>הִלְבִּין לְשׁוֹן הַזְּהוּרִית, נֵר מִזְרָחִי הִדְלִיק,</p>

<p>נִפְתְּחוּ גִנְזֵי הַזִּיוִים</p>

<p>יוֹצְאֵי הֵיכַל הַבְּדֹלַח, רִבֹּאוֹת מָגִּנֵּי הַזָּהָב,</p>

<p>גַּם לָחֲשׁוּ כְרוּבֵי נֶחָמָה!</p>

<p>וּמִמַּעַל לְהָרֵי יִשְׂרָאֵל שָׁפִים וּמְנַסְּרִים,</p>

<p>בִּמְרוֹמֵי שָׁמַיִם בָּאַדִּיר,</p>

<p>נִשְׁרֵי מָשִׁיחַ הַקּוֹרְאִים בִּתְרוּעַת בִּצָּרוֹן</p>

<p>וּקְרֵבִים אֲלֵיכֶם בִּסְעָרָה!
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/8099">https://benyehuda.org/read/8099</a></div></body></html>