<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יריחו</title>
	<meta name="author" content="מתתיהו שוהם"/>
</head>
<body>

<p><strong>דרמה מימי המקרא</strong></p>

<br>  

<h2 id="הַנְּפָשׁוֹת">הַנְּפָשׁוֹת</h2>

<h3 id="בְּמַחֲנֵהיְרִיחוֹ:">בְּמַחֲנֵה יְרִיחוֹ:</h3>

<blockquote>
<p>מֶלֶךְ יְרִיחוֹ</p>
</blockquote>

<blockquote>
<p>רָחָב, הקדֵשה הגדולה לאשֵרה</p>
</blockquote>

<blockquote>
<p>כֹּהֵן הָאֲשֵׁרָה</p>
</blockquote>

<blockquote>
<p>שַׂר הָעִיר, אציל צעיר</p>
</blockquote>

<blockquote>
<p>כֹּהֵן מִצְרִי</p>
</blockquote>

<blockquote>
<p>צִיר גִבְעוֹן</p>
</blockquote>

<blockquote>
<p>כֹּהֵן מִדְיָנִי</p>
</blockquote>

<blockquote>
<p>צִיר עַי</p>
</blockquote>

<blockquote>
<p>כֹּהֵן מוֹאָבִי</p>
</blockquote>

<blockquote>
<p>מְכַשֵּׁפָה.</p>
</blockquote>

<blockquote>
<p>שרי כנען, חַיָלים, צירים ובני-העם.</p>
</blockquote>

<h3 id="בְּמַחֲנֵהיִשְׂרָאֵל:">בְּמַחֲנֵה יִשְׂרָאֵל:</h3>

<blockquote>
<p>יְהוֹשֻׁעַ, שר צבא ישראל</p>
</blockquote>

<blockquote>
<p>פִּנְחָס, הכהן</p>
</blockquote>

<blockquote>
<p>עָכָן, נשיא צעיר לשבט יהודה (מן המרגלים)</p>
</blockquote>

<blockquote>
<p>עָתְנִיאֵל, איש-צבא למוּד-קרב כבן-חמשים (מן המרגלים)</p>
</blockquote>

<blockquote>
<p>אֶלְדָּד (ממשרתי משה)</p>
</blockquote>

<blockquote>
<p>מֵידָד (ממשרתי משה)</p>
</blockquote>

<blockquote>
<p>שׂרים, כהנים, צירים, כנענים, אנשי-צבא ובני-העם.</p>
</blockquote>

<br>  

<h2 id="עלילהראשׁוֹנה">עלילה ראשׁוֹנה</h2>

<p>החצר החיצונה במקדש האשֵרה. שלש מֶחֲזות משֻׂדרות עמודי-גזית,</p>

<p>חקוקי תמונות קרב וציד וכתוּבי-קעקע, נשקפות מול שער החצר הפנימית.</p>

<p>בין המחזות מתנשאות פה ושם במות עם פסלי הבֵּל והאשרה. במבוא</p>

<p>השדרה השניה נצב פסל שעיר חצוב אבן. קרניו ופרסותיו מצופות זהב.</p>

<p>מימין החצר – שובך-יונים עם אַרְזָה מְצֻיָרָה וגג נחשת-קלל. משמאל –</p>

<p>דרך לרחוב העיר.</p>

<p>בקצה השדרה התיכונה שבע מעלות מובילות אל אולמי השער הפנימי.</p>

<p>דלתותיו וחלונותיו קלועים תִּמוֹרוֹת וכרובי-זהב. ממעל לשער מזרחה</p>

<p>נשקפים, כתלולים זה על-גב זה, גג המקדש, חומת-יריחו והררי-מואב.</p>

<p>בטרם יורם המסך נשמע שיר תפלת הקדֵשות, ההולך ונדם עם התרומם</p>

<p>המסך. מאולם השער יוצא המלך, אחריו הכהן הגדול ושרי יריחו.</p>

<br>  

<p><strong>המלך</strong> נצב במבוא השער ומביט סביבו</p>

<p>הַסֹּכֵךְ נִצָּב הָכֵן, הֹעֲלוּ</p>

<p>חִשְּׁבוֹנוֹת כִּבְדֵי-רִגְמָה עַל כָּל-מִגְדָּל;</p>

<p>הַחוֹמָה בְצוּרַת-מָצוֹר, צְבָא-הַמָּגֵן</p>

<p>בַּשַּׁעַר חוֹנֶה חָלוּץ&#8230; מֵעֲדָרַי</p>

<p>לְקָרְבָּן שְׂעִירִים שִׁבְעִים הֲרִימוֹתִי&#8230;</p>

<p>הַכֹּהֵן!&#8230;</p>

<br>  

<p><strong>הכהן</strong></p>

<p>מַלְכִּי&#8230;</p>

<br>  

<p><strong>המלך</strong></p>

<p>עִם צִבְאוֹתָם אֶלְחַם –</p>

<p>אַךְ עִם אֱלֹהָם אַתָּה קְרָב אֱסֹר&#8230;</p>

<br>  

<p><strong>הכהן</strong></p>

<p>עַל בָּמַת הָאֲשֵׁרָה צוֹבְאוֹת עַתָּה</p>

<p>קְדֵשׁוֹת גְּזוּזוֹת-שֵׂעָר, כְּחֻלּוֹת-גַּבּוֹת;</p>

<p>חֲשׂוּפוֹת-שַׁד, תָּחֵמְנָה תַאֲוַת-אוֹנָן</p>

<p>לְנֹכַח צַלְמֵי גְבָרִים גִּדְלֵי-בָשָׂר,</p>

<p>מְשׁוּחֵי-שָׁשַׁר עַל-פְּנֵי כָתְלֵי-מִקְדָּשׁ,</p>

<p>לִכְבוֹד אֱלִילַת כָּל הַחַי וּפוֹרֶה&#8230;</p>

<p>וּלְבוּשֵׁי-בַד, מַקְרִיבִים כֹּהֲנֶיהָ</p>

<p>עַל מִזְבַּח-זְהָבָהּ תּוֹרִים וּבְנֵי-יוֹנָה</p>

<p>וּמַזִּים דָּמָם חַם וּמַעֲלֶה אֵד,</p>

<p>בְּדַם דְּגֵי-יַרְדֵּן מָהוּל, קַר וְקוֹרֵשׁ,</p>

<p>עַל קַרְנוֹת מִזְבְּחָהּ לְזֶבַח-כִּפּוּר –</p>

<p>הֲיוּכַל אֱלֹהִים, מִקָּרוֹב בָּא,</p>

<p>מְצָאוֹ עַם אֵין-אֶרֶץ עַל נְדוּדָיו</p>

<p>בְּמִדְבַּר-סִינַי וְעַל פְּנֵי צְחִיחֵי-פָארָן,</p>

<p>וַחֲתוּל-עֲרָפֶל בְּאֹהֶל-עוֹרוֹת יִשְׁכֹּן,</p>

<p>וּמִקְדָּשׁ לוֹ יְבַקֵּשׁ, בַּיִת נָכוֹן –</p>

<p>הֲיוּכַל הוּא לָשׂר אֶל אֵשֶׁת בֵּל,</p>

<p>הַנַּעֲרָץ בֵּין הָאֵלִים?&#8230;</p>

<p>משתחוה ונכנס לחצר הפנימית. השער נסגר.</p>

<br>  

<p><strong>שר-צבא</strong> עולה במעלות אל המלך</p>

<p>צִירִים בָּאוּ</p>

<p>מִגִּבְעוֹן וּמֵעָי.</p>

<p><strong>המלך</strong></p>

<p>יָבֹאוּ הֵנָּה.</p>

<p>הצירים נכנסים.</p>

<br>  

<p><strong>ציר גבעון</strong> זקנו ארוך ושחור, מסֻלסל בפוך ובשמנים;</p>

<p>לבוש הוא גלומי-רוכלים יקרים, במחגורת-פסיו נתונה</p>

<p>חנית קטנה ונצָבָהּ זהב.</p>

<p>לְמֶלֶךְ יְרִיחוֹ שָׁלוֹם&#8230; כֹּה שְׁלָחוּנוּ</p>

<p>אֵלֶיךָ זִקְנֵי גִבְעוֹן, וַיָּשִׂימוּ</p>

<p>בְּפִינוּ דְבָרִים אֶל הַמֶּלֶךְ לֵאמֹר:</p>

<p>מֵעַרְבוֹת סִין עַד אַרְנוֹן וְעַד כִּנֶּרֶת,</p>

<p>כָּל גְּלִילוֹת מִזְרַח-יַרְדֵּן וְכָל הַבָּשָׁן,</p>

<p>מֵאַשְׁדּוֹת נְבוֹ הָהָר עַד הַר-חֶרְמוֹנִים,</p>

<p>בִּידֵי הָעִבְרִים נָפְלוּ, וּכְבָר עָלוּ</p>

<p>מֵאֶרֶץ-מוֹאָב לַעֲבוֹר אֶת הַיַּרְדֵּן,</p>

<p>לָרֶשֶׁת אֶת כְּנָעַן&#8230; בְּרִית נִכְרֹתָה:</p>

<p>מִירִיחוֹ עַד גְּבוּל-פְּלֶשֶׁת וְעַד הַלְּבָנוֹן,</p>

<p>כָּל מַלְכֵי-מַעֲרָב, אֲשֶׁר לֹא נִכָּנַע</p>

<p>וְנִלָּחֵם בָּם שְׁכֶם-אֶחָד עַד הִגָּרְשָׁם. –</p>

<p>וַיִּהְיוּ כְבָר דְּבָרֵינוּ עִם הַמְּלָכִים</p>

<p>בִּירוּשָׁלֵם, בְּחָצוֹר וּבִצְפוֹן הָהָר,</p>

<p>וְעִם מֶלֶךְ חֶבְרוֹן, קִרְיַת-הָעֲנָקִים,</p>

<p>וְכֹה יָעָצְנוּ: חוֹמַת יְרִיחוֹ תִהְיֶה</p>

<p>רִאשׁוֹנָה לִגְדֹּר דַּרְכָּם הֵנָּה, עַד</p>

<p>נֵחָלֵץ כָּל הָעַמִּים מַחֲנֶה עָצוּם,</p>

<p>וּבְנֶשֶׁק רַב וּבְרִכְבֵי-בַרְזֶל נֵצֵא</p>

<p>לִקְרָאתָם עַד הִשָּׁמְדָם. – אֵלֶּה דִבְרֵי</p>

<p>הַמְּלָכִים.</p>

<br>  

<p><strong>המלך</strong></p>

<p>טוֹב יָעָצוּ&#8230; אל צירי עַי וְאַתֶּם, מַה בְּפיכֶם?</p>

<br>  

<p><strong>ציר עי</strong> חַיָל זקן ואמיץ עולה במעלות; זקנו הלבן יורד על
מדות-הצבא, כלי-זינו עליו וכֻלו אומר גבורת-שֵיבה</p>

<p>מֵאָחִיךָ מֶלֶךְ עַי</p>

<p>רַב שָׁלוֹם לָךָ, וְכֹה אֵלֶיךָ שָׁלַח:</p>

<p>שָׁמַעְנוּ, שֻׁנְּסוּ כָל מָתְנַיִם וְלֻטְּשָׁה</p>

<p>כָל חֶרֶב כְּבָר בִּירִיחוֹ. יָאֲתָה</p>

<p>לְמֶלֶךְ-גִּבּוֹר תְּהִלָּה&#8230; אַךְ תַּחְבּוּלָה</p>

<p>לוּ תֹאבֶה וְאִיעָצְך: טֶרֶם נֵדַע</p>

<p>הַגְּבוּל, הָעָם לוֹ הִצִּיב, וְהָאָרֶץ,</p>

<p>אֵלֶיהָ יִכֹּן דַּרְכּוֹ; אוּלַי עָבֹר</p>

<p>אַךְ יַעֲבֹר הוּא בִכְנַעַן וְשֵׂרַ דַּרְכּוֹ</p>

<p>צָפוֹנָה, אוֹ תֵימָנָה יָשׁוּב אֶל</p>

<p>הַמִּדְבָּר, אוֹ אֶת נַפְשׁוֹ יִשָּׂא שֵׁנִית</p>

<p>לְשַׁלְוַת הָעֲבָדִים עַל סִיר-בָּשָׂר</p>

<p>וְאֶל גְּדוֹת-הַשִּׁיחוֹר יָשׁוּב וְאֶת צַוָּארוֹ,</p>

<p>מְלֻמַּד עֹל-הַדּוֹרוֹת, יֵט לַאֲדוֹנָיו&#8230;</p>

<p>הַאִם מֵחָכְמָה נַעֲשֶׂה, אִם נַעַל</p>

<p>בְּפֶרֶץ, וְהֵם לֹא לָנוּ דִמּוּ, וְגָדֵר</p>

<p>כִּי נִגְדֹּר עַל כָּל סוּף וְאַגְמוֹן שַׁח,</p>

<p>בִּסְעֹר הַסְּעָרָה צַמְּרוֹת יַעֲרֵי-בָשָׁן:</p>

<p>עֲצוּמִים מֵאִתָּנוּ הָיוּ שְׁנֵי</p>

<p>הַמְּלָכִים, עוֹג וְסִיחוֹן, וְשַׁעֲרֵי-בַרְזֶל</p>

<p>לְחֶשְׁבּוֹן וּלְאֶדְרֶעִי, וְהַאִם</p>

<p>לֹא נִכְבְּשׁוּ לָעִבְרִים, כִּי הִתְגָּרוּ</p>

<p>מִלְחָמָה בָם וְלֹא נְתָנוּם לַעֲבֹר</p>

<p>בְּשָׁלוֹם אַרְצָם?&#8230;</p>

<p>רואה את פני המלך מביעים אי-רצון</p>

<p>מַלְכִּי! רַב הָרְכוּשׁ פֹּה</p>

<p>בַּשָּׂדוֹת וּבַכְּרָמִים. בְּכָל מַרְכֹּלֶת,</p>

<p>בֶּעָרִים בְּצוּרוֹת-חוֹמָה וּבְהֵיכָלִים,</p>

<p>יְגִיעַ-דּוֹרוֹת וְחֶמְדַּת נַחֲלַת-אָבוֹת –</p>

<p>כִּלְחֹךְ הָאַרְבֶּה תְנוּבָה רְוַת-זֵעָה,</p>

<p>כֹּה תִכְרֹת שֶׁן-גַּרְזִנָּם כָּל-עֵץ פּוֹרֶה,</p>

<p>וּלְשׁוֹן שַׁלְהַבְתָּם תַּשִּׁים שְׁלוֹם כָּל-נָוֶה</p>

<p>וְהָיָה כָל הַחַיִל בַּז לִפְרָאִים</p>

<p>אֲמוּנֵי-מִדְבָּר, קְסוּמֵי הוֹן-מֶרְחַקִּים,</p>

<p>וְלֵאלֹהִים הַמּוֹלִיךְ אוֹתָם הֵנָּה</p>

<p>בְּתִימְרוֹת-עָשָׁן&#8230;</p>

<br>  

<p><strong>המלך</strong> קצַר-רוח, מְהַסו</p>

<p>שׁוּב אֱמֹר לַמֶּלֶךְ:</p>

<p>אִם יֶרֶף יָדוֹ עַתָּה וְאִם לֹא יַעַל</p>

<p>לְעֶזְרַת צִבְאוֹתֵינוּ, אוֹ כִי יַשְׁלִים</p>

<p>אֶל עַם-הָעִבְרִים, וְנִקְבַּצְנוּ יַחַד,</p>

<p>כָּל מַלְכֵי הָאֱמוֹרִי עַל הָעִיר,</p>

<p>וּמִשְׁפַּט-בּוֹגְדִים נִשְׁפֹּט אוֹתוֹ&#8230;</p>

<p>המלך ושריו עוזבים את חצר-המקדש.</p>

<br>  

<p><strong>ציר גבעוֹן</strong> אל ציר עי ברדתם מן המעלות בגאון-
נצחון</p>

<p>אֶחָד</p>

<p>הַחֹק בַּקְּרָב לַמֶּלֶךְ וְלָעֶבֶד:</p>

<p>אִם לָנוּ הוּא – בַּבְּרִית עִמָּנוּ יַעֲמֹד,</p>

<p>וְאִם שָׁלוֹם יֹאמַר – יָד לָאוֹיֵב נָתָן.</p>

<br>  

<p><strong>ציר עי</strong></p>

<p>כִּי כְנַעֲנִים אַתֶּם, הַגִּבְעוֹנִים, יָקְרָה</p>

<p>מִכָּל רְכוּשׁ וָאֵל לָכֶם הָרְכֻלָּה&#8230;</p>

<p>וּמַה-כִּי תֶחֱרַב עִיר, אִם יֻכַּת מִקְדָּשׁ? –</p>

<p>בַּלְּבָנוֹן עֵצִים תִּכְרְתוּ לְדוֹבְרוֹת</p>

<p>וְאַבְנֵי-גָזִית תַּחְצְבוּ בַעֲרָב,</p>

<p>וְתִמְכְּרוּ וּסְחַרְתֶּם אֶת הָאָרֶץ</p>

<p>וּבְנִיתֶם אוֹתָהּ עַל-פְּנֵי חָרְבוֹתֶיהָ;</p>

<p>אַךְ לָנוּ טוֹב הִתְבַּצֵּר חָדְשֵׁי-מִסְפָּר,</p>

<p>לִשְׁמֹר עַל רְכוּשׁ, צָבַרְנוּ דוֹרוֹת רַבִּים,</p>

<p>וְעַל קָדְשֵׁי אֵל וָעָם, עַד יַעֲבֹר זָעַם.</p>

<p>העם מתאסף מתחת, ורבים מביעים את הסכמתם לדבריו.</p>

<br>  

<p><strong>ציר גבעון</strong> בפנותו אל הנאספים</p>

<p>אַל תִּשְׁמְעוּ לָזֶה&#8230; הַאִם לֹא אָנוּ</p>

<p>חָפַצְנוּ לִשְׁמֹר אֶת הָרְכוּשׁ מֵאוֹיֵב;</p>

<p>וְאִם אֵשׁ-הַקְּרָב עִם מַחֲנוֹ יַחַד יֹאכַל</p>

<p>כִּמְעַט גַּם בָּנוּ – טוֹב; אֵל-הַמִּלְחָמָה</p>

<p>קָרְבָּנוֹ יִרְצֶה וְיָחֹן אֶת הַשְּׁאָר&#8230;</p>

<p>בפנותו אל הנאספים</p>

<p>אַךְ מוּגֵי-לֵב הֱיִיתֶם&#8230;</p>

<br>  

<p><strong>ציר עי</strong> בשקט גא</p>

<p>לֹא מִפַּחַד</p>

<p>הַחֶרֶב וְהַמָּוֶת&#8230;</p>

<p>פונה אל העם, וידו נטויה אל שער המקדש</p>

<p>מִקְדָּשׁ כִּי</p>

<p>יֵהָרֵס – עַל מַסָּדוֹ אִם שׁוּב יוּקַם</p>

<p>פִּי-שְׁנַיִם הָדוּר – אֵלוֹ חֻלַּל כְּבָר.</p>

<p>לֹא אֶת הַמָּוֶת, כִּי יְעַלַּע דַּם</p>

<p>בַּחוּרִים וּשְׁנוֹת-חַיִּים שְׁלשִׁים יִשְׁכֹּל,</p>

<p>פָּחַדְנוּ – כִּי אֶת בַּלְּעוֹ אוֹנֵי-עָם,</p>

<p>בָּם דּוֹרוֹת רֻתְּקוּ בְשַׁלְשֶׁלֶת-אֵל&#8230;</p>

<p>אֲנַחְנוּ מוּגֵי לֵב?&#8230; בְּבוֹא הָאוֹיֵב,</p>

<p>וּתְדַבֵּר עַי בַּשַּׁעַר עִמּוֹ אָז</p>

<p>כַּלְּבִיאָה הָרוֹבֶצֶת, דְּרוּכַת-שְׁרִירִים,</p>

<p>בִּמְבוֹא מְאוּרַת גּוּרֵי-עֲלוּמֶיהָ;</p>

<p>אֲבָל לְחָרֵף אוֹן עֲמַל בָּנֶיהָ</p>

<p>לִידֵי כָל אוֹיֵב פֶּרֶא, עוֹבֵר דַּרְכּוֹ,</p>

<p>לֹא תַחְפֹּץ&#8230; עַתָּה אָשׁוּב וְאָעִידָה</p>

<p>בְּמַלְכִּי וּבַזְּקֵנִים לֵאמֹר: כֹּה</p>

<p>לִי עָנוּ פֹה: אִם תַּחְפְּצוּ אוֹ לֹא,</p>

<p>מִלְחָמָה תְהִי לָכֶם בָּאוֹיֵב אוֹ</p>

<p>בְשָׁכֵן-אָח&#8230;</p>

<br>  

<p><strong>ציר גבעוֹן</strong></p>

<p>מִפָּנִים אוֹ בָעֹרֶף.</p>

<p>הולכים ומתפרדים. מהשער יוצאים הכהן המדיָני והכהן
המואבי. יורדים במעלות ושותקים רגעי מספר.</p>

<br>  

<p><strong>הכּהן המדיָני</strong></p>

<p>הַתָּמִיד הָקְרַב וְעוֹד קוֹל שְׂעִירִים עוֹנֶה</p>

<p>מִמִּכְלְאוֹת הַמִּקְדָּשׁ: מִנְחַת-עֶרֶב</p>

<p>לָאֵלָה&#8230; סַמֵּי נָטָף, מֹר וּשְׁחֵלֶת,</p>

<p>לֹא יֶחְדְּלוּ נִיחוֹחָם. שִׁירֵי-קֹדֶשׁ</p>

<p>מִצֵּאת הַשֶּׁמֶשׁ עַד חֲנוֹתָהּ לֹא</p>

<p>יִדֹּמוּ. בְּאוֹר הַסַּהַר עַל הַגָּג</p>

<p>מַקְהֲלוֹת הָעֲלָמוֹת, לְבוּשׁוֹת לְבָנִים,</p>

<p>בִּיתַד-הָאוֹרֵג שׁוֹזְרוֹת מְשִׁי-אֲטוּנִים:</p>

<p>אֲפוֹדִים לָאֲשֵׁרָה; וּבַגַּנִּים</p>

<p>בִּזְרוֹעוֹת כֹּהֲנֶיהָ נוֹסְכוֹת חֻמָּן –</p>

<p>כִּתְמוֹל וְשִׁלְשֹׁם עֵת הַמִּזְרָח שָׁקָט&#8230;</p>

<p>נדם&#8230; וכדולה מנבכי רוּחו מחשבה שכבר בשלה שם, מוסיף,
בקול ספוּג תעלומה</p>

<p>הָאֵלִים כִּי נִלְחָמִים – לֹא כְאָדָם</p>

<p>נִלְחָמִים: לֹא בָרַעַשׁ וּבִתְנוּאַת</p>

<p>נְקַם-אַכְזָרִים וּבַחֲרִיצֵי-בַרְזֶל&#8230;</p>

<p>בְּבִטְחַת-גָּאוֹן יָבוֹא הַמְנַצֵּחַ,</p>

<p>בַּלֵּיל, בְּנוֹחַ שְׁאוֹן הֲמֻלַּת-קְרָב,</p>

<p>אֶל מִקְדַּשׁ אוֹיְבוֹ, אֶל בֵּין הַפָּרֹכֶת,</p>

<p>וּבְשַׁלְוַת-עוֹלָם יִקְרֹס דֹּם הַנִּכְבָּשׁ:</p>

<p>כְּמוֹ אֲמָנָה כָרְתוּ הֵם בֵּינֵיהֶם,</p>

<p>לְחַלֵּק אֶת מֶמְשַׁלְתָּם בָּעִדָּנִים.</p>

<br>  

<p><strong>הכּהן המואבי</strong></p>

<p>מִי יִתְכֹּן דַּרְכֵי אֵל?&#8230; מִמִּקְדַּשׁ פְּעוֹר</p>

<p>בָּרַחְתִּי, כִּי חָדַלְתִּי לִירֹא אוֹתוֹ&#8230;</p>

<p>מִמִּדְבָּר בָּא הַקּוֹל: בְּעַנְנֵי-אֵשׁ</p>

<p>וּבְמַחֲנֶה רָב נוֹסֵעַ אֵל-הָאֵלִים.</p>

<p>אָז שָׁלַח מַלְכִּי אֶל הַקּוֹסֵם בִּלְעָם,</p>

<p>לָבוֹא אֶל גְּבוּל הָאַרְנוֹן וּמִשָּׁם,</p>

<p>מִמְּרוֹם הָהָר, לָקֹב אֶת בְּנֵי הַמִּדְבָּר&#8230;</p>

<p>מִפִּסְגַּת-פְּעוֹר דֹּם סָקַר אֶת הַיְשִׁימוֹן,</p>

<p>שָׁם נִטּוּ אָהֳלֵיהֶם: רָז-הַנֵּצַח</p>

<p>מֵעֵינוֹ נִשְׁקַף אָז – וַיְבָרֶךְ אוֹתָם&#8230;</p>

<p>יָדַעְתִּי אָז: לֹא יוּכַל לוֹ הַפְּעוֹר;</p>

<p>אַךְ גְּדוֹלָה הָאֲשֵׁרָה, מַלְכַּת כְּנַעַן,</p>

<p>וָאָבוֹא פֹה לְכַהֵן לְפָנֶיהָ.</p>

<br>  

<p><strong>הכּהן המדיָני</strong></p>

<p>לֹא פֹה מִקְלָטְךָ בֶטַח – כָּאֲשֵׁרָה</p>

<p>כַפְּעוֹר כְּאַיִן נֶגְדּוֹ עָתָּה: כְּמוֹאָב</p>

<p>כִּפְלֶשֶׁת חַרְבּוֹ תֶאֱסֹף&#8230; רְאֵה: כָּעֵדֶן</p>

<p>יְרִיחוֹ נָבָה, אֵין בְּעָרֵי כְנַעַן</p>

<p>עִיר תִּדְמֶה לָהּ – אַךְ כְּבָר הַבַּרְזֶל הוּנַף</p>

<p>לְקוֹסֵס מִבְחַר עֵצָהּ&#8230;</p>

<p>בנטותו ידו אל עבר המדבר, מזרחה, וקולו עמום-הפתרון</p>

<p>לֹא בְנֶשֶׁק</p>

<p>נִכְבָּשִׁים אֵלֶּה.</p>

<br>  

<p><strong>הכּהן המואבי</strong> רז-פחדים רוטט בעיניו</p>

<p>אִם לֹא אָדֹם דָּמָם</p>

<p>וּבָשָׂר צְבָאָם?</p>

<br>  

<p><strong>הכּהן המדיני</strong></p>

<p>טֶרֶם תֵּדַע אוֹתָם.</p>

<p>הֲנָקֵל לַהֲרֹג אֶלֶף בָּם וּרְבָבָה,</p>

<p>הֲנָקֵל לִכְבֹּש עָם, כִּי תַשִּׁים אַרְצוֹ –</p>

<p>אַךְ אֵיכָה תָמִית רוּחַ אֵל מַצְבִּיאָם</p>

<p>וְתַשִּׁים מִדְבָּר לִכְבֹּש חוֹל מֶרְחָבָיו?&#8230;</p>

<p>שותקים שניהם&#8230; ממרחקים נשמע קול שופר.</p>

<br>  

<p><strong>הכֹּהן המואבי</strong></p>

<p>מֶה חָפֵץ הוּא?</p>

<br>  

<p><strong>הכּהן המדיני</strong></p>

<p>מֶמְשַׁלְתּוֹ בָאָה.</p>

<br>  

<p><strong>הכּהן המואבי</strong></p>

<p>רַבִּים</p>

<p>הָאֵלִים הָיוּ תָמִיד עַל הָאָרֶץ</p>

<p>וּבַשָּׁמַיִם וְעַל כָּל גִּבְעָה רָמָה –</p>

<p>עוֹד אֶחָד יִהְיֶה עָתָּה&#8230;</p>

<br>  

<p><strong>הכּהן המדיני</strong></p>

<p>רַבִּים הָיוּ,</p>

<p>כִּי כָבְדָה הַמֶּמְשָׁלָה עַל הָאֶחָד,</p>

<p>בַּמִּזְרָח וּבַמַּעֲרָב, עַל הָאָרֶץ</p>

<p>וְעַל כָּל-תֹּהוּ – וְנִפְלְגָה מֶמְשַׁלְתָּם:</p>

<p>לָזֶה דְמוּת דָּג, וְסִמְלוֹ יָעִיד עָלָיו</p>

<p>כִּי אֱלֹהֵי כָל-פִּרְיָה דָגוֹן; בֵּין</p>

<p>עַמּוּדֵי-אֵשׁ מִימִינוֹ וּמִשְּׁמֹאלוֹ</p>

<p>עַל כִּסְאוֹ יוֹשֵׁב כְּמוֹשׁ, כִּי יוֹצֵר-אוֹר הוּא,</p>

<p>וְשַׁלִּיט עַל כָּל צְבָא-הַמְּרוֹמִים; תַּבְנִית</p>

<p>הָרְאֵם לְנֵרְגַּל בַּעַל-הַמִּלְחָמוֹת;</p>

<p>לִמְרֹדַךְ כַּנְפֵי-כְרוּב: עַל-פִּיו הָרוּחוֹת</p>

<p>יַאֲבִירוּ דְחוּפֵי-צָו, כְּצִירֵי-קְרָב;</p>

<p>וּבְעֵינֵי-נֶשֶׁר, עַזּוֹת-אוֹן, מִחוֹף</p>

<p>חִדֶּקֶל יִשְׁאַף לַמֶּרְחַקִּים נִסְרֹךְ;</p>

<p>וְזֶה הַמּוֹשֵׁל עַל-פְּנֵי כֻלָּם, בֵּל,</p>

<p>לוֹ אוֹר וְטַל וּפְרִי – גַּם גְּבוּלוֹ יַשִּׂיג</p>

<p>הַמֹּלֶךְ, אֵל הַיְשִׁימוֹן וְהַחֹשֶךְ –</p>

<p>אַךְ אֵיכָה תַעֲרֹךְ אוֹתוֹ, אֵל-הָעִבְרִים,</p>

<p>אֲשֶׁר אֵין דְּמוּת וּתְמוּנָה לוֹ, וַיֵּדַע</p>

<p>לְצַוּוֹת אוֹר וְחֹשֶךְ וּלְבַקֵּעַ</p>

<p>בַּמִּדְבָּר מַעְיָן, וְעַל-פְּנֵי תְהוֹם-הַתֹּהוּ</p>

<p>לְשַׂדֵּד עִמְקֵי-חַיִּים, וְחֻקּוֹ צִוָּה</p>

<p>לָאָדוֹן וְלָעֶבֶד – מָה עוֹד הִשְׁאִיר</p>

<p>לָאֵל זוּלָתוֹ?</p>

<br>  

<p><strong>הכּהן</strong> המוֹאבי ברטט סתום</p>

<p>כֹּחוֹ מָה?</p>

<br>  

<p><strong>הכּהן המדיני</strong></p>

<p>אֵין דְּמוּת לוֹ,</p>

<p>אֵיךְ תַּהֲרֹס אֵלָיו?</p>

<p>הולכים ומתערבים בקהל-העם. מהרחוב באים הכּהן המצרי ושׂר-העיר</p>

<br>  

<p><strong>השׂר</strong></p>

<p>מָה רָאִיתָ כָּכָה,</p>

<p>הַכֹּהֵן, כִּי בְטֶרֶם הִבְרִיק נֶשֶׁק,</p>

<p>וְנִבָּא לִבְּךָ לָנוּ אֵיד?</p>

<br>  

<p><strong>הכּהן המצרי</strong> משתמט</p>

<p>אִם אֹמַר,</p>

<p>הֲתָבִין לִי, הַשָּׂר?</p>

<br>  

<p><strong>השׂר</strong></p>

<p>בְּחֻקֵּי-אֵלִים</p>

<p>אִם לֹא יָדַעְתִּי פֵשֶׁר, הֵן יָכֹלְתִּי</p>

<p>הִתְחָרוֹת עִמְּךָ עוֹד בְּחֵקֶר-קְרָב.</p>

<br>  

<p><strong>הכּהן המצרי</strong> כמדבּר לנפשו</p>

<p>וּכְמוֹ לֹא תִכֹּן גַּם בַּקְּרָב יַד-אֵלִים,</p>

<p>וְחֹק הַנֶּעְלָם בּוֹ לֹא יִשְׁלָט&#8230; אל השר לָכֶם</p>

<p>בַּחוֹמָה חָסוּת, בִּטְחָה בַקַּלָּעִים,</p>

<p>מֵחָצוֹר וּמִיבוּסִי שְׂכַרְתֶּם אוֹתָם&#8230;</p>

<p>וְאִם בִּפְלֶשֶׁת בְּרַק-חֲנִיתְכֶם לֻטַּשׁ,</p>

<p>הַנִּצָּב שֻׁבַּץ פּוּךְ עֲרָב וָאֹדֶם –</p>

<p>אַךְ רָפְתָה יֶדְכֶם מִתַּמְרוּקֵי יְרִיחוֹ&#8230;</p>

<br>  

<p><strong>השׂר</strong> מפסיקו</p>

<p>רַב, כֹּהֵן. מותח זרועו מִי יַרְאֵנִי קֶשֶׁת-נְחוּשָׁה,</p>

<p>וְלוּ לִנְשִׂיא-הַמִּדְבָּר תְּהִי, וְיָדִי</p>

<p>לֹא תִדְרֹךְ אוֹתָהּ?</p>

<br>  

<p><strong>הכּהן המצרי</strong> קולו קר ומתוּן-בּטחה ודבריו כבדי-</p>

<p>החלטה</p>

<p>זֹאת לֹא זֹאת, הַשָּׂר&#8230;</p>

<p>אִם יָדְךָ תְּנַחֵת עוֹד כָּל קֶשֶׁת-קְרָב,</p>

<p>לְבֶן-הַמִּדְבָּר נֶשֶׁק רַב מִזֶּה,</p>

<p>וְלֹא בְיָד יִתָּפֵשׂ, רַבַּת-כֹּחַ:</p>

<p>מֵאַחֲרֵי שְׁנֵיכֶם עוֹמְדִים שְׁנַיִם אוֹיְבִים</p>

<p>וּמְפַקְּדִים אֶתְכֶם: עִיר יְרִיחוֹ זֹאת,</p>

<p>הָרוֹבְצָה סְגוּרַת-חוֹמָה, גֵּאַת-קִנְיָן,</p>

<p>וַתִּגְבֹּל עַל רְכוּשָׁהּ וַהֲדָרָהּ,</p>

<p>אֲשֶׁר בָּהֶם לֹא יִשְׁווּ לָהּ מֶרְחַקֵּי</p>

<p>הָאָרֶץ כֻּלָּהּ עַל כָּל-מַצְפּוּנֶיהָ –</p>

<p>מִנֶּגֶד לָהּ הַמִּדְבָּר שְׁקוּף-מֶרְחָבִים,</p>

<p>אֲשֶׁר לֹא יֵדַע קְבֹץ וּגְנֹז רָב-עָשְׁרוֹ</p>

<p>מֵעֵין הַשֶּׁמֶשׁ בְּחֶבְיוֹנֵי-שְׂכִיּוֹת</p>

<p>וְשׂוֹנֵא-גְבוּל הוּא&#8230;</p>

<p>אוחז בּיד השׂר ושניהם קרבים אל פּסל השׂעיר</p>

<p>לֹא בָכֶם מִי גִבּוֹר:</p>

<p>בֶּן-הַמִּדְבָּר אוֹ בִירִיחוֹ שַׂר – יְנַצֵּחַ&#8230;</p>

<p>גָּבֹהַּ יֵשׁ עֲלֵיכֶם פֹּה: הַמִּדְבָּר</p>

<p>וִירִיחוֹ, עִיר-הַתְּמָרִים, עוֹרְכִים קְרָב&#8230;</p>

<br>  

<p>מן הרחוב נכנסת אל החצר רחב, כֻלה אומרת בכּוּרי-עלוּמים ואון גמֵל.
בגדי-צבעונים, חריפי-הגונים, לופתים ומכרבּלים את גוה גמיש-היצוּרים;
פניה גלוּיי-אוֹר, וכעין מסגרת להם בשביס-הזהב המשֻבּץ, הקורן על
מצחה, ונחשי-תלתלים גולשים מתחתיו שחורים-מקורזלים. איזה מסוה
דק מצפּין רז, מכסה בדבּרה על פניה. אחריה נגררת, מדדה על רגלה הצולעת, המכשפה.</p>

<br>  

<p><strong>המכשׁפה</strong></p>

<p>כָּזֹאת נִחַשְׁתִּי – וְאַתְּ אֶת-לִבֵּךְ שִׂימִי:</p>

<p>הַתְּרָפִים כֵּן דִּבֵּרוּ&#8230;</p>

<p>מקבלת בידיה הגרוּמות-רועדות שקל-כּסף מאת הקדֵשה ושבה לרחוב העיר.</p>

<br>  

<p><strong>רחב</strong> בשחוק קל</p>

<p>שִׁמְעוּ רֵעָי:</p>

<p>הִיא שָׁאֲלָה בַתְּרָפִים – הֵמָּה נִבְּאוּ</p>

<p>לִי חָזוּת קָשָׁה&#8230;</p>

<br>  

<p><strong>הכּהן המצרי</strong> קולו נרגז כמעט</p>

<p>וְלֹא יָרֵאת מְאוּם,</p>

<p>וּלְמִשְׁפַּט-אוּרִים תִּשְׂחֲקִי כֹה שְׁלֵוָה –</p>

<p>הַאֻמְנָם פַּס כָּל-מִקְסָם כְּבָר מִכְּנָעַן?</p>

<br>  

<p><strong>השׂר</strong> נושק את ידה</p>

<p>כִּי שָׂחֹק תֵּדְעִי עוֹד וְשַׁלְוַת-גָּאוֹן –</p>

<p>יְהִי לִי בָרוּךְ בּוֹאֵךְ: אַתְּ הָאַחַת</p>

<p>פֹּה תִּשְׁפְּתִי לִי שָׁלוֹם&#8230;</p>

<br>  

<p><strong>רחב</strong></p>

<p>טֶרֶם הָיְתָה</p>

<p>מִלְחָמָה, שָׂר, וּלְשָׁלוֹם כְּבָר עָגָמְתָּ.</p>

<br>  

<p><strong>השׂר</strong></p>

<p>כִּי קָצָה נַפְשִׁי בַּהֲמִית הַקִּרְיָה,</p>

<p>בְּסַעֲרַת-רוּחוֹת זֹאת, וּבְפַחַד טָמוּן,</p>

<p>הָאוֹרֵב לִי מֵעֵין כָּל עוֹבֵר-חוּצוֹת:</p>

<p>רַק בְּרַק-כִּידוֹנִים יַצִּית פֹּה אֵשׁ-קְרָב,</p>

<p>וּבִטְחַת-יוֹם וּדְמִי-הַלֵּיל אָפָסוּ&#8230;</p>

<p>אַךְ שְׁתַּיִם עוֹדָן בָּנוּ שְׁקֵטוֹת-אָשְׁרָן,</p>

<p>כִּצְבִיּוֹת עַל גְּדוֹת-מְנוּחוֹת: הָאֲשֵׁרָה</p>

<p>וְרָחָב&#8230;</p>

<br>  

<p><strong>רחב</strong></p>

<p>אָמְנָם, שַׂר, מִמֶּנָּה אֶרְאֶה –</p>

<p>וְאֶשְׁלָו&#8230;</p>

<br>  

<p><strong>הכהן המצרי</strong></p>

<p>אַל כָּאֵל יִתְהַלֵּל אָדָם:</p>

<p>כִּי אִם רִאשׁוֹנָה אַתְּ בַּקְּדֵשׁוֹת, רָחָב,</p>

<p>בְּסוֹד-הָאֵלִים לֹא עָמַדְתְּ, כִּי תֵדְעִי</p>

<p>לִשְׁאֹב מִמְּקוֹר כָּל-שַׁלְוָה כָּאֲשֵׁרָה.</p>

<br>  

<p><strong>רחב</strong> בשחוק-התוּלים</p>

<p>כְּכֹהֵן סוֹדוֹת תִּצְפֹּן&#8230; אֶת אַשְׁפָּתְךָ</p>

<p>בְּהֵיכְלֵי-אָמוֹן חִידוֹת-אֵל מִלֵּאתָ</p>

<p>וּכְשָׁפִים תֵּדָע&#8230; – טוֹב בָּהֶם לַעֲרֹץ</p>

<p>כָּל-הָמוֹן חָרֵד מֵאֲפֵלַת-מִקְדָּשׁ,</p>

<p>אֲשֶׁר כְּבוֹד אֵל יֵרָאֶה לוֹ בַחוּץ,</p>

<p>מִצְּעִיף עֲנָנִים וְעַרְפִלִּים&#8230; לֹא</p>

<p>לְרָחָב, לִי, טִפּוּחַת-כֹּהֲנֵיכֶם,</p>

<p>אֲשֶׁר מֶמְשַׁלְתָּהּ חָלְקָה עִם הָאֵלָה,</p>

<p>וְעֶשֶׂר יָדוֹת בָּאֶתְנַנִּים לָהּ,</p>

<p>וּסְתוּמֵי-אֵל עֲמוּמִים לָהּ נֶחְשָׂפוּ –</p>

<p>לֹא לִי לָחוּד חִידָתְךְ לָאֲשֵׁרָה&#8230;</p>

<p>לִי פָתְרָה כְּבָר חִידָתָהּ הָאִלֶּמֶת:</p>

<p>בערמת-חן</p>

<p>צָדַקְתָּ, כֹּהֵן, אֵין לָהּ מַה-לְפַחֵד&#8230;</p>

<br>  

<p><strong>השׂר</strong> שוחק</p>

<p>הָהּ, מַתְעֵי-עָם! הַמְעַט מִכֶּם לִגְנֹב</p>

<p>לֵב הָמוֹן – אִישׁ אֶת-אָחִיו עוֹד תָּצוּדוּ</p>

<p>בְּרֶשֶׁת מִקְסַם-שָׁוְא?&#8230; יָדַעְתִּי אֶתְכֶם;</p>

<p>וְחֵי רָחָב, אִם לֹא הִיא, אַף שָׂעִיר אֶחָד</p>

<p>לֹא נֶעְדַּר מֵעֲדָרַי, קָרְבַּן-חַטָּאת,</p>

<p>עַל מִזְבַּח-הָאֲשֵׁרָה, וְאִם גַּם כַּרְסֵי</p>

<p>הַכֹּהֲנִים מִכָּפָן שָׁקְעוּ וְנִחַר</p>

<p>מִלְּבַשֵּׂר נִקְמַת הָאֲשֵׁרָה גְרוֹנָם.</p>

<br>  

<p><strong>הכּהן המצרי</strong> לא ישעה להתוּלי השׂר, פניו רציניים,
עיניו קרות וקולו נבוּב, ללא התלהבוּת וּבטחה</p>

<p>וְאִם רָאִית בַּקֹּדֶשׁ, אִם גִּלִּית</p>

<p>לְבוּשׁ-הָאֵלָה כְבָר – הֲתֹאמְרִי: עַתָּה</p>

<p>יָדַעְתִּי כֹל – כָּמוֹךָ כַּשַּׂר שְׁגִיתֶם:</p>

<p>לֹא עֶרְוַת-אֵל נְכַס בְּרָז וּבְאֵפוֹד,</p>

<p>רַק עֵינְכֶם כֵּהָה מְאֹד, וְהִיא לֹא נִסְּתָה</p>

<p>לִרְאוֹת בַּנֶּעְלָם&#8230;</p>

<br>  

<p><strong>רחב</strong></p>

<p>בְּנַפְשִׁי, גַּם הָאֵלִים</p>

<p>לֹא יֵדְעוּ שֶׁמֶץ-רָז מִכָּל חֲזוֹנְךָ&#8230;</p>

<p>שחוק הלעג דועך פתאום על שפתיה ואיזו דאבה זרה-כּמוּסה מתפתלת עליהן.</p>

<p>וְאוּלַי שׁוֹנִים אֵלֵי שִׁיחוֹר, לֹא</p>

<p>נֵדָעֵם אָנוּ פֹה. – אַ הָאֲשֵׁרָה,</p>

<p>מַה-יֵּשׁ לָהּ נֶצַח וּמִמֶּנִּי יֻקָּח,</p>

<p>כִּי תִשְׁלֶה הִיא וַאֲנִי מֵאוֹיֵב אִירָא?</p>

<p>הֲלֹא אֶת חֶטְאִי אֶזְכֹּר: יֵשׁ אֲדַמֶּה –</p>

<p>מִיָּדִי לָהּ הַכֹּל. – מִתִּגְרַת-קְרָב,</p>

<p>כִּי תַדְבִּיק אוֹתָהּ, לָהּ לְפַחֵד יֶתֶר,</p>

<p>אִם יֵשׁ וּכְבָר עַל כַּנּוֹ פָחַד פָּסֶל?</p>

<br>  

<p><strong>הכּהן המצרי</strong> פניו קפוּאים לאין רטט קל</p>

<p>מַה-יִּתְרוֹן לָהּ מֵרָחָב?&#8230; שִׁמְעִי, קְדֵשָׁה:</p>

<p>עַפְעַפָּהּ זָהָב, וְאִם גַּם יִפֹּל כָּרוּת</p>

<p>מִתְּנוּפַת-חֶרֶב, אַךְ לִבְרַק-הַלַּהַט</p>

<p>לֹא יָנִיד, וּבִגְאוֹנוֹ יַיְשִׁיר נֹכַח</p>

<p>כָּל-נֶשֶׁק חַד&#8230;</p>

<br>  

<p><strong>השׂר</strong></p>

<p>כֹּה יֵשׁ לָאֶבֶן יִתְרוֹן</p>

<p>מִכָּל הַחַי וְשׁוֹמֵר-חַיָּיו&#8230;</p>

<br>  

<p><strong>הכּהן המצרי</strong> רעד סתום עובר על פניו הנקשים</p>

<p>כֵּן:</p>

<p>לָאֶבֶן יֵשׁ וּלְאֵל זֶה בִּטְחוֹן-נִצְחָם –</p>

<p>וְלָנוּ אָיִן&#8230;</p>

<br>  

<p><strong>רחב</strong> מוציאה מחגורתה חנית קטנה ומנופפת לעיניה</p>

<p>שׁוּר, הֲתִרְעַד עֵינִי,</p>

<p>הֲתִירָא לַהַט?</p>

<br>  

<p><strong>הכהן המצרי</strong></p>

<p>יַד בֶּן-מִדְבָּר שְׂעִירָה</p>

<p>בַּנִּצָּב תֹּאחַז&#8230;</p>

<br>  

<p><strong>רחב</strong></p>

<p>וְהָיָה אָז נִצְחוֹנִי</p>

<p>פִּי-שְׁנַיִם בֶּטַח: לֹבֶן חֶלְקַת-זְרוֹעִי,</p>

<p>בְּאֵין חֲנִית, לְעֵינוֹ שְׁחוּמַת-חוֹלוֹת</p>

<p>אִם אַעֲבִיר-אַבְרִיק&#8230; כִּי יָדַעְתָּ, שַׂר,</p>

<p>הִיא תִלְכֹּד תָּמִיד&#8230;</p>

<br>  

<p><strong>השר</strong></p>

<p>אַל תְּדַמִּי, רָחָב,</p>

<p>כָּמוֹנוּ יֵדַע הוּא הַעֲרִיכָהּ&#8230;</p>

<br>  

<p><strong>רחב</strong> מהרהרת רגע; פתאום בקול רב-בטחון</p>

<p>יֵדָע&#8230;</p>

<p>כִּי כֹה יָדַעְתִּי גַם-אֲנִי לְהַעֲרִיץ</p>

<p>כָּל-פֶּרֶא אוֹנוֹ.</p>

<br>  

<p><strong>השׂר</strong></p>

<p>מָה?&#8230; גַּם אַתְּ בַּבּוֹגְדִים?&#8230;</p>

<p>מָה אָנוּד לָךְ, יְרִיחוֹ&#8230;</p>

<p>קולו קודר כמעט</p>

<p>אַךְ לַשָּׁוְא</p>

<p>תִּשָּׁלִי: אִם בַּלְּבָנוֹן תֹּאחַז דְּלֵקָה,</p>

<p>אֵיךְ תַּצִּיל נַפְשָׁהּ אָז אַיֶּלֶת-סֻבְּכוֹ?&#8230;</p>

<br>  

<p><strong>רחב</strong> שקֵטת-מרי</p>

<p>וְאִם לֹא יָדַעְתִּי אֵיךְ&#8230; אַךְ נַפְשִׁי שְׁלֵוָה&#8230;</p>

<p>וְאִם נָשָׂאתִי תְפִלָּה פֹה לָאֵלָה</p>

<p>בְּעַד נִצְחוֹנֵנוּ – לֹא מִפַּחַד אוֹיֵב</p>

<p>עָשִׂיתִי זֹאת, כִּי-אִם מֵרַחֲמִי אֶתְכֶם,</p>

<p>הַגְּבָרִים הָעֲנֻגִּים, הַנֶּחֱשָׁלִים,</p>

<p>וּמֵאַהֲבָתִי כְבָר לִמשֹׁל עֲלֵיכֶם</p>

<p>וְגַם הִתְעַלֵּל בָּכֶם כְּבָעֲבָדִים&#8230;</p>

<p>פזיזותה פגה פתאום וכֻלה סולדת למקסם-חלומה</p>

<p>אַךְ הוּא כִי יָבֹא – הוּא, מִכֶּם הֶחָזָק,</p>

<p>הַאֶפְחַד אָנִי?&#8230; בְּטוּחַת-מִמְשָׁל אֶפְגֹּש</p>

<p>עַל סִפִּי אוֹתוֹ&#8230;</p>

<br>  

<p><strong>השׂר</strong> כמהתל</p>

<p>אָמְנָם יֵשׁ וְאֶחְפֹּץ</p>

<p>לִזְרֹק כִּידוֹנִי הָלְאָה וְלַחֲסוֹת</p>

<p>בְּצִלֵּךְ רַב-הַמָּגֵן&#8230;</p>

<br>  

<p><strong>רחב</strong> הלעג העולה מניבה אינו הולם את ארשת-פניה</p>

<p>כְּנָפַי אֶפְרֹשׂ</p>

<p>עַל זֶה הַגּוֹבֵר פֹּה, לֹא עַל הַנֶּחְבָּא&#8230;</p>

<br>  

<p><strong>השׂר</strong></p>

<p>כִּי עַזַּת-רוּחַ אַתְּ בִּירִיחוֹ, רָחָב,</p>

<p>בְּהֵיכָל סְגוּר-הַחוֹמָה, שְׁמוּר-הַצּוֹפִים –</p>

<p>לֹא כֵן בַּשִּׁבְיָה תִהְיִי, בֵּין הָאוֹיְבִים.</p>

<br>  

<p><strong>רחב</strong> מתעודדת רגע לדבריו</p>

<p>אֲנִי בַּשְּׁבִי, הַשָּׂר, – הַשּׁוֹבָה תָמִיד?&#8230;</p>

<br>  

<p><strong>הכהן המצרי</strong> מביט בה ארֻכּות; אחרי-כן, כנֵעור
מחלום</p>

<p>כָּמוֹהָ לוּ הַגְּבָרִים הָיוּ פֹה:</p>

<p>קְשֵׁי-עֹרֶף, עַזֵּי-נֶפֶשׁ, חִזְקֵי-שַׁלְוָה –</p>

<p>נִצְחוֹנְכֶם אוּלַי בָּא&#8230;</p>

<br>  

<p><strong>השׂר</strong> מתאושש לדבריו האחרונים של הכהן</p>

<p>וְאָז גַּם חֶפְצֵךְ</p>

<p>יֵעָשֶׂה, רָחָב: אֶת הַיָּפֶה בֵין</p>

<p>הַשְּׁבוּיִם, פְּרוּעַ-שֵׂעָר, שְׁזוּף-הֶחָזֶה,</p>

<p>עִם זְרוֹעַ-אוֹן, חֲסֻנַּת שְׂרִיגֵי-שְׁרִירִים,</p>

<p>וּבְעֵינוֹ אֵשׁ-הַמִּדְבָּר יוֹקְדָה פֶרֶא –</p>

<p>לָךְ אָבִיא שָׁי&#8230;</p>

<br>  

<p><strong>רחב</strong> פניה מביעים עונג הזיה רחוקה</p>

<p>תּוֹדָתִי לָךָ&#8230; עוֹד זֹאת</p>

<p>חָפָצְתִּי: נָקָם תִּלְחַשׁ עֵינוֹ – נָקָם</p>

<p>לָכֶם, הַכֹּבְשִׁים&#8230;</p>

<br>  

<p><strong>השׂר</strong></p>

<p>וְאַתְּ, הַאִם לֹא תִירְאִי</p>

<p>נִקְמָתוֹ?</p>

<br>  

<p><strong>רחב</strong> כמוסיפה לנפשה</p>

<p>אִינַק אוֹתָהּ&#8230; אֶדְלֶה אוֹתָהּ</p>

<p>בְּלֵילוֹת-כְּחֹל מִתְּהוֹמוֹת עֵינֵי-שְׁחוֹר&#8230;</p>

<br>  

<p><strong>השׂר</strong></p>

<p>רְאִי: תִּכָּוִי&#8230;</p>

<br>  

<p><strong>רחב</strong> אינה שומעת</p>

<p>כִּי כְבָר הָיְתָה לִי</p>

<p>לְזָרָא אַהֲבַת שָׂרִים, סְרוּחֵי-שׂבַע&#8230;</p>

<p>עיניה נסגרות והיא כּמתנבּאה בּחזונה</p>

<p>בִּזְרוֹעַ נָקָם וְאַהֲבָה יִלְפְּתֵנִי,</p>

<p>אֶת בַּת-הָאוֹיֵב, חֶמְדַּת שְׁלַל-נִצְחוֹנוֹ,</p>

<p>וַעֲשַׁן הַדְּלֵקָה עַל הָעִיר יִנָּשֵׂא&#8230;</p>

<br>  

<p><strong>הכּהן המצרי</strong> עוית הצער בּפניו</p>

<p>הֲזֶה חֲזוֹנֵךְ, קְדֵשָׁה, וְאוֹתוֹ שָׂמוּ</p>

<p>בְּפִיךְ הָאֵלִים?&#8230; אוֹ נִבֵּאת מִלִּבֵּךְ</p>

<p>וַתִּבְגְּדִי בִכְהֻנַּת-קֹדֶשׁ – דְּעִי:</p>

<p>לַבֵּל חָטָאת, לָאֵל הָעוֹשֶׂה שָׁלוֹם,</p>

<p>וּמַפְרֶה הַר וָגַיְא, וְשׂוֹנֵא מֶרֶד</p>

<p>וּקְרָב וְנָקָם הוּא&#8230;</p>

<br>  

<p><strong>רחב</strong> קפואת-שקט</p>

<p>גַּם הָאֲשֵׁרָה</p>

<p>יֵשׁ תִּבְגֹּד בּוֹ וּבְלֵילוֹת סַעַר-מִדְבָּר,</p>

<p>בְּקַרְנֵי-פָרָה מִתְחַפֶּשֶׂת, תַּלִּיז</p>

<p>צָפוֹנָה דַרְכָּהּ אֶל הַמֹּלֶךְ: קָצָה</p>

<p>בְּשַׁפְרִיר-כְּחֹל לַבֵּל וּבְשַׁלְוַת-מְרוֹמָיו –</p>

<p>לַסַּעַר תִּשְׁאָף&#8230;</p>

<p>הולכת מהם ועולה במעלות המובילות אל המקדש. השר מביט אחריה
עד הֵעָלְמָה, ונספח אל קבוּצת שׂרים בשׂדרה מימין.</p>

<br>  

<p><strong>הכּהן המצרי</strong> עומד רגע תפושׂ-מחשבות</p>

<p>רָז-נְצָחִים הוּא:</p>

<p>מִזְּבוּל יְאוֹרוֹ, שָׁם אוֹזִירִיס יִשְׁכֹּן,</p>

<p>הָאִיזִיס אֵם-כָּל-חַי, אֶת דַּרְכָּהּ תָּשִׁים</p>

<p>לְמִדְבַּר-אֵשׁ, שָׁם בַּעַל-צְפוֹן בִּלְהָטָיו</p>

<p>יְפַתָּהּ; הָאֲשֵׁרָה תִבְרַח מִן</p>

<p>הַבֵּל לַמֹּלֶךְ, וְחוֹזֵר כֹּה עוֹלָמִים&#8230;</p>

<p>מביט למרחקי ההרים</p>

<p>אֵין מָנוֹס&#8230; מִן הַשִּׁיחוֹר עַד הַפְּרָת,</p>

<p>מִפִּירָמִידוֹת גְּדוֹלֵי-הַחַרְטֻמִּים</p>

<p>עַד מִסְגְּדֵי הַמָּגִים רָז זֶה אָפֵל</p>

<p>יִתְהַלָּךְ. יֵשׁ כִּי יִלְחַשׁ קִסְמֵי-יְצִירָה,</p>

<p>וְיֵשׁ בְּכֹחוֹת-תֹּהוּ יְפַתֶּה נָבִיא&#8230;</p>

<p>וְאֵי הָאֱמֶת, אֵי הָאֵל הַגָּדוֹל,</p>

<p>אֲשֶׁר כָּל-פִּתְרוֹן לוֹ וּמִקְלָט אַחֲרוֹן?&#8230;</p>

<p>בקול מר מעלבון</p>

<p>אַךְ יֵשׁ כִּי אֶפְתֹּר סוֹד-חֲזוֹנְכֶם, אֵלִים,</p>

<p>וְלַעַג מַר אֶל נַפְשִׁי יִצַּק אַרְסוֹ,</p>

<p>וְגָלוּי אָז כָּל פִּתְרוֹן-עֻזְּכֶם לִי</p>

<p>וְחִדְלוֹן-אָדָם וְתַעֲלוּלֵי-גוֹרָל:</p>

<p>כִּי יֵלַהּ עָם מִתַּרְמִית מִשְׂחַק-אֵלָיו,</p>

<p>וְהוּא טֶרֶם יִמְרֹד, יִתְבַּע עֶלְבּוֹן-נִצְחוֹ,</p>

<p>וּכְבָר עַל קִבְרוֹ מָעֲדוּ קַרְסֻלָּיו;</p>

<p>וְקָם עַם חָדָשׁ וְרֵיחַ קְטֹרֶת רְחוֹקָה</p>

<p>לְאַפּוֹ, רַעֲנַן-הַנְּחִירַיִם, יִנְעָם,</p>

<p>וּבְהָרְסוֹ מִקְדַּשׁ אוֹיְבוֹ – סְתוּם-עֵינַיִם,</p>

<p>עַל עִי-חָרְבוֹתָיו תֵּל לְחָדָשׁ נִשְׂגָּב</p>

<p>יְפַסֵּג – וְאַתֶּם תִּשְׂחֲקוּ לְכִסְלוֹ&#8230;</p>

<p>העם עזב את החצר, אלה נכנסו לשער המקדש ואלה יצאו לרחוב. דממה
רבה. אור השמש מציף את החצר ונוצץ בשיש-העמודים.</p>

<p>יָדַעְתִּי: מָחָר עוֹד אוֹ מָחֳרָתַיִם</p>

<p>וְעוֹד אֶחָד יֹאבַד גּוֹי וּמִקְדָּשׁ יֻתָּץ,</p>

<p>וְאֶרֶץ תֵּשַׁם, סְפוּגַת אוֹן וָדָם&#8230;</p>

<p>נִבֵּאת, הַקְּדֵשָׁה, נְכוֹנָה חָזָה רוּחֵךְ:</p>

<p>מֵחָרְבוֹת יְרִיחוֹ מַשְׂאַת-עָשָׁן שְׁחוֹרָה</p>

<p>תִּתַּמֵּר דֹּם וְתַרְאֶה דֶרֶךְ לִי,</p>

<p>צָפוֹנָה אוֹ מַעֲרָבָה בֵּין עַרְפִלִּים,</p>

<p>עַד אֶשְׁקֹט, צְמֵא-הַמָּוֶת, עַל אֵם-דְּרָכִים,</p>

<p>וּבְלִבִּי קִלְלַת-עַד וְעֶרְגַּת-שָׁקֶט.</p>

<p>אַךְ אֵדַע אָז: לַשָּׁוְא הִגַּעְתִּי הֵנָּה,</p>

<p>לַחוֹף הָאַחֲרוֹן, עַל-פְּנֵי סְלָעָיו חָרוּת</p>

<p>בְּחֶרֶט-מָוֶת פִּתְרוֹן חִדְלוֹן-חַיִּים –</p>

<p>כִּי יָקוּם שֵׁנִי אַחֲרַי, עַז וְצָמֵא,</p>

<p>וְזָר לוֹ יִהְיֶה דַרְכִּי וְכִשְׁלוֹנִי,</p>

<p>וּלְאוֹר נִיצוֹצוֹ עִקְּבוֹת-אֵל יְבַקֵּשׁ,</p>

<p>וְאַחֲרָיו שְׁלִישִׁי וְכֹה עַד סוֹף הַדּוֹרוֹת,</p>

<p>כִּי כָכָה תִּשְׂחֲקוּ לָאָדָם, אֵלִים&#8230;</p>

<p>אוֹ כִי גַם-יֶדְכֶם קָצְרָה מֵהוֹשִׁיעַ?&#8230;</p>

<p>נכנס לשער המקדש. החצר ריקה; אור ודמי. מעֵבר הרחוב באים עתניאל ועכן, מתחפּשׂים בּבגדי עמלקים.</p>

<br>  

<p><strong>עתניאל</strong></p>

<p>כִּמְעַט נִכְשַׁלְתָּ, עָכָן&#8230;</p>

<br>  

<p><strong>עכן</strong></p>

<p>פָּצְרָה בִי</p>

<p>לִשְׁתּוֹת מִכַּדָּהּ יָיִן&#8230; שָׂחֲקָה</p>

<p>וְרָעֲדוּ יָדֶיהָ לִקְרַאת שִׁקְלִי,</p>

<p>וְאִם לֹא חַשְׁתָּ פֹּה אֵלַי, חֵי רֹאשִׁי,</p>

<p>כִּי שָׁתֹה אָז שָׁתִיתִי אִם מִצָּמָא</p>

<p>וְאִם כִּי הַיָּד הַזֹּאת הַצְּחוֹרָה לִי</p>

<p>הַכּוֹס הִגִּישָׁה, וְשִׁיר-עֲלָמוֹת בָּא</p>

<p>מִתּוֹךְ הַמִּקְדָּשׁ וְרֵיחַ בָּשְׂמֵי יְרִיחוֹ,</p>

<p>הַנּוֹדֵף זָהָב כָּחֹל, כֹּה שִׁכְּרָנִי&#8230;</p>

<p>שָׁכַחְתִּי אֶת הַחֵרֶם&#8230;</p>

<br>  

<p><strong>עתניאל</strong></p>

<p>רְאֵה, הִזָּהֵר:</p>

<p>כִּי רַבִּים הַמִּכְשׁוֹלִים פֹּה בִירִיחוֹ</p>

<p>לְבֶן-הַמִּדְבָּר, לְהֵה תַּלְאוּבוֹת-צִיָּה,</p>

<p>עֲיֵף-נְדֹד וּצְמֵא כָל-צֵל וְעֶדְנָה&#8230;</p>

<p>עוֹד זְכֹר: מְרַגְּלֵי-צָר אֲנַחְנוּ – צְפוּיִים</p>

<p>לִשְׁבִי וּלְמָוֶת, וְאִם לְכָל הָעָם</p>

<p>יֵין-נִסְכָּם טָמֵא, שִׁבְעָתַיִם אָסוּר</p>

<p>כָּל צוּף-הַגֶּפֶן לָנוּ, כִּי עַל-כֵּן</p>

<p>הוּא אוֹרֵב דֹּם לְכָל מְזִמַּת-חֶרֶשׁ&#8230;</p>

<p>משער המקדש יוצאים בני העם ועוברים לרחוב-העיר.</p>

<p>נִפָּרֵד עָתָּה&#8230; אֶל הַחוֹמָה אָשׁוּב,</p>

<p>לַחֲקֹר כָּל-בֶּדֶק בָּהּ וּתְעָלָה תַחְתִּית,</p>

<p>וְגֻלּוֹת-סֵתֶר שׁוֹטְפוֹת מִן הַיַּרְדֵּן,</p>

<p>לְרַגֵּל אֶת-כָּל-מַסְלוּל וּמַעְבָּרָה;</p>

<p>וְאַתָּה חַכֵּה לִי וּרְאֵה וְהַקְשֵׁב</p>

<p>כָּל-דָּבָר, יִפֹּל פֹּה, כַּשִּׂיג כָּרִיב;</p>

<p>וּתְכֹן לֶב-כֹּל, כַּשּׁוֹעַ וְכָעָבֶד,</p>

<p>לִרְאוֹת, הֲפָחַד לִבָּם אִם בָּעֹז,</p>

<p>עַלִּיזֵי-נֶשֶׁק, יֵצְאוּ לִקְרָאתֵנוּ.</p>

<br>  

<p><strong>עכן</strong></p>

<p>כְּחִידָה הֵמָּה לִי, וְלֹא יָדַעְתִּי</p>

<p>לִשְׁפֹּט, מָה עַז בָּהֶם, מָה רָפֶה;</p>

<p>וּמַבָּט זֶה, הַגּוֹלֵשׁ רַךְ וְנִמְהָר</p>

<p>מֵעֵין הָעוֹבְרִים, יִלְחַשׁ לִי כְאַחַת</p>

<p>מִשַּׁלְוַת-בּוֹטְחִים וּמִיִּרְאַת-סָעַר.</p>

<br>  

<p><strong>עתניאל</strong></p>

<p>מִשַּׁלְוַת אַבְנֵי-קִיר וְחוֹמַת-אָבֶן,</p>

<p>וּפַחַד מֶרְחַק-אֵל וְחֹפֶשׁ-פְּרָזוֹת.</p>

<br>  

<p><strong>עכן</strong></p>

<p>עוֹד זֹאת רָאִיתִי – שְׁנַיִם הֵמָּה פֹה:</p>

<p>רְפוּיֵי-יָד וְגֵאֵי-שֶׁקֶט שָׂרִים,</p>

<p>וְגִדְלֵי-גֶרֶם, רוֹגְנִים תַּחַת עֻלָּם,</p>

<p>עֲבָדִים.</p>

<br>  

<p><strong>עתניאל</strong></p>

<p>אֵלֶּה הָרִאשׁוֹנִים יִהְיוּ</p>

<p>לַחֶרֶב, וְלַשְּׁבִי – עַבְדֵיהֶם; רְכוּשָׁם</p>

<p>לְחֵרֶם יִהְיֶה&#8230;</p>

<p>מירכתי הבימה, מימין, יוצאים אנשי-צבא חמוּשים, ועוברים אל עֵבר הרחוב.</p>

<p>וְלֹא כָמוֹךָ, עָכָן,</p>

<p>רָאִיתִי אָנִי: פַּחַד סָתוּם יָצִיץ</p>

<p>מֵעֵין כָּל-חָלוּץ בָּם, וּבְלַהַט-נִשְׁקָם</p>

<p>יִתְחַבֵּא דֹם. אֶת בְּשׂוֹרַת הַנִּצָּחוֹן</p>

<p>לַמַּחֲנֶה אָבִיא&#8230;</p>

<p>קול שירה הוזה-ענֻגָה עולה מפּנים המקדש&#8230; דלתי השער סובבות על צירן אט אט, ובעד המבוא הפתוח נשקף בכל הדרו בנין ההיכל על צלעותיו;
לוּליו ויציעיו המהֻקצעים והלוהטים בשברירי-שמש.</p>

<br>  

<p><strong>עכן</strong> עיניו תרות מסביב וכֻלו סולד להדר המחזה. כמדבר לנפשו.</p>

<p>אִם בְּאֵשׁ וּבְעָשָׁן</p>

<p>כָּל-אֵלֶּה יַעֲלוּ פֹה – נִצַּחְנוּ אָנוּ&#8230;</p>

<br> 

<p><strong>עתניאל</strong></p>

<p>כֹּה צִוָּה אֱלֹהִים&#8230; וְעַתָּה חַכֵּה</p>

<p>עַד שׁוּבִי הֵנָּה. פונה ללכת.</p>

<br>

<p><strong>עכן</strong> עוצר בעדו, כֻלו נרעש ואחוז מצוּקת הערצה אלמת</p>

<p>שְׁמַע, אֶשְׁאָלְךָ דָּבָר.</p>

<br>  

<p><strong>עתניאל</strong></p>

<p>שְׁאָל.</p>

<br>  

<p><strong>עכן</strong> שותק; פתאום, כנזכר דבר-מה, חרש</p>

<p>הֲתִזְכֹּר אֶת הַמְרַגְּלִים?</p>

<br> 

<p><strong>עתניאל</strong></p>

<p>אֵלֶּה,</p>

<p>שֶׁשָּׁלַח מֹשֶה אוֹתָם?</p>

<br>  

<p><strong>עכן</strong></p>

<p>כֵּן, מִקָּדֵשׁ&#8230;</p>

<p>וּמָה הֵשִׁיבוּ אוֹתוֹ?</p>

<br>  

<p><strong>עתניאל</strong></p>

<p>שְׁמוּעַת-שָׁוְא</p>

<p>הוֹצִיאוּ: עַז הָעָם הַיּוֹשֵׁב פֹּה,</p>

<p>לֹא נוּכַל לַעֲלוֹת אֵלָיו&#8230; שָׁם בַּמִּדְבָּר</p>

<p>עֲוֹנָם נָשְׂאוּ וַיָּמוּתוּ כֻלָּם</p>

<p>בִּדְבַר דִּבָּתָם רָעָה&#8230; משתאה לָמָה עַתָּה</p>

<p>שָׁאַלְתָּ זֹאת?</p>

<br>  

<p><strong>עכן</strong></p>

<p>עוֹד אָמְרוּ: כַּחֲגָבִים</p>

<p>בִּפְנֵי עֲנָקִים בְּעֵינֵינוּ אָנוּ</p>

<p>דָּמִינוּ –</p>

<br>  

<p><strong>עתניאל</strong></p>

<p>עָכְרוּ עַמָּם&#8230;</p>

<br>  

<p><strong>עכן</strong> מתעודד פתאום ועיניו לוהטות</p>

<p>לֹא! עָתְנִיאֵל&#8230;</p>

<p>רְאֵה כָל-אֵלֶּה פֹה, כָּל-זֶה הַיְקָר</p>

<p>בָּעֵץ, בָּאֶבֶן וּבַחֲרֹשֶת-שַׁיִשׁ,</p>

<p>כָּל הֵיכְלֵי-הוֹד עִם גַּגֵּי נְחֹשֶת-קָלָל.</p>

<p>עַמּוּדֵי-גָזִית, גְּלִילֵי בַהַט שָׁקוּף,</p>

<p>חֲרוּטֵי חֶרֶט-פַּסָּל, כְּתָב-חַרְטֻמִּים,</p>

<p>וּמֶחֱזוֹת פִּסְלֵי-קֹדֶשׁ, שְׂדֵרוֹת-תְּמָרִים,</p>

<p>וְאַרְגְּמַן-מִכְלוֹלִים, בְּרַק כָּל-עֶדִי –</p>

<p>כָּל-זֶה אֲשֶׁר לֹא אֵדַע גַּם אֲכַנּוֹ –</p>

<p>מַה-יִּצְעֲרוּ לְעֻמָּתָם אָהֳלֵי-מִדְבָּר</p>

<p>נְטוּיֵי עַל כָּל-יָבָל, נִסְכַּר-חוֹלוֹת,</p>

<p>מֵעֵץ וָעוֹר; מַה-נִּקְלוּ תְלִי וְאָזֵן</p>

<p>וְגַרְזֶן חַד, לְעֻמַּת מְשִׁי-חֲגוֹרָה</p>

<p>וּנְדָן מְשֻׁבַּץ-נֹפֶךְ&#8230;</p>

<p>נדם פתאום; אחר מוסיף חרש</p>

<p>לֹא, לֹא זָדוּ</p>

<p>הַמְרַגְּלִים אָז, אַךְ תָּרוּ אַחֲרֵי לְבָבָם</p>

<p>וְעֵינָם, קְסוּמֵי הוֹד-כְּנָעַן.</p>

<br> 

<p><strong>עתניאל</strong> מזדקף מלא קומת-שֵׂיבתו האמיצה ובוז-הגאון
בקולו</p>

<p>עָכָן,</p>

<p>כִּי יֶתֶר עַל-כָּל-אֵלֶּה כְבָר רָאִינוּ</p>

<p>עַל גְּדוֹת הַשִּׁיחוֹר, בְּמוֹף וּבְנֹא הַבִּירוֹת. –</p>

<p>כִּזְבוּל-גַּמָּדִים וּכְכַוֶּרֶת-נְמָלִים</p>

<p>יֵרָאוּ אֵלֶּה לִי בְעָצְמִי רֶגַע עֵינַי,</p>

<p>לִרְאוֹת בְּעַנְקֵי-אֶבֶן, שָׁם שִׂגַּבְנוּ,</p>

<p>מֵעֵבֶר יַם-סוּף – הֵיכְלֵי קִבְרוֹת פַּרְעֹה&#8230;</p>

<p>קולו שוקט כמעט</p>

<p>עוֹד יֶלֶד אָז הָיִיתָ כִּי-יָצָאנוּ</p>

<p>מִשָּׁם, וְטִפַּח מִדְבָּר שָׁמֵם אוֹתְךָ:</p>

<p>בְּמִשְׁטַח-חוֹל וְרִגְבֵי-גִיר מֻצָּקִים</p>

<p>לְעֵינְךָ אָבַד גְּבוּל בַּחֲלַל-מֶרְחַקָּיו&#8230;</p>

<p>לִי הָיָה מִדְבָּר זֶה מוֹלֶדֶת שְׁנִיָּה,</p>

<p>עַל דַּרְכִּי הֵנָּה פֹה אֶל הָאַחֲרוֹנָה;</p>

<p>רָאִיתִי רַבּוֹת כְּבָר וְזֹאת לְךָ אַגִּיד:</p>

<p>כְּמֵימֵי יַרְדֵּן זֶה בְיַרְחֵי-קָצִיר,</p>

<p>לְחוּכֵי-חֹם וּרְפוּשֵׂי-טִיט, לְעֻמַּת</p>

<p>גְּאוֹן הַשִּׁיחוֹר בְּלֵילוֹת תְּקוּפַת-אָבִיב,</p>

<p>בְּהָדְפוֹ גַלֵּי-עֹז מֵהַרְרֵי-פַתְרֹס;</p>

<p>וּכְקַשְׂקְשׂוֹת דְּגֵי הַכִּנֶּרֶת פֹּה</p>

<p>בִּפְנֵי הַתַּנִּין, יִרְהַב גֵּא בִיאֹרוֹ</p>

<p>וְשִׁרְיוֹן-פָּז בְּלַהַט-שִׁמְשׁוֹ יִלְטֹש –</p>

<p>כֹּה אֶרֶץ-כְּנַעַן עַל כָּל הוֹדָהּ, חָסְנָהּ,</p>

<p>בִּפְנֵי מִצְרַיִם, כְּלִילַת-עֹז, אֲשֶׁר</p>

<p>כָּל צִיֵּי צוֹר וְתַרְשִׁישׁ וְכִתִּיִּים</p>

<p>לָהּ מַס הֵבִיאוּ, גִּנְזֵי תֵבֵל רַבָּה:</p>

<p>מִלּוּד, עֲרָב וּבָבֶל, שְׁבָא וְיָוָן,</p>

<p>כָּל-שֵׁן וְזָהָב, בְּרוֹשִׁים וְאַלְמֻגִּים,</p>

<p>מְשִׁי כָל-אֵטוּן, כַּרְפַּס וְאַרְגָּמָן,</p>

<p>כָּל-אֶבֶן-מַחֲצָב מֵהַרְרֵי הָאִיִּים,</p>

<p>וְאֶבֶן יְקָרָה, שְׂפוּנַת מִכְרוֹת-אוֹפִיר&#8230;</p>

<p>שניהם עומדים שותקים, אחוּזי חלום רחוק.</p>

<br>

<p><strong>עכ</strong>ן מתעורר לאט וארשת-פניו מפיקה צער אִלם</p>

<p>וְאֶת-זֹאת עֲזַבְתֶּם?&#8230; הֲמִירוֹתֶם אֵלֶּה</p>

<p>בַּמִּדְבָּר וְעַקְרַבָּיו דְּגוּרֵי-שָׁרָב&#8230;</p>

<p>הָהּ, עַם-עֲבָדִים, אֲשֶׁר הִתְגַּעְגַּעְתֶּם</p>

<p>מִצְּחִיחֵי-חוֹרֵב לְדָגִים וּלְסִיר-בָּשָׂר,</p>

<p>לְשׁוּם וּבְצָלִים, וְלֹא לַהוֹד הַזֶּה,</p>

<p>לִיקַר מִצְרַיִם וְשַׁפְרִירָהּ&#8230; בבוּז הכאב אָכֵן</p>

<p>לֹא לָנוּ, לָעֲבָדִים, אֵלֶּה הָיוּ,</p>

<p>כִּי לָאֲדוֹנִים&#8230; אֶת הַתֶּבֶן וְאֶת</p>

<p>הַנּוֹגְשִׂים בְּחוֹל וּדְרוֹר רַק הֲמִירוֹנוּ.</p>

<br>  

<p><strong>עתניאל</strong> בשלוַת-גאון</p>

<p>מֵהֵיכַל פַּרְעֹה, לֹא מִמִּרְעוֹת גֹּשֶן,</p>

<p>וְלֹא מִמַּלְבְּנֵי עִיר-פִּיתֹם, בְּשׂוֹרַת</p>

<p>הַגְּאֻלָּה יָצְאָה אָז&#8230; לֹא עֶבֶד נוֹקֵם,</p>

<p>צְמֵא רְכוּשׁ וְשִׁלְטוֹן, בָּא אֵלֵינוּ:</p>

<p>בְּאַרְמוֹן רַעַמְסֵס מְלָכוֹת אָמְנוּ אוֹתוֹ</p>

<p>לְשַׂר וּלְמוֹשֵׁל גָּדוֹל בְּמִצְרָיִם;</p>

<p>וּבְמִקְדְּשֵׁי נֹא-אָמוֹן רָזֵי-קְסָמִים</p>

<p>וּפִלְאֵי-אֵל מִפִּי הַכֹּהֲנִים</p>

<p>וּגְדוֹלֵי הַחַרְטֻמִּים לָמַד דָּעַת;</p>

<p>לֹא הוּא הַנּוֹגֵשׂ יָרֵא, לֹא בוֹ אָצוּ</p>

<p>לָתֵת מַתְכֹּנֶת-לְבֵנִים יוֹם בְּיוֹמוֹ –</p>

<p>מִשִּׂיא הַמִּמְשָׁל וּמֵהֵיכְלֵי-חֶמְדָּה</p>

<p>לָעָם הוּא בָא וּבְשׂוֹרַת-גְּאֻלָּה לוֹ – –</p>

<p>נדם; ובנופפו ידו על סביבותיו יוסיף</p>

<p>מִי יָדַע אוֹתוֹ, רָאָה בְּהַבִּיטוֹ</p>

<p>מֵהַרְרֵי סִין וּבְעֵינוֹ אוֹר הַגּוֹאֵל</p>

<p>וּכְאֵב הַנָּבִיא – לֹא עוֹד יָשׁוּב הֵנָּה,</p>

<p>לְהָמִיר סִינַי בִּשְׁאוֹן בָּמָה זָרָה&#8230;</p>

<br>  

<p>משער המקדש יוצאת רחב בלוית שרים, כוהנים וצירים כולה קורנת בשמש-הצהרים ופניה מפיקים שרירוּת רבה והוללוּת, אך בדבּרה ישובו להיות רציניים ועלופי-סוד. עכן, הלוּם-יפיה, אינו מקשיב אל עתניאל ועיניו צמודות אל פני הקדֵשה המאירים.</p>

<br>  

<p><strong>עתניאל</strong> אינו מרגיש בנגשים. כחוזה תמונת-פלא רחוקה</p>

<p>עֲנָק הוּא הָיָה – וְאֵלֶּה כֻלָּם פֹּה</p>

<p>עַל מַלְכָּם, אֱלֹהָם, שָׂרֵיהֶם, צְבָאָם –</p>

<p>חֲגָבִים&#8230; אִם לֹא כֵן רָאִיתָ אָתָּה?</p>

<br>  

<p><strong>עכן</strong> מביט בעינים לוהטות מצער ועגבה ברחב</p>

<p>רָאִיתִי&#8230; קַרְנֵי אוֹר אֶת-עֵינַי עִוְּרוּ&#8230;</p>

<br>  

<p><strong>עתניאל</strong></p>

<p>כִּפְנֵי אֱלֹהַּ פָּנָיו הָיוּ&#8230;</p>

<p>רואה את החבוּרה הנגשת אליהם</p>

<p>אֵלֵךְ</p>

<p>בְּטֶרֶם יִקְרְבוּ, וְאַתָּה פֹה</p>

<p>עֲמֹד וּזְכֹר אֲשֶׁר נִדְבַּרְנוּ&#8230; טֶרֶם</p>

<p>הַצֵּל עוֹד יֵרֵד עֶשֶׂר מַעֲלוֹת, אָשׁוּב</p>

<p>אֵלֶיךָ&#8230; פונה ושב לרחוב העיר.</p>

<br>  

<p><strong>רחב</strong></p>

<p>עוֹד הַפַּעַם: זִכְרוּ כֻלְּכֶם:</p>

<p>בַּעֲרֹב הַיּוֹם הִתְאַסְּפוּ אֶל הַמִּשְׁתֶּה</p>

<p>אֲשֶׁר עָשִׂיתִי.</p>

<br>  

<p><strong>השר</strong></p>

<p>רָחָב, שִׁמְעִי לִי:</p>

<p>בְּבֵיתֵךְ עִרְכִי מִשְׁתֵּךְ.</p>

<br>  

<p><strong>רחב</strong></p>

<p>שַׂר, הַאִם</p>

<p>כְּבָר חָדְלָה רָחָב אֶת-מֶמְשַׁלְתָּהּ בָּכֶם?&#8230;</p>

<p>בַּמִּגְדָּל יְהִי אֲשֶׁר לְחוֹמַת יְרִיחוֹ,</p>

<p>בַּתָּא הַנִּשְׁקָף לְמַעְבְּרוֹת-הַיַּרְדֵּן&#8230;</p>

<p>מרחוק בא קול-שופר&#8230;</p>

<p>כִּי כֹה חָפַצְתִּי: צָפֹה לִבְנַת-צָפִית</p>

<p>וּמָזֹג פַּז-הַגְּבִיעִים – פִּתְאֹם קוֹל</p>

<p>הַשּׁוֹפָר: קוּמוּ, שָׂרִים, חִגְרוּ חָרֶב&#8230;</p>

<p>כֻּלם שותקים. ובהִשָנות קול השופר:</p>

<br> 

<p><strong>השׂר</strong></p>

<p>פִּי-שְׁנַיִם יִקְשֶׁה מָוֶת, אִם מֵחֵיקֵךְ</p>

<p>אוֹתָנוּ יִקְרָא.</p>

<br>  

<p><strong>רחב</strong></p>

<p>מִי בָכֶם הַיָּרֵא</p>

<p>וְרַךְ-הַלֵּב אֵלַי לֹא יָבֹא&#8230;</p>

<p>עוברת על-פני עכן ונצבת רגע</p>

<p>אַתָּה,</p>

<p>הָעֲמָלֵקִי, אֵשׁ עֵינֶיךָ תַּגִּיד,</p>

<p>גַּם חָזְךָ זֶה, הָעוֹלֶה שֶׁפִי, יָעִיד,</p>

<p>כִּי זָר כָּל-פַּחַד לָךָ&#8230; הֲתָבוֹא?&#8230;</p>

<br>  

<p><strong>עכן</strong> שותק רגע, נדהם כֻּלו. בקול רוטט</p>

<p>אָבוֹא.</p>

<br> 

<h2 id="עלילהשניה">עלילה שניה</h2>

<p>אולם גדול מקשט בטעם המזרח העתיק. שלושה חלונות שקופים, גזורים
לכל גובה הכותל, יוצאים אל עבר הירדן, והלילה רחוק-כחול נשקף
בעדם. מצעים וכסאות, רפודי עורות ואריגים, נצבים בשני חצאי-סהר
מעברי השלחן, וביניהם, למול החלונות, עומדת ספת-שן מכסה אטונים.
על-יד השלחן, משני עבריו, מסֻבּים כעשרים איש, מהם כוהנים, שרים
וכנענים. על הספה נשענת רחב לבדה. בתחלת העלילה רוחה סר, ניבה
חסר כל-גון ותנועותיה מרֻשלות.
השולחן ערוך, ועבדים חצי-עירומים נכנסים ויוצאים. הכוהן המדיָני מספר.</p>

<br>  

<p><strong>רחב</strong> מפסיקה את הכוהן</p>

<p>כָּל-אֵלֶּה סִפְּרוּ לִי&#8230; מַה-תֵּדַע עוֹד,</p>

<p>הַכֹּהֵן.</p>

<br>  

<p><strong>הכהן המדיָני</strong> מוסיף לספר</p>

<p>&#8230;בְּאַרְצֵנוּ אִישׁ לֹא יָדַע</p>

<p>מֵאַיִן בָּא וּלְאֵיזוֹ דֶרֶךְ יִפֶן;</p>

<p>בְּבֵית גְּדָל-כֹּהֲנֵינוּ גָר וְרָעָה</p>

<p>בַּמִּדְבָּר צֹאנוֹ&#8230; וּבִרְבוֹת הַיָּמִים,</p>

<p>וַיֻּגַּד לָנוּ כִּי הִתְחַתֵּן בּוֹ,</p>

<p>וְאֶת בַּת-זְקוּנָיו לָקַח לוֹ לְאִשָּׁה,</p>

<p>בַּת אִשָּׁה כוּשִׁית, שְׁזוּפַת-עוֹר וּכְפוּלַת-</p>

<p>הַצֵּל וּלְמוּדַת-קְסָמִים&#8230;</p>

<br>  

<p><strong>רחב</strong> כמדברת אל נפשה</p>

<p>נְשִׂיאֵי-מִדְיָן,</p>

<p>הַבָּאִים הֵנָּה לִסְגֹּד לָאֲשֵׁרָה,</p>

<p>עִם שַׁחֲרֵי-מִקְדָּשׁ, רְווּיֵי-אַהֲבָתִי,</p>

<p>בְּעֶרְגַּת-טֹהַר זָכְרוּ שְׁמָהּ&#8230; עוֹד סַפֵּר:</p>

<p>הֶעָזְבָה אַרְצָהּ, עַמָּהּ?</p>

<br>  

<p><strong>הכהן המדיָני</strong></p>

<p>קְדֵשָׁה הָיְתָה</p>

<p>לְבַעַל-פְּעוֹר וַתַּעֲזֹב אֵל אָבִיהָ</p>

<p>וַתִּדְבַּק בּוֹ, וְאֶחָד יוֹם נֶעֱלָמוּ;</p>

<p>וְשָׁנִים גָּזוּ&#8230; פִּתְאֹם זָע הַמִּדְבָּר</p>

<p>לְקוֹל הָרוֹעֶה מֹשֶה&#8230; אַךְ כִּי עַתָּה</p>

<p>לֹא עֵדֶר נָהַג בּוֹ, לָתוּר לוֹ מִרְעֶה –</p>

<p>לְשִׁבְטֵי-עַמּוֹ, שְׁכוּרֵי-גְאֻלָּה, הִטִּיף</p>

<p>מֵעַנְנֵי-סִינַי מִשְׁפַּט-אֵל, וְחֶרֶב</p>

<p>בְּיָדָם נָתַן לִפְדּוֹת אֶרֶץ-כְּנָעַן,</p>

<p>מוֹלֶדֶת-אָבוֹת&#8230;</p>

<br>  

<p><strong>רחב</strong></p>

<p>מָה אֻשַּׁרְתְּ, מִדְיָנִית:</p>

<p>בְּכוֹבֵשׁ עַמִּים הֲמִירוֹת הַפְּעוֹר.</p>

<br>  

<p><strong>הכהן המצרי</strong> כמדבר אל נפשו</p>

<p>וּבְכוֹבֵשׁ אֵל, שֶׁכֹּהֲנֵי מִצְרַיִם</p>

<p>בְּאֹפֶל מִקְדְּשֵׁיהֶם בְּרֶטֶט-קֹדֶשׁ</p>

<p>וּבְיִרְאַת-רָז שְׁמוֹ נָשְׂאוּ עַל לְשׁוֹנָם&#8230;</p>

<p>נדם כמסתיר רז כמוס.</p>

<br>  

<p><strong>השׂר</strong></p>

<p>מַה-תִּצְפֹּן, כֹּהֵן-נֹא?&#8230; בַּמִּזְרָח אוֹמְרִים:</p>

<p>מִגְּדוֹת הַפִּישׁוֹן עַד לְבוֹא גְבוּל-שְׁבָא</p>

<p>אֵין רָז וָאֵל, שֶׁכֹּהֲנֵי מִצְרַיִם</p>

<p>לֹא מָצְאוּ פִתְרוֹן לָמוֹ.</p>

<br>  

<p><strong>הכהן המצרי</strong></p>

<p>וְלוֹ לֹא מָצְאוּ&#8230;</p>

<p>כִּי אֶחָד הוּא בַכֹּל, וּבְפָנִים שְׁנַיִם</p>

<p>יֵרָאֶה לָנוּ: יֵשׁ וּבְסַעֲרַת-דְּכִי</p>

<p>מֵאֶרֶץ-כּוּשׁ אֶת חַשְׁרַת-גַּלָּיו יִשָּׂא,</p>

<p>וְנָב יְבוּל-מִצְרַיִם, עַד אֵין מָקוֹם</p>

<p>בַּיְקָבִים וּבַגְּרָנוֹת; וְיֵשׁ מִמִּדְבָּר</p>

<p>בְּסוּפַת-שָׁרָב יַ כָּל-גִּבְעוֹל אָפִיל –</p>

<p>וְנֶעְלַם דַּרְכּוֹ&#8230; בְּעַנְנֵי-עַרְפִלִּים</p>

<p>מֵעֵין הָעָם כִּסִּינוּ שְׁמוֹ הַפֶּלִאי,</p>

<p>עַד בּוֹא נְבִיא-הָעִבְרִים, וּבְיָד בְּטוּחָה</p>

<p>אֶת מָסַךְ אֵלוֹ גִלָּה – אֵל רַב-חֶסֶד</p>

<p>לְשׁוֹמְרֵי קְדֻשַּׁת צַלְמוֹ-צַלְמָם, וְנוֹקֵם</p>

<p>עַד דּוֹר עֲשִׂירִי – וְאֵין מִמֶּנּוּ מִפְלָט –</p>

<p>לִמְחַלְלֵי כְבוֹד שְׁמוֹ בִמְלֹא-הָאָרֶץ&#8230;</p>

<p>וכמו יַכון את דבריו שוב לא אל הנאספים, כי-אם אל נפשו</p>

<p>וּמַה-יָּדַעְנוּ עָתָּה?&#8230; גַּם הַנָּבִיא</p>

<p>אֲחוֹרָיו גִּלָּה לָנוּ: סוֹף כָּל-תַּכְלִית –</p>

<p>וְרֵאשִׁית כֹּל, כָּל-פִּתְרוֹן, צָפַן, סָתַם;</p>

<p>וּכְאָז כֵּן עַתָּה פְנֵי הָאֵל מְעֻלָּפִים.</p>

<br>  

<p><strong>השׂר</strong></p>

<p>הָהּ נוֹרָא, רָחָב, אֵל כָּזֶה הַיּוֹשֵׁב</p>

<p>בְּאַרְבַּע קַצְווֹת אָרֶץ עַל כֵּס-מִשְׁפָּט,</p>

<p>וְאֵין מִמֶּנּוּ נֶעְלָם, אֵין כָּל-נִסְתָּר –</p>

<p>טוֹב חֶלְקֵךָ בָּאֲשֵׁרָה.</p>

<p>דממה כבדת-רמזים באולם.</p>

<br>  

<p><strong>רחב</strong> כמדברת לנפשה</p>

<p>יֵשׁ כִּי-אַקְשִׁיב</p>

<p>בְּלֵילוֹת-חַג בְּמִקְדַּשׁ הָאֲשֵׁרָה,</p>

<p>כִּי יִדֹּם גִּיל וָשִׁיר, וּסְבוּאֵי-תַאֲוָה,</p>

<p>בְּתָאֵי-דְמִי, הַכֹּהֲנִים יְשֵׁנִים;</p>

<p>רַק פֶּסֶל-הָאֲשֵׁרָה קְפוּא-עֵינַיִם</p>

<p>בַּחֲלַל-הַמִּקְדָּשׁ אִלֵּם, נָבוּב יַבִּיט&#8230;</p>

<p>וְעָבַר אָז הֵד-פֶּלֶא בָאוּלַמִּים</p>

<p>וּבְנַפְשִׁי אָנִי, לֵאַת חַגֵּי-זִמָּה –</p>

<p>קוֹל קוֹרֵא לֵאלֹהִים&#8230; אָז אֶזְכֹּר אוֹתָהּ,</p>

<p>אֶת-הַמִּדְיָנִית&#8230; אל המדיָני מָה עוֹד תֵּדַע, כֹּהֵן?</p>

<br>  

<p><strong>הכהן המדיָני</strong> קולו רוטט כמעט</p>

<p>עוֹד סִפְּרָה לִי מִדְיָנִית שְׁבוּיַת-קְרָב,</p>

<p>שֶׁנָּסָה מִן הָעִבְרִים: נְבִיאָם נֶעְלַם&#8230;</p>

<p>בְּעַרְבוֹת-מוֹאָב, מִן הַר-הָעֲבָרִים,</p>

<p>לְעַמּוֹ הֶרְאָה גְבוּל מוֹלֶדֶת גְּדוֹלָה,</p>

<p>וְנֶעְלַם, וְאֵין אִישׁ יוֹדֵעַ אָנָה&#8230;</p>

<p>הֲנִלְאָה נְשׂא אֶת עֹל הָעָם וְטָרְחוֹ</p>

<p>וּפַגְּרוֹ תָמִיד בְּדַרְכּוֹ לֵאלֹהָיו</p>

<p>וְזֶה נַסּוֹתוֹ אוֹתוֹ עַל כָּל-שַׁעַל,</p>

<p>אוֹ נִשְׁקְפָה לוֹ מִמֶּרְחַקֵּי-דְרָכִים</p>

<p>מַטָּרָה נַעֲלָה וְנִשְׂגָּבָה יֶתֶר,</p>

<p>וּלְמִדְבָּר חָדָשׁ שָׂם אֶת-פָּנָיו, אוֹ</p>

<p>לְשִׁבְטֵי מִזְרָח רָחוֹק שׁוֹכְנֵי-הֹדּוּ,</p>

<p>אֵל חָדָשׁ יִשָּׂא&#8230; אוֹ כִּי-עָיַף רוּחוֹ</p>

<p>מִתְּלוּנַת עַמִּים וְנַפְתּוּלֵי אֵלִים,</p>

<p>וְנָס צְמֵא-שָׁקֶט.</p>

<p>ממרחקי הלילה יגיע הד רעש עמום, הדממה באוּלם תגדל עוד יותר</p>

<br>  

<p><strong>הכּהן המצרי</strong></p>

<p>מִי בָכֶם יוֹדֵעַ,</p>

<p>הֲכָבֵד עֹל אֲדוֹנִים קָשִׁים אוֹ</p>

<p>עֹל אֱלֹהִים אַדִּירִים&#8230;</p>

<p>מוּעקת-סוד מסביב. רחב, נשענת על אדן-הספה, מביטה אל הלילה.</p>

<br>  

<p><strong>השׂר</strong> מתעודד ראשון</p>

<p>הֲקָרָאת</p>

<p>לְנֶשֶׁף-חֵשֶׁק אֶת קְרוּאַיִךְ, רָחָב?&#8230;</p>

<p>מַדּוּעַ נָדַם רֹן-הַיַּיִן פִּתְאֹם,</p>

<p>וְכֹהֲנִים יַטִּיפוּ לֶקַח-קֹדֶשׁ?&#8230;</p>

<p>הַאֵלִים אֵין בִּכְנַעַן וְאֵין נָבִיא</p>

<p>וַתְּבַקְּשׁוּ אֵל מֵרָחוֹק זָר וְזוֹעֵם&#8230;</p>

<p>לֹא לִי, הַזָּר לְכָל מְלֶאכֶת-קֹדֶשׁ,</p>

<p>וּמְבַכֵּר שִׁיר-עֲגָבִים עַל כָּל-חָזוֹן,</p>

<p>לָרִיב אֶת אֵלֵי כְנַעַן וְלִדְרֹש</p>

<p>מִיַּד הַכֹּהֲנִים מִשְׁפָּטָם עָתָּה;</p>

<p>אַךְ רָעָה נִשְׁקְפָה פִי-שִׁבְעָה גְדוֹלָה</p>

<p>לְאִישׁ כָּמוֹנִי, חוֹמֵד מֶגֶד-אָרֶץ,</p>

<p>אִם זֶה הַזָּר, אֲשֶׁר תְּהִלָּתוֹ מִלָּא</p>

<p>פִי כֹהֲנֵי הַפְּעוֹר וְהָאֲשֵׁרָה,</p>

<p>מְקוֹמָם יִירָשׁ&#8230; טוֹב לִי כַפֵּר פְּנֵי</p>

<p>כָל אֵלֵי-כְנַעַן בְּשֹׁחַד פַּר אוֹ קְטֹרֶת</p>

<p>מִהְיוֹתִי נִרְצֶה לוֹ בִקְדֻשַּׁת-נָזִיר&#8230;</p>

<p>מוזג את כּוסו, קם ומרים אותה ומעורר את הקרוּאים להחזיק אחריו</p>

<p>לַתַּמּוּז אֵל נְעוּרֵי-עַד, הַמֵּת</p>

<p>בֵּין פֹּארוֹת-אֱלוּל עַל יְרִיעוֹת-חַכְלִיל,</p>

<p>וְנַעֲרוֹת כְּנַעַן עֶרֶשׂ לוֹ תִרְפֹּדְנָה,</p>

<p>וְקָם לִתְחִיָּה בְהָנֵץ הַדּוּדָאִים</p>

<p>בְּטַנְאֵי-כֶסֶף חוֹרִי – תְּהִלָּה אֶשָּׂא!</p>

<br>  

<p><strong>הכּהן המצרי</strong></p>

<p>לוֹ זָרָה כְנָעַן&#8230; מִמִּצְרַיִם הוּבָא</p>

<p>עַל צִיֵּי-גְבָל; מֵחוֹפֵי-שִׁיחוֹר, רְפוּדֵי</p>

<p>הַדָּגָן וְהָעֵנָב, גָּלָה הֵנָּה.</p>

<p>מרים את כוסו</p>

<p>מֵאֶרֶץ-הַמֹּלֶדֶת שָׂא בִרְכָתִי,</p>

<p>הַתַּמּוּז!</p>

<br>  

<p><strong>שׁוֹע צידוֹני</strong></p>

<p>לְבָנוֹן עַתִּיק אָבִיו&#8230; לֹא</p>

<p>מֵאַרְצוֹת-נֶגֶב בָּא הַתַּמּוּז הֵנָּה;</p>

<p>עַל גְּדוֹת הַנָּהָר, לְיַד אֲפֵק, נְקַם-</p>

<p>הָאֵלִים הִדְבִּיק אוֹתוֹ, וּבַלְּבָנוֹן,</p>

<p>בֵּין סוּף וּסְבָךְ רַעֲנַנִּים, קִבְרוֹ רֻפָּד&#8230;</p>

<p>וְעִם יַרְחֵי-הַשַּׁלֶּכֶת, יַרְחֵי-אֶבְלוֹ,</p>

<p>אֲדֻמֵּי-דָמוֹ יִנְהֲרוּ אֲפִיקִים</p>

<p>מִשִּׂיאוֹן שָׂב עַד יַרְכְּתֵי-הַיָּם,</p>

<p>וּבְבִקְעַת-מְגִדּוֹ יִסְפֹּד מַר הַקִּישׁוֹן,</p>

<p>וּמְבַשְּׂרִים מוֹת הַתַּמּוּז בְּכָל הָעוֹלָם,</p>

<p>וְאֵבֶל-אָב הַכָּבֵד&#8230;</p>

<br>  

<p><strong>רחב</strong> מתעוררת פתאם</p>

<p>רַב לָכֶם&#8230;</p>

<p>מרימה כּוסה</p>

<p>הַתַּמּוּז, אֵל-הָאַהֲבָה, אֵי הַמִּשְׁכָּן,</p>

<p>בָּחַרְתָּ לְךָ, וְהַמּוֹלֶדֶת, שָׁם</p>

<p>חִבְּלַתְךָ אִמְּךְ עִם בִּכּוּרֵי-גָפֶן?</p>

<p>בְּהֵיכַל-מֹף הָאִיזִיס דֹּם טִפְּחַתְךָ,</p>

<p>עַל חוֹפֵי-צֹר עַשְׁתֹּרֶת הֵינִיקַתְךָ,</p>

<p>וְכֹהֲנוֹת-אֲשֵׁרָה לְךָ הֵבִיאוּ אֶתְנָן</p>

<p>אֶת בְּתוּלֵי-עֲלוּמֵיהֶן; אִם מִצָּפוֹן</p>

<p>וְאִם מִנֶּגֶב בָּאתָ – בְּמִקְדַּשׁ-אֵלוֹת</p>

<p>בָּחַרְתָּ לְךָ הַזְּבוּל, וּקְדֵשׁוֹת רַכּוֹת</p>

<p>הִקְטִירוּ רֵיחָן לָךָ&#8230; עִם הָאֲשֵׁרָה</p>

<p>בְּלֵילוֹת יֶרַח-בּוּל, כִּי שָׁכְחוּ</p>

<p>אֶת-מוֹתְךָ, תַּמּוּז, עוֹד סָפַדְתִּי אוֹתְךָ,</p>

<p>צְמֵאַת-אַהֲבָה. – רַב לָכֶם, הַגְּבָרִים,</p>

<p>הַבֵּל, הַמֹּלֶךְ וְאֵלֶּה כָל-הָאֵלִים,</p>

<p>אֲשֶׁר יִרְאַתְכֶם אוֹתָם תָּשַׁח רָהְבְּכֶם</p>

<p>כִּמְעָט&#8230; הַשְׁאִירוּ אֶת-הַתַּמּוּז לָנוּ&#8230;</p>

<p>מציגה כוסה על השֻלחן ואינה שותה; התעוררוּתה פגה שוב.</p>

<br>  

<p><strong>הכּהן המצרי</strong></p>

<p>מַה-צָּרָה עֵינֵךְ בִּידִידַיִךְ, רָחָב,</p>

<p>לֵיל זֶה&#8230;</p>

<br>  

<p><strong>השׂר</strong></p>

<p>גַּם כּוֹסֵךְ תִּמְנְעִי לְחַלֵּק</p>

<p>עִם אֶחָד מִקְּרוּאָיִךְ. לָמָּה-זֶה</p>

<p>עָרַכְתְּ הַנֶּשֶׁף וְרוּחֵךְ סָרָה כֹה?</p>

<br>  

<p><strong>רחב</strong></p>

<p>הָאֶחָד נֶעְדָּר, לוֹ חִכִּיתִי&#8230;</p>

<br>  

<p><strong>השׂר</strong></p>

<p>מִי</p>

<p>בַקְּרוּאִים נִפְקַד, נִכְבָּד כֹּה, אֲשֶׁר</p>

<p>מִמֶּנּוּ אִישׁ מְקוֹמוֹ לֹא יְמַלֵּא?&#8230;</p>

<p>וַאֲנַחְנוּ פֹה מֵאַרְבַּע פִּנּוֹת כְּנַעַן,</p>

<p>כָּל-שַׂר בְּעַמּוֹ, כֹּהֵן, מָג וַחֲכַם-</p>

<p>חֲרָשִׁים אֶל הַמִּשְׁתֶּה הִתְאַסָּפְנוּ.</p>

<br>  

<p><strong>רחב</strong> נשקפת אל הלילה</p>

<p>הֲלֹא כִי אֵין בֵּינֵיכֶם אֶחָד גִּבּוֹר,</p>

<p>לוֹ כוֹסִי אֶמְזֹג – תְּשׁוּרַת-הַנִּצָּחוֹן&#8230;</p>

<p>פונה אליהם פתאום ובלעג הכאב הצורב</p>

<p>שָׂנֵאתִי אֶתְכֶם כֹּה, זֶה סָבְאֲכֶם</p>

<p>אֶת אֵשׁ-הַיַּיִן לְהַצִּית אֵשׁ בְּדַמְכֶם,</p>

<p>הַנִּגָּר אַט, וְלֹא לְכַבּוֹת פִּלְדוֹת</p>

<p>נַחְשׁוֹלֵי-דָם נִפְתָּלִים, צְמֵאֵי-מֶרֶד&#8230;</p>

<p>כּובשת צערה ומוסיפה במנוחה</p>

<p>כִּי תִשְׁתּוּ יֵין-הַפָּז בְּחִכְּכֶם כְּהֵה-</p>

<p>דַלֶּקֶת, טַעְמוֹ יָפוּג&#8230;</p>

<br>  

<p><strong>השׂר</strong></p>

<p>יֵשׁ אֲדַמֶּה:</p>

<p>מִקְּדֵשַׁת-הָאֲשֵׁרָה לִי נֶהְפַּכְתְּ</p>

<p>נְבִיאַת-אֵל מוֹכִיחָה&#8230; אַךְ שָׁגִית</p>

<p>הַפַּעַם: לוּ לְמִשְׁפָּט אוֹ לִתְרוּמַת-</p>

<p>הַקֹּדֶשׁ, כִּי בִירִיחוֹ נֶעְדַּר חֶלְקָם,</p>

<p>גִּלִּית אָזְנֵינוּ פֹה – צָדַקְתְּ; אַךְ כִּי</p>

<p>נְחַלֵּל דַּם-הָעֵנָב, שְׂרוּפֵי-גָרוֹן,</p>

<p>לְחַמֵּם לֵב שֶׁקָּפָא עַל תַּאֲנָתוֹ,</p>

<p>וּלְהַדְלִיק עַיִן כֵּהָה – רוּחַ-שֶׁקֶר</p>

<p>הַלַּיְלָה בִעֲתָתֶךְ&#8230; אל המסֻבּים מִי יַרְאֵנִי</p>

<p>כוֹס-יַיִן – מִקֻּבַּעַת-זְהָבוֹ אוֹ</p>

<p>מֵרֵיחוֹ אַבְחִין, אִם בְּחַכְלִיל-כַּרְמֶל</p>

<p>צַמֶּרֶת-גַּפְנוֹ עָנְדָה אַשְׁכְּלוֹתֶיהָ,</p>

<p>אוֹ נִלְפְּתוּ שְׂרִיגֶיהָ, שְׁלוּחֵי-פֶרֶא,</p>

<p>בְּצוּרֵי-יְעֵלִים בְּעֵין-גֶּדִי, וְאִם</p>

<p>בְּיִקְבֵי-שִׂבְמָה דֹרַךְ – נֶסֶךְ-קֹדֶשׁ</p>

<p>עַל מִזְבְּחוֹת-הַפְּעוֹר&#8230;</p>

<br>  

<p><strong>אחד הקרוּאים</strong></p>

<p>הֶחְטֵאת הַפַּעַם</p>

<p>אֶת-הַמַּטָּרָה, רָחָב.</p>

<br>  

<p><strong>רחב</strong></p>

<p>חֵץ שָׁלַחְתִּי</p>

<p>מִכֶּם וָהָלְאָה&#8230;</p>

<p>מתעודדת פתאום. כמגרשת יצר טורד</p>

<p>דַּי&#8230; חֲלוֹם חָלַמְתִּי</p>

<p>בַּלֵּיל, בַּהֵיכָל, וּמֵאָז הַבֹּקֶר</p>

<p>בִּי רוּחִי יִפְעָם&#8230; אֶת-הַחֲלוֹם שָׁכַחְתִּי.</p>

<br>  

<p><strong>המג</strong> אצל החלון</p>

<p>מַה-צַּר&#8230; רָאִיתִי אֶת-הַסִּכּוּת זֶה</p>

<p>הַלֵּיל וְנֹגַהּ אָדֹם לוֹ, הַמְּנִי</p>

<p>בְּעַד עֲרָפֶל עָב אֶת-זָהֳרָהּ אָסְפָה:</p>

<p>הָאֵלִים מִמְּסִלּוֹתָם דִּבְּרוּ לָנוּ,</p>

<p>בַּחֲלוֹם-הַקְּדֵשָׁה רָז-עֲתִידוֹת גִּלּוּ –</p>

<p>אַךְ חָתוּם דְּבָרָם&#8230;</p>

<br>  

<p><strong>השׂר</strong> מהַסו</p>

<p>הֶרֶף מֵעֲתִידוֹת&#8230;</p>

<p>הָאוֹיֵב שָׁת הַשָּׁעְרָה&#8230; עַל הַמִּשְׁמָר</p>

<p>בִּתְכֵלֶת-מֶרְחָק יַבִּיט אַט הַצּוֹפֶה,</p>

<p>וְתַחַת מַסְוֵה-שַׁלְווֹ לֵיל יְכַס</p>

<p>בִּדְמִי-עֲרָבוֹת בֶּטַח אוֹרְבֵי-צָר;</p>

<p>וּמָחָר יוֹם יָגִיחוּ צְמֵאֵי-שָׁלָל,</p>

<p>וְאוּלַי עוֹד הַלֵּיל&#8230; עֲתִידוֹת יִפְתֹּר,</p>

<p>מִי שַׁאֲנָן עַרְשׂוֹ רִפֵּד וְהֵד-הַנֶּשֶׁק</p>

<p>לֹא יַרְגִּיז לֵיל-מְנוּחָתוֹ&#8230;</p>

<br>  

<p><strong>רחב</strong> בלעג עצור</p>

<p>נָכוֹן, שָׂר&#8230;</p>

<p>זֹאת גְּבוּרַת הַנֶּחֱשָׁלִים; מָה עוֹד תִּסְכֹּן</p>

<p>הַדְּאָגָה לָנוּ – קְרָב אַחֲרוֹן נֶאֱסֹר,</p>

<p>בְּלִי רֶטֶט-פַּחַד וּבְלִי יִתְרוֹן-תִּקְוָה&#8230;</p>

<p>פתאום והלעג פג ודבריה רציניים ומלאי רחמי-אשה</p>

<p>כִּי אָמְנָם אַךְ נְשִׂיאֵי-אֶרֶץ גֵּאִים</p>

<p>יְדַבְּרוּ כֹה, אֲשֶׁר רַק חַיֵּי-אָדוֹן</p>

<p>הֵם יִחְיוּ, אוֹ יְקַדְּמוּ מַר-הַמָּוֶת,</p>

<p>מְעֻדְּנֵי-שַׁלְוָה, שְׁכוּלֵי אוֹן כָּל-קְרָב,</p>

<p>וּבוּז-אֲצִילִים יַחְתֹּם שְׂפָתָם נֶצַח&#8230;</p>

<p>אַךְ שׁוֹנֶה דְבַר הַכּוֹבֵשׁ צְמֵא-נִצָּחוֹן</p>

<p>וּקְסוּם-עֲתִידוֹת&#8230; לוֹ מִלֵּאתִי כוֹסִי&#8230;</p>

<br>  

<p><strong>הכּהן המוֹאבי</strong> למדיָני</p>

<p>זֶה אוֹת לְרָעָה: רוּחַ הָאֲשֵׁרָה</p>

<p>בְּפִיהָ דִבֵּר&#8230;</p>

<br>  

<p><strong>רחב</strong> בשׂחוק</p>

<p>אַתֶּם, נְבוֹנֵי-לָחַשׁ!&#8230;</p>

<p>הָאֵלָה תִישַׁן עַתָּה שְׁכוּרַת-קְטֹרֶת,</p>

<p>אוֹ שִׂיחַ לָהּ עִם בֵּל בְּאַפִּרְיוֹנוֹ,</p>

<p>אוֹ תָחִישׁ דַּרְכָּהּ בְּמַרְכְּבוֹת-הַשֶּׁמֶשׁ,</p>

<p>בִּמְסִלַּת-כִּימָה עַל-פְּנֵי קֶשֶׁת-תְּכֵלֶת,</p>

<p>וְגוֹרַל עִיר-הַתְּמָרִים לֹא יַרְגִּיזָהּ&#8230;</p>

<p>לֹא רוּחָהּ הוּא בְּפִי הַמְדַבֵּר עָתָּה,</p>

<p>זֶה לַהַט-נְעוּרַי כּוֹבֵשׁ לוֹ יְבַקֵּשׁ&#8230;</p>

<p>מרימה כוסה ועיניה אורו לברק הוללוּת ומרי</p>

<p>הַאִם אֵין יֵשׁ בָּכֶם הָאֶחָד פֹּה,</p>

<p>וְהוּא נָזִיר לֵאלֹהָיו – מִכּוֹסִי יֵשְׁתְּ?</p>

<br>  

<p><strong>השׂר</strong></p>

<p>כָּזֶה בִירִיחוֹ אָיִן וֵאלֹהֵינוּ</p>

<p>לֹא יִמְנְעוּ אֶת-מִתְקָם מֵאִתָּנוּ.</p>

<br>  

<p><strong>רחב</strong></p>

<p>וַאֲנִי חָפַצְתִּי כֹה אֲשֶׁר כָּעֵת</p>

<p>אֶל שֻׁלְחָנֵנוּ יֵשֵׁב אֶחָד נָזִיר,</p>

<p>וּלְמַעֲנִי נִדְרוֹ לֵאלֹהָיו יְחַלֵּל&#8230;</p>

<p>סוקרת את המסובים; אל עכן</p>

<p>שָׁם, הָעֲמָלֵקִי&#8230; פַּז-הַקֶּצֶף רוֹטֵט</p>

<p>עַל שְׂפַת-גְּבִיעוֹ עוֹד, בּוֹ טֶרֶם טָבַל</p>

<p>שְׂפַם-הַגֶּבֶר&#8230; לָמָּה-זֶה לֹא תִשְׁתֶּה?</p>

<br>  

<p><strong>עכן</strong></p>

<p>נָדַרְתִּי נֵדֶר לֵאלֹהַי בְּצֵאתִי</p>

<p>מֵאַרְצִי: טֶרֶם אָבִיא קָרְבַּן-נֶסֶךְ</p>

<p>עַל מִזְבְּחוֹ בְּשׁוּבִי שָׁם – מִשֵּׁכָר</p>

<p>וַעֲסִיס-הָעֵנָב אַזִּיר.</p>

<br> 

<p><strong>רחב</strong></p>

<p>בָּאֲשֵׁרָה!</p>

<p>לְךְ מָזַגְתִּי כוֹסִי&#8230; נגשת ויושבת אצלו.</p>

<br>  

<p><strong>עכן</strong> מסרב לקחת את הכּוס, ושקט רב, ללא תנוּעת שריר ועורק, על פּניו</p>

<p>נִסְכִּי טֶרֶם</p>

<p>שִׁלַּמְתִּי.</p>

<br>  

<p><strong>רחב</strong> נרגזה</p>

<p>שְׁתֵה&#8230; בְּשֵׁם הָאֵלָה לְךָ</p>

<p>צִוִּיתִי עָתָּה.</p>

<br>  

<p><strong>עכן</strong></p>

<p>אֵלִי יִדְרֹש נִדְרִי.</p>

<br>  

<p><strong>רחב</strong> פוצרת בו</p>

<p>אִם אֱלֹהִים הוּא, יָרֶב בָּאֲשֵׁרָה.</p>

<br>  

<p><strong>עכן</strong></p>

<p>בִּי יִקֹּם; בְּאֵלֵיכֶם לֹא יִתְחַשָּׁב.</p>

<br>  

<p><strong>רחב</strong> קמה נעלבה, רק עינה דרוכת-להט עוד תקדח את פני האיש הקרוּשים</p>

<p>יָרֵאתָ נִקְמַת אֵל?&#8230; הֲתַמּוּ אָפְסוּ</p>

<p>גִּבּוֹרֵי-כְנַעַן, נִינֵי הַמַּעְפִּילִים</p>

<p>בְּמִגְדַּל-שִׁנְעָר&#8230; פונה לחלון בֹּאוּ, בְּנֵי-הַמִּדְבָּר,</p>

<p>אֲשֶׁר עוֹד תֵּדְעוּ לָרִיב בֵּאלֹהִים</p>

<p>וּלְנַסּוֹת אוֹתוֹ עַל כָּל-צוּר בַּמִּדְבָּר –</p>

<p>פֹּה יִמְצָא אֱלֹהֵיכֶם עַבְדֵי-עוֹלָם&#8230;</p>

<br>  

<p><strong>עכן</strong> הלוּם דבריה, קם ונצב נגדה.</p>

<p>כְּמוֹהֶם אֵדַע אָנִי&#8230; תְּנִי הַכּוֹס!&#8230;</p>

<p>לוקח את הכּוס מידה ומריקה אל פיו</p>

<br> 

<p><strong>השר</strong> לרחב</p>

<p>קִנֵּאת לָאֵלָה&#8230;</p>

<br>  

<p><strong>רחב</strong> נבוכה רגע</p>

<p>לָאֲשֵׁרָה?&#8230; לֹא!&#8230;</p>

<p>קִנֵּאתִי לִי – לָאִשָּׁה, מֵהַגֶּבֶר</p>

<p>וּמֵאֱלֹהָיו.</p>

<br>  

<p><strong>עכן</strong> פניו מבּיעים נפתוּלי-נפש עזים</p>

<p>מֵעִמִּי – לֹא מֵאֵלִי:</p>

<p>וּמְחִיר חַטָּאתִי זֹאת יְבֻקַּשׁ מֶנִּי&#8230;</p>

<p>עיניו לוהטות וכֻלו רועד ממצוּקת תאוַת-גבר</p>

<p>אַךְ הוּא – הַמְּחִיר – לֹא רַב, אִם כָּפְרוֹ תֻתַּן</p>

<p>לִי רָחָב&#8230; תוקף אותה בזרועה. היא נשמטת.</p>

<br>  

<p><strong>רחב</strong> בטוחת-עז מביטה בו, עד כי יצנח תחתיו</p>

<p>עוֹד הַדֶּרֶךְ רַב אֵלָי&#8230;</p>

<p>מַה-לִּי וּלְאֵלְךָ, אִישׁ, אֶת-עָנְשְׁךָ</p>

<p>כִּי אֶפְדֶּה בְאַהֲבָתִי&#8230;</p>

<p>קולה נעשה פתאום רך, לוטפת בידה את עכן על שערו כמרחמת ילד</p>

<p>שחטא וחרד</p>

<p>אַךְ אַל תִּירָא:</p>

<p>חֵי הָאֲשֵׁרָה, הוּא לֹא יִקֹּם בָּךְ</p>

<p>לְעוֹלָם, אִם בֵּין אֵלֵי-כְנַעַן שְׁמוֹ</p>

<p>יִקָּרֵא&#8230; פושטת את ידה לחלון הפתוח</p>

<p>הָהּ, לוּ בָא מִשָּׁם הָאֶחָד,</p>

<p>וּלְמַעֲנִי מָרַד בֵּאלֹהָיו הַנּוֹקֵם</p>

<p>בְּמוֹרְדָיו עַד דּוֹר אַחֲרוֹן – אֵל-הַמִּדְבָּר –</p>

<p>לוֹ תֵחַל רָחָב וְעִמּוֹ יַחַד תִּשָּׂא</p>

<p>נְקַם אֱלֹהוֹ&#8230;</p>

<br>  

<p>השׂר נגש אל רחב ובפנותו לעבר החלון</p>

<p>עַל כָּל-אֵל גָּדַלְתָּ,</p>

<p>אֵל זָר, אַךְ לוּ יָדַעְתִּי אוֹתְךְ עָתָּה,</p>

<p>לְמַעַן רָחָב נִדְרִי לְךְ חִלַּלְתִּי. נושק לרחב.</p>

<br>  

<p>רחב מתחמקת מפניו. בגאון הכאב</p>

<p>הַתְדַמֶּה, שְׂחוֹק עָשִׂיתִי לִי: לוּ בָא</p>

<p>מִשָּׁם וְדָם מֵחַרְבּוֹ עָשֵׁן, דַּם</p>

<p>יְרִיחוֹ עִירִי – אַחֲרוֹן רֶשֶׁף-נַפְשִׁי,</p>

<p>פְּלֵטַת נְעוּרַי, שֶׁלָּכֶם פִּזַּרְתִּי,</p>

<p>הֲרַת-שַׁלְהָבוֹת וַעֲשִׁירַת-חֵשֶׁק,</p>

<p>צָפַנְתִּי לוֹ&#8230;</p>

<br>  

<p>השׂר בקול עלוב, קל-הלעג</p>

<p>הוּא לֹא מִכַּשְׂדִּים פֶּחָה</p>

<p>יְהִי, לֹא מִמִּצְרַיִם שָׂר, אֲשֶׁר</p>

<p>לְשֵׁמַע רָחָב נָהֲרוּ מִגְּדוֹת</p>

<p>הַשִּׁיחוֹר וְהַפְּרָת, לְבוּשֵׁי-מִכְלוֹל,</p>

<p>לִסְגֹּד בְּמִקְדַּשׁ אֵלַת-יְרִיחוֹ, וְאֶת</p>

<p>אֶתְנַנָּם – זָהָב, גְּלוֹמִים וְתַמְרוּקִים –</p>

<p>הֵבִיאוּ לָהּ וָלָךְ&#8230; הוּא יִלְבַּשׁ פִּשְׁתִּים,</p>

<p>לֹא שׂרְקוּ הֵיטֵב, וְעוֹר סַנְדַּלּוֹ פָרוּם;</p>

<p>לֹא סָךְ מֵעוֹדוֹ בְשָׂרוֹ שְׁזוּף-הַיְקוֹד,</p>

<p>וְרֵיחוֹ רַע כְּרֵיחַ צְפִיעֵי-בְקָרוֹ –</p>

<p>הַאוֹתוֹ תוּכְלִי אָהֹב, וְלוּ בְאַהֲבָתֵךְ</p>

<p>אֶת-פִּדְיוֹן-נַפְשֵׁךְ לוֹ שִׁלַּמְתְּ&#8230;</p>

<br>  

<p><strong>רחב</strong></p>

<p>הָהּ, מַה-</p>

<p>נִּסְכַּלְתָּ, שָׂר&#8230; הֲיִתֵּן אִישׁ אֶת-נַפְשׁוֹ</p>

<p>בְּעַד גֵּווֹ, כִּי אָמַרְתָּ אֶת-אַהֲבָתִי</p>

<p>לַכּוֹבֵשׁ אֶתֵּן לִקְנוֹת חַיֵּי-שִׁפְחָה,</p>

<p>אֲנִי הַיָּפָה, גֵּאָה בֵין הַקְּדֵשׁוֹת?&#8230;</p>

<br>  

<p><strong>השׂר</strong></p>

<p>הִשִּׂיאֵךְ לִבֵּךְ, רָחָב: מַלְכַּת-מִדְבָּר</p>

<p>עוֹד תִּהְיִי&#8230; אַתְּ, הַנָּאוָה, הָעֲנֻגָּה,</p>

<p>שֶׁכְּנַעֲנֵי-צִידוֹן, אֵילֵי-יָם אַדִּירִים,</p>

<p>בִּמְחִיר אֳנִיּוֹת פִּתְּחוּ שְׂרוֹךְ-נְעָלַיִךְ;</p>

<p>וְכֹהֲנֵי-הַבֵּל אֶת עַרְשֵׂךְ נָפוּ –</p>

<p>בְּאֹהֶל קוֹדֵר, עַל-פְּנֵי מַצַּע-עוֹרוֹת,</p>

<p>לְנָשִׂיא נוֹדֵד, חוֹלֵשׁ בֵּין שְׁפַתָּיִם,</p>

<p>אַתְּ תִּכָּבֵשִׁי?&#8230;</p>

<br>  

<p><strong>רחב</strong> צחצוח-בּרקים בעיניה</p>

<p>וְזֶה הַכֹּל, לֹא יוֹתֵר:</p>

<p>אַדֶּרֶת-פִּשְׁתִּים בָּלָה, אֹהֶל נָמוּךְ,</p>

<p>סַנְדַּלִּים מְטֻלָּאִים וְרֵיחַ גְּלָלִים?&#8230;</p>

<p>וְאֶת הַמִּדְבָּר – אוֹתוֹ, שַׂר, שָׁכַחְתָּ;</p>

<p>אֶת קְשִׁי-עֱזוּזוֹ, אֶת חֲרוֹן-שַׁלְהַבְתּוֹ,</p>

<p>וְאֵשׁ-הָאוֹן בִּדְמֵי אַבִּירָיו יָצָק&#8230;</p>

<br>  

<p><strong>השׂר</strong> מתרעם</p>

<p>אַךְ קֶשֶׁר הוּא&#8230; וְהֵם בְּאַחַת כֻּלָּם:</p>

<p>הַמִּדְבָּר!&#8230; וְכִי לֹא מִדְבָּר הָיְתָה גַם</p>

<p>יְרִיחוֹ, וְאִם לֹא שָׁפְכוּ דוֹרוֹת לְחֻמָּם</p>

<p>לְנוֹבֵב צְחִיחֵי חוֹלָהּ וְנַהֲלוֹלָיו?&#8230;</p>

<p>הֶחָדְלוּ תְמָרִים דִּשְׁנָם, וְכַרְמֵי-תוֹלָע</p>

<p>לֹא עוֹד יְשַׂמְּחוּ לֵב הָאָדָם, אוֹ</p>

<p>הֲנִשְׁמַע עוֹד כִּי יָמִיר עָם בְּמִדְבָּר</p>

<p>אֶת אֶרֶץ דִּבְשׁוֹ וְכַרְמִלּוֹ&#8230; שִׁמְעִי:</p>

<p>אִם פָּרַץ עַם-עֲבָדִים, בְּלִבּוֹ יֹאמַר:</p>

<p>הַמִּדְבָּר יִפְרֹק עֹל מֵעַל כָּל-שֶׁכֶם;</p>

<p>אִם דַּלַּת עַם-יְרִיחוֹ יְקַו לַמִּדְבָּר,</p>

<p>כִּי נָקָם בָּעֲשִׁירִים יֹאכַל בְּשָׂרָם –</p>

<p>אַךְ אַתְּ, מָה עוֹד מִשָּׁם תְּקַוִּי לָךְ,</p>

<p>מִמֵּךְ כָּל שָׂרֵי-גוֹיִם מְנָעוּהָ?&#8230;</p>

<br>  

<p><strong>רחב</strong></p>

<p>כִּי לֹא יָדַעְתָּ, שָׂר: כָּל רוֹזְנֵי-בָבֶל</p>

<p>וּנְשִׂיאֵי לוּד וּפָרַס קָצְרָה יָדָם</p>

<p>מִשַּׁלֵּם נִשְׁיָם לִי&#8230;</p>

<br>  

<p><strong>השׂר</strong></p>

<p>וּלְמִי יְקַר-דַּמֶּשֶׂק,</p>

<p>מְעִילֵי-פַסִּים וַאֲטוּנֵי-צְעִיפִים,</p>

<p>מִכְלוֹלֵי רִקְמַת-שֵׁשׁ וּשְׁנִי-שֳׁבָלִים,</p>

<p>וּמְשִׁי כָל תַּשְׁבֵּץ חוֹרִי מִמִּצְרַיִם?&#8230;</p>

<p>וּלְמִי עֲצַבִּים גְּזוּרֵי-הָבְנִים, מִטּוֹת</p>

<p>מִשֵּׁן-כִּתִּיִּים, סִפְלֵי גָבִישׁ שָׁקוּף,</p>

<p>עֲצִיצֵי בְדֹלַח צָלוּל מֵחֲוִילָה,</p>

<p>שַׂהֲרוֹנֵי אֹדֶם, לוֹהֵט שֶׁמֶשׁ-שְׁבָא,</p>

<p>וּפַז אֶצְעָדוֹת, בְּצוֹר וְתַרְשִׁישׁ רֻתְּקוּ,</p>

<p>וְאַרְגְּזֵי שַׁיִשׁ שָׁחוֹר, נוֹדְפֵי-נְכֹאת –</p>

<p>לֹא שָׁמְטָה רָחָב יָדָהּ מֵעוֹגְבֶיהָ,</p>

<p>הַהֵם לֹא שִׁלְּמוּ נְשִׁי-אַהֲבָתָם לָהּ?</p>

<br>  

<p><strong>רחב</strong> כֻלה אומרת נקמת-אונים וכאב לא-כֻפר</p>

<p>וְאֵלֶּה הֵם שִׁלּוּחָי?&#8230; כִּי הָיִיתִי</p>

<p>סוֹכֶנֶת לָאֲשֵׁרָה וְלַזְּקֵנִים,</p>

<p>הַבָּאִים אֶל הֵיכָלָהּ לְהָחֵם בְּשָׂרָם</p>

<p>בִּנְעוּרַי-אֵשׁ, וְלַהְדֹּף שֶׁטֶף-דָּמָם</p>

<p>אֲשֶׁר חֳמַרְמַר, דְּלוּחַ תַּאֲוַת-זִקְנָה&#8230;</p>

<p>הַשַּׂר, אִם רַבִּים הָיוּ בֵין הַבָּאִים,</p>

<p>אֲשֶׁר לֹא כֶסֶף, לֹא חֲלִיפוֹת שְׂמָלוֹת,</p>

<p>לֹא אֶתְנָן לָאֲשֵׁרָה, כִּי-אִם פִּתְרוֹן</p>

<p>לִנְעוּרַי וּלְאַהֲבָתִי פֹה הֵבִיאוּ?&#8230;</p>

<p>בפנותה אל מרחק הלילה</p>

<p>וְאֵלֶּה שָׁם הָעוֹלִים מִן הַמִּדְבָּר,</p>

<p>אִם אֶחָד יִהְיֶה בָם, אֲשֶׁר יִלָּכֵד</p>

<p>בְּרִשְׁתִּי, לֹא בִמְחִיר חֲרִיטֵי-זָהָב</p>

<p>אֶת חֻפְשׁוֹ יִקְנֶה&#8230;</p>

<br>  

<p><strong>הכהן המצרי</strong> קר ומתון</p>

<p>יִכְבֹּש אוֹתָךְ לוֹ</p>

<p>וְיֵלֵךְ, וְאִישׁ לֹא יַעֲצֹר בּוֹ&#8230; קְרוּעַת-</p>

<p>כֻּתֹּנֶת, פְּרוּעַת-שֵׂעָר, אָז תִּתְאַבְּלִי</p>

<p>עַל עֶדְנַת בְּשָׂרֵךְ כִּי לְשִׁמְצָה הָיָה.</p>

<br>  

<p><strong>רחב</strong></p>

<p>לְשִׁמְצָה?&#8230; לֹא!&#8230; כִּי יָצַק עָלָיו אוֹנוֹ</p>

<p>הָאִישׁ בְּרֶטֶט אַהֲבַת-אֵשׁ – הַחֻלָּל?&#8230;</p>

<p>הֲלֹא כִי יִתְרוֹן לוֹ עֲלֵיכֶם תָּמִיד,</p>

<p>אֲשֶׁר רְצוֹנְכֶם רֻכַּ, לְמוּד-תַּעֲנוּגִים,</p>

<p>וְאֶשְׁכֶם דָּעֲכָה וְאוֹנְכֶם דָּלָל;</p>

<p>וְאִם יֵשׁ כִּי תִרְהֲבוּ בִּפְנֵי אֲחֵיכֶם</p>

<p>הָאֶחָד בְּרֹב עָשְׁרוֹ וּבְמִשְׂרָתוֹ,</p>

<p>בְּרִכְשׁוֹ וּבְהֵיכָלוֹ יִגְאָה אָחִיו –</p>

<p>לִפְנֵי הָאִשָּׁה כֹה עֵירֻמִּים אַתֶּם,</p>

<p>וּקְלוֹן-רִפְיוֹנְכֶם גָּלוּי, וּבִרְכוּשְׁכֶם</p>

<p>תְּשַׁלְּמוּ מְחִיר כִּשְׁלוֹנְכֶם לָהּ&#8230; אַךְ הוּא</p>

<p>רַב כֹּחוֹ, רַב, וְיוּכַל יוֹתֵר תֵּת לִי</p>

<p>מִזֶּה שֶׁיֹּאבֶה אוֹ שֶׁיֵּדַע לַחְפֹּץ&#8230;</p>

<br>  

<p><strong>המג</strong> אצל החלון</p>

<p>כְּאוֹר-אֲבוּקוֹת יָצִיץ מִן הֶהָרִים.</p>

<p>המסֻבִּים קמים בפחד וממהרים אל החלונות ואל הדלת. עכן, נשען על
כסאו, עומד קר ושוקט ועיניו אורבות-חודרות אל חשכת הלילה.</p>

<br>  

<p><strong>רחב</strong> אינה זזה מן הספה</p>

<p>לַפְּעוֹר מַקְטִירוֹת בְּנוֹת-הָאַרְנוֹן.</p>

<br>  

<p><strong>השר</strong></p>

<p>לֹא:</p>

<p>עֲשַׁן-הַקְּטֹרֶת כָּחֹל, קַל יְתַמֵּר,</p>

<p>וּבְלִוְיַת זִמְרוֹת-תְּפִלָּה – קוֹל הֲמֻלָּה</p>

<p>רְחוֹקָה אֶשְׁמַע, וְאֵשׁ לַפִּידִים רָב</p>

<p>לִי יַבְרִיק מִן הַלֵּיל.</p>

<br>  

<p><strong>רחב</strong></p>

<p>מִצֵּל הָאוֹיֵב</p>

<p>יְרֵאתֶם&#8230;</p>

<p>מהמצפה קורא קול השופר בחזקה. כל הנאספים מתחמקים נבהלים. נשארים
רק רחב, עכן, השר והכוהן המצרי.</p>

<br>  

<p><strong>השר</strong> חוגר חרבו במנוחה</p>

<p>קוֹרְאִים לִי&#8230; הַצַּר מִתְקָרֵב,</p>

<p>הָאֵלִים כְּבָר מִתְנַגְּשִׁים: הָאֲשֵׁרָה</p>

<p>וְזֶה הַזָּר&#8230; לְיַד הָאֵלָה אֶלְחַם;</p>

<p>לִי הָיְתָה טוֹבָה, וְאִם גַּם תִּרֶף יָדָהּ,</p>

<p>הַלֵּיל לֹא אֶעֶזְבֶנָּה&#8230; מָחָר יוֹם</p>

<p>וְיָהֵל שֶׁמֶשׁ פִּתְרוֹן-כֹּל&#8230; חֲיִי</p>

<p>בְשָׁלוֹם, רָחָב&#8230;</p>

<p>חבוקי-זרוע נושקים זה לזה.</p>

<p>וְאִם לֹא אָשׁוּב מָחָר</p>

<p>וְיַעֲנֹד רֹאשִׁי הֹצֶן מִדְבָּר זָקוּף –</p>

<p>דְּעִי: אֲהַבְתִּיךְ; וְאִם לֹא כְסַעֲרַת-מִדְבָּר,</p>

<p>חוֹתֶרֶת עַד הַתְּהוֹם, לוֹהֶטֶת עַד</p>

<p>שְׁאוֹל, אַהֲבָתִי הָיְתָה – כְּרֹךְ הַשֶּׁמֶן</p>

<p>לְתִמְרֵי יְרִיחוֹ פִּנְּקָה אוֹן-בַּגְרוּתִי,</p>

<p>כַּחֲלוֹם-הָאֹשֶר פִּעֲמָה אֶת דָּמִי&#8230;</p>

<p>תּוֹדָתִי לָךְ. יוצא.</p>

<br>  

<p><strong>רחב</strong> נרגשת כמעט</p>

<p>אֲנִי אִשָּׁאֵר פֹּה</p>

<p>הַלֵּיל. אל עכן הֲתֵשֵׁב עִמִּי?</p>

<br>  

<p><strong>עכן</strong></p>

<p>לֹא אוּכָלָה.</p>

<br>  

<p><strong>רחב</strong></p>

<p>רְאֵה, פָּצַרְתִּי בָךְ: מִי יָגֵן עָלַי</p>

<p>בִּפְרֹץ הָאוֹיֵב הֵנָּה?</p>

<p>קול חצוצרות בא מרחוק.</p>

<br> 

<p><strong>עכן</strong> מקשיב</p>

<p>לֹא אוּכָלָה.</p>

<br> 

<p><strong>רחב</strong> בבוז</p>

<p>לֵךְ אֵפוֹא&#8230; וְדַע: הָרִאשׁוֹן בָּהֶם יָסֹךְ</p>

<p>עַל רֹאשִׁי בְשִׁרְיוֹנוֹ מִפְּנֵי אֶחָיו. –</p>

<p>הָהּ, מוּג-הַלֵּב&#8230;</p>

<p>עכן עומד בלי-נוע, חזהו מתרומם בחָזקה, והוא שואף מלא-נחיריו את
רוח-הלילה.</p>

<br> 

<p><strong>הכהן המצרי</strong> סוקר את שניהם עת מעטה. חרש</p>

<p>בַּדְּרָכִים לוּ לָמַדְתְּ</p>

<p>לָלֶכֶת, אִשָּׁה, – עִמִּי לְקַחְתִּיךְ&#8230; יוצא.</p>

<p>הנרות כבים אחד אחד. קול ההמֻלה בחוץ הולך וגדֵל</p>

<br> 

<p><strong>עכן</strong> אוחז ביד רחב הנשקפת בעד החלון</p>

<p>אֲנִי בַכּוֹבְשִׁים חֶלְקִי; מְנָת נִצְחוֹנִי</p>

<p>וּשְׁלָלִי בַעֲדֵךְ אֶתֵּן&#8230; פֹּה אִשָּׁאֵר.</p>

<br>  

<p><strong>רחב</strong> רגעי-מספר אינה עונה לו. פתאם פונה אליו ועיניה
מבריקות</p>

<p>אֲנִי לֹא אִירָא אוֹתָם – רַק לֹא אֶחְפֹּץ</p>

<p>כִּי רִאשׁוֹן בָּם, מֵחֵיל הָאוֹרְבִים אוֹ</p>

<p>מִבְּנֵי-הֶחָלוּץ, יִכְבְּשֵׁנִי לוֹ&#8230;</p>

<p>לַשַּׂר בָּהֶם, לִנְשִׁיאָם, לוֹ אִכָּבֵשׁ.</p>

<p>נועצת בו עיניה בעז</p>

<p>וְאִם הָאֶחָד יָבֹא רִאשׁוֹן, בֶּן-</p>

<p>אֲסַפְסוּף אוֹ מְרַגֵּל צְמֵא-הַהוֹן –</p>

<p>הֲתַהֲרֹג אוֹתוֹ?</p>

<br>  

<p><strong>עכן</strong></p>

<p>אֶהֱרֹג.</p>

<br> 

<p><strong>רחב</strong></p>

<p>וְאִם הַשֵּׁנִי</p>

<p>בְּעֵינֵי-דָמִים יָצִיץ אֶל כָּל-בַּיִת,</p>

<p>לִבְנוֹת-יְרִיחוֹ הָעֲדִינוֹת יֶאֱרֹב –</p>

<p>כִּי יָבֹא אֵלַי פֹּה – הֲתַהֲרֹג?</p>

<br>  

<p><strong>עכן</strong> קורע את לבוש-העמלקים ונצב לנגדה בבגד-עורות
וחניתו בידו</p>

<p>אֶהֱרֹג.</p>

<br> 

<p><strong>רחב</strong> נבהלה</p>

<p>מִי אַתָּה?</p>

<br>  

<p><strong>עכן</strong> שולח את ידו לעבר הירדן</p>

<p>אַחַי הֵמָּה.</p>

<br>  

<p>רחב כנעורה פתאם לפתרון חלום רחוק-נהדר. מסך כבד
מתרומם אט אט מעל פניה, והם מפיקים גאון ורתת כאחד.
פתאם היא אוחזת בידו, ובקולה דאגה רבה</p>

<p>מֶה עָשִׂיתָ?</p>

<p>עוֹד מֶלֶךְ יֵשׁ בִּירִיחוֹ, עוֹד הָעִיר</p>

<p>בִּידֵי הַכְּנַעֲנִים – מַהֵר וְהִמָּלֵט&#8230;</p>

<br>  

<p><strong>עכן</strong> מביט בה בעגבה רבה. רק ידו נחה בתוך ידה.</p>

<br>  

<p><strong>רחב</strong> חרש</p>

<p>יָדַעְתִּי עַתָּה: לָכֶם הַנִּצָּחוֹן&#8230;</p>

<p>אַךְ זֹאת הִשָּׁבְעָה לִי בְטֶרֶם תֵּלֵךְ:</p>

<p>כִּי לֹא סִגַּרְתִּי בְיַד אוֹיְבֶיךָ אוֹתְךָ,</p>

<p>וְתִיקַר נַפְשִׁי בְעֵינֶיךָ אָתָּה,</p>

<p>כִּי תָשׁוּב מָחָר עִם הַכּוֹבְשִׁים הֵנָּה.</p>

<br>  

<p><strong>עכן</strong> מבליג על רגשותיו</p>

<p>הַלְבַעֲבוּר לַחְפֹּר אֶת בֵּיתֵךְ אַתְּ</p>

<p>חֵרַפְתִּי נַפְשִׁי אֶל מְאוּרַת אוֹיְבָי?</p>

<p>וַאֲנִי יָכֹלְתִּי עוֹד בְּטֶרֶם בּוֹא</p>

<p>הַשֶּׁמֶשׁ לַעֲזֹב אֶת-הָעִיר וְלָשׁוּב</p>

<p>אֶל מַחֲנִי בֶטַח&#8230; אֶל יְרִיחוֹ בָאתִי</p>

<p>כִּמְרַגֵּל חֶרֶשׁ, אַךְ לְבֵיתֵךְ, רָחָב,</p>

<p>לֹא בָא הַמְרַגֵּל עוֹד&#8230; שָׁכַחְתִּי עַמִּי,</p>

<p>שָׁכַחְתִּי אֵלִי; וּבְהִשָּׁמַע קוֹל</p>

<p>הַשּׁוֹפָר קוֹרֵא וְאִישׁ לְמַחֲנוֹ פָנוּ,</p>

<p>אֲנִי פִגַרְתִּי אַחֲרוֹן, שְׁכוּר-קְסָמַיִךְ&#8230;</p>

<p>בקול חנוק מכאב עצום</p>

<p>הַבּוֹגֵד&#8230;</p>

<br>  

<p><strong>רחב</strong> עוגבת עליו ברחמים</p>

<p>רִאשׁוֹן אַתָּה פֹה, לֹא אַחֲרוֹן,</p>

<p>בְּכוֹבְשֵׁי אַרְצִי, וְרִאשׁוֹן גַּם שָׁבִיתָ</p>

<p>אֶת שֶׁבְיְךָ בִּבְנוֹת-יְרִיחוֹ.</p>

<br>  

<p><strong>עכן</strong> מתאמץ להבליג על המית נפשו</p>

<p>טֶרֶם</p>

<p>יָדַעַתְּ, קְדֵשָׁה, מִי מִשְּׁנֵינוּ שְׁלָלוֹ</p>

<p>יְחַלֵּק עָתָּה&#8230;</p>

<br>  

<p><strong>רחב</strong> כנעלבה</p>

<p>אַתָּה, צַר-הָעָיִן&#8230;</p>

<p>הֲיִהְיֶה עוֹד וְאֶחָד מֵאַחֶיךָ</p>

<p>פֹּה יִמְצָא שָׁלָל רַב מִמְּךָ בְּפָז,</p>

<p>בִּגְלוֹמֵי-יְקָר וּבְאַהֲבַת-נָשִׁים&#8230;</p>

<p>מוציאה אדרת יקרה, לשון-זהב ועדי רב, ונותנת לפניו.</p>

<br> 

<p><strong>עכן</strong> מסירם מפניו</p>

<p>חֵרֶם</p>

<p>רְכוּשְׁכֶם לִי&#8230; לֹא פָז וּבִגְדֵי-רִקְמָה</p>

<p>בִּירִיחוֹ יָקְשׁוּ לִי: בַּעֲבוּרֵךְ פֹּה</p>

<p>נִשְׁאָרְתִּי&#8230;</p>

<p>אינו שולט שוב בנפשו, אוחז בה וקורע את רדידה מעליה ושפתיו נצמדות
אל שדה הלבן&#8230; קול חצוצרות ממרחק הולך וקרב בעֹז&#8230; ידיו תרפינה
פתאם והוא נסמר תחתיו, תוהה</p>

<p>שִׁמְעִי, רָחָב, אַחַי קוֹרְאִים&#8230;</p>

<br>  

<p><strong>רחב</strong> עלובה נשמטת ממנו ובגאון יפיה ואונה מורה בידה אל הדלת</p>

<p>עוֹד עֵת לָשׁוּב – אֲנִי כַאֲשֶׁר אָבַדְתִּי</p>

<p>אָבָדְתִּי&#8230;</p>

<p>נצבת לפניו זקופה, חשופת-שד.</p>

<br>  

<p>עכן המום-שכרון מתרפק עליה</p>

<p>כִּי יִמְצָא אִישׁ אֶת אָשְׁרוֹ,</p>

<p>מִי אֵל וְיֹאמַר לוֹ: אִישׁ, הֶרֶף יָדְךָ,</p>

<p>כִּי חֵרֶם הוּא&#8230; מַה-יָּמִיר אוֹתָךְ לִי</p>

<p>בְּחֶמְדוֹת-אָרֶץ, מָה הַגְּמוּל וְיִפְקֹד</p>

<p>עָלַי הָאֵל וְיִכְבַּד נְשׂוֹא, מִדַּעְתִּי</p>

<p>כָל יָמַי, אֲשֶׁר מִיִּרְאָתִי אוֹתוֹ,</p>

<p>הָרָחוֹק כֹּה, עָזַבְתִּי אוֹתָךְ עָתָּה&#8230;</p>

<p>תוקף אותה שוב ומאמצה אל לבו. אחר, בהראותו אל עֵבר מחנהו</p>

<p>רְאִי, מָה רַב הַמְּחִיר נָתַתִּי בַעֲדֵךְ&#8230;</p>

<br>  

<p><strong>רחב</strong> בהֵאָבקה עמו</p>

<p>הַמְּחִיר? כִּי פֹה נִשְׁאַרְתָּ עִמִּי עָתָּה?&#8230;</p>

<p>במרי-לעג</p>

<p>אַחֶיךָ יִסְלְחוּ לְךָ חֵטְא עַנּוֹתְךָ</p>

<p>בַּת-אוֹיְבָם&#8230;</p>

<p>מתחמקת ממנו ונדחקת לאדן החלון</p>

<p>וּבְהִמָּכְרִי מָחָר עוֹד</p>

<p>לְשִׁפְחָה עַל הַשּׁוּק תִּתְנַכֵּר לִי&#8230;</p>

<p>פונה ממנו פרועת-שער וגלוית-כתף אל החלון וקולה שָקוי כאב ויגון</p>

<p>שָׁם בּוֹעֲרִים לַפִּידִים&#8230; זָע הָאוֹרֵב,</p>

<p>יְנוֹפֵף אֶת כִּידוֹנוֹ מוּל יְרִיחוֹ,</p>

<p>וּבְסַעַר-פְּרָאִים הוֹרֵס אֶל חוֹמָתָהּ&#8230;</p>

<p>יְרִיחוֹ! אִסְפִי חֶמְדוֹת שַׁלְווֹתַיִךְ,</p>

<p>צָבַרְתְּ בְּגִנְזֵי-מֶלֶךְ וּבְמִקְדָּשִׁים,</p>

<p>סַנְדַּלֵּי-תַחַשׁ שֹׁלִּי, שִׂימִי סְאוֹן</p>

<p>בְּרַגְלֵךְ הָעֲנֻגָּה: חַדֵּי-חָצָץ,</p>

<p>יִלָּפְתוּ דַרְכֵי-גוֹלָה מִשְּׁעָרָיִךְ&#8230;</p>

<p>והיא, רחב, חציה עירֻמה בצל הלילה, מאָדַם-הלפידים, נצבת כסמל מלכה
גולה, עצומת ההוד והתוגה.</p>

<br>  

<p><strong>עכן</strong> דורך כל מיתר בנפשו, המגִנה על כבודה, כבוד הגבר
והחַיָל, לקראת קרב אחרון</p>

<p>וּדְעִי: הֵן לֹא אֵחַרְתִּי עוֹד הַמּוֹעֵד</p>

<p>לָשׁוּב אֶל אַחַי, וְלַחֲלֹק עִמָּהֶם</p>

<p>בִּתְרוּעַת-סַעַר חֶדְוַת כּוֹבְשִׁים עַזִּים&#8230;</p>

<p>וּפְתוּחָה עוֹד הַדֶּרֶךְ לֵאלֹהָי</p>

<p>מִסִּפֵּךְ, בַּת אֵל-נֵכָר, שָׁם מָעָדְתִּי:</p>

<p>לְכַפֵּר חֵטְא-כִּשְׁלוֹנִי בְדַם אַחַיִךְ,</p>

<p>וּבְהוֹן מִקְדָּשִׁים זָרִים לוֹ אֲשַׁלֵּם</p>

<p>מְחִיר כּוֹס-נֶסֶךְ אַחַת, טִמְּאָה שְׂפָתַי –</p>

<p>עוֹד עֵת&#8230;</p>

<br>  

<p><strong>רחב</strong> מרגישה בכל חושיה בהתלקח הקרב בינה ובין הגבר
האמיץ&#8230; כֻלה אומרת עתה גאון שָׂרָה, ולעג נצר דורות אצילים
וגבורים נעור בקרבה</p>

<p>הַאִם כֹּה נָקֵל הוּא לִזְנוֹת</p>

<p>מֵאֵל וְלָשׁוּב אֵלָיו מִן הַמְּצָרִים,</p>

<p>לְכַפֵּר פָּנָיו בְּהוֹן וּבְדַם הָאוֹיֵב?&#8230;</p>

<p>מַה-לּוֹ כִי תָשׁוּב נִבְהָל, רְפֵה-הַפָּחַד?</p>

<p>אִם אֵל הוּא, מִרְדְּךְ הָעַז לוֹ יִנְעַם</p>

<p>מִתְּשׁוּבָה נִקְלַת-רִפְיוֹן&#8230; לֹא! לֵךְ שׁוּב!&#8230;</p>

<p>אִם תִּפָּת לִי – תִּפְאַרְתִּי תִהְיֶה זֹאת,</p>

<p>וַאֲנִי לָרֹב בָּכֶם שָׂבַעְתִּי אוֹתָהּ,</p>

<p>וּמִמְשָׁל הָיָה לִי כֹה רַב מֵהָכִיל&#8230;</p>

<p>אַךְ גֶּבֶר גִּבּוֹר, אָדוֹן לִי בִקַּשְׁתִּי,</p>

<p>אֲשֶׁר מִלְחָמָה בַעֲבוּרִי יֶאֱסֹר</p>

<p>עִם אֵל וְעָם וָאָח, עִם תֵּבֵל רַבָּה:</p>

<p>מִלַּהַט חַרְבּוֹ דְמוּתִי לוֹ תִשָּׁקֵף,</p>

<p>וְעַל-פְּנֵי הַנִּצָּחוֹן יִכְבֹּש אוֹתִי,</p>

<p>אֶת אַחֲרוֹן שְׁלָלוֹ&#8230;</p>

<p>וכמו לא תגיע אליהם המית הקרב, המתחולל מחוץ לחומה, הם עומדים זה
לעֻמת זה, מזֻיָני יפי ועז, וכח נסתר מושך והודף אותם חליפות.</p>

<br>  

<p><strong>עכן</strong> שקט מוצק על פניו והחלטה אחרונה</p>

<p>לִי הַשָּׁלָל וְאִם</p>

<p>בְּבִגְדִי אֶקְנֶה אוֹתוֹ&#8230;</p>

<p>אמון רב-בטחון בקולו</p>

<p>אִם לַמָּוֶת</p>

<p>מִשְׁפָּטֵךְ יֵצֵא מָחָר, אִתֵּךְ אָמוּת;</p>

<p>וְאִם לְשִׁפְחָה יִמְכְּרוּ אֶת רָחָב,</p>

<p>אֶת גֵּוִי תַחַת הָרֵחַיִם אֶכֹּף</p>

<p>לָשֵׂאת טְחוֹן אַחַי עִמָּךְ&#8230;</p>

<br>  

<p><strong>רחב</strong> כמו הבהב פתאום לעיניה כֵף קרוב, נאמן-ההצלה</p>

<p>מָה הָאוֹת</p>

<p>לִי תִתֵּן, כִּי דְבָרֶיךָ כֵּנִים?</p>

<br> 

<p><strong>עכן</strong></p>

<p>מַה</p>

<p>תִּדְרשִׁי?</p>

<br> 

<p><strong>רחב</strong></p>

<p>מֵאַחֶיךָ תַּסְתִּיר דְּבַר</p>

<p>הֱיוֹתְךָ עִמִּי פֹה וְתֹאמַר לָמוֹ,</p>

<p>כִּי סָגְרוּ אֶת הַשַּׁעַר טֶרֶם צֵאתְךָ,</p>

<p>וּבְבֵיתִי אָז צָפַנְתִּי אוֹתְךָ, עֵקֶב</p>

<p>עָרַבְתָּ לִי אֶת נַפְשִׁי אָנִי.</p>

<br>  

<p><strong>עכן</strong></p>

<p>אֹמַר.</p>

<br> 

<p><strong>רחב</strong></p>

<p>וְעוֹד: זֹאת הָאַדֶּרֶת, רִקְמַת-שִׁנְעָר,</p>

<p>יְרֻשַּׁת אָבִי – כֹּהֵן בֵּל הַגָּדוֹל,</p>

<p>וּלְשׁוֹן-הַזָּהָב – לִי רַב-מָג מִבָּבֶל</p>

<p>לְעֵרְבוֹן אָשְׁרִי נָתַן – תִּטְמֹן אִתְּךָ</p>

<p>עַד אֶדְרְשֵׁן מִיָּדְךָ שׁוּב.</p>

<br>  

<p><strong>עכן</strong></p>

<p>בַּחֵרֶם</p>

<p>כִּי אֶמְעַל, רָחָב, וְעָכַרְתִּי נַפְשִׁי&#8230;</p>

<br>  

<p><strong>רחב</strong></p>

<p>הֲזֶה הוּא מִרְדְּךָ וּמְחִיר תְּשַׁלֵּם</p>

<p>בַּעֲבוּרִי&#8230; אופדת אותו את לשון-הזהב</p>

<p>וְעוֹד לִי אַחַת, אוֹתָהּ תַּעַשׂ:</p>

<p>גַּם אֶת הַשַּׂר לִי תַעֲרֹב&#8230;</p>

<br>  

<p><strong>עכן</strong> עיף ממאמצי-נפשו, חש כמו התמוטט שוב דבר-מה
תחתיו</p>

<p>עוֹד מְעַט</p>

<p>וְיִמְעַט דָּמִי מֵעֲרֹב כָּל-אֵלֶּה&#8230;</p>

<p>כִּי אִם גַּם אֶעְקֹב אַחַי – אֱלֹהָיו</p>

<p>הֲיַעְקֹב אִישׁ?</p>

<br>  

<p><strong>רחב</strong> יודעת את נצחונה וקולה רך, מלא רחמי-עגבים</p>

<p>כִּי אָז בְּמִרְמַת-לָשׁוֹן –</p>

<p>כִּי קַלָּה הִיא – אָבִיתָ לִקְנוֹת אוֹתִי&#8230;</p>

<p>נלחצת אליו ועינה יורה להבים</p>

<p>וַאֲנִי אֶת נַפְשְׁךָ מְחִירִי אֶחְפֹּץ,</p>

<p>בִּגְבוּרָה וּבַחֵטְא תְּשֻׁלַּם רָחָב –</p>

<p>וּבְמֶרֶד עוטה אותו באדרת</p>

<p>עַתָּה לֵךְ: הַדֶּלֶת פְּתוּחָה,</p>

<p>בִּשְׁאוֹן הַקְּרָב אַךְ נָקֵל לְךָ הִתְחַמֵּק</p>

<p>מִשַּׁעַר יְרִיחוֹ&#8230; מָחָר תָּשׁוּב הֵנָּה</p>

<p>וְתִקָּחֵנִי לְךָ.</p>

<br>  

<p><strong>עכן</strong> צונח אין-אונים על הספה, פניו חורים ועיניו נעוצות
ברחב</p>

<p>תְּמוֹל כִּי עָמַדְנוּ,</p>

<p>בִּרְפוֹת הַיּוֹם לַעֲרֹב בְּעַרְבוֹת מוֹאָב,</p>

<p>וּשְׁמֵי-הַמַּעֲרָב, רְפוּדֵי-אַרְגְּמָנָם,</p>

<p>עַל גַּגֵּי יְרִיחוֹ נָחוּ וַיָּפֹזּוּ</p>

<p>בְּלַבַּת אֵשׁ-נְחֻשְׁתָּם וְכַדְכֻּדָּם;</p>

<p>וָאֵתַע עַל בִּכְרָתִי בֵין הַחוֹלוֹת</p>

<p>בְּדֶרֶךְ עִיר-הַתְּמָרִים&#8230; גַּלִּים תְּלוּלִים</p>

<p>בַּיַּרְדֵּן שְׁטוּף-הַנְּגֹהוֹת רַנּוּ חֶרֶשׁ,</p>

<p>וּכְהֵד הַבָּא מֵהֵיכְלֵי-עִיר רְחוֹקִים</p>

<p>הִקְשִׁיבָה נַפְשִׁי וַתִּפָּעֶם דֹּם&#8230;</p>

<p>וְקִסְמֵי יֹפִי עָנֹג, שְׁקוּף-הַצְּלָלִים,</p>

<p>חֲתוּל מַרְבַדֵּי-רֹךְ, חֲצוּב שֵׁשׁ כָּחֹל,</p>

<p>כֹּה זָר לִקְשִׁי מִדְבָּרִי וּלְבַלְהוֹתָיו,</p>

<p>אָז לָפְפוּ אוֹתִי&#8230; נֶשֶׁר רְחַב-הָאֶבְרָה</p>

<p>מֵרֻכְסֵי הָעֲבָרִים נִתַּק פִּתְאֹם;</p>

<p>בְּזָהֳרֵי שְׁקִיעָה טָבַל אֶת רִקְמָתוֹ</p>

<p>בִּצְרִיחַת-טֶרֶף רַבָּה וַיֵּעָלֵם</p>

<p>מֵעֵבֶר חוֹמַת יְרִיחוֹ&#8230;</p>

<br>  

<p><strong>רחב</strong> כפופה עליו, מחבקת את ראשו</p>

<p>כֵּן רָאִיתָ:</p>

<p>הַנֶּשֶׁר רַד אֵלָי&#8230;</p>

<p>קול-שופר ממֻשך וחזק, כצריחת הלילה על מרחקיו</p>

<p>הַקְשִׁיבָה, קוֹל</p>

<p>הַשּׁוֹפָר חָזַק מְאֹד&#8230;</p>

<br>  

<p><strong>עכן</strong> עיניו עצומות ופניו לוהטים</p>

<p>וַיְהִי לִי אָז</p>

<p>כְּמוֹ רָאִיתִי אוֹתָךְ&#8230;</p>

<br>  

<p><strong>רחב</strong></p>

<p>אוֹתִי?&#8230;</p>

<br>  

<p><strong>עכן</strong></p>

<p>סֵמֶל</p>

<p>יְרִיחוֹ לִי הָיִית, כְּלִיל-חֶמְדוֹתֶיהָ&#8230;</p>

<p>תרועת הסתערות רבה.</p>

<br>  

<p><strong>רחב</strong> נדהמה</p>

<p>הָאוֹיֵב הוֹרֵס&#8230;</p>

<br>  

<p><strong>עכן</strong></p>

<p>&#8230;פִּתְאֹם קוֹל בַּמַּחֲנֶה:</p>

<p>מִי עַז-הָרוּחַ יַחְדֹּר אֶל יְרִיחוֹ</p>

<p>וְיַחְפֹּר אוֹתָהּ! – אָז הָלַכְתִּי אָנִי&#8230;</p>

<p>עָבַרְתִּי עַרְבוֹת לֵיל, וּכְאוֹר-צָהֳרַיִם</p>

<p>מִמֶּרְחַק-פֶּלִאי רַב-הַהוֹד, הָרַן</p>

<p>בְּעֶרְגַּת לִבִּי, קָרְאוּ לִי עֵינַיִךְ</p>

<p>מִישִׁימוֹן נְעוּרָי&#8230;</p>

<p>קול נפץ אדיר נשמע והמית המון רב עם אנקות חללים.</p>

<br>  

<p><strong>רחב</strong> נבהלת ממקומה אחוזת-בעָתה</p>

<p>קוּם, הָאִישׁ, הִתְעוֹדֵד!&#8230;</p>

<p>אַחֶיךָ קוֹרְאִים לָךָ&#8230; עוֹד עֵת לְהַצִּיל</p>

<p>אֶת שְׁנֵינוּ פֹּה מִנִּקְמַת אוֹיֵב פֶּרֶא;</p>

<p>הַחוֹמָה מִתְמוֹטֶטֶת&#8230;</p>

<br>  

<p><strong>עכן</strong> כנעור מתרדמת-קסמים</p>

<p>אוֹתָךְ אַצִּיל</p>

<p>הֲלֹא עָרַבְתִּי לָךְ חַיָּיִךְ&#8230; בֹּאִי,</p>

<p>בִּשְׂמֹאלִי אֶחְבֹּק אוֹתָךְ וּבִימִינִי</p>

<p>חֲנִית&#8230;</p>

<br>  

<p><strong>רחב</strong> מפחד בלהות-מות פג שכרון אהבתה והיא מתחננת</p>

<p>אִם תָּמוּת אַתָּה, מִי יִפְדֵּנִי</p>

<p>מִיַּד אַחֶיךָ&#8230; מתחמקת מזרועותיו.</p>

<br>  

<p><strong>עכן</strong> אוחז בה בחזקה, אכוּל עגבתו</p>

<p>הִתְאַוִּית צְחוֹק אָנוּשׁ&#8230;</p>

<p>אַתְּ, בַּת-יְרִיחוֹ, עָפְרַת שְׂדֵרוֹת-בָּשְׂמָהּ,</p>

<p>לִלְבִיא-הַמִּדְבָּר עָרְגָה נַפְשֵׁ חֶרֶשׁ,</p>

<p>וּבְבוֹאוֹ מֶה חָרַדְתְּ, וַתַּחְפְּצִי</p>

<p>לִבְלֹם תַּאֲנָתוֹ, כִּי יָרֵאת אֶת נַפְשֵׁךְ &#8230;</p>

<p>וַאֲנִי חֵרַפְתִּי לָךְ הַכֹּל&#8230;</p>

<br>  

<p><strong>רחב</strong> רועדת בזרועותיו ממצוקת הלילה ההומה</p>

<p>קוֹל הַחֲלָלִים,</p>

<p>קוֹל אַחַי הַמּוּמָתִים הִנֵּה אֶשְׁמַע,</p>

<p>קוֹל דַּם יְרִיחוֹ הוּא – יוֹם מָחָר חַכֵּה</p>

<p>וְאֶהְיֶה לָךְ&#8230;</p>

<br>  

<p><strong>עכן</strong> מהדקה אליו</p>

<p>יוֹם מָחָר?&#8230; אוֹתוֹ וְכָל</p>

<p>הַבָּאִים אַחֲרָיו עוֹד – בַּלֵּיל הַזֶּה</p>

<p>שִׁלַּמְתִּים: בְּלֵילֵךְ, רָחָב&#8230;</p>

<br>  

<p><strong>רחב</strong> קולה חנוק מדמעות</p>

<p>אִם אֵין אִשָּׁה</p>

<p>לְךָ שָׁם, אֵם אוֹ אָחוֹת?</p>

<br>  

<p><strong>עכן</strong></p>

<p>מִדְבָּר שָׁם,</p>

<p>וְסַלְעֵי-דְמִי וּשְׁרַב-הַחוֹל הָאוֹכֵל,</p>

<p>וְחֻקֵּי-אֵל וְדֶרֶךְ אַחַת פְּתוּחָה,</p>

<p>שָׁם תִּפְגַּשׁ אָח אוֹ צָר, אַךְ אֵין אִישׁ עוֹבֵר</p>

<p>לְתֻמּוֹ דַרְכּוֹ וְיַסֵּב אֶת הַמַּחֲנוֹת&#8230;</p>

<p>מַה-לִּי עָזַבְתִּי שָׁם בֵּין צְחִיחֵי-לַהַט?</p>

<p>פֹּה מַעְיַן-הָרִים מֵקִיר מַיִם חַיִּים,</p>

<p>וּשְׂפָתַי, פְּרוּמוֹת-עֶרְגָּה, נִצְמְדוּ</p>

<p>בְּצִמְאוֹן-אֵשׁ אֶל גְּדוֹתָיו קְרִירֵי-רְוָיָה –</p>

<p>פֹּה צֵל וְרֹךְ וָאָתְּ&#8230;</p>

<p>הנרות כבו כֻלם, רק אור הסהר ופלדות הדלֵקה נשקפים בעד החלונות.</p>

<br>  

<p><strong>רחב</strong></p>

<p>הַאִם לֹא זָרָה</p>

<p>עַד-עַתָּה לְךָ הָיִיתִי – עַד הַלֵּיל?</p>

<br>

<p><strong>עכן</strong></p>

<p>לִי זָרָה אָתְּ?&#8230; עוֹד תְּמוֹל בְּמִדְבַּר-מוֹאָב,</p>

<p>מִגַּנֵּי יְרִיחוֹ, נוֹדְפֵי בֶשֶׂם טָלוּל,</p>

<p>בַּתְּמָרִים לִי נִשְׁקַפְתְּ כְּמַלְכָּה בוֹצְרָה</p>

<p>רִמּוֹנֵי שְׁקִיעַת-פָּז אֶל טַנְאֵי-גֹמֶא&#8230;</p>

<br>  

<p><strong>רחב</strong> כל יצוריה מרֻתָּקים מפחד</p>

<p>רְאֵה כִּידוֹדֵי-אֵשׁ&#8230;</p>

<br>  

<p><strong>עכן</strong> נכנף בזרועותיה</p>

<p>בְּהֵיכָל סְפוּן-אֲרָזִים</p>

<p>כּוּשִׁיּוֹת סָכוּ זְרוֹעֵךְ וּלְבֶן-שָׁדֵךְ</p>

<p>בְּרֵאשִׁית שַׁמְנֵי-מֹר מֵאַגְּנוֹת-זָהָב&#8230;</p>

<br>  

<p><strong>רחב</strong> נחשולי קֹר וחֹם מזעזעים את גֵוה</p>

<p>קוֹל תְּרוּעָה אֶשְׁמַע, אֶרְאֶה הַסֻּלָּמוֹת</p>

<p>מֻצָּבִים לַחַלּוֹנוֹת&#8230;</p>

<br>  

<p><strong>עכן</strong> דבריו ממקֻטעים, כדברי האיש הלוגם בצמאונו מים חיים</p>

<p>אֶת פִּרְדָּתִי</p>

<p>הִכִּיתִי לְהַטּוֹתָהּ דֶּרֶךְ יְרִיחוֹ,</p>

<p>בְּטֶרֶם יָבֹא זָר מִמַּחֲנֵה אַחַי,</p>

<p>וְיִכְבֹּש אוֹתָךְ לוֹ&#8230;</p>

<br>  

<p><strong>רחב</strong> מתעלפת, רק שפתיה דובבות חרש</p>

<p>גִּבּוֹרִי&#8230;</p>

<p>בחדר אפלת-דמי; שני גופים חבוקים, ונשימתם עזה לוהטת. פתאם יגדל
השאון עד-מאד, החלונות נִפָּצִים, מהמסדרון עולה קול המֻלה רבה.</p>

<br>  

<p><strong>רחב</strong> נעורה פתאם וקופצת ממקומה. אחוזה פחד-מות</p>

<p>יְרִיחוֹ</p>

<p>בּוֹעֶרֶת!&#8230;</p>

<p>הדלת נפתחת ברעש ואיש-צבא ישראלי פורץ החדרה וחרבו שלופה.</p>

<br>  

<p><strong>עכן</strong> מפֻכָּח משכרונו העז</p>

<p>אֵל יִשְׂרָאֵל!&#8230;</p>

<p>שולף את חניתו ומֵגן על רחב.</p>

<br>  

<h2 id="עֲלִילָהשְׁלִישִׁית">עֲלִילָה שְׁלִישִׁית</h2>

<p>דמדומי-שחר על-פני יריחו.
החצר החיצונה למקדש האשרה אשר בעלילה הראשונה. עמודי-השיש
מנֻפָּצים, ראש השׂעיר כרות, שובך היונים נטוש לארץ והשער הרוס.
בליטי החומה עשנים מרחוק והררי-מואב, מערפלי שחר ועשן, נשקפים בכל גאונם.
על-יד פסל השׂעיר עומד חַיָל עברי נשען על כידונו. משמאל בא הכהן
המצרי.</p>

<br>  

<p><strong>הכהן</strong> המצרי אינו מרגיש בתוך אפלת-הדמדומים</p>

<p>בחַיָל. פוסע לאט ומחטט במקלו המעוקל באפר חרבות המקדש. חושף
פתאם אוּד עשֵן, נצב עליו ארֻכות ומדבר לנפשו</p>

<p>אַל יִדְעַךְ אַחֲרוֹן שְׁבִיבְךָ, אוּד-הַקֹּדֶשׁ,</p>

<p>וּלְדוֹרוֹת פֹּה יָקוּמוּ תַגִּיד אִשּׁוֹ</p>

<p>עֲלִילוֹת אֵלִים, קָרְסוּ בְמִקְדְּשֵׁיהֶם,</p>

<p>וְיוֹצְרֵי אוֹר, בִּדְלֵקַת חָרְבָּן אֻכְּלוּ,</p>

<p>וַיִּהְיוּ אֵפֶר דַּק – שַׁלִיטֵי שָׁמֶשׁ;</p>

<p>וּתְסַפֵּר עַל מִזְבֵּחַ, בֵּין רִצְפּוֹתָיו</p>

<p>דַּם-אִשָּׁה לָחֲכָה שַׁלְהֶבֶת לְשׁוֹנְךָ;</p>

<p>עַל מַחְתַּת-זָהָב, מְקֻטֶּרֶת שְׁחֵלֶת,</p>

<p>וְעַל כֹּהֲנִים, לְבוּשֵׁי בוּץ וּתְכֵלֶת,</p>

<p>בְּמֶלְקְחֵי-הַפָּז מֵאוֹרְךָ לָקְחוּ</p>

<p>לְהַעֲלוֹת נֵר-הַתָּמִיד צַח-הַשָּׁמֶן&#8230;</p>

<p>מניף את האוּד החרוּך</p>

<p>לוּ נֶצַח תִּלְהַט, אוּדִי, עֵד וּמִכְשׁוֹל</p>

<p>לְדוֹרוֹת עָתִיד, שׁוֹפְעֵי-אוֹן, הַבָּאִים</p>

<p>לְהָקִים מִבְצַר-חָסְנָם: קַר וּמְרַפֶּה</p>

<p>אֶל נַפְשָׁם תָּצִיץ אָז, עַד תִּרְעַד יָדָם,</p>

<p>אֲשֶׁר תָּטוּחַ עוֹד הַיְסוֹד, כִּי פִתְאֹם,</p>

<p>לְאוֹר-שַׁלְהַבְתְּךָ הַקּוֹפֵא-שׁוֹמֵם,</p>

<p>עֵין רוּחָם תַּחַז בֶּדֶק סָתוּם, נֶעְלָם</p>

<p>בְּמִפְעַל-רָהְבָּם, בֶּדֶק רַב, אֲשֶׁר</p>

<p>בְּטִיחַ וּבַגֶּפֶס לֹא יִסָּכֵר,</p>

<p>וּמִמַּחְתַּרְתּוֹ יִלְעַג לְכָל מֶלֶט&#8230;</p>

<p>וְזָנְחוּ אִישׁ אֲנָכוֹ וְכֵילַפּוֹ,</p>

<p>וּנְבוּבֵי-תִקְוָה דֹם יָרִימוּ אוֹתְךָ,</p>

<p>לְמִקְדָּשׁ רִאשׁוֹן שָׂרִיד וּלְאֵל-קְדוּמִים,</p>

<p>וְזֵכֶר-קֹדֶשׁ עַל-פְּנֵי דַרְכֵי-מֶרֶד&#8230;</p>

<p>הולך לעבר ימין ונתקל בחַיָל.</p>

<br>  

<p><strong>החיל</strong> נעור מתרדמתו, גודר את הדרך בעדו</p>

<p>עֲמֹד!&#8230; הֲלָנוּ אָתָּה?</p>

<br>

<p><strong>הכהן המצרי</strong></p>

<p>מִצְרִי אָנִי.</p>

<p>צָפוֹנָה דַרְכִּי אַעַשׂ.</p>

<br>  

<p><strong>החיל</strong> מפנה דרך</p>

<p>מַהֵר לֵךְ,</p>

<p>עֲבֹר מִזֶּה&#8230;</p>

<br>  

<p><strong>הכהן המצרי</strong> פונה ללכת ושב</p>

<p>עוֹד טֶרֶם זָרְחָה שֶׁמֶשׁ</p>

<p>וּכְבָר הָעָם מִתְאַסֵּף מֵעֲבָרָיו –</p>

<p>הֲנָפַל דָּבָר פֹּה?</p>

<br>  

<p><strong>החיל</strong> סוקר אותו בחשד</p>

<p>מַה-לְּךָ כִּי תִשְׁאַל,</p>

<p>הַזָּר&#8230;</p>

<br>  

<p><strong>הכהן המצרי</strong></p>

<p>אַל תִּרְגַּז&#8230; עוֹבֵר-דְּרָכִים אָנִי&#8230;</p>

<p>וְיֵשׁ כִּי אֶמְצָא מָלוֹן לִי בְאֶרֶץ</p>

<p>רְחוֹקָה, וְהָיָה שָׁם כִּי יִשְׁאָלוּנִי</p>

<p>לְכָל הַקּוֹרוֹת אוֹתִי, וְסִפַּרְתִּי</p>

<p>לָהֶם אֶת-כֹּל רָאִיתִי וּמְצָאָתְנִי.</p>

<br>  

<p>החיל שמח לקראת חברת איש וקול-דברים בדמי האפלה
שמסביב</p>

<p>אָז טוֹב לְךָ לְבַשֵּׂר בֵּין הָעַמִּים</p>

<p>אֶת נִצְחוֹן עַם-יִשְׂרָאֵל וֵאלֹהָיו,</p>

<p>מִגַּלּוֹת חֶרְפַּת בְּנוֹ, הַנִּשְׁפָּט פֹּה</p>

<p>כַיּוֹם&#8230;</p>

<br>  

<p><strong>הכהן המצרי</strong></p>

<p>מֶה עָשָׂה?</p>

<br>  

<p><strong>החיל</strong></p>

<p>בָּגַד בֵּאלֹהָיו</p>

<p>וּבְעַמּוֹ; וּבְנִאוּפֵי קְדֵשַׁת כְּנַעַן</p>

<p>אֶת כְּבוֹדוֹ הֵמִיר.</p>

<br>  

<p><strong>הכהן המצרי</strong></p>

<p>בֶּן-אֲסַפְסוּף!</p>

<br>  

<p><strong>החיל</strong></p>

<p>לֹא!</p>

<p>כִּי רֹאשׁ בֵּית-אָב וְשַׂר בְּשִׁבְטוֹ הוּא,</p>

<p>וּלְאִשָּׁה נִפְתָּה; שָׁכַח מִצְוַת אֵל</p>

<p>וַיִּשְׁלַח יָד בַּחֵרֶם&#8230; בְּדָם עֲוֹנוֹ</p>

<p>יְכֻפָּר.</p>

<br>  

<p><strong>הכהן</strong> המצרי כשואל לתֻמו</p>

<p>וְהִיא – הֲתָפְשׂוּ אוֹתָהּ?</p>

<br>  

<p><strong>החיל</strong></p>

<p>אוֹתָהּ</p>

<p>בַּשְּׁבִי לָקַחְנוּ&#8230;</p>

<p>רואה קבוצת אנשים עוברים בקצה השדרות על-יד השער</p>

<p>רְאֵה, מִי אֵלֶּה הֵם,</p>

<p>הָעוֹבְרִים שָׁם בַּלָּאט?</p>

<p>מביט אל ירכתי החצר להבחין בהולכים.</p>

<br>  

<p><strong>הכהן המצרי</strong> לנפשו</p>

<p>כִּי רָחָב הִיא,</p>

<p>הַדָּבָר נָכוֹן לִי&#8230; עַל-פְּנֵי חֳרָבוֹת,</p>

<p>עַל עִיֵּי מִקְדַּשׁ-הָאֲשֵׁרָה צִיּוּן</p>

<p>לְחֹסֶן מֻגָּר הִיא נִצֶּבֶת עָתָּה:</p>

<p>יְרִיחוֹ צִוְּתָה לָהּ נְקַם-הֲדָרָהּ</p>

<p>בְּכוֹבְשִׁים פְּרָאִים&#8230; לֹא בְכֹחַ-נֶשֶׁק,</p>

<p>וְלֹא בְקִלְלַת-אֵל יְרִיחוֹ תִקֹּם –</p>

<p>בִּיפִי בַת-טִפּוּחֶיהָ, כְּלִילַת-חֶמְדָּה,</p>

<p>בְּרֹךְ שֶׁעֻדַּן יוֹבְלִים מִתַּמְרוּקֵי</p>

<p>תְמָרֶיהָ וְדוֹרוֹת בּוֹ הִשְׁקִיעוּ אוֹנָם –</p>

<p>בְּאֵלֶּה תִקֹּם&#8230;</p>

<br>  

<p><strong>החיל</strong> פונה אל הכהן</p>

<p>זוֹרְעִים מֶלַח הֵם</p>

<p>עַל אַדְמַת יְרִיחוֹ: אוֹת לְשִׁמְמוֹת-נֶצַח,</p>

<p>וְקִלְלַת עָם וָאֵל לָזֶה שֶׁיָּבֹא</p>

<p>וְיָשׁוּב לָחֹן טֻמְאַת שִׁמְמוֹתֶיהָ</p>

<p>בְּגַרְזֶן אוֹ בְאֵת&#8230;</p>

<br>  

<p><strong>הכהן המצרי</strong> מבליג על התרגשותו</p>

<p>אִם הוּא, אֲשֶׁר</p>

<p>לוֹ מִשְׁפַּט-אָח, יִשָּׁפֵךְ דָּמוֹ עָתָּה –</p>

<p>הֲיֵשׁ כִּי הִיא תִנָּקֶה?</p>

<br>  

<p><strong>החיל</strong> שותק וחוכך בדעתו, אך תשוקת הדבור גוברת עליו</p>

<p>יָפָה הִיא</p>

<p>לִמְאֹד, וְאִם תִּמְצָא חֵן בְּעֵינֵי אַחַד</p>

<p>הַשּׁוֹפְטִים אוֹ הַכֹּהֲנִים וְתֶחִי&#8230;</p>

<p>מוסיף חרש</p>

<p>שָׁמַעְתִּי, כִּי בַחֲקֹר הַכֹּהֵן אֶת</p>

<p>הָעֵדִים תְּמוֹל, בְּלִבּוֹ חָמַד אוֹתָהּ&#8230;</p>

<br>  

<p><strong>הכהן המצרי</strong> לנפשו</p>

<p>לֹא שָׁוְא בָּטַחַתְּ בּוֹ, הַקְּדֵשָׁה: כָּמְרֵי</p>

<p>הַבֵּל וְהָאֲשֵׁרָה עָבְדוּ לוֹ,</p>

<p>וְעוֹבְדֵי אֵל-הַמִּדְבָּר, רַב-הַקִּנְאָה,</p>

<p>גַּם-הֵמָּה יַחְמְדוּ בַסֵּתֶר אוֹתוֹ&#8230;</p>

<p>מוסיף לאט, כמבקש פתרון רב</p>

<p>בְּדַרְכִּי אֶל הָאֵל מְצָאתִיךְ תָּמִיד,</p>

<p>הָאִשָּׁה&#8230; מִי לִי יַגִּיד, אִם תָּסֹלִּי</p>

<p>אוֹ תִגְדְּרִי הַדֶּרֶךְ אֵלָיו&#8230;</p>

<p>החַיָל תמֵהַ לדברי האיש. אנשי-צבא באים, מובילים את עכן</p>

<br>  

<p><strong>החיל</strong></p>

<p>הִנֵּה</p>

<p>הוּא מוּבָל&#8230; מַהֵר סוּר מִזֶּה, הַזָּר&#8230;</p>

<p>אנשי-הצבא אוסרים את עכן אל אתיק בירכתי הבימה ועוברים יחד עם
החַיָל אל העבר השני.</p>

<br>  

<p><strong>הכהן המצרי</strong> מכיר בעכן את העמלקי ונגש אליו</p>

<p>הַאַתָּה זֶה?</p>

<br>  

<p><strong>עכן</strong></p>

<p>כֵּן. שׁוּב נִפְגָּשְׁנוּ&#8230;</p>

<br>  

<p><strong>הכהן המצרי</strong></p>

<p>אַתָּה</p>

<p>בַכּוֹבְשִׁים פֹּה – וּבוֹגֵד&#8230;</p>

<br>  

<p><strong>עכן</strong> בשחוק מר</p>

<p>אָח לַכּוֹבְשִׁים</p>

<p>לְבַת-הָאוֹיֵב שְׁלַל-נִצְחוֹנִי אֶתְנָן</p>

<p>הֵבֵאתִי.</p>

<br>  

<p><strong>הכהן המצרי</strong> פניו הערים מתחלפים שוב בשויון-נפש
מָחלט; אין זיז ואין רטט בקולו, וכֻלו כאיש העומד מרחוק,
בטוח בגדרו וסוקר הכל</p>

<p>לוּ רַק זֹאת, לֹא יוֹתֵר, לָהּ</p>

<p>נָתַתָּ: שְׁלַל-נִצְחוֹנְךָ – רַב הַמְּחִיר</p>

<p>גְּמָלַתְךָ בַּעֲדוֹ&#8230; מִי הָאִישׁ וְיִשְׁפֹּט:</p>

<p>מִשְּׁנַיִם אֵלֶּה מָה הַנִּכְבָּד יוֹתֵר.</p>

<br>  

<p><strong>עכן</strong></p>

<p>צָדַקְתָּ: לֹא נִחַמְתִּי עַל הַתְּמוּרָה&#8230;</p>

<p>שותקים שניהם רגע.</p>

<p>אַךְ מַה-מִּמֶּנִּי לָקְחָה עוֹד, כִּי תֹאמַר</p>

<p>אֲשֶׁר נָתַתִּי יוֹתֵר?</p>

<br>  

<p><strong>הכהן המצרי</strong></p>

<p>בְּקִנְיָנוֹ</p>

<p>כַּטּוֹב בְּעֵינָיו יַעַשׂ אִישׁ; בִּכְבוֹדוֹ</p>

<p>גַּם עַמּוֹ יֵחָד&#8230; כְּבוֹד הָעָם מִמְּךָ</p>

<p>יִדָּרֵשׁ.</p>

<br>  

<p><strong>עכן</strong> אינו נעלב; בקול שוקט</p>

<p>כְּבוֹד הָעָם?&#8230; הַאִם גִּלִּיתִי</p>

<p>בִמְחִיר אַהֲבָתִי-אָשְׁרִי סוֹד לְאוֹיְבוֹ</p>

<p>וְאִם שְׂרוֹךְ-נַעֲלוֹ נִפְקַד?&#8230; חַיַּי אָנִי</p>

<p>שִׁלַּמְתִּי&#8230;</p>

<br>  

<p><strong>הכהן המצרי</strong> דבריו, ללא אמונה, ללא התלהבות
ורגש, חותכים כאזמל קר וחד</p>

<p>וְאִם עַל כְּבוֹדוֹ, הוֹנוֹ יָגֵן</p>

<p>הָעָם – אֶת נַפְשְׁךָ לָאֵל חִיַּבְתָּ&#8230;</p>

<br>  

<p><strong>עכן</strong> כֻּלו התלהבות רבת-בטחון</p>

<p>לָאֵל?&#8230; הוּא קָרוֹב עַתָּה לִי בְּחָטְאִי</p>

<p>מִכָּל הַיָּמִים, לוֹ נִקֵּיתִי&#8230; אֵלִי</p>

<p>מִכְּאֵב-הַחֵטְא רִאשׁוֹנָה עָנָה לִי,</p>

<p>וָאֶשְׁמַע קוֹלוֹ לֹא מִמּוּסַר כֹּהֵן,</p>

<p>הַנּוֹשֶׁה חוֹב, מֵעוֹלָם לֹא לָוִיתִיו;</p>

<p>גַּם לֹא מֵאִמְרַת נָבִיא צְרוּפַת-אֵשׁ,</p>

<p>הַמְדַבֵּר לִי בְחָזוֹן רַב-תַּעֲלוּמָה,</p>

<p>קוֹל-סְלִיחָה אֶשְׁמָע&#8230; הוּא, הַפּוֹקֵד עָוֹן</p>

<p>וְשָׂם לוֹ זְבוּל בְּעַרְפִלֵּי-מְרוֹמִים,</p>

<p>וְקִנְּאוּ לוֹ כָל שׁוֹפְטַי פֹּה כַיּוֹם –</p>

<p>מֵחֶבְיוֹן-סִתְרוֹ עַתָּה נִגְלָה לִי,</p>

<p>וְנִכְנְפָה הַנֶּפֶשׁ הַחוֹטֵאת</p>

<p>בְּצֵל הָרַחֲמִים&#8230;</p>

<br>  

<p><strong>הכהן המצרי</strong> אל נפשו</p>

<p>עוֹד מְעַט וְיָבֹאוּ</p>

<p>וּבְקִנְאַת-אֵל יוֹצִיאוּ מִשְׁפַּט-אָח</p>

<p>וְיִרְחֲצוּ מִדָּמוֹ אֶת יְדֵיהֶם&#8230;</p>

<p>הַצֶּדֶק, צָעִיף לוֹ, בּוֹ יִתְכַּס תָּמִיד:</p>

<p>כֹּה פָקַד אֵל, כֹּה יִדְרשׁ כְּבוֹד הָעָם –</p>

<p>הַחֵטְא, גְּלוּי-פָּנִים, בְּאֵשׁ וּבְדָם הוּא נִכְתָּם,</p>

<p>עַל-כֵּן בַּמִּשְׁפָּט הוּא יִכָּשֵׁל&#8230;</p>

<p>מביט נדהם אל עכן, הנשען שוקט-חולם אל העמוד; פתאם משתער על עכן</p>

<p>כִּי</p>

<p>מַדּוּעַ שָׁלֵו אַתָּה כָּכָה – אַתָּה,</p>

<p>הַנִּרְדָּף?&#8230; דָּמַי יִצְעֲקוּ לָעשֶׁק,</p>

<p>וּמֶרֶד רַב בְּלִי-אוֹן יַקְדִּיחַ קְרָבַי:</p>

<p>וַאֲנִי לַמֶּרְחָק וְלַחַיִּים פְּתוּחָה</p>

<p>עוֹד דַּרְכִּי&#8230;</p>

<br>  

<p><strong>עכן</strong> באותה השלוה</p>

<p>בְּשֶׁקֶט זֶה, הַמְרוֹמָם עַל</p>

<p>כָּל מֶרֶד, שֻׁלַּם לִי הַכֹּל&#8230; הֲלֹא</p>

<p>אָמַרְתָּ: גַּל אֶת-אָחִיו הָדֹף יֶהְדֹּף,</p>

<p>מֵהֶם וָהָלְאָה יִשְׁטֹף דְּכִי הַנָּהָר –</p>

<p>אֲבָל עוֹד יֵשׁ, הַכֹּהֵן, דָּבָר וְהוּא</p>

<p>גַּם מֵהַנָּהָר וְדָכְיוֹ נִכְבָּד&#8230;</p>

<br>  

<p><strong>הכהן המצרי</strong> קולו כקול הנאבק על עֶברי שאול</p>

<p>מַה-זֶּה?</p>

<br>  

<p><strong>עכן</strong></p>

<p>הַחוֹף&#8230;</p>

<p>הכהן נרתע כמעט וראשו מוּרד לארץ.</p>

<br>  

<p><strong>החיל</strong> נגש והודף את הכהן</p>

<p>הַמִּצְרִי, לֵךְ עֲבֹר מִזֶּה,</p>

<p>הַשּׁוֹפְטִים בָּאִים&#8230; שב לעבר ימין.</p>

<br>  

<p><strong>הכהן המצרי</strong> בפנותו ללכת</p>

<p>אַתָּה, אֵל-הַפְּלָאוֹת!</p>

<p>עַל חָרְבוֹת עִיר וְאָדָם תִּצְעַד גֵּא</p>

<p>וְאֵין חֲנִינָה פֹה לִנְקַם-זַעְמֶךָ,</p>

<p>וּבְסַעַר-חֵמָה תַשְׁמִיד חַיֵּי-דוֹרוֹת –</p>

<p>הָהּ, מַה-שְּׂנֵאתִיךָ, אֱלֹהִים הַנּוֹקֵם! –</p>

<p>וּפִתְאֹם בְּלֵב הַבּוֹגֵד מִשְׁכַּן-רַחֲמִים</p>

<p>בָּחַרְתָּ לְךָ וַתִּפְרֹשׂ כְּנַף-הַסְּלִיחָה&#8230;</p>

<p>עומד במבוא החצר, נושא עיניו אל חרבות יריחו ואל השמש הדורכת
ממזרח</p>

<p>רָז אֶחָד יֵשׁ וּבְאִשּׁוֹ נִשְׂרְפָה</p>

<p>יְרִיחוֹ, מֹף וְנִינְוֵה תִּשָּׂרַפְנָה;</p>

<p>וְהוּא צַח-בָּהִיר יָהֵל אֶת עִיֵּיהֶן,</p>

<p>כְּזָרְחוֹ כְבָר עַל אַבְנֵי-פִנּוֹתֵיהֶן,</p>

<p>וְשׁוֹקֵט כֹּה&#8230; אוֹ אוּלַי נִשְׂגָּב הוּא,</p>

<p>רָז-אֱלֹהִים זֶה, עַל-כָּל-אֵלֶּה יָחַד?&#8230;</p>

<p>יוצא. אלדד ומידד השופטים באים.</p>

<br>  

<p><strong>מידד</strong></p>

<p>בְּאָחִיו אִם אִישׁ יַשֶּׁה פִקְדוֹן-כַּסְפּוֹ,</p>

<p>אוֹ רִיב-מִשְׁפָּחָה כִּי יָבִיאוּ לָנוּ,</p>

<p>וְנֵדַע לִשְׁפֹּט – אוּלָם מִשְׁפַּט נֶפֶשׁ,</p>

<p>לְעַמָּהּ אוֹ לָאֵל כִּי חָטֹא תֶחֱטָא,</p>

<p>אִם יֻגַּשׁ לָנוּ – מִשְׁפַּט אָח וְאָדָם,</p>

<p>כַּיּוֹם הַזֶּה בִירִיחוֹ, אָז רַק נֵדַע,</p>

<p>מַה-נֶּעְדַּר לָנוּ הוּא&#8230;</p>

<br>  

<p><strong>אלדד</strong></p>

<p>לֹא! כִּי כָל-יוֹם,</p>

<p>בִּקְרֹא הַכֹּהֲנִים לָעָם בַּשּׁוֹפָר,</p>

<p>וְעַל פֶּתַח אֹהֶל-אֵל, עַל שְׂפַת-הַכַּרְכֹּב</p>

<p>לַמִּזְבְּחוֹת, הַנּוֹדְפִים אֵדֵי-חֵלֶב,</p>

<p>יְשַׁנְּנוּ תוֹרָתָם, וְעוֹד הַבַּד</p>

<p>סְפוּג-הַדָּם יְכַס מָתְנֵיהֶם – אֵת</p>

<p>בֶּן-עַמְרָם אֶזְכֹּר וְאֵת הָעָם הַנֶּעֱזָב&#8230;</p>

<p>הֲלֹא עוֹד מְעַט בְּבוֹאוֹ לְהִתְנַחֵל</p>

<p>בְּמוֹלַדְתּוֹ, וִיהִי כְמִסְפַּר כַּרְסֵי</p>

<p>הַכֹּהֲנִים שָׁם מִסְפַּר מִזְבְּחוֹתָיו,</p>

<p>וְעַל חַטְאוֹת בֵּית-יִשְׂרָאֵל מִשְׁפְּחוֹתֵיהֶם</p>

<p>יָכֹסּוּ.</p>

<br> 

<p><strong>מידד</strong></p>

<p>כֵּן דִּבַּרְתָּ: אֵלֶּה כֻלָּם,</p>

<p>הַקִּנְאָה לֵאלֹהִים אֶת בְּשָׂרָם תֹּאכַל,</p>

<p>וּכְנָמֵר יֶאֱרֹב מִן הַסּוּף לְטַרְפּוֹ,</p>

<p>כֹּה יִצְפְּנוּ לְנֶפֶשׁ אָדָם חוֹטֵא.</p>

<br>  

<p><strong>אלדד</strong></p>

<p>וְהוּא כְאוֹמֵן אֶת-הַיּוֹנֵק נָשָׂא</p>

<p>אוֹתָנוּ; וְאִם עֲיֵף-הַיְשִׁימוֹן כָּשַׁל</p>

<p>הָעָם וַיִּלֹּן, כְּמַהּ נְוֵה-הַשַּׁלְוָה</p>

<p>וּבִטְחַת-גּוֹי וְשִׂבְעַת דָּגָן, תִּירוֹשׁ –</p>

<p>לְנַפְשׁוֹ הֵבִין, וּמִשְׁפָּטוֹ הֵבִיא</p>

<p>לִפְנֵי הָאֱלֹהִים לְשַׁכֵּךְ
כֹּה עַל הַגְּבוּל בֵּין עָם וֶאֱלֹהַּ עָמַד,</p>

<p>כְּגוֹאֵל רַב וּכְנָבִיא עַז-הַמִּשְׁפָּט,</p>

<p>וְחֶסֶד-אֵל מֵעֵינָיו קָרַן תָּמִיד.</p>

<br>  

<p><strong>מידד</strong></p>

<p>וְאִם מֵעֹז נִצְחוֹנוֹ אָצַל לָנוּ</p>

<p>וְיַד-אֱמוּנָה יָרְשָׁה חֶרֶב-אוֹנוֹ –</p>

<p>בְּלוּחוֹת-אֶבֶן קָפְאָה דִבְרַת-אִשּׁוֹ,</p>

<p>וְרוּחַ-אֵל בַּאֲרוֹן-הַקֹּדֶשׁ חָנוּט&#8230;</p>

<p>הַר-הָעֲבָרִים! רַבֵּי תִקְוַת-עָתִיד,</p>

<p>עָזַבְנוּ אוֹתְךָ וּלְמוֹלֶדֶת-אָבוֹת</p>

<p>דַּרְכֵּנוּ שַׂמְנוּ – אַךְ מִמֶּנָּה גָּדוֹל</p>

<p>הָאֵבֶל לוֹ, אֲשֶׁר עַל רֻכְסְךָ</p>

<p>בִּזְרוֹעוֹת אֵל, לְשִׁיר מֶרְחַקָּיו נִשְׁמָע,</p>

<p>אֶת מוֹתוֹ יָשֵׁן&#8230;</p>

<br>  

<p><strong>אלדד</strong></p>

<p>יָקִים אֱלֹהִים</p>

<p>עוֹד נָבִיא לְיִשְׂרָאֵל&#8230; יִשְׁפְּטוּ</p>

<p>הַכֹּהֲנִים בְּטֶרֶם בָּא, וּבְאֵשׁ</p>

<p>דְּבַר אֱלֹהָיו אֶת מִזְבְּחוֹתָם יִתֹּץ&#8230;</p>

<p>יהושע, הכהנים והשופטים באים. יושבים על העמודים ההרוסים.</p>

<br>  

<p><strong>יהושע</strong></p>

<p>שִׁמְעוּ,</p>

<p>הַשּׁוֹפְטִים! נְבָלָה נָפְלָה בְיִשְׂרָאֵל:</p>

<p>כִּי זֶה הָאִישׁ הַנִּשְׁפָּט, עָכָן לְבֵית</p>

<p>הַזַּבְדִּי, עָכַר עַמּוֹ וּבַחֵרֶם,</p>

<p>בַּקֹּדֶשׁ לַאדֹנָי, אֶת יָדוֹ שָׁלָח&#8230;</p>

<p>וְעַתָּה פָּרְשׁוּ מַה-יֵּעָשֶׂה לוֹ.</p>

<br>  

<p><strong>פינחס</strong></p>

<p>הַגִּישׁוּ אֶת הָעֵדִים הֵנָּה&#8230;</p>

<p>מן הקהל הנאסף בין השדרות יוצא עתניאל.</p>

<p>אַתָּה</p>

<p>הָלַכְתָּ עִמּוֹ לַחְפֹּר אֶת הָעִיר,</p>

<p>וּלְבַדְּךָ שַׁבְתָּ – אֵיפֹה נִשְׁאַר עָכָן?</p>

<br>  

<p><strong>עתניאל</strong></p>

<p>לֹא אֵדָע. שִׁלְשׁוֹם, כִּי נִפְרַדְנוּ פֹה,</p>

<p>נִדְבַּרְנוּ, עוֹד בְּטֶרֶם תָּבוֹא שֶׁמֶשׁ,</p>

<p>הִפָּגֵשׁ שׁוּב בִּמְבוֹא הַמִּקְדָּשׁ&#8230; הוּא</p>

<p>לֹא בָא וָאָשׁוּב אֶל הַמַּחֲנֶה לְבַדִּי.</p>

<br>  

<p><strong>פינחס</strong></p>

<p>הַאִם לֹא נִסָּה לְפַתּוֹתְךָ אַתָּה</p>

<p>לַמָּעַל?</p>

<br>  

<p><strong>עתניאל</strong></p>

<p>לֹא.</p>

<br>  

<p><strong>פינחס</strong></p>

<p>וּזְמָמוֹ זֶה לֹא גִלָּה</p>

<p>לְךָ בָּעִיר?</p>

<br>  

<p><strong>עתניאל</strong></p>

<p>אַף שֶׁמֶץ&#8230; אָמְנָם הָיָה</p>

<p>לְבָבוֹ סָר וְנִרְגָּשׁ מְאֹד.</p>

<br>  

<p><strong>פינחס</strong></p>

<p>אֵין שָׁלוֹם</p>

<p>לָרָשָׁע, מִמַּחֲשַׁבְתּוֹ יִרְגָּז: זֶה לִי</p>

<p>הָאוֹת, כִּי לֹא מֵאַחֲרוֹ הַמּוֹעֵד –</p>

<p>וּבְטֶרֶם צֵאתוֹ סָגְרוּ אֶת הַשָּׁעַר –</p>

<p>לֹא שָׁב – מַחֲשֶׁבֶת-בֶּגֶד קִנְנָה בוֹ:</p>

<p>וְזֶה מִשְׁפָּטוֹ מִשְׁפַּט-בּוֹגֵד.</p>

<br>  

<p><strong>אלדד</strong></p>

<p>אוּלַי</p>

<p>לְבָבוֹ רַךְ וּבְתוֹךְ הָעִיר הִסְתַּתֵּר</p>

<p>עַד יֶחְדַּל קְרָב, וְלֹא דִין-בּוֹגֵד לוֹ,</p>

<p>רַק חֶרְפַּת-בֵּיתוֹ גְמוּל לְפַחְדּוֹ יִהְיֶה.</p>

<br>  

<p><strong>פינחס</strong></p>

<p>לְשׁוֹן-הַזָּהָב וְאַדֶּרֶת-שִׁנְעָר,</p>

<p>מְצָאנוּם אֶצְלוֹ, עֵדִים הֵם, כִּי לֹא</p>

<p>מִפַּחַד-חֶרֶב נָס, אַךְ תַּאֲוַת-הוֹן</p>

<p>הֱסַתּוּ לִמְעֹל.</p>

<br>  

<p><strong>עתניאל</strong></p>

<p>אֶזְכֹּר עוֹד: מֵהוֹד</p>

<p>יְרִיחוֹ רוּחוֹ פָעֲמָה וַתָּחָס</p>

<p>עַל זֶה הַיְקָר, הַמָּחֳרָם פֹּה, עֵינוֹ.</p>

<br>  

<p><strong>אלדד</strong></p>

<p>אֵשׁ זָרָה אָז עִוְּרַתָּה: לֹא הִסְכִּינָה</p>

<p>עִם רַהַב הַבְלֵי-שָׁוְא, הִסְכִּינוּ אָנוּ;</p>

<p>וְלֹא מֵחָשְׁקוֹ הוֹן-הַחֵרֶם מָעַל,</p>

<p>אַךְ נִפְתָּה לֵב הָאִישׁ לַיְקָר הַזָּר&#8230;</p>

<br>  

<p><strong>פינחס</strong> בקנאתו</p>

<p>עַל-זֹאת עוֹד יִכְבַּד פִּשְׁעוֹ: לֹא אֶת עָשְׁרָם</p>

<p>לְבַד בְּלִבּוֹ חָמַד – עֵינָיו תָּרוּ</p>

<p>לְהוֹד-הַטָּמֵא וְלַהֲדַר-הַפִּגּוּל,</p>

<p>אֲשֶׁר לְאַבְּדָם עַם-יִשְׂרָאֵל צֻוָּה.</p>

<p>בֶּן-מָוֶת הוּא!</p>

<br>  

<p><strong>אלדד</strong></p>

<p>עוֹד עֵדִים יֵשׁ.</p>

<p>מן העם יוצא חַיָל ומתיצב לפני השופטים.</p>

<br>  

<p><strong>פינחס</strong></p>

<p>מַה-תֵּדָע?</p>

<br>  

<p><strong>החיל</strong></p>

<p>בַּהֲרֹס הַצָּבָא אֶל הַחוֹמָה, רִאשׁוֹן</p>

<p>פָּרַצְתִּי אֶל הַמִּגְדָּל. שָׁם, בְּתָא,</p>

<p>פְּרוּעַ-שֵׂעָר, עָמַד עַל הַקְּדֵשָׁה</p>

<p>וּבְיָד אַמִּיצָה נוֹפֵף אֶת חֲנִיתוֹ</p>

<p>לְהָגֵן בַּעֲדָהּ&#8230;</p>

<br>  

<p><strong>פינחס</strong></p>

<p>הוֹבִילוּהָ הֵנָּה.</p>

<p>חַיָלים מובילים את רחב, לבושה בגדי-כהֻנתה הלבנים וצעיף יורד על ראשה.</p>

<p>מִי אַתְּ?</p>

<br> 

<p><strong>רחב</strong></p>

<p>הָיִיתִי קְדֵשָׁה לָאֲשֵׁרָה</p>

<p>וּבַת לִירִיחוֹ.</p>

<br>  

<p><strong>אלדד</strong></p>

<p>אֶת אָחִינוּ עָכָן</p>

<p>פִּתִּית לַמָּעַל.</p>

<br>  

<p><strong>רחב</strong></p>

<p>שֶׁקֶר! יַעַן בִּי הָאִישׁ</p>

<p>אִם נִפְתָּה לִי.</p>

<p>פינחס נותן אות להביא את עכן. החַיָלים מפתחים את אסוריו והוא מובל
לפני שופטיו.</p>

<br>  

<p><strong>אלדד</strong> מורה על רחב</p>

<p>תֶּן תּוֹדָה עַתָּה, עָכָן,</p>

<p>וְאַל תָּשֵׂם דָּם עָלֵינוּ, דַּם-אָח נָקִי,</p>

<p>הַאֱמֶת זֹאת הַשְּׁמוּעָה הִגִּיעַתְנוּ:</p>

<p>בְּתָא סְגוּר-הַחוֹמָה, עַב-הַכְּתָלִים</p>

<p>וַאֲטוּם-הַחַלּוֹנוֹת, חֶרֶשׁ הִצְפִּינַתְךָ</p>

<p>וַתַּעַשׂ בִּלְהָטֶיהָ עַד הִתְבַּלְּעוּ</p>

<p>בְךָ חוּשֶׁיךָ כֻּלָּם וְלֹא שָׁמַעְתָּ</p>

<p>בִּמְשֹׁךְ הַיּוֹבֵל – וַתִּשָּׁאֵר אֶצְלָהּ?</p>

<br>  

<p><strong>עכן</strong></p>

<p>בְּתָא הַנִּשְׁקָף מִן הַחוֹמָה, בְּעַד</p>

<p>חַלּוֹנוֹת פְּתוּחִים אֶל הַיַּרְדֵּן, בָּא</p>

<p>לִי קוֹל הַשּׁוֹפָר, קוֹרֵא מִן הַמַּחֲנֶה</p>

<p>וּמַבְהִיל בִּי לָשׁוּב – אֲנִי נִשְׁאָרְתִּי&#8230;</p>

<br>  

<p><strong>אלדד</strong></p>

<p>הַאִם לֹא קָסְמָה לְךָ וַתִּסְגֹּר פִּתְחָהּ,</p>

<p>לְבִלְתִּי תֵת לְךָ לָצֵאת?</p>

<br>  

<p><strong>עכן</strong></p>

<p>הִיא פָתְחָה דַלְתָּהּ,</p>

<p>וְאִישׁ לֹא עָצַר בִּי מֵחֵיל-הָאוֹיֵב –</p>

<p>אֲנִי נִשְׁאָרְתִּי&#8230;</p>

<br>  

<p><strong>אלדד</strong> נבוך מעט, אל השופטים</p>

<p>קָסְמָה לוֹ&#8230;</p>

<br>  

<p><strong>עכן</strong></p>

<p>בְּשֵׁם</p>

<p>כָּל-קָדוֹשׁ לִי וְיָקָר פָּצְרָה בִי</p>

<p>לַעֲזֹב הָעִיר בְּטֶרֶם עָבַר מוֹעֵד –</p>

<p>אֲנִי נִשְׁאָרְתִּי.</p>

<br>  

<p><strong>אלדד</strong></p>

<p>מַה-תַּרְשִׁיעַ, עָכָן,</p>

<p>אֶת נַפְשְׁךָ וּלְבִלְתִּי הוֹעִיל לָהּ?</p>

<br>  

<p><strong>עכן</strong> עומד קשה-פנים לפני שופטיו ודבריו עזים</p>

<p>מַדּוּעַ פָּנַי תִּשָּׂא פֹּה וַתַּחְפֹּץ</p>

<p>לָגֹל עָלֶיהָ חֵטְא וְהִיא נְקִיָּה?</p>

<p>הָאֱמֶת לְךָ אָמָרְתִּי&#8230;</p>

<p>קרב לאט אל רחב ומֵרים את הצעיף מעל פניה החִורים</p>

<p>אִם הִיא אָשְׁמָה,</p>

<p>אָז אָשַׁם אֱלֹהִים בְּחָטְבוֹ זְרוֹעוֹת-</p>

<p>הַשֵּׁן הָאֵלֶּה לָהּ וּבְנָסְכוֹ צַלְמָהּ,</p>

<p>וּבְהַעֲלוֹתוֹ אֵשׁ הֲרַת-נִצָּחוֹן</p>

<p>בְּעֵינֵי אִשָּׁה!&#8230; לִי תוֹצִיאוּ מִשְׁפָּט,</p>

<p>לֹא לָהּ – נְקִיָּה הִיא&#8230;</p>

<br>  

<p><strong>פינחס</strong> בקצף-קנאתו</p>

<p>בַּשִּׁטִּים אִנָּה</p>

<p>הָאֱלֹהִים לְיָדִי כְבָר לְקַנֵּא</p>

<p>אֶת שְׁמוֹ בִּבְנוֹת-כְּנַעַן, טְמֵאוֹת-זִמָּה,</p>

<p>בָּן יָקֹש לָנוּ צָר – אִם לֹא כְזִמְרִי,</p>

<p>שֶׁזָּנָה שָׁם אֶת הַמִּדְיָנִית, עָכָן,</p>

<p>וְאִם לֹא כְּכָזְבִּי רָחָב?&#8230; הַאֲפַגֵּר</p>

<p>לִנְקֹם בָּם נִקְמַת אֱלֹהָי – לַמָּוֶת</p>

<p>חָרַצְתִּי אֶת מִשְׁפָּטָם!</p>

<br>  

<p><strong>עכן</strong> מרים את ידו להשבע</p>

<p>בְּשֵׁם הָאֵל –</p>

<p>אֵל עַם-יִשְׂרָאֵל, לוֹ מִנְּעוּרַי עַד</p>

<p>הַיּוֹם הַזֶּה עָבַדְתִּי – בִּשְׁמוֹ</p>

<p>עָרַבְתִּי לָהּ חַיֶּיהָ&#8230;</p>

<br>  

<p><strong>פינחס</strong> אש זרה מתלקחת בעיניו</p>

<p>לֹא נְחַלֵּל</p>

<p>אֶת שְׁמוֹ נִשְׁבַּעְתָּ בּוֹ – לְשִׁפְחַת בֵּיתִי</p>

<p>אֲשִׂימָהּ.</p>

<br>  

<p><strong>רחב</strong> זקופת-גאון</p>

<p>עוֹד לִי נִשְׁבַּע דְּרוֹר&#8230;</p>

<p><strong>פינחס</strong> מביט בעיני-זעם אל עכן.</p>

<br>  

<p><strong>עכן</strong> מביט רגע אל רחב ובקול עז</p>

<p>נִשְׁבָּעְתִּי.</p>

<br>  

<p><strong>פינחס</strong> אכול-קצף</p>

<p>פַּעֲמַיִם שְׁמוֹ נָשָׂאתָ לְבַת-הַזִּמָּה,</p>

<p>אֲשֶׁר לֹא יִשָּׂא אִישׁ אֶת שְׁמוֹ לַשָּׁוְא:</p>

<p>אַךְ אֶחָד הוּא הַמָּוֶת – לֹא יִשָּׁנֶה</p>

<p>לָאִישׁ פַּעֲמָיִם&#8230; מִשְׁפַּט-מָוֶת לָךָ.</p>

<p>אל יהוֹשע</p>

<p>הַשַּׂר, חֲרֹץ!</p>

<br>  

<p><strong>יהוֹשֻע</strong> קם וכל השופטים אחריו</p>

<p>שִׂים כָּבוֹד, בְּנִי, לְאֵל</p>

<p>יִשְׂרָאֵל וְתֶן-לוֹ תּוֹדָה.</p>

<br>  

<p><strong>עכן</strong> בקול רם, אשר ישמעו כל העם</p>

<p>אָכֵן, עַמִּי,</p>

<p>מָעַלְתִּי בָךְ: לִי יָקָר מִקְסַם-אָשְׁרִי</p>

<p>מֵחָלְקִי בַז עִם אַחַי אוֹ הַחֲרִימִי</p>

<p>לְאֵל-נִצְחוֹנִי עִיר לְקָרְבַּן-תּוֹדָה;</p>

<p>וְאִם צָפַן אָשְׁרִי רוֹשׁ מִתַּחַת דִּבְשׁוֹ,</p>

<p>עַל מַר-קֻבַּעְתָּהּ אַעַר אֶת הַכּוֹס</p>

<p>וְלֹא אֵרָגֵן&#8230; אל השופטים עַתָּה חִרְצוּ מִשְׁפָּט.</p>

<br>  

<p><strong>יהוֹשע</strong></p>

<p>אֶת עַמּוֹ עָכַר וְיִכָּרֵת שְׁמוֹ</p>

<p>מֵעַמּוֹ: רָגֹם אוֹתוֹ בָאֲבָנִים!</p>

<p>בְּקֹדֶשׁ-אֱלֹהָיו הוּא מָעַל – אָהֳלוֹ</p>

<p>וְצֹאנוֹ חֵרֶם לַאדֹנָי!</p>

<br>  

<p><strong>עכן</strong> שְלַו-רוח, אוחז ביד רחב</p>

<p>וְהִיא</p>

<p>מִשְׁפָּטָהּ מָה?</p>

<br>  

<p><strong>פינחס</strong> אל החַיָלים</p>

<p>הַפְרִידוּ אוֹתָם עָתָּה;</p>

<p>מִחוּץ לַמַּחֲנֶה הוֹצִיאוּהוּ; כָּל</p>

<p>הָעָם יְסַקֵּל אוֹתוֹ שָׁם&#8230; וְאוֹתָהּ</p>

<p>אֶל אָהֳלִי תָבִיאוּ; שָׁם תִּשָּׁאֵר,</p>

<p>כָּל בֵּיתִי לְפָנֶיהָ: דְּרוֹר לָהּ עָרָב&#8230;</p>

<p>וּנְקִיִּים אָנוּ מִשְּׁבוּעָתוֹ זֹאת,</p>

<p>וּבְרֹאשָׁהּ דָּמָהּ, אִם אֶת-בֵּיתִי תֵצֵא&#8230;</p>

<p>הַקְּדֵשָׁה, זִכְרִי אֵלֶּה לָךְ&#8230;</p>

<br>  

<p><strong>רחב</strong> מתחננת לפניו</p>

<p>הַכֹּהֵן,</p>

<p>אִם יֵשׁ בְּכֹחֲךָ לְהָמִית אוֹתוֹ –</p>

<p>לְהָקִים שְׁבוּעַת אֱלֹהִים: לָתֵת</p>

<p>לִי דְרוֹר נִמְנָעְתָּ&#8230; אִם לֹא אַבְנֵי-טְחוֹן</p>

<p>נָתַתָּ עַל צַוָּארִי פֹה – הַתֵּל,</p>

<p>עָלָיו יִצָּבֵר שָׁם, מִחוּץ לַמַּחֲנֶה,</p>

<p>כָּל-גַּרְעִין, רֶגֶב בּוֹ עַל שִׁכְמִי יָעִיק,</p>

<p>וְרוּחוֹ זֶה הָעוֹלֶה לֵאלֹהִים</p>

<p>לְנַפְשִׁי יִקְרָא, יַרְגִּיז לֵיל-מְנוּחָתִי&#8230;</p>

<p>כורעת לפניו</p>

<p>חֲמֹל עָלַי וּפְדֵה מִמָּוֶת אוֹתוֹ.</p>

<br>  

<p><strong>פינחס</strong> עומד עליה כפוף מעט ופניו לוהטים מחשק זר</p>

<p>הַמֵּת יִשָּׁכַח; עַל מַרְבַדֵּי-קֵדָר</p>

<p>בְּבֵיתִי יִנְעַם לָךְ הַדְּרוֹר פִּי-שְׁנָיִם&#8230;</p>

<p>זוקף את ראשו ומביט אל עכן</p>

<p>אַךְ לִפְדּוֹת אוֹתוֹ עַתָּה – לֹא! חֵטְא-פְּלִילִים</p>

<p>בְּדָם יִמָּחֶה.</p>

<br>  

<p><strong>רחב</strong> קמה מכּרוע וכובשת געל-נפשה מפני מבטי הכהן
החושקים; פונה אל עכן ומדברת חרש, לבלתי ישמעו השופטים</p>

<p>כִּי אֲנַסֶּה, עָכָן –</p>

<p>רַק זֹאת הַפַּעַם וְהִיא לִי הָאַחֲרוֹנָה –</p>

<p>הִתְגָּרוֹת עוֹד בַּגֶּבֶר, לָשׂר אֵלָיו,</p>

<p>כְּאָז בִּימֵי-נִצְחוֹנִי רַבֵּי-שִׁלְטוֹן&#8230;</p>

<p>וְאִם לֹא אוּכַל לִפְדּוֹת אוֹתְ, נַעֲרִי,</p>

<p>אָז אֶקֹּם חֶרְפַּת עָכָן מִידֵי שׁוֹפְטוֹ&#8230;</p>

<p>נגשת שוב אל פינחס ואש עיניה תקדיח את דמו</p>

<p>וּרְאֵה, הַכֹּהֵן, אֵיךְ בְּאָהָלְךָ אֶשְׁלַו,</p>

<p>וְכָל-אֶבֶן, יַדּוּ בוֹ, גַּם אוֹתִי תִפְצָע,</p>

<p>עַד יָזוּב דָּם עַל צְחוֹר חַמּוּקֵי-בְשָׂרִי&#8230;</p>

<p>חושפת מהר את כתפה ושדה.</p>

<br>  

<p><strong>פינחס</strong> אחוז מצוּקת-עגבה</p>

<p>תַּמְרוּקִים יֵשׁ בְּבֵיתִי לָסוּךְ בְּשָׂרֵךְ,</p>

<p>וְשִׁפְחוֹת אַרְצֵךְ אוֹתָךְ תְּשָׁרֵתְנָה&#8230;</p>

<p>מבליג על תשוקתו רגע ומביט במבוכה על הנאספים&#8230; בקול רם, כמתנצל</p>

<p>הֲלֹא כָל-אֵלֶּה עָכָן נִשְׁבַּע לָךְ&#8230;</p>

<br>  

<p><strong>רחב</strong> מתעלפת שוב בצעיף, בבוז-נצחון</p>

<p>לֹא נִשְׁבַּע לִי – אַךְ אַתָּה לִי הִבְטַחְתָּם:</p>

<p>כִּי דַע, יָקשְׁתִּי לְךְ, הַכֹּהֵן, גַּם</p>

<p>נִלְכַּדְתָּ, וְאִם לֹא אֵלֶּה פֹה, חֵי רֹאשִׁי,</p>

<p>בִּמְחִיר זֶה בְשָׂרִי, יָפְיִי זֶה הַטָּמֵא</p>

<p>אֵת חַיֵּי עָכָן מִמְּךְ קָנִיתִי&#8230;</p>

<br>  

<p><strong>פינחס</strong> אכוּל כעס-בָּשתּוֹ</p>

<p>בְּנַפְשֵׁךְ זֹאת דִּבַּרְתְּ, הַזּוֹנָה&#8230;</p>

<p>אל החַיָלים</p>

<p>וְאַתֶּם</p>

<p>לְמָה תְחַכּוּ?&#8230; מַהֲרוּ אֶת הַבּוֹגֵד</p>

<p>וַעֲשׂוּ כַאֲשֶׁר צֻוֵּיתֶם: רָגֹם אוֹתוֹ!&#8230;</p>

<p>החַיָלים סובבים את עכן להובילו.</p>

<br>  

<p><strong>עכן</strong> שקט, אך לעג מר מחלחל בדבריו</p>

<p>יָדַעְתִּי, כֹּהֵן, רָגְזְךָ וְאֵגֶל-</p>

<p>פְּתָנִים מַר אֶל כּוֹס קְדֻשָּׁתְךָ אַרְעִיף:</p>

<p>בִּפְגֹעַ בִּי הָאֶבֶן הָרִאשׁוֹנָה,</p>

<p>לְטִיפַת רָחָב אֶזְכֹּר, רֹךְ אֶזְרוֹעָהּ;</p>

<p>הַשְּׁנִיָּה פֹּה אֶל חָזִי כִּי-תִקָּלַע,</p>

<p>וּמַעְיַן-אַהֲבָה רַב לִקְרָאתָהּ תַּז,</p>

<p>הַשְּׁלִישִׁית כִּי קָדְקֳדִי תִמְחַץ, שְׂפָתַי</p>

<p>שֵׁם רָחָב דֹּם תִּלְחַשְׁנָה וְאֶת שֵׁם אֵלִי – –</p>

<p>חֲיִי בְשָׁלוֹם!&#8230; צַר בְּאֹהֶל כֹּהֵן,</p>

<p>אַךְ גְּדוֹלוֹת כַּנְפֵי אֵל-יִשְׂרָאֵל, אֵל-</p>

<p>הַמִּדְבָּר, לוֹ עָרַגְתְּ&#8230;</p>

<p>פינחס נותן אות לחַיָלים והם מוציאים את עכן מן החצר.</p>

<br>  

<p><strong>רחב</strong> מביטה אחריו</p>

<p>בִּבְנוֹת-יְרִיחוֹ</p>

<p>לֹא הָיְתָה אַחַת יוֹנְקָה צוּף-אֲדָמוֹת</p>

<p>כְּרָחָב, לֹא הִשְׂפִּיקוּ לָהּ תַּעֲנוּגֵי</p>

<p>כָּל עִיר-הַתְּמָרִים וְכוֹסָהּ חָסְרָה מִזְגָּהּ,</p>

<p>כִּי כָמְהָה נַפְשָׁהּ שָׁם מֵהֵיכְלֵי-גָזִית</p>

<p>לְפֶלֶא רַב-הָעֹז וַעֲצוּם-הַזְּרוֹעוֹת&#8230;</p>

<p>עַד עָכָן בָּא, וַיְהִי לִי זֶה הַלֵּיל</p>

<p>הַקֵּץ לְיוֹם-שְׁרִירוּתִי, וְזֶה הַיּוֹם</p>

<p>שָׂם גְּבוּל לְמֶרְחַק-חַיָּי&#8230;</p>

<p>נדַמָה רגע. פונה אל העם הנאסף בחצר</p>

<p>אִם לֹא יֵשׁ</p>

<p>וְנִשְׁאֲרָה לְעָכָן עוֹד אֵם זְקֵנָה,</p>

<p>וְאֶהְיֶה לָהּ לְבַת לְנַחֵם נַפְשָׁהּ</p>

<p>עַל בְּנָהּ, הָעַז בְּאֶחָיו וְהַגִּבּוֹר</p>

<p>בְּכוֹבְשֵׁי יְרִיחוֹ: אוֹתִי, לְבִיאַת-עֻזָּהּ&#8230;</p>

<p>מתרחקת לאט ונתקלת בשובך-היונים ההרוס. אפרוחי-תורים מתפלשים
באפר. היא מרימה את האפרוחים, יושבת על השובך ומלטפת אותם</p>

<p>סְפוּנַת-אֶרֶז הָיְתָה אֲרֻבַּתְכֶם</p>

<p>בְּמִקְדַּשׁ-הָאֲשֵׁרָה, שָׁם נוֹלַדְתֶּם,</p>

<p>שָׁם תְּרוּמַת רֵאשִׁית-דָּגָן וַעֲדָשִׁים</p>

<p>נְשֵׁי כְנַעַן, שְׁכוּלוֹת פְּרִי-הַבָּטֶן,</p>

<p>לָכֶם הֵבִיאוּ לִרְצוֹת פְּנֵי הָאֵלָה;</p>

<p>וִידֵי קְדֵשׁוֹת רַכּוֹת, נוֹטְפוֹת-קְטֹרֶת,</p>

<p>שָׁם סִלְסְלוּ אֶת אַרְגְּמַן מֻרְאַתְכֶם&#8230;</p>

<p>כְּמוֹכֶם עַתָּה נָדְדָה הָאֵלָה</p>

<p>וְנָטוּשׁ קִנָּהּ – יְתוֹמֶיהָ אָנוּ,</p>

<p>וּשְׁבוּיִם פֹּה בְיַד אֵל זָר וְנוֹקֵם&#8230;</p>

<p>נושקת לאפרוחים וכֻלה קופאת על אבלה. חַיָלים רבים באים דחופים</p>

<p>מעברי החצר. האחד נגש לפני יהושע</p>

<br>  

<p><strong>החיל</strong></p>

<p>הַשַּׂר, אֶת עַי לָכָדְנוּ&#8230; קָשֶׁה הָיָה</p>

<p>הַקְּרָב וּבְחֵרֶף-נֶפֶשׁ נִלְחֲמוּ</p>

<p>גִבּוֹרֵי עָי&#8230; הָעִיר שָׂרָפְנוּ.</p>

<br> 

<p><strong>יהוֹשע</strong> מבליג על התרגשותו לבשׂורה</p>

<p>רַבּוֹת</p>

<p>עוֹד נִשְׁאֲרוּ הֶעָרִים, מִן הַיַּרְדֵּן</p>

<p>עַד יָם הַגָּדוֹל שָׁם וְעַד הַלְּבָנוֹן,</p>

<p>גַּם פַּחַד-אֵל עַל כָּל הַגּוֹיִם נָפַל,</p>

<p>וּבְטֶרֶם יִמְצְאוּ אֶת-נַפְשָׁם עַתָּה</p>

<p>לִכְרוֹת בֵּינֵיהֶם בְּרִית, אַל נִתְמַהְמֵהַּ</p>

<p>וְנִלְכֹּד אֶת-עָרֵיהֶם; הָרִאשׁוֹנָה</p>

<p>הִיא גִבְעוֹן לָנוּ עָתָּה.</p>

<br>  

<p><strong>חיל שני</strong> נדחף</p>

<p>צִירִים בָּאוּ.</p>

<br>  

<p><strong>יהושע</strong></p>

<p>מִי הֵמָּה אֵלֶּה?&#8230; אִם כְּעַם הָאָרֶץ</p>

<p>יֵרָאוּ – תִּפְשׂוּם חַיִּים: מְרַגְּלִים הֵם&#8230;</p>

<p>אַךְ אִם מֵאֶרֶץ זָרָה, לֹא מִכְּנַעַן,</p>

<p>אֵלֵינוּ שֻׁלְּחוּ פֹה – לְשָׁלוֹם בָּאוּ.</p>

<br>

<p><strong>החיל</strong></p>

<p>מִדֶּרֶךְ רְחוֹקָה בָאִים הֵם אֵלֵינוּ:</p>

<p>בִּגְדֵיהֶם הַמְטֻלָּאִים וְנַעֲלֵיהֶם</p>

<p>הַבָּלוֹת כֹּה תָעֵדְנָה.</p>

<br>  

<p><strong>יהושע</strong></p>

<p>טוֹב, יִגָּשׁוּ.</p>

<p>צירי גבעון, מתחפשים, באים לפני יהושע.</p>

<p>מֵאֵיזוֹ אֶרֶץ אַתֶּם?</p>

<br>  

<p><strong>ציר גבעון</strong> אותו שבעלילה הראשונה, בגדיו קרועים
ובלים ואבק-דרכים רב מכסה את פניו ואת שחור-זקנו.</p>

<p>רְחוֹקָה מְאֹד</p>

<p>אַרְצֵנוּ, אַךְ כְּאַיִן הוּא הַדֶּרֶךְ</p>

<p>לְנִשְׁרֵי סִין וּשְׂנִיר, שֶׁבִּשְּׂרוּ לָנוּ,</p>

<p>אֲשֶׁר עֲשִׂיתֶם לְמַלְכֵי הָאֱמוֹרִי,</p>

<p>מִגְּבוּל הָאַרְנוֹן עַד הַגִּלְעָד&#8230;</p>

<br>  

<p><strong>יהושע</strong></p>

<p>מָה</p>

<p>הָאוֹת, כִּי לֹא בְקִרְבִּי תֵשֵׁב?</p>

<br>  

<p><strong>הציר</strong> פותח את שׂקו</p>

<p>הִנֵּה</p>

<p>לַחְמֵנוּ זֶה עוֹד חַם לָקַחְנוּ אוֹתוֹ,</p>

<p>וְעַתָּה יָבֵשׁ הוּא וְנָקֹד&#8230; אֵלֶּה</p>

<p>הַנֹּאדוֹת, רַכֵּי-עוֹר מִלֵּאנוּם יַיִן,</p>

<p>וְעַתָּה עָבְשׁוּ, צְמוּקֵי חוֹל וְשָׁרָב;</p>

<p>לֹא יוֹם וְלֹא שָׁבוּעַ אֶחָד עָבְרוּ</p>

<p>מִיּוֹם אֲשֶׁר יָצָאנוּ אֶל הַיַּרְדֵּן,</p>

<p>כִּדְבַר זְקֵנֵינוּ לָנוּ: לְכוּ לִקְרָאתָם</p>

<p>וּמִנְחָה קְחוּ בְיֶדְכֶם וְכֹה תֹאמֵרוּ:</p>

<p>מֵאֶרֶץ שִׁיחוֹר עַד כִּנֶּרֶת כְּחֻלָּה,</p>

<p>מִפִּי כָל אָרְחוֹת-דְּדָן וְרוֹעֵי-בָשָׁן,</p>

<p>שָׁמַעְנוּ שֵׁמַע אֱלֹהֵי יִשְׂרָאֵל</p>

<p>וְרַבּוֹת נִפְלְאוֹתָיו, לְעַמּוֹ הֶרְאָה –</p>

<p>וַנָּבֹא לִכְרֹת לָכֶם בְּרִית, לְבִלְתִּי</p>

<p>תִּתְגָּרוּ בָנוּ קְרָב וְשָׁלוֹם יִהְיֶה</p>

<p>בֵינֵינוּ.</p>

<br>  

<p><strong>יהושע</strong> פונה אל הזקנים והשופטים</p>

<p>אִם בֶּאֱמֶת לֹא מִבְּנֵי</p>

<p>הַכְּנַעֲנִים הֵם וְכֵנִים דִּבְרֵי-שְׁלוֹמָם –</p>

<p>הֲנִכְרֹת בְּרִית לָהֶם?</p>

<br>  

<p><strong>אחד הזקנים</strong></p>

<p>גַּם בִּלְעֲדֵיהֶם</p>

<p>אוֹיְבֵינוּ רַבִּים וּמִלְחָמָה לָנוּ</p>

<p>עִם כָּל-הָהָר בְּמַעֲרַב-יַרְדֵּן וְעִם</p>

<p>הַשְּׁפֵלָה וּבְכָל חוֹף-הַיָּם&#8230;</p>

<br>  

<p><strong>פינחס</strong> מהַסו</p>

<p>כָּהֵמָּה</p>

<p>פִּי-שְׁלשָׁה אִם עֲלֵיהֶם נוֹסִיף וּבְכָל</p>

<p>הָאָרֶץ, הֲיִפָּלֵא מֵאֱלֹהִים</p>

<p>לְתִתָּם לְפָנֵינוּ? וְאִם כְּחוֹל</p>

<p>הַיָּם יִתְאַסְּפוּ כֻלָּם פֹּה, הֲיִמְצָא</p>

<p>לָהֶם פָּרָשִׁים, סוּס וָרֶכֶב, לָשׂר</p>

<p>לָאֵל הַנִּלְחָם לָנוּ?</p>

<br>  

<p><strong>הציר</strong> מוציא מהשׂקים ציד-דרך רב ומנחות רבות</p>

<p>מַס נְשַׁלֵּם</p>

<p>בַּדָּגָן וּבַיַּיִן, עַד אֲשֶׁר</p>

<p>יָנִיחַ לָכֶם אֱלֹהִים מִכָּל</p>

<p>אוֹיְבֵיכֶם סָבִיב.</p>

<br>  

<p><strong>אחד השופטים</strong></p>

<p>עוֹד דַּרְכֵּנוּ רַב&#8230;</p>

<p>וּמִי בָעַמִּים אֶת-מַחֲנֵנוּ קִדֵּם</p>

<p>בַּלֶּחֶם וּבַמַּיִם, כִּי עָיָפְנוּ?</p>

<p>כִּי יֵשׁ גַּם מֵי-הַבְּאֵר מִמֶּנּוּ מָנְעוּ,</p>

<p>וּבְכֶסֶף מָלֵא לֹא הִשְׁבִּירוּ אֹכֶל.</p>

<br>  

<p><strong>פינחס</strong></p>

<p>מִצּוּר-הַמִּדְבָּר הִזִּיל אֵל הַמָּיִם,</p>

<p>מִקְּצוֹת-הַיָּם לַשְּׂלָו הוּא קָרָא – מָן</p>

<p>כְּטַל-שָׁמַיִם הִרְעִיף – הָהּ, עַם רוֹגְנִים!</p>

<p>הַתְשׁוּעַת-אֵל בְּמִשְׁעַן-גּוֹי תָּמִירוּ?</p>

<p>אֵין חֵלֶק לָמוֹ בֵאלֹהֵי יִשְׂרָאֵל&#8230;</p>

<br>  

<p><strong>מידד</strong> מתיצב בין פינחס והעם, ובקול חוצב-להבות.</p>

<p>וְאִם בָּחַר בָּנוּ אֵל, הַאִם לֹא צִוָּה</p>

<p>לַנָּכְרִי וְלַגֵּר אֶת-מִשְׁפַּט-צִדְקוֹ?&#8230;</p>

<p>רחב מתנערת לאט לאט מקפאונה ומקשיבה קשב רב לדברי מידד.</p>

<p>וְאִם לֹא אֱלֹהֵי כָל-גּוֹי וָאָרֶץ</p>

<p>הוּא אֵל יִשְׂרָאֵל, שׁוֹפֵט-כֹּל, אֲשֶׁר</p>

<p>אֶת-רַחֲמָיו מָשַׁךְ גַּם עַל קַן-צִפֳּרִים,</p>

<p>רחב מאמצת את האפרוחים אל חזה ועיניה אורו.</p>

<p>וְעַל שׁוֹר אוֹיִבְךָ – כִּי בִשְׁמוֹ תַקְדִּישׁוּ</p>

<p>כָּל-שׁוֹפֵךְ דַּם-הַנָּכְרִי; וְאִם מִפִּיו</p>

<p>לֹא צִוָּה לָנוּ משֶׁה נְבִיאוֹ לְשַׁלַּח</p>

<p>לַחָפְשִׁי אֶת כָּל-שְׁבוּיַת-קְרָב, אֲשֶׁר</p>

<p>עִנִּיתָ, וְלֹא תִתְעַמֵּר בָּהּ&#8230;</p>

<p>רחב קמה זקופה ונגשת לאט אל מידד, כמבקשת מחסה אצלו.</p>

<p>הַאִם</p>

<p>רַק זֶה הָאָרוֹן וְהַלּוּחוֹת הוֹרִישׁ</p>

<p>בֶּן-עַמְרָם לָנוּ?&#8230;</p>

<p>פונה מזרחה ושולח ידו אל הררי-מואב, שטופי השמש העולה.</p>

<p>שְׂאוּ עֵינֵיכֶם קֵדְמָה:</p>

<p>הַאִם לֹא תִרְאוּ אוֹתוֹ שָׁם בְּהֹר-</p>

<p>הָהָר, עַל פִּסְגַּת-הָעֲבָרִים, וְאִם</p>

<p>לֹא תִשְׁמְעוּ קוֹל-צַוּוֹ: וְאָהַבְתָּ</p>

<p>לַגֵּר כָּמוֹךָ!&#8230;</p>

<p>פונה אל הזקנים והשופטים ואל הגבעונים</p>

<p>כִּרְתוּ בְרִית!</p>

<br>  

<p><strong>כֻּלם</strong></p>

<p>נִשְׁבָּעְנוּ!</p>

<p>הולכים ויוצאים את החצר, רק מידד נשאר עוד על מקומו, עיניו מביטות
מזרחה וידו נטויה אל הר-העברים. מאחריו, קפואת-רְתֵת, עומדת רחב.
הכהן המצרי בא ונצב אצל רחב.</p>

<br>  

<p><strong>הכהן המצרי</strong> בקול-תמרורים מלא עלבון-עולם</p>

<p>הֲזֹאת יְרִיחוֹ, רָחָב זֹאת – וּמִי</p>

<p>יְכַפֵּר, מִי יְשַׁלֵּם בְּעַד כָּל-אֵלֶּה,</p>

<p>וְאֵי הַגְּבוּל וְאֵי הַגְּמוּל?&#8230;</p>

<br>  

<p>רחב זקופת גאונה מאז, פונה אליו וידה נטויה לעֵבר יד</p>

<p><strong>מידד</strong>; בקול עצום-האמונה</p>

<p>שָׁם!&#8230;</p>

<br>  

<p>הכהן צופה כמעט רגע לעבר ההרים מזרחה, ועד מהרה פונה ומביט שוב
ברחב, הקורנת לעין השמש בלבושה הלבן: סמל חיים גאים-רעננים
על-פני שממות-חרבן&#8230; עוית שׂפק-נצחים מקדירה את פיו, ונשען על
מקלו המעֻקל, מקל-החרטֻמים, בצעדים מדוּדים-חרישים, לקצב דממת-
הקדש השוררת בחצר-המקדש, הוא הולך מערבה&#8230;</p>

<br>  

<p>כסלו – אדר תרפ&quot;ג.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2344">https://benyehuda.org/read/2344</a></div></body></html>