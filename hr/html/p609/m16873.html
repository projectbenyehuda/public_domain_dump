<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[בִּדְרָכִים לֹא כְּבוּשׁוֹת תִּמְעַדְנָה קַרְסֻלָּי]</title>
	<meta name="author" content="יהודה קרני"/>
</head>
<body>

<blockquote>
<p>בִּדְרָכִים לֹא כְּבוּשׁוֹת תִּמְעַדְנָה קַרְסֻלָּי</p>

<p>וְרַגְלִי בַּחוֹל הַקּוֹדֵחַ עַד עֶצֶם תִּשָּׂרֵף;</p>

<p>קוֹל טָמִיר קְרָאָנִי וְאָמַר לִי, אוּלַי</p>

<p>עַד מַעֲלוֹת הַשַּׁיִשׁ אַגִּיעַ עִם עָרֶב.</p>

<p>עִם עָרֶב, כִּי אֶהְיֶה אֵין כֹּחַ מִלָּכֶת.</p>

<p>וְגַחֲלֵי פְּצָעַי עֲשֵׁנוֹת</p>

<p>נִתְגַּלָּה הַשַּׁעַר וְעָלָיו פָּרֹכֶת</p>

<p>עִם כְּתֹבֶת: פֹּה עֵינוֹת</p>

<p>הַחֶדְוָה, פֹּה תַרְנִין הַדְּמָמָה</p>

<p>כָּל־כְּמֵהָה בַּת עָיִן,</p>

<p>כָּל לֵב אֲשֶׁר בִּקֵּשׁ בַּצָּמָא</p>

<p>אֲפִיקִים – וָאָיִן.</p>

<p>וּמִלְּמַעְלָה לַשַּׁעַר</p>

<p>וְלַפָּרֹכֶת מִלְּמָעְלָה</p>

<p>תְּרַפֵּד לָהּ שְׁכִינַת הַצַּעַר</p>

<p>עַל עַנְנַת לָיְלָה.</p>

<p>אֲבֵלָה,</p>

<p>בְּהַשְׁלִים מַחֲזוֹרָהּ,</p>

<p>עִם תְּפִלָּה וּשְׁאֵלָה</p>

<p>עַל שְׂפָתָהּ, הִיא נָמָה וּמְיַחֲלָה לְתוֹרָהּ.</p>

<p>וָאֶפֹּל עַל פָּנַי</p>

<p>וָאֶשַּׁק בְּיִרְאָה</p>

<p>אֶת־אַדְנֵי הַשַּׁעַר – אֲדָנָי</p>

<p>וָאֶכְלֶה לְמַלְאַךְ הָרַחֲמִים, כִּי תִסֹּב הַדֶּלֶת עַל צִירָהּ,</p>

<p>וְכִי אֶעֱלֶה בְּמַעֲלוֹת הָאוּלָם</p>

<p>לְכַהֵן בַּקֹּדֶשׁ מֵעָתָּה;</p>

<p>אַךְ הָיוּ הַשְּׁעָרִים נְעוּלִים.</p>

<p>וּדְמוּת לֹא הוֹפִיעָה, וְיָד לֹא הוּשָׁטָה.</p>

<p>וַיְהִי בָּאַחֲרוֹנָה</p>

<p>שָׁטַחְתִּי אֶת־כַּפַּי לְשַׁעַר הַדּוֹמֵם,</p>

<p>וְעוֹנֶה</p>

<p>לֹא הָיָה. אַךְ נֶעֱזָב וּמְשׁוֹמָם</p>

<p>אֶת־שֵׁם אֱלֹהַי לֹא חֵרַפְתִּי בְּשׁוּבִי;</p>

<p>עוֹד זִיק הָאֱמוּנָה</p>

<p>בִּי לָחַשׁ, כִּי טוּבִי</p>

<p>לְפָנַי, וְלִי הִיא הַכְּהֻנָּה.</p>

<p>טִהַרְתִּי אֶת־רַגְלַי, הִדֶַּקְתִּי אֶת־שְׂרוֹכֵי סַנְדָּלִי</p>

<p>וָאֵט אֶת־אֲשׁוּרָי</p>

<p>אֶל מַעְגָּלִי</p>

<p>וְאֶל יִסּוּרָי.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16873">https://benyehuda.org/read/16873</a></div></body></html>