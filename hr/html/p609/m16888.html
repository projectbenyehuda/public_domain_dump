<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[מַה־שֶּסִפֶּר לִי הַקֹּנֶךְ]</title>
	<meta name="author" content="יהודה קרני"/>
</head>
<body>

<blockquote>
<p>מַה־שֶּסִפֶּר לִי הַקֹּנֶךְ:</p>

<p>שָׁם, בְּעִמְקֵי יָם הַמֶּלַח</p>

<p>פַּלְטִין יֵשׁ וְכִסֵּא כָּבוֹד</p>

<p>וְלַכִּסֵּא יוֹשֵׁב מֶלֶךְ.</p>

<br />

<p>מֶלֶךְ זָקֵן, שָׂב וְקַפְדָן,</p>

<p>סְבִיבוֹ מַיִם – הָרִים חוֹמוֹת;</p>

<p>וּמִפִּיו וְאַף מִנְּחִירָיו</p>

<p>יִפְרֹץ יָם וְזוֹרְמִים תְּהוֹמוֹת.</p>

<br />

<p>רַגְלָיו – נוֹזְלִים, יָדָיו – נוֹזְלִים,</p>

<p>רֹאשׁוֹ הוּא אֲפִיק נְחָלִים;</p>

<p>אַךְ בְּמַאֲרַב כֵּפֵי מִצְחוֹ</p>

<p>דּוֹלְקִים אוּדִים, שְׁתֵּי גֶחָלִים.</p>

<br />

<p>שְׁתֵּי גֶחָלִים – שְׁתֵּי עֵינַיִם,</p>

<p>יוֹם וָלַיְלָה תּוֹבְעוֹת, צְמֵאוֹת,</p>

<p>וּבִמְחוּגַת אַשְׁדּוֹת מַיִם</p>

<p>רוֹקְדוֹת תָּמִיד סְבִיבוֹ פֵיוֹת.</p>

<br />

<p>בָּאוֹת נָשִׁים, כְּלִילוֹת יֹפִי,</p>

<p>בְּנוֹת כָּל־מַמְלְכוֹת הַמָּיִם;</p>

<p>אוֹמְרוֹת שָׁלוֹם, כּוֹרְעוֹת בֶּרֶךְ,</p>

<p>נוֹתְנוֹת נַפְשָׁן מְחִיר עֵינָיִם.</p>

<br />

<p>אַךְ הַמֶּלֶךְ דַּי לֹא יֵדַע,</p>

<p>עֵינָיו אוֹכְלוֹת יוֹם וָלָיְלָה;</p>

<p>קְהַל עֲבָדָיו מַה הֵם עוֹשִׂים?</p>

<p>– צָפִים מִן הַתְּהוֹם וָמָעְלָה.</p>

<br />

<p>וּבִרְחֹץ לָהֶן בְּנוֹת אֶרֶץ</p>

<p>כְּחֹם הַיּוֹם בְּיָם־הַמֶּלַח,</p>

<p>חוֹטְפִים הֵמָּה כָּל־הַיָּפָה</p>

<p>וּמְבִיאִים שַׁי לַמֶּלֶךְ.</p>

<br />

<p>יוֹדְעוֹת זֹאת כָּל בְּנוֹת הָאָרֶץ</p>

<p>וְלֹא תֵצֶאנָה עוֹד הַיָּמָּה;</p>

<p>סָר וְזָעֵף יַז הַמֶּלֶךְ</p>

<p>מִן נְחִירָיו אֵשׁ וּנְקָמָה.</p>

<br />

<p>– &quot;אֲדוֹנֵנוּ וּמַלְכֵּנוּ,</p>

<p>רַק בַּת־דַּיָּג קְטַנָּה אֶחָת</p>

<p>יוֹשְׁבָה שָׁם בְּסַף הָאֹהֶל,</p>

<p>צַו, הֲנָבִיא אֶת־הָאֶחָת?&quot;</p>

<br />

<p>– &#8220;צְאוּ, הָבִיאוּ בַּת הַדַּיָּג&#8221;.</p>

<p>וּמֵעִמְקֵי יָם יְמַהֲרָה</p>

<p>עֶבֶד רַךְ וָטוֹב לְהָבִיא</p>

<p>דְבַר הַצַּו לַאֲבִי הַנַּעֲרָה.</p>

<br />

<p>בַּת לַדַּיָּג – בָּבַת עֵינוֹ,</p>

<p>וְהוּא אִישׁ זְרוֹעַ, קְּצַר־אַפַּיִם;</p>

<p>וַיִּשָׁבַע לִתְפֹּשׂ תֵּכֶף</p>

<p>אֶת־הַמֶּלֶךְ בְּרִשְׁתּוֹ חַיִּים.</p>

<br />

<p>הָלַךְ הִקְהִיל הַדַּיָּגִים.</p>

<p>טָווּ רֶשֶׁת גְּדוֹלָה אַחַת;</p>

<p>וַיּוֹרִידוּ אֶת־הָרֶשֶׁת</p>

<p>אֶל הַמְּצוּלָה הָרוֹתַחַת.</p>

<br />

<p>וּבַיּוֹם הַשְּׁלִישִׁי וְהִנֵּה</p>

<p>רִשְׁתָּם זֹאת מָה רַב מִשְׁקָלָהּ;</p>

<p>וַיָּבִינוּ הַדַּיָּגִים</p>

<p>כִּי הַצַּיִּד הֵיטֵב עָלָה.</p>

<br />

<p>וַיִּמְשׁוּ אֶת־הָרֶשֶׁת</p>

<p>מִי בַּמּוֹטִים, מִי בַּחֲבָלִים;</p>

<p>אַךְ הַמֶּלֶךְ – כֻּלּוֹ נוֹזְלִים</p>

<p>וְהָרֶשֶׁת – כֻּלָּהּ חֲלָלִים.</p>

<br />

<p>וַיְהִי כִּי עָלְתָה מִן הַמַּיִם</p>

<p>וְהִנֵּהָ כֻּלָּהּ רֵיקָה;</p>

<p>וְהַמֶּלֶךְ, מֶלֶךְ מֵימִי</p>

<p>אָזַל נָזַל לוֹ מֵחֵיקָהּ.</p>

<br />

<p>רַק שְׁתֵּי עֵינָיו, שְׁתֵּי גֶחָלָיו</p>

<p>הֵנָּה נִשְׁאֲרוּ בָּרֶשֶׁת;</p>

<p>אָז לְקָחוּן הַדַּיָּגִים</p>

<p>וְכָתְשׁוּ אוֹתָן בַּמַּכְתֶּשֶׁת.</p>

<br />

<p>וְאֶת־אֶפְרָן זָרוּ, פָּרְשׂוּ</p>

<p>לְאַרְבַּע רוּחוֹת הַשָּמָיִם;</p>

<p>לְמִן הַיּוֹם הַהוּא בְּנוֹת אֶרֶץ</p>

<p>בָּאוֹת, רוֹחֲצוֹת שׁוּב בַּמָּיִם.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16888">https://benyehuda.org/read/16888</a></div></body></html>