<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[עֲקִיבָא, אֶת־שִׁמְךָ נָשָׂאתִי בַּאֲרוֹן לִבִּי מִנְּעוּרָי]</title>
	<meta name="author" content="יהודה קרני"/>
</head>
<body>

<blockquote>
<p>עֲקִיבָא,</p>

<p>אֶת־שִׁמְךָ נָשָׂאתִי בַּאֲרוֹן לִבִּי מִנְּעוּרָי</p>

<p>וְתָמִיד שִׁוִּיתִי אֶת־דְּמוּתְךָ לְנֶגֶד עֵינִי;</p>

<p>וְכִי אֵלֵךְ מְעֻנֶּה בַּתֵּבֵל הַגְּדוֹלָה,</p>

<p>אוֹ כִּי אַמְסֶה אֶת־עַרְשִׁי בִּיחִידוּת בַּלַּיְלָה –</p>

<p>מֵעַל לִמְרַאֲשׁוֹתַי אֶת־רֶטֶט כְּנָפֶיךָ אַקְשִׁיבָה</p>

<p>וּמֵעַל לְאִצְטַבַּת הַסְּפָרִים</p>

<p>מַבִּיטוֹת עָלַי שְׁתֵּי עֵינֶיךָ הַנּוּגוֹת הַשְּׁקֵטוֹת.</p>

<p>וַאֲנִי תְפִלָּה הִסָּתֵר מִתַּחַת לְגַבּוֹת עֵינֶיךָ</p>

<p>וּלְהַטְבַּע יְגוֹנִי בִּיגוֹנְךָ.</p>

<p>וְאוּלָם לַשָּׁוְא.</p>

<p>עֲקִיבָא,</p>

<p>הוֹי, רַבִּי וּמוֹרִי לְכִתְרֵי אוֹתִיּוֹת,</p>

<p>וְאָחִי הַגָּדוֹל מִמֶּנִּי בְּהַצְדָּקַת יִסּוּרִים,</p>

<p>עִמְּךָ אָנֹכִי לְמַסְרְקוֹת הַבַּרְזֶל,</p>

<p>וְאוּלָם לְבַרְזֶל נִשְׁמָתְךָ אֲנִי לֹא אָחִיךָ.</p>

<p>הִנֵּה הוּא דוֹרֵךְ הַתַּלְיָן בֵּין חַלְלֵי אַחֶיךָ,</p>

<p>קִדְּמוּךָ לֵהָרֵג,</p>

<p>וְהִנֵּה הוּא מֵנִיף מַסְרְקוֹת הַבַּרְזֶל עָלֶיךָ,</p>

<p>וְהִנֵּה מְפַרְכֵּס טְהָר בְּשָׂרְךָ מִתַּחְתָּם,</p>

<p>כְּפַרְכֵּס רְצוּעַת אוֹר קְטַנָּה</p>

<p>מִתַּחַת הַצְּלָלִים הַשְּׁחוֹרִים,</p>

<p>וְאַתָּה חָתַמְתָּ שְׂפָתֶיךָ –</p>

<p>וַתְּנַצַּח אוֹיִבְךָ בִּשְׁתִיקָה,</p>

<p>וַאֲנִי,</p>

<p>מַסְרְקוֹת הַבַּרְזֶל לֹא הֵמָּה אֲיֻמִּים לְדַל
תַּלְמִידֶךָ,</p>

<p>אֲיֻמָּה פִּי שֶׁבַע הַצְּעָקָה, שֶׁתִּפְרֹץ מִלִּבִּי,</p>

<p>כִּי יֵשׁ אֲשֶׁר אֶשָּׂא אֶת־כַּפִּי לְתַלְיָן בִּתְחִנָּה</p>

<p>וְיֵשׁ שֶׁאֲחָרֵף אֶת־אֵלִי בְּפָנָיו,</p>

<p>וְטוֹבֵל אָנֹכִי בְּזַעְמִי</p>

<p>כְּטָבְלִי בְּדָמִי.</p>

<p>עֲקִיבָא,</p>

<p>לַמְּדֵנִי אֶת־סוֹד הַהַשְׁלָמָה</p>

<p>וּמַעֲלַת הָרוּחַ,</p>

<p>כִּי אֶרְאֶה פְּנֵי תַלְיָן בְּשַׁלְוָה,</p>

<p>וּבְטֶרֶם תִּגָּלֶה אַחֲרוֹנַת בַּת צְחוֹקִי עַל שְׂפָתִי –</p>

<p>הֵרָאֵה עַל מִזְבַּח הַדָּם לִמְרַאֲשׁוֹתַי</p>

<p>וְשַׁתְּפֵנִי בְּמַחֲשֶׁבֶת: אֶחָד.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16848">https://benyehuda.org/read/16848</a></div></body></html>