<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מחברות עמנואל בעריכת דב ירדן</title>
	<meta name="author" content="עמנואל הרומי"/>
</head>
<body>

<h2 id="המחברתהראשונה">המחברת הראשונה</h2>

<blockquote>
<p>אָמַר עִמָּנוּאֵל הַמְחַבֵּר: אַחֲרֵי אֲשֶׁר יָצָא דְבַר
מַלְכוּת מִלִּפְנֵי הַזְּמַן וְנִכְתַּב בְּדָתוֹ / לְהַחֲרִיד לְבָבִי
וּלְבַלַּע עֲצָתוֹ / וּכְהָקִיר בַּיִר מֵימֶיהָ כֵּן הֵקֵר רָעָתוֹ /
וְשָׁלַח יָדָיו בִּשְׁלוֹמָיו, חִלֵּל בְּרִיתוֹ / וְהִשְׁאִירַנִי עָרֹם
וְשׁוֹלָל / בִּדְמֵי הָעֳנִי מְגוֹלָל / וְהָיְתָה לִי נַפְשִׁי לְשָׁלָל
/ הָיִיתִי בִּדְמֵי הַיְגוֹנִים מִתְבּוֹסֵס / עִתִּים חָלוּם, עִתִּים
גּוֹסֵס / וְלֹא הָיָה לִי נֵס לְהִתְנוֹסֵס / פָּשַׁטְתִּי מְעִילֵי
הַגַּאֲוָה וְהַחֶדְוָה / וְלִפְנֵי מְלָכִים נְתָנַנִי הַזְּמָן לְרַאֲוָה
/ תַּחַת הֱיוֹתִי בְּשֶׁכְּבָר הַיָּמִים נֶחְמָד לְהַשְׂכִּיל
וְלָעֵינַיִם תַּאֲוָה / וַתְּהִי הַדְּאָגָה אוֹמַנְתִּי / וְהַתְּלָאָה
סוֹחַרָתִי / פַּעַם בּוֹכֶה וּפַעַם מְקוֹנֵן / וּפַעַם לְרוֹאִי
מִתְחַנֵּן / חָשַׁךְ מִשְּׁחוֹר תָּאֳרִי / וְצָפַד עַל עַצְמִי עוֹרִי /
וּמָנַעְתִּי אֶת לִבִּי מִכָּל שִׂמְחָה / וְהָאֲנָחָה הָיְתָה לִי
לַאֲרוּחָה / וְשַׂמְתִּי מְגַמַּת פָּנַי לִגְלוֹת בְּרֹאשׁ גּוֹלִים /
וְלִשְׁקוֹד עַל דַּלְתוֹת הָאֲצִילִים / אוּלַי אֶמְצָא נָבוֹן – יַרְוֶה
בְמַעֲנֵהוּ צִמְאוֹנַי / וְנָדִיב – אֶחְשֹׂף לְפָנָיו צְעִיף פָּנַי /
אוֹ חָכָם יָנִיס בְּמַרְאֵהוּ יְגוֹנַי. / אָנֹכִי בַּדֶּרֶךְ, וֵאלֹהֵי
אָבִי / נָחַנִי בֵית אֲדוֹנִי הַשָּׂר, אִישׁ כִּלְבָבִי / וְכִרְאוֹתוֹ
אוֹתִי לֹא הָיִיתִי רַע בְּעֵינָיו / וְנָשָׂאתִי חֵן וָחֶסֶד לְפָנָיו /
וַיָּאֶר אֵלַי פָּנָיו / וַיְבִיאֵנִי אֶל בֵּיתוֹ / וַיַּרְאֵנִי אֶת
כָּל בֵּית נְכוֹתוֹ.</p>

<p>וַיְהִי כִרְאוֹתוֹ אוֹתִי בִכְלֵי גוֹלָה עוֹלֶה /
כְּאִישׁ מִמְּקוֹמוֹ גוֹלֶה / וּכְסָלַי מָלְאוּ נִקְלֶה / וַיֹּאמֶר
הַדּוֹד הַנַּעֲלֶה / מַדּוּעַ פָּנֶיךָ רָעִים – וְאַתָּה אֵינְךָ חוֹלֶה!
/ הָיִיתָ בְּשֶׁכְּבָר עוֹרֵץ הָמוֹן רַבָּה / וְעַתָּה – שְׂשׂוֹנְךָ
חָדַל וּפְאֵרְךָ נִשְׁבָּה / וַאֲנִי – אָנָה אֲנִי בָא? / הֲיֵשׁ
לְדַבֵּר לְךָ אֶל הַמֶּלֶךְ, אוֹ אֶל שַׂר הַצָּבָא? / וָאַעַן וָאֹמַר:
בְּתוֹךְ עַמִּי אָנֹכִי יוֹשֵׁב / וְלָדַעַת קוֹרוֹתַי – לִדְבָרַי
הַקְשֵׁב.</p>

<p>וָאֶשָּׂא מְשָׁלִי וָאֹמַר:</p>

<p>מְיֻדָּעַי שְׁאֵלוּנִי: עֲלֵי מָה, / גְּבִירֵנוּ, מְמֻשָּׁךְ אַתְּ וּמוֹרָט?</p>

<p>הֲשִׁיבוֹתִים: יְצָאוּנִי כְסָפָי / וְהֵא דַּרְכִּי לְנֶגְדִּי קָם וְיָרָט,</p>

<p>וְיִסַּר הַזְּמַן בִּכְלַל הֲמוֹנָיו / לְחַנְפֵי לֵב, וְלִי – בִּכְלָל וּבִפְרָט;</p>

<p>הֲעֵת לִשְׂחֹק – וּמִי יִקְרַע וְיִמְחֹק / אֲשֶׁר עָלַי כְּבָר נֶחְתַּם וְנֶחְרָט,</p>

<p>הֲיָשׁוּבוּ יְמֵי חָרְפִּי לְעוֹלָם – / וְהֵמָּה נִמְלְטוּ אֶרֶץ אֲרָרָט!</p>

<br />

<p>וּמַדּוּעַ לֹא יֵרְעוּ פָנַי וְלֹא יִבְכָּיוּן עֵינַי /
בִּרְאוֹתִי כִּי גָלוּ מַאֲוַיַּי / וְנֻטַּל כָּבוֹד מִבֵּית חַיַּי /
וְאַנְשֵׁי דָמִים וּמִרְמָה וְאַנְשֵׁי לָצוֹן / אֲשֶׁר לֹא הִגִּיעוּ
לְרוֹעֵי צֹאן / יַעֲלוּ עַל מִזְבַּח הַזְּמַן לְרָצוֹן / וּכְבוֹד יְיָ
עֲלֵיהֶם יִזְרַח / וַאֲנִי – אֶזְעַק לְקוֹרוֹתַי מָרָה וְאֶצְרַח /
וַעֲמַל יָדַי, צְפַנְתִּיהוּ לְקוֹרוֹת הַזְּמַן, מִיָּדִי בָּרוֹחַ
יִבְרַח / וּכְסִיל, אֲשֶׁר שִׁלַּח הוֹנוֹ בְּאֶרֶץ גְּזֵרָה עַל יַד
אִישׁ עִתִּי, / יֹאמַר אֶל אֶחָיו: הוּשַׁב כַּסְפִּי וְגַם הִנֵּה
בְאַמְתַּחְתִּי!</p>

<p>וָאֶשָּׂא מְשָׁלִי וָאֹמַר:</p>

<p>אֵיךְ יַעֲלֹז לִבִּי, וְאֵיכָה לֹא / הַדַּאֲגָה תִפְרַח בְּקָרַחְתִּי,</p>

<p>עֵת אֶחֱזֶה כִּי יִשְׂחֲקוּ עָלַי / בָּנִים, תְּמוֹל סָרוּ לְמִשְׁמַעְתִּי!</p>

<p>מַה לַּזְּמַן כִּי יַחֲלִיף עֶשֶׂר / מוֹנִים עֲבוֹדָתִי וּמַשְׂכֻּרְתִּי,</p>

<p>וּלְאִישׁ אֲשֶׁר לֹא יַעֲמֹל הוּא בוֹ / יִתֵּן אֲשֶׁר נִלְכַּד בְּתוֹךְ רִשְׁתִּי,</p>

<p>וּשְׂכַר עֲמַל יָדַי, צְפַנְתִּיהוּ / חָתוּם בְּאוֹצָרִי בְּטַבַּעְתִּי –</p>

<p>הוּא כַּחֲלוֹם יָעוּף וְאֵינֶנּוּ, / מָאֵן יְמָאֵן לַעֲמֹד אִתִּי;</p>

<p>וּכְסִיל, אֲשֶׁר הוֹנוֹ תְּמוֹל שִׁלַּח / אֶרֶץ גְּזֵרָה עַל יְדֵי עִתִּי –</p>

<p>יֹאמַר אֱלֵי אֶחָיו: רְאוּ, הוּשַׁב / כַּסְפִּי וְגַם הִנֵּה בְאַמְתַּחְתִּי!</p>

<br />

<p>כִּשְׁמֹעַ הַשַּׂר דְּבָרַי חַם לִבּוֹ בְּקִרְבּוֹ /
וּנְשָׁמָה לֹא נוֹתְרָה בּוֹ / וַיִּתְעַצֵּב אֶל לִבּוֹ / וַיֹּאמֶר
אֵלָי: אֱמָר נָא, פְּאֵר זְמַנִּי / מֶה הָיָה הַדָּבָר, בְּנִי / וַאֲנִי
רְאִיתִיךָ נִשָּׂא עַל כֶּתֶף הַתְּהִלּוֹת / וְעַל דַּבֶּשֶׁת
הַמַּעֲלוֹת הַמְּהֻלָּלוֹת / וְכָל שַׂר וְנָגִיד בְּךָ יִתְבָּרַךְ /
לְמַעַן יְיָ אֱלֹהֶיךָ וְלִקְדוֹשׁ יִשְׂרָאֵל כִּי פֵאֲרָךְ / וְעַתָּה,
אֵיךְ נָפַלְתָּ מִשָּׁמַיִם / וְנָמֵס לְבָבְךָ וְהָיָה לְמַיִם /
וְאַיֵּה שִׁירוֹתֶיךָ הַנְּעִימוֹת / יַחֲלִיצוּ הָעֲצָמוֹת /
וְהַשִּׁירִים הָעִבְרִיִּים / אֲשֶׁר לֹא נִבְרְאוּ בְּכָל הָאָרֶץ
וּבְכָל הַגּוֹיִים / אִי, רָד עִם אֵל וְעִם קְדוֹשִׁים / הֶחֳדַלְתָּ אֶת
תִּירוֹשְׁךָ הַמְשַׂמֵּחַ אֱלֹהִים וַאֲנָשִׁים?</p>

<p>וָאַעַן וָאֹמַר: יֵדַע אֲדוֹנִי הַנֶּאֱמָן / וְהַדּוֹד
הַחוֹמֵל וְהָרַחֲמָן / כִּי טֶרֶם נִתְּקוּ מֵיתָרַי וְשֻׁדַּד אָהֳלִי /
שָׁלֵו הָיִיתִי בְּבֵיתִי וְרַעֲנָן בְּהֵיכָלִי / אָמְנָה בִימֵי
חָרְפִּי / בְּהִלּוֹ נֵר כּוֹכְבֵי נִשְׁפִּי / עָרַבְתִּי לְרֵעִי
וְתָקַעְתִּי לַזָּר כַּפִּי / וְנוֹקַשְׁתִּי וְנִלְכַּדְתִּי בְּאִמְרֵי
פִי / וְאַחֲרֵי כָל זֹאת הַסִּבּוֹת הִתְגַּלְגָּלוּ / וְהַגְּבָעוֹת
הִתְקַלְקָלוּ / וְהַהַצְלָחוֹת הִתְדַּלְדָּלוּ / וְהָעֳנִי וְהַזִּקְנָה
רוֹכְבִים צְמָדִים / וְהַנּוֹשֶׁה בָּא לָקַחַת יְלָדַי לוֹ לַעֲבָדִים /
וְלוּ הָיוּ אוֹדוֹתַי וְקוֹרוֹתַי בַּסֵּפֶר נִצְמָדִים / לֹא יִשָּׂאֵהוּ
צֶמֶד פְּרָדִים / וְהַנּוֹגְשִׂים אָצִים לֵאמֹר / כִּי אֶת יְיָ
עָזַבְנוּ לִשְׁמֹר / נִרְפִּים אַתֶּם, נִרְפִּים / עַד מָתַי אַתֶּם
פּוֹסְחִים עַל שְׁתֵּי הַסְּעִפִּים / כַּלּוּ מַעֲשֵׂיכֶם, לֵב הָאֶבֶן /
דְּבַר יוֹם בְּיוֹמוֹ כַּאֲשֶׁר בִּהְיוֹת הַתֶּבֶן! / וְיָמַי קַלּוּ
מִנִּי רָץ / אֲחַבֵּל וְחֶבֶל נִמְרָץ / וְכָל כֶּלֶב לְשׁוֹנוֹ עָלַי
יֶחֱרָץ / וְלָכֵן אֵין חָזוֹן שִׁירַי נִפְרָץ / וּשְׂעִפַּי וְרַעְיוֹנַי
/ לֹא מָצְאוּ חָזֹון מֵאֲדֹנָי. / שָׂנֵאתִי אֶת אֲשֶׁר אָהַבְתִּי /
וְנָקְעוּ מִמֶּנִּי נְפָשׁוֹת עֲלֵיהֶם עָרַבְתִּי / וַאֲנִי זָקַנְתּי
וְשַׂבְתִּי; /וְאֵיךְ יַעֲמֹד לִבִּי וְתֶחֱזַק יָדִי / וְהִנֵּה
בַשָּׁמַיִם עֵדִי / וּבַמְרוֹמִים שָׂהֲדִי / כִּי מִיּוֹם נִשְׁבַּר כַּד
הוֹנִי עַל הַמַּבּוּעַ / לֹא לָבַשְׁתִּי בֶגֶד צָבוּעַ / וְלֹא עָמַד
לִבִּי רֶגַע אֶחָד קָבוּעַ / אַף כִּי יוֹם אוֹ שָׁבוּעַ / וָאֶהְיֶה
שְׁאֵרִי עוֹכֵר / וְלֹא נִמְנַעְתִּי מְהִשְׂתַּכֵּר לְכָל שׂוֹכֵר /
וְלוּ הוֹעַלְתִּי – הָיִיתִי בְשָׂרִי מוֹכֵר; / חֲשָׁבוּנִי רֵעַי
כְּמִתְנַכֵּר – וְלֹא הִתְנַכַּרְתִּי / וּלְעוֹקֵר בְּרִית אַחִים –
וְלֹא עָקַרְתִּי / אִי, נֶאֱמָנוּת הָיָה לִי מֵעִיר לַעְזֹר / וְכָל שַׂר
וְנָגִיד הוֹן וּרְכוּשׁ אֵלַי יִבְזֹר / וְהִנְנִי הַיּוֹם אָחוֹר נָזוֹר
/ וְאֵין דָּן דִּינִי לְמָזוֹר! / לָקַחְתִּי עַל מְנָת לְהַחֲזִיר –
וְתוֹחַלְתִּי נִכְזָבָה / וַתְּהִי אֱמוּנָתִי עִיר לֹא נֶעֱזָבָה
/
מָה אוֹחִיל עוֹד, אַחֲרֵי אֲשֶׁר הַמִּסְכֵּנוּת /
הֱבִיאֲנִי לִזְנֹחַ הַנֶּאֱמָנוּת / וְהִתְחַלְתִּי בְּשֶׁבַח –
וְסִיַּמְתִּי בִגְנוּת; / מָה אֲדַבֵּר וּמָה אֶצְטַדָּק וְלֹא יִתְּנֵני
הַזְּמַן לְשַׁלֵּם נִשְׁיִי / וְרוֹאַי יֹאמְרוּ כִּי לֹא מֵחֹסֶר כֹּל,
רַק מִפְּאַת קָשְׁיִי; / שִׂחַקְתִּי עַל הַזְּמַן – וְהַיּוֹם בִּי
שׂוֹחֵק / אֲנִי כוֹתֵב – וְהוּא מוֹחֵק / וְחֵמָה עַזָּה בַּחֵיק /
וּבִרְאוֹתִי נְדִיבֵי עַמִּים אֵשֵׁב מִנֶּגֶד כִּמְטַחֲוֵי קֶשֶׁת
הַרְחֵק.</p>

<p>וָאֶשָּׂא מְשָׁלִי וָאֹמַר:</p>

<p>אֶרְאֶה זְמַנִּי יוֹם לְיוֹם נוֹסֵעַ, / אֶרְאֶה הֲדַר שִׁמְשִׁי וְהוּא שׁוֹקֵעַ,</p>

<p>אֶרְאֶה אֲנִי נִכְאָב וְיוֹמִי רַד מְאֹד, / אֶרְאֶה יְתַד אָהְלִי וְיִתְרוֹעֵעַ,</p>

<p>אֶרְאֶה אֲנִי תֵּבֵל וְיָדָהּ תַּחֲזִיק / בִּכְנַף מְעִיל הוֹדִי וְיִקָּרֵעַ;</p>

<p>מִן גֵּו יְגָרְשׁוּנִי כְּהַיּוֹם גּוֹאֲלַי, / עָלַי כְּעַל גַּנָּב יְרִיעוּן רֵעַ,</p>

<p>יַד הַזְּמַן אִתָּם וְעִמָּם אַחֲרַי / עִם שׁוֹפְרוֹת הַיּוֹבְלִים תּוֹקֵעַ,</p>

<p>יֹאמַר זְמַן עָלַי אֲשֶׁר הֵם יֹאמְרוּ: / הֵם יֹאמְרוּ: ׳קָדֵשׁ!׳ וְהוּא: ׳בַּרְנֵעַ!׳</p>

<p>אִי, יָם תְּבוּנָתִי רְחַב הַיָּד, וְאִי / שִׂכְלִי אֲשֶׁר הָיָה תְמוֹל שׁוֹפֵעַ!</p>

<p>מִי הֶאֱמִין כִּי מֵי תְהוֹמְךָ יַעֲבֹר / עִוֵּר וּפִסֵּחַ וְקַב קִטֵּעַ?</p>

<p>מָה אֹמְרָה, נִכְאָב, וְאֵין לִי אֵם וְאָב, / אֵין אָח וְאֵין חוֹמֵל וְאֵין לִי רֵעַ,</p>

<p>אֶזְעַק בְּלֵב נִשְׁבָּר וְאַכֶּה כַף לְכָף, / אֶבְכֶּה לְקוֹרוֹתַי – וְאֵין שׁוֹמֵעַ!</p>

<p>אִם אֶקְרְאָה בִּשְׁלוֹם אֲנָשִׁים – יֹאמְרוּ: / מַה לָּךְ וְלִשְׁלוֹמִים – חֲדַל, פּוֹשֵׁעַ!</p>

<p>רָצַע זְמַן אָזְנִי לְעוֹלָם לַעֲבֹד, / צַר לִי, וּמִי יִתֵּן אֱהִי גוֹוֵעַ:</p>

<p>אָרוּר זְמָן בּוֹגֵד, אֲרוּרָה הָאֲדָ/מָה בַּעֲבוּרוֹ, וַאֲרוּר מַרְצֵעַ!</p>

<p>מַה לִּי וְלִבְנֵי הַזְּמַן כִּי יִקְּבוּ / אוֹתִי כְּאִישׁ מָדוֹן וּבָר מוֹנֵעַ?</p>

<p>אֶזְכֹּר יְמֵי חָרְפִּי וְאֶזְכֹּר יוֹם אֱהִי / חַרְבִּי בְּבֶטֶן הַזְּמָן תּוֹקֵעַ,</p>

<p>וָאֶהְיֶה אָמוּן אֲנִי אֵצֶל אֱמוּן, / אִינַק שְׁדֵי נָעְמוֹ וְאֶשְׁתַּעְשֵׁעַ,</p>

<p>מִי הֶאֱמִין עַל בּוֹעֲרִים כִּי יֹאמְרוּ / בַּעֲדִי: אֱלֹהִים וֶאֱנוֹשׁ קוֹבֵעַ!</p>

<p>מִי הֶאֱמִין כִי מִמְּשָׁלַי יָקְרוּ / לֵב הַנְּדִיבִים יִהְיֶה נוֹקֵעַ,</p>

<p>מִי הֶאֱמִין, יוֹם בִּי חֲמֻדוֹת סִפְּרוּ, / כִּי יִקְרְאוּ כַיּוֹם שְׁמִי: ׳בּוֹצֵעַ׳?</p>

<p>לֹא הֶאֱמִינוּ יוֹדְעַי כִּי הַזְּמַן / יַשְׁפִּיל גְּאוֹן לִבִּי וְיִכָּנֵעַ</p>

<p>יָעַד זְמַן לִשְׁפֹּךְ עֲלֵי בָנָיו חֲרוֹן / אַפּוֹ וְאִמְרוֹ בִּי לְבַד בִּצֵּעַ,</p>

<p>טָמַן לְנַפְשִׁי פַח – וְקִצֵּץ לֶאֱוִיל / וּכְסִיל פְּתִיל זָהָב, וּפַח רִקֵּעַ.</p>

<p>אוֹיָה זְמַן אֶל מִי כְּבוֹדְךָ תַחֲלֹק / כַּיּוֹם, לְכָל סָכָל וּמִשְׁתַּגֵּעַ?!</p>

<p>תָּשִׂים לְךָ נֶזֶם זְהָבְךָ בְּאַף / חַזִּיר אֲשֶׁר בַּבֹּץ וְטִיט טוֹבֵעַ,</p>

<p>תִּשְׁכַּח בְּנִי אֵל חַי, קְדוֹשָׁיו, יוֹדְעָיו, / וַתַּעֲשִׁיר זֵד לֶאֱלִיל כּוֹרֵעַ,</p>

<p>הַמַּעֲלֶה עָשָׁן וְאָרֶץ יַחֲנִיף, / פּוֹטֵר לְמֵי הָרִיב וְיִתְגַּלֵּעַ.</p>

<p>יֹאמְרוּ עֲלֵי אִישִׁים עֲשִׁירֵי גַאֲוָה: / זֶה תָם, וְזֶה יָשָׁר, וְזֶה יוֹדֵעַ,</p>

<p>וּבְעַד חֲכַם לֵבָב, שְׁלָלוֹ הַזְּמַן, / יֹאמְרוּ אֲשֶׁר מוּסָר וְחֹק פּוֹרֵעַ.</p>

<p>יִתְמַלְּאוּ יִתְלַחֲשׁוּ עָלַי בְּנֵי / נָבָל, וְהַנִּרְבָּע וְהָרוֹבֵעַ,</p>

<p>בָּזוּ לְלִבִּי, לָעֲגוּ שִׂכְלִי, אֲשֶׁר / אֶתְמוֹל עֲצַת הָרוֹזְנִים בִּלֵּעַ,</p>

<p>לֹא זָכְרוּ מַטֵּה תְעוּדָתִי, אֲשֶׁר / הָיָה לְמַטּוֹת רֹזְנִים בּוֹלֵעַ,</p>

<p>לֹא זָכְרוּ שִׂכְלִי וְאַדַּרְתִּי, אֲשֶׁר / יַרְדֵּן תְּעוּדוֹת רוֹם וְיָם בּוֹקֵעַ.</p>

<p>יִתְפָּאֲרוּ הֵמָּה בְּשִׁלּוֹחָם – וְלֹא / זָכְרוּ פְרָת שִׂכְלִי אֲשֶׁר נוֹבֵעַ,</p>

<p>יִתְפָּאֲרוּ עָלַי אֱוִילִים עוֹקְרִים / מַטַּע אֱלֹהִים – וַאֲנִי נוֹטֵעַ,</p>

<p>וּבְעֵת אֲשֶׁר נָטְעוּ נְטַע חֵשֶׁק וְשָׁוְא – / זֶרַע צְדָקָה אֶהְיֶה זוֹרֵעַ,</p>

<p>וּבְעֵת נְבוֹנֵיהֶם לְהָרִים שׁוֹבֲבוּם – / מִבֵּין סְפָרַי לָמְדוּ הַצְנֵעַ;</p>

<p>יִתְפָּאֲרוּ עָלַי אֲשֶׁר לֹא יֵדְעוּ / מַה בֵּין לְמֵנִיעַ לְמִתְנוֹעֵעַ,</p>

<p>הַהוֹרְסִים קִיר הָאֱמוּן עַד הַיְסוֹד, / הֵמָּה לְקַרְקֵר – וַאֲנִי קוֹבֵעַ,</p>

<p>לֹא יֵדְעוּ בֵּין יַד יְמִינָם אֶל שְׂמֹאל / הָאוֹמְרִים אֵלַי: חֲדַל הָרֵעַ!</p>

<p>עַד כָּל עֲוִיל וּכְסִיל וְכָל זָר וֶאֱוִיל / יוֹרֶה חֲצָצָיו בִּי וְכִמְתַעְתֵּעַ;</p>

<p>שָׁכְחוּ אֲשֶׁר שִׂכְלִי תְּמוֹל לֹא יַחֲטִיא / חִצָּיו וְלוּ לַשַּׂעֲרָה קוֹלֵעַ.</p>

<p>אִם כָּל נְבוֹנֵיהֶם עֲשִׁירִים לָאֱמוּן – / אֶהְיֶה בְשִׂכְלִי לָאֱמוּן רִבֵּעַ.</p>

<p>לֹא הֶאֱמִין עַמִּי וְיוֹדֵעַ שְׁמִי, / עַד אֶעֱרֹץ הָמוֹן וְאֶשְׂתָּרֵעַ,</p>

<p>כִּי יְשַׂחֲקוּ עָלַי צְעִירִים בּוֹעֲרִים, / אוֹ צַר וּמָצוֹק אֶהְיֶה פוֹגֵעַ.</p>

<p>אֶתְמוֹל לְבָבִי עַד שְׁחָקִים יַעֲלֶה / שִׂיאוֹ וְרֹאשׁוֹ הַזְּבוּל נוֹגֵעַ –</p>

<p>הַיּוֹם עֲלֵי נַפְשִׁי יְגוֹנוֹת צָבְאוּ, / הַיּוֹם לְבָבִי מַמְּרוֹר שָׂבֵעַ,</p>

<p>כִּי זָנְתָה מֵאַחֲרַי אַרְצִי, הֲאִם / גֹּמֶר זְמַנִּי וַאֲנִי הוֹשֵׁעַ?!</p>

<p>יוֹאֵל וְיִקַּח הַזְּמָן הוֹנִי, וְאַךְ / נִשְׁיִי לְבַדּוֹ יִהְיֶה פוֹרֵעַ;</p>

<p>לוּ מוֹתְתַנִי הַזְּמָן טֶרֶם אֱהִי / עוֹרֵב עֲרֻבָּה אוֹ לְזָר תּוֹקֵעַ,</p>

<p>כִּי אֶחֱזֶה, כִּי עַל עֲרֻבָּתִי אֲנִי / חוֹשֵׁב לְהוֹסִיף – וַאֲנִי גוֹרֵעַ.</p>

<p>שִׂכֵּל זְמַן יָדָיו, לְלִבִּי רֹאשׁ יְרַו, / כִּי הוּא אֲשֵׁרוֹת הַזְּמָן גִּדֵּעַ,</p>

<p>צָרוּ יְגוֹנוֹתָיו עֲלֵי לִבִּי, וְלֹא / לָגוּר בְּלִבִּי, רַק לְהִשְׁתַּקֵּע;</p>

<p>יַד לוֹחֲמַי כַּיוֹם יְלַמֵּד לַקְּרָב: / זֶה רָב, וְזֶה עָרַב, וְזֶה תוֹבֵעַ,</p>

<p>זֶה יֶחֱרַץ לָשׁוֹן, וְזֶה אוֹחֵז כְּנַף / בִּגְדִּי, וְזֶה לַשּׁוֹפְטִים קוֹבֵעַ,</p>

<p>לֹא יִיעֲפוּ כַיּוֹם מְבַקְשַׁי לוֹחֲמַי, / הֵמָּה בְחָדְשָׁם – וַאֲנִי יָגֵעַ;</p>

<p>אִם אַעֲלִים עָנְיִי – זְמָן אוֹתוֹ יְגַל, / אֶדְמֶה לְשָׂב הַשַּׂעֲרָה צוֹבֵעַ.</p>

<br />

<p>חוּשָׁה, אֱלֹהִים חַי, וְקַבֵּץ נִדְּחֲךָ / וּבְעֻזְּךָ צַו לֶאֱסֹף צוֹלֵעַ,</p>

<p>יֶהְמֶה לְךָ כַיָּם וְיִשְׁטַח נֶגְדְּךָ / כַּפָּיו, וְעֵינוֹ בַּבְּכִי דוֹמֵעַ;</p>

<p>הַשְׁקֵט שְׁאוֹן לִבִּי וְתָחִישׁ לוֹ פְדוּת, / צוּר מַחֲרִיב הָרִים וְיָם רוֹגֵעַ,</p>

<p>כִּי אֶחֱזֶה יָמִים יְנִדּוּהוּ בְאַף, / אֶרְאֶה זְמַנִּי יוֹם לְיוֹם נוֹסֵעַ!</p>

<br />

<p>וַיְהִי כִשְׁמֹעַ הַשָּׂר אֶת אוֹדוֹתַי / וְאֶת אֲשֶׁר
הִתְעַלֵּל בִּי הַזְּמָן וְאֶת אוֹתוֹתַי / הִתְעַצֵּב לְמִפְקַד
מַחְמַדַּי / וַיֹּאמֶר בְּלֵב נִשְׁבָּר: שָׁמַעְתִּי מֵאוֹדוֹתֶיךָ דָי /
וְאַחֲרֵי אֲשֶׁר הִתְנַכֵּר לְךָ הַזְּמַן / הַשְׁקֵט וּבְטַח בָּאֵל
הַנֶּאֱמָן / וּבוֹ תִהְיֶה נֶעֱזָר / כִּי הַמָּגוֹר לֹא יִדְחֶה מַה
שֶׁנִּגְזָר.</p>

<p>וַיִּשָׂא מְשָׁלוֹ וַיֹּאמַר:</p>

<br />

<p>אִם הָאוֹפָן לָךְ הִתְנַכֵּר / וּזְמַן בּוֹגֵד לָךְ הִתְאַכְזָר,</p>

<p>הַשְׁקֵט וּבְטַח כִּי הַמָּגוֹר / הוּא לֹא יִדְחֶה מַה שֶׁנִּגְזָר.</p>

<br />

<p>וָאַעַן וָאֹמַר: וּמִי הוּא זֶה אֲשֶׁר מֵרָעַת הַזְּמָן
יִשְׁתֹּק / וּכְבָר עָשָׂה בְעַד נְדִיבֵי עַמִּים הָרַתּוֹק / אֲשֶׁר
חָלַף רוּחַ מֵאִתּוֹ וַיַעֲבֹר וְאָשֵׁם / וַיַעֲלֶה מַעְלָה מָּעְלָה
בְנֵי נָבָל גַם בְּנֵי בְלִי שֵׁם / וְהַנְּדִיבִים אֲשֶׁר מֵעוֹלָם,
אַנְשֵׁי הַשֵּׁם / מִבֵּיתוֹ יְגָרְשֵׁם / חוֹחַ בְּאָהֳלֵיהֶם קִימוֹשׁ
יִירָשֵׁם.</p>

<br />

<p>וָאֶשָּׂא מְשָׁלִי וָאֹמַר:</p>

<p>זְמָן שָׂר יְחַנֵּק וְעֶבֶד מְפַנֵּק, / וּבוֹ צַר וְאוֹיֵב כְּאַרְיֵה יְזַנֵּק,</p>

<p>יְחַיֶּה בְרִשְׁעוֹ, מְחֻיָּב בְּפִשְׁעוֹ / סְקִילָה שְׂרֵפָה וְהֶרֶג וְחֶנֶק.</p>

<br />

<p>וַיֹּאמֶר הַשָּׂר: נִפְלֵאתִי בְּיָדְעִי חֲרִיצוּתֶךָ /
וְשָׁמַעְתִּי שֵׁמַע חָכְמָתֶךָ / וְכִי אַתָּה מִן הַיּוֹשְׁבִים
רִאשׁוֹנָה / בְּמַלְכוּת הַדַּעַת והַתְּבוּנָה / וְהָיִיתָ מֵרָאשֵׁי
הָעֵדָה לְתוֹרָה וְלִתְעוּדָה / וְשָׁמַעְתִּי אוֹמְרִים כִּי יַד
חָרוּצִים תִּמְשֹׁל / וְשָׁלוֹם רַב לְאוֹהֲבֵי הַתּוֹרָה וְאֵין לָמוֹ
מִכְשׁוֹל.</p>

<br />

<p>וָאֶשָּׂא מְשָׁלִי וָאֹמַר:</p>

<p>אִם הַגְּזֵרָה יֹרְדָה מִמָּעַל –</p>

<p>אִם כֵּן חֲרִיצוּת הָאֲנָשִׁים הֶבֶל;</p>

<p>יַרְהִיב זְמָן רָעִים וְעוֹשֵׂי תֶבֶל,</p>

<p>כִּי כָל בְלִיַּעַל עֲדֵי רוֹם יָעַל.</p>

<br />

<p>אָכֵן אֲשֶׁר לֹא כָרְעוּ לַבַּעַל –</p>

<p>יִשְׁבֹּר זְמַן אוֹתָם כְּשֵׁבֶר נֵבֶל,</p>

<p>הֵמָּה בְעֵינָיו כֹּהֲנֵי אִיזֶבֶל,</p>

<p>לָהֶם מְקֹרָא בֵּית חֲלוּץ הַנָּעַל!</p>

<br />

<p>אַחַר אֲשֶׁר עֵין הַזְּמָן עִוֶּרֶת,</p>

<p>כִּי לֹא יְחַלֵּק טוֹב לְאִישִׁים טֹבוּ,</p>

<p>וּלְבוֹעֲרִים לֹא יִגְעֲרָה מִגְעֶרֶת –</p>

<br />

<p>אָשׁוּב אֲנִי עִוֵּר וְלֹא יַחְשֹׁבוּ</p>

<p>עוֹד רַעֲיוֹנַי עַל דְּבַר תִּפְאֶרֶת,</p>

<p>אוּלַי לְטוֹבָה אֶת שְׁמִי יִכְתֹּבוּ.</p>

<br />

<p>וְאֵיך לִבִּי עַל דְּבַר תִּפְאֶרֶת יַטְרִיד רַעְיוֹנָיו
/ וְהַזְּמָן מִן הַנְּדִיבִים יַעְלִים עֵינָיו / חַי אֲנִי כִּי אַחֲרֵי
הֱיוֹת הַזְּמַן עִוֵּר / גַם אֲנִי אֶהְיֶה מֻכֶּה בְּסַנְוֵר / כִּי הוּא
כְאָב וַאֲנַחְנוּ לוֹ נְתוּנִים / וּמַעֲשֵׂה אָבוֹת יַעֲשׂוּ בָנִים /
וְאָקוּץ בִּנְדִיבוּת בְּעַל כָּרְחִי / אַחֲרֵי אֲשֶׁר עִמָּהּ כָּהֲתָה
עֵינִי וְנָס לֵחִי / וְאֶזְנַח הַמְּלִיצָה אֲשֶׁר הָיְתָה רֹאשׁ
שִׂמְחָתִי / אַחֲרֵי אֲשֶׁר לֹא הִשְׁבִּיתָה אַנְחָתִי.</p>

<p>וָאֶשָּׂא מְשָׁלִי וָאֹמַר:</p>

<br />

<p>אִם הַזְּמָן עִוֵּר, וּבָנָיו נַחְנוּ –</p>

<p>אֶל הַזְּמַן נִדְמֶה בְּכָל כֹּחֵנוּ,</p>

<p>כִּי כָהֲתָה עַיִן וְנָס לֵחֵנוּ</p>

<p>עַל חֵן וְעַל חֶסֶד אֲשֶׁר מָשָׁחְנוּ.</p>

<br />

<p>שָׁלוּ פְרִיצֵי עָם – וְתָפֵל טָחְנוּ,</p>

<p>נִתְפָּרְצָה כַיּוֹם בְּעַל כָּרְחֵנוּ,</p>

<p>אוּלַי כְּקֶדֶם יַעֲרֹף לִקְחֵנוּ,</p>

<p>כִּי עַל נְדִיבוּת לֵב לְעָפָר שַׁחְנוּ.</p>

<br />

<p>אוֹיָה, נְדִיבוּת! אוֹתְךָ שִׁוִּיתִי</p>

<p>נֶגְדִּי וְעֻמָּתִי, וְלֹא עָבַרְתִּי</p>

<p>מִצְוַת שְׂפָתֶיךָ וְלֹא שָׁכַחְתִּי;</p>

<br />

<p>בָּא יוֹם – וְלֹא הַיּוֹם אֲשֶׁר קִוִּיתִי –</p>

<p>בּוֹ מִמְּךָ, חֶמְדַּת לְבָבִי, זַרְתִּי,</p>

<p>וָאַעְגְּבָה בַּבּוּז, תְּמוֹל הִפַּחְתִּי!</p>

<br />

<p>וְעַתָּה, אָבִי, רְאֵה גַם רְאֵה / מַדּוּעַ לֹא אֶעֱמֹד
מִשְׁתָּאֶה / וְחִלֵּק הַזְּמָן לְכָל הֲמוֹן יִשְׂרָאֵל, לְמֵאִישׁ וְעַד
אִשָּׁה / אֶשְׁפָּר וַאֲשִׁישָׁה / וּבֵית מִדּוֹת וַעֲלִיּוֹת
מְרֻוָּחִים לְדִירָה / וּמִטָּה וְשֻׁלְחָן וְכִסֵּא וּמְנוֹרָה /
יֵשְׁבוּ אִישׁ עַל שְׂדֵה מִקְנָתוֹ / תַּחַת גַּפְנוֹ וְתַחַת תְּאֵנָתוֹ
/ בַּמִדְבָּר, בַּעֲרָבָה, בָּהָר וּבַשְּׁפֵלָה / וַאֲנִי אֶשְׁכֹּן
לְמוּל עַקְרָב בַּשַּׁחַר, וְלָעֶרֶב נֹכַח הָעֲגָלָה / וְאִם בָּאתִי
לְחַבֵּר קוֹרוֹתַי – חִבַּרְתִּי בָהֶם מְגִלָּה / וְעַתָּה, הַבֲרָכָה
אַחַת הִיא לַזְּמַן, אָבִי / מַדּוּעַ לֹא יַעֲשֶׂה מֵרָעָה לְבִלְתִּי
עָצְבִּי? / הֲלֹא אָצְלוּ לִי בְּרָכָה הַשְּׁחָקִים / כִּי נִגְלֵיתִי
הַיּוֹם לְעֵינֵי אַמְהוֹת עֲבָדַי כְּהִגָּלוֹת נִגְלוֹת אַחַד
הָרֵיקִים.</p>

<p>וָאֶשָּׂא מְשָׁלִי וָאֹמַר:</p>

<p>הֲבִרְכַּת הַזְּמָן אַחַת, וְאִם הִיא / לְחוֹנֵן אֶת יְצִירֶיהָ עֲצֵלָה?</p>

<p>הֲעֵינֵי הַזְּמַן קָמוּ וְכָהוּ / וְאִם אֹזֶן זְמַנִּי הִיא עֲרֵלָה?</p>

<p>הֲלֹא אָצְלוּ שְׁחָקִים לִי בְּרָכָה, / אֲשֶׁר כָּל תַּאֲוָה מִנִּי אֲצוּלָה?</p>

<p>הֲנִגְלוּ שַׁעֲרֵי מָוֶת לְנַפְשִׁי / וְדֶרֶךְ תּוֹצְאוֹת חַיִּים נְעוּלָה?</p>

<p>הֲקָצוֹר קָצְרָה יַד הַזְּמָן מִ/פְּדוּת, אוֹ אִם לְהַצִּיל לֹא יְכוֹלָה,</p>

<p>בְּשׂוּמוֹ אֶת עֲנַן אֵידוֹ וּפִידוֹ / לְבוּשִׁי, וַעֲרָפֶל לִי חֲתֻלָּה?!</p>

<p>לְכָל פֶּשַׁע וְאֶל כָּל רִיב וּמַצָּה / זְמַנִּי יַעֲלֵנִי בַתְּחִלָּה,</p>

<p>בְּרִית כָּרְתוּ עֲלֵי נַפְשִׁי תְּלָאוֹת / וְכִמְבוֹא עִיר פְּרוּצָה יַעֲלוּ לָהּ,</p>

<p>יְגוֹן לִבִּי – פְּרִי יִתֵּן בְּעִתּוֹ, / וְאַנְחָתִי – הֲכִי תִתֵּן יְבוּלָהּ,</p>

<p>אֲסִירֵי הַזְּמַן טָבְעוּ בְתוֹךְ בֹּץ – / וְרַגְלַי הָטְבְּעוּ בִּיוֵן מְצוּלָה,</p>

<p>אֲנִי אֶדֶן וְהַצָּרוֹת קְרָשִׁים, / אֲנִי אֵפוֹד וְחָשְׁנִי כּוֹס רְעוּלָה,</p>

<p>וּמִדֵּי דַבְּרִי אֶזְעָק, וְחָמָס / וְשֹׁד אֶקְרָא וְאָרִים קוֹל כְּחוֹלָה,</p>

<p>וְתִבְחַר מַחֲנָק נַפְשִׁי, וּמָוֶת / לְנַפְשִׁי יֶעֱרַב מִיּוֹם גְאֻלָּה,</p>

<p>וְקוֹדְרִים שָׂגְבוּ יֶשַׁע וְנִדְמוּ / אֲרָיוֹת שׁוֹאֲגִים וַאְנִי – נְבֵלָה,</p>

<p>וְנִשְׁמָתִי הֲכִי תִבֹּל כְּאֵלָה, / הֲתִצְלַח – וַעֲלֵי יָגוֹן שְׁתוּלָה!</p>

<p>וְקַדְרוּת שׁוֹדְדַי אֶרְאֶה כְּאוֹר יוֹם – / וְאוֹרִי אֶחֱזֵהוּ כַאֲפֵלָה,</p>

<p>וְנִבְלוּת בּוֹעֲרִים חָשְׁבוּ נְדָבָה – / וְנִדְבָתִי חֲשָׁבוּהָ נְבָלָה,</p>

<p>נְשִׁיקָתִי – חֲשָׁבוּהַ נְשִׁיכָה / וְקוֹל שִׁירַי יְכַנּוּ קוֹל יְלָלָה,</p>

<p>וּמִתֵּבֵל יְנִדּוּנִי בְנֵי יוֹם – / כְּאִלוּ בַזְּמַן אֵין לִי נְחָלָה,</p>

<p>הֱסִיתוּנִי וְיָכְלוּ לִי, כְּאִלוּ / אֲנִי שִׁמְשׁוֹן וְהֵמָּה לִי דְלִילָה;</p>

<p>יְנִיסֵנִי עֲלֵה נִדָּף בְּקוֹלוֹ – / וְהָיִיתִי תְמוֹל מֵנִיס קְהִלָּה,</p>

<p>וְנֶחְשַׁבְתִּי חֲדַל אִישִׁים וְנִבְזֶה / לְעַם נֶחְשָׁב אֲנִי שִׁלְשׁוֹם סְגֻלָּה,</p>

<p>וְאֵין לִי בַּזְּמַן הָרַע מְתִיקָה / אֲשֶׁר לֹא תִהְיֶה בָרֹאשׁ בְּלוּלָה.</p>

<p>שְׂטָמוּנִי בְנֵי יָמִים כְּשִׂטְמַת / זְאֵבֵי הָעֲרָבוֹת לָרְחֵלָה;</p>

<p>שְׁנַת הֶבְלִי, שְׁנַת חֶבְלִי וְחִילִי / מְעֻבֶּרֶת וְצָרָתָה כְּפוּלָה,</p>

<p>וְאוֹרְרֵי יוֹם – שְׁנַת הֶבְלָם פְּשׁוּטָה / וּמַחְלָתָם יְהִי לָהּ קֵץ וְתִכְלָה,</p>

<p>תְּלָאָתִי אֲרֻכָּה עַד שְׁמִטּוֹת – / וְשִׂמְחָתִי כְּמוֹ רֶגַע שְׁקוּלָה!</p>

<p>וְדִמְעוֹתַי יְבִישׁוּן הָעֲנָנִים, / כְּיוֹם מַבּוּל מְלֻמָּדוֹת נְזִילָה,</p>

<p>מְשַׂנְאַי הֵם כְּהַר צִיּוֹן – וְאָנִי / כְּהַר עֵיבָל, מְעֻתָּד לַקְּלָלָה,</p>

<p>וְחַיַּת כָּל יְצִיר עָפָר נְתוּנָה / בְּמַתָּנָה – וְחַיָּתִי שְׁאוּלָה,</p>

<p>בְּבֵין עָמָל וּבֵינוֹת הַיְגוֹנִים / אֲנִי נִמְשָׁל כְּקֹטֶר הָעֲגֻלָּה,</p>

<p>וְלוּ אָרִיב אֲנִי עִם עַם נְמָלִים – / נְשָׂאַתְנִי בְּפִיהָ הַנְּמָלָה,</p>

<p>וְאַרְצִי חָנְפָה תַחְתַּי, כְּאִלּוּ / תְּמוֹל לֹא הָיְתָה מִנִּי בְעוּלָה,</p>

<p>כְּאִלוּ לֹא אֲרַשְׂתִּיהָ, כְּאִלּוּ / תְּמוֹל לֹא הֶעֱטַתְנִי אֶת מְעִילָהּ,</p>

<p>כְּאִלוּ בָחֲלָה בִי, אוֹ כְאִלּוּ / תְּמוֹל לֹא הֶעֱנִיקַתְנִי שְׁלָלָהּ,</p>

<p>כְּאִלּוּ לֹא יְלָדַתְנִי בְעֶצֶב, / שְׁכֵחַתְנִי וְהִקְשִׁיחָה עֲמָלָהּ,</p>

<p>וְנַפְשָׁהּ נָקְעָה מֶנִּי וְדַרְכָּהּ / מְשָׂרֶכֶת כְּזוֹנָה וַחֲלָלָה;</p>

<p>הֲדָפַתְנִי דְּחָפַתְנִי בְיָמִין – / וְלוּ אוֹתִי תְחַבֵּק יַד שְׂמֹאלָהּ,</p>

<p>שְׁכֵחַתְנִי – וְלֹא פִשְׁעִי, וְאָנִי / פְּרִי כַפָּה וּבֶן בִּטְנָהּ וְעוּלָהּ,</p>

<p>וְאַבִּיט בַּזְּמַן, קֶדֶם וְאָחוֹר / וְיָמִין גַּם שְׂמֹאל מַטָּה וּמַעְלָה,</p>

<p>וְאֶרְאֶה בּוֹעֲרִים בָּעָם שְׁלֵוִים – / וְדוֹרִי אֶחֱזֶה, נִסַּע וְנִגְלָה.</p>

<p>אֲבוֹי, עוֹלָם רְחַב הַיָּד, וְתָכִיל / לְרִבְבוֹת עַם – וְנַפְשִׁי לֹא תְכִילָהּ,</p>

<p>נְתַתַּנִי בְּמִפְתַּן הַחֲצֵרִים – / וְהָיִיתִי לְעַמּוּדִים לְגֻלָּה,</p>

<p>וְחָלַקְתָּ לְהָמוֹן עַם חֲלִיפוֹת – / וְלִי תָכִין כְּלֵי מַסַּע וְגוֹלָה,</p>

<p>וְאֶשְׁכֹּנָה לְמוּל עַקְרָב בְּשַׁחַר / וְלָעֶרֶב לְנֹכַח הָעֲגָלָה,</p>

<p>וְצָרַת הַזְּמַן הָיְתָה בְכֹחַ, / עֲדֵי כִי יָצְאָה בִי לַפְּעֻלָּה,</p>

<p>וְאִלוּ קָרְבָה אֵלָיו אֲזַי אֵשׁ / לְבָבִי – לִחֲכָה גַם מֵי תְעָלָה;</p>

<p>וְיִשֵּׁן הַזְּמַן לִבִּי בְחֵיקוֹ, / לְהַסְגִּירוֹ בְּיַד זָרִים לְאָכְלָה,</p>

<p>כְּזִיז שָׂדַי, אֲשֶׁר יִתְחַכְּמוּ לוֹ / לְהַרְדִּימוֹ בְּחֵיק עַלְמָה בְתוּלָה,</p>

<p>זְמַן יִשְׂחַק לְמַכְאוֹבִי וְיִלְעַג – / וְאֶת שִׁבְרִי יְרַפֵּא עַל נְקַלָּה,</p>

<p>וְנֶחְשַׁב לִי לְאַכְזָר כַּיְעֵנִים / וְלֹא חָס עֵין אֱנוֹשׁ עָלַי לְחֻמְלָה,</p>

<p>וְיִסַּר בּוֹגְדֵי בֶגֶד בְּשׁוֹטִים – / וְלִי יִסַּר בְּעַקְרָב וַחֲרֻלָּה,</p>

<p>וּפָנָה מֵעֲסָקָיו הַזְּמַן־רַע / לְשַׁלֵּם אֶל פְּנֵי נַפְשִׁי גְּמוּלָהּ;</p>

<p>וְאַהֲבָתוֹ מְסֻתֶּרֶת לְנֶגְדִּי – / וְתוֹכַחְתּוֹ לְעֻמָּתִי מְגֻלָּה,</p>

<p>וְלוּ טָעַם זְמַן טַעַם זְמַנִּי, / אֲזַי אֵם הַזְּמַן הָיְתָה שְׁכוּלָה.</p>

<p>וְנִמְשֶׁלֶת תְּלָאָתִי לְעִלָּה / קְדוּמָה – וַאֲנִי לָהּ כַּעֲלוּלָהּ,</p>

<p>וְדִמִּיתִי זְמַנִּי אֵשׁ, וּמִקְרָיו / לְעֵצִים וַאֲנִי הַשֶּׂה לְעוֹלָה;</p>

<p>וְלוּ אֶבְכֶּה לְקוֹרֹתַי – יְבִישׁוּן / דְּמָעַי כָּל יְאוֹר מָצוֹר וְצוּלָה,</p>

<p>וְלוּ בָאתִי לְסַפֵּר דַאֲבוֹנִי / וְקוֹרוֹתַי – אֲחַבֶּר בָּם מְגִלָּה,</p>

<p>וְלָכֵן אֶשְׁמְרָה מַחֲסוֹם לְמוֹ פִי, / וְדוּמִיָּה אֱלֵי נַפְשִׁי תְהִלָּה.</p>

<br />

<p>וַיְהִי כִשְׁמוֹעַ הַשָּׂר הַנֶּאֱמָן / אֶת אֲשֶׁר
הִתְעַלֵּל בִּי הַזְּמַן / וְהֶחְלִיד הַסַּכִּין בֵּין סִימָן לְסִימָן /
שָׂם מְגַמַּת פָּנָיו לְנַחֲמֵנִי מִכְּאֵבִי / וּלְהַשְׁקִיט
בְּמַאֲמָרָיו שְׁאוֹן עָצְבִּי / וַיֹּאמַר: חַי יְיָ וּבָרוּךְ צוּרִי /
כִּי לְמַחֲלָתְךָ אָכִין צֳרִי! / וַיֹּאמֶר אֵלַי: אֱמָר נָא, הַנִּכְאֶה
/ אֲשֶׁר עָמַדְתָּ לְצָרַת הַזְּמָן מִשְׁתָּאֶה / הֲנִסָּה דָבָר אֵלֶיךָ
תִלְאֶה? / וְאַיֵּה אֵפוֹא מוּסָרֶיךָ הָעֲרֵבִים / וְשָׁמֶיךָ אֲשֶׁר
יִתְּנוּ רְבִיבִים? / הִנֵּה יִסַּרְתָּ רַבִּים / וְיָדַיִם רָפוֹת
תְּחַזֵּק, וְלֵבָב יִתְחַמֵּץ / כּוֹשֵל יְקִימוּן מִלֶּיךָ, וּבִרְכַּיִם
כּוֹרְעוֹת תְּאַמֵּץ / וְעַתָּה כָּלָה שֹׁד וְאָפֵס הַמֵּץ! / וּמִי לֹא
יִפָּלֵא עָלֶיךָ הַפְלֵא וָפֶלֶא / וְהוֹצֵאתָ בְּשֶׁכְּבָר אַסִּירֵי
הַזְּמַן מִבֵּית כֶּלֶא / כִּי אַתָּה תָּבוֹא אֵלֶיךָ וַתֵּלֶא?! / מִי
יַחֲזִיק בְּיַד הַכּוֹשְׁלִים – אִם לֹא תַחֲזִיק? / וּמִי יֵינִיקֵנוּ
שְׁדֵי אַהֲבָה אִם לֹא תֵינִיק? / וּמִי יְמַלֵּא אֶת כֵּלֵינוּ שֶׁמֶן
שָׂשׂוֹן – אִם לֹא תוֹצִיק? / וּמִי יָרִיק לָנוּ בְרָכָה עַד בְּלִי דַי
– אִם לֹא תָרִיק? / פְּתַח פִּיךָ וְיָאִירוּ דְבָרֶיךָ / וְהָסֵר כַּעַס
מִלִּבְּךָ וְהַעֲבֵר רָעָה מִבְּשָׂרֶךָ / וְשָׂא מְשָׁלֶיךָ וְשִׁירֶיךָ
/ וְהֵמָּה יְנַחֲמוּךָ / וּגְעַר בַּזְּמָן וְקוֹרוֹתָיו אֲשֶׁר הֲמָמוּךָ
/ כִּי מְשׁוֹרְרֵי הַזְּמָן וּנְבוֹנֵיהֶם לֹא עֲמָמוּךָ / וְעַתָּה,
הַדּוֹד הֶעָרֵב, לְגֹדֶל מַעֲלָתֶךָ / גִּלְעָד לָתֵת צֳרִי אֶל
מַחֲלָתֶךָ / וְאִם לֹא יְנַחֲמוּךָ דְבָרֶיךָ וּמְלִיצוֹתֶיךָ / לֹא
יְנַחֲמוּ דִבְרֵי זוּלָתֶךָ; / עוּרָה כְבוֹדִי, עוּרָה הַנֵּבֶל
וְכִנּוֹר / הַכֵּה בַּזְּמָן וְגַע בַּצִּנּוֹר / וְשׁוֹטֵט בְּחוּצוֹת
שִׂכְלֶךָ / קְרָא בְגָרוֹן, אַל תַּחְשֹׂךְ, כַּשּׁוֹפָר הָרֵם קוֹלֶךָ /
וְשָׂא עַל אַנְשֵׁי הַזְּמַן מְשָׁלֶיךָ / וּבְמֵיתָרֶיךָ תְכוֹנֵן עַל
פְּנֵיהֶם / וְהַגֵּד מַעֲלָתְךָ עֲלֵיהֶם / וּמָה חָלַק הָאֵל לְךָ וּמָה
חָלַק הַזְּמַן אֲלֵיהֶם / וּבָזֶה תִמְצָא לְךָ נֶחָמָה / וְתַעֲשֶׁה
מֵאַנְשֵׁי הַזְמַן, אֲשֶׁר לֹא הִגִּיעוּ אֶל מַעֲלָתְךָ, נְקָמָה /
וְלָכֵן הָסֵר כַּעַס מִלִּבְּךָ וּמִבְּשָׂרְךָ תוּגָה / כִּי כֹה אָמַר
יְיָ אֱלהַי: רְעֵה אֶת צֹאן הַהֲרֵגָה / כִּי מִי יִרְעֶה אֶת עַמִּי אִם
לֹא תִרְעֵם? / הַגֵּד לִבְנֵי יִשְׂרָאֵל אֶת תּוֹעֲבוֹת הַזְּמָן
וְהוֹדִיעֵם / כִּי כוֹכְבֵי הַשָּׁמַיִם וּכְסִילֵיהֶם כְּסִילִים –
וְאַתְּ רְחוּם בְּעַל טְעַם.</p>

<br />

<p>וַיִּשָּׂא מְשָׁלוֹ וַיֹּאמַר:</p>

<br />

<p>צְבִי פְּאֵר זְמָן, חֲבוֹשׁ / צֳרִי לְעָם וְקוּם רְעֵם,</p>

<p>רְאֵה: כְּסִיל זְבוּל כְּסִיל – / וְאַתְּ רְחוּם, בְּעַל טְעַם!</p>

<br />

<p>וַיְהִי כְשָׁמְעִי אֶת דִּבְרֵי הַשָּׂר, אִישׁ שְׁלוֹמִי
/ הָיְתָה רוּחַ אַחֶרֶת עִמִּי / וְעוֹרַרְתִּי רַעְיוֹנַי /
וְשִׁנַּסְתִּי מָתְנַי / וְשַׂמְתִּי אֶל הַמִּדְבָּר פָּנַי / וָאֵצֵא
עִם כְּלֵי זַעְמִי / עַל הַזְּמָן הַגּוֹזֵל אֶת מַחֲמַדָּיו מֵעִמִּי /
וְלָבוֹא בְמִשְׁפָּט עִם עַם חֶרְמִי / וּלְדַבֵּר עֲלֵיהֶם תּוֹעָה /
וְלִמְחוֹת מֵעַל פָּנַי דִּמְעָה / וּלְנַחֵם לְבָבִי מִכְּאֵבוֹ /
בְּהַזְכִּירִי חֶרְפַּת הַזְּמָן וְטוּבוֹ / וּבְעוֹפְפִי חַרְבִּי עַל
פְּנֵי אֲשֶׁר כִּסּוּ פְנֵיהֶם בְּחֶלְבָּם / וּבְטַמְּאִי אֶת צִפּוּי
כַּסְפָּם וְאֶת אֲפֻדַּת מַסֵּכַת זְהָבָם / וּבְהַרְאוֹתִי בִּרְאָיוֹת
לֹא מְרֻמּוֹת / כִּי טוֹבוֹת הַזְּמַן וְרָעוֹתָיו מְדֻמּוֹת /
וְהַבּוֹטְחִים בּוֹ נִמְשְׁלוּ כַבְּהֵמוֹת / קָרְאוּ בִשְׁמוֹתָם עֲלֵי
אֲדָמוֹת / וְהַשְּׂמֵחִים בְּמַתְּנַת יָדוֹ – שְׂמֵחִים לְלֹא דָבָר /
לִהְיוֹתוֹ קָנֶה רָצוּץ וְנִשְׁבָּר / וְהַשּׁוֹתִים בְּמִזְרְקֵי יַיִן /
נֶחְשְׁבוּ לְאֶפֶס וּלְאָיִן / וְהַפּוֹרְטִים עַל פִּי הַנָּבֶל / הֲבֵל
הֲבָלִים הַכֹּל הָבֶל / בְּשֶׁכְּבָר הַיָּמִים הַכֹּל נִשְׁכָּח / וַייָ
בְּמִשְׁפָּט יָבוֹא וְעִם אַנְשֵׁי הַזְּמַן יִתְוַכַּח / וְהַהַצְלָחוֹת
הַנְּעִימוֹת / וְהַמַּעֲלוֹת הָרָמוֹת / הֵם לְמַלְאֲכֵי אֱלֹהִים
הָעוֹלִים בְּסֻלַּם הַחָכְמוֹת / הַמִּטַּהֲרִים וְהַמִּתְקַדְּשִׁים /
וְאֶל הָאֵל נִגָּשִׁים / וְהַיּוֹרְדִים חָשִׁים / לַעֲשׂוֹת נְפָשִׁים /
לִהְיוֹת חַיִּים אַחֲרֵי מוֹת וּקְדוֹשִׁים / יִרְאוּ נְתִיבוֹת הַזְּמָן
תַּחְתֵּיהֶם / יוֹשְׁבִים וְעַטְרוֹתֵיהֶם בְּרָאשֵׁיהֶם / אוֹר נָגַהּ
עֲלֵיהֶם / וָאֶשָּׂא אֶת מְלִיצָתִי / לְנַחֵם לְבָבִי וּלְבַב אַנְשֵׁי
עֲצָתִי וָאֹמַר:</p>

<p>אֲנִי הַגֶּבֶר רָאָה עֳנִי בְּשֵׁבֶט עֶבְרַת הַזְּמָן /
וְנִלְכַּדְתִּי בְרִשְׁתוֹ אֲשֶׁר טָמָן / הֶחְדַּלְתִּי אֶת תִּירוֹשִׁי
וַיִשְׁבֹּת הַמָּן / וַיִּכָּתֵב כְּכֹל אֲשֶׁר צִוָּה הָמָן / לֹא יִתֵּן
שֵׁנָה לְעֵינַי וּלְעַפְעַפַּי תְנוּמָה / פֶּן אֶרְאֶה אֲהוּבַי
וְנֶאֱמָנַי וְיִהְיוּ אֵלַי לְנֶחָמָה / רָאָה הַזְּמָן נִדְבַת יָדִי
בְּכָל אֲשֶׁר אֶפְנֶה / וְעָבַר עָלָיו רוּחַ קִנְאָה וְקִנֵּא / וְלֹא
מָנַע מִמֶּנִּי כָל עֲרֵבוּת / רַק פֶּן אָבוֹא לִידֵי נְדִיבוּת / וְלֹא
הִטְרִיד רַעְיוֹנַי / רַק פֶּן אֲדַבֵּר בּוֹ גְנַאי / וְלֹא הִפִּיל
עָלַי חֶרְדָּתוֹ / רַק פֶּן בַּחֶרֶב אֵצֵא לִקְרָאתוֹ; / לֹא אֶתְמַהּ
אִם שְׂנֵאַנִי – כִּי שְׂנֵאתִיו / וְלֹא אֶגְעַר בּוֹ אִם הֶלְאַנִי –
כִּי הִלְאֵיתִיו / וְאִם הַיּוֹם הֵבִיא בְּכִלְיוֹתַי בְּנֵי אַשְׁפָּתוֹ
/ וְשָׂבַעְתִּי חֶרְפָּתוֹ / תְּמוֹל לָקַח מִיָּדִי כִּפְלַיִם בְּכָל
חַטָּאתוֹ / רָאָה הַזְּמַן כִּי שַׂמְתִּי פָנַי לְהִלָּחֵם בּוֹ / וְכִי
אָשִׁיב צוּר חַרְבּוֹ</p>

<p>וְכִי הֶעֱלֵיתִי אַסִּירָיו מִתְּהוֹמוֹתָיו / הִגִּישׁ
עֲצוּמוֹתָיו / וְעָרַךְ לְמוּל פָּנַי מִלְחֲמוֹתָיו / וַיֹּאמֶר: נִרְאֶה
מַה יִּהְיוּ חֲלוֹמוֹתָיו / וְהִנְנִי כְּגֵר בָּאָרֶץ וּכְאוֹרֵחַ / מַר
צוֹרֵחַ / מִלִּפְנֵי הַזְּמָן בּוֹרֵחַ / יִתְקַלְּסוּ בִי לֵאמֹר: עֲלֵה
קֵרֵחַ! / הָיִיתִי שְׂחוֹק לְכָל עַמִּי / וַתֵּהֹם כָּל הָעִיר עָלַי
וַתֹּאמַרְנָה: הֲזֶה נָעֳמִי?</p>

<p>אִי נְדִיבוּת הִנַּחְתִּיךְ שֶׁלֹא בִרְצוֹנִי /
וְהִנְנִי מֵאֱלֹהֵי כֶסֶף וֵאלֹהֵי זָהָב חִיצוֹנִי / וַאֲשֶׁר מָאַסְתִּי
אֲבוֹתָם לָשִׁית עִם כַּלְבֵי צֹאנִי / אֲשֶׁר אָמְרוּ לֹא יִרְאֶה יָהּ /
וְדָמָן טָעוּן הַזָּיָה / אִישׁ צְרוֹר כַּסְפּוֹ בְשַׂקּוֹ / וְהַרְבֵּה
סִפְרֵי מִינוּת נוֹשְׁרִים מֵחֵיקוֹ / וְלֹא יֵדַע בִּמְלֹאת
שִׂפְקוֹ.</p>

<p>בִּי, יְיָ, מָה אֹמַר, אַחֲרֵי אֲשֶׁר שַׂחֲקוּ עָלַי
צְעִירִים / יִזְבְּחוּ אֶת זִבְחֵיהֶם לַשְּׂעִירִים / לֹא יֵדְעוּ מִי
שָׂם כַּסְפָּם בְּאַמְתַּחְתָּם / וְצָרַעַת הַכְּסִילוּת פּוֹרַחַת
בְּקָרַחְתָּם אוֹ בְגַבַּחְתָּם / יְדַבְּרוּ קָשׁוֹת וְיַעֲנוּ עַזּוֹת /
יֹאמְרוּ: יָדֵנוּ רָמָה וְלֹא יְיָ פָּעַל כָּל זֹאת / וַאֲשֶׁר
בְּשֶׁכְּבָר הַיָּמִים הִפִּילוּ אֵלַי תְחִנָּתָם / שִׁבְתָּם וְקִימָתָם
הָיִיתִי, אֲנִי מַנְגִּינָתָם / וְעַל גַּבִּי חָרְשׁוּ חוֹרְשִׁים,
הֶאֱרִיכוּ לְמַעֲנִיתָם / וַיְהִי לְבָבִי בִי גוֹעֵר / וּכְמֹץ מִגֹּרֶן
יְסֹעֵר / זַעֲקַת שֶבֶר יְעֹעֵר / וּלְמִפְקַד מַחֲמַדַּי יִתְעַצֵּב /
וְלִרְאוֹת מָה אָשִׁיב עַל תּוֹכַחְתּוֹ יִתְיַצֵּב / וָאָשִׁיב אֶל
לִבִּי דְבָרִים נְעִימִים / אוּלַי אֲשַׁלֵּם לוֹ וְלַאֲבֵלָיו
נִחוּמִים.</p>

<p>וָאֹמְרָה: הַבֵּט נָא, לִבִּי בְּעֵין שִׂכְלֶךָ /
וּרְאֵה הַמִּתְחַכְּמִים עָלֶיךָ / אִם רַב גְּבוּלָם מִגְּבוּלֶךָ / שָׂא
נָא עֵינֶיךָ וּרְאֵה מָה חָלַק לָהֶם הַזְּמַן / וּמָה חָלַק לְךָ הָאֵל
הָרַחֲמָן / לָהֶם חָלַק בִּרְכוֹת תְּהוֹם רוֹבֶצֶת תָּחַת / פַּח וָפַחַד
וָפָחַת / וּלְךָ חָלַק בִּרְכוֹת שָׁמַיִם מֵעַל / וְנֶפֶשׁ בִּזְּמַן
תִּגְעַל / וַאֲשֶׁר יִבְזוּ לִי לְצָרוֹתַי / וְיִתְמְהוּ לְקוֹרוֹתַי /
הֲיוֹלִיכוּ אַחֲרֵיהֶם אוֹצְרוֹתָם, כַּאֲשֶׁר אוֹלִיךְ אוֹצְרוֹתַי /
אֱמֹר נָא, לִבִּי, לְכָל הוֹלֵךְ אַחֲרֵי בִצְעוֹ: / בָּזֹאת תִּבָּחֲנוּ,
חֵי פַרְעֹה: נִהְיֶה שְׁנֵינוּ עֲרוּמִים / וְנִרְאֶה מִי הֵם הַפִּקְחִים
וְהָעֲרוּמִים / וְנִסְגֹּר הַסְּפָרִים / וְנִרְאֶה בְלֵב מִי הַחָכְמוֹת
וְהַמּוּסָרִים / וּמִי כֶתֶר הַחָכְמָה עַל רֹאשׁוֹ / וּמִי הַשּׁוֹתֶה
וְיִשְׁכַּח רִישׁוֹ; / הֵם בְּהִפָּרְדָם מִן הָעוֹלָם / יִטֶּה לָאָרֶץ
מִנְלָם / וְעָזְבוּ לַאֲחֵרִים חֵילָם / וַאֲנִי נָתַתִּי הַחָכְמָה
סֻלָּם / וּרְאִיתִיהָ לִזְכֹּר בְּרִית עוֹלָם / אִם אָמוּת – לֹא
יָמוּתוּ סְפָרַי / וּמִשָּׁם יִתְנוּ רֵיחַ נִרְדִּי עִם כְּפָרַי; / הֵם
יִשְׁכְּבוּ לְמַחֲרָאוֹת / בִּשְׂמָלוֹת בָּלוֹת וּמְטֻלָּאוֹת /
וּבְגָדַי יִהְיוּ בְּפַז השֵּׂכֶל מְסֻלָּאוֹת / יְפוֹת הַמַּרְאֶה
וְהַבְּרִיאוֹת / וּבְשָׁכְבִי בִמְנוּחַי / יִקְרָאוּנִי אָחַי, מֵת –
וַאֲנִי חַי / וּמֵהֶם תֵּדַע בֶּאֱמֶת / כִּי הַחַי מֵהֶם הוּא הַמֵּת /
בַּבֹּקֶר יֵיטִיב גֵּהָה / לְעֵת עֶרֶב וְהִנֵּה בַלָּהָה / וְאִם הַיּוֹם
יִמְשְׁלוּ עֲשִׁירִים בְּרָשִׁים / וְיִשְׁתוּ יֵין עֲנוּשִׁים / עוֹד
מְעַט וְתָמוּת בַּנֹּעַר נַפְשָׁם וְחַיָּתָם בַּקְּדֵשִׁים / וּטְעוּנָה
הַפְשֵׁט וְנִתּוּחַ וְכָלִיל לָאִשִּׁים; / וּכְבָר בֵּאֲרוּ אַנְשֵׁי
הַסְּגֻלָּה / כִּי הַפְּרוּטָה אֵינֶנָּה תְהִלָּה / וְגֵרָה אֵינֶנָּה
מַעֲלָה / לֹא אָחוּשׁ לְאֵשׁ הַזְּמָן – אַחַר אֲשֶׁר יַצִּילֵנִי
מֵהָאֵשׁ הַגְּדוֹלָה / וְלֹא אִירָא מֵחֶסְרוֹנוֹ – אַחֲרֵי אֲשֶׁר
יְבִיאֵנִי אֶל הַמַּעֲלָה הַמְהֻלָּלָה / וְלֹא אִירָא מֵחֶרְפָּתִי
בָּעוֹלָם הַזֶּה וּבִזְיוֹנִי / אַחֲרֵי אֲשֶׁר יְבִיאֵנִי / אֶל
הַכָּבוֹד הָרוּחָנִי / וְאֶל תִּפְאֶרֶת הָעוֹלָם הָרַבָּנִי; / לֹא
אָחוּשׁ אֶל מַחְמַדַּי אִם הִפְסַדְתִּים / אַחֲרֵי אֲשֶׁר קָנִיתִי
מַרְבַדֵּי הַשֵּׂכֶל וְעַל גַרְגְּרוֹתַי עֲנַדְתִּים / סָחַרְתִּי
סַחֲרֵי הַחָכְמָה וְלֹא יַנִּיחוּנִי / וְאוֹרָם וַאֲמִתָּם הֵמָּה
יַנְחוּנִי / בְּשָׁכְבִי – יִשְׁמְרוּ עָלַי, וַהֲקִיצוֹתִי – הֵמָּה
יְשִׂיחוּנִי.</p>

<p>וּבְעֵת יְסַפְּרוּ עַל אִישׁ וְיֹאמְרוּ: פְלוֹנִי קָנָה
דָג נִפְלָא / וְשָׁתָה יַיִן, בְּכֶתֶם אוֹפִיר לֹא יְסֻלָּא / יֹאמְרוּ
עָלַי: פְּלוֹנִי חִבֵּר פֵּרוּשׁ מִשְׁלֵי / עַל דֶּרֶךְ הַסּוֹד
הַנַּעֲלֶה / וְכָל רָז לָא אָנֵס לֵהּ;</p>

<p>וּבְעֵת יֹאמְרוּ: פְלוֹנִי קָנָה רְבִיעַ פָּרָה /
וְסָחַר סְחוֹרָה / יֹאמְרוּ עָלַי: פְּלוֹנִי חִבֵּר פֵּרוּשׁ חֲמִשָּׁה
חֻמְּשֵׁי תוֹרָה / וְלֹא הִשְׁאִיר רֶמֶז וָסוֹד / מִקִּירוֹת הַסִּפּוּן
וְעַד הַיְסוֹד;</p>

<p>וּבְעֵת יֹאמְרוּ: לִפְלוֹנִי הַנִּמְהָר / דָּגָן,
תִּירוֹשׁ וְיִצְהָר / וְאֹרֶז וָדֹחַן / יֹאמְרוּ: פְלוֹנִי חִבֵּר
בְּדִקְדּוּק הַלָּשׁוֹן סֵפֶר ׳אֶבֶן בֹּחַן׳;</p>

<p>וּבְעֵת יֹאמְרוּ: לִפְלוֹנִי בֵית מִדּוֹת וַעֲלִיּוֹת /
עָבְרוּ מַשְׂכִּיּוֹת / וּמִגְדָּל בָּנוּי לְתַלְפִּיּוֹת / וְעוֹפוֹת
וְחַיּוֹת / וַאֲבָנִים טוֹבוֹת וּמַרְגָּלִיּוֹת / יֹאמְרוּ: פְּלוֹנִי
חִבֵּר סֵפֶר בְּבֵאוּר צוּרַת הָאוֹתִיּוֹת / וְנָתַן הָאֲחָדִים
וְהָעֲשָׂרוֹת וְהַמֵּאִיּוֹת / רֶמֶז אֶל הָאֱלֹהִיּוּת
וְהַשָּׁמַיְמִיּוּת וְהַטִּבְעִיּוּת;</p>

<p>וּבְעֵת יֹאמְרוּ: פְּלוֹנִי הָלַךְ בְּאֶרֶץ יִשְׁמָעֵאל
/ וְסָבַב הַגִּלְגָּל וּבֵית אֵל / יֹאמְרוּ: פְלוֹנִי פֵּרַשׁ סֵפֶר
יְשַׁעְיָה וְיִרְמְיָה וִיחֶזְקְאֵל;</p>

<p>וּבְעֵת יֹאמְרוּ: לִפְלוֹנִי אָרוֹן וְכַפֹּרֶת /
וּכְתֹנֶת בַּד וּמַעֲפֹרֶת / יֹאמְרוּ: פְּלוֹנִי בָקִי בְחָכְמַת
הַתִּשְׁבֹּרֶת;</p>

<p>וּבְעֵת יֹאמְרוּ: פְּלוֹנִי רַבּוּ כְסָפָיו וּזְהָבָיו / יֹאמְרוּ: פְּלוֹנִי בָקִי בְּחָכְמַת הַגַּלְגַּל וּבְכוֹכָבָיו;
וּבְעֵת יֹאמְרוּ: פְלוֹנִי כָּפַר בְּעִקָּר / יֹאמְרוּ: פְּלוֹנִי חָכָם בְּחָכְמַת הַמֶּחְקָר;
וּבְעֵת יֹאמְרוּ: פְּלוֹנִי נִשְׁתַּכֵּר בְּפוּרִים / יֹאמְרוּ: פְּלוֹנִי דָרַשׁ בְּיוֹם הַכִּפּוּרִים;
וּבְעֵת יֹאמְרוּ: פְּלוֹנִי וּפְלוֹנִי עֲשִׁירִים /
יֹאמְרוּ: פְּלוֹנִי אָכַל לֶחֶם אַבִּירִים / וְלוֹ יָד וָשֵׁם בְּכָל
אַרְבָּעָה וִעֶשְׂרִים;</p>

<p>וּבְעֵת יֹאמְרוּ עַל אִישׁ: מָחָר יָמוּת / יֹאמְרוּ:
פְּלוֹנִי חִבֵּר פֵּרוּשׁ אִיּוֹב וְשִׁיר הַשִּׁירִים וְקֹהֶלֶת עַל
הַשְּׁלֵמוּת / וְהוּא יְנַהֲגֵנוּ עַל מוּת;</p>

<p>וּבְעֵת יֹאמְרוּ: פְלוֹנִי דִבֵּר נְבָלוֹת / יֹאמְרוּ: פְּלֹונִי פֵרַשׁ חָמֵשׁ מְגִלּוֹת / וְסֵפֶר תְהִלּוֹת;
וּבְעֵת יֹאמְרוּ: פְּלוֹנִי לֵץ יָהִיר / יֹאמְרוּ: פְּלוֹנִי לָמַד סֵפֶר הַבָּהִיר / וּלְשׁוֹנוֹ עֵט סוֹפֵר מָהִיר;
וּבְעֵת יֹאמְרוּ: פְלוֹנִי בְּתוֹךְ עֲלָמוֹת תּוֹפְפוֹת
/ וְצֹאנָיו מַאֲלִיפוֹת / וְלוֹ מִן הַסֹּלֶת אֵפוֹת / וּמִבְּגָדִים
חֲלִיפוֹת / וּשְׁפָחוֹת חֲרוּפוֹת / וְהַשֵּׁרוֹת וְהַנְּטִיפוֹת /
יֹאמְרוּ: פְּלוֹנִי בָקִי בְמוֹלָדוֹת וּבִתְקוּפוֹת / וּדְבָרָיו
כְּמַשְׂמְרוֹת נְטוּעִים בַּעֲלֵי אֲסוּפוֹת;</p>

<p>וּבְעֵת יאמְרוּ; פְּלוֹנִי לָבוּשׁ שָׁנִים / יֹאמְרוּ: פְּלוֹנִי שִׂפְתוֹתָיו שׁושַׁנִּים;</p>

<p>וּבְעֵת יֹאמְרוּ: פְּלוֹנִי בְּכַלְנוֹ וְלִבּוֹ
בְּכַרְכְּמִישׁ / כְּתֹמֶר מִקְשָׁה מִמְּקוֹמוֹ לֹא יָמִישׁ / יֹאמְרוּ:
פְּלוֹנִי מוֹצִיא לְךָ מַיִם מִצּוּר הַחַלָּמִישׁ;</p>

<p>וּבְעֵת יֹאמְרוּ: עַל אִישׁ מִיַּלְדֵי הָעִבְרִים זֶה /
וְנִיבוֹ נִבְזֶה וְרָזֶה / יֹאמְרוּ: פְּלוֹנִי מַזֶּה בֶּן
מַזֶּה;</p>

<p>וּבְעֵת יֹאמְרוּ: פְּלוֹנִי שָׁפַךְ דָּם נָקִי / וְאָכַל וְהֵקִיא / יֹאמְרוּ: פְּלוֹנִי בְּכָל הַחָכְמוֹת בָּקִי;
וּבְעֵת יֹאמְרוּ: לִפְלוֹנִי הַיָּד הַמַּרְבָּה לִבְדֹּק
בַּנָּשִׁים / יֹאמְרוּ: פְּלוֹנִי יוֹעֵץ וַחֲכַם חֲרָשִׁים / רָד עִם אֵל
וְעִם קְדוֹשִׁים / הַמְשַׂמֵּח אֱלֹהִים וַאֲנָשִׁים;</p>

<p>וּבְעֵת יֹאמְרוּ: פְּלוֹנִי קַנּוֹא וְנוֹקֵם / יֹאמְרוּ:
פְּלוֹנִי חָרָשׁ וְחוֹשֵׁב וְרוֹקֵם / וּמַשְׁבִּית אוֹיֵב
וּמִתְנַקֵּם;</p>

<p>וּבְעֵת יֹאמְרוּ: פְּלוֹנִי כָּזָב וָשֹׁד יַרְבֶּה /
וְלוֹ סוּס יַרְעִישֵׁנּוּ כָּאַרְבֶּה / יֹאמְרוּ: פְּלוֹנִי אִזֵּן
וְחִקֵּר תִקֵּן מְשָׁלִים הַרְבֵּה;</p>

<p>וּבְעֵת יֹאמְרוּ: פְּלוֹנִי קָנָה הַבַּרְבּוּר /
יֹאמְרוּ: פְּלוֹנִי בָקִי בְסוֹד הָעִבּוּר / וְעָסַק בְּצָרְכֵי
צִבּוּר;</p>

<p>וּבְעֵת יֹאמְרוּ: פְּלוֹנִי אָכַל פְּרִי כַּחַשׁ /
יִשֹּׁךְ כַּנָּחָשׁ בְּלֹא לָחַשׁ / יֹאמְרוּ: פְּלוֹנִי חֲכַם חֲרָשִׁים
וּנְבוֹן לָחַשׁ;</p>

<p>וּבְעֵת יֹאמְרוּ עַל אֲנָשִׁים כִּי דָמְמוּ וְנֶאֱלָמוּ
/ אוֹ הֲלִיכוֹת שָׁוְא קִוּוּ לָמוֹ / יֹאמְרוּ: לִפְלוֹנִי הַחִידוֹת
אֲשֶׁר נֶעְלָמוּ / וְחֶשְׁבּוֹן רֹאשׁ כּוֹכָבִים כִּי רָמוּ;</p>

<p>וּבְעֵת יֹאמְרוּ: פְּלוֹנִי בָקִי בַחֲרִישָׁה
וּבִקְצִירָה / וּפְלוֹנִי הַדֶּלֶת תִּסֹּב עַל צִירָהּ / יֹאמְרוּ:
פְּלוֹנִי בָקִי בְסֵפֶר יְצִירָה;</p>

<p>וּבְעֵת יֹאמְרוּ: פְּלוֹנִי יָכִין לָעוֹרֵב צֵידוֹ, /
וְעֵשָׂו אָחִיו בָּא מִצֵּידוֹ / יֹאמְרוּ: בָּרוּךְ שֶׁחָלַק לִפְלוֹנִי
מִכְּבוֹדוֹ;</p>

<p>וּבְעֵת יֹאמְרוּ עַל אִישׁ כִּי אִשְׁתּוֹ תִּטְחַן
לְאַחֵר / יֹאמְרוּ עַל אִשְׁתִּי: הָיְתָה כָּאֳנִיּוֹת סוֹחֵר /
וּמְלֵאָתָהּ וְדִמְעָתָהּ לֹא תְאַחֵר;</p>

<p>וּבְעֵת יֹאמְרוּ: אֵשֶׁת פְּלוֹנִי עֲתַלְיָהוּ
הַמּוֹלֶכֶת / בִּכְרָה קַלָּה דְרָכֶיהָ מְשָׂרֶכֶת / וּבְפִיהָ לַהַט
הַחֶרֶב הַמִּתְהַפֶּכֶת / וְלִבָּה אֲסוּרִים וּבֵית הַמַּהְפֶּכֶת /
יֹאמְרוּ כִּי לְאִשְׁתִּי אַהֲבַת חֶסֶד וְהַצְנֵעַ לֶכֶת;</p>

<p>וּבְעֵת יֹאמְרוּ: אֵשֶׁת פְּלוֹנִי – עָבַרְתִּי עַל טוּב צַוָּארָה / יֹאמְרוּ: פְּלוֹנִית לֹא יִכְבֶּה בַּלַּיְלָה נֵרָהּ;
וּבְעֵת יֹאמְרוּ: פְלוֹנִית גַרְגְּרָנִית / וּבָנֶיהָ
פְנֵיהֶם אֲחוֹרַנִּית / יֹאמְרוּ: פְּלוֹנִית אַהֲרוֹנִית סַהֲרוֹנִית
עֵרוֹנִית;</p>

<p>וּבְעֵת יֹאמְרוּ: אֵין חֵפֶץ לִפְלוֹנִית כִּי אִם
בְּמֵאָה עָרְלוֹת פְּלִשְׁתִּים / יֹאמְרוּ: פְּלוֹנִית דָּרְשָה צֶמֶר
וּפִשְׁתִּים;</p>

<p>וּבְעֵת יֹאמְרוּ: פְּלוֹנִית בְּאֵימִים תִּתְהוֹלָל / יֹאמְרוּ: פְּלוֹנִית אִשָּׁה יִרְאַת יְיָ הִיא תִּתְהַלָּל;
וּבְעֵת יֹאמְרוּ: פְּלוֹנִית בֵּין שָׁדֶיה נַאֲפוּפֶיהָ
/ צַר וָאוֹר חָשַׁךְ בַּעֲרִיפֶיהָ / מוֹכֶרֶת גּוֹיִם בִּזְנוּנֶיהָ
וּמַמְלָכוֹת בִּכְשָׁפֶיהָ / וְרִשְׁפֵּי אֵשׁ רְשָׁפֶיהָ / יֹאמְרוּ:
פְּלוֹנִית שֶׁמֶשׁ צְדָקָה וּמַרְפֵּא בִּכְנָפֶיהָ;</p>

<p>וּבְעֵת יֹאמְרוּ: פְּלוֹנִית כְּיוֹנָה פוֹתָה אֵין לֵב /
תְּבַשֵׁל גְּדִי בַּחֲלֵב / יֹאמְרוּ: פְּלוֹנִית אִשָּׁה חָכְמַת
לֵב.</p>

<p>וְאַחֲרֵי אֲשֶׁר חֲבָלִים נָפְלוּ לִי בַּנְּעִימִים /
וַתְּהִי נַחֲלָתִי נַחֲלַת שַׁדַּי מִמְּרוֹמִים / אֵיךְ אֲקַנֵּא
לְאַנְשֵׁי דָמִים / הָאוֹמְרִים: הַב הָב / יַעֲשׂוּ לָהֶם אֱלֹהֵי כֶסֶף
וֵאלֹהֵי זָהָב? / לִי כֶתֶר הַתּוֹרָה הָעֶלְיוֹנִי / וְכֶתֶר הַמַּלְכוּת
הָרוּחָנִי / וְתִפְאֶרֶת הָעוֹלָם הָרַבָּנִי / וְכֶתֶר שֵׁם טוֹב אֲשֶׁר
עַל גַבִּי / הוּא כַסְפִּי וּזְהָבִי / אֲשֶׁר בּוֹ יִתְהַלֵּל
הַמִּתְהַלֵּל / לֹא יִשְׁלְלֶנּוּ מִמֶּנִי שׁוֹלֵל / זֹאת נֶחָמָתִי
בְעָנְיִי וְאֶכְתְּבֶנָּה לְזִכָּרוֹן בַּסֵּפֶר / נוֹתֵן אִמְרֵי שֶׁפֶר
/ לְמַעַן יֵדְעוּ עֵיפָה וָעֵפֶר / כִּי אֶמְאַס הַזְּמָן וְנִחַמְתִּי
עַל עָפָר וָאֵפֶר.</p>

<p>וַיְהִי כִשְׁמֹעַ הַשַּׂר הַמְּלִיצוֹת הַנְּעִימוֹת /
וְאֶת שֵׁמַע הַסְּפָרִים וְהַחָכְמוֹת / וְהַמַּעֲלוֹת הָרָמוֹת / אֲשֶׁר
נִקְּבוּ בְּשֵׁמוֹת / וַיֹּאמֶר: חַי אָנִי, עָשִׂיתָ מֵהַזְּמָן
וּמִבָּנָיו נְקָמוֹת / וְעַתָּה הִנְנִי מֵעִמְּךָ שׁוֹאֵל /
לְהוֹדִיעֵנִי בַּמֶּה הָיִיתָ אֶל הַחָכְמָה גוֹאֵל / וּמַדּוּעַ
הַשֵּׂכֶל כָּל שַׂר וְנָגִיד יְגָאֵל / וְהָיָה מֻטּוֹת כְּנָפָיו מְלֹא
רֹחַב אַרְצְךָ עִמָּנוּאֵל?</p>

<p>וָאַעַן וָאֹמַר: שִׂכְלִי עָלָה וְגָבַר / כִּי
שִׁעְבַּדְתִּי כָּל הַדְּבָרִים לְנַפְשִׁי, וְלֹא נַפְשִׁי לְדָבָר /
וְצִוִיתִי לְכָל יְצוּרַי: נַשְּׁקוּ בַר! / וְשָׂנֵאתִי הַזְּמַן
וְתַעֲנוּגָיו וּמִנְחָתָם וְנִסְכֵיהֶם כִּמְדֻבָּר / וּבְכֵן עָלִיתִי
בְּמַעֲלוֹת הַשֵּׂכֶל אָבִי / וְלָקַחְתִי הַחָכְמוֹת בְּקַשְׁתִי
וּבְחַרְבִּי / וְנִכְבָּדוֹת מְדֻבָּר בִּי.</p>

<p>וָאֶשָּׂא מְשָׁלִי וָאֹמַר:</p>

<br />

<p>מְיֻדָּעַי שְׁאָלוּנִי: עֲלֵי מָה / וּבַמֶּה שִׂכְלְךָ עָלָה וְגָבָר?</p>

<p>הֲשִׁבוֹתִים: בְּשַׁעְבֵּד הַדְּבָרִים / אֱלֵי נַפְשִׁי וְלֹא נַפְשִׁי לְדָבָר,</p>

<p>וְאָקוּץ בַּהֲדַר תֵּבֵל, וְיוֹם יוֹם / אֲצַוֶּה אֶל יְצוּרַי נַשְּׁקוּ בָר!</p>

<p>בְּכֵן עָלָה לְבָבִי מַעֲלוֹתָיו, / וּבִי חֵן טוֹב וְנִכְבָּדוֹת מְדֻבָּר.</p>

<br />

<p>וַאֲשֶׁר הוֹעִילַנִי לִלְמֹד הַתְּעוּדוֹת / וְהַתּוֹרָה
וְהָעֵדוֹת וּלְהִתְעַנֵּג בְּסוֹדוֹת / וַעֲשׂוֹתִי עֲמוּדַי מִכֶּסֶף
הַתְּבוּנָה, וּמִזְּהַב הַשֵּׂכֶל רְפִידוֹת / הוּא: בָּחֳרִי לָהֶם
הַשָׁעוֹת הַנִּכְבָּדוֹת / וְאָמַרְתִּי אֶל נַפְשִׁי: נַפְשִׁי! תְּנִי
הַיּוֹם אֶל הַסְּחוֹרוֹת / וְאַחַר סוּר הַזֻּהֲמָא הַהֲמוֹנִית
וְהַתְּמוּנוֹת הַעֲכוּרוֹת / וְתִתְפַּשֵׁטְנָה הַמַּחֲשָׁבוֹת
הַטְּהוֹרוֹת / כְּזֹהַר הָרָקִיעַ מַזְהִירוֹת / לִמְדִי הַתּוֹרוֹת /
וְקוּמִי רֹנִּי בַלַּיְלָה לְרֹאשׁ אַשְׁמוּרוֹת.</p>

<p>וָאֶשָּׂא מְשָׁלִי וָאֹמַר:</p>

<br />

<p>לְקוֹל זַעֲקִי בְּקִנְיַן הַתְּבוּנוֹת / חֲצוֹת לַיִל יְרִיבוּן בִּי שְׁכֵנָי;</p>

<p>הֲשִׁיבֹתִים: יְמוֹתַי הֵם לְאָכְלָה / וְלִסְחוֹרָה, וְהַלֵּיל – לַאֲדֹנָי!</p>

<br />

<p>וּמִן הַתֵּמַהּ מֵאִישׁ יִתֵּן בַּכּוֹס עֵינוֹ /
וּמִשְׁמֹעַ הַחָכְמוֹת כְּמוֹ פֶתֶן חֵרֶשׁ יַאְטֵם אָזְנוֹ / וְיִשְׁתֶּה
וְיִשְׁכַּח רִישׁוֹ / וְנָתַן שֵׁשׁ וְאַרְגָמָן לְבוּשׁוֹ / וְיַטְרִיד
הַשָּׁעוֹת הַנִּכְבָּדוֹת / בְּתַעֲנוּגוֹת בְּנֵי הָאָדָם שִׁדָּה
וְשִׁדּוֹת / וְיִמָּשֵׁךְ אַחַר הַתַּאֲוָה אֲשֶׁר לֹא יְשׁוּבוּן כָּל
בָּאֶיהָ / וְלֹא יָדַע כִּי רְפָאִים שָׁם, בְּעִמְקֵי שְׁאוֹל
קְרוּאֶיהָ! / וְיִקְרָא בַחָכְמָה וּבְפֵרוּשָׁהּ / בְּעִתִּים מֵעִתּוֹת
הַפְּנַאי קְרִיאָה חֲלוּשָׁה / וּבְחָשְׁבוֹ כִּי הִגִּיעַ אֶל
תַּכְלִיתָהּ / הוּא עָרֹם מִידִיעָתָהּ / וְאָבִי, רְאֵה גַּם רְאֵה:
אֵיךְ יִתְחָרֶה אִישׁ אָיִן / וְהוֹצֵאתִי אֲנִי יוֹתֵר בַּשֶּׁמֶן
מֵאֲשֶׁר יוֹצִיא הוּא בַיָּיִן.</p>

<p>וָאֶשָּׂא מְשָׁלִי וָאֹמַר:</p>

<br />

<p>יִתְמַהּ אֱנוֹשׁ לְטוּב שִׂכְלִי וְעַל / שִׂכְלוֹ אֲשֶׁר קָצַר וְאֵין לוֹ שָׁחַר;</p>

<p>אוֹצִיא אֲנִי יוֹתֵר בְּשֶׁמֶן מֵאֲשֶׁר / יוֹצִיא בְּיֵין חֶלְבּוֹן וְצֶמֶר צָחַר!</p>

<br />

<p>וּמִן הַדְּבָרִים אֲשֶׁר לַחֲשֹׁק בַּחָכְמָה הֱבִיאוּנִי
/ וְעַל כַּנְפֵי נִשְׁרֵי הַתְּבוּנָה נְשָׂאוּנִי / וְתַעֲנוּגוֹת
הַזְּמַן לֹא הִשִּׁיאוּנִי / הוּא, כִּי זִמֵּן לִי הָאֵל אִשָּׁה חֲכָמָה
/ יָפָה כַלְּבָנָה בָּרָה כַּחַמָּה / נְשׂוּאָה עַל כֶּתֶף הַתְּהִלֹּות
/ וְעַל דַּבֶּשֶׁת הַמַּעֲלוֹת הַמְהֻלָּלוֹת / וְאַחֲרֵי אֲשֶׁר
זְבָדַנִי אֱלֹהִים זֶבֶד טוֹב וְנִכְבָּד / הָיִיתִי עַל מַעֲלָתָהּ
נֶעֱבָד / וְחָמַלְתִּי עַל כְבוֹדָהּ פֶּן יֹאבַד / וָאֹמְרָה אֶל לִבִּי:
אֵיךְ יִצְרִי אֶעֱבֹד / וְלִי אֵשֶׁת חֵן תִּתְמֹךְ כָּבוֹד / אֵין טוֹב
לִי מֵאֲשֶׁר אֵישִׁיר מִפְעָלַי / וַאֲפַלֵּס מַעְגַּל רַגְלַי / עַד
יֹאמְרוּ רוֹאֶיהָ כִּי הִיא רְאוּיָה אֵלַי / וָאֶתְּנָה פָנַי אֶל מוּל
פְּנֵי הַמְּזִמָּה / וֶאֱהִי שׁוֹבֵר בְּחוֹמַת הַחָכְמָה / עַד יֹאמְרוּ
הָרוֹאִים מַה טּוֹבָה זֹאת הַחֶבְרָה וּמַה נְעִימָה / כִּי הִתְחַבֵּר
הַשֶּׁמֶשׁ לְכִימָה.</p>

<p>וָאֶשָּׂא מְשָׁלִי וָאֹמַר:</p>

<br />

<p>דּוֹדַי שְׁאֵלוּנִי: בְּמֶה יָסַפְתִּי</p>

<p>חָכְמָה וְכָבוֹד עַל עֲשִׁירֵי גַאְוָה,</p>

<p>וָאֹמְרָה: בִּזְכוּת אֲיֻּמָה נָאְוָה</p>

<p>כָּל רָז וְכָל סָתוּם אֲנִי חָשַׂפְתִּי.</p>

<br />

<p>גַּם כִּי בְעַד שִׂכְלִי אֲנִי נִשְׁקָפְתִּי,</p>

<p>כִּי לֹא כְבַת נַעְוָה, אֲסִירַת תַּאְוָה</p>

<p>אִשְׁתִּי רְאוּיָה אֶל גְּבִיר בֶּן עַלְוָה,</p>

<p>עַל כֵּן לְכָל חָכְמָה אֲנִי אָסַפְתִּי.</p>

<br />

<p>פֶּן יֹאמְרוּ רוֹאַי: רְאוּ יַבְרוּחַ,</p>

<p>פָּנָיו פְּנֵי אִישׁ, אַךְ בְּשִׂכְלוֹ – תַּיִשׁ,</p>

<p>נָשָׂא צְבִיָּה אֵין לְיָפְיָהּ חֵקֶר;</p>

<br />

<p>אַךְ יֹאמְרוּ רוֹאַי וְכָל אִישׁ רוּחַ:</p>

<p>שֶׁמֶשׁ בְּיָפְיוֹ קָם וְנָשָׂא עַיִשׁ,</p>

<p>לוֹ יָאֲתָה מִשּׁוֹמְרִים לַבֹּקֶר.</p>

<br />

<p>וַיֹּאמֶר הַשָּׂר: בֶּאֱמֶת שָׁמַעְתִּי עַל אֵשֶׁת
חֵיקֶךָ מִנֹּעַם מוּסָרָהּ / וַיֵּצֵא לָהּ שֵׁם בַּגּוֹיִם לִצְנִיעוּת
וּלְטָהֳרָה / אָמְנָם לֹא שָׁמַעְתִי מִיָּפְיָהּ וַהֲדָרָהּ.</p>

<p>וָאַעַן וָאֹמַר: לֹא אֲכַחֵד מֵאֲדוֹנִי / הִנְנִי
נִשְׁבָּע בִּגְאוֹנִי / כִּי לוּ הָיְתָה בִימֵי הַמֶּלֶךְ אֲחַשְׁוֵרוֹשׁ
אִשְׁתִּי / תִּיטַב בְּעֵינֵי הַמֶּלֶךְ וְתִמְלֹךְ תַּחַת וַשְׁתִּי /
וְעֵת צְעִיפָהּ תְּגַלֶּה מֵעַל פְּנֵי הֲדָרָהּ / לַיְלָה כַּיּוֹם
יָאִיר כַּחֲשֵׁכָה כָּאוֹרָה / וְעֵת תִּתְכַּס בַּצָּעִיף וְתִתְעַלָּף –
אוֹרוֹת אָחֲזוּ שָׂעַר / תָּשֶׁת חשֶׁךְ וִיהִי לָיְלָה, בּוֹ תִרְמֹשׁ
כָּל חַיְתוֹ יָעַר.</p>

<p>וָאֶשָּׂא מְשָׁלִי וָאֹמַר:</p>

<br />

<p>מַה יַעֲשׂוּ אֵלַי צְבָא מָרוֹם / מַה יַעֲשֶׂה שֶׁמֶשׁ, וְאִם מָרָד?</p>

<p>אִתִּי צְבִיַּת חֵן לְאוֹר יוֹמָם – / מַה תַּעֲרֹץ לִבִּי וּמַה תֶּחְרָד?</p>

<p>תִּתְגַּל בְּתוֹךְ אָהְלִי – וְהִנֵּה אוֹר / תִּתְכַּס וְתִתְעַלָּף – וְהַיּוֹם רָד.</p>

<br />

<p>וַיַּעַן הַשָּׂר וַיֹּאמַר: תָּמֵהַּ אֲנִי אִם בַּעַל
אִשָּׁה כָּזֹאת יִרְעַב וְיִצְמָא / וְאִם יַחֲרִידוּהוּ הַיְגוֹנִים
וְאִם יוֹסִיף עֶצֶב עִמָּהּ.</p>

<p>וָאַעַן וָאֹמַר: מַעֲלוֹתֶיהָ וְהִדוּרֶיהָ לְנֶגֶד כָּל
הַתְּלָאוֹת דַּיָּם / וְעֵת יֶהֱמָיוּן הַיְגוֹנִים עָלַי כַּהֲמוֹת יָם /
שִׁמְשָׁהּ תִּזְרַח וְנוֹדְדוּ וְלֹא נוֹדַע מְקוֹמָם אַיָּם.</p>

<p>וָאֶשָּׂא מְשָׁלִי וָאֹמַר:</p>

<br />

<p>אֲנִי אָשִׂישׂ וְאֶקְרָא גִיל וְהֵידָד / בְּעֵת עִם יַעֲלָה אֶשְׁכֹּן לְבָדָד,</p>

<p>וְהָעֵת חֵיל תְּלָאוֹת יֶהְדְּפֵנִי – / שֶׁמֶשׁ יַעֲלֶה יִזְרַח וְנוֹדָד;</p>

<p>וְלוּ בַמַּחֲנֶה אֶלְדָּד וּמֵידָד – / הֲכִי יִתְנַבְּאוּ אֶל דָּד וּמֵי דָד.</p>

<br />

<p>וַיַּעַן הַשָּׂר וַיֹּאמַר: שָׁמַעְתִּי אוֹמְרִים
עָלֶיהָ כִּי הִיא, וְאִם הִיא חֲכָמָה / הִיא עֳרֻמָּה מֵעָרְמָה /
וְנוֹטָה אֶל הַכִּילוּת וְאֶל מֹרֶךְ לֵבָב דְּבַר מָה.</p>

<p>וָאַעַן וָאֹמַר: חַיֶּיךָ, הַשַּׂר, כֵּן דִּבַּרְתָּ /
אָמְנָם יֳפִי וּמַעֲלָה מִמֶּנָּה סִפַּרְתָּ / כִּי כְּבָר אָמְרוּ
חֳכָמִים אֲשֶׁר שִׁבְּחוּ הַחָכְמָה וְגִנּוּ הַסִּכְלוּת / כִּי מְעַט
פְּתַיּוּת וּמֹרֶךְ לֵבָב וְכִילוּת / הֵם מַעֲלָה בָאִשָּׁה
וּבַאֲנָשִׁים הוֹלֵלוּת; / כִּי בִּהְיוֹת לָהּ לֵב אַמִיץ – כְּבוֹדָהּ
יִמְעַט / וְאֵין טוֹב שֶׁתְּאַבֵּד הוֹן וְתִבְעָט / וְיָקָר מֵחָכְמָה
וּמִכָּבוֹד סִכְלוּת מְעָט.</p>

<p>וָאֶשָּׂא מְשָׁלִי וָאֹמַר:</p>

<br />

<p>מְעַט קָט פְּתַיּוּת וּמֹרֶךְ וְכִילוּת / לְאִשָּׁה לְמַעְלָה וְלָאִישׁ לְשִׁפְלוּת;</p>

<p>יְבוֹאוּן בְּעָרְמָה וְאֹמֶץ גְבוּרָה / אֲנָשִׁים לְמַעְלָה וְנָשִׁים לְנִבְלוּת,</p>

<p>וְרוּחַ נְדִיבָה בְּאִישִׁים פְּאֵר הוֹד, / וְנֶחְשָׁב נְדִיבוּת בְּאִשָׁה לְסִכְלוּת.</p>

<br />

<p>וַיַּעַן הַשָּׂר וַיֹּאמַר: אַחֲרֵי אֲשֶׁר נָתַן הָאֵל
חָכְמָה וְשֵׂכֶל בְּלִבָּהּ / וְלֹא תֶחְסַר כֹּל בָּהּ / תָּמֵהַּ אֲנִי
אִם בְּהָצֵר אוֹתְךָ זְמַנֶּךָ / לֹא יִכְבַּד עָלֶיךָ חֶסְרוֹנָהּ
מֵחֶסְרוֹנֶךָ.</p>

<p>וָאַעַן וָאֹמַר: חֵי נַפְשְׁךָ, אֲדוֹנִי, / כִּי עֵת
אֶרְאֶה חֶסְרוֹנָהּ – יֵקַל בְּעֵינַי חֶסְרוֹנִי / וּבִרְאוֹתִי צָרַת
נַפְשָׁהּ אֶשְׁכַּח צָרַת זְמַנִּי / וּבִרְאוֹתִי עֵינֶיהָ יְבִישׁוּן
הַנְּחָלִים / נִצְּבוּ כְמוֹ נֵד נוֹזְלִים / וְאֶזְכֹּר כָּל
תַּגְמוּלֶיהָ עָלַי וּמַעֲלוֹתֶיהָ / לוּ יָכֹלְתִּי קָנִיתִי כָל
דִּמְעָה מִדִּמְעוֹתֶיהָ / אַרְבַּע מֵאוֹת שֶׁקֶל כֶּסֶף עוֹבֵר
לַסּוֹחֵר / וְלוּלֵא יְדַעְתִּיהָ כִּי הִיא לֹא תִנָּשֵׂא – הָיִיתִי
פְנֵי הַמָּוֶת מְשַׁחֵר / כְּדֵי שֶׁתִּנָּשֵׂא לְאַחֵר.</p>

<p>וָאֶשָּׂא מְשָׁלִי וָאֹמַר:</p>

<br />

<p>בְּשׁוּרִי נֵר אֱוִילֵי עַם בְּהִלּוֹ / וְאֶרְאֶה מוֹעֲדִי בּוֹשֵׁשׁ וְיוֹחֵר</p>

<p>וְצַלְעָתִי, מְשׂוֹשׂ לִבִּי מְבַכָּה / בְּחֹסֶר כֹּל וְדִמְעָה לֹא תְאַחֵר,</p>

<p>וְאֶזְכֹּר מִגְּמוּלֶיהָ רְבָבוֹת / וְצֵאתָם אֶת פְּנֵי פָנַי לְשַׁחֵר –</p>

<p>אֲנִי אֶתְאַו הֱיוֹתִי מֵת כְּהַיּוֹם / וְתִנָּשֵׂא לְמָחָר הִיא לְאַחֵר.</p>

<br />

<p>וַיַּעַן הַשָּׂר וַיֹּאמַר: כְּבָר זָכַרְתָּ מַעֲלַת
אִשְׁתְּך וַהֲדָרָהּ / וְרוֹאֶה אֲנִי כִּי הִיא יְחִידָה בְדוֹרָהּ /
אָמְנָם יָרֵא אֲנִי פֶּן לֹא בָאָה חֶרְפַּת הַנָּשִׁים אֶל אָזְנֶיךָ /
וְרָעַת כְּלָלוּתָם נִסְתְּרָה מִנֶּגֶד עֵינֶיךָ / וְתַחְשֹׁב הֱיוֹת
כֻּלָּם טֶבַע אֶחָד / בְּסוֹדָם אַל תָּבוֹא נַפְשִׁי וּבִקְהָלָם אַל
תֵּחַד!</p>

<p>וָאַעַן וָאֹמַר: חֵי נַפְשְׁךָ, הַשָּׂר, יָדַעְתִּי
מִרְמַת הַנָּשִׁים / וְכִי הֵנָּה מְצוֹדְדוֹת אֶת הַנְּפָשִׁים / וּבְנֵי
אָדָם בָּהֶם יוּקָשִׁים / וְהַפְלָגַת מִרְמוֹתֵיהֶם / וְרִבּוּי
עָרְמוֹתֵיהֶם / מִלְסַפֵּר נִפְלָאוֹת / לֹא יוּכַל אִישׁ לְדַבֵּר וְלֹא
תִשְׂבַּע עַיִן לִרְאוֹת / וְהִנְנִי אֶשְׁלֹף חֶרֶב מְלִיצָתִי עֲלֵיהֶם
/ וְלָצֵאת בְּעִקְּבוֹתֵיהֶם / וְלָכֵן לִבִּי בַעֲבוֹתוֹת אַהֲבָתָהּ
נִקְשָׁר / כִּי עֵץ חַיִּים הִיא וְתוֹמְכֶיהָ מְאֻשָּׁר.</p>

<p>וָאֶשָּׂא מְשָׁלִי וָאֹמַר:</p>

<p>מָצָא אִשָּׁה – מָצָא / לוֹ בֹּשֶׁת הַפָּנִים,</p>

<p>חֶרְפָּתוֹ לֹא תִמַּח, / יִמְצָא בוּז וּקְלוֹנִים.</p>

<p>הִיא תִשֹּׁךְ כַּנָּחָשׁ, / תַּפְרִישׁ כַּצִּפְעוֹנִים;</p>

<p>תַּשְׁקִיף מִן הָאֶשְׁנָב, / תָּצִיץ מֵחַלּוֹנִים;</p>

<p>תִּתְרָאֶה כִבְתוּלָה – / הִיא הָרָה לִזְנוּנִים;</p>

<p>גַּם בִּכְנָפֶיהָ דַּם / נַפְשׁוֹת הָאֶבְיוֹנִים;</p>

<p>לֹא תֹאבֶה, לֹא תִשְׁמַע, / כִּי תַרְבֶּה תַחְנוּנִים;</p>

<p>לֹא תַקְשִׁיב קוֹל מוּסָר, / תַּקְשִׁיב לַנִּרְגָּנִים;</p>

<p>תִּשְׂחַק אֶל יוֹם אַחְרוֹן, / גַּם תָּבוּז לִזְמַנִּים.</p>

<p>תִּשְׁלַח אַמְהוֹתֶיהָ / לִסְרָנִים וָרוֹזְנִים,</p>

<p>לֹא יֶחְסַר אָבִיהָ / מַכְאוֹבִים וִיגוֹנִים,</p>

<p>יִדְאַג פֶּן תִתְפַּתֶּה / עֵת הִיא רַכַּת שָׁנִים,</p>

<p>הִגְדִּילָה – תֵּאָנֵס / מִפַּחוֹת וּסְגָנִים,</p>

<p>וּבְעֵת הִיא בוֹגֶרֶת / אוֹ תָבִיא סִמָּנִים –</p>

<p>פֶּן תִזְנֶה בִרְצוֹנָהּ, / תִּתְעָרֵב עִם שׁוֹנִים,</p>

<p>נִשֵּׂאת – פֶּן לֹא תַהַר, / תִּתְאַכְזֵר כַּיְּעֵנִים,</p>

<p>וּתְנַחֵשׁ וּתְכַשֵּׁף / אֶת בֹּאָהּ לִזְקוּנִים,</p>

<p>לִמְלֶכֶת שָׁמַיִם / הִיא תַעַשׁ כַּוָּנִים;</p>

<p>וּבְעֵת כִּי תִנָּשֵׂא / תִּרְצֶה הַגִּלְיוֹנִים,</p>

<p>אַף בָּתֵּי הַנֶּפֶשׁ / וּשְׁבִיסִים וּסְדִינִים</p>

<p>הַשֵּׁרוֹת וּרְעָלוֹת, / נִזְמֵי אַף וּפְנִינִים,</p>

<p>וּצְמִידִים עַל הַיָּד / גַּם רָבִיד בִּגְרוֹנִים,</p>

<p>וּצְנִיפוֹת וּרְדִידִים, / גַּם מֶרְקָחוֹת וּזְנִים,</p>

<p>עַל כֵּן יֹאמְרוּ סִפְרֵי / מִשְׁלֵי הַקַּדְמוֹנִים</p>

<p>כִּי הָאִשָּׁה סִבַּת / הֶעְדֵּר הַקִּנְיָנִים;</p>

<p>הִיא מֶרְכַּב סַמָּאֵל / מֶלֶךְ הַשָּׂטָנִים,</p>

<p>הִיא חוֹצֶבֶת רַהַב, / חוֹלֶלֶת תַּנִּינִים,</p>

<p>וּמְקַרְקֶרֶת קִירוֹת, / הוֹרֶסֶת בִּנְיָנִים,</p>

<p>בָּהּ נִפְחָתוּ פַּחוֹת, / בָּהּ נִרְזוּ הָרוֹזְנִים,</p>

<p>בָּה יָרְשׁוּ לַמִּצְעָר / אַבִּירֵי חַשְׁמַנִּים,</p>

<p>בָּה נֶחְפָּשׂוּ סוֹדוֹת, / נִגְלוּ הַמַּטְמוֹנִים,</p>

<p>נֻתָּצוּ מִגְדָּלִים, / נֶהֶרְסוּ אַרְמוֹנִים;</p>

<p>כַּמָּה בָהּ נִשְׂרָפוּ / נִסְקָלוּ בָאֲבָנִים,</p>

<p>כַּמָּה נִתְלוּ, כַּמָּה / בָּהּ מֻכִּים וּמְעֻנִּים.</p>

<p>חַוָּה הָרִאשׁוֹנָה / הִיא תָעִיד לִמְבִינִים:</p>

<p>בָּהּ גֹּרַשׁ הָאָדָם / מִגַּן הָעִדּוּנִים,</p>

<p>בָּה צָמְחוּ הַשָּׂדוֹת / קוֹצִים גַם סַלּוֹנִים,</p>

<p>בָּהּ יָרְדוּ הַדּוֹרוֹת / נֶצַח בָּאַשְׁמַנִּים.</p>

<p>זִכְרוּ כָּזְבִּי בַּת צוּר, / רֹאשׁ אֻמּוֹת מִדְיָנִים,</p>

<p>נֶהֶרְגוּ בָהּ כַּמָּה / וּנְשִׂיא הַשִּׁמְעֹנִים;</p>

<p>זִכְרוּ אֵשֶׁת שִׁמְשׁוֹן / בִּשְׂדֵה הָעֶקְרוֹנִים,</p>

<p>פִּלֶּגֶשׁ בַּגִּבְעָה / עִם הַבִּנְיָמִינִים,</p>

<p>וּלְזִקְנַת קֹהֶלֶת / הָיוּ לוֹ כִשְׁלוֹנִים,</p>

<p>בָּנָה בָמוֹת אֶל מִלְ/כֹּם שִׁקּוּץ עַמּוֹנִים,</p>

<p>לִכְמוֹשׁ שִׁקּוּץ מוֹאָב, / עַשְׁתֹּרֶת צִידוֹנִים;</p>

<p>דִּרְשׁוּ מֵעַל סִפְרֵי / חוֹזִים הָרִאשֹׁנִים,</p>

<p>סִפְרוּ כָל הַנָּשִׁים / קַדְמוֹנֵינוּ מוֹנִים,</p>

<p>בֵּין שָׂרוֹת וּנְבִיאוֹת / לֹא עָלוּ לִשְׁמוֹנִים,</p>

<p>קִרְבוּ, רוֹמֵי קֶשֶׁת, / מַשְׂמִאלִים, מַיְמִינִים,</p>

<p>עוּשׁוּ וָבוֹאוּ כָל / נוֹשְֹאֵי הַמָּגִנִּים,</p>

<p>מִרְקוּ אֶת הָרֹמַח, / לִבְשׁוּ הַסִּרְיוֹנִים,</p>

<p>אַל תַּחְמֹלוּ אֶל חֵץ, / גִּזְרוּ הַסִּימָנִים,</p>

<p>שִׁמְטוּם מִן הַסֶּלַע, / הַרְגוּם אֵם עַל בָּנִים!</p>

<p>אֵין לָנוּ בָם עֵזֶר, / אַךְ הֵם רִיב וּמְדָנִים,</p>

<p>וּלְפַח וּלְצוּר מִכְשׁוֹל / וּלְשִׂכִּים וּצְנִינִים;</p>

<p>חֵמָה לָמוֹ כִדְמוּת / צִפְעוֹנִים וּפְתָנִים</p>

<p>וּלְכָפָן תִּלְעַגְנָה / וּלְפַחִים וּלְצִנִּים;</p>

<p>תַּבְזֶינָה בַעְלֵיהֶן, / תִּקְרָאנָה לַזּוֹנִים,</p>

<p>וִיגִיעַ כַּפֵּינוּ / תִּתֵּנָּה לִנְדָנִים;</p>

<p>תִּפְרַחְנָה, תָּגֵלְנָה, / אַף גִּילוֹת וּרְנָנִים,</p>

<p>נִטְהָרוֹת מִבַּחוּץ / וּטְמֵאוֹת מִבִּפְנִים,</p>

<p>לֹא תִּטְבֹּלְנָה עִם כָּל / מַיִם הָעֶלְיוֹנִים;</p>

<p>תִּשְׁכַּבְנָה עַל מִטּוֹת / קַרְנוֹת שֵׁן עִם הָבְנִים,</p>

<p>תָּקוֹצְנָה בִּבְעָלִים, / תַּעְגַּבְנָה לִנְתִינִים,</p>

<p>לֹא תִשְׁאַלְנָה נֵדֶה – / תִתֵּנָּה אֶתְנַנִּים,</p>

<p>תַּרְבֶּינָה רִקּוּחִים, / תִּמְשַׁחְנָה בִשְׁמָנִים,</p>

<p>תִּנְעֹלְנָה עוֹר תַּחַשׁ, / תִּתְכַּסְנָה בִלְבָנִים,</p>

<p>תֹּאכַלְנָה פַטּוּמוֹת, / תִּזְבַּחְנָה הַמִּשְׁנִים,</p>

<p>תִּשְׁתֶּינָה מַמְתַּקִים, / תֹּאכַלְנָה מַשְׁמַנִּים,</p>

<p>תִּשְׁכַּבְנָה עַל צִדָּן, / תִּצְלֶינָה עַרְמוֹנִים,</p>

<p>וּלְמַלֵּא אֶת בִּטְנָן / תֹּאכַלְנָה הַבָּטְנִים,</p>

<p>הַפִּגוּל או נוֹתָר / תִּתֵּנָּה לִשְׁכֵנִים,</p>

<p>תִּקְרֶאנָה לִמְנַגֵּן / לִשְׁמֹעַ נִגּוּנִים.</p>

<p>שִׁמְעוּ נָא הַמּוֹרִים, / סָרָבִים, סַלּוֹנִים,</p>

<p>נִקַּח לָנוּ עֵצָה / מִשָּׂרִים וּזְקֵנִים,</p>

<p>נִתְחַכֵּם נָא לָהֶם, / נִקְרָא נָא לִסְרָנִים,</p>

<p>פֶּן תַּרְבֶּינָה עָצְמָה,פֶּן תַּרְבֶּינָה אוֹנִים,</p>

<p>נַכְבִּיד נָא אֶת עֻלָּם / בַּחֹמֶר וּלְבֵנִים,</p>

<p>לַחְטֹב עֵצִים, לִשְׁאֹב / מַיִם כַּגִּבְעוֹנִים!</p>

<p>שִׁמְעוּ, פָּרוֹת בָּשָׁן / וּבְנוֹת הָאֵיתָנִים,</p>

<p>רִיב לִי עִמָּכֶם, לֹא / אֶשָּׂא מִכֶּם פָּנִים;</p>

<p>אַל תַּחְשֹׁבְנָה כִּי גַם / לִי אֵשֶׁת מִדְיָנִים,</p>

<p>כִּי לִי יִפְעָה בָרָה, / בַּת שָׂרִים וּקְצִינִים,</p>

<p>הִיא גַּן נָעוּל, מַעְיָן / חָתוּם, מַעְיַן גַנִּים,</p>

<p>צַוָּארָהּ – מִגְדַּל הַשֵּׁן, עֵינֶיהָ – יוֹנִים,</p>

<p>שִׁנֶּיהָ כִבְדֹלַח / מַתְאִימִים וּלְבָנִים,</p>

<p>פִּיהָ נֹפֶת צוּף, / שִׂפְתוֹתֶיהָ – שׁוֹשַׁנִּים,</p>

<p>אִם־תִּשְׂחַק – תַּרְאֶה עַל / פִּיהָ הַנִּצָּנִים,</p>

<p>אִם תָּשִׂיחַ – תִּשְׁמַע / קוֹל עוּגָב אוֹ מִנִּים,</p>

<p>גַם רַקָּתָהּ כִּדְמוּת / פֶּלַח הָרִמּוֹנִים,</p>

<p>לֹא תִירָא מִשֶּׁלֶג, / בֵּיתָהּ לָבוּשׁ שָׁנִים,</p>

<p>וּלְסַפֵּר כָּל הוֹדָהּ / יִלְאוּ הַרַעְיוֹנִים;</p>

<p>לָהּ חֵן, לָהּ הוֹד, לָהּ נוֹי, / בָּהּ הַחִנִּים חוֹנִים,</p>

<p>לָהּ כָּל הַהִדּוּרִים / מַתָּנָה נִתָּנִים,</p>

<p>וּלְכָל צַד שֶׁתִּפְנֶה / שָׁם רַעְיוֹנַי פּוֹנִים,</p>

<p>וּבְחֵיקָהּ שַׂרְעַפַּי / נִרְדָּמִים וִישֵׁנִים.</p>

<p>וּשְׁמִי עִם מוֹלַדְתִּי / אַגִּידָה לִמְבִינִים:</p>

<p>שֵׁם עִירִי הִיא כִתִּים, / עַמִּי הֵם רוֹמָנִים,</p>

<p>וּשְׁמִי עִמָּנוּאֵל, / תַּלְמִיד הַחַרְזָנִים,</p>

<p>מִתְאַבֵּק בֶּעָפָר / רַגְלֵי הָרַבָּנִים</p>

<p>גַּם סָר אֶל מִשְׁמַעְתָּם / לִגְדוֹלִים וּקְטַנִּים,</p>

<p>אַף מִטַּעְמָם אֶחְתֹּם / סוֹף כָּל הָעִנְיָנִים:</p>

<p>אֵין שׁוֹמֵר לַנָּשִׁים / כִּי אִם כֵּעוּר פָּנִים.</p>

<p>וַיְהִי כִשְׁמוֹעַ הַשָּׂר אֶת מַעֲנַי / וְכִרְאוֹתוֹ
שִׁירֵי רְנָנַי / וַיִּקֹּד הָאִישׁ וַיִּשְׁתַּחוּ לַאֲדֹנָי /
וַיֹּאמַר: בָּרוּךְ יְיָ אֱלֹהֵי יִשְׂרָאֵל / אֲשֶׁר לֹא הִשְׁבִּית
לַמְּלִיצָה גוֹאֵל / הֵיטַבְתָּ לִרְאוֹת, הִשְׂכַּלְתָּ עֲשׂוֹ
בְשִׂכְלְךָ / וְעַתָּה בּוֹאָה אִתִּי הַבַּיְתָה וְתָנוּחַ וְתַעֲמֹד
לְגוֹרָלְךָ / כִּי חֲמוּדוֹת אַתָּה וּבִינָה לְךָ.</p>

<p>וָאֵשֵׁב עִם הַשָּׂר חֹדֶשׁ יָמִים / וַיִּהְיוּ יָמֵינוּ
יָמִים נְעִימִים / עָשִׁינוּ לָנוּ שִׁירִים וּמְלִיצוֹת / אֲשֶׁר לֹא
נַעֲשׂוּ כֵן בְּכָל הָאֲרָצוֹת / וְשִׁדּוֹת וְשִׁדָּה / וַתְּהִי לָנוּ
דִיצָה וְחֶדְוָה וְחֶמְדָּה / אֲשֶׁר לֹא הָיְתָה כָמוֹהָ לְמִיּוֹם סוּר
אֶפְרַיִם מֵעַל יְהוּדָה.</p>

<br />
</blockquote>

<h2 id="המחברתהשניה">המחברת השניה</h2>

<blockquote>
<p>אָמַר עִמָּנוּאֵל הַמְחַבֵּר: / הִנֵּה נָא הוֹאַלְתִּי
לְדַבֵּר: / כַּאֲשֶׁר הִתְעוּ אוֹתִי אֱלֹהִים מִבֵּית אָבִי / וְנָחַנִי
הַזְּמָן בֵּית הַשָּׂר, נֵר הַמַּעֲרָבִי, / הַנּוֹדָע בִּיהוּדָה
וּבְיִשְׂרָאֵל גָדוֹל שְׁמוֹ / לְהוֹשִׁיבִי עִם נְדִיבִים עִם נְדִיבֵי
עַמּוֹ. / הָיִינוּ מִתְעַלְסִים בָּאֳהָבִים / וּמְדַבְּרִים מֵאוֹדוֹת
הַשִׁירִים הָעֲרֵבִים / וְהַמְּלִיצוֹת הַנִּמְרָצוֹת, / אֲשֶׁר הֵם צְבִי
לְכָל הָאֲרָצוֹת, / וְכָל רוֹאֵינוּ יְרוּצוּן וְיִכּוֹנָנוּ, / כִּי
אֲשֶׁר לֹא סֻפַּר לָהֶם רָאוּ וַאֲשֶׁר לֹא שָׂמְעוּ הִתְבּוֹנָנוּ, /
הָיוּ מְשׁוֹרְרֵי הַזְּמָן לְטוֹבָה יִזְכְּרוּנוּ, / יִשָּׂאוּנוּ עַל
כָּתֵף, יִסְבְּלוּנוּ, / הֶעֱלוּ בְפִיהֶם לַשָּׁמַיִם שִׂיאֵנוּ /
וּמִמַּעַל לְכוֹכְבֵי אֵל יָשִׂימוּ כִסְאֵנוּ, / וּנְדִיבֵי עַמִּים
נֶאֱסָפוּ / וְלָשֵׂאת מִדַּבְּרוֹתֵינוּ נִכְסָפוּ. / וַיְהִי כְּנוֹחַ
עֲלֵיהֶם רוּחֵנוּ – וַיִּתְנַבְּאוּ וְלֹא יָסָפוּ, / הֶעֱלוּ עַל
שְׂפָתָם תְּהִלָּתֵנוּ, / אָמְרוּ כִּי רָאוּ בָנוּ אֲשֶׁר לֹא רָאוּ
בְזוּלָתֵנוּ.</p>

<p>וַיְהִי הַיּוֹם עָלִינוּ הַשַׁעְרָה אֶל הַזְּקֵנִים, /
וְהִנֵּה שָׁם עֲדַת שָׂרִים וּקְצִינִים / וְחֶבְרַת חַכְמֵי לֵבָב
וּנְבוֹנִים. / וְכִרְאוֹתָם אוֹתָנוּ מֵרָחוֹק, / בְּטֶרֶם נִקְרַב
אֲלֵיהֶם נִמְלָא פִיהֶם שְחוֹק, / וּפָעֲרוּ פִיהֶם לִבְלִי חֹק. /
וַיֹּאמְרוּ: בּוֹא יָבוֹאוּ בִרְנָנָה / נוֹשְׂאֵי אֲלֻמּוֹת הַתְּבוּנָה.
/ מַה נִּכְבָּד הַיּוֹם זֶה הַמּוֹשָׁב וְחִין עֶרְכּוֹ, / אַחֲרֵי אֲשֶר
הַמַּזָּל הֵבִיא רָאשֵׁי הַמְשׁוֹרְרִים עַד כֹּה! / וּכְשָׁמְעֵנוּ
דִבְרֵיהֶם צָמְחָה בְלִבֵּנוּ גַאֲוָה, / כִּי נְתָנָם הַזְּמָן
לְפָנֵינוּ לְרַאֲוָה, / וְהִשְׁתַּחֲוֵינוּ אֲלֵיהֶם בְּמוּסָר
וּבַעֲנָוָה, / וַנֹּאמֶר אִישׁ אֶל אָחִיו: נַעֲשֶׂה לָנוּ שֵׁם, /
בְּשִׁירִים וּבִמְלִיצֹות נְחַדְּשֵם, / וּבְחִידוֹת נִכְבָּדוֹת הָיוּ
לָנוּ לְמוֹרָשָׁה וִירַשְׁנוּם, / לְמַעַן יֵדְעוּ כִי
קִדַּשְׁנוּם.</p>

<p>וַיְהִי בְּשִבְתֵּנוּ בְרֹאשׁ הַחֲבוּרוֹת, / וְהִנֵּה
חֶבְרַת נָשִׁים עוֹבְרוֹת, / וּבְרֹאשָׁם שְׁתַּיִם גְּבִירוֹת /
בִּלְבוּשׁ מַלְכוּת, תְּכֵלֶת וָחוּר, וַעֲטֶרֶת זָהָב גְּדוֹלָה
בְרֹאשָׁם / וַעֲדִי זָהָב עַל לְבוּשָׁם. / הָאַחַת – מִלְּאָה הָעוֹלָם
בְּיָפְיָהּ זֹהַר, / וְלוּ הָיְתָה בִימֵי נֹחַ עֲשָׂאָהּ לַתֵּבָה צֹהַר.
/ וְהִיא כְמַעֲשֵׂה לִבְנַת הַסַּפִּיר וּכְעֶצֶם הַשָּׁמַיִם לָטֹהַר, /
נָשְׂאָה חֵן בְעֵינֵי הָרוֹאִים, / וְהָיִינוּ לָהּ מִשְׁתָּאִים. / וְלוּ
הָיוּ בְמַחֲנֶהָ אֶלְדָּד וּמֵידַד הָיוּ בְרוּחָה מִתְנַבְּאִים. /
וְהַשֵּׁנִית – עֶבְרָה וָזַעַם וְצָרָה, / חָשַׁךְ מִשְּׁחוֹר תָּאֳרָהּ.
/ בְּזַעַם תִּצְעַד אָרֶץ וְ׳טָמֵא טָמֵא!׳ יִקְרָא. / וְכִרְאוֹתִי
אוֹתָה מֵרָחוֹק חָשַׁבְתִי לִכְרֹעַ, / וְכַאֲשֶׁר קָרַבְתִי אֵלֶיהָ
אָמַרְתִּי: עֵת לִקְרֹעַ! / וְהַזְּקֵנִים וְכָל הָעָם אָמְרוּ: שְׁבֹר
זְרוֹעַ! / לֹא רָאִיתִי כָמוֹהָ בְּכָל אֶרֶץ מִצְרַיִם לָרֹעַ. /
וַיִתְמְהוּ הָאֲנָשִׁים אִישׁ אֶל רֵעֵהוּ, / וְאִישׁ יַמְתִּיק בְּפִיו
שְׂחוֹק – בְּתוֹךְ חִכּוֹ יִמְנָעֵהוּ, / כִּי גָדַל הַכְּאֵב מְאֹד
בְּעֵינֵי הַזְּקֵנִים, / בִּרְאוֹתָם הָאֲרוּרָה בְּמִרְקָחוֹת וּזְנִים
וְכֵלִים מִכֵּלִים שׁוֹנִים, / וַיֹּאמְרוּ כָל הָעֵדָה לִרְגֹּם אוֹתָהּ
בָּאֲבָנִים, / כִּי אָמְרוּ: אִם תִּחְיֶה זֹאת – תַּחֲזִיר הָעוֹלָם
לְתֹהוּ. / הֲנִהְיָה כַּדָּבָר הַגָּדוֹל הַזֶּה אוֹ הֲנִשְׁמַע
כָּמוֹהוּ? / וַיֹּאמְרוּ הַזְּקֵנִים וְכָל הָעָם: זֹאת נוֹלְדָה עַל
חַטֹּאת יָרָבְעָם. / לֹא נָשׁוּב אֶל בָּתֵּינוּ עַד חֲיָלִים נְגַבֵּר, /
וְעַל אוֹדוֹת הַגְּבִירוֹת נְדַבֵּר, / וְשִׁירִים וּמְלִיצוֹת עֲלֵיהֶם
נְחַבֵּר. / וָאֹמְרָה אֶל הַשָּׂר הַנִּכְבָּד וְהָאָיֹם: / בִּשְׁתַּיִם
תִּתְחַתֵּן בִּי הַיּוֹם: / אֶחָד מִמֶּנּוּ יְשַׁבַּח הַהֲדוּרָה, /
וְהַשֵּׁנִי יְגַנֶּה הַכְּעוּרָה, / וְנַפְלִיג בְּשֶׁבַח וּבִגְנוּת, /
עַד יִבָּקְעוּ כָּל מַעְיְנוֹת הַשִּׁיר וַאֲרֻבּוֹת הַמְּלִיצָה
תִּפָּתַחְנָה, / עַד אֲשֶׁר לְנֶגְדֵּנוּ כָּל בְּנוֹת הַשִּׁיר
תִּשַּׁחְנָה. / וַיֹּאמֶר הַשָּׂר: אַחֲרֵי אֲשֶׁר חֲנָנְךָ הַזְּמָן
אֵשֶׁת חֵן, / לְשֶׁבַח הַיָּפָה תִּבָּחֵן, / וַאֲנִי אֶפְקֹד הָאֲרוּרָה
/ וְאָשִׂים פָּנַי לְגַנּוֹת הַכְּעוּרָה, / וְאַקְרִיב לְפָנֶיהָ אֵשׁ
זָרָה. / וַיִּיטְבוּ בְעֵינֵי הַשּׁוֹמְעִים דְּבָרֵינוּ, / וַיַּטּוּ
אָזְנֵיהֶם לִשְׁמֹעַ מַאֲמָרֵינוּ. / וָאָחֵל לְהַלֵּל הַיָּפָה, /
וְהַשָּׂר הֵחֵל לְגַנּוֹת הַכְעוּרָה וּלְהַשְׂבִּיעָהּ חֶרְפָּה
וּגְדוּפָה.</p>

<p>וָאַעַן וָאֹמַר: תָּמָר תִּשָּׂא עֵינֶיהָ הַשָּׁמַיְמָה
וְתוֹצִיא צְבָאָם בְּמִסְפָר, / וְאֶל אֶרֶץ תַּבִּיט וְתָקִיץ יְשֵׁנֵי
אַדְמַת עָפָר.</p>

<p>וַיֹּאמֶר הַשָּׂר: בְּרִיעָה תַּהֲרֹג הָאֶפְעֶה בְעֵינֶיהָ, / וְלוּ רָאָה אוֹתָה הַשָּׂטָן בָּרַח מִפָנֶיהָ.</p>

<p>וָאַעַן וָאֹמַר: תָּמָר – לְסַפֵר הוֹדָה נִלְאֵינוּ, / וְלוּ פָגְעָה בִּבְנֵי אֵלִים יֹאמְרוּ לָהּ: הִנֶנּוּ וְעָלִינוּ!
וַיֹּאמֶר הַשָּׂר: בְּרִיעָה טוֹבָה בִּימֵי בִכּוּרֵי עֲנָבִים / לִתְלוֹתָה עַל הָאִילָן לְהַבְרִיחַ הַזְּאֵבִים.</p>

<p>וָאַעַן וָאֹמַר: תָּמָר – אִלּוּ יְדָעוּהָ הַמַּלְאָכִים, / הֶעֱמִידוּהָ עַל נֵס לְהַחֲיוֹת הַנְּשׁוּכִים.</p>

<p>וַיֹּאמֶר הַשָּׂר: בְּרִיעָה – תָּמֵהַּ אֲנִי אֵיךְ לֹא
יִקְשְרוּהָ הַשָּׂרִים עַל הַמַּשְׁקוֹף / לְשַׂחֵק בָּה לְדִמְיוֹן
הַקּוֹף.</p>

<p>וָאַעַן וָאֹמַר: תָּמָר תֹּאמַר לַשֶּׁמֶש הַזּוֹרֵחַ: עֲלֵה קֵרֵחַ, עֲלֵה קֵרֵחַ!</p>

<p>וַיֹּאמֶר הַשָּׂר: בְּרִיעָה – אִלּוּ זְכַרְתִּיהָ בְמִיתַת אָבִי, / שִׁוִּיתִיהָ לְנֶגְדִּי לְעוֹרֵר כְּאֵבִי.</p>

<p>וָאַעַן וָאֹמַר: תָּמָר פָּרְצָה בִגְבוּל הַיֳפִי
פָּרֶץ, / אִלּוּ יְדָעוּהָ בְנֵי אֵלִים – לֹא הִנִּיחוּהָ
בָאָרֶץ.</p>

<p>וַיֹּאמֶר הַשָּׂר: בְּרִיעָה – כְּבָר הֱמִיתָהּ הַזְּמָן
בְּחֵץ בָּרָק וְקוֹל רָעַם, / לוּלֵי הִשְׁאִירָהּ לְעוֹרֵר הָאֵבֶל
בְּעֵת הַזָּעַם.</p>

<p>וָאַעַן וָאֹמַר: תָּמָר תַּשְׁקִיף מִן הַחַלּוֹן / וְתֹאמַר: שֶׁמֶשׁ בְּגִבְעוֹן דֹּם, וְיָרֵחַ בְּעֵמֶק אַיָּלוֹן!
וַיֹּאמֶר הַשָּׂר: בְּרִיעָה – אִלּוּ רְאִיתִיהָ
בְרֵאשִׁית הַשָּׁנָה נִבְעַתִּי, / פֶּן תִּדְבָּקֵנִי הָרָעָה
וָמַתִּי.</p>

<p>וָאַעַן וָאֹמַר: תָּמָר בְּיָפְיָהּ תְּחַזֵּק כָּל בֶּדֶק / וְתַחְפִּיר בְּעֵינֶיהָ נֹגַהּ וָצֶדֶק.</p>

<p>וַיֹּאמֶר הַשָּׂר: בְּרִיעָה – אִלּוּ זְכַרְתִּיהָ
בִּהְיוֹתִי עִם יַעֲלָה עַל עֶרֶשׂ רַעֲנָנָה, / לֹא תִהְיֶה לִי כָּל
הַלַּיְלָה עֶדְנָה.</p>

<p>וָאַעַן וָאֹמַר: תָּמָר לָקְחָה מִן הַהִדּוּרִים צְבִי תִפְאַרְתָּם, / וּמֵהַמַּעֲלוֹת הָרָמוֹת צַמַּרְתָּם.</p>

<p>וַיֹּאמֶר הַשָּׂר: בְּרִיעָה – לוּ הָיוּ כָמוֹהָ כָל הַצְּבִיּוֹת, / לֹא הֻצְרַךְ לְהִצְטַוּוֹת עַל הָעֲרָיוֹת.</p>

<p>וָאַעַן וָאֹמַר: תָּמָר יָפְיָהּ נֶאְדָּר, / יִקְדְּרוּ הַמְּאוֹרוֹת וְהִיא לֹא תִקְדָּר.</p>

<p>וַיֹּאמֶר הַשָּׂר: בְּרִיעָה – לוּ תִהְיֶה נְתוּנָה בְגַלְגַּלִּים, / מִשֵּׂתָהּ יָגוּרוּ אֵלִים.</p>

<p>וָאַעַן וָאֹמַר: תָּמָר גָּבְרָה בְיֹפִי וּבְמַעֲלָה וּבְמוּסָר. / תֶּחְסַר הַיָרֵחַ וְהִיא לֹא תֶחְסָר.</p>

<p>וַיֹּאמֶר הַשָּׂר: בְּרִיעָה – תָּמַהְתִּי אֵיךְ לֹא
יַחֲזִיקוּהָ הַיְהוּדִים לִפְנֵיהֶם בְּקָרְאָם אֵיכָה, / וְאֵיךְ לֹא
הִסְכִּימוּ הַשֵּׁדִים לְהַמְלִיכָה.</p>

<p>וָאַעַן וָאֹמַר: תָּמָר – עַל אַבְנֵי חֵן הָטְבְּעוּ
אֲדָנֶיהָ. / בָּחַרְתִּי הֱיוֹת פַּרְעֹש וְלָמוּת בֵּין
צִפָּרְנֶיהָ.</p>

<p>וַיֹּאמֶר הַשָּׂר: בְּרִיעָה לֹא נִבְרֵאת רַק לְהַעֲצִיב הָרוֹאִים / וּלְהַפִּיל בַּעֲצוּמֶיהָ חֵלְכָּאִים.</p>

<p>וָאַעַן וָאֹמַר: תָּמָר – מִי יִתְּנֵנִי עָפָר וְתִדְרְכֵנִי, / אוֹ חֲמוֹר – וּבַעֲבוֹתוֹת אַהֲבָה תִמְשְׁכֵנִי.</p>

<p>וַיֹּאמֶר הַשָּׂר: בְּרִיעָה – תָּמַהְתִּי אִם יְצַפּוּ
הַיְהוּדִים לִמְשִׁיחָם בְּחַיֶּיהָ, / וְאִם לֹא תְשַׁכֵּל הָאָרֶץ
בְּיָמֶיהָ גּוֹיֶיהָ.</p>

<p>וָאַעַן וָאֹמַר: תָּמָר – אֵין טוֹב בַּזְּמָן כִּרְאוֹת הוֹדָהּ, / וְלֹא נִמְצָא עֹנֶשׁ כְּפֵרוּדָהּ.</p>

<p>וַיֹּאמֶר הַשָּׂר: בְּרִיעָה תַּפְחִיד הָרוֹאִים
וְתוֹבִישׁ מֶבָּטָן / וְתֹאמַר וְאִם תַּחֲרִישׁ: הִנֵּה אָנֹכִי יָצָאתִי
לְשָׂטָן.</p>

<p>וָאַעַן וָאֹמַר: תָּמָר – יָצָאתִי בַחֲצוֹת לַיְלָה
פַּעַם וּפַעֲמַיִם / לִרְאוֹת אִם יֵשׁ לָנוּ תְּמוּרַת עֵינֶיהָ
בְּכוֹכְבֵי הַשָׁמָיִם.</p>

<p>וָיֹּאמֶר הַשָּׂר: בְּרִיעָה חֶרְפַּת כָּל אֻמָּתָהּ, / וּתְמִיָּה לִי אִם יִזְכְּרוּ הַשֵׁם לְעֻמָּתָהּ.</p>

<p>וָאַעַן וָאֹמַר: נִפְלֵאתִי בִרְאוֹתִי הַשֶּׁמֶש קוֹדֵר
לְלֹא סִבָּה מְחַיֶּבֶת, / עַד רָאִיתִי תָּמָר בֵּית נְתִיבוֹת
נִצֶּבֶת.</p>

<p>וַיֹּאמֶר הַשָּׂר: כְּלִמַּת בְּרִיעָה עַל כָּל
כְּלִמָּה עוֹדְפָה / וְלֹא תַסְפִּיק בַּעֲדָה חֶרְפָּה
וּגְדוּפָה.</p>

<p>וָאַעַן וָאֹמַר: אִלּוּ לֹא רָאִינוּ תָּמָר רַק פַּעַם אֶחָד בְּחֹדֶשׁ, / הִשְׁתַּחֲוֵינוּ לַייָ בְּהַדְרַת קֹדֶשׁ.</p>

<p>וַיֹּאמֶר הַשָּׂר: בְּרִיעָה כָּל דֳּפִי וְכָל חֶרְפָּה אוֹגֶרֶת, / וּפִיהָ כְּפִי חֲזִיר וּכְצוֹאָה עוֹבֶרֶת.</p>

<p>וָאַעַן וָאֹמַר: נִפְלֵאתִי בְהַבִּיטִי הַשָׁמַיִם
וְנֹגַהּ אֵינֶנָּה, / עַד רָאִיתִי תָּמָר בְּפָנֶיהָ
תִשָּׂאֶנָּה.</p>

<p>וַיֹּאמֶר הַשָּׂר: אִלּוּ הָיְתָה בְרִיעָה בִימֵי יְהוֹשֻׁעַ – תּוּבָל / לַעֲמֹד עַל הַקְּלָלָה בְּהַר עֵיבָל.</p>

<p>וָאַעַן וָאֹמַר: אִלּוּ הָיְתָה תָמָר בַּשָּׁמַיִם נְתוּנָה, / לֹא עָבְדוּ הָאֻמּוֹת הַשֶּׁמֶשׁ וְהַלְּבָנָה.</p>

<p>וַיֹּאמֶר הַשָּׂר: אִלּוּ הָיִיתִי כֹהֵן גָּדוֹל בְּיִשְׂרָאֵל, / שָׁלַחְתִּי בְּרִיעָה הַמִּדְבָּרָה לַעֲזָאזֵל.</p>

<p>וָאַעַן וָאֹמַר: לוּ קִוִּיתִי לִמְצוֹא בְתָמָר אַחַר מוֹתִי מַאֲוַיַּי, / אָמַרְתִּי: טוֹב מוֹתִי מֵחַיָּי.
וַיֹּאמֶר הַשָּׂר: בְּרִיעָה – לֹא צִיְּרָהּ מַלְאָךְ וְלֹא שֵׂכֶל נִפְרָד, / כִּי כָל רוֹאֶהָ יִשֹּׁם וְיֶחֱרָד.</p>

<p>וָאַעַן וָאֹמַר: תָּמָר הָיְתָה עִם הַיֳפִי בְּאָמְנָה, / אִלּוּ יְדָעָהּ הַשֶׁמֶשׁ – לֹא הִתְחַבֵּר לַלְּבָנָה.</p>

<p>וַיֹּאמֶר הַשָּׂר: בְּרִיעָה – עָשׂוּ אוֹתָהּ בְּנֵי אֵלִים / בְּיוֹם הֶרֶג רַב, בִּנְפֹל מִגְדָּלִים.</p>

<p>וָאַעַן וָאֹמַר: תָּמָר – אִלּוּ הָיָה מֹשֶׁה בִזְמַנָּהּ, / לְמֹשֶׁה הָיְתָה לְמָנָה.</p>

<p>וַיֹּאמֶר הַשָּׂר: בְּרִיעָה – נִתְעַבְּרָה אִמָּה בְּיוֹם אֹפֶל, / חשֶׁךְ עָנָן וַעֲרָפֶל.</p>

<p>וָאַעַן וָאֹמַר: תָּמָר – אִלּוּ יְדָעָהּ אַהֲרֹן – לָהּ הִתְנַדָּב, / וְלֹא לָקַח אֶת אֱלִישֶׁבַע בַּת עַמִּינָדָב.</p>

<p>וַיֹּאמֶר הַשָּׂר: רָאִיתִי בְרִיעָה וְהֵבִיאָה
בְּכִלְיוֹתַי בְנֵי אַשְׁפָּתָהּ. / לֹא אֲסַפֵּר בִּגְנוּתָהּ פֶּן אָקֵל
מֵחֶרְפָּתָהּ.</p>

<p>וָאַעַן וָאֹמַר: תָּמָר כְּלִילַת יֹפִי וּמְשׂוֹשׂ כָּל קִרְיָה. / לוּ הָיְתָה בִימֵי שְׁלֹמֹה – לֹא הִמְלִיךְ בִּתְיָה.</p>

<p>וַיֹּאמֶר הַשָּׂר: הַמֵּת עִם בְּרִיעָה בְּיוֹם אֶחָד –
אַשְׁרָיו, / כִּי מִטִּרְדַּת הַשְּׂטָנִים עָלֶיהָ יְשׁוּבוּן מִדְּלֹק
אַחֲרָיו.</p>

<p>וָאַעַן וָאֹמַר: תָּמָר עֵדֶן הַזְּמָן וְאֵין זוּלָתָה. / לוּ יְדָעָהּ בְּצַלְאֵל – עָשָׂה הַכְּרוּבִים כְּתַבְנִיתָהּ.</p>

<p>וַיֹּאמֶר הַשָּׂר: בִּבְרִיעָה מוּמִים, תִּלְאָה כָּל
לָשׁוֹן לְסַפְּרָם. / חַי אָנִי, אִם יִרְאוּהָ הַמֵּתִים יִבְרְחוּ
מִקִּבְרָם.</p>

<p>וָאַעַן וָאֹמַר: תָּמָר תַּעְלִים הַשֶּׁמֶשׁ מִדֵּי
צֵאתָה / כַּאֲשֶׁר תַּעְלִים הַשֶׁמֶשׁ אוֹר הַכּוֹכָבִים
בְּיִפְעָתָהּ.</p>

<p>וַיֹּאמֶר הַשָּׂר: אֹמַר: אֵלִי! הָמֵת בְּרִיעָה – וְהַחֲיֵינִי, / אוֹ הַחֲיֶיהָ – וַהֲמִיתֵנִי!
וָאַעַן וָאֹמַר: תָּמָר עֲטֶרֶת זְמַנָּה, / וְגַנְבָה מִמְּנוֹרַת בְּצַלְאֵל יְרֵכָהּ וְקָנָהּ.</p>

<p>וַיֹּאמֶר הַשָּׂר: גְּאָלֵנִי אֵל מִבְּרִיעָה לִימִינִי
הִצַּבְתָּ, / וְאִם אַיִן – מְחֵנִי נָא מִסִּפְרְךָ אֲשֶׁר
כָּתָבְתָּ!</p>

<p>וָאַעַן וָאֹמַר: תָּמָר מִפְּרִי מְגָדַי וּמִבְחַר
נְרָדָי. / אֲחַבְּקֶנָּה – וְלוּ לוּחוֹת הַבְּרִית עַל שְׁתֵּי
יָדָי.</p>

<p>וַיֹּאמֶר הַשָּׂר: חַי אָנִי, לֹא נוֹלְדָה בְרִיעָה מֵאִישׁ וְאִשָּׁה, / רַק מֵעִפּוּשׁ וְצַחֲנָה וּבָאְשָׁה.</p>

<p>וָאַעַן וָאֹמַר: תָּמָר – יָפְיָהּ – וְלֹא יְפִי בַּת
שֶׁבַע אֵשֶת אוּרִיָּה, / וְצַחוּת אֲמָרֶיהָ – וְלֹא דִבְרֵי
יְשַׁעְיָה.</p>

<p>וַיֹּאמֶר הַשָּׂר: יֹאמַר הַזְּמַן בְּחַיֵּי בְרִיעָה:
נוֹלְדָה לְתוּגָתִי; / וּבְמוֹתָה יֹאמַר: אָסַף אֱלֹהִים אֶת
חֶרְפָתִי.</p>

<p>וָאַעַן וָאֹמַר: לוּ הָיְתָה תָמָר בֵין מַלְאֲכֵי רוּם
–נַפְשָׁם אוֹתָהּ תִּשְׁאָף, / וְלֹא קִבְּלוּ עֲלֵיהֶם מִצְוַת לֹא
תִנְאָף.</p>

<p>וַיֹּאמֶר הַשָּׂר: בְּרִיעָה – תָמֵהַּ אֲנִי אִם
הָעוֹלָם יִסְבְּלֶנָּה, / וְאִם הָאָרֶץ אַחֲרֵי מוֹתָה
תִּקְבְּרֶנָּה.</p>

<p>וָאַען וָאֹמַר: תָּמָר – אִלּוּ בְרָאָהּ בְּשֵׁשֶת יְמֵי
בְרֵאשִׁית אֱלֹהֵינוּ, / מֵאֵת יְיָ הָיְתָה זֹאת, הִיא נִפְלָאת
בְּעֵינֵינוּ.</p>

<p>וַיֹּאמֶר הַשָּׂר: תָּמֵהַּ אֲנִי אִם יִמָּצֵא בִזְמַן בְּרִיעָה שְׂחוֹק, / וְאִם יֵשׁ שָׁלוֹם לַקָּרוֹב וְלָרָחוֹק.</p>

<p>וָאַעַן וָאֹמַר: אִלּוּ נִמְצְאוּ כָּל הַנִּמְצָאוֹת עַל
יַד הַתַּלְמִיד בְּעִתַּת הַזְּמָן, / תִּהְיֶה בְרִיאַת תָּמָר
בִּשְׁתֵּי עִתּוֹת עַל יַד הָאָמָּן.</p>

<p>וַיֹּאמֶר הַשָּׂר: לֹא נִבְרֵאת בְּרִיעָה רַק לִטְרֹף טֶרֶף / וְלִהְיוֹת לִבְנֵי עַמָּהּ לְשֵׁם חֵרֶף.</p>

<p>וָאַעַן וָאֹמַר: תָּמָר – יֵלְכוּ הַחוֹשְׁקִים לְאוֹרָה
וִיכַוְּנוּ דֶרֶךְ אֵלֶיהָ / כְּאִלּוּ אָז מִסִּינַי נִצְטַוּוּ
עָלֶיהָ.</p>

<p>וַיֹּאמֶר הַשָּׂר: בְּרִיעָה תְּעוֹרֵר בְּפָנֶיהָ הָאֵבֶל / כַּאֲשֶׁר יְעוֹרְרוּ הַשָּׂשׂוֹן הַכִּנּוֹר וְהַנֵּבֶל.</p>

<p>וָאַעַן וָאֹמַר: תָּמָר – תֹּאבַד תִּקְוַת הַחוֹשְׁקִים
לוּ אִבְּדוּהָ, / וְלוּלֵא יִרְאַת הָאֵל עַל פְּנֵיהֶם –
עֲבָדוּהָ.</p>

<p>וַיֹּאמֶר הַשָּׂר: בְּרִיעָה תֹּאמַר מִדֵּי צֵאתָה: בִּרְחוּ אַחַי, / כִּי לֹא יִרְאֵנִי הָאָדָם וָחָי.
וָאַעַן וָאֹמַר: תָּמָר – לוּלֵי קִוּוּ מַלְאֲכֵי רוּם לִרְאוֹת צַלְמָהּ, / יֵרְדוּ בָאָרֶץ לִשְׁכֹּן בָּאֲדָמָה.</p>

<p>וַיֹּאמֶר הַשָּׂר: בְּרִיעָה – לוּלֵי בִמְעִילֶיהָ תִּתְחַלֵּף, / לֹא הִכַּרְתִּיהָ מִן הָעֲטַלֵּף.</p>

<p>וָאַעַן וָאֹמַר: תָּמָר – לוּ רָאָה אוֹתָה אַמְנוֹן בַּחֲלוֹם, / לֹא הִתְחַל עַל תָּמָר אֲחוֹת אַבְשָׁלוֹם.</p>

<p>וַיֹּאמֶר הַשָּׂר: תָּמֵהַּ אֲנִי אֵיךְ בְּרִיעָה בֵּין
הַגְּבִירוֹת תִּתְיַצָּב, / וְלֹא תִשְׁכֹּן עִם הַחֹלֶד וְהָעַכְבָּר
וְהַצָּב.</p>

<p>וָאַעַן וָאֹמַר: תָּמָר – אִלּוּ הָיְתָה בְמִצְרַיִם
אִשָּׁה בְיָפְיָהּ וּבְמוּסָרָהּ, / לֹא הִלְלוּ הַשָּׂרִים לְפַרְעֹה
שָׂרָה.</p>

<p>וַיֹּאמֶר הַשָּׂר: הַשּׁוֹמֵעַ מִפִּי בְרִיעָה שְׂחוֹק –
יִתְאַבֵּל וְיִבְכֶּה, / כִּי הוּא מְעֻתָּד לַמָּוֶת, וְאִם יִתְמַהְמַהּ
– לוֹ יְחַכֶּה.</p>

<p>וָאַעַן וָאֹמַר: תָּמָר – אֶתְמַהּ אִם יָמוּת גֶּבֶר
בְּעוֹד בַחַיִּים חַיָּתָהּ, / אוֹ אִם יִחְיֶה אָדָם אַחֲרֵי
מוֹתָהּ.</p>

<p>וַיֹּאמֶר הַשָּׂר: אִם לַזְּמַן עֶרְוָה – בְּרִיעָה
עֶרְוָתוֹ, / וְאִם בַּזְּמַן בָּאְשָׁה – הִיא בָאְשׁוֹ
וְצַחֲנָתוֹ.</p>

<p>וָאַעַן וָאֹמַר: אִלּוּ רָאָה יוֹסֵף תָּמָר – אָמַר:
אַחֲרַיִךְ אָרוּצָה, / וְלֹא עָזַב בִּגְדּוֹ בְיָדָהּ וַיָּנָס וַיֵּצֵא
הַחוּצָה.</p>

<p>וַיֹּאמֶר הַשָּׂר: בְּרִיעָה כְּכֶלֶב לְשׁוֹנָהּ תֶּחֱרַץ / בַּעֲבוּר טָמְאָה תְּחַבֵּל וְחֶבֶל נִמְרָץ.</p>

<p>וָאַעַן וָאֹמַר: תָּמָר – לִפְנֵי יִפְעָתָהּ בּוֹשָה כִימָה, / וְחָפְרָה הַלְּבָנָה וּבוֹשָׁה הַחַמָּה.</p>

<p>וַיֹּאמֶר הַשָּׂר: אִלּוּ תִשְׁכֹּן בְּרִיעָה בְּחוֹרֵי עָפָר וְכֵפִים, / אָחֲזָה רְעָדָה עֲטַלֵּפִים.</p>

<p>וָאַעַן וָאֹמַר: תָּמָר – לוּ הָיְתָה כְתַבְנִיתָהּ
בְּתוּלָה אֲשֶׁר בַּשָּׁמַיִם, / לֹא נָסַע הַשֶּׁמֶשׁ לְעוֹלָם
מִבְּתוּלָה לְמֹאזְנַיִם.</p>

<p>וַיֹּאמֶר הַשָּׂר: בְּרִיעָה – לוּ הִפְשִׁיטוּהָ
בִּגְדֵי רִקְמָתָהּ, / תַּלְבִּישׁ שָׁמַיִם קַדְרוּת וְתָשִׂים הָאָרֶץ
שַׂק כְּסוּתָהּ.</p>

<p>וָאַעַן וָאֹמַר: תָּמָר – לוּ עֲשָׂאָהּ בַּשָּׁמַיִם אֵל עֵילוֹם, / יָרִיבוּ עָלֶיהָ, וְלֹא הָיָה בִמְרוֹמָיו שָׁלוֹם.</p>

<p>וַיֹּאמֶר הַשָּׂר: לֹא נִשֵּׂאת בְּרִיעָה לוּלֵי הֱיוֹת
אִישָׁהּ עִוֵּר, / וְאִם אֵין זֶה – נַאֲמִין כִּי הֻכָּה
בַּסַּנְוֵר.</p>

<p>וָאַעַן וָאֹמַר: תָּמָר – הַנֶּפֶשׁ אֲשֶר תִּהְיֶה
בַחַיִּים בְּעוֹדָהּ – אַשְׁרֶיהָ, / וְהָעֹנֶשׁ הָרַב לַנֶּפֶשׁ
תִּשָּׁאֵר בַּחַיִּים אַחֲרֶיהָ.</p>

<p>וַיֹּאמֶר הַשָּׂר: בְּרִיעָה – גְּנוּתָהּ כָּל גְּנוּת פָּרַץ, / וְאֵין לִתְמֹהַּ אִם אֵין בְּחַיֶּיהָ חָזוֹן נִפְרָץ.</p>

<p>וָאַעַן וָאֹמַר: תָּמָר – הָיִינוּ בְּעֵת בּוֹאָהּ
בְּעֵדֶן גַּן אֱלֹהִים, / וְשַׁבְנוּ לִהְיוֹת אַחַר פְּרִידָתָהּ
תְּמֵהִים.</p>

<p>וַיֹּאמֶר הַשָּׂר: שָׁמַעְתִּי כִּי מָשִׁיחַ מִפַּחַד
בְּרִיעָה נֶחְבָּא / וְעִירוֹ סוֹגֶרֶת וּמְסֻגֶּרֶת מִפָּנֶיהָ, אֵין
יוֹצֵא וְאֵין בָּא.</p>

<p>וָאַעַן וָאֹמַר: בְּכָל דּוֹר פְּלִיאָה – וְתָמָר
פְּלִיאַת זְמַנֵּנוּ, / אֲשֶׁר לֹא רָאוּ אֲבוֹתֵינוּ וַאֲבוֹת
אֲבוֹתֵינוּ.</p>

<p>וַיֹּאמֶר הַשָּׂר: עַד מָתַי נִהְיֶה מְחָרְפִים
וּמְקַלְלִים? / נָנוּס, פֶּן בְּשׁוּב בְּרִיעָה תְּשִׂימֵנוּ
חֲלָלִים!</p>

<p>וָאַעַן וָאֹמַר: כָּבֵד עָלַי לְהַחֲרִישׁ מֵהַדְרַת הַיָּפָה, / כִּי הִיא צֳּרִי לִנְשִיכַת בְּרִיעָה וּתְרוּפָה.</p>

<p>וַיֹּאמֶר הַשָּׂר: טוֹב דִּבַּרְתָּ, כִּי לוּלֵא הָיְתָה
תָמָר צֳּרִי לִנְשִׁיכָתֵנוּ, / לֹא יַעַבְרוּ לְעוֹלָם יְמֵי
בְכִיָּתֵנוּ.</p>

<br />

<p>וַיְהִי כִּשְׁמוֹעַ הָעָם אֶת מְלִיצָתֵנוּ, / הִלְלוּ
יִפְעָתֵנוּ / וַיֹּאמְרוּ: מִי הֶאֱמִין לִשְׁמוּעָתֵנוּ, / כִּי תִהְיֶה
כְּהַיּוֹם בְּרָכָה סְבִיבוֹת גִּבְעָתֵנוּ, / וַיְבָרְכוּ אוֹתָנוּ
וַיֹּאמְרוּ: פְּרַצְתֶּם בִּגְבוּל הַמְּלִיצוֹת פָּרֶץ. / בְּרוּכִים
אַתֶּם לַייָ עוֹשֵׂה שָׁמַיִם וָאָרֶץ! /לְשֵׁמַע אֹזֶן שָׁמַעְנוּ יְפִי
מְלִיצַתְכֶם, / וְהִנֵּה לֹא הֻגַּד לָנוּ הַחֵצִי מִמַּרְבִּית
חָכְמַתְכֶם. / לָכֶם לְבַדְּכֶם נִתְּנָה הַמְּלִיצָה, / וּבָאתֶם יַעַר
כַּרְמִלָּהּ וּמְלוֹן קִצָּהּ, / וַתְּהִי מְלִיצַת כָּל מֵלִיץ עִיר
פְּרוּצָה, / וְלֹא הִגִּיעַ זוּלַתְכֶם אֶל הַמֶּחֱצָה. / וַיֹּאמְרוּ
לָנוּ הַזְּקֵנִים וְהַחוֹרִים: / הֲלֹא תְחַבְּרוּ עַל הַגְּבִירוֹת
שִׁירִים! / וַיִּפֶן הַשָּׂר אֵלַי וַיֹּאמֶר: חַבֵּר שִׁיר בְּדִבְרֵי
אֲהָבוֹת, / וּבְמִלּוֹת עֲרֵבוֹת, / וְשִׂים הַיָּפָה בְגַלְגַּל
עֲרָבוֹת, / וַאֲנִי אֶפְקֹד הָאֲרוּרָה, / וַאֲחַבֵּר שִׁיר לִגְנוּת
הַכְּעוּרָה, / אֲרוּרָה הָאֲדָמָה בַּעֲבוּרָה! / וַיְהִי כְשָׁמְעִי
דִבְרֵי הַשָּׂר כּוֹנַנְתִּי מֵיתְרֵי שִׁירִי עַל יֶתֶר, / וָאָשִׂים עַל
רֹאשׁ הַיָפָה כֶתֶר.</p>

<p>וָאֶשָּׂא מְשָׁלִי וָאֹמַר:</p>

<p>רְאוּ יַעְלָה אֲשֶׁר שֶׁמֶשׁ וְסַהַר / שְׁחוֹחַ הוֹלְכוֹת נֶגְדָּהּ וְקוֹדְרוֹת</p>

<p>וְלָכֵן לֹא לְאוֹר חַמָּה לְבַד – אַף / לְאוֹרָה אֹמְרָה: יוֹצֵר מְאוֹרוֹת!</p>

<p>וַיְהִי כְּהַשְׁלִימִי הַשִּׁירָה הַמְהֻלָּלָה /
וַיֹּאמֶר השָּׂר מְאֹד יָצָאתָ בִנְקַלָּה. / קוּם חַבֵּר שִׁיר לְפִי
מַהֲלָלָהּ, / כִּי דַעְתִּי לַעֲשׂוֹת עִם הַכְּעוּרָה כָּלָה. /
וּכְשָׁמְעי דִבְרֵי הַשָּׂר חַשְׁתִּי וְלֹא הִתְמַהְמַהְתִי, /
וּלְחַבֵּר שִׁיר לְפָאֵר הַיָּפָה כָּמָהְתִּי.</p>

<p>וָאֶשָּׂא מְשָׁלִי וָאֹמַר:</p>

<p>כָּל־יַעֲלוֹת מִן הָרְקָק נִבְרָאוּ,</p>

<p>בֵּין הַשְּׁמָשׁוֹת, עַל יְדֵי הַדַּחַק,</p>

<p>עַל־כֵּן, כְּמוֹ מַר מִדְּלִי וּכְשַׁחַק,</p>

<p>הֵמָּה בְּמַחְתֶּרֶת זְמַן נִמְצָאוּ</p>

<p>אַךְ מַעֲשֵׂי עָפְרָה, אֱמֶת, יָצָאוּ</p>

<p>עִם כָּל־צְבָא מָרוֹם וְאֵילֵי שַׁחַק,</p>

<p>מִכְתַּב אֱלֹהִים הִיא וְלֹא עַל מַחַק,</p>

<p>עַל כֵּן פְּלִיאוֹת יַעֲלָה נִפְלָאוּ.</p>

<br />

<p>לֹא אֶקְרְאָה עַצְמוּת צְבִיָּה חֹמֶר</p>

<p>כִּי לֹא כְחֹמֶר יַעֲלוֹת הָאָרֶץ</p>

<p>הוּא, אַךְ שְׁמוֹ: נוֹשֵא לְצוּרָה רָמָה.</p>

<br />

<p>אָשִׁיר בְּשִׁיר חָדָשׁ וְאֶגְזַר אֹמֶר</p>

<p>כִּי בַגְּבוּלִים פָּרְצָה הִיא פָרֶץ,</p>

<p>כִּי מַעֲלָתָה מֵאֱנוֹשׁ נֶעְלָמָה.</p>

<br />

<p>וַיְהִי אַחֲרֵי אָמְרִי הַשִּׁירָה עַד תֻּמָּהּ, /
וַיֹּאמֶר הַשָּׂר: נָתַתָּ בְלִבִּי נֶחָמָה. / חַי אָנִי כִּי שִׁירְךָ
בָא לְיָדִי וְהִנְאָנִי. / אֲחַוֶּה דֵעִי אַף אָנִי.</p>

<p>וַיִּשָּׂא מְשָׁלוֹ וַיֹּאמַר:</p>

<br />

<p>רְאוּ שִׁפְחָה שְׂרֻפַת אֵשׁ, כְּסוּחָה, / בְּתַכְרִיךְ בּוּץ וְעַל רֹאשָׁהּ עֲטָרָה,</p>

<p>אֲשֶׁר יָצְאָה כְהַיּוֹם לִי לְשָטָן, / אֲרוּרָה הָאֲדָמָה בַּעֲבוּרָה!</p>

<br />

<p>וַיְהִי הוּא טֶרֶם כִּלָּה לְדַבֵּר הַשִּׁירָה, / זָכַר
חֶרְפַּת הָאֲרוּרָה, / וְאֵת אֲשֶׁר שַׁדַּי לָהּ הֵמַר / וְעוֹרָהּ
אֲשֶׁר כַּתַּנוּר נִכְמָר, / וַיָּקָם מִתּוֹךְ הָעֵדָה וּבַחֲמַת רוּחַ
הִתְמַרְמַר, / וַיִּשָּׂא אֶת קוֹלוֹ וַיֹּאמַר:</p>

<br />

<p>שֵׂכֶל מְצַיֵּר! יוֹם אֲשֶׁר צִיַּרְתָּ</p>

<p>בַּת־גֵּרְשֹׁם – כָּל הַיְקוּם הִכְלַמְתָּ,</p>

<p>יַעַן בְּגִשְׁמָהּ כָּל גְּנוּת הִשְׁלַמְתָּ,</p>

<p>כִּי בָּא חֲלוֹם הַבּוּז וְאַתְּ פָּתָרְתָּ.</p>

<br />

<p>אוּלַי לְקַבֵּץ כָּל גְּנוּת נָדַרְתָּ,</p>

<p>אוֹ לַעֲשׂוֹת יַנְשׁוֹף וְקוֹף יָזָמְתָּ?</p>

<p>מָה הַחֲלוֹם הַזֶּה אֲשֶׁר חָלָמְתָּ?!</p>

<p>אִם רוּחֲךָ סָרָה וְאִם שָׁכָרְתָּ?!</p>

<br />

<p>הַגֵּד, כְּרוּב מִמְשַׁח! הֲאִם הַשֶּׂרֶד</p>

<p>אוֹ הַמְּחוּגָה מִמְּךָ גֻנָּבוּ</p>

<p>וַתַּעֲשֶׂה בַּת־גֵּרְשֹׁם בָּרָחַת,</p>

<br />

<p>אוֹ פָעֲלוּ בָהּ כּוֹכְבֵי רוֹם מֶרֶד,</p>

<p>סַרְטָן וְעַקְרָב אִם אֲזַי נִצָּבוּ</p>

<p>בִּזְנַב תְּלִי בַּמַּעֲלָה צוֹמָחַת?</p>

<br />

<p>וַיְּהִי כִשְׁמוֹעַ הַשָּׂרִים הַשִׁירִים
וְאוֹדוֹתֵיהֶם, / נִמְלָא שְׂחוֹק פִּיהֶם, / וְיֶתֶר הָעָם אֲשֶׁר
בְּרַגְלֵיהֶם / כָּרְעוּ עַל בִּרְכֵּיהֶם. / וַיָּרֹנּוּ וַיִּפְּלוּ עַל
פְּנֵיהֶם. / וְאַחֲרֵי כֵן נִפְרְדוּ הַקְּהִלּוֹת, / וְכָל הָעָם
מְסַפְּרִים מִמֶּנּוּ תְהִלּוֹת, / וּמְדַבְּרִים רַק מֵאוֹדוֹתֵינוּ, /
וְעוֹנְדִים עַל גַּרְגְּרוֹתָם טוּרֵי לְשָׁמֵינוּ וּפִטְדוֹתֵינוּ. /
וַיְהַלְלוּ הָאֱלֹהִים אֲשֶׁר כָּל חָכְמָה וּבִינָה מֵאִתּוֹ, / וְכָל
הָעָם שָׁב לְבֵיתוֹ.</p>

<br />

<br />
</blockquote>

<h2 id="המחברתהשלישית">המחברת השלישית</h2>

<blockquote>
<p>אָמַר עִמָּנוּאֵל הַמְחַבֵּר: בְּשׁוּבֵנִי
מֵהַמַּעֲרָכָה עִם הַשָּׂר הַמְאֻשָּׁר / הָיִיתִי בַעֲבוֹתוֹת אַהֲבַת
הַגְּבִירָה נִקְשָׁר / וּלְדַבֵּר רַק מֵאוֹדוֹתֶיהָ בְּעֵינַי יִכְשָׁר /
הָיָה חִשְׁקִי בָהּ אַמִּיץ וְאָיֹם, / אַךְ בָּהּ יָשׁוּב יַהֲפֹךְ יָדוֹ
כָּל הַיּוֹם. / וְכִרְאוֹת הַשָּׂר כִּי נִלְכַּדְתִּי בִמְצוּדָתָהּ /
וְנַפְשִׁי נִקְשְׁרָה בְאַהֲבָתָהּ, / אָמַר אֵלַי: הַיּוֹם הַזֶּה אָחַל
חִשְׁקֶךָ / שְׁמַע מִמֶּנִּי דָבָר וְשָׂאֵהוּ בְחֵיקֶךָ / דַּע כִּי
דְבַר הַגְּבִירָה אֲשֶׁר רָאִיתָ מָךְ מֵעֶרְכֶּךָ / אָמְנָם לָהּ אָחוֹת
יָפָה, כְפִי מַה שֶּׁנֶּאֱמַר / עָמַד טַעְמָהּ בָּהּ וְרֵיחָהּ לֹא
נָמָר, / טוֹבַת שֵׂכֶל וּצְנוּעָה, / וְהַנַּעֲרָה טוֹבַת מַרְאֶה מְאֹד
בְּתוּלָה וְאִישׁ לֹא יְדָעָהּ, / נֶחְמֶדֶת לְהַשְׂכִּיל וְלָעֵינַיִם
תַּאֲוָה, / וְגָבְרָה עַל כָּל הַגְּבִירוֹת בְּמוּסָר וּבַעֲנָוָה /
יָפָה כַלְּבָנָה וְכַשֶּׁמֶשׁ בְּהִירָה, / וּבִמְלֶאכֶת הַשִּׁיר
וְהַמְּלִיצָה זְרִיזָה וּמְהִירָה, / לֹא יֻתַּן סְגוֹר תַּחְתֶּיהָ וְלֹא
יִשָּׁקֵל כֶּסֶף מְחִירָהּ. / הִיא מִתַּעֲנוּגֵי הַחֵשֶׁק וְהַיְדִידוּת
אָחוֹר נָסוֹגָה, / וּבְשׁוֹשַׁנֵּי הַנְּזִירוּת וְהַבְּדִידוּת סוּגָה, /
קָצָה בַחוֹשְׁקִים וּבִבְנֵי הַבְּלִיַּעַל / וְלָהּ הַבִּרְכַּיִם אֲשֶׁר
לֹא כָרְעוּ לַבַּעַל / וְהַפֶּה אֲשֶׁר לֹא נָשַׁק לוֹ, / וְתִשְכֹּן
בְאָהֳלָהּ מִבְּלִי לוֹ / לָהּ בִּרְכוֹת שָׁמַיִם מֵעָל, / וְלֹא לָקְחָה
מִן הַזְּמָן מִחוּט וְעַד שְׁרוֹךְ נָעַל / רַק לֶחֶם לֶאֱכֹל וּבֶגֶד
לִלְבֹּשׁ, / וַתָּשֶׂם בְּלִבָּהּ אֶת רֶסֶן תַּאֲוָתָהּ לִכְבֹּשׁ /
וְעָלְתָה בְחָכְמָתָהּ לִתְהִלָּה וּלְשֵׁם וּלְתִפְאֶרֶת / הִיא עַל
עַמּוּדֵי הַשִּׁיר וְהַמְּלִיצָה גֻלָּה וְכוֹתֶרֶת, / וּבְפִיהָ לְשׁוֹן
הַזָּהָב וְהָאַדֶּרֶת / וְלָצֵאת מִיָּם הַתַּאֲווֹת אֶל יַבֶּשֶׁת
הַנְּזִירוּת חוֹתֶרֶת / וְכָל שָׁר וּמֵלִיץ בְּעֶרְכָּהּ כְּגַנָּב
נִמְצָא בַמַּחְתֶּרֶת. / תַּחְשֹׁב צַחוּת לְשׁוֹנָם לַעֲגֵי שָׂפָה
וְלָשׁוֹן אַחֶרֶת. / הִיא צִנְצֶנֶת הַמָּן / אֵין עֲרֹךְ אֵלֶיהָ
בַזְּמָן / נִלְחֲמוּ בָהּ הַזָּלִים זָהָב מִכִּיס וְכֶסֶף בַּקָּנֶה
יִשְׁקֹלוּ, / אָבוּ נְשִׂיאֵי הָאָרֶץ לְקַחְתָּהּ לְאִשָּׁה וְלֹא
יָכֹלוּ / וְלוּ הִטְּתָה אָזְנָהּ – כָּל יוֹצְאֵי שַׁעַר עִירָהּ
יִמּוֹלוּ / וְלוּלֵי תִשְׁכֹּן בְּסֵתֶר אָהֳלָהּ נָגֹלּוּ / כַּסֵּפֶר
הַשָּׁמַיִם וְכָל צְבָאָם יִבֹּלוּ / וְלוּ רָאִיתָ הוֹדָהּ – עָמַדְתָּ
מִשְׁתָּאֶה / וְהָיִיתָ מְשֻׁגָּע מִמַּרְאֶה עֵינֶיךָ אֲשֶׁר
תִּרְאֶה.</p>

<p>וַיְהִי כְשָׁמְעִי – נִבְהֲלוּ רַעְיוֹנַי • וַתִּדַּד שְׁנָתִי מֵעֵינַי • וְנִבְהַלְתִּי מֵחָשְׁקָהּ לְמִשְׁמַע אָזְנַי • וַיְהִי חִשְקָהּ כְּאֵשׁ בּוֹעֶרֶת עָצוּר בְּעַצְמוֹתַי
• וַיִּתְּכוּ כַמַּיִם שַׁאֲגוֹתַי • לֹא תֶעֱרַב לִי כָּל שִׂמְחָה • וְנֶהְפַּךְ שְׂשׂוֹנִי לַאֲנָחָה • וְנִלְאֵיתִי כַלְכֵּל וְלֹא אוּכָל • עַד הָיִיתִי בְעֵינֵי הַשָּׂר סָכָל.
וַיֹּאמֶר אֵלַי הַשָּׂר: הַהִגִּיעַ מִסִכְלוּתְךָ לַחֲשֹׁק בִּמְלֶכֶת הַשָּׁמַיִם, אֲשֶׁר שִׁמְעָהּ הִבְהִילָנוּ •
מִי יַעֲלֶה לָנוּ הַשָּׁמַיְמָה וְיִקָּחֶהָ לָנוּ • חֲדַל לְךָ, אָחִי, פֶּן נִתְבַּזֶּה • וְאַל תּוֹסֵף דַּבֵּר אֵלַי עוֹד בַּדָּבָר הַזֶּה!</p>

<p>וָאֹמַר אֶל הַשָּׂר בְּנֶפֶשׁ חֲרֵדָה • וְעֵינִי עֵינִי מַיִם יוֹרְדָה: • אָנָּא הַשָּׂר אַבִּיר הַתְּעוּדָה • הַרְאֵנִי נָא אֶת כְּבוֹדָהּ • כִּי הִנְנִי נִשְׁבַּע בִּגְאוֹנִי • וּבְחֵי הַחֵשֶׁק אֲשֶׁר בֵּינְךָ וּבֵינִי • כִּי אִם יַעֲלֶה לַשָּׁמַיִם שִׂיאָהּ • וּמִמַּעַל לְכוֹכְבֵי אֵל תָּשִׂים כִּסְאָהּ • שָׁם אֲצַוֶּה דִמְעוֹתַי • וּמִשָּׁם יוֹרִידוּהָ תַּחֲנוּנוֹתַי • כִּי לִי שִׁירִים כַּבְּרָקִים יְרוֹצֵצוּ • וּכְעֵין נְחֹשֶׁת קָלָל יְנוֹצֵצוּ • וּמְלִיצוֹת נִמְרָצוֹת • תַּעֲשֶׂינָה בְלֵב הַיְּעָלוֹת פְּרָצוֹת • וְתִקְרַעְנָה סְגוֹר לִבָּם יְקָרְבוּ כַתַּנּוּר לִבָּם
בְּאָרְבָּם.</p>

<p>וָאֶשָּׂא מְשָׁלִי וָאֹמַר:</p>

<p>לִי יִקְּדוּ שָׁרִים וְלִי יִכְרָעוּ, / עַל פִּי מְלִיצִים יַחֲנוּ יִסָּעוּ,</p>

<p>אִתִּי בְּסוֹד שִׁירִים חֲדָשׁוֹת נִפְלְאוּ, / לֹא נִבְרְאוּ מֵאָז וְלֹא נִשְׁמָעוּ,</p>

<p>לִי שִׁיר יְנוֹבֵב הַבְּתוּלוֹת, לִי זְמִיר / חֵשֶׁק, דְּבָרָיו כָּל לְבַב יִקְרָעוּ,</p>

<p>אִלּוּ שְׁמָעוּהוּ בְנוֹת חֵן – גָּוְעוּ / אוֹ שָׁכְבוּ עִם כֹּל אֲשֶׁר פָּגָעוּ,</p>

<p>לוּ הַמְּלָכוֹת שָׁמְעוּ מִפִּי זְמִיר – / אָז נָפְלוּ תַחְתַּי וְלֹא יִבְצָעוּ,</p>

<p>אִלּוּ בְּצַר רוּחִי אֲמָרֵר בַּבְּכִי – / אָז בַּבְּכִי כָּל הַיְקוּם גָּוָעוּ,</p>

<p>יִבָּקְעוּ כָל מַעְיְנוֹת דִּמְעָה, עֲדֵי / אֶרֶץ וְשָׁמַיִם, הֲכִי, יִדְמָעוּ,</p>

<p>לוּ לַנְּבָלִים אֶשְׁאֲלָה מַתָּן – אֲזַי / לֹא קָפְצוּ יָדָם וְלֹא מָנָעוּ,</p>

<p>עַל פִּי תְּנוּעוֹת מַאֲמָרַי נוֹסְעִים / כָּל שׁוֹמְעֵי שִׁירַי וְלֹא יִפְשָׂעוּ,</p>

<p>כֵּן יִשְׂמְחוּ, כֵּן יִדְאֲגוּ, כֵּן יִשְׂחֲקוּ, / כֵּן יִקְצְרוּ חֶסֶד וְכֵן יִזְרָעוּ,</p>

<p>יִתְעַנְּגוּ מִזִּיו אֲמָרַי שׁוֹחֲרַי, / מִשֹּׁד זְמִירַי יִינְקוּ, יִשְׂבָּעוּ,</p>

<p>אֶדְלֶה פְנִינֵי מַאֲמָרִים יָקְרוּ, / לוּ עָמְקוּ אוֹ בַתְּהוֹם טֻבָּעוּ,</p>

<p>אִלּוּ בְנֵי קֹרַח כְּשִׁירַי שׁוֹרֲרוּ – / לֹא נִבְלְעוּ אָז כַּאֲשֶׁר נִבְלָעוּ.</p>

<p>אָסָף וְהֵימָן אִם בְּדוֹרִי יִהְיוּ – / לֹא נוֹדְעוּ בַּשִּׁיר כְּמוֹ נוֹדָעוּ,</p>

<p>לֹא נִכְּרוּ בַשִּׁיר וְאַף בַּל נִטְּעוּ, / בַּל שֹׁרְשׁוּ כַיּוֹם וּבַל זֹרָעוּ.</p>

<p>מַה לָּךְ יְדוּתוּן שִׁיר, וְדָוִד – מַה לְּךָ / כִנּוֹר? פְּנוּ אֵלַי וְהִוָּשֵׁעוּ!</p>

<p>הָיוּ מְלִיצֵי הַזְּמַנִּים עִלְּגֵי / שָׂפָה, בְּדֶרֶךְ שִׁיר כְּעִוְרִים נָעוּ,</p>

<p>אֶדְרֹךְ אֲנִי עַל בָּמֳתֵי הַשִּׁיר וּבִי / יִתְהַלְלוּ שָׁרִים וּבִי נִשְׁבָּעוּ.</p>

<p>הַדּוֹרְכִים מִפְתַּן חֲסָדַי, לַעֲלוֹת / עַד מַעֲלוֹתַי – יִיעֲפוּ, יִיגָעוּ,</p>

<p>עַל כֵּן לְכָל הוֹרֵס וּמַעְפִּיל לַעֲלוֹת, / אֹמַר: רְדוּ, דוֹדִים, וְהִכָּנֵעוּ,</p>

<p>אַל תִּקְרְבוּ, סוּרוּ וְאַל תִּגָּעוּ, / שִׁירַי רְאוּ רָאוֹ – וְאַל תֵּדָעוּ!</p>

<br />

<p>כִּשְׁמוֹעַ הַשָּׂר הַשִּׁירָה נִפְלָא עַל נְעִימוּתָהּ
• וַיֹּאמַר: לֹא רָאִיתִי כְתַבְנִיתָהּ! • אִם תַּחְפֹּץ לִרְאוֹת
הַיַּעֲלָה וְתִפְאַרְתָּהּ • הִנֵּה הִיא יוֹצֵאת יוֹם יוֹם וְעוֹלָה אֶל
בֵּית תְּפִלָּתָהּ • הַשְׁכֵּם בַּבֹּקֶר וְשָׁם תִּרְאֶה זֹהַר
יִפְעָתָהּ • כְּשָׁמְעִי זֹאת הִתְנַחַמְתִּי • וְאַשְׁמוּרוֹת
קִדַּמְתִּי • וְיָשַׁבְתִּי פֶּתַח הַשַּׁעַר • וְרַעְיוֹנַי אָחֲזוּ
שָׂעַר • וְלִבִּי כְּאֵשׁ תִּבְעַר יָעַר • עַד אֲשֶׁר תַּעֲבֹר הַיָּפָה
וְאֶרְאֶנָּה • אִם הִיא כְּלִילַת יֹפִי כַּאֲשֶׁר יֹאמְרוּ מִמֶּנָּה •
עוֹד מְעַט וְהִנֵּה • קוֹל הֲמֻלָּה כְּקוֹל מַחֲנֶה • כָּל הַחוֹשְׁקִים
עֵת בּוֹאָהּ יְקַוּוּ • וְקָם כָּל הָעָם וְהִשְׁתַּחֲווּ • וָאֶשֶּׂא
עֵינַי וָאֶרְאֶה אֶת הַמַּרְאָה הַיְקָרָה • וְהִנֵּה חֶבְרַת גְּבִירוֹת
וּבְתוֹכָם נַעֲרָה • יָפָה כַלְּבָנָה וְכַחַמָּה בָרָה • וַיִּפְגְּעוּ
בָנוּ מַלְאֲכֵי אוֹרָהּ • וַיְבוֹאוּנוּ חַשְׁמַלֵּי זָהֳרָהּ • וְאֵשׁ
אַהֲבָתָהּ בַּלְּבָבוֹת בָּעֲרָה • וָאֶקְרָא שֵׁם הַמָּקוֹם הַהוּא
תַּבְעֵרָה • כִּי בָעֲרָה בָּנוּ אֵשׁ חִשְׁקָהּ / וּלְאוֹר יִפְעָתָהּ
קָרָאתִי שֶׁמֶשׁ צְדָקָה • וָאֹמַר בְּקוֹל נִשְׁמַע • וְלִבִּי בוֹעֵר
וְעֵינִי יִדְמָע • בָּרוּךְ בּוֹרְאֵךְ אֲשֶׁר יָסַד בַּסַּפִּירִים
אֲדָנַיִךְ • וְהִרְבִּיץ בַּפּוּךְ אֲבָנַיִךְ • וְהֶחְפִּיר הַמְּאוֹרוֹת
בְּעֵינַיִךְ • לֹא הֻגַּד לִי הַחֵצִי מֵעֲדָנַיִךְ • אָמוּתָה הַפַּעַם
אַחֲרֵי רְאוֹתִי אֶת פָּנַיִךְ • וַתֹּאמֶר הַנַּעֲרָה: אָרוּר הַבָּא •
זֶה הֶבֶל וְרָעָה רַבָּה! • וַתִּבֶז לִי בְּלִבָּהּ • וָאֹמַר אֶל
לִבִּי: הַט שָׁמֶיךָ • וְרוּחַ יִסַּע מֵעִמֶּךָ / וְיִפַּח בְּגַנְּךְ
וְיִזְּלוּ בְשָׂמֶיךָ • וְאַחֲרֶיךָ הַשִּׁירִים וְהַמְּלִיצוֹת
בַּעֲמָמֶיךָ • כִּי פָגַעְתָּ אֲשֶׁר קִוִּיתָ כָּל יָמֶיךָ. • וָאָקוּם
קַל חִישׁ וָאֲחַבֵּר מְלִיצָה נִמְרָצָה • תַּגִּיד בָּהּ נַפְשִׁי אֶל
הַצְּבִיָּה אֶת כָּל חֶפְצָהּ • וְכִי דַם לִבִּי אֶל אַהֲבָתָהּ עַל קִיר
מִזְבְּחָהּ נִמְצָה • וָאֶאֱרֹג עוֹד שִׁירָה חֲדָשָׁה נוֹתֶנֶת אִמְרֵי
שֶׁפֶר • וָאֶכְתְּבֵם עַל מְגִלַּת סֵפֶר • וָאֶשְׁלַח אֶת הַמְּגִלָּה
בְּיַד נַעַר צָעִיר לְיָמִים • מִזֶּרַע הַמְּלוּכָה וּמִן הַפַּרְתְּמִים
• וָאָשִׂים דָּבָר בְּפִיו לֵאמֹר: לֵךְ אֶל הַגְּבִירָה וְכֹה תְדַבֵּר •
רֹאשׁ מְשׁוֹרְרֵי הַזְּמַן עַל אַהֲבָתֵךְ זֹאת הַמְּגִלָּה חִבֵּר •
וְאִם לֹא תֵדְעִי לָךְ, הַיָּפָה בַנָּשִׁים, שְׁמוֹ • הוּא שַׂר צְבָא
הַחֵשֶׁק עִמָּנוּאֵל בֶּן שְׁלֹמֹה • וְאֵלֶּה דִבְרֵי הַמְּלִיצָה
וְהַשִּׁירָה • אֲשֶׁר שָׁלַחְתִּי אֶל הַגְּבִירָה:</p>

<p>בַּאֲשֶׁר הַשְּׁתִיקָה תּוֹלִיד הַמָּוֶת – הַדִּבּוּר
חָכְמָה • וּבַאֲשֶׁר הַסְתָּרַת הַסּוֹד סִבַּת יָגוֹן – הַגִּלּוּי
עָרְמָה • וּבַאֲשֶׁר הַנְּדִיבוּת • יִמְנַע הָעֲרֵבוּת • הַנַּבְלוּת לֹא
יֵחָשֵׁב לְאַשְׁמָה • וּבַאֲשֶׁר הַשָּׁלוֹם • הַגּוּף יַהֲלֹם • טוֹבָה
מִמֶּנּוּ הַמִּלְחָמָה • וּבַאֲשֶׁר הַצְּנִיעוּת • יִמְנַע הָרֵעוּת •
הָעַזּוּת נֶחָמָה • אֵין לְהוֹחִיל עַד בּוֹשׁ וּלְהִנָּחֵם • אַחֲזִיק
שִׁלְחֵי מְלִיצוֹתַי וְאֶלָּחֵם • הִרְאַנִי הַזְּמַן הוֹדֵךְ הַצְבִיָּה
– וְנִצְמַתִּי • פָּגַעְתִּי בְיָפְיֵךְ – וְנִבְעַתִּי • אִם
תְּחַיִּינִי – וְאֶחְיֶה, וְאִם תְּמִיתִינִי – וָמַתִּי • יוֹשַׁבְתְּ
בְּלִבּוֹת הַחוֹשְׁקִים • מְקֻנַּנְתְּ בָּאָרֶץ וְדוֹרֶכֶת עַל בָּמֳתֵי
הַשְּׁחָקִים • הַיּוֹשֶׁבֶת עַל חוּג הַמּוֹעֵצָה • הָרוֹכֶבֶת בִּשְׁמֵי
שְׁמֵי הַמְּלִיצָה • הַנְּשׂוּאָה עַל כֶּתֶף הַתְּהִלּוֹת • וְעַל
דַּבֶּשֶׁת הַמַּעֲלוֹת הַמְהֻלָּלוֹת • בָּרוּךְ בּוֹרְאֵךְ וּבָרוּך
יוֹצְרֵךְ • אֲשֶׁר שָׂמֵךְ לְנֵס לָלֶכֶת גּוֹיִם לְאוֹרֵךְ • עֲשָׂאֵךְ
הַזְּמָן יְחִידָה בְּעוֹלָמֵךְ • בְּרוּכָה אַתְּ וּבָרוּךְ טַעְמֵךְ •
הֲנִגְלוּ לָךְ תְּלָאוֹת הַחוֹשְׁקִים יֵלְכוּ לְנֹגַהּ זַרְחֵךְ •
יַעֲלוּ דֶּרֶךְ אָרְחֵךְ בְּבָרְחֵךְ • אִם לֹא נִגְלוּ לָךְ אוֹדוֹתָם –
מַה זֶה סָכַלְתְּ • וְאִם נִגְלוּ לָךְ – מַדּועַ לֹא חָמָלְתְּ •
וְהַצֵּל לֹא הִצַּלְתְּ. • אֵיךְ נִכְזְבָה תוֹחַלְתָּם • אַיֵה אֵפוֹ
תִקְוָתָם • הַגִּידִי לִי מַה מַּשְׂכֻּרְתָּם • לָמָדְנוּ, הַצְּבִיָּה,
לְפִי דַרְכֵּךְ • כִּי לֹא תַחְפְּצִי חוֹשֵׁק מָךְ מֵעֶרְכֵּךְ •
וּתְבַקְשִׁי כְּרוּב מִמְשַׁח הסּוֹכֵךְ. • בַּת נָדִיב! הִנֵּה
הַשֶּׁמֶשׁ יָחִיד בְּזָהֳרוֹ • וְיֵלְכוּ גוֹיִם לְאוֹרוֹ • וּמְאוֹרָיו –
מֵהֶם עַל פְנֵי רְקִיעַ הַשָׁמַיִם פְּרוּשׂוֹת וַחֲרוּתוֹת • וּמֵהֶם
חִבְּקוּ אַשְׁפַּתּוֹת • לֹא יְכַלֶּה אוֹרוֹ לְמִגָּדוֹל וְעַד קָטָן •
וְלֹא יוֹבִישׁ מֶבָּטָן • כַּעֶבֶד כַּאֲדוֹנָיו, כַּמַּלְאָךְ כַּשָּׂטָן
• אִי, זְמַן מָסוֹר! בְּסוֹד חֲכָמִים לֹא עָמַדְתָּ • לְחַלֵּק שָׁלָל
מִמִּי לָמַדְתָּ? • שָׁלַלְתָּ יְפִי עָשׁ, כְּסִיל וְכִימָה • וזֹהַר
הַלְבָנָה וְהַחַמָּה • וְנִצַּלְתָּ עֲדִי כוֹכְבֵי הַשָּׁמַיִם
וּכְסִילֵיהֶם • וְיִפְעַת מַזָּרוֹת וְחֵילֵיהֶם • וּקְבַעְתָּם בְּאוֹר
פְּנֵי הַצְּבִיָּה • וְקִבַּצְתָּ כָּל הַהִדּוּרִים בָּהּ לַחַיָּה • לֹא
הִשְׁאַרְתָּ מִחְיָה • אָרוּר עוֹשֶׂה מְלֶאכֶת הַשֵּׁם רְמִיָּה •
וְהִנֵּה, אִם לְאַשְׁמַת הָעָם וְחַטָּאתָם • תִּמְנַע הַצְּבִיָּה מִן
הַחוֹשְׁקִים תַּאֲוָתָם • וְלֹא תָסוּר אֶל מִשְׁמַעְתָּם • תִּתְהַפֵּךְ
כְּחֹמֶר חוֹתָם • וְלוּ הוֹאַלְתָּ לְחַלֵּק הַיֳּפִי בֵין הַצְּבִיּוֹת •
וְלֹא תִהְיֶינָה עֵינֵי הַחוֹשְׁקִים בְּמָקוֹם אֶחָד תְּלוּיוֹת • אוֹ
לַעֲשׂוֹת אַחֶרֶת בְּמַתְכֻּנְתָּהּ • בְּתַבְנִיתָהּ וּתְמוּנָתָהּ •
וְאִם יִגְזֹר הַמָּוֶת לִכְרֹת אֶת מִפְלַצְתָּהּ • אוֹ לַעֲבֹט עֲבוֹטָהּ
• אוֹ לְהוֹבִישׁ מֶבָּטָהּ • וְהָיָה הַמַּחֲנֶה הַנִּשְׁאָר
לִפְלֵיטָה.</p>

<p>בַּת נָדִיב! חָפֵץ הַטֶּבַע לְהַרְאוֹת בָּךְ
חֲמוּדוֹתָיו • וְאֶת יְקָר תִּפְאֶרֶת גְּדֻלּוֹתָיו • לְהַרְאוֹת
הָעַמִּים וְהַשָּׂרִים אוֹתוֹתָיו וְנִפְלְאוֹתָיו • וַיִּבְחַר מִכָּל
הַהֲדוּרִים – צִיץ תִּפְאַרְתָּם • וּמִכָּל הַחֲמוּדוֹת – צְבִי עֶדְיָם
וּגְאוֹן הַדְרָתָם • וַיִּהְיוּ לַאֲחָדִים בְּיָדוֹ • וַיְחַבֵּר
מִכֻּלָּם תַּבְנִיתֵךְ וְאֶת שָׂהֲדוֹ וְעֵדוֹ • לָקַח זֹהַר הַחַמָּה
וִיפִי הַלְּבָנָה • לֹבֶן הַשֶּׁלֶג וְאֹדֶם הַשּׁוֹשַׁנָּה • וּפֶלַח
הָרִמּוֹנִים • וְקוֹמַת הַתָּמָר וְעֵינֵי הַיּוֹנִים • וְתֹאַר
הָאַרְגָּמָן • וְצוּף הַדְּבַשׁ וּמֶתֶק הַמָּן • וַיִּתֵּן עֵינַיִךְ
כְּיוֹנֵי הַגֵּאָיוֹת • וְצַוָּארֵךְ כְּמִגְדַּל דָּוִד בָּנוּי
לְתַלְפִּיּוֹת • וְרַקָּתֵךְ כְּפֶלַח הָרִמּוֹנִים • וְשִׂפְתוֹתַיִךְ
שׁוֹשַׁנִּים • וְזָהֳרֵךְ כְּזֹהַר הַשֶּׁמֶשׁ הַזֹּרֵחַ • וְיָפְיֵךְ
כִּיפִי הַיָּרֵחַ • וְטַעְמֵךְ כְּטַעַם הַמָּן • וְדַלַּת רֹאשֵׁךְ
כָּאַרְגָּמָן • וְחִכֵּךְ כְּיַיִן חָמַר • בַּעֲנָבָיו מְשֻמָּר •
וְקוֹמָתֵךְ דָּמְתָה לְתָמָר • וְדוּדָאֵי חִשְׁקֵךְ נָתְנוּ רֵיחַ •
וּמְאוֹרַיִךְ יִתְקַלְּסוּ בַשֶּׁמֶשׁ הַזּוֹרֵחַ לֵאמֹר: עֲלֵה קֵרֵחַ,
עֲלֵה קֵרֵחַ! • וְעַתָּה, רַעְיָה!מַה בֶּצַע בְּרֹאשֵׁךְ עָלַיִךְ
כַּכַּרְמֶל • וְלֵב חוֹשְׁקַיִךְ אָמֵל • וְלֹא תִתְּנִי חַיִּים לְמָרֵי
נֶפֶשׁ וְאוֹר לְעָמֵל • וּמַה בֶּצַע בְּיָדַיִךְ גְּלִילֵי זָהָב • אִם
לֹא תְחַבְּקִי חוֹשְׁקֵךְ, אוֹתָךְ יֶאֱהָב • וּמַה בֶּצַע בְּעֵינַיִךְ
יוֹנִים וְכַבְּרָקִים יַהֲלֹכוּ • אִם לִבּוֹת הַצְּבָאִים לֹא יִמְשֹׁכוּ
• וּמַה בֶּצַע בְּדַלַּת רֹאשֵׁךְ כָּאַרְגָּמָן – וְאֵין מֶלֶךְ אָסוּר
בִּרְהָטָיו • וּלְזֹהַר יִפְעָתֵךְ – וְאֵין מַבִּיטָיו • וּלְשׁוֹשַׁן
לְחָיַיִךְ – אִם אֵין לוֹקְטָיו • וּמַה בֶּצַע בְּאֹדֶם הַשְּׂפָתַיִם •
וְהַחוֹשְׁקִים יִשְׁכְּבוּן בֵּין שְׁפַתָּיִם • וּמַה לְּצוּף הַחֵךְ
וְנֹפֶת הַמַּלְקוֹחַיִם • וּבְכוֹר הַחֵשֶׁק בַּשֶּׁבִי אַחַר הָרֵחַיִם •
וּמַה לְּנֹפֶת תִּטֹּפְנָה שִׂפְתוֹתַיִךְ – וְאֵין נוֹשֵׁק • וּמָה חֵפֶץ
בַּחַיִּים – וְאֵין חוֹשֵׁק • וּמַה בֶּצַע בִּשְׁנֵי שָׁדַיִךְ • אִם לֹא
יָלִינוּ בֵינֵיהֶם דּוֹדַיִךְ • וּמַה בֶּצַע בְּרֵיחַ אַפֵּךְ
כַּתַּפּוּחִים • וְהַחוֹשְׁקִים תַּחַת אַחַד הַשִּׂיחִים • וּמַה
לְּחַמּוּקֵי יְרֵכַיִךְ כְּמוֹ חֲלָאִים • אִם לֹא תִתְּנִי שָׁם מַרְבֵּץ
לִצְבָאִים • וּמַה בֶּצַע בְּבִטְנֵךְ עֲרֵמַת חִטִּים • וְאַתְּ
בַּגִּלְגָּל וְחוֹשְׁקַיִךְ בַּשִּׁטִּים • לְקוּחִים לַמָּוֶת וְלַהֶרֶג
מָטִים • הֲיִרְְוְיוּן דּוֹדַיִךְ מַלְאֲכֵי רוּם • אוֹ צִבְאוֹת
שְׁחָקִים יְשַחֲרוּם? • אֵין חֵפֶץ בְּדוֹדַיִךְ לִבְנֵי אֵלִים • וְלֹא
אֶל מֵי יְדִידוֹתַיִךְ מְיַחֲלִים • מַלְאֲכֵי שָׁמַיִם • לָנוּ הַמָּיִם!
• רַעְיָה! מָה אוֹסִיף לְדַבֵּר – וְחִשְׁקֵךְ לְחָצַנִי • הֵעִיק
תַּחְתַּי וְעָדַיִךְ הֱרִיצַנִי • וּלְגַלּוֹת אֵלַיִךְ אוֹדוֹתַי וְאֶת
אֲשֶׁר הִתְעַלֶּל בִּי חִשְׁקֵךְ אִלְּצַנִי • כָּלוּ בְיָגוֹן חַיַי
וְיָמַי • כִּי הֶחֱרַשְׁתִּי – בָּלוּ עֲצָמַי • רִוִּיתִי הָאֲרָצוֹת
בְּדִמְעוֹתָי • וְלֹא שָׁאֲלוּ מָטָר אַחֲרַי גִּבְעוֹתָי • פָּנִיתִי אֶל
הַיַּמִּים • לִמְצוֹא לִי מְנַחֲמִים • יָגַעְתִּי וְלֹא מָצָאתִי •
וְלָכֵן עָדַיִךְ בְּלֵב בּוֹטֵחַ וְנֶאֱמָן בָּאתִי • בְּרוּחַ נְכֵאָה
וְנֶפֶשׁ שְׁפָלָה • אַחַר בַּקָּשַׁת הַמְּחִילָה • לְבַקֵּשׁ מִדּוּדָאֵי
חִשְׁקֵךְ • וּמֵרִמּוֹנֵי חֵיקֵךְ • וְחָיְתָה נַפְשִׁי בִּגְלָלֵךְ •
יְהִי שָׁלוֹם בְּחֵילֵךְ • כְּנֶפֶשׁ הַחוֹלֶה בְּאַהֲבָתוֹ • הָאִגֶּרֶת
הַזֹּאת שְׁלוּחָה מֵאִתּוֹ • לֹא יָסוּר שֵׁבֶט הַחֵשֶׁק מִקִּרְבּוֹ •
וְלֹא יָנִיחַ רָגְזוֹ וְעָצְבּוֹ • עַד עֲשׂוֹתוֹ וְעַד הֲקִימוֹ
מְזִמּוֹת לִבּוֹ •</p>

<br />

<p>וָאֶשָּׂא מְשָׁלִי וָאֹמַר:</p>

<br />

<p>יֹאמְרוּ שְׁחָקִים לָךְ, אֲיֻמָּה נָאֲוָה:</p>

<p>רַב לָךְ, צְבִיָּה, רַב שְׁלוֹם בָּנָיִךְ!</p>

<p>בָּנוּ – צְבָא מָרוֹם, וּבָךְ – עֵינָיִךְ,</p>

<p>כִּי נִהְיֶה נֶגְדָּם כְּהַיּוֹם רַאֲוָה.</p>

<br />

<p>וּלְכוֹכְבֵי שַׁחַק כְּהַיּוֹם תַּאוָה,</p>

<p>הַיַּעֲלָה, לִמְשׁוֹל בְּמִכְמַנָּיִךְ.</p>

<p>לֹא יֹאמְרוּ שָׁוְא עָמְלוּ בוֹנָיִךְ</p>

<p>כָּל שׁוֹמְעֵי שִׁמְעֵךְ, אֱמֻנַת גַּאֲוָה.</p>

<br />

<p>אֶשְׁמַע כְּסִיל וָעָשׁ וְכִימָה יֹאמְרוּ:</p>

<p>מִי יִתְּנָה כַיּוֹם וְנִהְיֶה שֹׁקְדִים</p>

<p>בִּפְנֵי צְבִיַּת חֵן – אֲזַי טוֹב לָנוּ!</p>

<br />

<p>מָה אֶל שְׁחָקִים כִּי בְעֹז יִתְפָּאֲרוּ,</p>

<p>בּוֹ יַעֲלוּ יוֹמָם וְלַיְלָה יוֹרְדִים –</p>

<p>עֹז הַשְּׁחָקִים יוֹם לְיוֹם הִגְלָנוּ!</p>

<br />

<p>וַיֵּלֶךְ הַנַּעַר אֶל אַרְמוֹן הַגְּבִירָה •
וַיִּמְצָאֶהָ סוֹגֶרֶת וּמְסֻגֶּרֶת בְּתוֹךְ הַבִּירָה • וּבִגְדֵי
נְזִירִים לוֹבֶשֶׁת • וְהִיא מִטֻּמְאַת הַזְּמַן מִתְקַדֶּשֶׁת, /
וַיִּתֵּן הָאִגֶּרֶת בְּיָדָהּ • וַתִּקְרָאֶנָּה לָדַעַת סוֹדָהּ •
וַיְהִי כְקָרְאָהּ אֶת הַמְּגִלָּה עָלָה עָשָׁן בְּאַפָּהּ • וַתֹּאמַר:
הַשּׁוֹלֵחַ זֹאת הָאִגֶּרֶת יִשְׂבַּע בְּחֶרְפָּה • וַתִּתְמַהְמַהּ
כְּרֶגַע • וַתֹּאמַר: עוֹד נֶגַע • אָבִיא עַל הַשּׁוֹלֵחַ אֶת
הַמְּגִלָּה הַזֹּאת • וְלֹא יוֹעִילוּהוּ הַמְּלִיצָה וְהַחֲרוּזוֹת •
וַתִּקַּח גִּלָּיוֹן גָּדוֹל • וַתִּכְתֹּב עָלָיו תְּשׁוּבַת אִגַּרְתִּי
• וַתֹּאמֶר אֶל הַנַּעַר: הוֹלֵךְ הָאִגֶּרֶת הַזֹּאת אֶל הַנָּבָל
מֵאִתִּי • וְאֵלֶּה דִבְרֵי אִגֶּרֶת הַגְּבִירָה • אֲשֶׁר הָיוּ
בִמְלִיצָה וְשִׁירָה:</p>

<p>אֲנִי בְצִלְלֵי הֵיכָלִי מִסְתּוֹפֶפֶת • בְּחַלּוֹן
בֵּיתִי בְעַד אֶשְׁנַבִּי נִשְׁקֶפֶת • וְרוּחַ אֱלֹהִים עַל פָּנַי
מְרַחֶפֶת • וְלִבִּי קְטֹרֶת תְּבוּנָה יִרְקַח • יִשְׂתֹּם עֵין
הַתַּאֲוָה וְעֵין הַשֵּׂכֶל יִפְקַח • מֵעֹצֶר הַחֵשֶׁק וּמִמִּשְׁפָּטוֹ
לֻקַּח • וְכוֹס פֵּרוּד הָאֲהָבִים רָוִיתִי • וּתְמוּנַת הַשֵּׂכֶל
מִימִינִי וּלְנֶגְדִּי שִׁוִּיתִי • קַצְתִּי בְמַחֲמַדֵּי הַזְּמַן
וְלִישׁוּעַת הַנֶּפֶשׁ קִוִּיתִי • וְלֹא עָלָה בְלִבִּי חֵשֶׁק וְלֹא
צִוִּיתִי • וְהִנֵּה יָד שְׁלוּחָה אֵלַי מֵאִתְּךָ, הַשָּׁר,
תִּלְחָצֵנִי • וְשִׁירִים אָרְגוּ אֶצְבְּעוֹתֶיהָ יִסְעֲרוּ לַהֲפִיצֵנִי
• יְסִיתוּנִי לָלֶכֶת אַחֲרֵי הַצְּבָאִים • וְלִלְבֹּשׁ בְּגָדִים
צוֹאִים • כּוֹרְעִים וּמִתְנַפְּלִים • וְלַעֲלוֹת הָהָרָה מַעְפִּילִים •
יֹאמְרוּ: הִנְנוּ שְׁלוּחֵי אֲבִי הַחוֹשְׁקִים • וּשְׁלוּחֵי מִצְוָה
אֵינָם נִזּוֹקִים • קְרָאתִים – וַיִּמְתְּקוּ כַלַּעֲנָה בְּפִי •
וְקָדְחוּ אֵשׁ עֶבְרָה בְאַפִּי • וְעַתָּה הַגֶּד נָא לִי, שַׂר צְבָא
הַחוֹשְׁקִים • הֲרִיסוֹת הַחֵשֶׁק מֵקִים • מַה יַּעֲשׂוּ לִי שִׁירֶיךָ,
יָצוּרוּ עָלַי בְּחֵילָם • יִתְּנוּ עָלַי בְּקוֹלָם • וְלִבִּי כְּהַר
צִיּוֹן לֹא יָמוּט לְעוֹלָם • נִשְׁעַנְתָּ עַל אִילָן יַעֲשֶׂה פְּרִי
כָחַשׁ • וּפָגַעְתָּ בְלַחְשְׁךָ נָחָש בְּלִי לָחַשׁ • כִּי רַגְלִי עַל
מִרְמָה לֹא תַחַשׁ • פְּנֵה לְךָ עַל יָמִין אוֹ עַל שְׂמֹאל • וּמַה
יִתְרוֹן לְךָ לָרוּחַ תַּעֲמֹל • כִּי לִבִּי לְמַסַּת חוֹשְׁקִים יִלְעַג
וְלֹא יַחְמֹל • נְתַתִּיו כְּשָׁמִיר, חָזָק מִצֹּר • לָבוֹא מִפָּנֶיךָ
בַּמָּצוֹר • וְרוּחַ נְגִידִים לִבְצֹר • לֹא גָדַל עַל אֲהָבִים • וְלֹא
פָנָה אֶל רְהָבִים • הִנֵּה בַשָּׁמַיִם עֵדַי וְשָׂהֲדַי • כִּי לֹא
תֹאכַל פְרִי מְגָדַי • ולֹא אֶתֵּן לְךָ אֶת דּוֹדַי • אַל תּוֹסֶף עוֹד
הָתֵל בְּיַעֲלָה • אֲשֶׁר הִקְשִׁיחָה תַאֲוַת הָעוֹלָם לְלֹא לָהּ •
וְהִזְנִיחָה תֵבֵל וַעֲמָלָהּ • וְקָשְׁרָה עַל הַזְּמַן קָשֶׁר •
וְלָבְשָׁה סוּת הָעֲנָוָה וְהַיֹּשֶׁר • מַה לְּךָ פֹה וּמִי לְךָ פֹה •
כִּי תֵלֵךְ הָלוֹךְ וְצָפֹה • נָגֹף וְרָפוֹא • וַאֲנִי טִהַרְתִּי
רַעְיוֹנַי וָאֶצְרְפֵם • לֹא יַבְרִיחֵם בֶּן קֶשֶׁת וְקֶשֶׁת נְחוּשָׁה
לֹא יַחְלְפֵם • רָחַצְתִּי אֶת רַגְלַי מִטֻּמְאַת הַזְּמַן – אֵיכָכָה
אֲטַנְּפֵם • חַי אָנִי, לְקוֹל הַחוֹשְׁקִים תִּצַּלְנָה אָזְנַי •
וְטִמֵּאתִי הַחֵשֶׁק בְּעֵינַי • כְּטֻמְאַת הַנִּדָּה הָיְתָה דַרְכָּם
לְפָנַי • וָאֹמַר בְּעַד לִבִּי: זֶה סִינַי • מִפְּנֵי אֲשֶׁר יָרַד
עָלָיו אֲדֹנָי • וְעַתָּה, מַה זֶּה רוּחֲךָ סָרָה • וּמַחֲשַׁבְתְּךָ
לִזְנוּנִים הָרָה • לַחֲשֹׁק בְּעָפְרָה וּלְדַבֵּר עַל לִבָּהּ • אֲשֶׁר
לֹא עֻבַּד בָּהּ • וְלַעֲמֹד בְּמִשְׁעוֹל צַר וְלַחֲטֹא וְלִמְעֹל •
בַּאֲשֶׁר לֹא מָשְׁכָה בְעֹל • וְאִם רַעְיוֹנֶיךָ וִיצוּרֶיךָ יוֹקְדִים
• בּוֹעֲרִים כְּמַרְאֵה הַלַּפִּידִים • לֵךְ קַח לְךָ אֵשֶׁת זְנוּנִים
לִזְנוּנֶיךָ • וְשָׁם תִּטַּע נִטְעֵי נַעֲמָנֶיךָ • וְשָׁמָּה
מַרְכְּבוֹת כְּבוֹדְךָ, קְלוֹן בֵּית אֲדוֹנֶיךָ • מַה בָּעֲרוּ
מְזִמּוֹתַי אֲשֶׁר לֹא מְנָעוּנִי לִקְרוֹא אִגְּרוֹתֶיךָ • מַה מְּאֹד
סָכָל לִבִּי לָשֵׂאת מִדַּבְּרוֹתֶיךָ • וְלוּ הוֹאַלְתִּי לְבַעֲרָם
בְּחוֹתְמֵיהֶם • בְּטֶרֶם נִגְלוּ לִי אַשְׁמֵיהֶם • אוֹי לִי כִּי
נִדְמֵיתִי • כִּי שְׂפָתַי כְּהַיּוֹם טִמֵּאתִי • בְּקָרְאִי סִפְרָתֶךָ
• וּלְשׁוֹנִי – בַּהֲגִיגָהּ דִּבְרָתֶךָ • לַדָּבָר הַזֶּה יִסְלַח יְיָ
לַאֲמָתוֹ • וְלֹא יָעִיר כָּל חֲמָתוֹ • וְעַתָּה אַל תַּאֲמֵן בַּשָּׁוְא
נִתְעָה וּמְרַק פִּגּוּלִים • כִּי מֵאֲשֶׁר יָקַרְתָּ בְעֵינַי
אֲשִׁיבְךָ מִלִּים • רַק פֶּן תִּתְפָּאֵר עָלַי לֵאמֹר: חֲזַקְתִּיהָ •
פִּתִּיתִיהָ גַּם יְכָלְתִּיהָ • וּבַעֲבוּר תֵּדַע כִּי לִי חֵץ
תְבוּנָה, כְּבַד הַחוֹשְׁקִים יְפַלַּח • וַחֲרוֹן אַפִּי עֲלֵיהֶם
אֲשַׁלַּח • וְלָכֵן מִבִּינָתְךָ חֲדַל, כִּי הִיא לֹא תִצְלָח •</p>

<br />

<p>וַתִּשָּׂא מְשָׁלָהּ וַתֹּאמַר:</p>

<br />

<p>סֵפֶר חֲקַקְתּוֹ, הַצְּבִי, בִּינוֹתִי,</p>

<p>לוּ לִבְּךָ טוֹב הַדְּבָרִים טֹבוּ,</p>

<p>יִכָּנְעוּ אַךְ לַחֲשֹׁק יָסֹבּוּ,</p>

<p>לֹא יֵדְעוּ כִּי חוֹשְׁקִים שַׁלּוֹתִי.</p>

<br />

<p>מִן הַכְּלָל הַפּוֹשְׁעִים בָּרוֹתִי,</p>

<p>כִּי הֵם לְהַשְׁחִית הָאֱמֶת יַחְשֹׁבוּ.</p>

<p>אָכִין כְּלֵי מָוֶת אֲשֶׁר יִקְטֹבוּ</p>

<p>לַחוֹשְׁקִים, וּבְחוֹשְׁקוֹת רִיבוֹתִי.</p>

<br />

<p>אַיְסִיר בְּנוֹת הַחֵן, וְאַיְשִׁיר אָרְחוֹת</p>

<p>יַעְלוֹת, וְאַשְׁקֶה חוֹשְׁקוֹת סַף רָעַל,</p>

<p>אָבִין אֲלֵיהֶם אֶת אֲשֶׁר לֹא בָנוּ.</p>

<br />

<p>אֹמַר לְיַעֲלוֹת חֵן: רְגָזָה בּוֹטְחוֹת!</p>

<p>אִם נֶחֱטָא לָאֵל וְנִמְעֹל מַעַל –</p>

<p>מַה נַּעֲשֶׂה יוֹם שֶׁיְּדֻבַּר בָּנוּ?!</p>

<br />

<p>וַיְהִי בִרְאוֹתִי אִגֶּרֶת הַגְּבִירָה • וְקָרָאתִי
הַמְּלִיצָה וְהַשִּׁירָה • וְרָאִיתִי הַפְלָגַת צַחוּת לְשׁוֹנָהּ •
בֵּרַכְתִּי אוֹתָהּ בְּשֵׁם יְיָ רִאשׁוֹנָה • וְחָשַׁבְתִּי לְאַיִן
מְשָׁלַי וְשִׁירַי • וְכִמְעַט נָטָיוּ רַגְלַי, כְּאַיִן שֻׁפְּכוּ
אֲשׁוּרָי • וָאֶעֱמֹד מַשְׁמִים בֵּין שְׁכֵנָי • וּשְׂעִפַּי
וְרַעְיוֹנַי • לֹא מָצְאוּ חָזוֹן מֵאֲדֹנָי.</p>

<br />

<p>וַיְהִי כִרְאוֹת הַשָּׂר כִּי הֵמַר רוּחִי • וְכָהֲתָה
עֵין שִׂכְלִי וְנָס לֵחִי • הִגְדִּיל פִּיהוּ עָלַי • וַיִּפֶן בְּחֵמָה
אֵלַי • וַיֹּאמַר: הוֹבַשְׁתָּ הַיּוֹם פְּנֵי הַחוֹשְׁקִים וְהִכְלַמְתָּ
• מָה הַחֲלוֹם הַזֶּה אֲשֶׁר חָלַמְתָּ • אָמֹר אָמַרְתָּ כִּי יָכוֹל
תּוּכַל לָהּ • וְעַתָּה אֵין בְּפִיךָ מִלָּה • אוֹי לָהּ לְאוֹתָהּ
בּוּשָׁה, אוֹי לָהּ לְאוֹתָהּ כְּלִמָּה • מִי יִתֵּן וְהַחֲרֵשׁ
תַּחֲרִישׁ וּתְהִי לְךָ לְחָכְמָה!</p>

<p>כְּשָׁמְעִי – כִּסְתָּה כְלִמָּה פָנַי • ופַלְגֵי מַיִם
יָרְדוּ עֵינַי • וָאֶתְּנָה אֶת לִבִּי לִמְצֹא דֶרֶךְ לִכְבֹּשׁ
הַגְּבִירָה • וְלַצִּיב אוֹתָהּ כְּמַּטָּרָה • לְחִצֵּי מְשָׁלַי
וּרְנָנַי • יַעַן הִתְרַגְּזָה אֵלַי וְשַׁאֲנַנָּהּ עָלָה בְאָזְנָי •
וָאֶכְתֹּב מְגִלַּת סֵפֶר וָאֶשְׁלָחֶנָּה אֶל הַגְּבִירָה שֵׁנִית •
אוּלַי אָסֵב אֶת לִבָּהּ אֲחוֹרַנִּית • וְאֵלֶּה דִבְרֵי אִגַרְתִּי •
הַשְּׁלוּחָה אֶל הַגְּבִירָה מֵאִתִּי:</p>

<br />

<p>לִבִּי סְחַרְחַר בִּי, עָפְרָה, צְבִיַּת חֵן! / מַיִם וְשִׁבֹּלֶת חִשְׁקֵךְ שְׁטָפָתְהוּ;</p>

<p>נָס מִפְּנֵי קִצְפֵּךְ, אָז יוֹם חֲרוֹן אַפֵּךְ, / עַד גַּעֲרַת חִצֵּךְ כַּיּוֹם חֲלָפָתְהוּ;</p>

<p>חוּסִי עֲלֵי נַפְשִׁי, בִּי, יַעֲלַת הַחֵן, / פֶּן יֹאמְרוּ עָלַי: אִשָּׁה הֲרָגָתְהוּ!</p>

<br />

<p>בִּהְיוֹתִי יָרֵא וְזוֹחֵל • אָקוּץ בַּחַיִּים
וּבַזְּמַן בּוֹחֵל • כָּלוּ עֵינַי מִיַּחֵל • וַתָּבוֹא נַפְשִׁי
בַמָּצוֹר וַתַּעֲמֹד בַּחֵל • וְסַבּוֹתִי אֲנִי אֶת לִבִּי לְיַאֵשׁ •
וְחִשְׁקִי בוֹעֵר כָּאֵשׁ • וְשַׁבְתִּי לְחִצֵּי הַדְּאָגוֹת לְמַאֲכָל •
וְנִלְאֵיתִי כַלְכֵּל וְלֹא אוּכָל • וְעֵינַי יְבִישׁוּן הַנְּחָלִים •
נִצְּבוּ כְמוֹ נֵד נוֹזְלִים • וַתָּבֹאנָה וַתִּדְלֶינָה וַתְּמַלֶּאנָה
אֶת הָרְהָטִים • וְהַזְּמַן יְדַבֵּר אִתִּי מִשְׁפָּטִים • וְהִנֵּה עַל
הֶהָרִים מְבַשֶּׂרֶת • אִגַּרְתֵּךְ, הַצְּבִיָּה, לְכָל נֹעַם אוֹגֶרֶת •
לְשׁוֹן הַזָּהָב וְהָאַדֶּרֶת • בְּמֹר בִּינָה מְקֻטֶּרֶת • עָלַז לִבִּי
לְקוֹל פַּעֲמוֹנֶיהָ • וְנִכְסַפְתִי לְרֵיחַ שְׁמָנֶיהָ • אֲנִי בְחוֹמַת
הָאִגֶּרֶת שׂוֹבֵר • יָדַי נָטְפוּ מֹר וְאֶצְבְּעוֹתַי מֹר עוֹבֵר •
וָאָבוֹא מְלוֹן קִצָּהּ, יַעַר כַּרְמִלָּהּ • וְהִנֵּה שָׁם תּוֹכַחַת
מְגֻלָּה • שְׂפָתֶיהָ מָלְאוּ זַעַם וּלְשׁוֹנָהּ כָּאֵשׁ בּוֹעֵרָה •
שָׂרָתִי בַּצְּבִיּוֹת, לָמָּה זֶה אַתְּ מִתְנַכֵּרָה • לְהַכּוֹת
עַמִּים בְּעֶבְרָה מַכַּת בִּלְתִּי סָרָה • מִי יַחֲזִיק בְּיַד
הַחוֹשְׁקִים – אִם לֹא תַחֲזִיקִי • וּמִי יָרִיק אֲלֵיהֶם בְּרָכָה – אִם
לֹא תָרִיקִי • וּמִי יְמַלֵּא אֶת כְּלֵיהֶם שֶׁמֶן שָׂשׂוֹן – אִם לֹא
תוֹצִיקִי • אֵיךְ תַּחֲרִישִׁי בָעֵת הַזֹּאת, בָּרָה כַּחַמָּה • וְקוֹל
דְּמֵי הַחוֹשְׁקִים צוֹעֲקִים מִן הָאֲדָמָה • הִנֵּה הֵם אוֹמְרִים:
נִכְזְבָה הַתּוֹחֶלֶת • וַנְּהִי בְחִשְׁקֵנוּ כְּאֵלָה נוֹבֶלֶת • צַוִּי
עַל רוּחֵךְ הַנְּדִיבָה, הַיָּפָה בַּתַּעֲנוּגִים • לְשַׂמֵּחַ
כְּהַיּוֹם נֶפֶשׁ נוּגִים • מִמֵּךְ הָיוּ • וּפְחִי בַהֲרוּגִים הָאֵלֶּה
וְיִחְיוּ.</p>

<p>בַּת נָדִיב! מַה תִּסָּתְרִי בַמִּסְּתָרִים • וְתָבוֹאִי
בְחַדְרֵי חֲדָרִים • שׁוֹטְטִי נָא בַחוּצוֹת וּבְכָל עֲבָרִים • מַה
לָּךְ פֹּה וּמִי לָךְ פֹּה כִּי חָצַבְתְּ לָךְ פֹּה קֶבֶר • שְׂאִי
סָבִיב עֵינַיִךְ וּרְאִי הַחוֹשְׁקִים בְּכָל עֵבֶר • בָּךְ יַחֲלִיפוּ
כֹחַ יַעֲלוּ אֵבֶר • יַחֲנוּ עָלַיִךְ כַּדּוּר • וְאִם לֹא תַבִּיטִי
אֲלֵיהֶם בְּעֵין הַהִדּוּר • מִי יָחוּס עֲלֵיהֶם • וּמִי יִרְפָּא
מַחֲצֵיהֶם • הִנֵה עֵינֵיהֶם כַּמָּטָר יַעֲרֹפוּ • יָזוּבוּ מַיִם
וּנְחָלִים יִשְׁטֹפּו • אֶל מֵי יְדִידוּתֵךְ צְמֵאִים • יֶהְגּוּ אַךְ
נְכָאִים • מִי יִמְחֶה דִמְעָה מֵעַל פְּנֵיהֶם • הַיַעֲמֹד לִבָּם, אִם
תֶּחֱזַקְנָה יְדֵיהֶם • מִי יְנַחֲמֵם מִכְּאֵבָם • וּמִי יָנִיחַ
אֲלֵיהֶם מֵרָגְזָם וּמֵעָצְבָּם.</p>

<p>הַיָּפָה בַּנָּשִׁים! צְאִי לָךְ בְּעִקְּבֵי
הַצְּבִיּוֹת הָיוּ לְפָנַיִךְ מִן הָעוֹלָם • אֲשֶׁר חָס עֵינֵיהֶם
לְחֻמְלָה עַל הַחוֹשְׁקִים וְשָׁמְעוּ לְקוֹלָם • וַיִּהְיוּ הַשִּׁירִים
בֵּינֵיהֶם וּבֵין הַחוֹשְׁקִים סֻלָּם • לֹא הָיְתָה יַעֲלָה אֲשֶׁר לֹא
עָמְדָה בְסוֹדָם • וַאֲשֶׁר שָׂגְבָה מֵהֶם וְלֹא נָפְלָה בְיָדָם • לְמִן
הַיּוֹם אֲשֶׁר בָּרָא אֱלֹהִים אָדָם. • שַׁאֲלִי נָא וּרְאִי צִבְיוֹת
פָּרַס וּמָדַי • אֲשֶׁר הִתְקַדְּשׁוּ לְמַדַּי • וּבְנוֹת מוֹאָב
וְעַמּוֹן • וְיַעֲלוֹת דַּרְמֶּשֶׂק וְנֹא אָמוֹן • הִנָּם כְּכָל
הֶהָמוֹן • וְעַתָּה, אַיֵּה בְנוֹת הַחֵן • אֲשֶׁר בְּאֶלְתּוֹלַד
וְשָׁרוּחֶן • וּבְנוֹת הַבָּשָׁן וְהָעַשְׁתָּרוֹת • הַמִּתְקַדְּשׁוֹת
וְהַמִּטַּהֲרוֹת • אֲשֶׁר נָתְנוֹ לִבָּם כַּשָּׁמִיר וְלֹא הוֹעִילוּ •
וְהַצֵּל לֹא הִצִּילוּ • כִּי הֵם בְּשַׁחְתָּם נִתְפָּשׂוּ / וּבְרַגְלֵי
הַחֹשְׁקִים נִרְמָסוּ.</p>

<p>גַּם אִם גָּבְהוּ בְּנוֹת צִיּוֹן וִירוּשָׁלָיִם •
וּבָנוֹת לָעִיר סְפַרְוָיִם • הָלְכוּ נְטוּיוֹת גָּרוֹן וּמְשַׂקְּרוֹת
עֵינָיִם • לֹא חָשְׂכוּ דוֹדֵיהֶם מִדּוֹדֵיהֶם • וְלֹא יִיעָפוּ
מְבַקְשֵׁיהֶם • וְלָכֵן אִם יַעֲלֶה לַשָּׁמַיִם שִׂיאֵךְ • וּמִמַּעַל
לְכוֹכְבֵי אֵל תָּשִׂימִי כִסְאֵךְ • וּתְקַשְּׁרִי מַעֲדַנּוֹת כִּימָה
וְתוֹצִיאִי בְעִתָּם מַזָּרוֹת • אָצוּר עָלַיִךְ מֻצָּב וַהֲקִימוֹתִי
עָלַיִךְ מְצוּרוֹת • וְשָׁם אֲצַוֶּה דִּמְעוֹתַי • וּמִשָּׁם יוֹרִידוּךְ
תַּחֲנוּנוֹתַי • הֲלוֹא יָדַעַתְּ • אִם לֹא שָׁמַעַתְּ • כִּי יָבוֹאוּ
הָאֲנָשִׁים בִּמְעוֹנוֹת אֲרָיוֹת • וְיָצוּדוּ מִשָּׁם הַלְּבִיּוֹת •
וְיוֹרִידוּ יוֹנֵי הַגֵּאָיוֹת • מִמִּגְדַּל דָּוִד בָּנוּי
לְתַלְפִּיּוֹת • וְיָצוּדוּ הַדָּגִים מִמְּצוּלוֹת יָם • וְיָנִיפוּ
יְדֵיהֶם עַל הַנָּהָר בַּעְיָם • וְיוֹרִידוּ הַחֲסִידָה מִן הַשָּׁמַיִם
בְּשִׂכְלָם • וכָל אֲשֶׁר יְמָאֲנוּ לִשְמוֹעַ בְּקוֹלָם • בְּרֶשֶׁת זוֹ
טָמָנוּ נִלְכְּדָה רַגְלָם.</p>

<p>חֲבַצֶּלֶת הַשָּׁרוֹן, שׁוֹשַׁנַּת הָעֲמָקִים • אַל
תִּהְיִי כִּבְנוֹת הָרֵיקִים • תְּמָאֵנָּה לְהַפְקִיד חִשְׁקָם
בְּמִבְחַר הַמְּקוֹמוֹת • וּבִיפִי הַנְעִימוֹת • הַמִּתְקַדְּשׁוֹת
וְהַמִּטַּהֲרוֹת אֶל הַמְּקוֹמוֹת הַמְּפֻרְסָמוֹת • וְאַחַר אַחַת
בַּתָּוֶךְ תִּבְחַרְנָה הָעִוְרִים וְהַפִּסְחִים לַסְתִּיר עֲצָתָם •
תְּכַבֶּינָה בָהֶם אֵשׁ תַּאֲוָתָם • לֹא כֵן, אֲחוֹתִי! בַּחֲרֵי לָךְ
מִן הַצְּבָאִים עֹפֶר • וּמִן הַכְּפָרִים אֶשְׁכּוֹל הַכֹּפֶר • וּקְחִי
דוֹדָיו לָךְ לְצֵידָה וְהִתְעַלְּסִי בַאֲהָבָיו • יְכַבֶּה לַהַב
חִשְקֵךְ וְכַבִּי אֵשׁ לְהָבָיו • וְיָסֹבּוּ עָלַיִךְ רַבָּיו • וְהִנֵּה
בָאתִי רִאשׁוֹן לְכָל סֵבֶל בֵּית הַחוֹשְׁקִים • הֲרִיסוֹת הַחֵשֶׁק
לְהָקִים • וּפֶן תֹּאמְרִי: שַׂמְתִּי לִבִּי מִגְדָּל • וְגָעַרְתִּי
בַחוֹשֵׁק וְיֶחְדָּל • הִנְנִי נִשְׁבַּע בְּאַהֲבָתֵךְ הַיְּקָרָה
בְעֵינַי • כִּי בָזִית מִכְתָּבִי – וְלֹא נִבְהֲלוּ רַעְיוֹנַי •
וּמֵאַנְתְּ חִשְׁקִי – וְלֹא נָפְלוּ פָנַי • אַךְ אָמַרְתִּי: יֵשׁ לִי
תִקְוָה • כִּי זֶה חֹק כָּל יַעֲלָה וְיַעֲלָה • בְּפִיהֶן תּוֹכַחַת
מְגֻלָּה • וְתוֹכָן רָצוּף אַהֲבָה וְחֶמְלָה • מַה מְּאֹד נָעַם אֵלַי
זֶה הַמֵּאוּן וּמַתְכֻּנְתּוֹ • וּמַה מְּאֹד הָיָה דָבָר בְּעִתּוֹ • לֹא
יִפּוֹל לֵב חוֹשֵׁק עַל זֶה, בֶּאֱמוּנָה • כִּי כֵן מֵחֹק הַמּוּסָר
לְמָאֵן בָּרִאשׁוֹנָה • חֵי הַבְּרִית! לוּ נָתַתְּ לִי חִשְׁקֵךְ
בְּפַעַם רִאשׁוֹנָה לֹא עָלַז לִבִּי כַּאֲשֶׁר יַעֲלֹז • וְהָיִיתִי
בְמַעְגַּל אַהֲבָתֵךְ נָלוֹז • וּבָזֹאת יָדַעְתִּי כִּי רוּחַ נְדִיבָה
זָרְקָה בָךְ הָאֲהָבוֹת • וּנְדִיבָה אַתְּ וְתָקוּמִי עַל נְדִיבוֹת •
וּבְלֵב בּוֹטֵחַ וְנֶאֱמָן אֶעֱמֹד, בְּאַהֲבָתֵךְ אֶת מַחַץ חִשְׁקִי
לַחֲבֹשׁ • וְאֵדַע כִּי לֹא אֵבוֹשׁ • וְלָכֵן לָקַחְתִּי מִפְּנִינֵי
הַמַּאֲמָרִים אֲמָרוֹת טְהוֹרוֹת / וְעָשִׂיתִי אוֹתָם עַל רֹאשׁ
תְּהִלָּתֵךְ עֲטָרוֹת • הוֹאִילִי נָא, הַצְבִיָּה, בְּהוֹדֵךְ •
וְהוֹשִׁיטִי אֲלֵיהֶם אֶת שַׁרְבִיט חַסְדֵּךְ, • וְאִם אֵינָם לְפִי
כְבוֹדֵךְ • כִּי אֵין נְבָלָה – שֶׁלֹּא תְכַלְכְּלָהּ נְדִיבוּתֵךְ •
וְאֵין עַזּוֹת – שֶׁלֹּא תְקַדְּמֶנּוּ עַנְוָתֵךְ • וְאֵין עָווֹן –
שֶׁלֹּא תְכַפְּרֵהוּ מְחִילָתֵךְ • וְהִנְנִי מְיַחֵל לְמַעֲנֵה
בִרְכָתֵךְ • אוֹ לִשְׁתִיקַת הוֹדָאָתֵךְ.</p>

<p>וְלָךְ, הַצְּבִיָּה, רֹב שָׁלוֹם עַד בְּלִי יָרֵחַ •
מֵאֵת הַצְּבִי, דּוּדָאֵי חִשְׁקוֹ נָתְנוּ רֵיחַ • וְאֶל מְקוֹם
אַהֲבָתֵךְ שׁוֹאֵף וְזוֹרֵחַ • יַחֲזִיק בְּכַנְפֵי חִשְׁקֵךְ
בְּאַהֲבָתוֹ • לֹא יִשְלָחֵךְ כִּי אִם בֵּרַכְתּוֹ.</p>

<br />

<p>וָאֶשָּׂא מְשָׁלִי וָאֹמַר:</p>

<br />

<p>הַגֵּד, כְּרוּב מִמְשַׁח, בְּרֹב חַסְדֶּךָ:</p>

<p>מִכָּל עֲסָקֶיךָ הֲאִם פָּנִיתָ</p>

<p>עַד לַתְּעוּדָה בֵּית זְבוּל בָּנִיתָ,</p>

<p>מִקְדַּשׁ אֲדֹנָי כּוֹנְנוּ יָדֶיךָ?</p>

<br />

<p>הִיא הַצְּבִיָּה בַּעֲלַת סוֹדֶךָ,</p>

<p>קִנְיָנְךָ, הַשָּׂר, אֲשֶׁר קָנִיתָ;</p>

<p>בִּימִינְךָ צַרְתָּהּ וְלֹא שָׁנִיתָ,</p>

<p>עֵת נֶחֱזֶהָ – יוֹם לְיוֹם נוֹדֶךָ.</p>

<br />

<p>מֶה חָכְמוּ צִבְאוֹת גְּדוּדֵי מַעַל,</p>

<p>אִם עוֹרְרוּךָ, הֵם, עֲשׂוֹת תִּפְאֶרֶת</p>

<p>תַּבְנִית כְּבוֹדָם לַעֲמֹד בֵּינֵינוּ,</p>

<br />

<p>כִּי־בָהּ לְבַד נַשִּׂיג פְּאֵרָם; נַעַל</p>

<p>לִרְאוֹת פְּאֵר עֶלְיוֹן וְהַכּוֹתֶרֶת –</p>

<p>יוֹם הַצְּבִיָּה תֶּחֱזֶה עֵינֵינוּ!</p>

<br />

<p>וַיְהִי כִרְאוֹת הַגְּבִירָה אֶת קְשִׁי מִצְחִי •
וַתֹּאמַר: גַּם הַיּוֹם מְרִי שִׂיחִי • עַד מָתַי לֹא יִתְּנֵנִי זֶה
הַנָּבָל הָשֵׁב רוּחִי • חַי אָנִי, כִּי בַפַּעַם הַזֹּאת אֲשִׂימֶנּוּ
נִכְלָם • וְלֹא יוֹסִיף לִרְאוֹתִי עוֹד עַד עוֹלָם • וַתִּכְתֹּב
מְגִלַּת סֵפֶר וַתִּשְׁפֹּךְ בָּהּ אֶת כָּל נַפְשָׁהּ • וַתִּשְׁלָחֶנָּה
אֵלַי וַתַּעֲנֵנִי קָשָׁה • וְאֵלֶּה דִבְרֵי אִגַּרְתָּהּ • הַשְּׁלוּחָה
אֵלַי מֵאִתָּהּ:</p>

<br />

<p>לִבְזֹה נֶפֶשׁ, לִמְתָעֵב גּוֹי, לְעֶבֶד מוֹשְׁלִים •
אֲשֶׁר הוֹצֵאתָ מִפִּיךָ מִלִּים • לָחוּד חִידוֹת וְלָשֵׂאת מְשָׁלִים •
בְּרֹב חֲלוֹמוֹת וַהֲבָלִים • וַתִּלְעַג וְאֵין מַכְלִים • לָמָּה
הִרְגַּזְתַּנִי לַעֲנוֹת אֶל מַאֲמָרֶיךָ • וְחִשְׁקִי סָר מֵעָלֶיךָ
וַיְהִי עָרֶךָ • מַה לִּי וָלָךְ כִי בָאתָ אֵלַי בִּי לְהִלָּחֵם •
וְלִבִּי נִשְׁבַּע וְלֹא יִנָּחֵם, • אַכְזָרִי הוּא וְלֹא יְרַחֵם, •
נְתַתִּיו כְּעַמּוּד בַּרְזֶל, מִמְּקוֹמוֹ לֹא יָמִישׁ • עַד תּוֹצִיא
לְךָ מַיִם מִצּוּר הַחַלָּמִישׁ • לְמַעַן תֵּדַע כִּי לֹא כַּלְנוֹ
כְּכַרְכְּמִישׁ • וּמֵאֲשֶׁר חַנַּנִי הַזְּמַן לֹא אַעֲנִיקֶךָ •
וְיֵינִי עִם חֲלָבִי לֹא אַשְׁקֶךָ • וְאִם תִּהְיֶה חוֹתָם עַל יַד
יְמִינִי – מִשָּׁם אֲנַתְּקֶךָ • וְכָל אֲשֶׁר תּוֹסִיף לְהִכָּנַע –
אַקְשֶׁה עָרְפִּי • כַּאֲשֶׁר הָיִיתִי בִּימֵי חָרְפִּי • וּבְצִדְקָתִי
הֶחֱזַקְתִּי וְלֹא אַרְפֶּה • וְחַרְבִּי הַקָּשָׁה עַל הַחוֹשְׁקִים
אֲנִיפֶהָ • וּמֵחִשְׁקִי יְנִידוּךָ רַעְיוֹנַי מֵעַכְשָׁו • לֹא תוֹסִיף
הָבִיא מִנְחַת שָׁוְא • כִּי לִבִּי צוּר מָעוֹז וּקְשֵׁה מֶצַח •
לְהָרִים קוֹל בִּתְרוּעָה וְלִפְתֹחַ פֶּה בְּרֶצַח • בַּל יִסַּע
יְתֵדוֹתָיו לָנֶצַח • לֹא יִמַּסּוּ אֲסוּרָיו הָעֵת עִם הַחוֹשְׁקִים
יֵאָבֵקוּ • וְכָל חֲבָלָיו בַּל יִנָּתֵקוּ • וְאוּלָם, הַר נוֹפֵל
יִבּוֹל וְצוּר יֶעְתַּק מִמְּקוֹמוֹ • וְלִבִּי לֹא יִתֵּן לְךָ אֶת
שְׁלוֹמוֹ • עַד תַּעֲלֶה בַּסְּעָרָה הַשָּׁמַיִם • וְעַד תַּנְהִיג
הָאֳנִיּוֹת בַּמִּדְבָּר וְהָעֲגָלוֹת בַּמַּיִם • וְאֵיךְ מָסַךְ
הַזְּמַן בְּקִרְבְּךָ רוּחַ עִוְעִים • לְהַרְבּוֹת עָלַי רֵעִים •
מִכְתְּבֵי תַעְתּוּעִים • מִשְׁלַחַת מַלְאֲכֵי רָעִים • יָצְאוּ יָצוֹא
וָשׁוֹב • וַאֲנִּי לֹא כֵן אֲדַמֶּה וּלְבָבִי לֹא כֵן יַחְשֹׁב • אֲשֶׁר
פִּרְיוֹ יִתֵּן בְּעִתּוֹ וְלֹא יִבֹּלוּ עָלָיו • בַּרְזֶל וּנְחֹשֶׁת
מִנְעָלָיו • לֹא אַכְזָר כִּי יְעוּרֶנּוּ • לֹא יַבְרִיחֶנּוּ בֶן קָשֶׁת
וּבֶן עַוְלָה לֹא יְעַנֶּנוּ • בַּל תֵּלֵךְ בּוֹ אֳנִי שַׁיִט וְצִי
אַדִּיר לֹא יַעַבְרֶנּוּ.</p>

<br />

<p>מַה לִּי וְלָכֶם, הַחוֹשְׁקִים, אַנְשֵׁי חֶרְמִי •
שׁוּעָלִים קְטַנִּים מְחַבְּלִים כַּרְמִי • תְּסִיתוּנִי לְהָמִיר
הַקַּיָם בַּכָּלֶה • וְהַנִּכְבָּד בַּנִּקְלֶה • וְהַבָּרִיא בַחוֹלֶה •
וְהַחָכְמָה בַסִּכְלוּת • וְהַבִּינָה בַהוֹלֵלוּת • וְהָאֱמֶת בַּשֶּׁקֶר
• וְהַתּוֹשָׁב בָּעֵקֶר • וְהַטּוֹב בָּרָע • וְהַטָּהוֹר בַּמְּצֹרָע •
וְהַשָּׂרָף בְּחָפְרַע • וְהַמַּלְאָךְ בְּחָנֵף וּמֵרָע • וְהַנָּקִי
בְטָמֵא • וְהַבָּרִי בְשֶׁמֵּא • וְהָאוֹהֵב בְּשׂוֹנֵא • וְהַנָּאֶה
בִמְגֻנֶּה • וְהַתְּהִלָּה בְדֹפִי • כִּי תַּחַת יֹפִי • וְהָעֹמֵד
בְּחוֹלֵף • וְדִבְרֵי צַדִּיקִים יְסַלֵּף • סוּרוּ מִנִּי דֶרֶךְ, הַטּוּ
מִנֵּי אֹרַח • חָזְקוּ עָלַי דִּבְרֵיכֶם, הָיוּ עָלַי לָטֹרַח • מַה
לָּכֶם סְגוֹר לְבָבִי תִקְרָעוּ • וְחֹק הַמּוּסָר תִּפְרָעוּ • סוּרוּ,
סוּרוּ, אַל תִּגָּעוּ! • אָמַרְתִּי: אַחֲרֵי דְבָרִי לֹא תִשְׁנוּ –
וְהִנֵּה שְׁנִיתֶם • הֲרֵעוֹתֶם אֲשֶׁר עֲשִׂיתֶם! • אַף אֲנִי אֵלֵךְ
עִמָּכֶם בְּקֶרִי • זַרְעֲכֶם אֶרֶץ מְלֵחָה לֹא תַעֲשֶׂה פֶּרִי • אַל
תִּהְיוּ מֶרִי כְּבֵית הַמֶּרִי • לֹא אֲחַלֵּל בְּרִיתִי וּמוֹצָא
שְׂפָתַי לֹא אֲשַׁנֶּה • כִּי לִבִּי יַהֲרֹס חִשְׁקְכֶם וְלֹא יִבָּנֶה •
וְלַהֲמוֹן שִׁירְכֶם לֹא יִפְנֶה • מִקּוֹלָם לֹא יֵחָת וּמֵהֲמוֹנָם לֹא
יַעֲנֶה.</p>

<p>זְדוֹן לִבְּךָ הִשִּׁיאֶךָ, בֶּן הַנַּעֲוָה • שׁוֹכְנִי
בְחַגְוֵי סֶלַע מְרוֹם הַגַּאֲוָה • הַנּוֹתֵן כָּל הַצְּבִיּוֹת לְבוּז
וּלְרַאֲוָה • וַתֹּאמֶר: בְּרֹב רִכְבִּי אֲנִי עָלִיתִי מְרוֹם
הַצְּבִיּוֹת • וּבְיַרְכְּתֵי מִשְׁכַּן הַלְּבִיּוֹת • אָשׁוּר מֵרֹאשׁ
אֲמָנָה מִרְבַּץ דַּיוֹת • וּמֵרֹאשׁ שְׂנִיר וְחֶרְמוֹן, מִמְּעוֹנוֹת
אֲרָיוֹת • וְסוֹד הַצְּבִיּוֹת חָשַׂפְתִּי • וְחָכְמָה וְכָבוֹד
יָסַפְתִּי • וְכֶאֱסֹף בֵּיצִים עֲזוּבוֹת כָּל הַצְּבִיּוֹת אֲנִי
אָסַפְתִּי • כֻּלָּם בְּחַכָּה הֶעֱלֵיתִים • וּבְמִכְמֶרֶת שִׁירַי
אֲסַפְתִּים • וָאַשְׁחִית מֵהֶם שֹׁרֶשׁ וְעָנָף עַד לְאֵין מַרְפֵּא •
וְלֹא הָיָה נוֹדֵד כָּנָף וּפוֹצֶה פֶה • וּנְשָׂאֲךָ לִבְּךָ בִגְאוֹנוֹ
• וַתֹּאמֶר: הֲלֹא כְּכַרְכְּמִישׁ כַּלְנוֹ • וְלֹד כְּאוֹנוֹ •
וְהַהֲדַס כְּסִרְפַּד • וַחֲמָת כְּאַרְפַּד • וְדַמֶּשֶׂק כְּשׁוֹמְרוֹן
• וְעַיָּת כְּמִגְרוֹן • וְאֶלְתּוֹלֵד כְּחֶצְרוֹן • וְצֹעַן כְּחֶבְרוֹן
• וְלֹד כִּירוּשָׁלָיִם • וּבְאֵר אֵלִים כְּאֶגְלָיִם • וְדַנְתָּ כָל
הַצְּבִיּוֹת בִּגְזֵרָה שָׁוָה • הַצְּמֵאָה כָּרָוָה • וְהַצּוֹלֵעָה
וְהַנַּהֲלָאָה • לְרָחֵל וּלְלֵאָה • וְהַנִּדָּחָה • לַאֲשֶׁר תְּאַמֵּץ
רוּחָהּ • וְלָכֵן הִנְנִי נִשְׁבַּעְתִּי בַּאֲשֶׁר שַׂמְתִּי בוֹ
בִּטְחוֹנִי • וּבִטַּלְתִּי מִפְּנֵי רְצוֹנוֹ רְצוֹנִי • לַעֲבֹד אֵלָיו
כָּל זְמַנִּי • כִּי פָגַעְתָּ בְיַעֲלָה – לֹא תַאַסְפֶהָ
בְמִכְמַרְתֶּךָ • וּפָגַשְׁתָּ בִצְבִיָּה – לֹא תִהְיֶה בָהּ
תִּפְאַרְתֶּךָ • לְמַעַן תֵּדַע כִּי הֶבְדֵּל יֵשׁ בֵּין הַצְּבִיּוֹת •
מֵהֶם – גֻּלּוֹת עִלִּיּוֹת • וּמֵהֶם – גֻּלּוֹת תַּחְתִּיּוֹת • וְלֹא
כַנָּשִׁים הַמִּצְרִיּוֹת הָעִבְרִיּוֹת • כִּי לָנוּ לֵב טָהוֹר וְלֹא
טָמֵא • לַיְלָה וְיוֹמָם לֹא נִדְמֶה • עָזַבְנוּ הַזְּמַן וּבָאֱמֶת
דָּבַקְנוּ • מָאַסְנוּ הַחֵשֶׁק וְצוּר מַחְסֵנוּ חִבַּקְנוּ • שָׁכַחְנוּ
בֹשֶׁת עֲלוּמֵינוּ וְאַחֲרֵי הִוָּדְעֵנוּ עַל יָרֵךְ סָפַקְנוּ • אֵין
לָנוּ חֵלֶק בַּחֵשֶׁק וְלֹא נַחֲלָה • לֹא יְכַבּוּ תַאֲוָתֵנוּ עִוְרִים
וּפִסְחִים וְאַנְשֵׁי עַוְלָה • כַּאֲשֶׁר רָאִיתִי בְהוֹרָתְךָ
הַשְּׁכוּלָה • אוֹ בַאֲחוֹתְךָ הַסְּכָלָה • וְעַתָּה, הַסָּכָל
וְהַנִּבְזֶה • הָסֵר מֵעָלַי הֲמוֹן שִׁירֶיךָ וְהֶמְיַת נְבָלֶיךָ לֹא
אֶחֱזֶה • וְאַל תּוֹסֶף דַּבֵּר אֵלַי עוֹד בַּדָּבָר הַזֶּה!</p>

<p>וַתִּשָּׂא מְשָׁלָהּ וַתֹּאמַר:</p>

<br />

<p>עַל מָאֳסִי חֵשֶׁק בְּנֵי פִרְחָח / יֹאמְרוּ אֲשֶׁר חִשְׁקִי מְאֹד כִּילָי;</p>

<p>מִי הֶאֱמִין כִּי הַזְמַן צִוָּה / הַצֹּאן וְהַבָּקָר עֲלוֹת עָלָי?!</p>

<br />

<p>וַיְהִי כִרְאוֹתִי תַפּוּחֵי זָהָב בְּמַשְׂכִּיּוֹת
כַּסְפָּהּ • וְכִי הִקְשְׁתָהּ עָרְפָּהּ • וַתַּעֲנֵנִי גְדוּפָה
וְחֶרְפָּה • וָאֹמַר: חַי אָנִי, לֹא אוּכַל בָּרְחָה • כִּי בַפַּעַם
הַזֹּאת אָפֵר יִרְאָה וְאֶגְרַע שִׂיחָה • וְאֶשְׁלַח אֶת כָּל
מַגֵּפוֹתַי אֶל לִבָּהּ • וְאַבְעִיר אֵשׁ הַחֵשֶׁק בְּקִרְבָּהּ! •
וְאֶכְתֹּב מְגִלַּת סֵפֶר וְאֶשְׁפֹּךְ בָּהּ אֶת כָּל נַפְשִׁי
וְאֶשְׁלָחֶנָּה • וָאֹמַר: לְכִי, מְלִיצָתִי, וְאִם דְּאָגָה בְלֵב
הַצְּבִיָּה – תַּשְׁחֶנָּה • וְאִם דָּבָר טוֹב – תְּשַׂמְּחֶנָּה •
וְאֵלֶּה דִבְרֵי הָאִגֶּרֶת • אֲשֶׁר שָׁלַחְתִּי אֶל הַגְּבֶרֶת:</p>

<p>עוּרָה, כְּבוֹדִי, עוּרָה הַנֵּבֶל וְכִנּוֹר • הַכֵּה
יְבוּסִי וְגַע בַּצִּנּוֹר • הָיִיתָ מִבְּרוֹשֵׁי הַחֵשֶׁק מִבְחוֹר •
מַה לְּךָ הַיָּם כִּי תָנוּס הַיַּרְדֵּן תִּסֹּב לְאָחוֹר • הַךְ
הַכַּפְתּוֹר וְיִרְעֲשׁוּ הַסִּפִּים • רַעְיוֹנַי, נִרְפִּים אַתֶּם
נִרְפִּים • כִּי תֵהָפְכוּ כְקֶשֶׁת רְמִיָּה • עֲלוּ אִתִּי בְגוֹרָלִי
וְנִלָּחֲמָה בַצְּבִיָּה • הִקְשְׁתָה עָרְפָּהּ וַתְּמָאֵן חִשְׁקִי •
וַיְהִי הַבּוּז מֵאִתָּהּ מְנָת חֶלְקִי • עָלֶיהָ בְגוֹרָל וְאַל
תִּתְּנוּ דֳמִי לָהּ • עַד תְּכוֹנֵן וְעַד תָּשִׂים חִשְׁקִי בָאָרֶץ
תְּהִלָּה!</p>

<p>בַּת נָדִיב! חָלַק לָךְ הַזְּמָן מִכְּבוֹדוֹ • וַיִּתֵּן
עָלַיִךְ מֵהוֹדוֹ • כְּמַתְּנַת יָדוֹ • לֹא בַעֲבוּר יִשְׁמַן לְבָבֵךְ
וְיִבְעַט • לְהַכְרִית גּוֹיִם לֹא מְעָט • וְלוּ יָדַע הַזְּמַן כִּי
תְאַמְּצִי לְבָבֵךְ וְתִקְפְּצִי יָדֵךְ • לֹא חָלַק הַהִדּוּרִים לָךְ
לְבַדֵּךְ • וְלֹא נִשְּׂאֵךְ עַל כָּל כְּבוּדָה / וְלֹא חָלַק לָךְ חֵן
בְּלִי מִדָּה • מַה מְּאֹד חָטָא הַזְּמָן וּמַה מְאֹד יֵחָשֵׁב אֵלָיו
לִגְנוּת • אִם חָלַק לָךְ בַּיֳפִי לֹא בְמִסְכֵּנוּת • וְלֹא חָלַק לָךְ
בְּרַחֲמָנוּת • כִּי תִבְזִי כְהַיּוֹם וַתְּשַׁקְּצִי עֱנוּת •
חוֹשְׁקַיִךְ, הַהוֹלְכִים בְּחִשְׁקֵךְ בְּנֶאֱמָנוּת.</p>

<p>הַיָּפָה בַּנָּשִׁים! נִלְאֵינוּ כַלְכֵּל חֵשֶׁק
אַהֲבָתֵךְ • וְקָצְרוּ רַעְיוֹנֵינוּ מִנְּשֹׂא כֹבֶד נְעִימוּתֵךְ • כִּי
יִפְעָתֵךְ הַטְּהוֹרָה וְהַחֲשׁוּבָה • תִּמְשְׁכֵנוּ בַעֲבוֹתוֹת אַהֲבָה
• חַי אָנִי, כִּי אֲשֶׁר קִטְּרוּ לִמְלֶכֶת הַשָּׁמַיִם – לֹא יְדָעוּךְ
• וְלֹא יַכְחִישׁ מַעֲלָתֵךְ כִּי אִם מָעוּךְ • וַאֲשֶׁר לֹא חֲמָדוּךְ •
אִלּוּ יְדָעוּךְ – עֲבָדוּךְ • אִי, לֵב עָרֵל וְלֹא נִמּוֹל • אִי, לֵב
אַכְזָר וְלֹא תַחְמֹל • כִּי תִגְזֹר עַל יָמִין וְתֹאכַל עַל שְׂמֹאל •
הָרַגְתְּ הַחוֹשְׁקִים וַתִּכְרְתִי אֶת מִפְלַצְתָּם • רִוִּית הָאָרֶץ
מִדִּמְעָתָם • וְהִשְׁקִית הָאָרֶץ אֶת צָפָתָם • אִי, אַכְזָרִית, הֲלֹא
תְרַחֵמִי • הָרַגְתְּ נַפְשׁוֹת נְקִיִּים וְלֹא תִנָּחֵמִי • וְעוֹד
יָדֵךְ נְטוּיָה וְלֹא תִכָּלֵמִי • בַּת נָדִיב! הֲזֶה מִדֶּרֶךְ
הַמּוּסָר • לַעֲמֹד בְּמִרְיֵךְ וְיִגְוַע כָּל בָּשָׂר? • חַי אָנִי, לוּ
יָדַעַתְּ הַחֵשֶׁק – עֲבַדְתּוֹ / וְעַל גַּרְגְּרוֹתַיִךְ עֲנָק
עֲנַדְתּוֹ • מְכֻבָּד וְכִבַּדְתּוֹ • וְלוּ הֶרְאֵךְ הַזְּמַן חוֹשֵׁק
עִם חֲשׁוּקָתוֹ • אָז רָאִית לִבֵּךְ נוֹפֵל אַרְצָה וְהַיָּתֵד
בְּרַקָּתוֹ • וְאַחֲרֵי הַצְּבָאִים כְּאַיָּל תִּרְדֹּפִי • בְּצַד
וּבְכָתֵף תֶּהְדֹּפִי • וְתֵאָנְחִי עַל מַה שֶּׁעָבַר מִן הַזְּמָן
וַיֵּלֶךְ בְּלֹא חֶמְדָּה • וְתָאֹרִי יְמֵי הַפְּרִידָה • וּתְבַקְשִׁי
הַחֵשֶׁק לָךְ לְצֵידָה • וְהִנְנִי נִשְׁבַּע בְּחֵי הַחֵשֶׁק וּגְאוֹנוֹ
• אֲשֶׁר נָטַע בְּלִבִּי אָהֳלֵי אַפַּדְנוֹ • וּמְשָׁחַנִי מֵחֲבֵרַי
שֶׁמֶן שְׂשׂוֹנוֹ • וַיִּתֵּן בִּימִינִי דִגְלוֹ וּבִשְׂמֹאלִי מָגִנּוֹ
• כִּי אִם שָׁמוֹעַ תִּשְׁמְעִי לְקוֹלִי וְתַסְכִּיתִי נִיבִי • אָז
תֹּאמְרִי נַשַּׁנִי אֱלֹהִים אֶת כָּל עֲמָלִי וְאֶת כָּל בֵּית אָבִי •
וְאִם תִּרְאִי מַרְאוֹת הַחֵשֶׁק – לוֹ תִשְׁתָּאִי • וְהָיִית
מְשֻׁגַּעַת מִמַּרְאֵה עֵינַיִךְ אֲשֶׁר תִּרְאִי • וְלוּ הִגַּעַתְּ
לִהְיוֹת עִם הַחוֹשְׁקִים וּבְמַדְרֵגָתָם • וְרָאִית חֲמוּדוֹתָם • אָז
תָּשִׂימִי הַחוֹשְׁקִים עַל לִבֵּךְ חוֹתָם • וְאִם תִּרְאִי אֵיךְ
יִדְבְּקוּ בְאַהֲבָתָם / וְיִשְׁתַּעַשְׁעוּ בְחֶבְרָתָם • תִּפָּלְאִי
אֵיךְ לֹא תָמוֹת בַּנֹּעַר נַפְשָׁם וְחַיָּתָם • וְיִהְיוּ הַחוֹשְׁקִים
חֶמְדַּת לִבֵּךְ וְשַׁעֲשׁוּעָיו • מַעֲשֵׂה צַעֲצוּעָיו • וְתֹאכְלִי מִן
הַחוֹשֵׁק לִבּוֹ תּוֹךְ צְלָעָיו • צְלִי אֵשׁ חִשְׁקֵךְ רֹאשׁוֹ עַל
קִרְבּוֹ וְעַל כְּרָעָיו • וְאָמַרְתְּ בִּלְבָבֵךְ: אֵיךְ רַעְיוֹנַי
שֶׁקֶר נָחֲלוּ • כִּי יָמַי בֶּעָשָׁן כָּלוּ • וְהַיָּמִים הָרִאשׁוֹנִים
יִפְּלוּ • וְתִקְחִי מִיָּדֵנוּ כִפְלַיִם בְּכָל חִשְׁקֵנוּ •
וְתָשִׁיבִי פְעֻלָּתֵנוּ שִׁבְעָתִַים אֶל חֵיקֵנוּ • וְיִהְיוּ דוֹדַיִךְ
וְדוֹדֵי הַצְּבִיּוֹת לֶחֶם חֻקֵּנוּ • וַאֲמַרְתֶּם לַדּוֹדִים:
כַּסּוּנוּ! וְלַחוֹשְׁקִים: נִפְלוּ עָלֵינוּ! • וְאַל תַּחְשְׁבִי,
הַצְּבִיָּה, כִּי בְמָאֲנֵךְ לִי חִשְׁקֵךְ אַחֲרִישׁ וְאֶגְוַע • רַק
אַחֲזִיק מַעֲמָד וּבְעֵינַיִם דּוֹמְעוֹת אֲשַׁוֵּעַ • וְאַחֲזִיק
בִּכְנַף מְעִיל אַהֲבָתֵךְ • וְאוֹחִיל יוֹם יוֹם בִּרְכָתֵךְ • וְעַתָּה,
הַצְּבִיָּה!הִנֵּה לִבִּי נָס מִקּוֹל מִשְׁבָּרַיִךְ וְגַלַּיִךְ •
וּמֵרַעַשׁ לְרִכְבֵּךְ, הֲמוֹן גַּלְגַּלַּיִךְ • וַיִּבְרַח מִמֵּךְ –
אֵלַיִךְ • וַיִּבְחַר קִירוֹת לִבֵּךְ לְעִיר מִקְלָט • לִהְיוֹת אֵלָיו
לְמִשְׂגָּב וּמִפְלָט • וַיַּחֲזֵק בְּקַרְנוֹת הַמִּזְבֵּחַ. • בַּת
נָדִיב! הֲתָכִינִי לוֹ בְּתוֹךְ לִבֵּךְ מַטְבֵּחַ?! • וְאִם מֵעִם
מִזְבְּחֵךְ תִּקָּחֶנּוּ לָמוּת • הֲיֵחָשֵׁב לָךְ לִשְׁלֵמוּת?! •
וְעַתָּה, הִנְנִי נִשְׁבַּע לָךְ בְּחֵי הַחוֹשְׁקִים כֻּלָּם •
לְמִקְּטַנָּם וְעַד גְּדוֹלָם • כִּי לֹא תִשְׁקֹט מִלְחַמְתִּי בָךְ עַד
עוֹלָם • וְלוּ תִסְחֲבִי אוֹתִי מֵהָלְאָה לְשַׁעֲרֵי יְרוּשָׁלַיִם,
סָחוֹב וְהַשְׁלֵךְ • בַּאֲשֶׁר תֵּלְכִי אֵלֵךְ • וְלֹא אֶעֶזְבֵךְ עַד
בָּךְ אֶתְחַבֵּר • וַחֲיָלִים אֲגַבֵּר • וְדַלְתוֹת נְחוּשָׁה אֲשַׁבֵּר
• וּבַאֲשֶׁר תָּמוּתִי אָמוּת וְשָׁם אֶקָּבֵר • כִּי פִּי יְיָ
דִבֵּר!</p>

<br />

<p>וָאֶשָּׂא מְשָׁלִי וָאֹמַר:</p>

<br />

<p>צְבִיָּה תְּדַמֶּה בְלִבָּהּ כְּאִלּוּ / עֲלֵי כָל שְׁמֵי אֵל־מְעוֹנָה מְעוֹנָהּ,</p>

<p>וְלָהּ לֵב נְבוֹנִים וּבוֹחֵן וּבוֹ־חֵן, / וְלֵב חוֹשְׁקִים טָחֲנָה בַטְּחָנָה,</p>

<p>וְתַמְרִיא בְשַׁחַק וְתִשְׂחַק לְבִכְיִי, / וְתִרְחַק – וּבֵינִי לְבֵינָהּ לְבֵנָה.</p>

<p>אֲנִי מִכְּבוּדָה אֲבַקֵּשׁ לְנַפְשִׁי / תְּחִנָּה: תְּחִי־נָא אֱמוּנָה אֱמוּנָה,
וְלִי לֵב כְּלִבָּהּ וְנֶפֶשׁ חֲשׁוּבָה, / תְּבַלַּע תְּפַלַּג לְשׁוֹנָהּ לְשׁוֹנָהּ;</p>

<p>וְאִם הִיא לְפֵרוּד תְּאַוֶּה – אֲשַׁוֶּה / נְדוּדַי תְּמוּרַת עֲווֹנָהּ עֲווֹנָהּ,</p>

<p>וְאִם תֵּט לְחֵשֶׁק – תְּהִי־לָהּ תְּהִלָּה / וְנַפְשָׁהּ תְּהִי אֶל נְכוֹנָהּ נְכוֹנָה.</p>

<p>לְכוּ נָא זְמִירַי לְבֵית הַצְּבִיָּה / וְעַל כָּל שְׁפָיִם תְּלוּ־נָא תְּלֻנָּה,</p>

<p>וְאִמְרוּ: צְבִיָּה אֲיֻמָּה, תְּמִימָה, / נְעִימָה, אֲשֶׁר כַּלְּבָנָה לְבָנָה,</p>

<p>עֲדֵי מָה נְדוֹדֵךְ, וּמֵאֵין חֲנִינָה – / חֲנִי־נָא בְלִבִּי, פְּנִי־נָא, פְּנִינָה!
וְלָךְ אֶהְיֶה מִמְּצוֹדָה מְצוּדָה, / בְּצֵל אַהֲבָתִי חֲסִי־נָא, חֲסִינָה,</p>

<p>וְלִבְשִׁי גְאוֹנֵךְ, לְחַדֵּשׁ שְׂשׂוֹנֵךְ, / וּמַעֲטֵה תְהִלָּה עֲדִי־נָא, עֲדִינָה!</p>

<br />

<p>וַיְהִי כִקְרֹא הַגְּבִירָה • הַמְּלִיצָה הַהֲדוּרָה •
וְהַשִּׁירָה הָעֲרֵבָה • לֹא קָמָה עוֹד רוּחַ בָּהּ • וַתִּבְעַר אֵשׁ
הַחֵשֶׁק בְּקִרְבָּהּ • וְנִשְׁמַת הַחוֹשְׁקִים כְּנַחַל גָּפְרִית
בּוֹעֲרָה בָּהּ • וְאֵין מַצִּיל אֶת נַפְשָׁהּ מִיַּד לֶהָבָה • עַד
אֲשֶׁר נִיצוֹצֵי הַחֵשֶׁק אֲפָפוּהָ • וְכִמְעַט חַשְׁמַלָּיו שְׂרָפוּהָ
• מַיִם רַבִּים לֹא יוּכְלוּ לְכַבּוֹת אֶת הָאַהֲבָה וּנְהָרוֹת לֹא
יִשְׁטְפוּהָ • וְעֵינֶיהָ יְבִישׁוּן הַנְּחָלִים • נִצְּבוּ כְמוֹ נֵד
נוֹזְלִים • וַתָּבֹאנָה וַתִּדְלֶינָה וַתְּמַלֶּאנָה אֶת הָרְהָטִים •
כִּי הַחֵשֶׁק עָשָׂה בָהּ שְׁפָטִים • וַתֹּאמֶר: חָטָאתִי כַּאֲשֶׁר
שַׂמְתִּי לִבּוֹת הַחוֹשְׁקִים נוּגִים • וַאֲנִי יָפִיתִי וְנָעַמְתִּי
וְהָיִיתִי אַהֲבָה בַּתַּעֲנוּגִים • אוֹי נָא לִי כִּי עָיְפָה נַפְשִׁי
לְהוֹרְגִים • וַתִּתְחַנֵּן אֶל הַנַּעַר וַתֹּאמֶר: הַגֵּד אֶל הַשָּׂר
אֶת אֲשֶׁר תֶּחֱזֶה • כִּי בְשֶלּוֹ אֵלַי הַסַּעַר הַגָּדוֹל הַזֶּה •
וַתִּקַּח מְגִלַּת סֵפֶר וַתִּכְתֹּב בָּהּ מְלִיצָה צֶחָה • וַתַּגֵּד
לִי בָהּ אֶת כָּל רוּחָהּ • וְכִי לִבָּהּ מֵאַהֲבַת הַחוֹשְׁקִים יֵחַם •
וְעַל יְמֵי בְכִיתָהּ אֲשֶׁר עָבְרוּ תִתְנֶחָם • אֲשֶׁר נָתְנָה אֶת
מִצְחָהּ חָזָק לְעֻמַּת מִצְחָם • וְאֵלֶּה דִבְרֵי מְלִיצָתָהּ •
וְשִׁירֵי עֲלִיצוּתָהּ:</p>

<p>אֲנִי רַעְיָה בִּינוֹתִי בַּסְּפָרִים • שְׁלוּחִים אֵלַי
מֵאֵת בְּנֵי הָעֳפָרִים • שָׁמַעְתִּי אֶת שַׁוְעָתָם • רָאִיתִי אֶת
דִּמְעָתָם • אִם אַחֲרִישׁ – יֵחָשֵׁב אֵלַי לְאַשְׁמָה • אֲשַׁחֵר
אַהֲבָתָם וּתְהִי לָהֶם לְנֶחָמָה • וְלוּ הוֹאַלְתִּי וּדְבָרִים
כָּאֵלֶּה עָרַכְתִּי • בְּטֶרֶם דָּמִים רַבִּים שָׁפַכְתִּי • עוּשׁוּ
וָבוֹאוּ כָל הַחוֹשְׁקִים מִסָּבִיב • וְכַבּוּ מִלִּבִּי אֵשׁ וְשָׁבִיב
• כִּי הַסְּעָרָה אָבִיב • חָנּוּנִי, חָנּוּנִי, כִּי מִנְּשֹׂא
נִלְאֵיתִי • וּתְנוּ לִי צְרִי אַהֲבַתְכֶם כִּי הָחֳלֵיתִי • מַהֲרוּ
וְהַרְאוּנִי נִפְלְאוֹת הַחֵשֶׁק אֲשֶׁר אֲמַרְתֶּם • וְהַחֲמוּדוֹת
אֲשֶׁר בַּעֲדוֹ סִפַּרְתֶּם • כִּי לִבִּי בוֹעֵר בְּאוּר אֶשְׁכֶם
וּבְזִיקוֹת בִּעַרְתֶּם • וְאִם לֹא – חַי פַרְעֹה כִּי מְרַגְּלִים
אַתֶּם • מִי נָתַן יָמַי לְבוֹזְזִים וּזְמַנִּי לִמְשִׁסָּה • עִצֵּם
עֵינַי מֵרְאוֹת חֵשֶׁק וְרֹאשִׁי הַחוֹזֶה כִסָּה • וַיּוֹאֶל לָלֶכֶת,
כִּי לֹא נִסָּה • פָּנוּ יָמַי בְּעֶבְרַת הַזְּמָן • וְלֹא טָעַמְתִּי
טַעַם מָן • מִי יְשׁוֹבֵב גְזֵלַת הַיָּמִים • מִי יְשַׁלֵּם לִי
נִחוּמִים • מֵאַיִן אֲבַקֵּשׁ לִי מְנַחֲמִים • בְּעַד יְמֵי עֲלוּמִים •
הֲיָשׁוּבוּ הַיָּמִים אַחֲרֵי פְנוֹתָם? • הֲיֵשׁ תִּקְוָה לְאַחֲרִיתָם?
• אַיֵּה אֵפוֹא תִקְוָתָם • וְאֵצֵא בְעִקְּבוֹתֵיהֶם וַאֲשַׁחֵר
אַהֲבָתָם • עַל מִי תְלֻנּוֹתַי – וַאֲנִי לְנַפְשִׁי עוֹלַלְתִּי • רְאֹה
הַחֵשֶׁק לֹא פִלַּלְתִּי • הִשְׁבַּתִּי מִטָּהֳרוֹ וְנִזְרוֹ לָאָרֶץ
חִלַּלְתִּי • קָרְאוּ הַחוֹשְׁקִים – וְלֹא הֶאֱזַנְתִּי • סִפְּרוּ
נִפְלְאוֹת יְמֵי עֲלוּמִים – וְלֹא הֶאֱמַנְתִּי • דָּרַכְתִּי קֶשֶׁת
הַגַּאֲוָה וְחֵץ עַל יֶתֶר כּוֹנַנְתִּי • חֵל הַחֵשֶׁק וְחוֹמָה
הֶאֱבַלְתִּי • הָרַגְתִּי וְלֹא חָמַלְתִּי • אֵיךְ יוּסַר עֲווֹנִי
וְחַטָּאתִי תְכֻפָּר • לֹא אַאֲמִין כִּי יְסֻפָּר! • מִי יַחֲמֹל עָלַי –
וַאֲנִי הִתְאַכְזַרְתִּי • מִי יְכַפֵּר בְּעַד חַטֹּאתַי – וְלֹא
כִפַּרְתִּי • הַיְשֻׁלַּם לִי טוֹבָה תַּחַת רָעָתִי • הִכְבַּדְתִּי
אָזְנַי מִשְּׁמֹעַ – מִי יִשְׁמַע שַׁוְעָתִי • וּמִי יִמְחֶה מֵעַל
פָּנַי דִּמְעָתִי • וְאִם לֹא יְקִימוּנִי יְדֵי הַצְּבָאִים הַנְּעִימִים
• וְאִם לֹא יְקַדְּמוּנִי הַחוֹשְׁקִים בְּרַחֲמִים • מָה אוֹחִיל עוֹד
וּמָה אֲצַפֶּה • וַעֲווֹנִי גָדוֹל עַד לְאֵין מַרְפֵּא • וְאֵיךְ לֹא
אֵבוֹשׁ וּפָנַי לֹא יֶחְוָרוּ • וְעַל הַחוֹשְׁקִים רַחֲמֵי הִתְאַכְזָרוּ
• וְנִחוּמַי לֹא נִכְמָרוּ • וּפְנֵי הַצְּבָאִים לֹא נֶהְדָּרוּ •
וְהִנֵּה עֹפֶר הַצְּבָאִים יַעֲרֹג כְּאַיָּל עַל אֲפִיקֵי אַהֲבָתִי •
הוֹמֶה וְצָמֵא אֶל מֵי יְדִידוּתִי • וְהִכְזַבְתִּי תוֹחַלְתּוֹ
בְגַאֲוָתִי • קָרָא – וְלֹא שְׁמַעְתִּיו • דִּבֶּר – וְלֹא עֲנִיתִיו •
וְהִנֵּה עַתָּה שָׁלַח יָדוֹ מִן הַחֹר • וּפָרַשׂ רֶשֶׁת לְרַגְלַי,
הֱשִׁיבַנִי אָחוֹר • אֲרוּרָה תִהְיֶה הַגַּאֲוָה • אֲשֶׁר הִשִּׂיאָה
נַפְשִׁי הַנָּעֲוָה • לְחַלֵּל בְּרִית הַחֵשֶׁק וְתִפְאַרְתּוֹ •
וּלְהָקֵל נִכְבְּדֵי הַיְדִידוּת וְהַדְרָתוֹ • הִקְשְׁתָה רוּחִי
וּמְנָעַתְנִי מִשְּׁמֹעַ • עַד תַּמּוּ כָל הַחוֹשְקִים לִגְוֹעַ.</p>

<p>שׁוּבוּ שׁוּבוּ הַחוֹשְׁקִים, לֹא אַפִּיל פָּנַי בָּכֶם
• בְּשֵׁם יְיָ בֵּרַכְנוּכֶם • לֹא אָשׁוּב לְשַׁחֵת אֶתְכֶם • בּוֹא
בְּרוּךְ יְיָ נֵזֶר הַזְּמָן • נֶטַע נַעֲמָן • מַעֲשֵׂה יְדֵי אָמָּן •
צִנְצֶנֶת הַמָּן • רָד עִם אֵל וְעִם קְדוֹשִׁים נֶאֱמָן! • לָמָּה
תַעֲמֹד בַּחוּץ • וְלִבִּי בְמִשְׁעוֹל אַהֲבָתְךָ לָחוּץ • וּבְמַחַץ
חִשְׁקְךָ מָחוּץ • לָקַחְתִּי מִיָּדְךָ כִּפְלַיִם בְּכָל חִשְׁקֶךָ •
הוֹצִיא הַזְּמָן כָּאוֹר צִדְקֶךָ • אֵיךְ אֲבַקֵּשׁ מְחִילָתְךָ –
וְאֵינִי כַדַּי • אוֹ אוֹחִיל מִמְּךָ גְמוּל – וְלֹא כִגְמוּל יָדַי •
אֵיךְ אֲבַקֵּשׁ חִשְׁקְךָ וְהוֹדְךָ וְאַפְסוֹ • אוֹ אֲשַׁחֵר אַהֲבָתְךָ
– וְגָדוֹל עֲווֹנִי מִנְּשֹׂא • מָה אוֹסִיף לְדַבֵּר, חוֹתֵם תָּכְנִית •
וּמִפְּנֵי חִשְׁקְךָ הָלַכְתִּי קְדוֹרַנִּית • בְּשֶׁכְּבָר הַיָּמִים
עַל גַּב הַחֵשֶׁק חָרַשְׁתִּי, הֶאֱרַכְתִּי מַעֲנִית • וַהֲרִיקוֹתִי
אַחֲרָיו לַהַב חֶרֶב וּבְרַק חֲנִית • וְאַתָּה הֲסִבּוֹתָ אֶת לִבִּי
אֲחוֹרַנִּית • לֹא יָדַעְתִּי חֵשֶׁק – וְאוֹתוֹ הוֹדַעְתַּנִי •
בָּאוּנִי נִיצוֹצָיו וּמַמְרוֹרִים הִשְׂבַּעְתַּנִי • הַכְרֵעַ
הִכְרַעְתַּנִי • כָּל יְמֵי צְבָאִי בְּשִׁמְךָ אֶתְבָּרֵךְ •
וְרַעְיוֹנַי יִקְרְאוּ לְפָנֶיךָ: אַבְרֵךְ! • אִי, יָמִים, אֲשֶׁר
הֲלַכְתֶּם בְּלֹא חֶמְדָּה • וַתִּסְעוּ מֵהַר שֶׁפֶר וַתַּחֲנוּ
בַחֲרָדָה! • מִי נָחַנִי בְמַעְגַּל הַחֵשֶׁק בְּדֶרֶךְ נָלוֹז •
וַיֹּאמֶר: לֹא תוֹסִיפִי עוֹד לַעֲלֹז • מִי הוֹרִיד יְצוּרֵי הַחֵשֶׁק
בָּרִיחִים • וַיֶּחֱזֶה לִי מַשְׂאוֹת שָׁוְא וּמַדּוּחִים? • מִי עִצֵּם
עֵינַי מֵרְאוֹת • מַרְאוֹת הַחֵשֶׁק הַנִשָּׂאוֹת • וַיַּקַּף רֹאשׁ
וּתְלָאוֹת? • מִי הוֹרַנִי גֵאֶה וְגָאוֹן • לָתֵת הַחֵשֶׁק לְדֵרָאוֹן? •
מִי יוֹבִילֵנִי בְבֵית הָעֳפָרִים? • מִי נָחַנִי בֵּין בְּנֵי
הַנְּזִירִים • לֹא יָדְעוּ דֶרֶךְ אַהֲבָה • וְלֹא יַצִּילוּ אֶת נַפְשִׁי
מִיַּד לֶהָבָה • יִשְכְּבוּן לְמַעֲצֵבָה • זֶה לִּי בְּבֵיתָם עֶשְׂרִים
שָׁנָה • לֹא לָקְטוּ מִלְּחָיַי שׁוֹשָׁנָּה • וְלֹא הָיְתָה לִי עֶדְנָה
• קִדַּמְנוּ בַנֶשֶׁף וַנְּשַׁוֵּעַ • בְּעַיִן דוֹמֵעַ • וְלֵב הוֹמֶה
וְגוֹוֵעַ • הָיָה הַחֵשֶׁק בְּעֵינֵינוּ לָאִַין / וּבַשִּׁיר לֹא
נִשְׁתֶּה יָיִן • תִּכְבַּד עָלֵינוּ הָעֲבוֹדָה • וְאֵין שׁוֹאֵל דּוֹדַי
לְצֵידָה • פָּרְחוּ גְפָנַי – וְאֵין לוֹקֵט • הִבְשִׁילוּ אַשְׁכְּלוֹת
עֲדָנַי – וְאֵין שׂוֹחֵט • הֵנַצוּ רִמּוֹנַי • וְאֵין אוֹחֵז
בְּסַנְסִנַּי • יַחְשְׁבוּנִי בֵינֵיהֶם לְמוֹקֵשׁ • אֵין דּוֹרֵשׁ וְאֵין
מְבַקֵּשׁ • וָאָשִׁיב אֶל לִבִּי וַאֲחַשֵּׁב • כִּי אֶל עַקְרַבִּים
אֲנִי יוֹשֵׁב • אַסְתִּירָה פָנַי מֵהֶם • לֹא מֵהֶם ולֹא מֵהֲמוֹנָם
וְלֹא מֵהֱמֵיהֶם • חוּשׁוּ, הַחוֹשְׁקִים הַנְּעִימִים • כִּי אַתֶּם
נֵזֶר הַיָּמִים • צְבִי עֶדְיָם וּגְאוֹן תִּפְאַרְתָּם • נִזְמָם
וְחֶלְיָתָם • אוֹכְלֵי הַמָּן • יְתֵדוֹת הַתְּקוּעוֹת בִּמְקוֹם נֶאֱמָן
• שִׁמְעוּ אֵלַי וְאִכְלוּ טוֹב וְתִתְעַנֵּג בַּדֶּשֶׁן נַפְשְׁכֶם •
כִּי מִי יֹאכַל וּמִי יָחוּשׁ חוּץ מִכֶּם • חֵי הַבְּרִית! לוּ
יְדַעְתֶּם סוֹדוֹתֵינוּ • וְאֶת אֲשֶׁר לַהֶבֶת הַחוֹשְׁקִים תְּלַהֵט
לִבּוֹתֵינוּ • וְלוּ תִהְיוּ בְחִשְׁקְכֶם נִמְהָרִים • אֲזַי נֵדְעָה
וְנִרְדְּפָה אַחֲרֵי הָעֳפָרִים • בִּמְעוֹנוֹת אֲרָיוֹת וּבְהַרְרֵי
נְמֵרִים • כַּאֲשֶׁר יִרְדֹּף הַקּוֹרֵא בֶהָרִים • דּוֹדִי, צָפַנְתִּי
לְךָ חֵשֶׁק נֶאֱמָן • וְלֵב חֹמֵל וְרַחֲמָן • טְמֹן חִשְׁקְךָ בְּחֻבּוֹ
• וְלַהֶבֶת אַהֲבָתְךָ בְּקִרְבּוֹ • וְאֵלֶיךָ תְשׁוּקָתוֹ וְאַתָּה
תִּמְשָׁל בּוֹ • יָבוֹא דוֹדִי לְגַנּוֹ וְיֹאכַל פְּרִי מְגָדַי • שָׁם
אֶתֵּן לְךָ אֶת דּוֹדַי • לֹא אֶשְׁאַל וְלֹא אֲנַסֶּה • כַּטּוֹב
וְכַיָּשָׁר בְּעֵינֶיךָ לַעֲשׂוֹת בִּי – עֲשֵׂה • וְחָיְתָה נַפְשִׁי
בִּגְלָלָךְ • וַתִּגְזַר אֹמֶר וַיָּקָם לָךְ • וְעַל דְּרָכֶיךָ יִגַּה
אוֹר, כְּנֶפֶשׁ חוֹלַת אַהֲבָתֶךָ • צְמֵאָה אֶל מֵי יְדִידוּתֶךָ •
תִּקֹּד וְתִשְׁאַף וְתֶהֱמֶה וְתִסְעַר • עַד יֵצֵא כַנֹּגַהּ צִדְקָהּ
וִישׁוּעָתָהּ כְּלַפִּיד יִבְעַר.</p>

<br />

<p>וַתִּשָּׂא אֶת קוֹלָהּ וַתֹּאמַר:</p>

<br />

<p>הָסֵב עֵינֵי חִשְׁקָךְ, דּוֹדִי! / עַד אָן בִּי תִיר חִצִּים, דּוֹד צַח!</p>

<p>אִם לֹא תֵדַע כִּי אִם חִצֵּי / חִשְׁקָךְ לֹא תִיר, צַח – לֹא תִרְצָח?!</p>

<br />

<p>וַיְהִי כַאֲשֶׁר דִּבְרֵי הַנַּעַר שָׁמְעוּ אָזְנָי •
וּמְלִיצַת הַגְּבֶרֶת רָאוּ עֵינָי • וַתִּצְלַח עָלַי רוּחַ אֲדֹנָי •
וָאֵלֵךְ קַל חִישׁ אֶל הַשָּׂר, שָׂמֵחַ בְּכָל מְאֹדִי • וְאִגֶּרֶת
הַגְּבִירָה פְּתוּחָה בְיָדִי • וָאֹמַר: הִגַּדְתִּי הַיּוֹם אֵלֶיךָ,
הַשָּׂר, כִּי לֹא סָכַלְתִּי • כִּי נַפְתּוּלֵי אֱלֹהִים נִפְתַּלְתִּי •
עִם גְּבֶרֶת הַמַּהֲלָלִים, גַּם יָכֹלְתִּי • וְאַחֲרֵי אֲשֶׁר מָרְתָה
בִּי – רִפִּיתִי • מְזִיחַ אֲפִיקֶיהָ וְקָשְׁיָהּ • וְשָׁבָה לִהְיוֹת
בְּאַהֲבָתִי לוֹיָה • וְגַם זָבַת חָלָב וּדְבַשׁ הִיא, וְזֶה
פִּרְיָהּ.</p>

<br />

<p>וָאֶשָּׂא מְשָׁלִי וָאֹמַר:</p>

<br />

<p>מָה רַב טוּבִי כִּי עָפְרַת חֵן / קָרְאָה אוֹתִי אֶל יוֹם נוֹעָד,</p>

<p>הִבְטִיחַתְנִי מִצּוּף יַעְרָהּ – / אֵיכָה לִבִּי כַיּוֹם יִרְעָד!</p>

<p>אִם רַגְלִי עַל־רִצְפַת חִשְׁקָהּ / יַעְמֹד – אֵיכָה רַגְלִי יִמְעָד!</p>

<p>אִם לִי נֹעַם צוּף אַהְבָתָהּ – / מַה לִּי וָלָךְ, זַעַם תִּצְעָד!</p>

<p>הִיא גוֹרָלִי וּמְנָת חֶבְלִי, / וּזְמַנִּי לִי אוֹתָהּ יָעָד,</p>

<p>הִיא חֶמְדָּתִי, רֹאשׁ שִׂמְחָתִי / וּלְכָל שַׁעְשׁוּעַי בֵּית וָעַד;</p>

<p>אֶשְׂחַק אֶל שֹׁד, עַד אִינַק שֹׁד / תַּנְחוּמֶיהָ, לִבִּי יִסְעָד,</p>

<p>יִקְחוּ רֵעַי מִצְפֵּה גִלְעָד – / לִי מֵעָפְרָה מִיץ־פֶּה גִּיל־עַד!</p>

<br />

<p>כִּשְׁמֹעַ הַשָּׂר עָלָה עָשָׁן בְּאַפּוֹ • יֶהֱמֶה
עָלַי וְיִסְעַר כַּאֲשֶׁר יֶהְגֶּה הָאַרְיֵה וְהַכְּפִיר עַל טַרְפּוֹ •
וְאֵשׁ מִפִּיו תֹּאכֵל • נִלְאֶה כַלְכֵּל • וַיֹּאמַר: אָרוּר יִהְיֶה
לִבִּי הַנּוֹכֵל • אֲשֶׁר עַד כֹּה הֶחֱרַשְתִּי • וְעֶצֶם מֵעֲצָמַי
הוֹבַשְׁתִּי • וּלְהַכְלִים בָּשָׂר מִבְּשָׂרִי נִדְרַשְׁתִּי •
הַצְּבִיָּה אֲשֶׁר נָפְלָה בְרִשְתֶּךָ • וְנִלְכְּדָה בִמְצוּדָתֶךָ •
הִיא מִבְּנוֹת עַמִּי • אֲחוֹתִי בַת אָבִי הִיא אַךְ לֹא בַת אִמִּי •
וְחָשַׁבְתִּי בְלִבִּי כִּי לֹא תִלָּכֵד בְּרִשְׁתֶּךָ • וְאַתָּה
תָשׁוּב עַל עֵקֶב בָּשְׁתֶּךָ • אַחֲרֵי אֲשֶׁר חָשַׁבְתָּ לַעֲלוֹת
בַּאֲשֶׁר לֹא תַגִּיעַ • וְאָמַרְתִּי בְלִבִּי: זֶה הַסָּכָל אֲשֶׁר לֹא
יַרְגִּיעַ • חֵטְא רַבִּים יִשָּׂא וְלַפּוֹשְׁעִים יַפְגִּיעַ! •
אָמְנָם, אַחֲרֵי אֲשֶׁר הִגִּיעַ מִסִּכְלוּתָהּ • לְחַלֵּל הַדְרַת
יִפְעָתָהּ • מַהֲרָה חוּשָׁה, אַל תַּעֲמֹד • כַּאֲשֶׁר כְּבוֹדִי
תַּחְמֹד • וְשָׂא מְשָׁלֶיךָ וְשִׁירֶיךָ • וֶאֱמֹר לַגְּבִירָה כִּי
לְבַעֲבוּר נַסּוֹתָהּ בָּאוּ זְמִירֶיךָ • וְחַזֵּק אֶת לִבָּהּ בִּדְבַר
הַנְּזִירוּת אֲשֶׁר בָּאָה בִבְרִיתוֹ • כַּאֲשֶׁר הָיְתָה בְאָמְנָה
אִתּוֹ • וְאִם אֶת הַדָּבָר הַזֶּה תַּעֲשֶׂה – אַשְׁרֶיךָ • וְאִם אַיִן
– דַּע כִּי חִשְׁקִי סָר מֵעָלֶיךָ וַיְהִי עָרֶךָ.</p>

<p>כְּשָׁמְעִי דִבְרֵי הַשָּׂר עַל אוֹדוֹת הַגְּבֶרֶת •
בֹּשְׁתִּי וְגַם נִכְלַמְתִּי כְּגַנָּב נִמְצָא בַמַּחְתֶּרֶת •
וָאֹמְרָה: אָנָּא, הַשָּׂר! שָׂא נָא חַטָּאתִי אַךְ הַפָּעַם • וְהַעֲבֵר
מֵעָלַי עֶבְרָה וָזָעַם • כִּי הִנְנִי נִשְׁבָּע בַּנּוֹרָא וְאָיֹם •
כִּי אָנֹכִי לֹא יָדַעְתִּי בִּלְתִּי הַיּוֹם • וְהִנְנִי לְמַלֹּאת
מִצְוָתְךָ אֶהְיֶה נֶחְפָּז • כִּי יָקְרָה מִצְוָתְךָ בְּעֵינַי מִזָּהָב
וּמִפָּז • וָאָקוּם קַל חִישׁ וָאֲחַבֵּר מְלִיצָה נִמְרֶצֶת •
מִתּוֹכְחוֹת מוּסָר מְקֻבֶּצֶת • לְהַגִּיד לַגְּבִירָה כִּי לְשָׂטָן
לָהּ יָצָאתִי • וּלְבַעֲבוּר נַסּוֹת אוֹתָהּ בָּאתִי • וּלְהוֹכִיחָהּ
בִּדְבָרִים • בַּעֲבוּר הִתְנַדְּבָהּ לַעֲזֹב תּוֹרַת הַנְּזִירִים •
לָלֶכֶת אַחֲרֵי הַבַּחוּרִים.</p>

<br />

<p>וְאֵלֶּה דִבְרֵי אִגַּרְתִּי • הַשְּׁלוּחָה אֶל הַגְּבִירָה מֵאִתִּי:</p>

<p>זֶה הַיּוֹם עָשָׂה הַשֵּׁם, מָה רַב טוּבוֹ • נָגִילָה
וְנִשְׂמְחָה בוֹ • זֶה כַּמֶּה לַחְשֹׂף סוֹד הַצְּבִיּוֹת לָאִינוּ • זֶה
הַיּוֹם שֶׁקִּוִּינוּהוּ, מָצָאנוּ רָאִינוּ • הַיּוֹם הִבְדַּלְנוּ בֵּין
קֹדֶשׁ לְחֹל • הַיּוֹם נִגְלוּ שְׂפוּנֵי טְמוּנֵי חוֹל • הַיּוֹם קוֹל
הַנִּסָּיוֹן יְחוֹלֵל אַיָּלוֹת וְיַחְשֹׂף יְעָרוֹת • הַיּוֹם נִגְלוּ
סוֹדוֹת הַמִּתְקַדְּשׁוֹת וְהַמִּטַּהֲרוֹת • הַיּוֹם גַּלּוֹתִי אֶת
חֶרְפַּת הַצְּבִיּוֹת • הַיּוֹם חָשַׂפְתִּי סוֹדוֹת הַלְּבִיּוֹת •
נַפְתּוּלֵי אֱלֹהִים נִפְתַּלְתִּי • וּבְעִמְקֵי הַמְּזִמּוֹת צָלַלְתִּי
• וְהֶרְאָה אוֹתִי הַזְּמָן אֲשֶׁר רָאֹה לֹא פִלַּלְתִּי • עַד אֲשֶׁר
בֵּין הַבְּהֵמָה הַטְּהוֹרָה לַטְּמֵאָה הִבְדַּלְתִּי • וְקֶרֶן
הַצְּבִיּוֹת בֶּעָפָר עוֹלַלְתִּי • הִשְׁבַּתִּי מִטָּהֳרָם וְנִזְרָם
לָאָרֶץ חִלַּלְתִּי • מִי הֶאֱמִין כִי הַמִּטַּהֶרֶת וְהַמִּתְקַדֶּשֶׁת
• וּבִגְדֵי הַנְּזִירוּת בְּגַאֲוָה לוֹבֶשֶׁת • יִמְצָאוּהָ הַמּוֹרִים
בַּקֶּשֶׁת • וְיֶעֱרַב לִבָּהּ לָגֶשֶׁת • וְכַצִּפֳּרִים הָאֲחוּזוֹת
בַּפַּח • תִּפֹּל אֶל תּוֹךְ רֶשֶׁת • חַי מוֹשֵׁל בִּגְבוּרָתוֹ עוֹלָם
וְעֵינָיו בַּגּוֹיִם תִּצְפֶּינָה • כִּי כַמָּה צְבִיּוֹת אֲשֶׁר אֶל
חֵשֶׁק לֹא תִפְנֶינָה • וּלְקוֹל הַחוֹשְׁקִים לֹא תִשְׁמַעָנה וְלֹא
תֹאבֶינָה • לִבּוֹת אַנְשֵׁי קֹדֶשׁ תִּשְׁבֶּינָה • וּבַמִּסְתָּרִים
בְּהֵיכְלֵי הַחוֹשְׁקִים תְּסֻבֶּינָה • וַיָּבוֹאוּ אֶל קִרְבֶּנָה וְלֹא
נוֹדַע כִּי בָאוּ אֶל קִרְבֶּנָה • מִי הֶאֱמִין כִּי הַיַּעֲלָה
הַמְהֻלָּלָה • בְּרֶשֶׁת זוּ טָמַנְתִּי נִלְכְּדָה רַגְלָהּ • אַיֵּה
הֲמוֹן חָכְמָתָהּ וְאֵיךְ לֹא נֶעֱזָרָה • וּתְמוֹל עַל בְּכִי
הַחוֹשְקִים הִתְאַכְזָרָה • וְעַתָּה, אֵיךְ רוּחָהּ סָרָה וְזָרָה •
וְעַל פְּרִי הֲדָרָהּ עָלְתָה חֲזָזִית • אִמְרִי נָא, הַצְּבִיָּה! מָה
הַמַּחֲזֶה הַזֶּה אֲשֶׁר חָזִית • כַּאֲשֶׁר קָדְשֵׁי הַנְּזִירוּת
בָּזִית • וְלָלֶכֶת אַחֲרֵי הַחוֹשְׁקִים הִתְבַּזִּית • אָהַבְתְּ
מִשְׁכָּבָם, יָד חָזִית?! • מִי הֶאֱמִין כִּי מִשְּׁמֵי הַשֵּׂכֶל
תִּפְּלִי • כִּי מֵאִתּוֹ גִלִּית וַתַּעֲלִי • אִי, עַמּוּד בַּרְזֶל
וְחוֹמַת נְחֹשֶׁת! • אֵיךְ לֹא הָיִית לְעֵזֶר וּלְהוֹעִיל כִּי אִם
לְבֹשֶׁת? • אִי, יָם הַתְּבוּנָה! אֵיךְ חָסְרוּ מֵימַיִךְ עַד יְבֹשֶׁת?
• אֵיךְ לֹא עָמַדְתְּ בְּנִסְיוֹנֵךְ הָעֵת לְשָׂטָן יָצָאתִי? • אֵיךְ
לֹא הֶעֱלֵית עַל לְבָבֵךְ כִּי לְבַעֲבוּר נַסּוֹת אוֹתָךְ בָּאתִי? •
אִמְרִי נָא, הַצְּבִיָּה! מִמִּי נָעַמְתְּ • מָה הַחֲלוֹם הַזֶּה אֲשֶׁר
חָלַמְתְּ • כַּאֲשֶׁר הוֹבַשְׁתְּ פְּנֵי הַצְּבִיּוֹת וְיִפְעַת
הַלְּבִיּוֹת הִכְלַמְתְּ • הִשְׁמַעְתִּיךְ לְשֵׁמַע אֹזֶן תַּעְתּוּעֵי
הַזִּמָּה • וַתִּמְכְּרִי בָהֶם סַחֲרֵי הַמְּזִמָּה • טְמֵאַת הַשֵּׁם,
רַבַּת הַמְּהוּמָה! • אוֹי לָהּ לְאוֹתָהּ כְּלִמָּה! • אָמוֹר
אָמַרְתִּי: מִלַּיִךְ יְקִימוּן כּוֹשֵׁל • וְהִנֵּה עָלַיִךְ יִמְשֹׁל
כָּל מוֹשֵׁל • וְעַל גַּבֵּך כָּל שָׁר יַחֲרֹשׁ • יַפְטִירוּ בְשָׂפָה
יָנִיעוּ רֹאשׁ • תְּמוֹל יָצָא לָךְ שֵׁם בַּגּוֹיִים • וְהַיּוֹם
תִּהְיִי לַעַג וָקֶלֶס בָּאִיִּים • בְּזָכְרָם כִּי עִם אֱלֹהִים וְעִם
אֲנָשִׁים שָׂרִית • וּבַחוֹשְׁקִים לְהִלָּחֵם הִתְגָּרִית • וַתִסָּתְרִי
בְנַחַל כְּרִית • וְהַיּוֹם בָּזִית אָלָה לְהָפֵר בְּרִית • הָיָה
בְשֶׁכְּבָר אֱמוּנַת עִתַּיִךְ חֹסֶן יְשׁוּעוֹת • וְאַתְּ אָלִית וְגַם
אָמַרְתְּ בְאָזְנַי שְׁבוּעֵי שְבוּעוֹת • לְהִדָּבֵק בְּדַרְכֵי
הַנְּזִירִים • וּלְבִלְתִּי לֶכֶת אַחֲרֵי הַבַּחוּרִים • אַיֵּה הֲמוֹן
שְׁבוּעוֹתַיִךְ אֲשֶׁר נִשְבַּעַתְּ • וְקָלוֹן מִכָּבוֹד שָׂבַעַתְּ •
כַּאֲשֶׁר בִּיוֵן מְצוּלַת הַחֵשֶׁק טָבַעַתְּ • וַתִּזְנִים וְגַם לֹא
שָׂבַעַתְּ?! • תְּמוֹל קָרְאוּ לְמַחֲנוֹת שִׂכְלֵךְ מַחֲנָיִם •
וְהַיּוֹם: גֹּמֶר בַּת דִּבְלָיִם • יֹאמְרוּ: אַיֵּה הַקְּדֵשָׁה הִיא
בָעֵינַיִם • הָיִית פְּאֵר הָעֲדִינוֹת • רַבָּתִי בַגּוֹיִם שָׂרָתִי
בַּמְּדִינוֹת • יָקֹשְׁתִּי לָךְ, הַצְּבִיָּה, וְנִלְכַּדְתְּ • הֲשֵׂכֶל
אֵין בָּך אִם יוֹעֲצֵךְ אִבַּדְתְּ? • אֵיךְ פָּשַׁטְתְּ מְעִיל
הָרוּחָנוּת וְלָבַשְׁתְּ בִּגְדֵי חֵשֶׁק • וּלְהִלָּחֵם בִּנְזִירוּת
יָדֵךְ אַחַת מַחֲזֶקֶת בַּשֶּׁלַח וְהַשֵּׁנִית בַּנֶּשֶׁק • אַיֵּה
עֲטֶרֶת הַפְּרִישׁוּת הָרַבָּנִי? • אַיֵּה זִמְרַת הַיֵּשׁוּת
הָעֶלְיוֹנִי? • אֵיךְ מָכַרְתְּ הַקַּיָּם וְהַנַּעֲלֶה – בַּכָּלֶה •
וּפְרִי עֵץ הַחַיִּים – בְּעָלֶה? • הִנֵּה אָנֹכִי יָצָאתִי לְשָׂטָן •
לְגַנּוֹת בַּצְּבִיּוֹת וּלְהוֹבִישׁ מֶבָּטָן • כִּי מִי יָחוּס עֲלֵיהֶן
וּמִי יַחְמֹל • מְקָרְבוֹת בְּיָמִין וְדוֹחוֹת בִּשְׂמֹאל • בְּלֵב עָרֵל
וְלֹא נִמּוֹל • וַאֲשֶׁר תֵּרָאֶה קְדוֹשָׁה וּטְהוֹרָה • הִיא
לִזְנוּנִים הָרָה • וַאֲשֶׁר תֵּרָאֶה לֵב מַשְׂכִּיל וּמַזְהִיר • הוּא
לֵץ יָהִיר • בְּשַׁחֲקֵי הַשֵּׂכֶל בָּהִיר • וּבֵין שׁוּרוֹת הַחֵשֶׁק
יַצְהִיר • אִמְרִי נָא, הַצְּבִיָּה, עַל מִי נִבְטַח • אַחֲרֵי אֲשֶׁר
לִבֵּךְ מֵהַשְׂכִּיל טָח • וְלִמְצוֹדִים וְלַחֲרָמִים מִשְׁטָח • וְאַתְּ
עָלִית לִמְרוֹם הַשֵּׂכֶל וְשָׁבִית שֶׁבִי • וַתִּגְדְּלִי יֶתֶר אֶל
הַנֶּגֶב וְאֶל הַצֶּבִי • וְאֵיךְ הִנַּחְתְּ כְּבוֹד הַצְּבִיּוֹת עַל
קֶרֶן הַצְּבִי • וְנָתַתְּ אוֹתָם פְּלֵיטוֹת וּבְנוֹתֵיהֶם בַּשְּׁבִי •
וְלָךְ אָמְרוּ הַצְּבִיּוֹת לְעֵינֵינוּ: • זֹאת אֶדֶר הַיְקָר וַהֲדַר
מַחְמַדֵּינוּ • זֹאת תְּנַחֲמֵנוּ מִמַּעֲשֵׂנוּ וּמֵעִצְּבוֹן יָדֵינוּ •
זֹאת יָתֵד תְּקוּעָה בְּמָקוֹם נֶאֱמָן, תָּלִינוּ עָלֶיהָ כָּל
כְּבוֹדֵנוּ • וְהִשְׁלַכְנוּ עָלֶיהָ אֶת יְהָבֵנוּ • הִיא פֶּרַח
הַזְּמָן וְצִיץ נִזְרוֹ • צְבִי עֶדְיוֹ וּגְאוֹן הֲדָרוֹ • עֹז וְהָדָר
לְבוּשָׁהּ / וּמוֹרָא הַחוֹשְׁקִים לֹא יַעֲלֶה עַל רֹאשָׁהּ • לֹא
תִשְׁמַע לְקוֹל מְלַחֲשִׁים • וְלַחוֹשְׁקִים הַנִגָּשִׁים • יְסַפְּרוּ
לִטְמֹן מוֹקְשִׁים • וְלֹא תֵלֵךְ לִקְרַאת נְחָשִׁים • עָשְׂתָה לָהּ
אַפִּרְיוֹן בְּנַפְשָׁהּ הַחֲשׁוּבָה • רְפִידָתָהּ – סוֹדוֹת
הַמֶּרְכָּבָה • תּוֹכָהּ רָצוּף אַהֲבַת כָּל שְׁלֵמוּת • הִיא יַחַס
וְצוּרָה לַנְּעִימוּת • וְהִיא תְּנַהֲגֵנוּ עַל־מוּת • מַה יָּפְיָהּ
וּמַה טּוּבָהּ • הַשֵּׂכֶל מְסֻבָּב וְהִיא סִבָּה • הִיא לָעֲנָוָה
וְלַנְּזִירוּת צוּרָה • צְאֶינָה וּרְאֶינָה בְּנוֹת צִיּוֹן בָּעֲטָרָה •
שֶׁעִטְּרָה לָהּ הַנָּוָה וְהַמְעֻנָּגָה • בְּשׁוֹשַׁנֵּי הַנְּזִירוּת
סוּגָה • כָּזֹאת וְכָזֹאת אָמְרוּ עָלַיִךְ הַצְּבִיּוֹת פַּעַם
וּפַעֲמַיִם • לֹא יוֹם אֶחָד וְלֹא יוֹמַיִם • וְעַתָּה מַה תֹּאמְרִי
הָעֵת יִשָּׁמַע קְלוֹנֵךְ • וְזִמַּת זְנוּנֵךְ • וּמַה תַּעֲשֶׂה
נַפְשֵׁךְ הָעֲצוּבָה • בַּיּוֹם שֶׁיְּדֻבַּר בָּהּ • הֲלֹא יַעֲשׂוּ בָךְ
הַנָּשִׁים שְׁפוּטִים • הֲלֹא יְדַבְּרוּ אִתָּךְ מִשְפָּטִים • כַּאֲשֶׁר
הִכְזַבְתְּ תוֹחַלְתָּם • וּמִשְׁאֲרוֹת אֲשָׁמַיִךְ צְרוּרוֹת
בְּשִׂמְלוֹתָם.</p>

<p>שׁוּבִי שׁוּבִי, הַצְּבִיָּה, וְתַחַת יְדֵי הַנְּזִירוֹת
הִתְעַנִּי • וְלֶאֱלִילֵי הַחֵשֶׁק אַל תִּפְנִי • וְלֹא תִהְיִי לְאִישׁ
וְלֹא תִּזְנִי • וְכִי תִמְצְאִי אִישׁ – לֹא תְבָרְכֶנּוּ • וְאִם
יִקְרָאֵךְ חֵשֶׁק לְשָׁלוֹם – אַל תַּעֲנֶנּוּ • וְתֵשְׁבִי בְסֵתֶר
עֶלְיוֹן וּבְצֵל שַׁדַּי תִּתְלוֹנָנִי • וּבִצְדָקָה תִּכּוֹנָנִי •
רַחֲקִי מֵעֹשֶׁק כִּי לֹא תִירָאִי • אִמְרִי לָעֲנָוָה: תֵּנִי!
וְלַנְּזִירוּת: אַל תִּכְלָאִי! • כִּי רָם יְיָ וְשָׁפָל יִרְאֶה •
וְעָלַיִךְ יִזְרַח יְיָ וּכְבוֹדוֹ עָלַיִךְ יֵרָאֶה!</p>

<p>וַיְהִי כַּהֲתִמִּי לְחַבֵּר הָאִגֶּרֶת • אֲשֶׁר
מִתּוֹכְחוֹת מוּסָר מְחֻבֶּרֶת • שְׁלַחְתִּיהָ בְיַד הַנַּעַר אֶל
אַרְמוֹן הַבִּירָה • אֲשֶׁר שָם הַגְּבִירָה.</p>

<p>וַיְהִי כִּרְאוֹת הַגְּבִירָה אֶת הָאִגֶּרֶת • וּבָהּ
תּוֹכַחַת מְגֻלָּה מֵאַהֲבָה מְסֻתֶּרֶת • וַתֹּאמַר: זֹאת חֶרֶב חָלָל
הַגָּדוֹל הַחוֹדֶרֶת! • וְלֹא קָמָה עוֹד רוּחַ בָּהּ • וַתִּתְעַצֵּב אֶל
לִבָּהּ • וַתֵּבְךְּ וַתִּסְפֹּד בְּקוֹל מַר • וַתִּשָּׂא אֶת קוֹלָהּ
וַתֹּאמַר:</p>

<br />

<p>אִי, עֲצוּבַת רוּחַ וְהַשְּׁדוּדָה • הַסְּכָלָה
וְהַבּוֹגֵדָה! • הָיִית עַל כָּל הַבְּתוּלוֹת נִכְבָּדָה • עֲשָׂאֵךְ
הַזְּמַן בְּעוֹלָמֵךְ יְחִידָה • בְּתִתּוֹ אוֹתָךְ רִאשׁוֹנָה
לַחֲסִידוּת וְלִקְדֻשָּׁה • וְעַתָּה יִשְׁאֲלוּ בַעֲדֵךְ: אַיֵּה
הַקְּדֵשָׁה • אוֹי לָהּ לְאוֹתָהּ בּוּשָׁה! • לֹא הֶאֱמַנְתִּי כִּי
הַחֵשֶׁק הָאַכְזָר בִּיצוּרַי יִלָּחֵם • וּמֵעֲבֹד אֵל חַי יַדִּיחֵם •
וְלָלֶכֶת אַחֲרֵי תַאֲוַת הַזְּמָן יַנְחֵם.</p>

<p>וַיָּקוּמוּ כָּל אַחֶיהָ וְכָל אַחְיוֹתֶיהָ לְנַחֲמָהּ,
וַתְּמָאֵן לְהִתְנַחֵם • וַתֹּאמֶר כִּי עוֹד מְעַט וְלֹא יַעֲבֹר • אֶל
שְׁאוֹל תּוּרַד, אֶל יַרְכְּתֵי בוֹר • וַיְהִי כַּאֲשֶׁר דִּמְּתָה
הַגְּבִירָה כֵּן הָיָתָה • לֶחֶם לֹא אָכְלָה וּמַיִם לֹא שָׁתָתָה • עַד
אֲשֶׁר רוּחָה סָפָתָה • אָרוּר אַפָּהּ כִּי עָז וְעֶבְרָתָהּ כִּי
קָשָׁתָה! • וַתָּמָת הַגְּבֶרֶת • אֲשֶׁר הָיְתָה בְרֹאשׁ הַזְּמַן
לַעֲטֶרֶת • וְעָלְתָה עַל כָּל הַגְבִירוֹת לִתְהִלָּה וּלְשֵׁם
וּלְתִפְאֶרֶת.</p>

<p>וְכִרְאוֹתִי כִי מוֹתָהּ סִבַּבְתִּי • אֶל בֵּית הַשָּׂר
עוֹד לֹא שַׁבְתִּי • וָאֶלְבַּשׁ כְּלֵי גוֹלָה • וָאָקוּם וָאֵלֵךְ אֶל
הַמָּקוֹם אֲשֶׁר הָיָה שָׁם אָהֳלִי בַּתְּחִלָּה • וָאֲקוֹנֵן עַל
הַגְּבִירָה • בְּלֵב נִשְׁבָּר וְרוּחַ מְצֵרָה:</p>

<br />

<p>נָפְלָה עֲטֶרֶת הַזְּמַן, כִּי נָפְלָה</p>

<p>עָשׁ מֵעֲלֵי כִסֵּא יְקָרָהּ מִזְּבוּל;</p>

<p>יָבְשׁוּ פְרָחֵינוּ וְאֻמְלַל כָּל יְבוּל,</p>

<p>צִיצַת אֲדָמָה אָבְלָה אַף נָבְלָה.</p>

<br />

<p>קָדְרוּ פְנֵי שַׁחַק וְתֵבֵל אֻמְלְלָה,</p>

<p>אוֹיָה לְיֶרַח זִו אֲשֶׁר נֶהְפַּךְ לְבוּל!</p>

<p>רָבְתָה אֲנָחָה בּוֹ וְעָבְרָה הַגְּבוּל,</p>

<p>עַל עָשׁ וּמַעְלָתָהּ, אֲשֶׁר בּוֹ שָׁפְלָה.</p>

<br />

<p>עָשׁ בַּעֲבוּרֵךְ אֹהֲבָה הַמָּוְתָה,</p>

<p>מַה מָּתְקָה מִיּוֹם אֲשֶׁר בָּךְ דָּבְקָה,</p>

<p>מַה נִּפְלְאָה מָוֶת בְּעָשׁ הִתְחַבְּרָה;</p>

<br />

<p>לֹא הַתְּמוּתָה מַעֲלָתֵךְ מוֹתְתָה</p>

<p>אַךְ הַתְּמוּתָה הִיא בְמִתְקֵךְ מָתְקָה,</p>

<p>עַל צוּף וְיַעְרַת הַדְּבָשׁ הִתְגַּבְּרָה!</p>
</blockquote>

<blockquote>
<br />
</blockquote>

<h2 id="המחברתהרביעית"> המחברת הרביעית</h2>

<blockquote>
<p>שִׁירֵי חֲסִידִים וְקִינִים בְּעֵת הֵחֵלוּ לִצְמֹחַ יְמֵי הַזְּקוּנִים</p>
</blockquote>

<blockquote>
<p>אָמַר עִמָּנוּאֵל הַמְחַבֵּר: אַחֲרֵי אֲשֶׁר יָצָאתִי
מִבֵּית הַשָּׂר בּוֹשׁ וְנִכְלָם / עַל אֲשֶׁר סִבַּבְתִּי מוֹת
הַגְּבִירָה, אֲשֶׁר לֹא אֶתְנַחֵם אַחֲרֶיהָ לְעוֹלָם, / יָשַׁבְתִּי
בְאֶרֶץ נוֹד כְּעֶשֶׂר שָׁנִים, / וְעָבְרוּ עָלַי גַּלֵּי יְגוֹנִים, /
עַד אֲשֶׁר הֵחֵלּוּ לִצְמֹחַ יְמֵי הַזְּקוּנִים / וּבְשִׁבְתִּי מַרְעִיד
וּמַשְׁמִים / אָחוּז בְּחַבְלֵי בוּז וְאֵימִים / מִפְּנֵי תוֹלְדוֹת
הַיָּמִים, / וְהִנֵּה עַל הֶהָרִים רַגְלֵי מְבַשּׂר מַשְׁמִיעַ שָׁלוֹם /
בָּא עַד הֲלֹם / וַיֹּאמֶר אֵלַי: הַשָּׂר שְׁלָחַנִי אֵלֶיךָ כִּי
לִרְאוֹתְךָ יַחְמֹד / וְלָכֵן מְהֵרָה חוּשָׁה אַל תַּעֲמֹד!</p>

<p>אָנֹכִי דִבְרֵי הַמְּבַשּׂר הֶאֱזַנְתִּי / וַיָּפָג
לִבִּי כִּי לֹא הֶאֱמַנְתִּי / וָאֹמַר: הֲשָׁלוֹם אֶל הַשָּׂר הַחוֹמֵל
וְהַרַחֲמָן / נֵזֶר הַזְּמָן? / וַיֹּאמַר: שָׁלוֹם, תְּהִלָּה לָאֵל
הַנֶּאֱמָן! / וְהִנֵּה הוּא שׁוֹלֵחַ לְךָ זֹאת הַשּׁירָה הַנִּכְבָּדָה /
בַּעֲבוּר תִּהְיֶה לְךָ לְעֵדָה / וַיּוֹצִיאָהּ מֵחֵיקוֹ – וְהָאָרֶץ
הֵאִירָה מִכְּבוֹדָהּ / וְהִנֵּה זֹאת שִׁירַת הַשָּׂר, יָרוּם הוֹדוֹ
וְתִפְאַרְתּוֹ / הַשּׁלוּחָה אֵלַי מֵאִתּוֹ:</p>

<br />

<p>אֵי זֶה הַדֶּרֶךְ יִשְׁכָּן אוֹר, / יָשִׂישׂ, יִזְרַח, לָרוּץ אֹרַח,</p>

<p>הוּא דוֹד נִסַּע, נִגְלָה מִנִּי, / מִיָּדִי בָּרוֹחַ יִבְרָח,</p>

<p>פִּנַּת יִקְרַת הוּא לִמְנוֹרַת / הַשּׂכֶל כַּפְתּוֹר וָפֶרַח,</p>

<p>יוֹם מִבְחַן מַטּוֹת בִּין לִפְנֵי / הָעֵדוּת – מַטֵּהוּ פָרָח,</p>

<p>נַפְשִׁי אִוִּיתִיהוּ לַיְלָה, / אַף רוּחִי בִי מָרָה יִצְרָח,</p>

<p>הָיִיתִי יוֹם – אָכַל אוֹתִי / חֹרֶב, וּבַלַּיְלָה – קֶרַח,</p>

<p>שָׂנֵאתִי חַגִּי עִם חָדְשִׁי, / הָיוּ עַל נַפְשִׁי לָטֹרַח,</p>

<p>כִּי הִכְאִיב לִבִּי יוֹם נוּדוֹ, / יוֹם שׁוּבוֹ לִשְׁחִינִי יִמְרָח.</p>

<p>אִם כֹּפֶר יוּשַׁת עַל שׁוּבוֹ – / נָתַתִּי כָפְרוֹ הוֹן קֹרַח,</p>

<p>לוּ יִרְצֶה מִנְחָה מִיָּדִי – / הֵא מִנְחָתִי אוֹתָהּ יָרָח.</p>

<p>רוֹאָיו אֵלָיו יַשְׁגִּיחוּ, כִּי / אוֹר שִׂכְלוֹ עַל לִבָּם יִזְרָח,</p>

<p>הֵמָּה רָאוּ כֵּן תָּמָהוּ: / מִי הֵעִיר צֶדֶק מִמִּזְרָח?</p>

<br />

<p>וַיְהִי כִּרְאוֹתִי הַשּׁירָה הַהֲדוּרָה, אֱלֹהֵי אָבִי
בֵּרַכְתִּי / וָאָשִׂים לַדֶּרֶךְ פְּעָמַי וְהָרִים וּגְבָעוֹת
דָּרַכְתִּי / וּנְדוּדִים שָׂבַעְתִּי / עַד אֲשֶׁר אֶל בֵּית הַשָּׂר
הִגַעְתִּי / וְכִרְאוֹת הַשָּׂר אוֹתִי מֵרָחוֹק / אָז נִמְלָא פִּיו
שְׂחוֹק / וַיֹאמַר: שָׁלוֹם שָׁלוֹם לָרָחוֹק / בֹּא יָבוֹא בְרִנָּה /
נוֹשֵׂא אֲלֻמּוֹת הַזִּקְנָה / אֲשֶׁר בִּנְדוֹדוֹ לִבִּי עִנָּה!</p>

<p>וָאַעַן וָאֹמַר: אֲדוֹנִי הַשָּׂר, אֲשֶׁר גָּבַרְתָּ
בְּשִׁכְלָךְ / גַּם הַיּוֹם מִשְׁנֵה שָׁלוֹם אַגִּיד לָךְ / וְאִם זָקֵן
אֲנִי – אֵיךְ תֵּשֵׁב עַד בּוֹאִי / וְאִם אֲדוֹנִים אָנִי – אַיֵּה
מוֹרָאִי?</p>

<br />

<p>וָאֶשָּׂא מְשָׁלִי וָאֹמַר:</p>

<br />

<p>עֶלֶם, זְכֹר יוֹם, מִפְּנֵי זֹקֶן / תָּנוּד כְּנוּד צִפּוֹר דְּרוֹר מִקֵּן,</p>

<p>עַל כֵּן, בְּחִירִי, מִפְּנֵי שֵׂיבָה / תָּקוּם וְהָדַרְתָּ פְּנֵי זָקֵן!</p>

<br />

<p>וַיִתְמַהּ הַשָּׂר עַל מַעֲנַי וְשִׂיחָי / וַיֹּאמַר:
אָמוּתָה הַפַּעַם אַחֲרֵי רְאוֹתִי אֶת פָּנֶיךָ כִּי עוֹדְךָ חָי / חֵי
הַבְּרִית כִּי עַל שְׁלוֹמְךָ הִתְפַּלָּלְתִּי / וּרְאֹה פָנֶיךָ לֹא
פִלָּלְתִּי / וּמֵאָז רָתַמְתָּ פִּרְדֵי הַפְּרִידָה בְּעִמְקֵי
הַדְּאָגוֹת צָלַלְתִּי / וְקַרְנִי בֶעָפָר עוֹלַלְתִּי / וְעַתָּה
בִּרְאוֹתִי פָנֶיךָ אֱלֹהִים הִלַּלְתִּי / כִּי נָפְלוּ לִי
בַּנְּעִימִים חֲבָלִים / בָּרוּךְ הַמַּחֲזִיר אֲבֵדָה
לַבְּעָלִים!</p>

<p>וַיִּשּׂא מְשָׁלוֹ וַיֹּאמַר:</p>

<br />

<p>רְאֹה יִפְעָתְךָ לֹא פִלְלוּ עוֹד – / יְבֹרַךְ מַחֲזִירְךָ אֶל בְּעָלִים!</p>

<p>יְסוֹד לִבְּךָ מְגֻלֶּה עַל לְשׁוֹנָךְ, / כְּהִגָּלוֹת יְסוֹד שֹׁרֶשׁ בְּעָלִים;</p>

<p>וְעֵינֵי הַנְּפָשׁוֹת לָךְ נְשׂוּאוֹת, / כְּעֵינֵי הַגְּבִירוֹת אֶל בְּעָלִים;</p>

<p>וְכָל לָשׁוֹן לְךָ תִכְסֹף, כְּמוֹאָב / אֱלֵי מִלְכֹּם, וְעַמּוֹן אֶל בְּעָלִים.</p>

<br />

<p>וְעַתָּה, אֱמָר נָא, נֵזֶר הַזְּמָן / לָמָּה נַחְבֵּאתָ
לִבְרֹחַ מִמּוֹדַעְתְּךָ הַנֶּאֱמָן / וַתִּגְנֹב אֶת לְבָבִי
בְּפֵרוּדֶךָ / וְהִכְאַבְתַּנִי בְנוּדֶךָ / הַאֻמְנָם לֹא אוּכַל
כַּבְּדֶךָ?</p>

<p>וָאַעַן וָאֹמְרָה: חֵי אַהֲבָתְךָ, הַשָּׂר, הַיְקָרָה, /
אֲשֶׁר הִיא אֵלַי לַעֲטֶרֶת צְבִי וְלִצְפִירַת תִּפְאָרָה, / כִּי רוּחַ
אַחֵר עָלַי לֹא עָבָר / אִם לֹא מִדְּאָגָה מִדָּבָר / פֶּן תִּפְקֹד
עָלַי עֲווֹן הַגְּבֶרֶת הַטְּהוֹרָה / אֲשֶׁר עֲווֹנוֹתַי כָּרְתוּ
מִפְלַצְתָּהּ וֶהֱסִירוּהָ מִגְבִירָה / וְעָלֶיהָ לִבִּי כְּלֵב אִשּׁה
מְצֵרָה.</p>

<p>וַיַעַן הַשָּׂר וַיֹּאמַר: חַי אָנִי, כִּי לְמוֹת
הַגְּבִירָה הִתְאַבַּלְתִּי / וּמֵאָז לֶחֶם הַפֶּחָה לֹא אָכַלְתִּי /
כִּי הָיְתָה יְדִידוּת נַפְשִׁי / וְצָנִיף הַטָּהוֹר עַל רֹאשִׁי /
וּבָאוּ כַמָּה מוֹצִיאֵי דִבָּה / לֵאמֹר כִּי הָיִיתָ לְמִיתַת
הַצְּבִיָּה סִבָּה / וַיֹּאמְרוּ: הָבָה נִתְחַכְּמָה לוֹ פֶּן יִרְבֶּה /
וְעִם כָּל זֶה בָעֲרָה בִּי אֵשׁ חִשְׁקְךָ וְאֵין מְכַבֶּה / וּמוֹצִיאֵי
הַדִּבָּה הֶחֱשֵׁיתִי / וְאֶת לִבִּי לְמוּלָם הִקְשֵׁיתִי / עַל אַחַת
כַּמָּה וְכַמָּה / אֲשֶׁר לוּ רָצַחְתָּ כָל קְרוֹבַי צָפוֹנָה וָנֶגְבָּה
וָקֵדְמָה וְיָמָּה / לִבִּי נָתוּן לְךָ וְשַׂמְתִּי לְךָ מָקוֹם אֲשֶׁר
תָּנוּס שָׁמָּה.</p>

<p>וַיִּשּׂא מְשָׁלוֹ וַיֹּאמַר:</p>

<br />

<p>לִבִּי לְחִשְׁקָךְ, הַצְּבִי, יִכְסֹף, / וַיְהִי בְלִבִּי חִשְׁקְךָ כָנוּס,</p>

<p>אֶתְמַהּ לְלִבִּי יֵט לְחִשְׁקֶךָ / כִּי תֶאֱנֹס אוֹתוֹ וְהוּא אָנוּס.</p>

<p>לִבִּי הֲכִי תִרְצַח – וְתוֹךְ לִבִּי / שַׂמְתִּי לְךָ מָקוֹם אֲשֶׁר תָּנוּס!</p>

<br />

<p>וָאַעַן וָאֹמַר: מַה גָּדְלוּ מַעֲשֶׂיךָ, הַשָּׂר,
אַשְׁרֶיךָ / וּמַה נִּפְלְאוּ מְאֹד מוּסָרֶיךָ / אַשְׁרֵי תִּבְחַר
וּתְקָרֵב יִשְׁכֹּן חֲצֵרֶיךָ / כִּי הִכְאַבְתִּיךָ – וְרִחַמְתָּנִי /
וְהִרְחַקְתִּי נְדֹד – וְשִׁחַרְתָּנִי / וַתִּקְטַן זֹאת בְּעֵינֶיךָ –
וַתַּהַס מוֹצִיאֵי עָלַי דִּבָּה / וַתֵּסָעֲרֵם בִּסְעָרָה לְהָכִיל
מִרְבָּה / כְּמֹץ יְסֹעַר מִגֹּרֶן וּכְעָשָׁן מֵאֲרֻבָּה.</p>

<p>וָאֶשָּׂא מְשָׁלִי וָאֹמַר:</p>

<br />

<p>לִבִּי מִצּוּף דִּבְשָׁךְ רָצוּף, / עַד מֵחִשְׁקְָךְ הוּא קָלִי בִּי.</p>

<p>הַגֵּד, עֹפֶר, אִם לֹא תֵדַע / כִּי בִנְדוֹדִי הֻכָּה לִבִּי?</p>

<p>לוּ יוֹלַדְתָּךְ הִיא יוֹלַדְתִּי – / כִּי לִבֶּךָ הוּא כַּלִּבִּי,</p>

<p>כִּי תַהַס כָּל מוֹצִיא דִבָּה – / הַגֵּד אִם אַתְּ הוּא כָּלִבִּי?</p>

<br />

<p>וַיֹּאמֶר הַשָּׂר: בְּחַסְדְּךָ הַגֶּד נָא לִי אִם עַל הָרוֹב / מָצָאתָ בִנְדוּדְךָ גּוֹאֵל אוֹ קָרוֹב?</p>

<p>וָאַעַן וָאֹמַר: חַיֶּיךָ, הַשָּׂר, כִּי יוֹם
הַנְּדִיבוּת פָּנָה לַעֲרֹב / אֶרְאֶנּוּ וְלֹא עַתָּה, אֲשׁוּרֶנּוּ
וְלֹא קָרוֹב / וְהַקּוֹפְצִים יָדָם הֵם כְּכוֹכְבֵי הַשּׁמַיִם לָרוֹב /
וְרָאִיתִי מִן הַנִּקְרָאִים נְדִיבִים כְּמוֹ שִׁשּׁים רִבּוֹא / וְלֹא
מָצָאתִי אֶל בֵּיתָם מָבוֹא / כִּי סֻגַּר כָּל בַּיִת מִבּוֹא / וּבְעֵת
אֶל בֵּית אֶחָד מֵהֶם אָבוֹא / דָּמִיתִי אֶל יַעֲקֹב הָעֵת אָמְרָה לוֹ
לֵאָה: אֵלַי תָּבוֹא.</p>

<p>וָאֶשָּׂא מְשָׁלִי וָאֹמַר:</p>

<br />

<p>יוֹם גֻּנַּבְתִּי, דּוֹד, מֵחֵיקְךָ, / צִירַי חָשׁוּ עָלַי לִצְבֹּא,</p>

<p>בָּחַרְתִּי הִסְתּוֹפֵף עִמָּךְ, / מִדּוּר עִם מֶלֶךְ בִּמְסִבּוֹ,</p>

<p>עִמָּךְ – לֹא עִם צִבְאוֹת שַׁחַק, / עִמָּךְ – לֹא עִם שִׁשּׁים רִבּוֹא.</p>

<p>לֹא מִלִּבִּי שִׂמְחַת גִּילִי, / לוּ לֵב עַבְדָּךְ חוּץ מִקִּרְבּוֹ,</p>

<p>כִּי מִיּוֹם מִמָּךְ נָדַדְתִּי / סֻגַּר לִי כָּל בַּיִת מִבּוֹא,</p>

<p>וּבְעֵת נוּדִי, דּוֹד, וּמְרוּדִי, / אִם בֵּית שַׂר אוֹ טִפְסָר אָבוֹא –</p>

<p>דָּמִיתִי אֶל יַעְקֹב, הָעֵת / אָמְרָה לֵאָה: אֵלַי תָבוֹא!</p>

<br />

<p>אָמְנָם נְדִיבוּתְךָ, הַשָּׂר, גָּבְרָה עַל כָּל
נְדִיבוּת / וַעֲרֵבוּתְךָ עַל כָּל עֲרֵבוּת / כִּי שְׂחוֹק פִּיךָ
יֶאֱסֹף הַדַּלִּים וְהַשּׁוֹקְקִים / וְהַשּׁחָקִים בּוֹכִים לְעֵת טַלָּם
מְרִיקִים.</p>

<p>וָאֶשָּׂא מְשָׁלִי וָאֹמַר:</p>

<br />

<p>לְקוֹל תִּתָּךְ הֲמוֹן גִּשְׁמֵי נְדָבוֹת – / שְׂחוֹק פִּיךָ יְאַסֵּף הַמְחַכִּים;</p>

<p>וְיָנוּסוּ מְחַכֵּי הַשּׁחָקִים / וְנִדְבָתָם בְּשׁוּרָם כִּי מְבַכִּים.</p>

<br />

<p>וַיֹּאמֶר הַשָּׂר: צַר לִי כִּי הִפְסַדְתִּי
מִשּׁנוֹתֶיךָ עֲשָׂרָה / וְלֹא תִהְיֶה לִי מֵהֶם לְעוֹלָם
תְּמוּרָה.</p>

<p>וָאַעַן וָאֹמַר: חַיֶּיךָ, אֲדוֹנִי, אֲנִי הַמַּפְסִיד /
כִּי קְוֻצּוֹתַי תַּלְתַּלִּים הַשְּׁחֹרוֹת שָׂד אוֹתָם הַזְּמַן
בַּשִּׂיד / וְהִנְנִי אֲחוֹרַנִּית פּוֹסֵעַ / וּמִיָּטְבָתָה אֶל
אֶדְרֶעִי נוֹסֵעַ.</p>

<p>וָאֶשָּׂא מְשָׁלִי וָאֹמַר:</p>

<br />

<p>הַחֹלִי – הוּא זֹקֶן מִקְרִי, / אַךְ הַזֹּקֶן – חֹלִי טִבְעִי,</p>

<p>מִי שֶׁיַּזְקִין הוּא נוֹסֵעַ / מִיָּטְבָתָה אֶל אֶדְרֶעִי.</p>

<br />

<p>וַיִּשְׂחַק הַשָּׂר וַיֹּאמַר: אַשְׁבִּיעֲךָ
בְאַהֲבָתֵנוּ הַנֶּאֱמָנָה / לְהוֹדִיעֵנִי אִם קוֹנַנְתָּ עַל
הַזִּקְנָה.</p>

<p>וָאַעַן וָאֹמַר: חַיֶּיךָ! קוֹנַנְתִּי בְּעַל כָּרְחִי /
כִּי כָהֲתָה עֵינִי וְנָס לֵחִי / וְצָרַעַת הַזֹּקֶן זָרְחָה עַל מִצְחִי
/ וְנִלְאָה הַזְּמַן לָשֵׂאת טָרְחִי / וְלֹא יִתְּנֵנִי הָשֵׁב
רוּחִי.</p>

<p>וָאֶשָּׂא מְשָׁלִי וָאֹמַר:</p>

<br />

<p>הָהּ, כִּי שְׂעַר שֵׂיבָה בְּרֹאשׁ צִמֵּחַ,</p>

<p>צִיר מִיְּמֵי זֹקֶן כְּבָר הִגִּיעַ.</p>

<p>צַר לִי בְּחוּרוּתַי וְאֵיךְ אַרְגִּיעַ –</p>

<p>וִידֵי תְמוּתָה כּוֹנֲנוּ מַטְבֵּחַ.</p>

<br />

<p>גַּם הַזְּמַן יָקוּם כְּמוֹ רוֹצֵחַ.</p>

<p>מִי זֶה יְשׁוּעָה לִי וְטוֹב יַשְׁמִיעַ?</p>

<p>מָה אֹמְרָה – אֵין אִישׁ וְאֵין מַפְגִּיעַ.</p>

<p>הָהּ, כִּי זְמַנִּי יִהְיֶה נוֹצֵחַ.</p>

<br />

<p>צַר לִי, זְמַנִּי, וַאֲנִי נִקְרֵאתִי,</p>

<p>רָץ אַחֲרֵי רָץ יוֹם לְיוֹם יַבְהִילוּ</p>

<p>אוֹתִי – וּמַה לִי עוֹד בְּחַיַּי חֵפֶץ?</p>

<br />

<p>אוֹי לִי, עֲלוּמִים, כִּי אֲנִי נִדְמֵיתִי.</p>

<p>אֶרְאֶה לְבָנִים לַעֲלוֹת יַעְפִּילוּ,</p>

<p>בָּרָד בְּאַמְתַּחְתָּם וְאֶבֶן נֶפֶץ.</p>

<br />

<p>וַיַּעַן הַשָּׂר וַיֹּאמַר: אֱמָר נָא, נֶטַע נַעֲמָן! /
הִנֵּה הָיִיתָ רֹאשׁ חוֹשְׁקֵי הַזְּמָן / וּבָנִיתָ לַצְּבִיּוֹת בַּיִת
נֶאֱמָן / וְשַׂמְתָּם עַל לִבְּךָ חוֹתָם / אֱמָר נָא אֵיךְ אַתָּה עַתָּה
בְאַהֲבָתָם / הֲקָצוֹר קָצְרָה יָדְךָ מִפְּדוּת / וְחִלַּלְתָּ נֵזֶר
הַחֵשֶׁק וְהָעֵדוּת?</p>

<p>וָאַעַן וָאֹמַר: הֵסִיר הַזֹּקֶן אֶת אוֹפַן
מַרְכְּבוֹתַי וַיְנַהֲגֵם בִּכְבֵדוּת / וּמִן הַחֵשֶׁק הָלַכְתִּי
קְדוֹרַנִּית / וְהַזֹּקֶן עַל גַּבִּי חָרַשׁ, הֶאֱרִיךְ מַעֲנִית /
וְהֵרִיק אַחֲרַי לַהַב חֶרֶבֶ וּבְרַק חֲנִית.</p>

<p>וָאֶשָּׂא מְשָׁלִי וָאֹמַר:</p>

<br />

<p>יַד הַזֹּקֶן עָלַי הוֹיָה / מַה לִּי, דּוֹדִים, עוֹד לִצְבִיָּה?</p>

<p>רִשְׁפֵי זֹקֶן אֶל תּוֹךְ לִבִּי / הֵם רִשְׁפֵי אֵשׁ שַׁלְהֶבֶתְיָה.</p>

<p>צֵל הַשַּׁחְרוּת עֶשֶׂר מַעְלוֹת / הָלַךְ, מִי יִּתֵּן וִישַׁעְיָה</p>

<p>יַשִׁיב הַצֵּל אָחוֹר, כַּאְשֶׁר / הֵשִׁיב אָז בִּימֵי חִזְקִיָּה.</p>

<p>עֵינֵי חִשְׁקִי מִשּׂיב קָמוּ, / נָדוּ אֶל אֶרֶץ מַאְפֵּליָה.</p>

<p>אִם יִרְאוּ עוֹד עֵינַי חִשְׁקִי – / אָז יִרְאוּ עֵינֵי צִדְקִיָּה.</p>

<p>צָרַעַת זֹקֶן זָרַח עַל / מִצְחִי – אֵיךְ אֶחְשֹׁק עוֹד רַעְיָה?</p>

<p>אִם אַעַל עַל מִזְבַּח חֵשֶׁק / לַקְטִיר – יַקְטִיר עוֹד עֻזִּיָּה.</p>

<p>גַּם לִי עֵירֹם עִם חֹסֶר כֹּל, / בָּדָד נֶאְלַמְתִּי דוּמִיָּה.</p>

<p>נָפַלְתִּי מֵחוּג שָׁמַיִם, / צָלַלְתִּי בִּשְׁאוֹל תַּחְתִּיָּה.</p>

<p>אֵין אִישׁ יִמְחֶה מֵעַל פָּנַי / דִּמְעַת עֵינִי הַבּוֹכִיָּה.</p>

<p>נֶפֶשׁ צָרָה הֵיךְ מַבְכִּירָה / אֵיכָה תִשְׂחַק בִּימֵי עָנְיָהּ?</p>

<p>נֹחַם יִסָּתֵר מֵעֵינַי, / כִּי אֵין לִי עֶזְרָא וּנְחֶמְיָה,</p>

<p>וּלְיָרְאֵנִי וּלְבַהְלֵנִי / לִי סַנְבַלַּט עִם נוֹעַדְיָה.</p>

<p>מַה לִּי וּלְחֵשֶׁק יַעֲלוֹת חֵן / וּלְחַבֵּק עוֹד חֵיק נָכְרִיָּה –</p>

<p>וּפְנֵי יַעְלוֹת אֶחְשֹׁב כַּיּוֹם / כִּפְנֵי פֶרֶס אוֹ עָזְנִיָּה.</p>

<p>לוּ תוּקַעְנָה כָּל הַנָּשִׁים / וּתְהִי נִבְלָתָם לַחַיָּה –</p>

<p>לֹא אַטֶּה הַשּׂק אֶל הַצּוּר, / לֹא אֶהְיֶה רִצְפָּה בַת אַיָּה.</p>

<p>אֵיךְ אֶחְשֹׁק עוֹד בִּבְנוֹת הַחֵן / וּתְהִי עָפְרַת חֵן בִּי לוֹיָה –</p>

<p>כִּי טָבַעְתִּי בִּיוֵן זֹקֶן, / שַׁחְרוּתִי יֻכַּת בִּשְׁאִיָּה.</p>

<p>בָּנוֹת נָעְמוּ אֵלַי אֶתְמוֹל – / רָאִיתִי בָם שַׁעְרוּרִיָּה,</p>

<p>עַד לוּ תָמָר אֶל תּוֹךְ חֶדְרִי / וּלְעֵינַי תַּעַשׂ הַבִּרְיָה,</p>

<p>אוֹ בַת־שֶׁבַע מֵעַל הַגָּג / אֶרְאֶנָּה רוֹחֶצֶת עֶרְיָה –</p>

<p>לֹא אֶתְחַל עַל חֵשֶׁק תָּמָר, / לֹא אֶחְשֹׁב רַע עַל אוּרִיָּה!</p>

<br />

<p>וַיֹּאמֶר הַשָּׂר: הֲיָכֹלְתָּ עַל הַצְּבִיּוֹת בִּימֵי בְּחוּרוֹתֶיךָ / וְאִם נִלְכְּדוּ בִמְצוּדָתֶךָ?</p>

<p>וָאַעַן וָאֹמַר: חַיֶּיךָ, הַשָּׂר! לֹא נִמְלְטָה
מִיָּדִי עָפְרָה רְאִיתִיהָ / אִם עָלְתָה הַשּׁמַיְמָה – מִשּׁם
הוֹרַדְתִּיהָ / וְאִם נֶחְבְּאָתָה בְּקַרְקַע הַיָּם – מִשּׁם
הֶעֱלִיתִיהָ.</p>

<p>וָאֶשָּׂא מְשָׁלִי וָאֹמַר:</p>

<br />

<p>הָהּ לִזְמַנִּי, כָּתַב שִׂטְנָה / עָלַי, לֹא הִשְׁאִיר לִי עֶדְנָה!</p>

<p>בִּימֵי חָרְפִּי – הַשּׁיר עַל פִּי / רָתַם רִכְבּוֹ, עַל פִּי חָנָה,</p>

<p>כָּל הַשּׁירוֹת מִבּוֹר שִׁירוֹ/תַי תִּקַּחְנָה וַתְּמַלֶּאנָה,</p>

<p>מִרְמַס רַגְלַי הֵם תִּרְעֶינָה, / מִרְפַּשׂ רַגְלַיהֶם תִּשְׁתֶּינָה,</p>

<p>לוּ הִמְלִיכוּ מֶלֶךְ שִׁירֵי / חֵשֶׁק – שִׁירוֹתַי תִּמְלֹכְנָה,</p>

<p>הָיִיתִי שַׁעְשׁוּעֵי לִבּוֹת / וּצְבִיּוֹת חֵן בִּי תָגֵלְנָה,</p>

<p>בִּי תִּשְׁכַּחְנָה אֵידָן, אוֹתִי / עַל רֹאשׁ שִׂמְחָתָן תַּעְלֶינָה</p>

<p>וּבְחַצְרֵיהֶם וּבְטִירוֹתָם / הָיִיתִי קָרוּא רִאשׁוֹנָה.</p>

<p>דּוֹדַי עָרְבוּ לִצְבִיּוֹת חֵן / וַיָּבֹאוּ אֶל קִרְבֶּנָה.</p>

<p>לֹא שָׂגְבָה עָפְרָה מִמֶּנִּי, / לֹא תִבָּצֵר עִיר צִיּוֹנָה.</p>

<p>אִם תִּסָּתֵר בַּמִּסְתָּרִים – / הֶאָנֹכִי לֹא אֶרְאֶנָּה?</p>

<p>לוּ תֵחָבֵא אֶל תּוֹךְ הַיָּם – / מִשּׁם יָדִי תִקָּחֶנָּה.</p>

<p>אִם תַּגְבִּיהַּ כַּנֶּשֶׁר, אוֹ / בֵּין כּוֹכָבִים תָּשִׂים קִנָּהּ,</p>

<p>אוֹ כָעֵת בַּמָּרוֹם תַּמְרִיא – / מִשָּׁם יָדִי תוֹרִידֶנָּה,</p>

<p>אַשְׁפִּילֶנָּה עַד הָאָרֶץ, / עַד הֶעָפָר אַגִּיעֶנָּה.</p>

<p>אָנֹכִי בַּדֶּרֶךְ וּזְמַ/נִּי נָחַנִי אֶל תּוֹךְ גַּנָּהּ,</p>

<p>לִרְאוֹת הַדּוּדָאִים, לִרְעוֹת / בַּגַּנִּים, לִלְקֹט שׁוֹשַׁנָּה.</p>

<p>שָׁם רָאִיתִי עָפְרָה בָרָה / וּמְקֻטֶּרֶת מֹר וּלְבוֹנָה.</p>

<p>יוֹם צִיֵּר חוֹנֵן הַצּוּרוֹת / אוֹתָהּ – מִכָּל עֵשֶׂק פָּנָה,</p>

<p>לֹא הוֹלִיד עַל תֵּבֵל כִּדְמוּ/תָהּ, וּכְצַלְמָהּ עוֹד לֹא שָׁנָה.</p>

<p>יוֹם הֻלֶּדֶת הַנִּכְבֶּדֶת / כָּל הֶהָרִים פָּצְחוּ רִנָּה.</p>

<p>רֹאשָׁהּ עָלֶיהָ כַּכַּרְמֶל / וּשְׂפָתֶיהָ מוֹר תִּטֹּפְנָה</p>

<p>וּמְאוֹרֵי אוֹר בַּשּׁמַיִם / קוֹדְרִים מוּל זֹהַר יִפְעָתָהּ.</p>

<p>שָׁרְרָהּ – אַגַּן סַהַר לֹא יֶחְ/סַר וַעֲרֵמַת חִטִּים – בִּטְנָהּ,</p>

<p>וּלְחָיֶיהָ – כָּל הָאוֹרִים / בָּם תִּזְרַחְנָה, בָּם תַּעְרֹבְנָה,</p>

<p>וּבְנִרְדָּם לֵב נִרְדָּם יֵעוֹר / וּבְנִיר־דָּם כָּאוֹר תָאֹרְנָה.</p>

<p>עֵינֶיהָ – לַהַט הַחֶרֶב, / תִּתְהַפֵּכְנָה אֶל כָּל פִּנָּה.</p>

<p>עֶשְׁתּוֹנוֹתַי וּמְזִמּוֹתַי, / גַּם עֵינַי, נִכְחָן תַּבֵּטְנָה,</p>

<p>מִשְׁתָּאוֹת, מַחְשׁוֹת לָדַעַת / אִם תִּגְרֹשְׁנָה אוֹ תִקְרֶאנָה.</p>

<p>לֹא הִבְחַנְתִּי, אַךְ הֶאְמַנְתִּי / כִּי הֵן אוֹמְרוֹת: לֵכְנָה שֹׁבְנָה!</p>

<p>חַמּוֹתִי רָאִיתִי אוּר, כִּלְ/יוֹתַי כָּאֵשׁ כֵּן תִּבְעַרְנָה.</p>

<p>לֹא יָדַעְתִּי אִם אֵשׁ חִשְׁקָהּ / הוּא אֶת נַפְשִׁי יַלְהִיבֶנָּה,</p>

<p>אוֹ מִמָּרוֹם שֻׁלַּח בִּי אֵשׁ / עַל עַצְמוֹתַי וַיִּרְדֶּנָּה.</p>

<p>אָמַרְתִּי: מַה יָפִית, עָפְרָה! / יִפְעַת הוֹדֵךְ מִי זֶה מָנָה?</p>

<p>אִם עֵינַיִךְ לִי תִמְחַצְנָה – / יָדַיִךְ אוֹתִי תִרְפֶּינָה,</p>

<p>חוּסִי עָלַי וּתְנִי נָא לִי / מִדּוּדָאֵי חִשְׁקֵךְ, יוֹנָה!</p>

<br />

<p>כִּשְׁמֹעַ עָפְרָה שָׂשׂ לִבָּהּ, / גַּם עֵינֶיהָ בִּי תִצְפֶּינָה.</p>

<p>אָמְרָה: בִּשְׁתַּיִם תִּתְחַתֵּן / בִּי הַיּוֹם, נֵזֶר הַבִּינָה!</p>

<p>אֶחְלֹק גּוּפִי לִשְׁתֵי מָנוֹת / וּבְחַר לָךְ אַחַת מֵהֵנָּה,</p>

<p>הָאֵזוֹר הוּא יִגְבּוֹל אוֹתָם, / בֵּין עֶלְיוֹנָה לַתַּחְתּוֹנָה.</p>

<p>הַעֲמֵק שָׁאְלָה אוֹ הַגְבֵּהַּ, / כִּי מָנָתְךָ לָךְ אֶתֵּנָה.</p>

<br />

<p>עֵת שָׁמַעְתִּי לֹא יָדַעְתִּי / אִם אַשְׂמִילָה, אִם אֵימִינָה,</p>

<p>עֵינַי יָזֹקּוּ מִטְרוֹת עֹז / וַתָּבֹאנָה וַתִּדְלֶינָה.</p>

<br />

<p>אָז אָמַרְתִּי: נִגְזָרְתִּי, כִּי / נַפְשִׁי כַּיּוֹם לָקְחָה בָשְׁנָה,</p>

<p>לֹא יָדַעְתִּי בִּלְתִּי הַיּוֹם, / נַפְשִׁי עַד כֹּה לֹא הֵבִינָה,</p>

<p>כִּי עָפְרָה יַד חִשְׁקָהּ תִּקְפֹּץ / וּבְאִישׁ חִשְׁקָהּ תֵּרַע עֵינָהּ,</p>

<p>וּנְקַלּוֹתִי עוֹד מִזֹּאת, כִּי / כָאֵלֶּה אוֹתִי תִקְרֶאנָה,</p>

<p>אַךְ לִכְבוֹדֵךְ, עָפְרָה, אֶקַּח / לִי הַמָּנָה הָעֶלְיוֹנָה.</p>

<br />

<p>כִּשְׁמֹעַ זֹאת עָפְרַת הַחֵן / אָז כִּלְיוֹתֶיהָ תַעְלֹזְנָה</p>

<p>וַתִּשּׁבַע: חֵי הַחֵשֶׁק, / חֵי חִשְׁקֶךָ, לִבִּי עִנָּה!</p>

<p>יַעַן הָיְתָה זֹאת עִם־לִבָּךְ / כִּי לִנְדִיבוּת לִבָּךְ פָּנָה,</p>

<p>חַי אָנִי, הָאֵזוֹר תַּחַת / כַּפּוֹת רַגְלַי שָׁם אָכִינָה,</p>

<p>וּמָשַׁלְתָּ בַכֹּל, וּשְׁתֵּי / הַמַּמְלָכוֹת לָךְ תִּהְיֶינָה.</p>

<br />

<p>אָז הָלַכְתִּי עִם עָפְרַת חֵן, / עַד בָּאתִי אֶל אַפִּרְיוֹנָהּ.</p>

<p>אָכַלְתִּי יַעְרָהּ, אָרִיתִי / מֹרָהּ גַּם שָׁתִיתִי יֵינָהּ. –</p>

<br />

<p>וּזְמַנִּי עַתָּה הֶלְאָנִי / וּצְבִיּוֹת חֵן לִי תִבְזֶינָה,</p>

<p>לֹא תַחְשֹׁקְנָה בִּי, וּבְקוֹלִי / לֹא תִשְׁמַעְנָה, לֹא תֹאבֶינָה.</p>

<p>אִם אָמַרְתִּי לַחְשֹׁק עָפְרָה – / חוֹשֵׁק אַחֵר יִשְכָּבֶנָה,</p>

<p>לֹא תַחְפֹּצְנָה מִיָּדִי זֶ/בַח, עוֹלָתִי לֹא תִרְצֶינָה.</p>

<p>אֶצְעַק חָמָס לִצְבִיּוֹת, כִּי / כִגְמוּל יָדַי לֹא תִגְמֹלְנָה.</p>

<p>לֹא נָשִׁיתִי, לֹא נָשׁוּ בִי – / כִּי רָעָה עָלַי תַּחְרֹשְׁנָה.</p>

<p>אֶתְמַהּ עַל כִּי תָקֹצְנָה בִּי, / כִּי טָמֵא וּכְסִיל תִּשְׂכֹּרְנָה.</p>

<p>לֹא נֶחְלוּ עַל שִׁבְרִי כַּיּוֹם, / אִלּוּ מַתִּי – לֹא תִבְכֶּינָה;</p>

<p>לוּ נִמְכַּרְתִּי בִקְשִׂיטָה אֶל / עֵקֶר – אוֹתִי לֹא תִפְדֶינָה;</p>

<p>לוּ אֶהְיֶה פֶּטֶר לַחְמוֹרָם – / לֹא תִפְדּוּנִי, לִי תַעְרֹפְנָה,</p>

<p>כִּי הִלְבִּין שַׂעְרִי, וּזְקָנִי / מִזָּהָב אֶל כֶּסֶף שֻׁנָּה,</p>

<p>כִּי יָצָא קֶצֶף הַשֵּׂיבָה / גַּם הֵחֵל נֶגֶף הַזִּקְנָה.</p>

<br />

<p>כִּשְׁמֹעַ הַשָּׂר תָּמַהּ עַל יְפִי הַשּׁירָה /
וַיֹּאמַר: חַי אֲנִי, לֹא יִשָּׁקֵל כֶּסֶף מְחִירָהּ / וְלוּ שָׁמַע
אוֹתָהּ אָסָף / אֶל מַעֲלָתְךָ נִכְסָף / וּלְדַבֵּר שִׁיר לֹא יָסָף /
בְּרוּכָה תִהְיֶה הַזִּקְנָה / אֲשֶׁר סִבְּבָה לְחַבֵּר זֹאת הַשּׁירָה
הָעֲדִינָה!</p>

<p>וַיִּשּׂא מְשָׁלוֹ וַיֹּאמַר:</p>

<br />

<p>מַה לִּידוּתוּן וּלְדָוִד שִׁיר– / לִבְּךָ עַל כָּל שָׁר שִׁיר יָסָף!</p>

<p>לוּ הִתְעָרֵב אָסָף עִמָּךְ – / אָז יִהְיֶה הַמַּמְעִיט – אָסָף!</p>

<br />

<p>וָאַעַן וָאֹמַר אֶל הַשָּׂר הַדּוֹבֵר בִּי: / מַדּוּעַ
בֵּרַכְתָּ הַזֹּקֶן – וְהוּא אוֹיְבִי / וְאִם בַּעֲבוּר הַשּׁיר אֲשֶׁר
עָלָה בְלִבִּי / אִם אֲדַבְּרָה, לֹא יֵחָשֵׂךְ כְּאֵבִי / כִּי קוֹל
הַשּׁיר לִי קוֹל עַנּוֹת / כִּי סֻגְּרוּ דְלָתַיִם בַּשּׁיר וּבָטְלוּ
הַטּוֹחֲנוֹת / וְאֵין חֹר־פִּי כַּאֲשֶׁר הָיָה בִּימֵי חָרְפִּי / וְעִם
הַזֹּקֶן יוֹמִי הוּא נִשְׁפִּי / וְרִישׁ־פִּי – רִשְׁפִּי / וְעַל כִּי
לֹא הֵקִיץ־פִּי – קִצְפִּי.</p>

<p>וָאֶשָּׂא מְשָׁלִי וָאֹמַר:</p>

<br />

<p>צַר לִי, זֹקֶן, מִי יִתֶּן לִי / כַּאְשֶׁר בִּימֵי חָרְפִּי חֹר־פִּי!</p>

<p>אֶקְרָא אֶל פִּי – לֹא יַעֲנֵנִי, / עַל כִּי לֹא הֵקִיץ־פִּי – קִצְפִּי.</p>

<p>אִמְרִי שֵׂיבָה: מַה לִּי וָלָךְ / כִּי תַחְרִיבִי הַר־פִּי, הַרְפִּי!
מָה אֶצְטַדֵּק, מָה אוֹחִיל, אֵיךְ / אֶמְצָא אִם יִשְתָּק־פִּי – תָּקְפִּי!</p>

<p>הָיָה טוּבִי רַב, אַךְ לִבִּי – / מִיּוֹם שָׁב לֶאְנֹק־פִּי – נוֹקְפִי.</p>

<p>הָיָה יוֹמִי, יוֹם אֵל עִמִּי, / אַךְ מֵעֵת הֶעְנִישׁ־פִּי – נִשְׁפִּי.</p>

<p>הָיוּ רִשְׁפֵי תֵבֵל הֶבֶל / וָרִיק, אָכֵן רִישׁ־פִּי רִשְׁפִּי.</p>

<p>קַלּוּ שִׁבְרֵי תֵבֵל עָלַי, / לֹא יִכְבָּדוּ, אַךְ־פִּי אַכְפִּי.</p>

<p>הָהּ! שָׁכַחְתִּי אָכוֹל לַחְמִי, / עַד כִּי יִשְאַל ׳אָן־פִּי׳ אָנְפִּי.
יִשְׂנָא לִבִּי אֹסֶף שָׂדַי, / מִיּוֹם שָׁב לִמְאָס־פִּי אָסְפִּי.</p>

<p>לֹא הִבְחַנְתִּי, לֹא הֶאְמַנְתִּי, / יוֹם הָיָה אֶל כּוֹס־פִּי כָּסְפִּי,</p>

<p>כִּי יַד זֹקֶן תַּכְאִיבֵנִי, / אוֹ אֶפְנֶה אֶל עוֹר־פִּי עָרְפִּי.</p>

<p>הָיָה אֶתְמוֹל לִבִּי עָלֵז / וּלְמֵרָחוֹק תָּר־פִּי טַרְפִּי,</p>

<p>שָׁלֵו הָיִיתִי בִּשְׁלוֹמוֹ, / אָכֵן מִיּוֹם זָע־פִּי זַעְפִּי.</p>

<p>צַר לִי, נִכְאָב: בִּבְחוּרוֹתַי / מַדּוּעַ לֹא כַס־פִּי כַּסְפִּי,</p>

<p>אֵיךְ הִשְׁאַרְתִּי קִנְיַן כֶּסֶף, / אֵיךְ לֹא בָא אָז אֶל־פִּי אַלְפִּי?</p>

<p>יֹאמַר זֹקֶן: מַה תִּרְדָּף לִי? / עַל כִּי אָץ לִמְרָד־פִּי רָדְפִי.</p>

<p>זֹקֶן אֶרְדֹּף וּבְצַד אֶהְדֹּף, / עַל כִּי לָקַח הוֹד־פִּי הָדְפִי.</p>

<p>נַפְשִׁי! עוּרִי לִקְרַאת עָרִי, / זֹקֶן הַמַּחְרִיד־פִּי רִדְפִי!</p>

<p>זֹקֶן אוֹיְבֵךְ, עַל כֵּן חַרְבֵּךְ / עָלָיו כִּי הִכְשִׁיל־פִּי שִׁלְפִי!</p>

<p>לֹא תֵאָסֵף אֶל תַּעְרֵךְ אַךְ / עֹרֶף הַמַּבְעִיר־פִּי עִרְפִי!</p>

<p>רוּחַ קָדִים, קוּמִי וּפְחִי, / זֹקֶן לֹא יַשְׁקִיט־פִּי קִטְפִי!</p>

<p>אֵשׁ אוֹכֶלֶת וּמְלַהֶטֶת, / זֹקֶן, כִּי הֶחְסִיר־פִּי, שִׂרְפִי!</p>

<p>שִׁבֹּלֶת מַיִם וּמְצוּלָה, / זֹקֶן, כִּי הִפְשִׁיט־פִּי, שִׁטְפִי!</p>

<p>חַיָּה רָעָה וּמְשַׁכֶּלֶת, / זֹקֶן, כִּי יַחִיט־פִּי, חִטְפִי!</p>

<p>חֶשְׁכַת יוֹם צָרָה וּמְבוּכָה, / זֹקֶן, כִּי הִמְעִיט־פִּי, עִטְפִי!</p>

<p>אִם יֹאמְרוּ רֵעַי: תַּחַת מֶה / לַזֹּקֶן יוֹשִׁיט־פִּי שִׁטְפִּי?</p>

<p>זֶה לַזֹּקֶן תַּחַת כִּי לֹא / יִתֵּן כִּימֵי חָרְפִּי חֹרְ־פִּי.</p>

<br />

<p>וַיֹּאמֶר הַשָּׂר: צָדַקְתָּ בְּכָל אֲשֶׁר אָמַרְתָּ מִן
הַזִּקְנָה / אַחֲרֵי אֲשֶׁר בָּהּ יִסְתַּבֵּל הֶחָגָב וְתָפֵר
הָאֲבִיּוֹנָה / וְאֵין אַחֲרֵי בְלוֹת הָאִישׁ עֶדְנָה / וְסֻגְּרוּ
דְלָתַיִם בַּשּׁוּק בִּשְׁפַל קוֹל הַטַּחֲנָה / וְהַזְּקֵנִים בְּצָרוֹת
הַזְּמָן יִלָּבֵטוּ / וּבָטְלוּ הַטֹּחֲנוֹת כִּי מִעֵטוּ.</p>

<p>וָאַעַן וָאֹמַר: לֹא זֶה הַדֶּרֶך וְלֹא זֹה הָעִיר /
כִּי הַזֹּקֶן אֵשׁ בְּלִבִּי יַבְעִיר / בַּעֲבוּר הַמָּוֶת הַבָּא
אַחֲרָיו / וְהֵצַר לָאִישׁ בְּכָל שְׁעָרָיו / וְאֵין שָׂרִיד
בִּמְגוּרָיו / וַאֲנִי הַגֶּבֶר / הַדָּבָר אֲשֶׁר מֵעוֹדִי הֶחֱרִידַנִי
– הוּא הַקֶּבֶר / אֲשֶׁר הוּא שֹׁד עַל שֹׁד וְשֶׁבֶר עַל שֶׁבֶר /
וּבִרְאוֹתִי נִבְלוֹת הָרוֹזְנִים / הַקּוֹפְאִים עַל שִׁמְרֵיהֶם
וְהַשּׁאֲנַנִּים / הָיוּ לְפָנִים / דְּשֵׁנִים וְרַעֲנַנִּים /
וְיָבְשׁוּ עַצְמוֹתֵיהֶם / וְעָבשׁוּ פְרוּדוֹת תַּחַת מֶגְרְפוֹתֵיהֶם /
וְהִתְנַצְּלוּ עֶדְיָם וּמְעִילֵיהֶם / וּנְתוּנִים בְּיַד גּוֹזְלֵי
עוֹרָם מֵעֲלֵיהֶם / וּשְׁאֵרָם מֵעַל עַצְמוֹתֵיהֶם / וַתְּהִי נִבְלָתָם
כַּסּוּחָה / לֹא תֶעֱרַב לִי כָּל שִׂמְחָה / וְאֵיךְ נַעֲלֹז – וּבֵית
מוֹעֵד לְכָל חַי, לֶעָשִׁיר וְלַהֵלֶךְ / וְהַתְּמוּתָה אֶל הַכֹּל
תֵּלֵךְ / וְגַם לְמָחָר אֲנִי קָרוּא לָהּ עִם הַמֶלֶךְ.</p>

<p>וָאֶשָּׂא מְשָׁלִי וָאֹמַר:</p>

<br />

<p>׳מִי בַזְּמַן הִבְהִילְךָ?׳ יִשְׁאָלוּ,</p>

<p>וָאֹמְרָה: דּוֹדִים, אֲנִי הַגֶּבֶר</p>

<p>לֹא הֶחֱרִידַנִי לְבַד הַקֶּבֶר,</p>

<p>עֵת אֶזְכְּרֵהוּ – כָּל שְׂשׂוֹנַי גָּלוּ.</p>

<br />

<p>כִּי אֶזְכְּרָה רַבִּים אֲשֶׁר צָלָלוּ</p>

<p>תּוֹךְ מֵי תְהוֹמוֹתָיו וְאִישׁ אֶל עֵבֶר</p>

<p>פָּנָיו יְהַלֵּכוּן, וְשֹׁד אֶל שֶׁבֶר</p>

<p>יִרְוּו בְּכוֹסוֹת לַעֲנָה הָרְעָלוּ.</p>

<br />

<p>אֶרְאֶה נְבֵלוֹת רוֹזְנִים עָבֵשׁוּ,</p>

<p>הַקּוֹדְרִים וּלְפִי שְׁאוֹל נִפְזָרוּ.</p>

<p>יֹאמְרוּ: עֲצָמֵינוּ אֲשֶׁר יָבֵשׁוּ</p>

<br />

<p>גֵּאוּת תְמוֹל לָבְשׁוּ – וְהַיּוֹם זָרוּ,</p>

<p>הִתְעַתְּדוּ, חַיִּים, וְהִתְקַדָּשׁוּ</p>

<p>לִהְיוֹת אֲשֶׁר נִהְיוּ, וְהִתְאַזָּרוּ!</p>

<br />

<p>וַיֹּאמֶר הַשָּׂר: מֵאֲשֶׁר רַעְיוֹנֶיךָ מִן הַמָּוֶת
פּוֹחֲדִים וְרוֹהִים / עָמַדְנוּ תְמֵהִים / בַּאֲשֶׁר הַצַּדִּיקִים
וְהַחֲסִידִים אַחֲרֵי יְיָ נִנְהִים / וְאֶל מֵי יְשׁוּעָתוֹ צְמֵאִים
וּכְמֵהִים / יֹאמְרוּ: מָתַי אָבוֹא וְאֵרָאֶה פְּנֵי אֱלֹהִים!</p>

<p>וָאַעַן וָאֹמַר: צָדַקְתָּ מִן הַחֲסִידִים / אֲשֶׁר
לִדְבַר יְיָ חֲרֵדִים / בְּיַעַן לִקְצֹר פְּרִי מַעַלְלֵיהֶם עֲתִידִים /
אָמְנָם אֲנִי – אֵיךְ לֹא אֶחֱרַד / וְאֶרְאֶה יוֹמִי מְאֹד רַד /
וְהִנְנִי מִמַּאֲוַיַּי נִפְרָד / מְעֻתָּד אֶל הַנְּסִיעָה הַגְּדוֹלָה /
וְאֵין צֵידָה לְנַפְשִׁי הָאֲמוּלָה / וּמָה אֲדַבֵּר וּמָה אֶצְטַדָּק –
וְהִנֵּה אִלּוּ אֲנָשִׁים יֵלְכוּ דֶרֶךְ יוֹם אוֹ יוֹמָיִם / יִמַּס
לְבָבָם וִיהִי לְמָיִם / יֵלְכוּ וְיִצְטַיָּדוּ / וּלְמַלֹּאת
אַמְתְּחוֹתֵיהֶם אֹכֶל כַּאֲשֶׁר יוּכְלוּן שְׂאֵת יִתְעַתָּדוּ / וְלִי
דֶרֶךְ לִמְאֹד רָחוֹק / וִיצוּרַי עָבְרוּ תוֹרוֹת, חָלְפוּ חֹק / וְאֵין
לֶחֶם וְאֵין צֵידָה / לָשֵׂאת לְנַפְשִׁי הַשּׁדוּדָה.</p>

<p>וָאֶשָּׂא מְשָׁלִי וָאֹמַר:</p>

<br />

<p>אִלּוּ אֲנָשִׁים יֵלְכוּ אֶל עֵבֶר</p>

<p>לַיָּם – יְכִינוּן הוֹן וְיִצְטַיָּדוּ,</p>

<p>יִשְׂאוּ לְפִי אָכְלָם וְיִתְעַתָּדוּ</p>

<p>וּלְחוֹף אֳנִיּוֹת יַחֲלִיפוּ אֵבֶר.</p>

<br />

<p>צַר לִי, וּמָחָר אֵלְכָה אֶל קֶבֶר,</p>

<p>תָּנוּד יְחִידָתִי לְמָקוֹם נָדוּ</p>

<p>נַפְשׁוֹת אֱוִילִים, פּוֹשְׁעִים בָּגָדוּ,</p>

<p>אֵין הוֹן וְאֵין צֵידָה וְאֵין לִי שֶׁבֶר.</p>

<br />

<p>אֵי הוֹן וְאֵי צֵידָה אֲשֶר הֵכַנְתִּי</p>

<p>אֶל מַעְבְּרוֹת מָוֶת אֲשֶׁר אֶעְבֹּרָה?</p>

<p>אֵי עֵדווֹת אֵלִי אֲשֶׁר הֶאְמַנְתִּי,</p>

<br />

<p>אַיֵּה בְרִית הָאֵל אֲשֶׁר אֶצֹּרָה?</p>

<p>אַיֵּה חֲסָדִים בַּעֲדָם נִשְׁעַנְתִּי,</p>

<p>מִי זֶה זְרָעָם וַאֲנִי אֶקְצֹרָה?</p>

<br />

<p>וְאֵיךְ לֹא אֵבוֹשׁ וְלֹא אֶכָּלֵם / וְלֹא יִפְּלוּ
פָנַי, אֲנִי הַמִּתְעַלֵּם / וְהִנֵּה אִם רָץ לִקְרַאת רָץ וּמַגִּיד
לִקְרַאת מַגִּיד / יְבוֹאֵנִי מִפְּאַת שַׂר אוֹ נָגִיד / וְאוֹתִי
בְמִשְׁפָּט יָבִיא / יִנָּתְקוּ מוֹרָשֵׁי לְבָבִי / וִינִיעֵנִי עַל
בִּרְכַּי וְכַפּוֹת רַגְלָי / תְּסַמֵּר שַׂעֲרַת בְּשָׂרִי וְאֵימוֹת
מָוֶת יִפְּלוּ עָלָי / וְאֵיךְ לֹא אֶחֱרַד – וְאָנֹכִי אִישׁ תְּכָכִים /
וְנִקְרֵאתִי לִפְנֵי מֶלֶךְ מַלְכֵי הַמְּלָכִים / וְיִזְכְּרֵנִי
וְנִשְׁפְּטָה יָחַד / הֲלֹא יֹאחֲזֵנִי פָחַד!</p>

<p>וָאֶשָּׂא מְשָׁלִי וָאֹמַר:</p>

<br />

<p>אוֹיָה לְנַפְשִׁי מַה מְּאֹד יָרֵאתִי!</p>

<p>אִלּוּ אֲנִי קָרוּא לְמִשְׁפַּט מֶלֶךְ –</p>

<p>יִזַּל כְּטַל דִּמְעִי וְרוּחִי תֵלֵךְ,</p>

<p>נַפְשִׁי אֲזַי לַמָּוְתָה הֶעְרֵיתִי.</p>

<br />

<p>צַר לִי, עֲמִיתַי, וַאֲנִי נִקְרֵאתִי</p>

<p>לִפְנֵי אֲדוֹן עוֹלָם; רְאוּ אֵיךְ הֵלֶךְ,</p>

<p>מֵאֵין חֲסָדִים קִדְּמָם, הוּא יֵלֵךְ.</p>

<p>טוֹב לִי אֲנִי עוֹד שָׁם וְלֹא נִבְרֵאתִי.</p>

<br />

<p>אוֹיָה, יְחִידָתִי, וְאֵיךְ לֹא תַחְשְׁבִי</p>

<p>מָחָר אֲשֶׁר תִּסְעִי? רְאִי אָן תַּחֲנִי,</p>

<p>יוֹם שֶׁיְּדֻבַּר בָּךְ – רְאִי מַה־תַּעֲנִי!</p>

<br />

<p>מִכֵּס רְדִי, נַפְשִׁי, וְעַל עָפָר שְׁבִי,</p>

<p>עֶרֶשׂ רְבַדְתּוֹ לָךְ תְּמוֹל – שָׁם תִּשְׁכְּנִי,</p>

<p>מַצְרֵף וכוּר לָאֵל –וּבוֹ תִבָּחֲנִי.</p>

<br />

<p>וַיֹּאמֶר הַשָּׂר: אַחֲרֵי אֲשֶׁר כָּל מַעֲשֵׂה אַנְשֵׁי
הָעוֹלָם / הָאֱלֹהִים יָבִיא בְמִשְׁפָּט עַל כָּל נֶעְלָם / וְעַל טוֹב
וְעַל רָע גְּמוּל יְשֻׁלָּם / וְיֵדַע זֶה הָאָדָם הַנִּכְלָם / תָּמֵהָּ
אֲנִי אֵיךְ יֶחֱטָא אִישׁ לְעוֹלָם? וָאַעַן וָאֹמַר: חַיֶּיךָ, הַשָּׂר!
אֵין זֶה רַק הַנָּחָשׁ יַשּׂיאֵם / וְלֶאֱכֹל מֵעֵץ הַדַּעַת טוֹב וָרָע
יְבִיאֵם / וְכַאֲשֶׁר סַעֲרַת יְיָ תִּזְרֵם וְרוּחַ תִּשּׂאֵם /
יִתְפַּלְאוּ עַל רָעָה תְבוֹאֵם / וְיַעַמְדוּ בְעַד תַּגְמוּל
מַעֲשֵׂיהֶם תְּמֵהִים / וְיֹאמְרוּ: מַה זֹאת עָשָׂה לָנוּ
אֱלֹהִים!</p>

<p>וָאֶשָּׂא מְשָׁלִי וָאֹמַר:</p>

<br />

<p>יֵצֶר לְבָבֵנוּ, בְּרִשְׁעוֹ, אַחֲרֵי / עֵינָיו יְהַלֵּךְ – הוּא אֲשֶׁר כִּלָּנוּ,</p>

<p>נִפֹּל בְּמַכְמוֹרָיו וְאַחַר נֹאמְרָה: / מַה זֹאת אֲשֶׁר עָשָׂה אֱלֹהִים לָנוּ!</p>

<br />

<p>וַתִּקְטַן זֹאת בְעֵינֵי הַיֵּצֶר אוֹיְבֵנוּ /
וְהֶעְלִים עֵינֵינוּ מֵרְאוֹת דִּבְרֵי נְבִיאֵינוּ / וְאֵיךְ יַעֲמֹד
לִבֵּנוּ וְתֶחֱזַקְנָה יָדֵינוּ / וְאִלּוּ מִפְּאַת מֶלֶךְ אִגֶּרֶת
תְבוֹאֵנוּ / נֶחֱרַד לְמוּלָהּ וְנָעִיז חֲכָמֵינוּ וּנְבוֹנֵינוּ
לִפְתָּר לָנוּ הָאִגֶּרֶת / לָדַעַת הַדְּבָרִים אֲשֶׁר הִיא אוֹגֶרֶת /
וְלֹא נִשְׁקֹט עַד תִּהְיֶה לָנוּ פְתוּרָה / וְנֵדַע מִסְפַּר הָאִגֶּרֶת
וְאֶת שִׁבְרָהּ / וְאַחֲרֵי זֹאת יָשִׂימוּ כָל בְּנֵי אָדָם / כָּל
לְבָבָם וְכָל נַפְשָׁם וְכָל מְאֹדָם / לְמַלֹּאת מִצְוַת מַלְכָּם, וְאִם
הוּא בָשָׂר וָדָם / וְאֵיךְ לֹא נִכָּלֵם אֲנַחְנוּ הַמִּתְעַלְּמִים /
כְּלָבִים אִלְּמִים / אֲשֶׁר מֶלֶךְ מַלְכֵי הַמְּלָכִים קְרָאָנוּ בְיַד
עֲבָדָיו הַנְּבִיאִים / וּבְיָדָם מִצְווֹת וְחֻקִּים נִפְלָאִים /
וּמִשְׁפָּטִים צַדִּיקִים וְנוֹרָאִים / יָעַד טוֹב לַצַּדִּיקִים /
וְאָרוּר לַאֲשֶׁר לֹא יָקִים / וְאֵין קוֹרֵא בִשְׁמָם לָדַעַת נִיבָם /
וּמִתְעוֹרֵר לְהַחֲזִיק בָּם.</p>

<p>וָאֶשָּׂא מְשָׁלִי וָאֹמַר:</p>

<br />

<p>אֱלֹהֵינוּ קְרָאוּנוּ לְעָבְדָה / אִלֹהִים חַי וְהַבֵּט אֶל בְּרִיתוֹ,</p>

<p>בְּיָדָם מִכְתְּבֵי חֻקִּים וְתוֹרוֹת, / אֲשֶׁר צִוָּה בְסִינַי לַעֲדָתוֹ –</p>

<p>וְאָז חָרְדוּ לְמוּלָם הַלְּבָבוֹת / וְאֵין נֵעוֹר כְּהַיּוֹם מִשּׁנָתוֹ,</p>

<p>וְלֹא נֵבוֹשׁ וְצִירִים יֹאחֲזוּנוּ – / בְּהִשּׁמַע דְּבַר מֶלֶךְ וְדָתוֹ!</p>

<br />

<p>וּמִן הַתֵּמַהּ מִכָּל אֲשֶׁר קָדַם / הוּא שֶׁהִטְבִּיעַ
הָאֵל יִתְעַלֶּה טְבָעִים וְכֹחוֹת בָּאָדָם / קְצָתָם יְדַעְנוּם
וּקְצָתָם נֶעְלַם מִמֶּנּוּ סוֹדָם / וְצִוָּה הַטְּבָעִים וְהַכֹּחוֹת
הַנִּזְכָּרִים / לִהְיוֹת אֶל מִשְׁמַעַת הָאָדָם סָרִים / וְצִוָּה אֶת
הָאָדָם לַעֲבֹד אוֹתוֹ / וְלַחְקֹר כְּפִי הַיְכֹלֶת מְצִיאוּתוֹ /
וְהָיוּ יְצִירוֹתֵנוּ וְכֹחוֹתֵנוּ / שׁוֹמְרִים
מִצְוַת אֱלֹהֵינוּ / יִמְצָאֵם כָּל אִישׁ בְּצֵאתוֹ וּבְבוֹאוֹ /
נְכוֹנִים אִישׁ אִישׁ עַל עֲבוֹדָתוֹ וְעַל מַשּׂאוֹ / וַאֲנַחְנוּ
נִהְיֶה מִצְוַת אֱלֹהֵינוּ מַמְרִים / וּמֵרְאוֹת מִצְווֹתָיו
וְחֻקּוֹתָיו עִוְרִים / וְהִנֵּה, אִם יַמְרוּ כֹחוֹתֵינוּ וִיצוּרֵינוּ
בְמַה שּׁצֻּוּוּ לַעֲבֹד אוֹתָנוּ / כַּאֲשֶׁר מָרִינוּ בְמַה
שּׁצֻוֵּינוּ לַעֲבֹד אָנוּ / וְיִמְרְדוּ בָנוּ כַּאֲשֶר מָרָדְנוּ / הֵן
גָּוַעְנוּ, אָבַדְנוּ, כֻּלָּנוּ אָבָדְנוּ.</p>

<p>וָאֶשָּׂא מְשָׁלִי וָאֹמַר:</p>

<br />

<p>צֻוּוּ יְצִירוֹתַי עֲבֹד אֹתִי וְצֻ־</p>

<p>וֵּיתִי עֲבֹד אֵל חַי – וְלֹא עָבָדְתִּי,</p>

<p>אִם כֹּה יְצוּרַי יִמְעֲלוּ – אָבָדְתִּי;</p>

<p>אֶנְאַץ אֲנִי מוּסָר – וְהֵם לא נָאֲצוּ.</p>

<br />

<p>אֵיךְ אֶפְרְצָה גָדֵר –וְהֵם לֹא פָרְצוּ,</p>

<p>לֹא בָגְדוּ בִי – וַאֲנִי בָגָדְתִּי!</p>

<p>אוֹיָה לְנַפְשִׁי, וַאֲנִי רָבַדְתִּי</p>

<p>עַרְשָׂהּ שְׁאוֹל, וּמְזַעְזְעֶיהָ יִיקְצוּ.</p>

<br />

<p>נַפְשִׁי קְשַׁת רוּחַ, הֲלֹא תִכָּלְמִי,</p>

<p>כִּי כָל יְצוּרַי שָׁמְרוּ מִשְׁמֶרֶת</p>

<p>מִצְוַת אֱלֹהַיִךְ – וְאַתְּ מֵאַנְתְּ!</p>

<br />

<p>הַשּׁוֹאֲפָה רוּחַ, הֲלֹא תִתְנַחֲמִי!</p>

<p>מַה תַּעֲשִׂיֿ רִשְׁעָה כְאֵשׁ בּוֹעֶרֶת,</p>

<p>יוֹם בּוֹא חֲבָלִים לָךְ, וּמַה נֵּחָנְתְּ?</p>

<br />

<p>וְאֵיךְ לֹא יִפְּלוּ פָנֵינוּ / וְהִנֵּה אִם אֱנוֹשׁ
כְּעֶרְכֵּנוּ / יִשְמֹר תְּנוּעָתֵנוּ / וִימַשּׁשׁ אָהֳלֵנוּ /
וְיִתְחַקֶּה עַל שָׁרְשֵׁי רַגְלֵינוּ / נַעְצֹר בְּרוּחֵנוּ /
וְנַיְשִׁיר פְּעֻלּוֹתֵינוּ / בְּכָל כֹּחֵנוּ / וְאִם אָוֶן בְּיָדֵנוּ –
נַרְחִיקֵהוּ / וְאִם יַמְתִּיק בְּפִינוּ דָּבָר רָע – בְּתוֹךְ חִכֵּנוּ
נִמְנָעֵהוּ / וְלֹא יֵבוֹשׁוֹ הַבּוֹגְדִים מֵאֱלהֵיהֶם / הַיּוֹצֵר יַחַד
לִבָּם, הַמֵּבִין אֶל כָּל מַעֲשֵׂיהֶם / וְאֵיךְ לֹא נִפְקַח עֵינֵינוּ
לַחֲזוֹת / כִּי הָאֱלֹהִים עָשָׂה לָנוּ אֶת הַנֶּפֶשׁ הַזֹּאת / וְנָתַן
בָּנוּ חָכְמָה וּתְבוּנָה וָדָעַת / וְעַיִן רוֹאָה וְאֹזֶן שׁוֹמָעַת /
וְאֵיךְ כָּל לֵב לֹא יֶחֱרַד וְכָל עַיִן לֹא יִדְמָע / הַיּוֹצֵר עַיִן
הֲלֹא יַבִּיט וְאִם הֲנוֹטַע אֹזֶן הֲלֹא יִשְׁמָע / אִם נִסָּתֵר
בַּמִּסְתָּרִים – וְלֹא יִרְאֵנוּ? / וְאֵיךְ לֹא נֵבוֹשׁ מִבּוֹרְאֵנוּ /
וְהִנֵּה נַעְלִים רֹעַ מַעֲלָלֵינוּ / מֵאֲנָשִׁים אֲשֶׁר כְּגִילֵנוּ /
וְלֹא נֵבוֹשׁ מִן הַמַּשְׁקִיף סְתָרֵינוּ וְנִגְלֵינוּ / הַבּוֹחֵן
לבּוֹתֵינוּ וְכִלְיוֹתֵינוּ.</p>

<p>וָאֶשָּׂא מְשָׁלִי וָאֹמַר:</p>

<br />

<p>תַּרְתִּי בְלִבִּי: אִם יְלוּד אִשּׁה, קְצַר</p>

<p>יָמִים, שְׂבַע רֹגֶז יְמַשּׁשׁ אָהֳלִי,</p>

<p>יִשְׁמֹר תְּנוּעוֹתַי וְיַשְׁקִיף פָּעֳלִי –</p>

<p>אִוָּסְרָה, אֶתֵּן לְרוּחִי מַעְצָר.</p>

<br />

<p>אַיְשִׁיר פְּעֻלּוֹתַי וְאֶהְיֶה נֶעְצָר,</p>

<p>אִם בִּי יְהִי אָוֶן וְנֶגַע אוֹ חֳלִי,</p>

<p>אֶכְתֹּשׁ גְּאוֹן לִבִּי בְּרִיפוֹת בַּעֱלִי,</p>

<p>אָאִיר פְּנֵי נַפְשִׁי כְּמוֹ אוֹר וָצָר.</p>

<br />

<p>מָה אֹמְרָה, נִכְאָב – וְיוֹצֵר עַיִן</p>

<p>בּוֹחֵן לְכִלְיוֹתַי, וְיָדוֹ רִקְּמָה</p>

<p>גָלְמִי, וְכָל רֵעַי בְּסִפְרוֹ נִכְתְּבוּ.</p>

<br />

<p>הוֹצִיא יְסוֹד עוֹלָם לְיֵשׁ מֵאַיִן,</p>

<p>מַשְׁקִיף סְתָרֵינוּ, וְאֵיךְ נִתְחַכְּמָה</p>

<p>לַסְתִּיר עֲצָתֵנוּ – וְדִינָיו נִצְּבוּ!</p>

<br />

<p>וַיַּעַן הַשָּׂר וַיֹּאמַר: חִידוֹתֶיךָ וְנִפְלְאוֹתֶיךָ
הִקְשַׁבְתִּי / וְאֵין הַזִּקְנָה דָבָר רָע כַּאֲשֶׁר חָשַׁבְתִּי /
וַאֲשֶׁר הִגִּיעַ אֵלֶיהָ – אַשְׁרָיו / כִּי הִיא תְבִיאֶנּוּ לִרְאוֹת
בְּמַה שּׁיִּהְיֶה אַחֲרָיו.</p>

<p>וָאֹמַר אֶל הַשָּׂר: חַיֶּיךָ! כֵּן דִּבַּרְתָּ /
כַּאֲשֶׁר הַזִּקְנָה פֵאַרְתָּ / כִּי הַמַּגִּיעַ אֵלֶיהָ תִּגְדַּל
מַעֲלָתוֹ / וְיִהְיֶה חָפְשִׁי מִמַּשּׂא הַזְּמָן וַעֲבוֹדָתוֹ /
וְיִכְבֹּשׁ אֶת רֶסֶן תַּאֲוָתוֹ / וְאַל יֹאמַר הַזָּקֵן: לֹא אֶהְיֶה
חוֹבֵשׁ / הֵן אֲנִי עֵץ יָבֵשׁ! / כִּי בִהְיוֹתוֹ רֶסֶן תַּאֲוָתוֹ
כּוֹבֵשׁ / הוּא עֲדִי הַשּׂכֶל לוֹבֵשׁ.</p>

<p>וָאֶשָּׂא מְשָׁלִי וָאֹמַר:</p>

<br />

<p>יוֹם נֵעוֹרְתִּי מִן הַיַּלְדוּת / אָז לָבַשְׁתִּי בִּגְדֵי חֹפֶשׁ,</p>

<p>כִּי רָאִיתִי אֶת יַד שִׂכְלִי / כּוֹבֶשֶׁת רֶסֶן הַנָּפֶשׁ.</p>

<br />

<p>וַיֹּאמֶר הַשָּׂר: הִשְׁמַעְתַּנִי מִדְּבַר הַזֹּקֶן
נוֹרָאוֹת / וּמִן הַקֶּבֶר וְהַמִשְׁפָּט נִפְלָאוֹת / עַד אֲשֶׁר אֶל
מַעֲלַת הַחֲרֵדִים אֶל דְּבַר הָאֵל יִתְעַלֶּה הִגַּעְתַּנִי / אָמְנָם
הָעֹנֶשׁ אֲשֶׁר תִּהְיֶה לַנֶּפֶשׁ הַמְקַצֶּרֶת לֹא הוֹדַעְתַּנִי /
וְהִנְנִי לָדַעַת דְּבַר הַמִּשְׁפָּט נִכְסָף / אִם סוֹדוֹ לָאִישׁ
נֶחְשָׂף.</p>

<p>וָאַעַן וָאֹמַר: יֵדַע אֲדֹנִי הַנַּעֲלָה / כִּי סוֹד
הַמִּשְפָּט לְאִישׁ לֹא נִגְלָה / פֶּן מִמּוֹרָאוֹ כָּל אִישׁ מֵרְאוֹת
טוֹב יִתְיַאֵשׁ / אָמְנָם יֹאמְרוּ הַחֲכָמִים בַּעֲדוֹ כִּי הוּא אֵשׁ
אוֹכְלָה אֵשׁ / וְנִמְנְעוּ מִלְּתָאֲרֵהוּ / פֶּן עֵת נְסַפְּרֵהוּ /
לְדָבָר מָךְ מֵעֶרְכּוֹ נַעֲרִיכֵהוּ / וְכַאֲשֶׁר נַחְשֹׁב לְהַגְדִּיל
עִנְיָנוֹ – נַפְחִיתֵהוּ / וְלָכֵן יֵשׁ לִגְעֹר בְּתַאֲוֹות הַזְּמָן /
אֲשֶׁר יַפְרִיעוּ הָעָם מִמַּעֲשֵׂה עֲבוֹדַת הָאֵל הַנֶּאֱמָן /
וְנִצְטַיְּדָה יִרְאָה וְנַרְגִּיעַ / וְנִרְכַּב מַרְכְּבוֹת
הַמַּעֲשִׂים טוֹבִים וְאֶל מְחוֹז חֶפְצֵנוּ נַגִּיעַ.</p>

<p>וָאֶשָּׂא מְשָׁלִי וָאֹמַר:</p>

<br />

<p>דָּבָר שְׁמַעְתִּיו יוֹם לְיוֹם יַבִּיעַ:</p>

<p>יֹאמְרוּ אֲשֶׁר תֹּפֶת – בְּתוֹכוֹ לַהֲבוֹת</p>

<p>אֵשׁ אוֹכְלָה רִשְׁעָה וְנַפְשׁוֹת שׁוֹבֲבוֹת,</p>

<p>אֵין שַׂר וּמֵלִיץ בַּעֲדָם יפְגִּיעַ.</p>

<br />

<p>מַה לִּי וְלָךְ, יִצְרִי, אֲשֶׁר תַּפְרִיעַ</p>

<p>מִמַּעֲשַׂי אוֹתִי בְּהַבְלֵי עָרְבוֹת!</p>

<p>אֶצְטַיְּדָה יִרְאָה, וְאֶרְכַּב מַרְכְּבוֹת</p>

<p>הַמַּעֲשִׂים־טוֹבִים, וְאָז אַרְגִּיעַ.</p>

<br />

<p>מִי בַזְּמַן אוֹתִי יְהִי מַבְטִיחַ?</p>

<p>קָטֹן וְגָדוֹל עִם כְּסִיל וּבַעַר –</p>

<p>בָּא יוֹם חֲלִיפָתָם וְסָפוּ תָמּוּ.</p>

<br />

<p>אֵיכָה תְהוֹמוֹת הַזְּמַן אָגִיחַ</p>

<p>אֶל פִּי, וְלֹא אַשְׂכִּיל, כְּבַהְמוֹת יַעַר,</p>

<p>לִיסֹד נְאוֹת שֵׂכֶל אֲשֶׁר נָשָׁמּוּ!</p>

<br />

<p>וַיּאֹמֶר הַשָּׂר: הִנֵּה חִבַּרְתָּ שִׁירִים /
בְּעִנְיַן הַחֵשֶׁק בִּימֵי הַנְּעוּרִים / וְשִׁירֵי חֲסִידִים וְקִינִים
/ בְּעֵת הֵחֵלוּ לִצְמֹחַ יְמֵי הַזְּקוּנִים / וְעַתָּה אֱמָר נָא, הַאִם
חִבַּרְתָּ שִׁירִים בְּדִבְרֵי חָכְמָה / וּבְמִצְווֹת הַתּוֹרָה
הַתְּמִימָה?</p>

<p>וָאַעַן וָאֹמַר: חִבַּרְתִּי / וְעַל שְׁלֹשׁ עֶשְרֵה
עִקָּרֵי הָאֱמוּנָה שִׁיר אָמַרְתִּי / וְהוּא בְּעִנְיָנָיו מְאֹד
נִפְלָא / אֲשֶׁר בְּכֶתֶם אוֹפִיר לֹא יְסֻלָּא.</p>

<p>וַיִּתְמַהּ הַשָּׂר וַיֹּאמַר: וְאֵיךְ יָכֹלְתָּ
לְחַבֵּר עִנְיָנִים נִפְרָדִים / וּלְתִתָּם בְּשִׁיר אֶחָד
נִצְמָדִים?</p>

<p>וָאַעַן וָאֹמַר: יָכֹלְתִּי וַיִּהְיוּ בְיָדִי
לַאֲחָדִים / וּבְמַעֲרֶכֶת הַשּׁיר רוֹכְבִים צְמָדִים / וְהִנֵּה לְךָ
הַשּׁיר, קוּם, הַשָּׂר, וּשְׁמַע עִנְיָנָיו / וַעֲנֹד עַל
גַּרְגְּרוֹתֶיךָ פְּנִינָיו.</p>

<p>וָאֶשָּׂא מְשָׁלִי וָאֹמַר:</p>

<br />

<p>אֶפְתַּח בְכִנּוֹר עַל עֲלָמוֹת שִׁיר, / אָשִׂים יְסוֹד הַדָּת רְפִידָתוֹ,</p>

<p>בָּנוּי לְתַלְפִּיּוֹת בְּטוּרֵי בִין, / עַל הַרֲרֵי קֹדֶשׁ יְסוּדָתוֹ.</p>

<p>גַּלְגַּל תְבוּנוֹת רוֹם, בְרֹב דֵּעָה, / הוֹלֵךְ וְסוֹבֵב עַל נְקֻדָּתוֹ.</p>

<p>בּוֹ כוֹכְבֵי חָכְמָה יְאִירוּן עַל / תַּשְׁבֵּץ תְּבוּנָתוֹ וְחִידָתוֹ.</p>

<p>אֶחְבֹשׁ לְרֹאשׁוֹ מִגְבְּעֹת שֵׂכֶל, / סוֹד הָאֱמוּן – חֵשֶׁב אֲפֻדָּתוֹ.</p>

<p>אָשִׂים סְבִיבוֹ תוֹכְחוֹת מוּסָר, / אַף זֵר זָהָב סָבִיב לְמִסְגַּרְתּוֹ,</p>

<p>בּוֹ הָאֱמוּנָה תִהְיֶה שׁוֹרָה, / הַחֵן וְהַצֶּדֶק גְבוּלָתוֹ.</p>

<p>עַל אָפְנָיו דָּבוּר, וְתַפּוּחֵי / זָהָב סְגוּרִים הֵם בְּמַשְׂכִּיתוֹ,</p>

<p>יִחְיוּ לְרֵיחוֹ שׁוֹכְנֵי עָפָר, / עֵת יִזְּלוּ בָשְׂמֵי עֲרוּגָתוֹ.</p>

<p>טוּרָיו שְׁנַיִם הֵם עֲלֵי שִׁבְעִים, / עַל רִצֲפַת כָּבוֹד מְנוּחָתוֹ.</p>

<p>בּוֹ מוֹסְדוֹת הַדָּת שְלֹשׁ עֶשְׂרֵה / הִנָּם יְצוּקִים עִם יְצוּקָתוֹ.</p>

<p>אַחְלַי וְתַחְנוּנַי: יְהִי עִמָּ/נוּ אֵל וְרוּחוֹ בַּאֲרִיגָתוֹ!</p>

<p>קִרְבוּ, פְּתָאִים, לַחֲמוּ לַחְמִי, / הִתְבּוֹנְנוּ שִׁירִי וְתוֹכַחְתּוֹ.</p>

<p>הַשִּׁיר יְהִי לָכֶם כְּלֵיל הִתְקַ/דֶּשׁ חָג, וְשִׂמְחַת לֵב כְּשִׂמְחָתוֹ.</p>

<p>כִּי מוֹצְאוֹ הוּא יִמְצְאָה חַיִּים, / אַךְ חוֹטְאוֹ חוֹמֵס יְחִידָתוֹ.</p>

<p>עִמּוֹ הֲלֹא עֵצָה וְתוּשִׁיָּה, / בּוֹ תּוֹכְחוֹת חַיִּים לְהוֹרוֹתוֹ.</p>

<p>תַּרְתִּי בְלִבִּי לַחֲקֹר סוֹד אֵל, / אֶתְבּוֹנְנָה רַעַם גְּבוּרָתוֹ,</p>

<p>עַד כִּי אֲשֶׁר בָּאתִי לְמִקְדָּשׁוֹ, / אַשְׂכִּיל וְאָבִינָה לְאַחְרִיתוֹ.</p>

<br />

<p>וָאֶחְשְׁבָה וָאֵדְעָה כִּי הוּא / עִלַּת מְצִיאוּת כֹּל וְסִבָּתוֹ.</p>

<p>נִמְצָא, אֲבָל לֹא מִזְּמַן מֻגְבָּל, / רוֹכֵב שְׁמֵי קֶדֶם בְּגַאְוָתוֹ.</p>

<p>מִי בַשּׁחָקִים יַעֲרֹךְ אֵלָיו / יִדְמֶה לְשֵׁם קָדְשׁוֹ וְתִפְאַרְתּוֹ?</p>

<p>נִקְרָא שְׁמוֹ שַׁדַּי וּמִסְתַּפֵּק, / כִּי לֹא יְהִי נִצְרָךְ לְזוּלָתוֹ.</p>

<p>יִבְטַל מְצִיאוּת כֹּל אֲשֶׁר נִמְצָא / אִם נַחֲשֹׁב בִּטּוּל מְצִיאוּתוֹ.</p>

<p>אִם יַעֲלֶה עַל לֵב אֱנוֹשׁ בִּטּוּל / זֶה הַמְּצִיאוּת מִתְּכוּנָתוֹ –</p>

<p>לֹא נַאֲמִין עִם זֶה וְלֹא יֻשְׂכַּל / חֶסְרוֹן בְּצַד מָה מִשּׁלֵמוּתוֹ.</p>

<br />

<p>אֶחָד וְיִחוּדוֹ מְאֹד נֶעְלָם, / מִי יַעֲמֹד עַל סוֹד אֲמִתָּתוֹ?</p>

<p>אֶחָד – וְלֹא כַמִּין, אֲשֶׁר יִכְלֹל / תַּחְתָּיו פְּרָטִים בַּאֲגֻדָּתוֹ.</p>

<p>אֶחָד – וְלֹא כַגּוּף אֲשֶׁר נֶחְלָק / הוּא לַחֲלָקִים בַּחֲלֻקָתוֹ.</p>

<br />

<p>לֹא גוּף וְלֹא כֹחַ בְּתוֹךְ הַגּוּף, / אָכֵן מְיֻחָד הוּא בְאַחְדוּתוֹ.</p>

<p>כָּל תָּאֳרִים תִּמְצָא יְתֹאַר בָּם – / הֵם תָּאֳרִים מוֹרִים פְּעֻלָּתוֹ.</p>

<br />

<p>קַדְמוֹן וְאֵין נִמְצָא כְקַדְמוּתוֹ, / רִאשׁוֹן וְאֵין רֵאשִׁית לְרֵאשִׁיתוֹ.</p>

<p>לֹא נִמְצְאָה מָצוּי בְּשֵׁם קַדְמוֹן, / אִם נַעֲרִיכֵהוּ לְקַדְמוּתוֹ.</p>

<br />

<p>אָדוֹן לְכָל נִמְצָא אֲשֶׁר הִמְצִיא, / שׁוֹפֵט יְצוּרָיו בַּאֲדוֹנוּתוֹ.</p>

<p>כָּל הַמְּצוּיִים מִלְּבַדּוֹ, הֵם / מִתְפַּעֲלִים, סָרִים לְמִשְׁמַעְתּוֹ.</p>

<p>חָשִׁים וּמֻגְבָּלִים וּמֻכְרָחִים / הֵם לַעֲבֹד אִישׁ אִישׁ עֲבוֹדָתוֹ.</p>

<p>רִשְיוֹן וְחֵפֶץ לֹא יְהִי בָהֶם – / אָכֵן רְצוֹנוֹ עִם גְּזֵרָתוֹ.</p>

<p>כָּל מִי אֲשֶׁר יִפְנֶה לְזוּלָתוֹ / יַמְרֶה רְצוֹן קוֹנוֹ וּמִצְוָתוֹ.</p>

<br />

<p>צוֹפֶה וְיוֹדֵעַ סְתָרֵינוּ, / סוֹעֵד יְצוּרָיו בֶּאֱלֹהוּתוֹ.</p>

<p>אֶרֶץ וְשָׁמַיִם וְצִבְאוֹתָם / לֹא יַעֲזֹב אוֹתָם לְגַבְהוּתוֹ.</p>

<br />

<p>גּוֹמֵל לְאִישׁ צַדִּיק כְּצִדְקָתוֹ, / יָשִׁיב לְאִישׁ רָשָׁע כְּרִשְׁעָתוֹ.</p>

<br />

<p>הֵכִין וּפָעַל זָהֳרֵי חָכְמָה, / שֶׁפַע נְבוּאַת עַם סְגֻלָּתוֹ.</p>

<br />

<p>הִשְׁקִיף בְּאוֹר שֵׂכֶל וְזָרַח עַל / מֹשֶׁה נְבִיאוֹ, נֶאֱמַן בֵּיתוֹ.</p>

<p>נָבִיא כְמֹשֶׁה לֹא קְדָמָהוּ, / גַּם אַחֲרָיו לֹא קָם כְּמַעְלָתוֹ.</p>

<p>אִם יִהְיֶה נָבִיא – תְּהִי עַל יַד / מַלְאָךְ וְאֶמְצָעִי נְבוּאָתוֹ,</p>

<p>אָכֵן נְבוּאַת הַמְחוֹקֵק – פֶּה / אֶל פֶּה וּמַבִּיט אֶת תְּמוּנָתוֹ.</p>

<p>נָבִיא – נְבוּאָה לֹא תְבוֹאֵהוּ / רַק בַּחֲלוֹם לַיִל לְחֻלְשָׁתוֹ,</p>

<p>אוֹ בַהֲקִיצוֹ, אִם יְהִי נִבָּא, / יִתְבַּטְּלוּ חוּשָׁיו כְּשָׁמְעָתוֹ,</p>

<p>אָכֵן נְבוּאַת נֶאֱמַן בַּיִת – / יוֹמָם וְהוּא עוֹמֵד בְּעֶמְדָּתוֹ.</p>

<p>כָּל אִישׁ יְהִי נִבָּא, אֲזַי יִמַּס / לִבּוֹ וְיִתְרוֹפֵף לְחֶרְדָּתוֹ,</p>

<p>אָכֵן נְבוּאַת נֶאֱמַן בַּיִת / עָלָיו – וְהוּא נִצָּב בְּחֶזְקָתוֹ.</p>

<p>כָּל הַנְּבִיאִים נִבְּאִים הֵמָּה / בִּרְצוֹן אֱלֹהִים חַי וְדִבְרָתוֹ.</p>

<p>אָכֵן נְבוּאַת הַמְחוֹקֵק הִיא / תָּמִיד בְּכָל עִתִּים וּבִרְצוֹתוֹ.</p>

<br />

<p>תּוֹרַת אֱמֶת הָיְתָה בְּמוֹ פִיהוּ / וּבְרִית אֱלֹהִים הָיְתָה אִתּוֹ,</p>

<p>תּוֹרָה אֲשֶׁר הִיא תַעֲמֹד נֶצַח / וּבְרִית – לְעַד עוֹלָם עֲמִידָתוֹ.</p>

<br />

<p>וּבְבוֹא לְקֵץ יָמִין מְשִׁיחֵנוּ / לֹא יַחֲלִיף דָת אֵל וְאִמְרָתוֹ.</p>

<p>שָׂפָה בְרוּרָה יַהֲפֹךְ אֶל עָם / לֹא יֵדְעוּ אֵל חַי וְסוֹד דָּתוֹ,</p>

<p>יִשְׁתַּחֲווּ אַף יִקְּדוּ עַמִּים / אָז לַהֲדֹם רַגְלֵי שְׁכִינָתוֹ.</p>

<p>יָשִׁיב נְוֵה צֶדֶק וְהַר קֹדֶשׁ, / צִיּוֹן כְּלִיל יֹפִי לְקַדְמָתוֹ.</p>

<br />

<p>יָצִיץ וּפָרַח יַעֲקֹב עַבְדּוֹ, / יִחְיוּ וְיָקֻמוּ נְבֵלָתוֹ.</p>

<br />

<p>אַל תִּירְאוּ הוֹלְכֵי קְדוֹרַנִּית, / הַשּׁוֹמְרִים חֻקָּיו וּמִשְׁמַרְתּוֹ!</p>

<p>שׁוּבוּ לְבִצָּרוֹן, אֲסִירֵי הַ/תִּקְוָה, מְחַכֵּי קֵץ גְּאֻלָּתוֹ,</p>

<p>וּלְכוּ חֲזוּ בֵּין עוֹבְדֵי אֵל חַי / וּבֵין אֲשֶׁר לֹא יַעֲבֹד אוֹתוֹ,</p>

<p>יוֹם יִהְיוּ זֵדִים וְכָל עוֹשֵׂי / רִשְׁעָה הֲדוּפִים אָז בְּעֶבְרָתוֹ,</p>

<p>יִהְיוּ כְקַשׁ וּכְמֹץ לְיוֹם הַבָּא / וּתְלַהֲטֵם אִשּׁוֹ וְלַבָּתוֹ.</p>

<p>יִזְרַח אֲלֵיכֶם, אָז, יְרֵאֵי אֵל, / שֶׁמֶשׁ צְדָקָה אוֹר יְשׁוּעָתוֹ,</p>

<p>יִגְדַּל וְיִשְׁתַּבַּח אֲדוֹן עוֹלָם, / בָּרוּךְ עֲדֵי עַד שֵׁם קְדֻשּׁתוֹ.</p>

<p>הַצּוּר – נְצָחָנוּ נְעִימוּתוֹ, / הַנֶּעֱלָם סוֹדוֹ וְעַצְמוּתוֹ.</p>

<p>יוֹם נִכְסְפוּ לִבּוֹת לְהַגְדִּילוֹ / וּלְרוֹמְמוֹ, אִישׁ אִישׁ כְּבִרְכָתוֹ –</p>

<p>תָּשׁוּב תְּהִלַּת הַלְּשׁוֹנוֹת אָז / לֵאוּת וְקִצּוּר מִגְּדֻלָּתוֹ.</p>

<p>וּבְעֵת אֲשֶׁר יִשְׁתַּדְּלוּ לִבּוֹת / לַחְקֹר יְסוֹד הוֹדוֹ וּמָהוּתוֹ –</p>

<p>תָּשׁוּב יְדִיעָתָם אֲזַי סִכְלוּת, / תִקְצַר יְדֵיהֶם מִיְּדִיעָתוֹ.</p>

<p>לָכֵן בְּשִׁירִי אֶשְׁמְרָה אֶל פִּי / מַחְסוֹם וְדֻמִיָּה תְהִלָּתוֹ.</p>

<br />

<p>וַיֹּאמֶר הַשָּׂר: רָאִיתִי קוֹל רַעַמְךָ בְּגַלְגַּל
הַחֲרָזִים / שׁוֹבֵר אֲרָזִים / וְכָל אִישׁ בִּלְתְּךָ מִידִידוּת
יִתְיַאֵשׁ / כִּי קוֹל אַהֲבָתְךָ חוֹצֵב לָאֲהָבוֹת אֵשׁ / וְהִנְנִי
נִשְׁבָּע בַּאֲשֶׁר עָשָׂה לָנוּ אֶת הַנֶּפֶשׁ הַזֹּאת / כִּי אֵין
עֲרוֹךְ אֵלֶיךָ בִּמְלִיצָה וּבַחֲרוּזוֹת / בָּרוּךְ אֲשֶׁר הֱבִיאֲךָ
עַד הֲלֹם / כִּי בִלְעָדֶיךָ נַפְשִׁי תִּזְנַח מִשּׁלוֹם / וְעַתָּה,
הִשּׁבְעָה לִי רֹאשׁ שִׂמְחָתִי / אִם תִּשְׁקֹר בְּאַהֲבָתִי / וְאִם
תְּעַנֶּה עוֹד בִּנְדוֹדְךָ לְבָבִי.</p>

<p>וָאַעַן וָאֹמַר: יֵדַע אֲדוֹנִי, נֵר הַמַּעֲרָבִי / כִּי
אַהֲבָתְךָ מִקֶּדֶם חֲמַדְתִּיהָ / וְעַל גַּרְגְּרוֹתַי עֲנָק
עֲנַדְתִּיהָ / וְאַחֲרֵי אֲשֶׁר מְצָאתִיהָ / פֹּה אֵשֵׁב כִּי
אִוִּיתִיהָ / וָאֵשֵׁב עִם הַשָּׂר, וָאֶאֱרֶה מוֹרוֹ וַעֲדָנָיו אֶאֱכֹל
/ בְּשִׂמְחָה וּבְטוּב לֵבָב מֵרֹב כֹּל.</p>
</blockquote>

<blockquote>
<br />
</blockquote>

<h2 id="המחברתהחמישית:הַדִּמּוּיִים">המחברת החמישית: הַדִּמּוּיִים</h2>

<blockquote>
<p>אָמַר עִמָּנוּאֵל הַמְחַבֵּר: הָיִיתִי עִם הַשָּר בְּיוֹם פּוּרִים / עִם עֲדַת נִכְבָּדִים
וְשָׂרִים / וְעִמָּהֶם הָיוּ חֶבְרַת מְשׁוֹרְרִים / בָּאוּ מֵאֶרֶץ
מֶרְחָק / וְלִבָּם לְכָל מִבְצָר יִשְׂחָק / וַנְּהִי בְעֵינֵיהֶם
כַּחֲגָבִים / חָשְׁבוּ שִׁירֵינוּ שִׁירֵי עֲגָבִים / וַיֹּאמֶר אֵלַי
הַשָּר: נַעֲשֶה לָנוּ שֵׁם כַּיּוֹם הַזֶּה / לְמַעַן יֵדְעוּ כָל
הַמְּשׁוֹרְרִים כִּי נִיבָם נִבְזֶה וְרָזֶה / וְשִׂכְלָם שׁוֹכֵב
וְהוֹזֶה / וְאֵין עֲרֹך אֵלֵינוּ בְּכָל הָאָרֶץ / וּפָרַצְנוּ בִּגְבוּל
הַמְּלִיצוֹת פָּרֶץ / וְזֶה הַדָּבָר אֲשֶׁר נַעֲשֶׂה: נְדַבֵּר
בְּעִנְיָנִים שׁוֹנִים / אֲנִי אֲדַבֵּר בַּתְּחִלָּה וּדְבָרֶיךָ יִהְיוּ
לִדְבָרַי עוֹנִים / וְכָל אֶחָד מִמֶּנוּ חִידָתוֹ יִזְכֹּר / פַּעַם
נְדַבֵּר בְּעִנְיָן הֶעָצֵל וּפַעַם בְּעִנְיַן הַשִּׁכּוֹר / וּפַעַם
נְדַבֵּר בְּעִנְיַן בַּעַל הַקְּרָנַיִם / וּפַעַם בְּעִנְיַן הַקְּדֵשָׁה
הִיא בָעֵינַיִם / וּפַעַם נְדַבֵּר בְּעִנְיַן הַכִּילַי וּפַעַם
בְּעִנְיַן הָאֹרֶךְ / וּפַעַם בְּעִנְיַן הַיִּרְאָה וּפַעַם בְּעִנְיַן
הַצֹּרֶךְ / וּפַעַם בְּעִנְיַן הָאַהֲבָה וְהַשּׂנְאָה / וּפַעַם
בְּעִנְיַן הַקִּנְאָה / לְמַעַן יֵדְעוּ בְנֵי אַסְנָה וּבְנֵי סְנָאָה /
וְהָעָם וּמְשׁוֹרְרֵיהֶם / כִּי עֵירֻמִּים הֵם / וְלָנוּ הַחִידוֹת
הַנַּעֲלָמוֹת / וְהַמְּלִיצוֹת הָרָמוֹת / קָרְאוּ בִשְׁמוֹתָם עֲלֵי
אֲדָמוֹת.</p>

<p>וָאַעַן וָאֹמַר: אָמֵן, הִנְנִי אֲשַׁנֵּס מָתְנַי /
וְלָצֵאת אֶל הַמַּעֲרָכָה אֲעוֹרֵר רַעְיוֹנַי / וְאֶעֱנֹד עַל
גַּרְגְּרוֹת אֲמָרֶיךָ פְּנִינַי / לְרֶגֶל הַמְּלָאכָה אֲשֶׁר
לְפָנָי.</p>

<p>וַיֹּאמֶר הַשַּר לְעֵינֵי הַזְּקֵנִים וְהַחֹרִים: /
שִׁמְעוּ נָא, הַמּוֹרִים! / יֶשׁ לִי בֵּן עָצֵל / כְּעֶבֶד יִשְׁאַף צֵל
/ וּבְכָל אֲשֶׁר יֶחֱטָא יִתְנַצֵּל / וְחָפַצְתִּי לְגַנּוֹת
פְּעֻלּוֹתָיו / הֲיֵש פֹּה אִישׁ יִתְנַדֵּב לַעֲנוֹת עַל מַה
שֶׁאַזְכִּיר מֵאוֹדוֹתָיו? / וָאַעַן וָאֹמַר: הִנְנִי אֲנִי לַעֲנוֹת אֶל
מַאֲמָרֶיךָ נִכְסָף / דַּבֵּר וְלוּ אַתָּה אָסָף.</p>

<p>וַיֹּאמֶר הַשָּׁר: בְּנִי יִקְרָאוּהוּ בְּקוֹל הֲמֻלָּה כְּקוֹל מַחֲנֶה.</p>

<p>וָאַעַן וָאֹמַר: מִקּוֹלָם לֹא יֵחָת וּמֵהֲמוֹנָם לֹא יַעֲנֶה.</p>

<p>וַיֹּאמֶר הַשָּׁר: בְּנִי בְּכָל אֲשֶׁר יֶחֱטָא יִתְנַצָּל.</p>

<p>וָאַעַן וָאֹמַר: וְאִם כָּל עֵצוֹ וּפְרִי אַדְמָתוֹ יְיָרֵש הַצְּלָצַל.</p>

<p>וַיֹּאמֶר הַשָּׁר: אִם הַשֵּׁנָה הִיא לַמִּיתָה אֶחָד מִשּׁלֹשִׁים</p>

<p>וָאַעַן וָאֹמַר: הַמִּיתָה לִשְׁנַת בִּנְךָ אֶחָד מִשִּׁשִׁים.</p>

<p>וַיֹּאמֶר הַשָּׁר: בְּנִי יִפֹּל אֶל הַפַּחַת וּמֵעֲלוֹת מִמֶּנוּ יִתְיָאֵש.</p>

<p>וָאַעַן וָאֹמַר: לְדִמְיוֹן הַחֲמוֹר שֶׁיִּשָּׂרֵף וְלֹא יִבְרַח מִן הָאֵשׁ.</p>

<p>וַיֹּאמֶר הַשָּׁר: בְּנִי יוֹתֵר עָצֵל מִגַּלְגַּל שַׁבְּתַי.</p>

<p>וָאַעַן וָאֹמַר: וְעַל יְמֵי הַחֹל יֹאמַר: אֵלֶּה הֵם שַׁבְּתוֹתַי.</p>

<p>וַיֹּאמֶר הַשָּׁר: אֹמַר לִשְׁנַת בְּנִי: עַל כָּל דָּבָר עָלִית.</p>

<p>וָאַעַן וָאֹמַר: כִּי הִיא מֵהַדְּבָרִים שֶׁאֵין לָהֶם תַּכְלִית.</p>

<p>וַיֹּאמֶר הַשָּׁר: אֵלּוּ הַדְּבָרִים שֶׁאֵין לָהֶם שִׁעוּר: הַפֵּאָה וְהַבִּכּוּרִים וְהָרֵאָיוֹן.</p>

<p>וָאַעַן וָאֹמַר: וּשְׁנַת בִּנְךָ עַל כָּל דָּבָר עֶלְיוֹן.</p>

<p>וַיֹּאמֶר הַשָּׁר: שְׁנַת בְּנִי מִיתָה מִקְרִית.</p>

<p>וָאַעַן וָאֹמַר: כִּי יֶשׁ לָהּ רֵאשִׁית וְאֵין לָהּ אַחֲרִית.</p>

<p>וַיֹּאמֶר הַשָּׁר: אִלּו הָיָה קֵץ הַמָּשִׁיחַ תָּלוּי בְּקֵץ שְׁנַת בְּנִי וְתַרְדֵּמָתוֹ,</p>

<p>וָאַעַן וָאֹמַר: הִתְיָאֲשׁוּ הַיְּהוּדִים כְּבָר מִבִּיאָתוֹ.</p>

<p>וַיֹּאמֶר הַשָּׁר: בְּנִי יֹאכַל וְשָׂבֵעַ וְדָשֵׁן,</p>

<p>וָאַעַן וָאֹמַר: וְהוּא עֵר וְלִבּוֹ יָשֵׁן.</p>

<p>וַיֹּאמֶר הַשָּׁר: בְּנִי יָשֵׁן עַד שָׁעָה רְבִיעִית בְּתוֹךְ הַתַּכְרִיכִים,</p>

<p>וָאַעַן וָאֹמַר: וְיֹאמַר כָּל יִשְׂרָאֵל בְּנֵי מְלָכִים.</p>

<p>וַיֹּאמֶר הַשָּׁר: בְּנִי יִרְאֶה הַסְּחוֹרוֹת וְיָפְיָם,</p>

<p>וָאַעַן וָאֹמַר: וְיֹאמַר: מִי יַעֲבָר לָנוּ אֶל עֵבֶר הַיָּם.</p>

<p>וַיֹּאמֶר הַשָּׁר: בְּנִי יֶחְסַר בֶּגֶד לִלְבֹּש וְלֶחֶם לֶאֱכֹל,</p>

<p>וָאַעַן וָאֹמַר: וְיֹאמַר: חַנַּנִי אֱלֹהִים וְיֶשׁ לִי כֹל.</p>

<p>וַיֹּאמֶר הַשָּׁר: בְּנִי – שִׂמְחָתוֹ בְחַגִּים וּבְמוֹעֲדִים,</p>

<p>וָאַעַן וָאֹמַר: לִהְיוֹת הַשִּׂמְחָה וְהַמְּנוּחָה רוֹכְבִים צְמָדִים.</p>

<p>וַיֹּאמֶר הַשָּׁר: בְּנִי יִרְאֶה אִשְׁתוֹ נְתוּנָה בְיַד חוֹשֵׁק,</p>

<p>וָאַעַן וָאֹמַר: וְלֹא יַצִּיל עָשׁוּק מִיַּד עוֹשֵׁק.</p>

<p>וַיֹּאמֶר הַשָּׁר: שְׁנַת בְּנִי אֲרֻכָּה מִיּוֹם הַזִּכָּרוֹן,</p>

<p>וָאַעַן וָאֹמַר: וְיַחֲרִישׁ לְקוֹרְאָיו וְאִם יִקְרְאוּ בְגָרוֹן.</p>

<p>וַיֹּאמֶר הַשָּׁר: יֹאמַר בְּנִי: יָשַׁנְתִּי אָז יָנוּחַ לִי,</p>

<p>וָאַעַן וָאֹמַר: וְזֶה הָיָה חֶלְקִי מִכָּל עֲמָלִי.</p>

<p>וַיֹּאמֶר הַשָּׁר: יֹאמַר בְּנִי: אִם אֵין בְּעֵדֶן גַּן אֱלֹהִים שֵׁנָה,</p>

<p>וָאַעַן וָאֹמַר: לֹא תִהְיֶה נַפְשִׁי בוֹ דְשֵׁנָה.</p>

<p>וַיֹּאמֶר הַשָּׁר: בְּנִי יִרְאֶה הַסְּחוֹרָה וּשְׁבָחֶיהָ,</p>

<p>וָאַעַן וָאֹמַר: וְיֹאמַר: מִי יַעֲלֶה לָנוּ הַשָּׁמַיְמָה וְיִקָּחֶהָ.</p>

<p>וַיֹּאמֶר הַשָּׁר: בְּנִי יִרְאֶה שִׂפְתֵי חֲשׁוּקָתוֹ יַאְדִימוּ כַתוֹלָע,</p>

<p>וָאַעַן וָאֹמַר: וְלֹא יָבוֹא לִרְאוֹת אֶת הַקֹּדֶשׁ כְּבַלַּע.</p>

<p>וַיֹּאמֶר הַשָּׁר: כְּבָר נִסּוּ חַכְמֵי הָאֱמֶת,</p>

<p>וָאַעַן וָאֹמַר: כִּי לוּ יַנִּיחוּ הֶעָצֵל בִּשְׁנָתוֹ יִמְצָאוּהוּ מֵת.</p>

<br />

<p>וַיְהִי כַּהֲתִימֵנוּ לְתָאֵר עִנְיַן הָעַצְלוּת /
וְזָכַרְנוּ מִמֶּנוּ הוֹלֵלוֹת וְסִכְלוּת / וְשָמְעוּ הַשָּׂרִים
וְהַמְּשׁוֹרְרִים דִּבְרֵי הַשָּׂר וַאֲשֶׁר אֶעֱנֵהוּ / וַיִּתְמְהוּ
הָאֲנָשִׁים אִישׁ אֶל רֵעֵהוּ / וַיֹּאמֶר הַשָּׂר אֵלָי: הִנֵּה נָא
הוֹאַלְתִּי לְדַבֵּר / עֲזַרְתַּנִי, אַתָּה הֶחָבֵר / לְגַנּוֹת
הָעַצְלוּת / וְיֶשׁ לִי אָח בַּעַל הוֹלֵלוּת / וְהוּא שׁוֹתֶה שִׁכּוֹר /
הֲתַעַזְרֵנִי עוֹד גְּנוּתוֹ לִזְכֹּר?</p>

<p>וָאַעַן וָאֹמַר חַיֶּיךָ, הַשּׁר! לֹא יָדַעְתִּי
אֲכַנֶּה / תִּקְרָא וְאָנֹכִי אֶעֱנֶה / וּמַטָּרָא לְחִצֵּי דְבָרֶיךָ
תַּצִּיבֵנִי / אוֹ אֲדַבֵּר וַהֲשִׁיבֵנִי.</p>

<p>וַיֹּאמֶר הַשּׂר: דַבֵּר אַתָּה וַאֲנִי אַקְשִׁיב / וּלְמַאֲמָרֶיךָ אֶהְיֶה מֵשִׁיב.</p>

<br />

<p>וָאֹמְרָה: אָחִיךָ, הַשּׂר, יִשְׁתֶּה לִצְמָאוֹ גַלֵּי יָם</p>

<p>וַיַּעַן הַשָּׂר: וְהֵנִיף יָדוֹ עַל הַנַּהַר בַּעְיָם.</p>

<p>וָאֹמְרָה: חַי אֲנִי אִם אֲדַבֵּר עַל אָחִיךָ כְּזָבִים,</p>

<p>וַיֹּאמֶר הַשָּׂר: אִם לֹא רְאִיתִיו מִתְפַּלֵּל בְּעֵת הַבָּרָד: אַל תִּשְׁכַּח עֲנָבִים.</p>

<p>וָאֹמְרָה: אֵין שִׂמְחָה כִּרְאוֹת אָחִיךָ פִּיו מְנַבֵּל,</p>

<p>וַיַּעַן הַשָּׂר: הוּא כְּשׁוֹכֵב בְּלֶב יָם וּכְשׁוֹכֵב בְּרֹאשׁ חִבֵּל.</p>

<p>וָאֹמְרָה: אֵין טוֹב בַּזְּמַן כִּרְאוֹת אָחִיךָ שִׁכּוֹר,</p>

<p>וַיַּעַן הַשָּׂר: יִשְׁתֶּה וְיִשְׁכַּח רִישׁוֹ וַעֲמָלוֹ לֹא יִזְכּוֹר.</p>

<p>וָאֹמְרָה: אָחִיךָ כַּאֲשֶׁר יִיקַץ מִיֵּינוֹ –</p>

<p>וַיַּעַן הַשָּׂר: יֹאמַר כִּי נָפְלָה דְּלֵקָה בִגְרוֹנוֹ.</p>

<p>וָאֹמְרָה: אָחִיךָ – הַיַּיִן כָּל עֲמָלוֹ וּבֵית אָבִיו יַשֶּׁה,</p>

<p>וַיַּעַן הַשָּׂר: וְלוּ הָיָה יַם־סוּף יַיִן לֹא הָצְרַכְנוּ לְמַטֵּה משֶׁה.</p>

<p>וָאֹמְרָה: יֹאמַר אָחִיךָ: יָשָׁר בָּאָדָם אָיִן,</p>

<p>וַיַּעַן הַשָּׂר: כִּי אִם הַשּׁוֹתִים בְּמִזְרְקֵי יָיִן.</p>

<p>וָאֹמְרָה: הֶחָכָם יִצְמָא וְהוּא יוֹצֵא הַמָּיְמָה,</p>

<p>וַיַּעַן הַשָּׂר: וְאָחִי שִׁכּוֹר מֻצָּב אַרְצָה וְרֹאשׁוֹ מַגִּיעַ הַשָּׁמָיְמָה.</p>

<p>וָאֹמְרָה: יֹאמַר אָחִיךָ: הַיַּיִן תַּעֲנוּג הָעוֹלָם וְהָפְכּוֹ,</p>

<p>וַיַּעַן הַשָּׂר: וְלָאָרֶץ לֹא יְכֻפָּר לַיַּיִן אֲשֶר שֻׁפַּךְ בָּהּ כִּי אִם בְּדַם שׁוֹפְכוֹ.</p>

<p>וָאֹמְרָה: יֹאמַר אָחִיךָ מִי יִתֵּן בְּחַיַּי אֶשְׁתֶּה וְאֶשְׂבַּע,</p>

<p>וַיַּעַן הַשַּׂר: וּבְמוֹתִי בְּתוֹך הַיַּיִן אֶטְבַּע.</p>

<br />

<p>כִּשְׁמֹעַ הַשָּׂרִים חִידוֹתֵינוּ תָמָהוּ /
וְהַמְּשֹׁרְרִים פָּחֲדוּ וְרָהוּ / וּלְשׁוֹנָם לְחִכָּם דָּבֵקָה,
הַעֲוֵה נִלְאוּ / כִּי אֲשֶׁר לֹא סֻפַּר לָהֶם רָאוּ / וַיֹּאמֶר
הַשָּׂר: חַי אָנִי, כִּי נְדַבֵּר מִן הַסָּרִיס / אֲשֶׁר הוּא מַקְרִין
מַפְרִיס / וּמֵאִשְׁתוֹ אֲשֶׁר תִּטְחַן לְאַחֵר / וַאֲנִי אֶהְיֶה
בִמְלִיצוֹתַי פְּנֵיהֶם מְשַחֵר.</p>

<p>וָאֹמְרָה אֶל הַשָּׂר: הָחֵל / כִּי הִנְנִי לַעֲנוֹת אֶל מַאֲמָרֶיךָ מְיַחֵל.</p>

<br />

<p>וַיֹּאמֶר הַשָּׂר: פְּלוֹנִית יִשְׁאֲלוּ בַעֲדָהּ: אַיֵּה הַקְּדֵשָׁה הִיא בָעֵינָיִם,</p>

<p>וָאַעַן וָאֹמַר: וּבַעְלָהּ הוּא הָאַיִל אֲשֶׁר רָאִיתָ בַּעַל הַקְּרָנָיִם.</p>

<p>וַיֹּאמֶר הַשָּׂר: נְדִיבוּת פְּלוֹנִית עַל כָּל נְדִיבוֹת עוֹדְפָה,</p>

<p>וָאַעַן וָאֹמַר: כִּי תִּתְנַדֵּב לַכֹּל בְּנַפְשָׁהּ וּבְגוּפָהּ.</p>

<p>וַיֹּאמֶר הַשָּׂר: פְּלוֹנִית אָסְפָה כָּל מִדָּה מְגֻנָּה,</p>

<p>וָאַעַן וָאֹמַר: וְאַחֲרֶיהָ לֹא זֻנָּה.</p>

<p>וַיֹּאמֶר הַשָּׂר: אֵיךְ פְּלוֹנִית מֵחֵשֶׁק תִּתְיָאֵשׁ,</p>

<p>וָאַעַן וָאֹמַר: וְתַחְתֶּיהָ נֶהְפַּךְ כְּמוֹ אֵשׁ.</p>

<p>וַיֹּאמֶר הַשָּׂר: פְּלוֹנִי לוּ הָיָה מְנַגֵּחַ בְּקַרְנָיו,</p>

<p>וָאַעַן וָאֹמַר: כָּל חַיּוֹת לֹא יַעַמְדוּ לְפָנָיו.</p>

<p>וַיֹּאמֶר הַשָּׂר: פְּלוֹנִי יְדַעְנוּהוּ מִתְמוֹל שִׁלְשׁוֹם שׁוֹר נַגָּח,</p>

<p>וָאַעַן וָאֹמַר: וְקַרְנֵי רְאֵם קַרְנָיו בָּהֶם עַמִּים יְנַגַּח.</p>

<p>וַיֹּאמֶר הַשָּׂר: פְּלוֹנִי לוּ רָאָה קַרְנָיו הִתְאַבָּל,</p>

<p>וָאַעַן וָאֹמַר: כִּי לֹא יִשּׂאוּם שִׁבְעִים אֶלֶף נוֹשֵׂא סַבָּל.</p>

<p>וַיֹּאמֶר הַשָּׂר: פְּלוֹנִי בֵּן חֲמִשּׁים שָׁנָה וְלֹא יַעֲבֹד,</p>

<p>וָאַעַן וָאֹמַר: וְאִשְׁתּוֹ דָרְשָׁה ׳קַרְנוֹ תָּרוֹם בְּכָבוֹד׳.
וַיֹּאמֶר הַשָּׂר: פְּלוֹנִי יוֹשֵׁב בְּאֹהֶל הַלִּמּוּד וּבְמִשְׁכְּנוֹתָיו,</p>

<p>וָאַעַן וָאֹמַר: וְאִשְׁתּוֹ לוֹמֶדֶת ׳וְעָשִׂיתָ קַרְנוֹתָיו עַל אַרְבַּע פִּנּוֹתָיו׳.
וַיֹּאמֶר הַשָּׂר: פְּלוֹנִית מְדוּשּׁתִי וּבֶן גָּרְנִי,</p>

<p>וָאַעַן וָאֹמַר: וּבַעְלָהּ גָּנַב מִשִּׁירַת חַנָּה ׳רָמָה קַרְנִי׳.
וַיֹּאמֶר הַשָּׂר: כַּמָּה הָיָה פְלוֹנִי שָׁמֵן וְדָשֵׁן,</p>

<p>וָאַעַן וָאֹמַר: אִילוּ הָיוּ קַרְנוֹתָיו קַרְנוֹת שֵׁן.</p>

<p>וַיֹּאמֶר הַשָּׂר: לִפְלוֹנִי שָׁכֵן יִשְׁכֹּן בְּסֵתֶר אָהֳלוֹ,</p>

<p>וָאַעַן וָאֹמַר: וְקַרְנַיִם מִיָּדוֹ לוֹ.</p>

<p>וַיֹּאמֶר הַשָּׂר: קַרְנֵי פְלוֹנִי – לוּ רָאָה צִדְקִיָּה בֶן כְּנַעֲנָה אוֹתָם,</p>

<p>וָאַעַן וָאֹמַר: אָמַר לְאַחְאָב: בְּאֵלֶּה תְּנַגַּח אֶת אֲרָם עַד כַּלּוֹתָם.</p>

<p>וַיֹּאמֶר הַשָּׂר: פְּלוֹנִי הָיָה אָדָם בְּצוּרַת פָּנָיו,</p>

<p>וָאַעַן וָאֹמַר: לוּלֵי אֲשֶׁר קֶרֶן חָזוּת בֵּין עֵינָיו.</p>

<p>וַיֹּאמֶר הַשָּׂר: בְּעַד קַרְנֵי פְלוֹנִי יֹאמְרוּ הָעֵדָה,</p>

<p>וָאַעַן וָאֹמַר: אֵלֶּה הַקְּרָנוֹת אֲשֶׁר זֵרוּ אֶת יְהוּדָה.</p>

<p>וַיֹּאמֶר הַשָּׂר: פְּלוֹנִי אִלּוּ בָא בַיַּעַר וְעָבַר בֵּין אִילָנָיו,</p>

<p>וָאַעַן וָאֹמַר: נֶאֱחַז בַּסְבַךְ בְּקַרְנָיו.</p>

<p>וַיֹּאמֶר הַשָּׂר: פְּלוֹנִית בְּמַעֲשֶׂיהָ בַּעְלָהּ תַּצְדִיק,</p>

<p>וָאַעַן וָאֹמַר: לְקַיֵּם ׳תְּרוֹמַמְנָה קַרְנוֹת צַדִּיק׳.
וַיֹּאמֶר הַשָּׂר: דֶּרֶךְ הַשְּׁוָרִים לְנַגַּח הָעַמִּים,</p>

<p>וָאַעַן וָאֹמַר: וּפְלוֹני יְנַגַּח לְבָנוֹן וְשִׂרְיוֹן כְּמוֹ בֶּן רְאֵמִים.</p>

<p>וַיֹּאמֶר הַשָּׂר: פְּלוֹנִי לוּ רָאוּ קַרְנָיו הָעַתּוּדִים – בֵּרְכוּהוּ,</p>

<p>וָאַעַן וָאֹמַר: וְלוּ פָגְעוּ בּוֹ הָאֵילִים הִמְלִיכוּהוּ.</p>

<br />

<p>וַיְהִי כַאֲשֶׁר הִשְׁלַמְנוּ לְגַנּוֹת בַּעַל
הַקְּרָנָים / וְאִשְׁתּוֹ גֹּמֶר בַּת דִּבְלָיִם / בִּמְלִיצוֹת
נֶחְמָדוֹת לְהַשְׂכִּיל וְתַאֲוָה הֵם לָעֵינָיִם / נִמְלָא פִי
הַשָּׂרִים וְהָעָם שְׂחוֹק / וּפָעֲרוּ פִּיהֶם לְנֶגֶד הַמְּשֹׁרְרִים
לִבְלִי חֹק / וַיִרְאוּ הַמְּשֹׁרְרִים וַיָנוּעוּ וַיַּעַמְדוּ
מֵרָחוֹק.</p>

<p>וַיֹּאמֶר אֵלַי הַשַּׂר עוֹד: הֲלֹא נְדַבֵּר מֵאוֹדוֹת הַכִּילַי.</p>

<p>וָאַעַן וָאֹמַר: מִי לַייָ אֵלָי!</p>

<br />

<p>וָאֹמְרָה: הַכִּילַי – כֹּל אֲשֶׁר בְּתוֹכוֹ יִטְמָא,</p>

<p>וַיַּעַן הַשָּׂר: כִּי הוּא יָרֵא לְהָסֵךְ אֶת רַגְלָיו פֶּן יִצְמָא.</p>

<p>וָאֹמְרָה: כַּמָּה הַכִּילַי נִתְעָב,</p>

<p>וַיַּעַן הַשָּׂר: כִּי הוּא יְפַחֵד לִבְדֹּק נְקָבָיו פֶּן יִרְעָב.</p>

<br />

<p>וַיְהִי כְּהַשְׁלִימֵנוּ דְּבַר הַכִּילַי / וַיֹּאמֶר
הַשָּׂר אֵלָי: / יֶשׁ לִי שָׁכֵן אָרֹךְ שׁוֹטֶה / וּכְמַדְקְרוֹת חֶרֶב
בּוֹטֶה / וְהִנְנִי לְגַנּוֹתוֹ מְלִיצוֹתַי אֵלָיו נוֹטֶה / עַד
כַּמְּעִיל בֹּשֶׁת יַעֲטֶה.</p>

<p>וָאַעַן וָאֹמַר: אָנָּא, הַשַּׂר, הָחֵל, כִּי הִנְנִי
מַכֶּה בַּמַּטֶּה / וּמֵהַשְׁלִים דְּבָרֶיךָ יָמִין וּשְׂמֹאל לֹא
אֶטֶּה.</p>

<br />

<p>וַיֹּאמֶר הַשּׂר: אֹרֶךְ פְּלוֹנִי אֹרֶךְ עוֹג מֶלֶךְ הַבָּשָׁן,</p>

<p>וָאַעַן וָאֹמַר: אֹרֶךְ הַחָכְמוֹת וּפֵרוּשָׁן.</p>

<p>וַיֹּאמֶר הַשּׂר: אֹרֶךְ פְּלוֹנִי אֹרֶךְ וָו וַיְזָתָא,</p>

<p>וָאַעַן וָאֹמַר: אֹרֶךְ עֵץ הָמָן בֶּן הַמְּדָתָא.</p>

<p>וַיֹּאמֶר הַשּׂר: אֹרֶךְ פְּלוֹנִי אֹרֶךְ קֵץ הַיְּהוּדִים,</p>

<p>וָאַעַן וָאֹמַר: אֹרֶךְ יְמֵי הַחֲרֵדִים.</p>

<p>וַיֹּאמֶר הַשּׂר: אֹרֶךְ פְּלוֹנִי אֹרֶךְ סִפּוּרֵי הַנָּשִׁים,</p>

<p>וָאַעַן וָאֹמַר: אֹרֶךְ עֲצֵי הַבְּרוֹשִׁים.</p>

<br />

<br />

<p>וַיֹּאמֶר הַשּׂר: אֹרֶךְ פְּלוֹנִי אֹרֶךְ יְמֵי הָאֲסוּרִים,</p>

<p>וָאַעַן וָאֹמַר: אֹרֶךְ יוֹם הַכִּפּוּרִים.</p>

<p>וַיֹּאמֶר הַשּׂר: אֹרֶךְ פְּלוֹנִי אֹרֶךְ קוֹמַת הָעֲנָקִים,</p>

<p>וָאַעַן וָאֹמַר: אֹרֶךְ אַנְחַת הַחוֹשְׁקִים.</p>

<p>וַיֹּאמֶר הַשּׂר: אֹרֶךְ פְּלוֹנִי אֹרֶךְ יְמֵי הַפְּרִידָה,</p>

<p>וָאַעַן וָאֹמַר: אֹרֶךְ כַּנְפֵי הַחֲסִידָה.</p>

<p>וַיֹּאמֶר הַשּׂר: אֹרֶךְ פְּלוֹנִי אֹרֶךְ חִבּוּרֵי שְׁמוּאֵל אִבְּן תִּבּוֹן,</p>

<p>וָאַעַן וָאֹמַר: אֹרֶךְ יְמֵי הָרְעָבוֹן.</p>

<p>וַיֹּאמֶר הַשּׂר: אֹרֶךְ פְּלוֹנִי אֹרֶךְ סִפְרֵי רַבֵּנוּ סְעַדְיָה,</p>

<p>וָאַעַן וָאֹמַר: אֹרֶךְ קְלָלוֹת שֶׁבְּיִרְמְיָה.</p>

<p>וַיֹּאמֶר הַשּׂר: אֹרֶךְ פְּלוֹנִי אֹרֶךְ חַיֵּי הָעוֹלָם הַבָּא,</p>

<p>וָאַעַן וָאֹמַר: אֹרֶךְ יְדִיעַת לְכָל הַנִּמְצָאוֹת סִבָּה.</p>

<p>וַיֹּאמֶר הַשּׂר: אֹרֶךְ פְּלוֹנִי אֹרֶךְ הַצְּלָלִים לִפְנוֹת הַיּוֹם,</p>

<p>וָאַעַן וָאֹמַר: אֹרֶךְ קֵץ הָאֲסוּרִים מְקַוִּים לְפִדְיוֹם.</p>

<p>וַיֹּאמֶר הַשּׂר: אֹרֶךְ פְּלוֹנִי אֹרֶךְ מִגְדַּל דּוֹר הַפְּלַגָּה,</p>

<p>וָאַעַן וָאֹמַר: אֹרֶךְ יְמֵי הַדְּאָגָה.</p>

<p>וַיֹּאמֶר הַשּׂר: אֹרֶךְ פְּלוֹנִי אֹרֶךְ יְמֵי מְתוּשֶׁלַח,</p>

<p>וָאַעַן וָאֹמַר: אֹרֶךְ יַם הַמֶּלַח.</p>

<p>וַיֹּאמֶר הַשּׂר: אֹרֶךְ פְּלוֹנִי אֹרֶךְ צוֹם הַרְבִיעִי,</p>

<p>וָאַעַן וָאֹמַר: אֹרֶךְ הַגַּלְגַּל הַתְּשִׁיעִי.</p>

<br />

<p>וַיֹּאמֶר הַשָּׂר: יֶשׁ לִי אִשָּׁה מְאֹד יְרֵאָה / וְחָפַצְתִּי לְתָאֵר בַּעֲבוּרָה הַיִּרְאָה.</p>

<p>וָאַעַן וָאֹמַר: חַיֶיךָ עֵינַי מֵעֲשׂוֹת חֶפְצְךָ לֹא אַעְלִים / אֲנִי אַתְחִיל וְאַתָּה תַּשְׁלִים.</p>

<br />

<p>וָאֹמְרָה: פְּלוֹנִית יְרֵאָה יִרְאַת הַיּוֹשֶׁבֶת עַל הַמַּשְׁבֵּר,</p>

<p>וַיַּעַן הַשָּר: יִרְאַת הָאֳנִיָּה חִשְּׁבָה לְהִשָׁבֵר.</p>

<p>וָאֹמְרָה: יִרְאַת אִישׁ לִפְנֵי מֶלֶךְ יְדַבֵּר,</p>

<p>וַיַּעַן הַשָּר: יִרְאַת הַמְּנָאֶפֶת פֶּן תִּתְעַבֵּר.</p>

<p>וָאֹמְרָה: יִרְאַת הָעִבְרִי מִן הַנָּצְרִי,</p>

<p>וַיַּעַן הַשָּר: יִרְאַת הַנָּחָש מִן הַצֳּרִי.</p>

<p>וָאֹמְרָה: יִרְאַת הַנֵּץ עַל הַיּוֹנָה,</p>

<p>וַיַּעַן הַשָּר: יִרְאַת הָרוּחַ עַל אַנְשֵׁי הַסְּפִינָה.</p>

<p>וָאֹמְרָה: יִרְאַת הַכֶּבֶשׂ מִן הַזְּאֵבִים,</p>

<p>וַיַּעַן הַשָּר: יִרְאַת הָאַרְנֶבֶת מִן הַכְּלָבִים.</p>

<p>וָאֹמְרָה: יִרְאַת יִצְחָק בְּעֵת הָעֲקֵדָה,</p>

<p>וַיַּעַן הַשָּר: יִרְאַת הַנֶּפֶשׁ הַחוֹטֵאת הָעוֹלָה עַל מוֹקְדָה.</p>

<br />

<p>וַיֹּאמֶר הַשָּר: יֵשׁ לִי רֵע וְהוּא צָרִיךְ אֵלָי / וְאֶרְצֶה לְתָאֵר הַצֹּרֶךְ בַּעֲבוּרוֹ בִמְשָׁלָי.</p>

<p>וָאַעַן וָאֹמַר: שָׂא נָא, הַשַּׂר, מְשָלֶיךָ
וְשִׁירֶיךָ / וַאֲנִי אָבוֹא אַחֲרֶיךָ וּמִלֵּאתִי אֶת
דְּבָרֶיךָ.</p>

<br />

<p>וַיֹּאמֶר הַשּׂר: פְּלוֹנִי צָרִיךְ אֵלַי צֹרֶךְ הָאִשּׁה אֶל הַבָּעַל,</p>

<p>וָאַעַן וָאֹמַר: צֹרֶךְ הָרֶגֶל הַיָּחֵף אֶל הַנָּעַל.</p>

<p>וַיֹּאמֶר הַשּׂר: צֹרֶךְ הַסּוּס אֶל הַשּׁוֹט,</p>

<p>וָאַעַן וָאֹמַר: צֹרֶךְ הָאֳנִיָּה לַמָּשׁוֹט.</p>

<p>וַיֹּאמֶר הַשּׂר: צֹרֶךְ הַחוֹלֶה אֶל הַמִּטָּה,</p>

<p>וָאַעַן וָאֹמַר: צֹרֶךְ הַלּוֹוֶה לִשְׁנַת הַשְּׁמִטָּה.</p>

<p>וַיֹּאמֶר הַשּׂר: צֹרֶךְ הַסְּפִינָה לְרַב הַחוֹבֵל,</p>

<p>וָאַעַן וָאֹמַר: צֹרֶךְ הָעֶבֶד הַנִּרְצָע אֶל הַיּוֹבֵל.</p>

<p>וַיֹּאמֶר הַשּׂר: צֹרֶךְ הַחֲלוֹם אֶל הַפִּתְרוֹן,</p>

<p>וָאַעַן וָאֹמַר: צֹרֶךְ אַבְרָהָם אֶל עֶפְרוֹן.</p>

<p>וַיֹּאמֶר הַשּׂר: צֹרֶךְ הַמֵת אֶל הַקֶּבֶר,</p>

<p>וָאַעַן וָאֹמַר: צֹרֶךְ הָרָעֵב אֶל הַשֶּׁבֶר.</p>

<br />

<p>וַיֹּאמֶר הַשַּׂר: יֵשׁ לִי עֶבֶד וַאֲנִי שְׂנֵאתִיו /
וְלוּלֵי יִרְאַת אֱלֹהַי עַל פָּנַי הֲמִתִּיו / אַתָּה תְּתָאֵר
הַשִּׂנְאָה / וְהִנֵּה תְּשׁוּבָתִי אַחֲרֶיךָ בָאָה.</p>

<br />

<p>וָאֹמְרָה: פְּלוֹנִי שְׂנֵאתִיו שִׂנְאַת הַחַלָּשׁ אֶל הַסִּבּוּב,</p>

<p>וַיֹּאמֶר הַשַּׂר: שִׂנְאַת הָעַכָּבִיש אֶל הַזְּבוּב.</p>

<p>וָאֹמְרָה: שִׂנְאַת הַחוֹשְׁקִים אֶל הַיָּרֵחַ,</p>

<p>וַיֹּאמֶר הַשַּׂר: שִׂנְאַת הֶעָצֵל לַשֶּׁמֶש הַזּוֹרֵחַ.</p>

<p>וָאֹמְרָה: שִׂנְאַת הָאִסְטוֹמְכָא אֶל הַחֵלֶב,</p>

<p>וַיֹּאמֶר הַשַּׂר: שִׂנְאַת הַזְּאֵב אֶל הַכֶּלֶב.</p>

<p>וָאֹמְרָה: שִׂנְאַת הֶעָשִׁיר אֶל הֶעָנִי,</p>

<p>וַיֹּאמֶר הַשַּׂר: שִׂנְאַת הַמְּזַנֶּה אֶל אִישׁ מְלָשְׁנִי.</p>

<p>וָאֹמְרָה: שִׂנְאַת הַשִּׁכּוֹר לַנָּזִיר,</p>

<p>וַיֹּאמֶר הַשַּׂר: שִׂנְאַת הַיִּשְׁמְעֵאלִי אֶל הֶחָזִיר.</p>

<p>וָאֹמְרָה: שִׂנְאַת בַּעַל הַגָּרָב לַזְּבוּבִים,</p>

<p>וַיֹּאמֶר הַשַּׂר: שִׂנְאַת הַכִּילַי לַנְּדִיבִים.</p>

<p>וָאֹמְרָה: שִׂנְאַת הַמַּיִם אֶל הָאֵשׁ,</p>

<p>וַיֹּאמֶר הַשַּׂר: שִׂנְאַת הֶחָרוּץ אֶל הַמִּתְיָאֵשׁ.</p>

<p>וָאֹמְרָה: שִׂנְאַת הָאִשּׁה לְמָעוּך וְכָתוּת,</p>

<p>וַיֹּאמֶר הַשַּׂר: שִׂנְאַת הַמְּגֹרֶשֶׁת לְגֵט כְּרִיתוּת.</p>

<p>וָאֹמְרָה: שִׂנְאַת הַחֲמוֹר אֶל הַבָּצִיר,</p>

<p>וַיֹּאמֶר הַשַּׂר: שִׂנְאַת הֶעָצֵל אֶל עֵת הַקָּצִיר.</p>

<p>וָאֹמְרָה: שִׂנְאַת הָאָסִיר אֶל הָכֶּבֶל,</p>

<p>וַיֹּאמֶר הַשַּׂר: שִׂנְאַת הַגַּנָּב אֶל הַחֶבֶל.</p>

<p>וָאֹמְרָה: שִׂנְאַת הָעַכְבָּר אֶל הָעַקְרַבִּים,</p>

<p>וַיֹּאמֶר הַשַּׂר: שִׂנְאַת הַיַיִּן אֶל הָעֲצֵבִים.</p>

<p>וָאֹמְרָה: שִׂנְאַת הָאַף אֶל הַזָּבֶל,</p>

<p>וַיֹּאמֶר הַשַּׂר: שִׂנְאַת הַמִתְאַבְּלִים לַפּוֹרְטִים עַל פִּי הַנָּבֶל.</p>

<p>וָאֹמְרָה: שִׂנְאַת הֶעָרֹם אֶל הַסְּתָו,</p>

<p>וַיֹּאמֶר הַשַּׂר: שִׂנְאַת הַמְּהַלֵּך בַּשָּׁרָב לְרֹב כְּסוּתָיו.</p>

<p>וָאֹמְרָה: שִׂנְאַת הַכְּעוּרָה אֶל הַמַּרְאָה,</p>

<p>וַיֹּאמֶר הַשַּׂר: שִׂנְאַת הַשּׁוֹבָב לְדִבְרֵי הַנְּבוּאָה.</p>

<p>וָאֹמְרָה: שִׂנְאַת הָאִשָּׁה לַסָּרִיס,</p>

<p>וַיֹּאמֶר הַשַּׂר: שִׂנְאַת הַשּׁוֹר לָאָרִיס וְהָרֹאשׁ לַגָּרִיס.</p>

<p>וָאֹמְרָה: שִׂנְאַת הַחוֹשֵׁק לַמִּתְאַמֶּצֶת,</p>

<p>וַיֹּאמֶר הַשַּׂר: שִׂנְאַת חַג הַמַּצּוֹת לַמַּחְמֶצֶת.</p>

<p>וָאֹמְרָה: שִׂנְאַת הַשׁוֹר לַדָּרְבָן,</p>

<p>וַיֹּאמֶר הַשַּׂר: שִׂנְאַת עַם הָאָרֶץ לְרַבָּן.</p>

<p>וָאֹמְרָה: שִׂנְאַת הַזּוֹלֵל וְסוֹבֵא אֶל הַצּוֹמוֹת,</p>

<p>וַיֹּאמֶר הַשַּׂר: שִׂנְאַת בַּעַל מָרָה שְׁחוֹרָה אֶל הַחֲלוֹמוֹת.</p>

<p>וָאֹמְרָה: שִׂנְאַת הֶעָנִי אֶל הַבַּת,</p>

<p>וַיֹּאמֶר הַשַּׂר: שִׂנְאַת הַכִּנִּים לַשֶּׁמֶש וְשַׁבָּת.</p>

<p>וָאֹמְרָה: שִׂנְאַת הַנִּכְבָּד לִבְנֵי פִּרְחָח,</p>

<p>וַיֹּאמֶר הַשַּׂר: שִׂנְאַת הַדָּג אֶל הֶחָח.</p>

<p>וָאֹמְרָה: שִׂנְאַת הַנָּדִיב אֶל הַנָּבָל,</p>

<p>וַיֹּאמֶר הַשַּׂר: שִׂנְאַת הָרְשָעִים אֶל הַר עֵיבָל.</p>

<p>וָאֹמְרָה: שִׂנְאַת בַּעַל הַגָּרָב אֶל הַטָּרִית,</p>

<p>וַיֹּאמֶר הַשַּׂר שִׂנְאַת אַבְרָהָם לְמֵפֵר בְּרִית.</p>

<p>וָאֹמְרָה: שִׂנְאַת הֶחָתוּל אֶל הָעַכְבָּרִים,</p>

<p>וַיֹּאמֶר הַשַּׂר: שִׂנְאַת בְּנוֹת הַחֵן לִבְנֵי הַנְּזִירִים.</p>

<p>וָאֹמְרָה: שִׂנְאַת הַחֲכָמִים לְאִיש נָבוּב וָרֵיק,</p>

<p>וַיֹּאמֶר הַשַּׂר: שִׂנְאַת הַנְעָרִים לִרְחִיצַת הָרֹאשׁ וְהַמַּסְרֵק.</p>

<p>וָאֹמְרָה: שִׂנְאַת הָעֲלָמוֹת לְאַנְשֵׁי הַשֵּׂיבָה,</p>

<p>וַיֹּאמֶר הַשָּר: שִׂנְאַת אַנְשֵׁי סוֹד לְמוֹצִיאֵי דִּבָּה.</p>

<p>וָאֹמְרָה: שִׂנְאַת הַתַּרְנְגוֹלִים לְיוֹם הַתְּרוּעָה,</p>

<p>וַיֹּאמֶר הַשָּר: שִׂנְאַת הָעֶבֶד וְהַתַּלְמִיד לְמַקֵּל וּרְצוּעָה.</p>

<br />

<p>וַיֹּאמֶר הַשָּׂר אֵלַי: חַי אָנִי, בְּזֹאת תִּבָּחֵן /
אִם בְּעֵינֵי הַמְּשׁוֹרְרִים תִּמְצָא חֵן / אֲנִי אֲתָאֵר הָאַהֲבָה
בִּמְשָׁלָי / וְאַתָּה לְתָאֵר הַשִּׂנְאָה תָּשִׁיב אֵלָי.</p>

<p>וָאַעַן וָאֹמַר: כָּל מַחְסוֹרְךָ עָלָי!</p>

<br />

<p>וַיֹּאמֶר הַשּׂר: אַהֲבַת הָאָב אֶל הַבֵּן,</p>

<p>וָאַעַן וָאֹמַר: שִׂנְאַת הַתּוֹפֵר אֶל הַגִּבֵּן.</p>

<p>וַיֹּאמֶר הַשּׂר: אַהֲבַת הֶעָצֵל אֶל הַשֵּׁנָה,</p>

<p>וָאַעַן וָאֹמַר: שִׂנְאַת הַבָּחוּר לַזְּקֵנָה.</p>

<p>וַיֹּאמֶר הַשּׂר: אַהֲבַת הַיִשְׁמְעֵלִים אֶל הַיִּצְהָר,</p>

<p>וָאַעַן וָאֹמַר: שִׂנְאַת הַזְּקֵנִים עֲלוֹת בָּהָר.</p>

<p>וַיֹּאמֶר הַשּׂר: אַהֲבַת הָאָדָם לִרְאוֹת פֶּלֶא,</p>

<p>וָאַעַן וָאֹמַר: שִׂנְאַת הָאָסִיר לְבֵית כֶּלֶא.</p>

<p>וַיֹּאמֶר הַשּׂר: אַהֲבַת הָאִישׁ אֶל הָעֹשֶׁר,</p>

<p>וָאַעַן וָאֹמַר: שִׂנְאַת הָרַמַּאי אֶל הַיֹּשֶׁר.</p>

<p>וַיֹּאמֶר הַשּׂר: אַהֲבַת הַסּוֹבֵא אֶל הַיָּיִן,</p>

<p>וָאַעַן וָאֹמַר: שִׂנְאַת הַחֲסִידִים לִכְלֵי זָיִן.</p>

<p>וַיֹּאמֶר הַשּׂר: אַהֲבַת הַחֲשׁוּקָה לְדוֹדָהּ,</p>

<p>וָאַעַן וָאֹמַר: שִׂנְאַת הַכְּסִילִים לְתוֹרָה וּלִתְעוּדָה.</p>

<p>וַיֹּאמֶר הַשּׂר: אַהֲבַת הַקֵּרֵחַ אֶל הַכּוֹבַע,</p>

<p>וָאַעַן וָאֹמַר: שִׂנְאַת בַּעַל הַבָּר אֶל הַשּׂבַע.</p>

<p>וַיֹּאמֶר הַשּׂר: אַהֲבַת הַשִּכּוֹר לְפוּרִים,</p>

<p>וָאַעַן וָאֹמַר: שִׂנְאַת הַזּוֹלֵל וְסוֹבֵא לְיוֹם הַכִּפּוּרִים.</p>

<p>וַיֹּאמֶר הַשּׂר: אַהֲבַת הָאִשָּׁה לְבִתָּהּ,</p>

<p>וָאַעַן וָאֹמַר: שִׂנְאַת הַכַּלָּה לַחֲמוֹתָהּ.</p>

<p>וַיֹּאמֶר הַשּׂר: אַהֲבַת הַשּׁוּעָל לַעֲלוֹת בַּפְרָצוֹת,</p>

<p>וָאַעַן וָאֹמַר: שִׂנְאַת הַיָּחֵף לְטִיט חוּצוֹת.</p>

<br />

<p>וַיֹּאמֶר הַשָּׂר: יֶשׁ לִי שְׁכֵנָה, תַּחְפִּיר
הַשֶּׁמֶש בְּהִלָּהּ / וּבַעְלָהּ מְעוּף צוּקָה וַאֲפֵלָה / נְדַבֵּר עַל
שְׁנֵיהֶם מֵעֵין הַמְּאֹרָע / וּנְדַבֵּר עַל הַטּוֹב טוֹב וְעַל הָרָע
רָע.</p>

<p>וָאֹמַר אֶל הַשָּׂר: הִנֵּנִי / וּלְכָל אֲשֶׁר תַחְפֹּץ תַּטֵּנִי.</p>

<br />

<p>וַיֹּאמֶר הַשּׂר: פְּלוֹנִית תַחְפִּיר הַיָרֵחַ וּבַעֲלָהּ כְּתוֹא מִכְמָר,</p>

<p>וָאַעַן וָאֹמַר: וּבִשְׁנֵיהֶם מַרְאֵה הָעֶרֶב וְהַבֹּקֶר אֲשֶׁר נֶאֱמָר.</p>

<p>וַיֹּאמֶר הַשּׂר: פְּלוֹנִית מַעֲשֵׂה יְדֵי אָמָּן,</p>

<p>וָאַעַן וָאֹמַר: וּבַעֲלָהּ לֹא יַעֲשֶׂה בוֹ הַפֶּחָם סִימָן.</p>

<p>וַיֹּאמֶר הַשּׂר: פְּלוֹנִית לֹא תֻכַּר בֵּין הַמַּלְאָכִים אִם בָּהֶם תִּתְעָרֵב,</p>

<p>וָאַעַן וָאֹמַר: וּבַעֲלָהּ אִלּוּ הָיוּ לוֹ כְּנָפַיִם חֲשַׁבְנוּהוּ לְעוֹרֵב.</p>

<p>וַיֹּאמֶר הַשּׂר: פְּלוֹנִית לֹא יָבוּזוּ לַנּוֹתֵן בְּאַהֲבָתָהּ הַנֶּפֶשׁ וְהָרְכוּשׁ,</p>

<p>וָאַעַן וָאֹמַר: וּבַעֲלָהּ יֹאמְרוּ בַעֲדוֹ: יְגִיעַ מִצְרַיִם וּסְחַר כּוּשׁ.</p>

<p>וַיֹּאמֶר הַשּׂר: כִּמְעַט שֶׁלֹּא עָשִׂיתִי שְׁתִי וָעֶרֶב,</p>

<p>וָאַעַן וָאֹמַר: בִּרְאוֹתִי הַגְּבִירָה יוֹם וּבַעֲלָהּ עֶרֶב.</p>

<p>וַיֹּאמֶר הַשּׂר: כִּמְעַט שֶׁלֹּא עָשִׂיתִי עֵרֶב וָשֶׁתִי,</p>

<p>וָאַעַן וָאֹמַר: בִּרְאוֹתִי הַגְּבִירָה חֲכָמָה וּבַעֲלָהּ פֶּתִי.</p>

<br />

<p>וַיֹּאמֶר הַשּׂר: יֶשׁ לִי חָבֵר, תִּנְעַם אֵלַי
חֶבְרָתוֹ / וְלִבִּי בּוֹעֵר בְּאָהֲבָתוֹ / וְעַתָּה נַמְשִׁיל מֶתֶק
הַחֶבְרָה / אֲשֶׁר לֹא יֻתַּן סְגוֹר תַּחְתֶיהָ וְלֹא יִשָּׁקֵל כֶּסֶף
מְחִירָהּ.</p>

<p>וָאֹמַר אֶל הַשָּׂר: חוּדָה חִידָתְךָ וְאֶשְׁמָעֶנָהּ / וַאֲנִי אֶעֱרֹךְ תְּשׁוּבוֹתַי וְאֶעֱנֶנָה.</p>

<br />

<p>וַיֹּאמֶר הַשּׂר: מֶתֶק הַצּוּף וְהַחֶמְאָה,</p>

<p>וָאַעַן וָאֹמַר: מֶתֶק שִׂפְתֵי הַנָּאָה.</p>

<p>וַיֹּאמֶר הַשּׂר: מֶתֶק חָשׁוּק עִם חֲשׁוּקָתוֹ,</p>

<p>וָאַעַן וָאֹמַר: מֶתֶק רְאוֹת סִיסְרָא וְהַיָּתֵד בְּרַקָּתוֹ.</p>

<p>וַיֹּאמֶר הַשּׂר: מֶתֶק מַיִם קָרִים עַל נֶפֶשׁ עֲיֵפָה,</p>

<p>וָאַעַן וָאֹמַר: מֶתֶק חֶבְרַת הַיָּפָה.</p>

<br />

<p>וַיֹּאמֶר הַשּׂר: יָדַעְתִּי כִּי כָּל הָאֲנָשִׁים
אֲשֶׁר מַעֲלוֹתֵינוּ רוֹאִים / בָּנוּ מְקַנְּאִים / וְעַתָּה נְתָאֵר
הַקִּנְאָה.</p>

<p>וָאַעַן וָאֹמַר: חוּדָה חִידָתְךָ וְהִנֵּה מְלִיצָתִי אַחֲרֶיהָ בָאָה.</p>

<br />

<p>וַיֹּאמֶר הַשּׂר: קִנְאַת הַבְּתוּלָה אֶל הַנְּשׂוּאָה,</p>

<p>וָאַעַן וָאֹמַר: קִנְאַת הַכְּעוּרָה אֶל הַנָּאָה.</p>

<p>וַיֹּאמֶר הַשּׂר: קִנְאַת הַחוֹלֶה אֶל הַבָּרִיא,</p>

<p>וָאַעַן וָאֹמַר: קִנְאַת הָרָעֵב לַזּוֹבֵחַ שׁוֹר וּמְרִיא.</p>

<p>וַיֹּאמֶר הַשּׂר: קִנְאַת עַם הָאָרֶץ אֶל הָרַבָּנִים,</p>

<p>וָאַעַן וָאֹמַר: קִנְאַת הָעֲקָרָה לְרַבַּת בָּנִים.</p>

<p>וַיֹּאמֶר הַשּׂר: קִנְאַת אֵשֶׁת הַפֶּתִי לְאֵשֶׁת רַב פְּעָלִים,</p>

<p>וָאַעַן וָאֹמַר: קִנְאַת אַשֶׁת הַחַלָּשׁ לְאֵשֶׁת מְגַבֵּר חֲיָלִים.</p>

<br />

<p>וַיְהִי כִּשְׁמֹעַ הַשָּׂרִים נֹעַם מְשָלֵינוּ / נָסוּ
לְקוֹלֵנוּ / וְכִמְעַט שְׂרָפוּם חַשְמַלֵּינוּ / וְיֶתֶר הָעָם
וְהַשָּׂרִים / וְהַסְּגָנִים וְהַחֹרִים / אָמְרוּ הַיּוֹם הַזֶּה
רָאִינוּ נוֹרָאוֹת / וְשָׁמַעְנוּ נִפְלָאוֹת / אֵין אֵלוּ אֶלָא דִּבְרֵי
נְבוּאוֹת! / וַיְבָרְכוּנוּ בְּשֵׁם יְיָ צְבָאוֹת / וְאַחֲרֵי כֵן
נִפְרְדוּ הַקְּהִלּוֹת / מְדַבְּרִים רַק מֵחִידוֹתֵינוּ הַמְּהֻלָּלוֹת /
וָאֵלֵךְ עִם הַשָּׂר אֶל מְקוֹם תַּחֲנוֹתוֹ / וְכָל הָעָם הָלְכוּ אִישׁ
לְבֵיתוֹ.</p>
</blockquote>

<blockquote>
<br />
</blockquote>

<blockquote>
<h2 id="המחברתהשׁשית">המחברת השׁשית</h2>

<p>אָמַר עִמָּנוּאֵל הַמְחַבֵּר: הָיִיתִי עִם הַשָּר בִּימֵי חָרְפִּי בְּמוֹשַׁב אֲנָשִׁים
נְבוֹנִים / בַּחוּרִים וּזְקֵנִים / מְדַבְּרִים מֵאוֹדוֹת הַמִּדּוֹת
הַחֲמוּדוֹת / וְהַמְּלִיצוֹת הַנִּכְבָּדוֹת / וּמְפָאֲרִים הַשִּׁיר
וְחִין עֶרְכּוֹ / זֶה אוֹמֵר בְּכֹה וְזֶה אוֹמֵר בְּכֹה / מִי יְהַלֵּל
שִׁירֵי חַכְמֵי סְפָרַד / וּמִי יֹאמַר כִּי סְפָרַד עָלָה שָׁמַיִם
וְיָרַד / וּמִי יֹאמַר כִּי מְלִיצֵי רוֹמִי הֵם בְּמוֹרָד / וּמִי יֹאמַר
כִּי בִּפְּרוֹבִנְצָה תַּחֲנוֹת / הַשִּירִים הַחֲמוּדִים וְהַמְּלִיצוֹת
הָעֲדִינוֹת / וּמִשִּירֵי חַכְמֵי רוֹמִי כֻּלָּם קוֹרְאִים בְּגָרוֹן /
מְעֻוָּת לֹא יוּכַל לִתְקֹן וְחֶסְרוֹן / לֹא יִהְיֶה לָהֶם זִכָּרוֹן /
וַאֲנִי הָיִיתִי בְּכָל זֶה מַחֲרִישׁ / וְלִבִּי כְּנָחָשׁ יִשָּךְ
וּכְצִפְעוֹנִי יַפְרִישׁ / וְשָׁם נִקְרָה אֱוִיל מַשְׁרִישׁ / מִבְּנֵי
פְּרוֹבִנְצָה בְּהֵמָה עַל צוּרַת אִישׁ / יַבִּיעַ שֶׁמֶן רָקְחֵנוּ
בַּהֲבָלָיו וְיַבְאִישׁ / וְאַבְנֵי אֶלְגָּבִישׁ יְקַלַּע / פַּלַּג יְיָ
לְשׁוֹנוֹ וּבִלַּע / יַעְתִּיר עָלֵינוּ מִלִּים / יִלְעַג וְאֵין
מַכְלִים / יֹאמַר: מַה תִּתְהַלְלִי, רוֹמִי, בָּעֲמָקִים / הִנֵּה
בִּפְּרוֹבִנְצָה צַנְתְּרוֹת הַשּׂכֶל הַחֵן מְרִיקִים / רְפָאִים
יֵחָשְׁבוּ אַף הֵם כָּעֲנָקִים / שָׁמָּה יָשְׁבוּ כִסְאוֹת / לַלִּבּוֹת
הַנִּשָּׂאוֹת / וּבְכָל מַעַרְכוֹת הַמְשׁוֹרְרִים וְהַמְּלִיצִים /
נַחְנוּ נַעֲבֹר חֲלוּצִים / נַחְנוּ חֲגוּרֵי אֵפוֹד הַמּוֹעֵצָה /
נַחְנוּ רֹאשֵׁי אַלְפֵי הַשִּׁיר וְהַמְּלִיצָה / בְּכָל הָאָרֶץ יָצָא
קַו הוֹדֵנוּ / מִי זֶה אֲשֶׁר יַעֲמֹד בְּסוֹדֵנוּ / וּמִי כָמוֹנוּ וּמִי
יוֹעִידֵנוּ / לָנוּ מִשְׁפַּט הַגְּאֻלָּה. / אֵין לָכֶם חֵלֶק
בַּלָּשׁוֹן וְלֹא נַחֲלָה / וְאִם תָּבוּזוּ לְשֵׂכֶל מִלָּי / בְּרוּ
לָכֶם אִישׁ וְיֵרֵד אֵלָי!</p>

<p>אָז רָאִיתִי אַנְשֵׁי גְּאֻלָּתִי כִּי דָּמָמוּ /
בּוֹשׁוּ וְנִכְלָמוּ / יָשִׂימוּ יָד עַל פֶּה / וְלֵב כָּל הָעָם עָלָיו
עֻלְפֶּה / כִּי גָּדְלָה צַעֲקַת הָאִישׁ עַד לְאֵין מַרְפֵּא /
וְהָאֱוִיל בְּכָל זֹאת אוֹתָנוּ יְגַנֶּה / וְאֵין קוֹל וְאֵין עוֹנֶה /
יֹאמַר: עִמְדוּ, עֲמֹדוּ! – וְאֵין מַפְנֶה / אָז לָבְשָׁה אוֹתִי רוּחַ
קְנָאוֹת / וְנִשְׁבַּעְתִּי בַּייָ צְבָאוֹת / לַעֲשׂוֹת לָהֶם אוֹת /
וְלִרְאוֹת וּלְהֵרָאוֹת / אִם לָנוּ לֵבָב כְּמוֹהֶם בִּמְלִיצוֹת
וּבְשִׁירִים / וָאֹמְרָה אֶל הַסְּגָנִים וְאֶל הַחֹרִים: / מִי הוּא זֶה
וְאֵי זֶה הוּא אֲשֶׁר הוֹכִיחַ בַּדְּבָרִים / וַיַּבְאִישׁ אֶת רֵיחֵנוּ
בַּהֲבָלָיו / אַל יִפֹּל לֵב אָדָם עָלָיו / עַבְדְּכֶם יֵצֵא לְהִלָּחֶם
בּוֹ / וְאִם אֲנִי לֹא אָשִׁיב צוּר חַרְבּוֹ / וְלֹא אָשִׂים שִׁירָיו
נִכְלָמִים / וְחָטָאתִי אֲלֵיכֶם כָּל הַיָּמִים!</p>

<p>אָז אָמְרוּ אֵלַי אַנְשֵׁי עֲצָתִי: בָּרוּךְ אַתָּה
וּבָרוּךְ טַעְמָךְ / אֱלֹהִים יַעֲנֶה אֶת שְׁלוֹמָךְ / וַייָ יִהְיֶה
עִמָּךְ! / וָאָקוּם מִמְּקוֹמִי וָאֵלֵך אֶל הָאִישׁ עַד מְקוֹמוֹ /
וָאֶקְרָא אֶת הָאִישׁ בִּשְׁמוֹ / וָאֹמְרָה: הָעֶצֶב הַנִּבְזֶה,
הַנָּפוּץ, הַקָּטָן / הַמִּתְהַלֵּל בְּשִׁירִים וּבִמְלִיצוֹת
וּבְמִשְׁפָּטָן / וַתֹּאמֶר עַל שִׁירוֹתֵינוּ כִּי הוֹבִישׁ מֶבָּטָן /
הִנֵּה אָנֹכִי יָצָאתִי לְךָ לְשָׂטָן / וְאִם אַתָּה אִיּוֹב – אֲנִי
אֱלִיהוּא / מַה יָדַעְתָּ וְלֹא נֵדָע, תָּבִין וְלֹא עִמָּנוּ הוּא? /
חֵי הַבְּרִית! אִם אַתָּה יָם הַחָכְמוֹת – אֲנִי בְּרִיחוֹ / יְיָ
צְבָאוֹת שְׁלָחַנִי וְרוּחוֹ / אַחֲבֵּר בַּפֶּלֶס שִׁירִים, וּמְלִיצוֹת
בְּמֹאזְנַיִם אֶשְׁקֹל / אֶת מִי חֵרַפְתָּ וְגִדַּפְתָּ, וְעַל מִי
הֲרִימוֹתָ קּוֹל? / הִנְנִי הַקָּטֹן מְעַבְדֵי רַבּוֹתַי / וְלֹא
הִשּׂגְתִּי בִּמְרוּצַת שִׂכְלִי אֲבַק מַעֲלַת אֲבוֹתַי / וְאַתָּה
בְּעֵינֵיךָ הֵימָן וְכַלְכֹּל / רַב מְחוֹלֵל כֹּל / יַחְדָּו לְמַעֲרֶכֶת
הַנִּסָּיוֹן נִקְרָבָה / הִנֵּה קָמָה אֲלֻמָּתִי וְגַם נִצָּבָה /
אֶעֱנֶה אִם תִּשְׁאָלֵנִי / אוֹ אֲדַבֵּר וַהֲשִׁיבֵנִי.</p>

<p>וַיַעַן הָאִישׁ וַיֹּאמַר: כָּל יִשְׁעִי וְחֶפְצִי /
לְנַסּוֹתְךָ כַּאֲשֶׁר רָאִיתִי בְאַרְצִי / יַעֲמֹד הַשּׁוֹאֵל
וְיִשְׁאָל / וְיֹאמַר לְרֵעֵהוּ: אִם תִּגְאַל גְּאַל / וְהוּא יַעֲנֶה
הַשּׁוֹאֵל עַל שְׁאֵלָתוֹ / וְעַל פִּי הַפָּסוּק תִּהְיֶה תְּשׁוּבָתוּ /
וְתִהְיֶה הֲפָקַת שְׁאֵלַת הַשּׁוֹאֵל וּמֵעִנְיָנָיו / דָּבָר דָּבוּר
עַל אָפְנָיו / וְעַתָּה הִנְנִי אֶעֱרֹךְ מַעֲרֶכֶת שְׁאֵלוֹתַי
וּמַחֲנוֹתָם / כַּאֲשֶׁר מִלִּבִּי אֲנִי בוֹדֵא אוֹתָם / וְאִם עַל פִּי
הַפָּסוּק תִּהְיֶה תְּשׁוּבָתָם / יָדַעְתִּי כִּי אַתֶּם אַנְשֵׁי
הַשֵּׁם / וּבְבָתֵּי הַחָכְמָה וּבְחוֹמוֹתֶיהָ לָכֶם יָד וָשֵׁם.</p>

<p>אָז אָמַרְתִּי לְעֵינֵי הַקְּהִלּוֹת / כִּמְהַתֵּל בּוֹ
וּכְמוֹצֵא עֲלִילוֹת: / אֲדוֹנִי, כַּמָּה יִהְיֶה מִסְפַּר הַשְּׁאֵלוֹת?
/ וַיַעַן הָאִישׁ בְּקוֹל רָם: / הַשְּׁאֵלוֹת חֲמִשִּים מִסְפָּרָם /
וָאַעַן וָאֹמְרָה: / אַל יִחַר לַאֲדֹנִי וַאֲדַבֵּרָה: / אוּלַי</p>

<br />

<br />

<p>יַחְסְרוּן חֲמִשִּׁים הַשְּאֵלוֹת חֲמִשּׁה /
הֲתַּעֲנֵנִי בַּעֲבוּר זֶה קָשָׁה? / וַיֹּאמֶר: לֹא אַשְׁחִית אִם
אֶמְצָא שָׁם אַרְבָּעִים וַחֲמִשּׁה / וָאוֹסֵף עוֹד לְדַבֵּר אֵלָיו
תַּעְתּוּעִים / וָאֹמְרָה: אוּלַי יִמְצְאוּן שָׁם אַרְבָּעִים /
הֲתִתְּנֵנִי בַּעֲבוּר זֶה לְגִדּוּפִים? / וַיֹּאמֶר הָאִישׁ: נִרְפִּים
אַתֶּם, נִרְפִּים / עַל כֵּן אַתֶּם הוֹלְכִים מִדְּחִי אֶל דֶּחִי / מִי
נָשָׂא יָדוֹ אֵלֵינוּ וַיֶּחִי / לָנוּ מֵי הַחָכְמוֹת נוֹזְלִים –
וְלָכֶם הַמַּכְתֵּשׁ אֲשֶׁר בַּלֶּחִי!</p>

<br />

<p>וָאַעַן וָאֹמַר: הִכּוֹן וְהָכֵן לְךָ, אַתָּה
הַמִּתְלַהְלֵהַּ / הַעֲמֵק שְׁאָלָה אוֹ הַגְבֵּהַּ / וְרַבֶּה צְבָא
שְׁאֵלוֹתֶיךָ וּמַחֲנוֹתָם / כְּכוֹכְבֵי הַשָּׁמַיִם – וְאֶעֱרֹךְ
תְּשׁוּבוֹתָם / אָז נִקְבְּצוּ עָלֵינוּ קְהִלָּה גְּדוֹלָה / לִרְאוֹת
לְמִי תִּפְאֶרֶת הַמְּלִיצָה וּמַהֲלָלָהּ / וְהָאִישׁ שׁוֹאֵל
שְׁאֵלוֹתָיו / וַאֲנִי עוֹנֶה עַל פִּי מִדּוֹתָיו / וַיְצַוּוּ עָלֵינוּ
הַנִּכְבָּדִים וְהַחֲשׁוּבִים / לִהְיוֹת הַשְׁאֵלוֹת וְהַתְּשׁוּבוֹת
בְּסֵפֶר נִכְתָּבִים / לְמַעַן יַעַמְדוּ יָמִים רַבִּים.</p>

<br />

<p>וְאֵלֶּה הֵם שְׁאֵלוֹת הָאִישׁ אֵלָי: מָה אוֹמֵר שַׁבְּתַּי?</p>

<p>וְאֵלֶּה הֵם תְּשׁוּבוֹתָי: אִישׁ אִמּוֹ וְאָבִיו תִּירָאוּ וְאֶת שַׁבְּתוֹתָי.</p>

<p>וְגַלְגַּלּוֹ מָה אוֹמֵר בְּאָזְנַי? / אֶתְנַהֲלָה לְאִטִּי לְרֶגֶל הַמְּלָאכָה אֲשֶׁר לְפָנַי.</p>

<p>וּמֶה עָשָׂה הָעֵת רִשְׁתּוֹ פָרָשׂ? / שָׂם תֵּבֵל כַּמִּדְבָּר וְעָרָיו הָרָס.</p>

<p>מָה עִנְיַן צֶדֶק? / שׁוֹפֵט וְדוֹרֵש מִשְׁפָּט וּמְהִיר צֶדֶק.</p>

<p>מָה אוֹמֵר מַאֲדִים כִּי יִתְאַדָּם? / אָרוּר מוֹנֵעַ חַרְבּוֹ מִדָּם.</p>

<p>הַיָּדַעְתָּ הַדְּבָרִים אֲשֶׁר הַשֶּׁמֶשׁ תֹּאמְרֵם? / כָּל מְאוֹרֵי אוֹר בַּשָּׁמַיִם אַקְדּירֵם.</p>

<p>אֵיךְ יִקְרְאוּ נֹגַהּ הַיּוֹדְעִים עִנְיָנֶיהָ? / הַמּוֹכֶרֶת גֹּויִם בִּזְנוּנֶיה.</p>

<p>וְכוֹכָב מָה עִנְיָנָיו? / קֶסֶת הַסּוֹפֵר בְּמָתְנָיו.</p>

<p>וְהַיָּרֵח מַה דַּרְכּוֹ? / חָלָק מִשֶּׁמֶן חִכּוֹ.</p>

<br />

<p>תִּשְׁרֵי מַה יָמָיו מִיָּמִים? / כִּי בָּם יָדִין עַמִּים.</p>

<p>וּבְאֶחָד בּוֹ מַה טִיבוֹ? / יְיָ בְּמִשְׁפָּט יָבוֹא.</p>

<p>וְיָמָיו מַה יָשִׂיחוּ? / דִינָא יְתִב וְסִפְרִין פְּתִיחוּ.</p>

<p>וּבַעֲשָׂרָה בוֹ מַה טִּיבוֹ? / תּוֹשָׁב וְשָׂכִיר לֹא יֹאכַל בּוֹ.</p>

<p>וּבְאַרְבָּעָה עָשָׂר בּוֹ מַה מַעֲשֵׂהוּ? / עֲרֻבָּה לִפְנֵי רֵעֵהוּ.</p>

<p>וּבַחֲמִשָּׁה עָשָׂר בָּעָרֶב? / יֵשְׁבוּ בַּסֻּכָּה לְמוֹ אָרֶב.</p>

<p>וּבְיוֹם הָאֶחָד וְעֶשְׂרִים? / עֲרָבָה לוֹ לֶחֶם לַנְּעָרִים.</p>

<p>וּמַרְחֶשְׁוָן הַמְּחַבֵּל? / הֵאִירוּ בְרָקָיו תֵּבֵל.</p>

<p>וְכִסְלֵו מַה עִנְיָנָיו? / נֹשֵׂא הַצִּנָּה הוֹלֵך לְפָנָיו.</p>

<p>וּשְׁבָט הַמִּתְאַכְזֵר? / נוֹתֵן שֶׁלֶג כַּצֶּמֶר, כְּפוֹר כָאֵפֶר יְפַזֵּר.</p>

<p>מַה יֹאמְרוּ בַאֲדָר? / פִּתַּח הַסְּמָדַר.</p>

<p>וְנִיסָן מַה יַּשְׁמִיעַ? / הַנִּצָּנִים נִרְאוּ בָאָרֶץ, עֵת הַזָּמִיר הִגִּיעַ.</p>

<p>בְּסִיוָן מַה יֹּאמַר הַצִּיר? / יָבֵשׁ חָצִיר.</p>

<p>וּבְשִׁשָּׁה לַחֹדֶשׁ? / הוֹפִיעַ מֵהַר פָּארָן וְאָתָה מֵרִבְבוֹת קֹדֶש.</p>

<p>וּבְתַמּוּז מַה יֹּאמַר הַצִּיר? / שִׁלְחוּ מַגָּל כִּי בָשֵׁל קָצִיר.</p>

<p>וְחֹדֶש אָב מַה טִּיבוֹ? / בְּמִסְפָּר יְרָחִים אַל יָבוֹא.</p>

<p>וּמָה אוֹמֵר אָב? / בֵּן חָכָם יְשַׂמַּח אָב?</p>

<p>וּמָה אוֹמֵר הַמִתְעַנֶּה בּוֹ וְהַמִּסְתַּכֵּן? / יֶשׁ לָנוּ אָב זָקֵן.</p>

<p>וּבֶאֱלוּל מַה יַעֲשׂוּ הַזְּקֵנִים? / בִּבְכִי יָבוֹאוּ וּבְתַחֲנוּנִים.</p>

<br />

<p>מַה תֹּאמַר בְּרֹאש טָלֶה? / יָבוֹא קָדִים רוּחַ יְיָ מִמִּדְבָּר עוֹלֶה.</p>

<p>וּכְלָלוֹ מָה עִנְיָנוֹ? / יַרְעֵם בְּקוֹל גְּאוֹנוֹ.</p>

<p>וְרֹאשׁ שׁוֹר וְכוֹכָבָיו? / עָנָן וַעֲרָפֶל סְבִיבָיו.</p>

<p>תְּאוֹמִים מַה בְּיָדוֹ? / יָזֹקּוּ מָטָר לְאֵדוֹ.</p>

<p>מָה אוֹמֶרֶת בְּתוּלָה? / וּפָרְשׂוּ הַשִּׂמְלָה.</p>

<p>וְכוֹכָבֶיה אֲשֶׁר בַּשָּׁמָיִם? / יוֹצְאוֹת לִשְׁאוֹב מָיִם.</p>

<p>וּבַמֹּאזְנַיִם? / יֵשֵׁב רוּחוֹ יִזְּלוּ מָיִם.</p>

<p>וּבְעַקְרָב? / יִזְּלוּ שְׁחָקִים יִרְעֲפוּ עֲלֵי אָדָם רָב.</p>

<p>קֶשֶׁת אֲשֶׁר בַּשָּׁמָיִם? / יְגָרַע נִטְפֵי מָיִם.</p>

<p>וְסוֹף גְּדִי וְכוֹכָבָיו? / צוֹרֵר מַיִּם בְּעָבָיו.</p>

<p>וּדְלִי מַה מִּשְׁטָרוֹ? / רוּחַ סְעָרָה עוֹשָׂה דְבָרוֹ.</p>

<p>וְדָגִים בְּמֶמְשְׁלוֹתָיו? / מַשְׁקֶה הָרִים מֵעֲלִיוֹתָיו.</p>

<br />

<p>מָה אוֹמֵר שִׁמְשׁוֹן? / מָוֶת וְחַיִּים בְּיַד לָשׁוֹן.</p>

<p>וּבְעַת נִקַּר עֵינָיו הַפְּלִשְׁתִּי? / עֲזָבַנִּי כֹחִי וְאוֹר עֵינַי גַּם הֵם אֵין אִתִּי.</p>

<p>מָה אוֹמֵר הָמָן? / לַכֹּל זְמָן.</p>

<p>וְזֶרֶשׁ? / לֹא תְקַלֵּל חֵרֵשׁ.</p>

<p>מָתַי הִשְׂכִּיל דָּוִד הַמֶּלֶךְ? /בְּשַנּוֹתוֹ אֶת טַעְמוֹ לִפְנֵי אֲבִימֶלֶךְ.</p>

<p>אֶת מִי תְּבָרֵךְ בִּרְאוֹתְךָ הַחֲשׁוּקָה? / הִיא וּמְבִיאֶיהָ וְהַיּוֹלְדָהּ וּמַחְזִיקָהּ.</p>

<p>הַיָּדַעְתָּ מַה בְּלִבִּי? / יָדַעְתִּי כִּי חָפַצְתָּ בִּי.</p>

<p>וּמָה אָמַרְתָּ בְּעֵת זָרְתִּי? / אָמַרְתִּי נִגְזָרְתִּי.</p>

<p>מַה יִּלְבַּשׁ אָדָם וְיִתְרוֹשֵׁש? / אֶת תּוֹלַעַת הַשָּׁנִי וְאֶת הַשֵּׁשׁ.</p>

<p>מָה אָמַר עֲמָלֵק? / אֶרְדֹּף אַשִּׂיג אֲחַלֵק.</p>

<p>וְסִיחוֹן וְעוֹג? / בְּחַנְפֵי לַעֲגֵי מָעוֹג.</p>

<p>וְיָרָבְעָם? / תְשִׂימוּנִי קְצִין עָם.</p>

<p>וְאַחְאָב? / אַךְ בְּשָׂרוֹ עָלָיו יִכְאָב.</p>

<p>וְאֵלִיָה? / לֹא אָמוּת כִּי אֶחְיֶה וַאֲסַפֵּר מַעֲשֵׂי יָהּ.</p>

<p>לְמִי יַחֲלֹק הָאֵל מִכְּבוֹדוֹ? / לַמְּיַחֲלִים לְחַסְדּוֹ.</p>

<p>וּמִי זָכַר בְּרַחֲמִים? / זָכָר תָּמִים.</p>

<p>מָה אוֹמֵר הָעֲטַלֵּף? / הַשֹּׁחַד יְעַוֵּר עֵינֵי חֲכָמִים וִיסַלֵּף.</p>

<p>וְהָעָזְנִיָּה? / תֹּאכַל בָּשָׂר מִדַּם חָלָל וְשִׁבְיָה.</p>

<p>מָה אַחֲרִית הַנָּבָל? / לִקְבָרוֹת יוּבָל.</p>

<p>וְהַסָּכָל? / אוֹתוֹ לֹא אוּכָל.</p>

<p>מַה יַּעֲשׂוּ אַנְשֵׁי לָצוֹן? / הָרוֹג בָּקָר וְשָׁחוֹט צֹאן.</p>

<p>וּמַה יִּשְׁאַל בַּעַל הַמּוּסָר? / דֵּי מַחְסוֹרוֹ אֲשֶׁר יֶחְסָר.</p>

<p>וַאֲשֶׁר רֶסֶן תַּאֲוָתוֹ יִכְבֹּשׁ? / לֶחֶם לֶאֱכֹל וּבֶגֶד לִלְבֹּשׁ.</p>

<p>מַה יֹּאמְרוּ אַנְשֵׁי הַנְּעִימוּת? / אָכוֹל וְשָׁתוֹ כִּי מָחָר נָמוּת.</p>

<p>מַה יִּלְבְּשׁוּ אַנְשֵׁי אִוֶּלֶת? / חוּר כַּרְפַּס וּתְכֵלֶת.</p>

<p>מָה הוֹצִיא פְלוֹנִי מֵעֲנִיּוּתוֹ? / הַפִּקָּדוֹן אֲשֶׁר הָפְקַד אִתּוֹ.</p>

<p>מַה מִּפְּלוֹנִי הָרַבָּן? / כֻּלּוֹ הָפַךְ לָבָן.</p>

<p>וּמַה מִּגְּדוֹל בָּנָיו? / קֶרֶן חָזוּת בֵּין עֵינָיו.</p>

<p>מָה אוֹמֵר לַשִּׁפְחָה? / הִנְנִי מְפַתֵּחַ פִּתּוּחָהּ.</p>

<p>וּמַה מֵּאִשְׁתּוֹ אֲשֶׁר נָשָׂא מֵחָדָשׁ? / כֹּל אֲשֶׁר יִגַּע בִּבְשָׂרָהּ יִקְדָּשׁ.</p>

<p>הַאִם הִיא זְקֵנָה וּשְׁפָלָה כַּאֲשֶׁר יֹאמְרוּ מִמֶּנָּה? / אֵין בָּהּ שֵׂעָר לָבָן וּשְׁפֵלָה אֵינֶנָּה.</p>

<p>מַה תֹּאמַר לְמָשִׁיחַ אֲדוֹנֶיךָ? / חֲמוֹרְךָ גָּזוּל מִלְּפָנֶיךָ.</p>

<p>בַּמֶּה יֵרָפְאוּ נִגְעֵי הָרֹאשׁ וּמַחֲלָתָם? / בְּיוֹם מָשְׁחוֹ אוֹתָם.</p>

<p>מָתַי יִפָּתַח הַצּוֹעֶה? / חֲמוֹרוֹ תּוֹעֶה.</p>

<p>אָן מַחְמַד כָּל עָיִן? / בְּמִזְרְקֵי יָיִן.</p>

<p>מָה רָאִיתָ בָאָרֶץ? / תּוֹלְדוֹת פָּרֶץ.</p>

<p>וּבֶחָרָבָה? / הֶבֶל וְרָעָה רַבָּה.</p>

<p>וּבְתֵבֵל? / מַשְׁחִית לְחַבֵּל.</p>

<p>מַדּוּעַ יַעֲנִי הָעָם? / בִּדְּבַר בִּלְעָם.</p>

<p>מַה תֹּאמַר לַכֶּלֶב בְּעֵת יַשְׁמִיעַ בַּחוּץ קוֹלוֹ? / לַנָּכְרִי תַשִּׁיךְ וּלְאָחִיךָ לֹא.</p>

<p>הֲרָאִיתָ אִשָּׁה בְּחוּצוֹת הַתְּבוּנָה תְּגַמֵּא? / מִי יִתֵּן טָהוֹר מִטָּמֵא?</p>

<p>מַה תֹּאמַר לְנַפְשְׁךָ בְּעֵת תָּהִים? / הוֹחִילִי לֵאלֹהִים!</p>

<p>וְלַאֲשֶׁר בַּעֲצַת רְשָׁעִים לֹא הָלָך? / הַנֶּפֶשׁ וְהָרְכוּשׁ קַח לָךְ!</p>

<p>מַה תֹּאמַר לְשׁוֹלְלָךְ? / תֶּן לִי הַנֶּפֶשׁ וְהָרְכוּשׁ קַח לָךְ.</p>

<p>מָה אַחֲרִית הֶעָנָו? / שְׂכָרוֹ אִתּוֹ וּפְעֻלָּתוֹ לְפָנָיו.</p>

<p>מַה מֵּאֵשֶׁת הַסּוֹחֵר? / תִּטְחַן לְאַחֵר.</p>

<p>מַדּוּעַ תַּעֲנוּג הַנְּפָשׁוֹת אֵינֶנּוּ נִדְרָשׁ? / כִּי לֹא פֹרָשׁ.</p>

<p>מַה יֹּאכְלוּ הָרוֹעִים בְּרָצוֹן? / חֶמְאַת בָּקָר וַחֲלֵב צֹאן.</p>

<p>אָן דֶּרֶךְ הַחוֹשְׁקִים לִהְיוֹת נָחִים? / תַּחַת אֶחָד הַשִּׂיחִים.</p>

<p>הֲרָאִיתָ עֵינֵי יֵימָה? / שְׂשׂוֹן לִבִּי הֵמָּה.</p>

<p>לְמִי תַאֲוַת יֵימָה? / לִקְדוֹשִׁים אֲשֶׁר בָּאָרֶץ הֵמָּה.</p>

<p>מָה אוֹמֵר הָעוֹרֵב בְּעֵת יִקְרָא? / אוֹמֵר: קְרָא!</p>

<p>וְעֵשָׂו? / יִשְׂמַח יִשְׂרָאֵל בְּעוֹשַָׂיו.</p>

<p>וֶאֱדוֹם? / הַשָּׁמַיִם כִּסְאִי וְהָאָרֶץ הֲדוֹם.</p>

<p>וְיִשְׁמָעֵאל? / הֲצַעֲקָתוֹ יִשְׁמַע אֵל?</p>

<p>וּבָבֶל? / הִנֵּה אָנֹכִי בָּרָאתִי מַשְׁחִית לְחַבֵּל.</p>

<p>מַדּוּעַ פְּלוֹנִי נִמְצָא תָמִיד עִם פְּלוֹנִי שְׁכֵנוֹ? / כָּל עוֹרֵב לְמִינוֹ.</p>

<p>הֶהָיָה זֶה הַהוֹן לְאָבִיו כַּאֲשֶׁר לוֹ חֲזִיתִיו? / לְאָבִיו וּלְאִמּוֹ לֹא רְאִיתִיו.</p>

<p>וְהֵיאַךְ מֵעֲנִיּוּתוֹ יָצָא? / הָאֲבֵדָה אֲשֶׁר מָצָא.</p>

<p>מֵאַיִן הֶעֱשִׁיר עֲקִיבָה? / מָצָא אֲבֵדָה וְכִחֵשׁ בָּהּ.</p>

<p>הֲיֵשׁ מִפְּלוֹנִית חִדּוּשׁ? / אוֹהַבְתִּי לָדוּשׁ.</p>

<p>וּמַה מִבִּתָּהּ שׁוֹשַׁנָּה? / לַחַטָּאת רִאשׁוֹנָה.</p>

<p>וּמָתַי יָשִׁיב הַזְּמַן צוּר חַרְבָּהּ? / בַּיּוֹם שֶׁיְּדֻבַּר בָּהּ.</p>

<p>וּמָה הַדָּבָר אֲשֶׁר לִפְלוֹנִי בָּהּ אֵרַע? / בֵּין רַגְלֶיהָ כָּרַע.</p>

<p>לִבִּי קָצוּף עָלֶיךָ עַד לַשָּׁמַיִם. / עַל הָאָרֶץ תִּשְׁפְּכֶנּוּ כַּמָּיִם!</p>

<p>מַדּוּעַ יְדַבֵּר הָאָדָם עִם הַנְּקֵבָה? / לְטָמְאָה בָהּ.</p>

<p>אָן מְקוֹם נְהָרִים יְאוֹרִים רַחֲבֵי יָדָיִם? / לִפְנֵי צֹאן מִצְרַיִם.</p>

<p>אָן יִמְצָא הָאִישׁ הַקִּנָּמוֹן? / יִמְצָאֵהוּ בְּאֶרֶץ מִדְבָּר וּבְתֹהוּ יְלֵל יְשִׁימוֹן.</p>

<p>הֲיָדַעְתָּ שֵׁם הַמְפֹרָשׁ וְטִיבוֹ? / עָבִים רְכוּבִים.</p>

<p>מָה אֶעֱשֶׂה לָאֲנָשִׁים וְתִהְיֶה לִי אַהֲבָתָם? / תִּדְרֹשׁ שְׁלוֹמָם וְטוֹבָתָם.</p>

<p>מָתַי יִגָּאֵל בַּעַל נֶפֶשׁ נַעֲנָה? / עַד מְלֹאת לוֹ שָׁנָה.</p>

<p>מַה כָּתוּב בַּחָכְמוֹת וּבְפֵרוּשָׁם? / תִּרְאֶנּוּ מִשָּׁם.</p>

<p>מָה עוֹשִׂים הַנְּהָרוֹת וְדָכְיָם? / הוֹלְכִים אֶל הַיָּם.</p>

<p>אָן הַדָּגִים הַמְהֻלָּלִים? / בַּיַּמִּים וּבַנְּחָלִים.</p>

<p>הֲיָדַעְתָּ מִסְפַּר דְּגָתָם? / הוֹצִיאֵם אֵלֵינוּ וְנֵדְעָה אוֹתָם.</p>

<p>מָה אוֹת הַדָּגָה הַמְיֻחֶשֶׂת? / סְנַפִּיר וְקַשְׂקֶשֶׂת.</p>

<p>מָה אוֹמֶרֶת אֵשֶׁת אֶלְיָקִים? / אָרוּר אֲשֶׁר לֹא יָקִים.</p>

<p>מַדּוּעַ פְּלוֹנִי כְּקֶשֶׁת נְחוּשָׁה? / זָכַר מִשְׁכְּבֵי אִשָּׁה.</p>

<p>מָה אוֹמֵר לְמֹשֶׁה יִצְרִי? / הַלְהָרְגֵנִי אַתָּה אוֹמֵר כַּאֲשֶׁר הָרַגְתָּ אֶת הַמִּצְרִי?</p>

<p>מַדּוּעַ נִזָּהֵר לַעֲשׂוֹת עוֹלָה? / פֶּן תֹּאכְלֵנוּ הָאֵשׁ הַגְּדוֹלָה.</p>

<p>מַה לְּנֶפֶשׁ אִישׁ עִם הַזְּמַן רָד? / אֶל שְׁאוֹל תּוּרָד.</p>

<p>בַּמֶּה נַכִּיר הוֹלֵךְ אַחַר בִּצְעוֹ? / יַגִּיד עָלָיו רֵעוֹ.</p>

<p>מִי הֵם הַנּוֹשְׂאִים קוֹלָם וְדָכְיָם? / תְּהוֹמוֹת בְּלֶב יָם.</p>

<p>הֵיאַךְ עֵינֵי הַגּוֹלִים? / נִצְּבוּ כְּמוֹ נֵד נוֹזְלִים.</p>

<p>הַנּוֹשֵׂא אִשָּׁה וְלֹא יְשַׂמְּחֶנָּה? / יָמוּת בַּמִּלְחָמָה וְאִישׁ אַחֵר יִקָּחֶנָּה.</p>

<p>הַנּוֹשֵׁק שְׂפָתָהּ וְלֹא יִשְּׁכֶנּוּ? / יָמוּת בַּמִּלְחָמָה וְאִישׁ אַחֵר יַחְנְכֶנּוּ.</p>

<p>וְהַבָּא אֶל גַּנָּהּ וְלֹא יְהַלְלֶנּוּ? / יָמוּת בַּמִּלְחָמָה וְאִישׁ אַחֵר יְהַלְּלֶנּוּ.</p>

<p>מָה אוֹמְרוֹת הַנָּשִׁים? / תִּכְבַּד הָעֲבוֹדָה עַל הָאֲנָשִׁים.</p>

<p>עַד אָן יִתְנַצְּלוּ בְנֵי יִשְׂרָאֵל אֶת עֶדְיָם? / עַד הֵאָסֵף מִרְיָם.</p>

<p>מִי בְחַחֵי הַזְּמַן חָבוּשׁ? / אוֹבֵד מִבְּלִי לְבוּשׁ.</p>

<p>וַאֲשֶׁר תּוֹרַת אֱלֹהָיו בְּקִרְבּוֹ? / יִבְחַר יְיָ אֱלֹהֶיךָ בּוֹ.</p>

<p>יִצְרִי מִתְגַּבֵּר עַל רַעְיוֹנָי! / תִּזְבָּחֶנּוּ לַאדֹנָי.</p>

<p>מַה יֹּאמְרוּ בְנֵי סוֹרֵרָה? / צֹר תְּעוּדָה, חֲתֹם תּוֹרָה.</p>

<p>וְאַנְשֵׁי אָיִן? / גִּבּוֹרִים לִשְׁתּוֹת יָיִן.</p>

<p>וּבְנֵי הַנֵּכָר? / לִמְסֹךְ שֵׁכָר.</p>

<p>מָה עִנְיַן הָאוֹכֵל בְּחִפָּזוֹן? / בְּמִשְׁמַנָּיו רָזוֹן.</p>

<p>אֶת מִי תְרוֹמֵם מִן הַיְּעֵלוֹת? / רוֹמַמְתִּי בְתוּלוֹת.</p>

<p>מָה אוֹמֵר הַזָּהָב? אֲנִי אוֹהֲבַי אֵהָב.</p>

<p>וְהַנְּחֹשֶׁת? לֹא לְעֵזֶר וְלֹא לְהוֹעִיל, כִּי לְבֹשֶׁת.</p>

<p>וְהַבַּרְזֶל? / רַע רַע יֹאמַר הַקּוֹנֶה וְאוֹזֵל.</p>

<p>מַדּוּעַ לִבְּךָ נִבְהָל לַהוֹן רְאִיתִיו? / פֶּן יֹאמַר אוֹיְבִי: יְכָלְתִּיו.</p>

<p>מַה לָּעָם כִּי יְרוּצוּן? / קִרְבַת אֱלֹהִים יֶחְפָּצוּן.</p>

<p>מָה אוֹמֵר הַשּׁוֹר? / רַגְלִי עָמְדָה בְּמִישׁוֹר.</p>

<p>וְהַחֲמוֹר? / כָּל דְּבַר פֶּשַׁע עַל שׁוֹר, עַל חֲמוֹר.</p>

<p>וְהַגָּמָל? / מֵרֶחֶם יָצָאתִי לִרְאוֹת עָמָל.</p>

<p>וְהָרְאֵם? / מְשַׁדֶּד אָב, יַבְרִיחַ אֵם.</p>

<p>וְהֶעָרוֹד? / יֵאָמֵר כְּנִמְרוֹד.</p>

<p>מָה אֶעֱשֶׂה בִּהְיוֹתִי עִם זָר? / תֵּהָפֵךְ לְאַכְזָר.</p>

<p>מִי הִיא הַמִּתְנוֹדֶדֶת? / הָרָה תַּקְרִיב לָלֶדֶת.</p>

<p>מִי הֵם מְקוֹמוֹת הָעֲטַלֵּפִים? / חֹרֵי עָפָר וְכֵפִים.</p>

<p>מַה יַּעֲשֶׂה הָעוֹף בְּעֵת יוֹרוּהוּ? / יָעוּף וְלֹא יִמְצָאוּהוּ.</p>

<p>מַה תֹּאמַר בַּאֲשֶׁר שָׁכְרוּ מִדַּם עֵנָב? / יָרִיעוּ עָלֵימוֹ כַּגַּנָּב.</p>

<p>וַאֲשֶׁר רָשׁוּ? / מִן גֵּו יְגֹרָשׁוּ.</p>

<p>וַאֲשֶׁר יִטְמֹן לְרֵעֵהוּ פָּח? / תְּאָכְלֵהוּ אֵשׁ לֹא נֻפָּח.</p>

<p>מָה אֶעֱשֶׂה בִּהְיוֹתִי לִפְנֵי אִישׁ הוֹלֵךְ נְכוֹחוֹת? / תְּמַהֵר לְדַבֵּר צָחוֹת.</p>

<p>מַה תֹּאמַר לְמוֹאָב וְעַמּוֹן? / שְׁתֵּי אֵלֶּה רֶגַע בְּיוֹם אֶחָד שְׁכוֹל וְאַלְמוֹן.</p>

<p>מַה בֵּין לָבָן וּבֵין תֹּפֶל? / אֶרֶץ עֵיפָתָה כְּמוֹ אֹפֶל.</p>

<p>וּבְעִיֵּי הָעֲבָרִים? / צַלְמָוֶת וְלֹא סְדָרִים.</p>

<p>וּמֵעֵבֶר לְהָרֵי אֲרָרָט? / עַם מְמֻשָּׁךְ וּמוֹרָט.</p>

<p>מַה תֹּאמַר מִן הַמָּקוֹם אֲשֶׁר יֵלֶךְ בּוֹ הָעָיִט? / בַּל תֵּלֶךְ בּוֹ אֳנִי שָׁיִט.</p>

<p>מִי שׁוֹפְטֵי הָאָרֶץ וּנְשִׂיאֵיהֶם? / שָׂרִים זָהָב לָהֶם.</p>

<p>מִי רָאוּי לִשְׁאוֹל וַאֲבַדּוֹ? / מְפַנֵּק מִנֹּעַר עַבְדּוֹ.</p>

<p>מָה הַדִּבּוּר הַצָּח? / לֹא תִּרְצָח.</p>

<p>וְהַמַּעֲלֶה אָף? / לֹא תִּנְאָף.</p>

<p>וְהַמֵּשִׂים שַׂכִּין בְּלֹעֶךָ? / לֹא תַּחְמֹד אֵשֶׁת רֵעֶךָ.</p>

<p>וַאֲשֶׁר יִתֵּן מְגִנַּת לֵב? / לֹא תְּבַשֵּׁל גְּדִי בַּחֲלֵב.</p>

<p>מַה לַנֶּפֶשׁ עַל מַעֲלָהּ? / עַל הָאֵשׁ עוֹלָה.</p>

<p>וּמָה הַנֶּפֶשׁ סוֹפְדָה? / הַמַּעֲלוֹת אֲשֶׁר יָרְדָה.</p>

<p>וּמָתַי הַנֶּפֶשׁ נוּגָה? / בְּחֶטְאָה בִשְׁגָגָה.</p>

<p>מַה בֵּין הַכְּעוּרָה וְהַנָּאָה? / הָאַחַת אֲהוּבָה וְהָאַחַת שְׂנוּאָה.</p>

<p>מִי יִתְגַּדָּל? / שׁוֹעַ לִפְנֵי דָל.</p>

<p>וּמִי בַּעַל הַצָּעַר? / עָנִי בַשָּׁעַר.</p>

<p>הֲתִתֶּן לִי סוּסֶךָ? / יָלִין עַל אֲבוּסֶךָ.</p>

<p>מִי רָחוֹק מִשְּׁלוֹמוֹ? / אִישׁ נוֹדֵד מִמְּקוֹמוֹ.</p>

<p>וַאֲשֶׁר רוּחַ עִוְעִים עִמּוֹ? / יִצְחַק אַחֲרֵי אִמּוֹ.</p>

<p>וַאֲשֶׁר מֵהַשֵּׁם רָחָק? / לֵאלֹהֵי אָבִיו יִצְחָק.</p>

<p>וְאִשָּׁה חַכְמַת לֵב? / לֹא תְּבַשֵּׁל גְּדִי בַּחֲלֵב.</p>

<p>לְנֶגֶד מִי עַפְעַף הַצְּבִיָּה תַּיְשִׁיר? / אַחֲרֵי הַבַּחוּרִים, אִם דַּל וְאִם עָשִׁיר.</p>

<p>מַה יֹּאמְרוּ בָּאוֹוָז אַנְשֵׁי הַתְּבוּנָה? / אַלְמָנָה וּגְרוּשָׁה וַחֲלָלָה זוֹנָה.</p>

<p>הֲיֹאמְרוּ בָהּ דָּבָר אַחֵר בַּעֲלֵי אֲסוּפוֹת? / אֵשׁ וְגָפְרִית וְרוּחַ זִלְעָפוֹת.</p>

<p>הֲתַשְׁאִיל לִי פְּלוֹנִית אֲמָתֶךָ? / לְעֵינֵי בְנֵי עַמִּי נְתַתִּיהָָ לָךְ, קְבֹר מֵתֶךָ.</p>

<p>מֶה חָנַן הַזְּמַן לְאֵשֶׁת הַוָּתִיק? / לֶאֱכֹל לְשָׂבְעָה וְלִמְכַסֶּה עָתִיק.</p>

<p>וַאֲשֶׁר לָהֶם אֵשֶׁת מִדְיָנִים וּבֵית חָבֶר? / יָשִׂישׂוּ כִּי יִמְצְאוּ קָבֶר.</p>

<p>וְהַזּוֹנָה הַנִּשְׁכָּחָה? / תָּפֵר יִרְאָה וְתִגְרַע שִׂיחָה.</p>

<p>וּכְְלִי חֶרֶשׂ הַמְצֻפֶּה? / פֶּתַע יִשָּׁבֵר וְאֵין מַרְפֵּא.</p>

<p>וְאִישׁ אָכַל וְשָׂבַע וְדָשֵׁן? / כָּל הַלַּיְלָה יָשֵׁן.</p>

<p>וַאֲשֶׁר יַעֲמֹד עַל מִרְדּוֹ? / יְפַלַּח חֵץ כְּבֵדוֹ.</p>

<p>מָתַי הָעוֹלָם נוֹשָׁע? / בְּמוֹת אָדָם רָשָׁע.</p>

<p>מָה עוֹשֶׂה יוֹצְרֶךָ? / רוֹכֵב שָׁמַיִם בְּעֶזְרֶךָ.</p>

<p>מַדּוּעַ תְּהִימֶינָה הַצֹּאן בְּעֶדְרֵיהֶן? /
יְדֵי נָשִׁים רַחֲמָנִיּוֹת בִּשְּׁלוּ יַלְדֵיהֶן.</p>

<p>מָה עוֹשֶׂה הַבַּיִת בְּלֹא כִבְשָׁן? / יִמָּלֵא עָשָׁן.</p>

<p>מַה תִּשְׁאַל הָאִשָּׁה מִבַּעַל בְּרִיתָהּ? / שְׁאֵרָהּ כְּסוּתָהּ וְעוֹנָתָהּ.</p>

<p>מָה עִנְיַן הַשּׁמֵנָה? / אֹרֶךְ יָמִים בִּימִינָהּ.</p>

<p>וּמַה בְּחֵיק הָרָזָה? / בַּחֵיק חֵמָה עַזָּה.</p>

<p>מַה נִּרְאֶה לְךָ מִן הַשּׁחֹרָה? / עֶבְרָה וָזַעַם וְצָרָה.</p>

<p>וּמַה יַעֲשֶׂה בַּעַל כְּעוּרָה? / יִכְבֶּה בַּלַּיְלָה נֵרָהּ.</p>

<p>וּמַה הִיא הַהֲגוּנָה? / אֲדַמְדֶּמֶת אוֹ לְבָנָה.</p>

<p>אֵיךְ אַתָּה עוֹמֵד מִנִּתְקֶךָ? / שָׂאֵהוּ בְּחֵיקֶךָ!</p>

<p>מָה אַחֲרִית הַמֵּפֵר בְּרִית? / יְהִי אַחֲרִיתוֹ לְהַכְרִית.</p>

<p>מָה הַדָּבָר הֶעָבָר? / מַה שֶּׁהָיָה כְּבָר.</p>

<p>מַה יֹאמְרוּ הַשּׁוֹנִים? / עֵת לְהַשְׁלִיךְ אֲבָנִים.</p>

<p>אֵיךְ הוּא עִנְיַן הַדָּוֶה / חָסֵר לְנַפְשׁוֹ מִכֹּל אֲשֶׁר יִתְאַוֶּה.</p>

<p>הֲתִרְצֶה זֶרֶם בָּרָד וְאֶבֶן נֶפֶץ? / אֵין לִי בָהֶם חֵפֶץ.</p>

<p>מָה אָמַרְתָּ הָעֵת דַּרְכְּךָ שִׁחָתָּ? / לַשַּחַת קָרָאתִי: אָבִי אָתָּה!</p>

<p>מָה עִנְיַן הַמִתְחַבֵּר לָרָעִים? / יִקָּרֵא לְעוֹלָם זֶרַע מְרֵעִים.</p>

<p>מַה דֶּרֶך הַמְּרִיבָה? / לְכַבּוֹת אֶת הָאַהֲבָה.</p>

<p>מָה אוֹמֶרֶת שָׂרָה? / רָנִּי עֲקָרָה.</p>

<p>וְרִבְקָה בְּעֵת נִפְקָדָה? / רָנִּי עֲקָרָה לֹא יָלָדָה.</p>

<p>וְחַנָּה? / רָנִּי עֲקָרָה לֹא יָלָדָה, פִּצְחִי רִנָּה.</p>

<p>וְרָחֵל? / כָּלוּ עֵינַי מְיַחֵל.</p>

<p>עַל מִי יִמָּלֵא הַזְּאֵב עֶבְרָה? / עַל הָרוֹעִים חָרָה.</p>

<p>מַה תֹּאמַר בְּדַם עֲנָבִים? / שׁוֹפֵךְ בּוּז עַל נְדִיבִים.</p>

<p>מַדּוּעַ בֵּית פְּלוֹנִית סָגוּר? / יוֹבִילוּהָ רַגְלֶיהָ מֵרָחוֹק לָגוּר.</p>

<p>מַה הוּא הַשֶּׁטַח וַחֲלָקָיו? / קַו לָקָו, קַו לָקָו.</p>

<p>מַה בְּפִי פְּלוֹנִית הַגְּבֶרֶת? / לְשׁוֹן הַזָּהָב וְהָאַדֶּרֶת.</p>

<p>וּבְשִׂפְתֵי הַנָּאָה? / נַהֲרֵי נַחֲלֵי דְבַשׁ וְחֶמְאָה.</p>

<p>וּמִי הֵם שְׁבָחֶיהָ? / כַּפְתּוֹרֶיהָ וּפְרָחֶיהָ.</p>

<p>וּמַה תֹּאמַר מִן הָאִישׁ הַכָּבֵד? / כְּגֶלְלוֹ לָנֶצַח יֹאבֵד.</p>

<p>מָה הַחָכְמָה וְחִין עֶרְכָּהּ? / אֱלֹהִים הֵבִין דַּרְכָּהּ.</p>

<p>מָה אוֹמֵר הַבְּרוֹשׁ? / מֵעוֹלָם נִסַּכְתִּי מֵרֹאשׁ.</p>

<p>וְהַנַּעֲצוּץ? / רַק עָשׁוּק וְרָצוּץ.</p>

<p>וְהַסִּרְפַּד? / תַּחְתָיו חַדּוּדֵי חֶרֶשׂ יִרְפָּד.</p>

<p>מַה תִּשְׁאַף נֶפֶשׁ אַנְשֵׁי עוֹלוֹת? / תִּשְׁאַף הַלַּיְלָה לַעֲלוֹת.</p>

<p>מַה יַעֲשֶׂה הַדֶּלֶף הַטּוֹרֵד? / עַל הָרֹאשׁ יוֹרֵד.</p>

<p>בַּמֶּה נַכִּיר הָאִישׁ וַחֲמוּדוֹתָיו? / עַל פִּי מִדּוֹתָיו.</p>

<p>אָנָה פָנָה לֵב הַיְּעֵלוֹת? / אֶל גִּבְעַת הָעֲרָלוֹת.</p>

<p>לְמִי תַחְפֹּץ הַיַּעֲלָה? / לְאִישׁ אֲשֶׁר לוֹ עָרְלָה.</p>

<p>וְאִם הַזְּמַן מַשְׁלִיך קַרְחוֹ כְפִתִּים? / בְּמֵאָה עָרְלוֹת פְּלִשְׁתִּים.</p>

<p>וּמַדּוּעַ תַּחְפֹּץ בְּעָרְלוֹתֵיהֶם? / אֲשֶׁר יְשָרְתוּ לָהּ בָּהֶם.</p>

<p>וּמַה תֹּאמַר הָעֵת תֶּחֱזֵמוֹ? / תְּבִיאֵמוֹ וְתִטָּעֵמוֹ.</p>

<p>אָן תִּמָּצֵא נֶפֶשׁ אֶבְיוֹנִים נְקִיִּים? / תִּמָּצֵא בְּאֶרֶץ הַחַיִּים.</p>

<p>וַאֲשֶׁר יִרְאַת יְיָ עַל פָּנָיו? / לְמַרְאֵה עֵינָיו יִשְׁפֹּט וְלֹא לְמִשְׁמַע אָזְנָיו.</p>

<p>מָה אָמַר דָּנִיאֵל בְּחָכְמָתוֹ? / חֲלוֹם חָלַמְתִּי וּפוֹתֵר אֵין אוֹתוֹ.</p>

<p>מַה מִפְּלוֹנִי וּמִזְּהָבוֹ? / תָּפוּשׂ זָהָב וָכֶסֶף וְכָל רוּחַ אֵין בְּקִרְבּוֹ.</p>

<p>מַה יַעֲשֶׂה הַיַּיִן לְאַנְשֵׁי תוֹעָה? / יוֹסֵף אֶת דִּבָּתָם רָעָה.</p>

<p>הֲיֵשׁ פֵּרוֹת כַּתְּאֵנִים הַחֲשׁוּבִים? / אַל תִּשְׁכַּח עֲנָבִים!</p>

<p>הֲרָאִיתָ דְבַר גְּבוּרוֹת וְחִין עֶרְכִּי? / מַה נִּמְלְצוּ לְחִכִּי.</p>

<p>מַדּוּעַ לֹא בָא הַגּוֹאֵל? / חָטָא יִשְׂרָאֵל.</p>

<p>לְמִי חָלַק הָאֵל הַבִּזְיוֹנִים? / הַבּוּז לִגְאֵיוֹנִים.</p>

<p>מִי רָחוֹק מִיֶּשַׁע? / שֵׁבֶט הָרֶשַׁע.</p>

<p>הֵיאַךְ שִׁנֵּי הַיְּעֵלוֹת? / כְּעֵדֶר הָרְחֵלוֹת.</p>

<p>מַה יַּעֲשׂוּ הָאֲנָשִׁים וִימַלְּטוּ נַפְשׁוֹתָם? / יָבִינוּ לְאַחֲרִיתָם.</p>

<p>הֲרָאִיתָ הַיָּמִים כִּי שֶׁקֶר נִסְכָּם? / גַּם הַשָּׂטָן בְּתוֹכָם.</p>

<p>מָה הַמַּעֲשֶׂה אֲשֶׁר אֶעֱשֵׂהוּ? / אִם אָוֶן בְּיָדְךָ הַרְחִיקֵהוּ.</p>

<p>מִי כָּעֵת בַּמָּרוֹם יַמְרִיא? / מִשְׁפַּחַת הַיִּצְרִי.</p>

<p>חָטָא לְךָ מֵעוֹדוֹ? / עֹל פְּשָׁעַי בְּיָדוֹ.</p>

<p>לְמִי יִתְחַבְּרוּ נְבִיאֵי הַבַּעַל? / לְמֶלֶךְ בְּלִיַּעַל.</p>

<p>מַה יַעֲשֶׂה אָדָם לְעֵת זִקְנָתוֹ? / יְצַוֶּה אֶת בָּנָיו וְאֶת בֵּיתוֹ.</p>

<p>מָתַי עֵת הָאַהֲבוֹת? / לְעֵת עֶרֶב, לְעֵת צֵאת הַשׁוֹאֲבוֹת.</p>

<p>מַה תֹּאמַר בִּרְאוֹתְךָ אֲנָשִׁים נִצִּים? / הִנֵּה הָאֵשׁ וְהָעֵצִים.</p>

<p>הֲתַכִּיר חֲמוֹר פְּלוֹנִי רֵעֶךָ? / כֹּה יִהְיֶה זַרְעֶךָ!</p>

<p>מַה תִּרְצֶה מִן הָאַלְמָנָה? / שׁוֹק הַיָּמִין לְמָנָה.</p>

<p>וּמִן הַיָּפָה? / חֲזֵה הַתְּנוּפָה.</p>

<p>וּמִן הַשְּׁמֵנָה? / יְרֵכָה וְקָנָהּ.</p>

<p>מַה תַּעֲשֶׂה בְמוֹתְךָ, הֲשִׁיבֵנִי! / יִשָּׂאֵנִי עוֹשֵׂנִי.</p>

<p>מַה תֹּאמַר בַּשִּׁירִים הַנִּכְבָּדִים? / בָּתִים לְבַדִּים.</p>

<p>מָה עִנְיַן הַזָּקֵן? כְּעוֹף נוֹדֵד מִקֵּן.</p>

<p>וְאִם יַחְמֹד? / יִשָּׁעֵן עַל בֵּיתוֹ וְלֹא יַעֲמֹד.</p>

<p>מִי הֵם בַּעֲלֵי הַנְּפָשׁוֹת הַנִּבְזוֹת? / הַיּוֹשְׁבִים בְּעָרֵי הַפְּרָזוֹת.</p>

<p>אֵיךְ יִרְבּוּ הַיְגוֹנִים? / לְפִי רֹב הַשָּׁנִים.</p>

<p>מַה יִרְדֹּף הַנִּרְדָּף? / קוֹל עָלֶה נִדָּף.</p>

<p>מָה הָעַיִן אֲשֶׁר תִּדְאָב? / עַיִן תִּלְעַג לְאָב.</p>

<p>אֵיךְ הוּא צַוַּאר הַצְּבִיּוֹת? / בָּנוּי לְתַלְפִּיּוֹת.</p>

<p>מַה מִּשְׁפַּט אִישׁ מְדָנִים? / רָגוֹם אוֹתוֹ בָאֲבָנִים.</p>

<p>הֲרָאִיתָ כֹּבֶד וַאֲנָחָה? / לְךָ נְתַתִּים לְמָשְׁחָה.</p>

<p>מַדּוּעַ קֹדֶשׁ וְצָבָא מִרְמָס? / כִּי מָלְאָה הָאָרֶץ חָמָס.</p>

<p>מַה תֹּאמַר בְּעוֹשֶׂה חֲנֻפָּה? / יִשְׂבַּע בְּחֶרְפָּה.</p>

<p>מָה רָאִיתָ בְנוֹא אָמוֹן? / קָנֶה וְקִנָּמוֹן.</p>

<p>וּבִלְחָיֵי הַדּוֹדִים? / כְּפָרִים עִם נְרָדִים.</p>

<p>מָה רָצִיתָ לָדַעַת הָעֵת נָגַעְתָּ בָּעַלִּיזָה / הַשְּׁמֵנָה הִיא אִם רָזָה.</p>

<p>מָה אֶעֲשֶׂה לַשּׁוֹאֵל לִי חוֹבוֹ? / פְּרָעֵהוּ, אַל תַּעֲבָר בּוֹ.</p>

<p>וְאִם אֵין לִי לְשַׁלֵּם? / תּוּכַל לְהִתְעַלֵּם.</p>

<p>וְאִם לֹא אוּכָל? / יָדַעְתִּי כִּי כֹל תּוּכָל.</p>

<p>מִי הִפִּיל עֵשָׂו בַּמּוֹקְשִׁים? / לֶחֶם וּנְזִיד עֲדָשִׁים.</p>

<p>מָה אוֹמֶרֶת הַטּוֹחֶנֶת לִרְעוּתָהּ? / וְלָקַחְתָּ סֹלֶת וְאָפִיתָ אוֹתָהּ.</p>

<p>וְהַתּוֹפֵר הָאַכְזָר? / לְקַח בִּגְדוֹ, כִּי עָרַב זָר.</p>

<p>וּבֵן מְנַבֵּל אָב? / לַשָּׁלָל מוֹאָב.</p>

<p>מָה עִנְיַן הָרוֹפֵא? / אַרְיֵה עַל מִצְפֶּה.</p>

<p>הַיְרַפֵּא הַחוֹלֶה מִמַּחֲלָתוֹ? / רָשָׁע מַאֲרִיךְ בְּרָעָתוֹ.</p>

<p>וּמָה אָמַרְתָּ לָרוֹפֵא אֲשֶׁר פָּגָשְׁתָּ? / הֲרָצַחְתָּ וְגַם יָרָשְׁתָּ!</p>

<p>וְלָרוֹפְאִים שְׁכֵנָי? / אַתֶּם הֲמִתֶּם אֶת עַם אֲדֹנָי!</p>

<p>וְנֶפֶשׁ הַקַּצָּב מַה שּׁוֹאֵפָה? / חֹרָיו וּמְעוֹנוֹתָיו טְרֵפָה.</p>

<p>וּמַה יִגְנֹב מִן הַבְּהֵמָה אֲשֶׁר יִמְכְּרֶנָה?
/ אַחַת מִצַלְעוֹתָיו וַיִּסְגֹּר בָּשָׂר תַּחְתֶּנָּה.</p>

<p>וּמַה דֶּרֶךְ הַקַּצָּב הַנִּשְׁחָת? / נוֹכֵל וְיֵשׁ בְּעֶדְרוֹ זָכָר וְנוֹדֵר וְזוֹבֵחַ
מָשְׁחָת.</p>

<p>אֵיךְ תִּקְרָא הַצּוֹרֵף? / אַרְיֵה טוֹרֵף.</p>

<p>וּמַה יֹאמַר בְּעֵת יִרְהָב? / בֹּזּוּ כֶסֶף, בֹּזּוּ זָהָב.</p>

<p>וְהָרַבָּן וּבַעַל הַתּוּשִׁיָּה? / עוֹשֶׂה מְלֶאכֶת יְיָ רְמִיָּה.</p>

<p>עִם מִי הִכְּתָה אוֹתְךָ אֵשֶׁת הַיּוֹעֵץ? / הִיא נָתְנָה לִי מִן הָעֵץ.</p>

<p>מַה דֶּרֶךְ הַבָּנוֹת הַשׁוֹבֵבוֹת? / פַּעַם בַּחוּץ, פַּעַם בָּרְחוֹבוֹת.</p>

<p>מָה אוֹמֶרֶת חָכְמַת הַנִּגּוּן אֶל הַנּוֹצְרִים? / גֻּנֹּב גֻּנַּבְתִּי מֵאֶרֶץ הָעִבְרִים.</p>

<p>מַה תֹּאמַר לַסּוֹלֵח וּמוֹחֵל בִּתְפִלָּתֶךָ? / אֶעֱבָדְךָ שֶׁבַע שָׁנִים בְּרָחֵל בִּתֶּךָ.</p>

<p>וְרָחֵל מַה דַּרְכָּהּ? / תִּמְשֹׁׂךְ לִוְיָתָן בְּחַכָּה.</p>

<p>אֵיךְ דֶּרֶךְ הָאִישׁ הַשׁוֹבָב? / בְּגַאֲוָה וּבְגֹדֶל לֵבָב.</p>

<p>מַה יֹאמְרוּ אַנְשֵׁי אָיִן / כָּל נֵבֶל יִמָּלֵא יָיִן.</p>

<p>מָה אוֹמֵר הַנָּלוֹז? / יָשַבְתִּי בְּסוֹד מְשַׂחֲקִים וָאֶעֱלֹז.</p>

<p>מַה לֶּעָשִׁיר כִּי יִרְהָב? / עַמּוּדָיו עָשָׂה כֶסֶף, רְפִידָתוֹ זָהָב.</p>

<p>מָה אוֹמֵר הָאֱוִילִי? / שַׂמְתִּי זָהָב כִּיס לִי.</p>

<p>מֶה חָטָאתִי לָךְ, כִּי אַתָּה אִישׁ חֶרְמִי? / תִּגְזֹל אֶת בְּנוֹתֶיךָ מֵעִמִּי.</p>

<p>לְמִי הָיְתָה הַנְּבוּאָה הַנֶּאֱמָנָה? / לְמֹשֶׁה הָיְתָה לְמָנָה.</p>

<p>מַדּוּעַ שִׁנָּה הַזְּמַן דָּתָיו? / מִכַּעַס בָּנָיו וּבְנוֹתָיו.</p>

<p>מָתַי יִתַּר לֶב אִישׁ מֵחֶרְדָתוֹ? / בְּהִשָּׁמַע דְּבַר הַמֶּלֶךְ וְדָתוֹ.</p>

<p>מִי הַחֵשֶׁק עָשַׁק? / הַפֶּה אֲשֶׁר לֹא נָשַׁק.</p>

<p>מִי הֵם בְּנוֹת הַבְּלִיַּעַל? / אֲשֶׁר לֹא כָרְעוּ לַבַּעַל.</p>

<p>וַאֲשֶׁר מִדֶּרֶךְ הָאֶמֶת נָטָת? / יוֹנָה אוֹ תּוֹר לְחַטָּאת.</p>

<p>מַדּוּעַ הַצְּבִיּוֹת בְּהֵיכְלֵי הַחוֹשְׁקִים תְּסֻבֶּינָה? / נוֹדַע כִּי בָאוּ אֶל קִרְבֶּנָה.</p>

<p>מֶה עָשָׂה הַסַּפָּר בְּבֵית הַגְּבִירָה? / רָאָה וַיְסַפְּרָהּ, הֱכִינָהּ וְגַם חֲקָרָהּ.</p>

<p>מַה תִּתֵּן לַחוֹשְׁקִים הַנְּקֵבָה? / הַזְּרֹעַ וְהַלְּחָיַיִם וְהַקֵּבָה.</p>

<p>מָה אוֹמֵר הֶעָנִי? / אֲנִי הַגֶּבֶר רָאָה עֳנִי.</p>

<p>מַה תֹּאמַר בַּחֵשֶׁק וּבְצוֹפְנָיו? / אָסַף רוּחַ בְּחָפְנָיו.</p>

<p>וּבְצוֹרֵר אַהֲבַת יַעֲלָה? / צָרַר מַיִם בַּשִּׂמְלָה.</p>

<p>מַה חֵלֶק אַנְשֵׁי שִׁכָּרוֹן? / לֹא יִהְיֶה לָהֶם זִכָּרוֹן.</p>

<p>מַה יְּעַצֵּב הָאָדָם בְּשִׂיחָיו? / הֶעָצֵל לְשׁוֹלְחָיו.</p>

<p>וְאִם יִהְיֶה נֶאֱמָן הַצִּיר? / כְּצִנַּת שֶׁלֶג בְּיוֹם קָצִיר.</p>

<p>מַה מֵּאֵשֶׁת הָרַבָּן? / הָפְכָה שֵׂעָר לָבָן.</p>

<p>וְהַכַּלָּה? / בִּכְרָה קַלָּה.</p>

<p>מִי הֵם חִצֵּי הַגִּבּוֹרִים? / בְּנֵי הַנְּעוּרִים.</p>

<p>אֶת מִי תִקְרָא בְּנִי בְרִיעָה? / הַזּוֹרְעִים בְּדִמְעָה.</p>

<p>מַה תֹּאמַר מִן הָעָפְרָה? סְגוֹר תַּחְתֶּיהָ וְלֹא יִשָּׁקֵל כֶּסֶף מְחִירָהּ.</p>

<p>מָה אוֹמְרִים הַצַּיְקָנִים? / בְּכָל עֵת יִהְיוּ בְגָדֶיךָ לְבָנִים.</p>

<p>מַה תֹּאמַר לַאֲשֶׁר זָרְחָה הַשֶּׁמֶשׁ עֲלֵיהֶם? / סָר צִלָּם מֵעֲלֵיהֶם.</p>

<p>וַאֲשֶׁר נָסוּ צְלָלָיו? / זָרְחָה הַשֶּׁמֶשׁ עָלָיו.</p>

<p>מַה יִּתְאַוּוּ הָעֲצֵלִים? / שֶׁיָּפוּחַ הַיּוֹם וְנָסוּ הַצְּלָלִים.</p>

<p>מָה אוֹמֵר הַחוֹלֶה? / כְּסָלַי מָלְאוּ נִקְלֶה.</p>

<p>מַדּוּעַ תֵּיטִיב רֹאשָׁהּ הַצְּבִיָּה? / לְהַרְאוֹת הָעַמִּים וְהַשָּׂרִים אֶת יָפְיָהּ.</p>

<p>מַדּוּעַ נִבְרָא בּוֹר שָׁאוֹן וְטִיט הַיָּוֵן? / לְהִסָּתֵר שָׁם פּוֹעֲלֵי אָוֶן.</p>

<p>מַה חִשְּׁבָה הַיּוֹשֶׁבֶת עַל מַשְׁבֵּר? / חִשְּׁבָה לְהִשָּׁבֵר.</p>

<p>מָה אוֹמֵר יִשְׂרָאֵל לְעוֹשָׂיו? / הַצִּילֵנִי נָא מִיַּד אָחִי, מִיַּד עֵשָׂו.</p>

<p>בַּמֶּה יִוָּדְעוּ הַנִּסְתָּרִים? / בְּמִשְׁפַּט הָאוּרִים.</p>

<p>אָן לִבּוֹת הַחוֹשְׁקִים וּמִי לְקָחָתַם? / רָחֵל גְּנָבָתַם.</p>

<p>מַה יֹּאמְרוּ עֲשִׁירֵי אַדְמָתֵנוּ? / לֹא יָדַעְנוּ מִי שָׂם כַּסְפֵּנוּ בְּאַמְתְחוֹתֵינוּ.</p>

<p>מַה דֶּרֶךְ הֶעָצֵל? / כְּעֶבֶד יִשְׁאַף צֵל.</p>

<p>וַאֲשֶׁר עַל גּוּפוֹ יַחְמֹל? / יִתְרוֹן לוֹ שֶׁיַּעֲמֹל.</p>

<p>מַה דֶּרֶךְ הַמֹּאזְנַיִם לִגְרֹם? /לָשׂוּם שְׁפָלִים לְמָרוֹם.</p>

<p>הֲתֹאמַר עַל הַחוֹבְלִים מִזְמוֹר? / שְׁבוּ לָכֶם פֹּה עִם הַחֲמוֹר.</p>

<p>וְאֵיךְ תִּקְרָא בַּעֲלֵי הַזָּקָן הַנִּבְזִים? / שְׂעִירֵי עִזִּים.</p>

<p>הֲיִמָּצֵא בּוּר בַּעַל מַעֲשִׂים? / הַיְרוּצוּן בַּסֶּלַע סוּסִים.</p>

<p>בַּמֶּה נַכִּיר חַרְבוֹת צוּרִים? / בַּשֶּׁבֶר אֲשֶׁר הֵם שׁוֹבְרִים.</p>

<p>וַאֲשֶׁר בֵּין טוֹב לָרַע לֹא יְבַקֵּר? / עֵינֵי הָאֲנָשִׁים הָהֵם תְּנַקֵּר.</p>

<p>וְרֹאשׁ מִי יִקָּרַע עֵרֶב וָשֶׁתִי? / מֵאִישׁ שׁוֹגֶה וּמִפֶּתִי.</p>

<p>הֲתַּכִּיר גֵּרְשׁוֹם? / שׁוֹר נַגָּח הוּא מִתְּמוֹל שִׁלְשׁוֹם.</p>

<p>וּמַה מִבְּנוֹ? / הָפַךְ הַנֶּגַע אֶת עֵינוֹ.</p>

<p>מִי בְּחַיָּיו נִקְבָּר? / הַחֹלֶד וְהָעַכְבָּר.</p>

<p>מִי שָׁמַר לְנַפְשִׁי הָעָרְמָה? / שִׁבְתְּךָ בְּתוֹך מִרְמָה.</p>

<p>מַה סּוֹף כָּל בּוֹצֵע בָּצַע? / פֶּצַע תַּחַת פָּצַע.</p>

<p>מֶה עָשָׂה מֹשֶׁה בְּהַר סִינָי? / עָמַד שָׁם אֶת פְּנֵי אֲדֹנָי.</p>

<p>וּמִפְּנֵי מַה קָּדַשׁ הַר סִינָי? / מִפְּנֵי אֲשֶׁר יָרַד עָלָיו אֲדֹנָי.</p>

<p>אֶל מִי תוֹדֶה בִּרְאוֹתְךָ הָעָפְרָה? / אֶל עוֹשֶׂיהָ וְיוֹצְרָהּ.</p>

<p>מַה תֹּאמַר מִן הַדּוֹר שֶׁל עַכְשָׁו? / זֶה דוֹר דּוֹר שָׁוְא, מְשַׁמְּרִים הַבְלֵי שָׁוְא.</p>

<p>מָתַי נִשְׁחַת עַכּוֹ? / בִּמְלֹאת שִׂפְקוֹ.</p>

<p>וּמַדּוּעַ נִשְׁחַת עַכּוֹ? / כִּי הִשְׁחִית כָּל בָּשָׂר אֶת דַּרְכּוֹ.</p>

<p>וּמָה אוֹמֵר עַכּוֹ? / רְאֵה יְיָ וְהַבִּיטָה לְמִי עוֹלַלְתָּ כֹּה.</p>

<p>מַה תֹּאמַר מִבַּעַל הָעֲגוּמָה? / יוֹסִיף עֶצֶב עִמָּה.</p>

<p>מַה תֹּאמַר מִן הַיָּתוֹם? / מִכַּף רֶגֶל וְעַד רֹאשׁ אֵין בּוֹ מְתֹם.</p>

<p>הֲתוּכַל לִפְדּוֹת אָח מִיַּד שְׁאוֹל? / לֹא אוּכַל לִגְאֹל.</p>

<p>מַה יַּעֲשֶׂה הָאֵל אֶל הָאָדָם לְבַסּוֹף? / רוּחוֹ וְנִשְׁמָתוֹ אֵלָיו יֶאֱסֹף.</p>

<p>מַה לָּרְשָׁעִים בֵּגֵּיהִנָּם? / פְּצָעִים חִנָּם.</p>

<p>וּמַדּוּעַ שָׁם פַּרְעֹה? / בַּעֲווֹן בִּצְעוֹ.</p>

<p>מִי יֹאמַר: ׳אַטִּיף לְךָ לַיַּיִן וְלַשֵּׁכָר׳? / יֹאמַר בֶּן הַנֵּכָר.</p>

<p>מַה תֹּאמַר מִיּוֹצֵר רוּחַ אָדָם בְּקִרְבּוֹ? / מָגֵן הוּא לְכָל הַחוֹסִים בּוֹ.</p>

<p>מַה לְּסוֹבְאֵי יַיִן כִּי יִתְרוֹעָעוּ? / בַּשֵּׁכָר תָּעוּ.</p>

<p>מַה תֹּאמַר מִן הַצּוֹרְפִים? / לָהֶם הַפְּצִירָה פִים.</p>

<p>בְּמִי הַתְּעוּדָה, בְּיִשְׂרָאֵל אוֹ בְיִשְׁמָעֵאל? / הַתְּעוּדָה בְּיִשְׂרָאֵל.</p>

<p>מָה אוֹמֶרֶת הַגֶּפֶן אֶל הַנְּדִיבִים? / נְשָׂא יָדֶךָ, אַל תִּשְׁכַּח עֲנָבִים!</p>

<p>מָה אוֹמֵר הַגָּבִיעַ בֶּאֱמֹר הַשִּׁכּוֹר: ׳מִי לַיְיָ אֵלָי!׳? / לֹא אִירָא מֵרִבְבוֹת עָם אֲשֶׁר סָבִיב שָׁתוּ עָלָי.</p>

<br />

<p>וַיְהִי כְּכַלּוֹת הָאִישׁ לִשְׁאֹל שְׁאֵלוֹתָיו /
וַיַּרְא כִּי עֲנִיתִיו עַל פִּי מִדּוֹתָיו / וּפִתַּחְתִּי מוֹסְרוֹת
חִידוֹתָיו / בִּדְבָרִים דְּבוּרִים עַל אָפְנֵיהֶם / אֵין עָיֵף וְאֵין
כּוֹשֵׁל בָּהֶם / וְלֹא יָכֹל אוֹתִי לִכְבּשׁ / הוֹדָה וְלֹא בוֹשׁ /
וַיֹּאמֶר אֵלָי: חַי אָנִי, כִּי אַתָּה פֶלֶא הַזְּמָן / וְיָתֵד
תְּקוּעָה לַמְּלִיצוֹת בְּמָקוֹם נֶאֱמָן / רָאִינוּ בְךָ אֲשֶׁר לֹא
רָאִינוּ בְאִישׁ בִּלְעָדֶיךָ / הָאֻמְנָם נוּכַל כַּבְּדֶךָ? /
וְהַשָּרִים וְהָעָם כָּרְעוּ עַל בִּרְכֵּיהֶם / וַיִפְּלוּ עַל פְּנֵיהֶם
/ וַיֹּאמְרוּ: מִי הֶאֱמִין לִשְׁמֻעָתֵנוּ וּזְרוֹעַ יְיָ עַל מִי
נִגְלָתָה / הַיּוֹם הַזֶּה רָאִינוּ בְךָ אֲשֶׁר עַיִן לֹא רָאָתָה /
אַתָּה תִּשָּׂא הוֹד הַמְּלִיצָה וַעֲטֶרֶת הַשּׁיר כִּי לְךָ יָאָתָה /
וַיִהְיוּ אַנְשֵׁי עֲדָתִי בִּי מִתְפָּאֲרִים / וּמְשׁוֹרְרֵי הַזְּמָן
בּוֹרְחִים מִפָּנַי וּמִסְתַּתְּרִים/ וְיַחְדָּו הָלְכוּ בַכְּלִמָּה
חָרָשֵׁי שִׁירִים.</p>

<p>וָאֶשָׂא מְשָׁלִי וָאֹמַר:</p>

<p>אִישׁ רִיב לְבָבִי עִם בְּנֵי הַשִּׁיר, / נִוָּכְחָה, יֹאמַר, וְאֵין עוֹנֶה;</p>

<p>עִמְדוּ עֲמֹדוּ, תּוֹפְשֵׂי כִנּוֹר, / אֶקְרָא בְּיוֹם מִבְחָן וְאֵין מַפְנֶה!</p>
</blockquote>

<blockquote>
<br />
</blockquote>

<h2 id="המחברתהשׁביעית:הָאִשָּׁהצִנְצֶנֶתהַמָּןוּבַעְלָהּעֵגֶליָרָבְעָם">המחברת השׁביעית: הָאִשָּׁה צִנְצֶנֶת הַמָּן וּבַעְלָהּ עֵגֶל יָרָבְעָם</h2>

<blockquote>
<p>אָמַר עִמָּנוּאֵל הַמְּחַבֵּר: יָצָאתִי עִם הַשָּׂר בְּחֹדֶשׁ אֲדָר / לִרְאוֹת הֲפָרְחָה
הַגֶּפֶן פִּתַּח הַסְּמָדַר / וְהִנֵּה גְבִירָה לִקְרָאתֵנוּ, מְלֵאָה
הוֹד וְהָדָר / וְהַטֶּבַע כָּלַל בְּגִשְׁמָהּ כָּל יֹפִי, אִישׁ לֹא
נֶעְדָּר / וּבִרְאוֹתִי יִפְעַת הוֹדָהּ / נִפְלֵאתִי מִזִּיו כְּבוֹדָהּ
/ וָאֹמַר אֶל הַשָּׂר: מָה הַיּוֹצֵאת הַזֹּאת הָעַלִּיזָה / וּמִי הוּא
הַמַּחֲזִיק בְּמָעֻזָּהּ?</p>

<p>וַיַעַן הַשָּׂר וַיֹּאמַר: דַּע, הַדּוֹד הַנֶּאֱמָן /
כִּי הָאִשָּׁה אֲשֶׁר רָאִיתָ הִיא צִנְצֶנֶת הַמָּן / וַעֲטֶרֶת צְבִי
וּצְפִירַת תִּפְאָרָה לַזְּמָן / וּלְיָפְיָהּ וּמַעֲלוֹתֶיהָ עַל כָּל
הַגְּבִירוֹת מוֹלֶכֶת / וְלָהּ אַהֲבַת חֶסֶד וְהַצְנֵעַ לֶכֶת /
וּבַעֲלָהּ הוּא עֵגֶל יָרָבְעָם / חֶרְפַּת אָדָם וּבְזוּי עָם / יַעֲמֹד
בֵּין הָאֲנָשִׁים כְּנִפְעָם / בָּא שִׁמְשׁוֹ וִירֵחוֹ קָדָר / לֹא
תֹּאַר לוֹ וְלֹא הָדָר / הִשָּׁהוּ אֵל דַּבֵּר נְכוֹנָה / וְלֹא חָלַק
לוֹ בַּבִּינָה / לֹא יָדַעְתִּי מֶה הָיָה לוֹ / לַעֲלוֹת זֹאת
הַצְּבִיָּה בְּגוֹרָלוֹ / אִם מֵיְיָ הָיְתָה לוֹ – יָרַח מִנְחָה / וְאִם
מִבְּנֵי אָדָם – אֲרוּרִים הֵם כִּי לֹא יָדְעוּ עֲשׂוֹת נְכוֹחָה / כִּי
גֵרְשׁוּהַ הַיּוֹם מֵהִסְתַפֵּחַ בְּנַחֲלַת אֲדֹנָי / וְעָלֶיהָ
יִבְכְּיוּן עֵינָי / וְכִרְאוֹתִי אֲשֶׁר הַזְּמָן הִתְאַכְזְרוּ
נִחוּמָיו / וְעַל הַנְּדִיבִים יַהֲלֹךְ אֵימָיו / וַאֲשֶׁר לֹא טוֹב
יַעֲשֶׂה בְּתוֹךְ עַמָּיו / וְלֹא יַבְחִין בַּאֲשֶׁר יַעֲשֶׂה /
שָׂנֵאתִי אֶת הַחַיִּים כִּי רַע עָלַי הַמַּעֲשֶׁה / כִּי מַדּוּעַ לֹא
יְחַלֵּק הַזְּמָן בְּצֶדֶק אֶת כְּבוֹדוֹ / וִיחַבֵּר הַטּוֹב עִם
הַטּוֹב, וְהָרַע – יִרְאוּ עֵינָיו כִּידוֹ / אֵיךְ סָכַל הַזְּמָן
וְכָהֲתָה עֵינוֹ / בְּשׂוּם לַנֶּשֶׁר עִם הָעוֹרֵב קִנּוֹ / וּמַדּוּעַ
לֹא הִשְׁכִּין הַנֶּשֶׁר עִם הַנֶּשֶׁר וְאֶת כָּל עוֹרֵב לְמִינוֹ /
וְלֹא אֶחָד עָשָׂה וּשְׁאָר רוּחַ לוֹ / כִּי הִנְנִי נִשְׁבָּע בְּחֵי
הַחֵשֶׁק וּבְנֵר הִלּוֹ / כִּי נָתַתִּי אֶת לִבִּי לָדַעַת וְלָבוּר אֶת
כָּל זֶה / וְלֹא מָצָאתִי אֵשָׁת יְפַת תֹּאַר רַק לַנִּבְזֶה. /
וַיְנַהֵג הַזְּמָן אֶת בְּנוֹתָיו כִּשְׁבוּיוֹת / בְּתִתּוֹ מִבְחַר
הַצְּבִיּוֹת / וְיוֹנֵי הַגְּאָיוֹת / לִמְזֵי רָעָב וּלְחוּמֵי רֶשֶׁף
וּפְרִיצֵי חַיּוֹת / וּבְהֵיכְלֵי עֹנֶג וּבִמְעוֹנוֹת אֲרָיוֹת / שָׁם
נִקְבְּצוּ דַיּוֹת / וְעַתָּה, הֲשָׁכַח חַנּוֹת הַזְּמַן, אִם קָפַץ
בְּאַף רַחֲמָיו / כִּי מַדּוּעַ לֹא נִכְמְרוּ נִחוּמָיו / בְּתִתּוֹ
יְפוֹת הַמַּרְאֶה וְהַבְּרִיאוֹת / אֶל הַסְּכָלִים, אֲשֶׁר לֹא יֵאוֹת /
וְנָתַן לַחֲכָמִים וְלַחֲסִידִים / צְנוּמוֹת דַּקּוֹת וּשְׁדוּפוֹת
קָדִים / וְהַשָּׂרִים וְהַסְּגָנִים – בְּגוֹרָלָם נָפָל / שְקַעֲרוּרוֹת
יְרַקְרַקּוֹת אוֹ אֲדַמְדַּמּוֹת וּמַרְאֵיהֶן שָׁפָל / עַל זֹאת תֶּאֱבַל
הָאָרֶץ וְאֻמְלַל כָּל יוֹשֵׁב בָּהּ / כִּי זֶה הֶבֶל וְרָעָה
רַבָּה!</p>

<p>וָאַעַן וָאֹמַר אֶל הַשָּׂר אֲדוֹנִי: / אַל יֹאמַר כֵּן,
נֵזֶר זְמַנִּי! / כִּי הִנְנִי נִשְׁבָּע בִּגְאוֹנִי / כִּי שִׂכֵּל
הַזְּמַן יָדָיו / כַּאֲשֶׁר נָתַן נְזָמָיו וּצְמִידָיו / וַיָּפֹזוּ
זְרוֹעֵי יָדָיו / בְּתִתּוֹ שְׁבִיסָיו וְשַׂהֲרוֹנָיו / לִסְכָלָיו
וְנִרְגָּנָיו/ וְהַמְּלָאכָה נְמִבְזָה וְנָמֵס לַחֲכָמָיו וּנְבוֹנָיו /
וְהָרַקּוֹת וְהָרָעוֹת לְשָׂרָים וּקְצִינָיו / כִּי רָצָה הָאֵל
שֶׁהֶחָכָם לֹא יִבְעָט / וְשֶׁהַסְּכָלִים בְּהִכָּשְׁלָם יֵעָזְרוּ עֵזֶר
מְעָט / כִּי הַחֲכָמִים בְּחָכְמָתָם יַקְדִּימוּ לְמַחֲלַת הַחֶסְרוֹן
וְהָאֵבֶל / צְרִי גִיל־עַד וְרִפְאוּת הַסֵּבֶל / יָבוּזוּ לְכָל חֶסְרוֹן
/ וְיִשְׂחֲקוּ לְיוֹם אַחֲרוֹן / וְתִהְיֶה לָהֶם בְּחָכְמָתָם עַל
הַכְּסִילִים יִתְרוֹן / וְהַסְּכָלִים וְהַפְּחוּתִים / בְּחַיֵּיהֶם
קְרוּאִים מֵתִים / וְלוּ הִתְחַבְּרָה לָהֶם צָרַת הַזְּמַן עִם
סִכְלוּתָם / תִּתְהַפֵּךְ כְּחֹמֶר חוֹתָם / וְלֹא קָפַץ הַזְּמַן בְּאַף
רַחֲמָיו וְלֹא שָׁכַח חַנּוֹת / אָמְנָם רָצָה הָאֵל שֶׁלֹּא יִזְכֶּה
אָדָם לִשְׁתֵּי שֻׁלְחָנוֹת / וּלְכָךְ סִבְּבָה הַחָכְמָה הָעֶלְיוֹנָה /
לָתֵת אֵל גְּדוֹלֵי הַמַּעֲלָה הַחָכְמָה וְהַתְּבוּנָה / וּמָנַע מֵהֶם
עֲרֵבוּת קְטַנָּה / וְאִם נָתַן לַסָּכָל יְפִי אִשְׁתּוֹ / פָּרַשׂ
עָלָיו רִשְׁתּוֹ / וְחִסְּרוֹ מַעֲלַת הַחָכְמָה וְיָשֹׁם עַל עֵקֶב
בָּשְׁתּוֹ / עֵת הִשּׁפֵך נְחֻשְׁתּוֹ / וְנָתַן לֶחָכָם יְפִי הַחָכְמָה
וְלֹא יִירָא בְגִשְׁתּוֹ / וַתֵּשֶׁב בְּאֵיתָן קַשְׁתּוֹ / וְאִם יְפִי
הָאִשּׁה וְהוֹן עָתָק חִסְּרוֹ / הֵן פָּרַשׂ עָלָיו אוֹרוֹ / כִּי לוּ
הִתְחַבֵּר יְפִי הַחָכְמָה הַקְּדוֹשָׁה / וִיפִי הַמָּמוֹן וְהָאִשּׁה /
בַּחֲכָמִים / תִּהְיֶה מִלְחָמָה בֵּין הַתַּאֲוָה וְהַשֵּׂכֶל כָּל
הַיָּמִים / וּפֶן תִּהְיֶה נֶפֶשׁ הַסְּכָלִים בְּסִכְלוּתָם נוּגָה /
רָצָה הָאֵל לִרְעוֹת אֶת צֹאן הַהֲרֵגָה / וְזִמֵּן לָהֶם מִיפִי הַזְּמָן
עֲרוּגָה / בְּשׁוֹשָׁנֵי הַחֵן סוּגָה / כַּאֲשֶׁר זִמֵּן הַטֶּבַע
לָעַכָּבִיש הָאֲרִיגָה / לָצוּד צַיִד לְהָבִיא הַזְּבוּב אֲשֶׁר יִפָּל
שָׁם בִּשְׁגָגָה / וְכַאֲשֶׁר זִמֵּן הַחֲרִיצוּת לַנְּמָלָה / וּבְטֶבַע,
לֹא בְחָכְמָה וְהַשְׂכָּלָה / תָּכִין בַּקַּיִץ לַחְמָהּ, אָגְרָה
בַקָּצִיר מַאֲכָלָהּ / וְכַאֲשֶׁר צִיר רַעֲבוֹן הַדְּבוֹרִים חָבָשׁ /
בְּהַטְבִּיעוֹ אוֹתָם עַל בִּנְיַן חַדְרֵי מַשְׂכִּית וַעֲשׂוֹת דְּבָשׁ
/ וְהִנֵּה כַּאֲשֶׁר חָנַן הַטֶּבַע הַבְּרִיּוֹת הַנִּזְכָּרוֹת
הַסְּכָלוֹת / וְהִטְבִּיעָם עַל מְלָאכוֹת מְהֻלָּלוֹת / כֵּן חָמַל הָאֵל
עַל הַסְּכָלִים / וְנִחֵם אוֹתָם מֵהֲבֵל הֲבָלִים / כִּי בְלֹא זֹאת
הַחֶמְלָה יָמוּתוּ לְשָׁעָתָם / וְתִהְיֶה רָעָה לָעוֹלָם בְּרָעָתָם /
לִהְיוֹתָם חוֹטְבֵי עֵצִים וְשׁוֹאֲבֵי מַיִם לַחֲכָמִים וְלַנְּדִיבִים /
וּלְכוֹרְמִים וּלְיוֹגְבִים / מְצֹרָף אֶל זֶה הֱיוֹת יֵצֶר לֵב הָאָדָם
רַע מִנְּעוּרָיו / וְלֹא יְבִיאֶנּוּ לִרְאוֹת בְּמֶה שֶׁיִּהְיֶה
אַחֲרָיו / וְהַחֵשֶׁק דָּבָר טִבְעִי בָּאָדָם / יָמִירוּ בוֹ הָאֲנָשִׁים
אֶת כְּבוֹדָם / וְהַחוֹשְׁקִים בִּמְצוּדַת הַיְּעֵלוֹת יִלָּכֵדוּ / כִּי
הֵם עִם הַזּוֹנוֹת יְפָרֵדוּ / וְלוּ חָלַק הַזְּמַן הַיָּפוֹת אֶל
הַחֲכָמִים וְהַנִּכְבָּדִים / הָיוּ הַחוֹשְׁקִים בִּגְדוֹלֵי הַמַּעֲלָה
בּוֹגְדִים / וְלָכֵן בָּחֲרָה הַחָכְמָה הָעֶלְיוֹנָה / לִהְיוֹת
הַיָּפוֹת אֶל הַסְּכָלִים לְמָנָה / יִהְיֶה הַסָּכָל נוֹתֵן שְׁאֵרָהּ
וּכְסוּתָהּ / וְהַחוֹשְׁקִים יִתְּנוּ אֶת עוֹנָתָהּ.</p>

<p>וָאֶשָּׂא מְשָׁלִי וָאֹמַר:</p>

<br />

<p>שִׂכֵּל זְמַן יָדָיו בְּתִתּוֹ יַעֲלוֹת</p>

<p>הַחֵן לְכָל סָכָל וּמִשְׁתַּגֵּעַ,</p>

<p>לַיְלָה וְיוֹמָם לִהְיוֹת יָגֵעַ,</p>

<p>לָתֵת שְׁאֵר וּכְסוּת וְחֹזֶק נַחֲלוֹת.</p>

<br />

<p>לִהְיוֹת בְּחַדְרֵי חוֹשְׁקִים מִתְהוֹלְלוֹת,</p>

<p>חוֹשֵׁק בְּיַעְלָה לִהְיוֹת פּוֹגֵעַ,</p>

<p>יִשַׁק שְׂפָתֶיהָ, וְכִמְתַעְתֵּעַ</p>

<p>יִשְׂאַף כְּעֶבֶד צֵל, וְלַיְלָה לַעֲלוֹת.</p>

<br />

<p>לוּ הַצְּבִיּוֹת לַצְּבָאִים נִתְּנוּ –</p>

<p>אָז הַצְּבָאִים בַּצְּבָאִים יִבְגְּדוּ,</p>

<p>אוֹ מַעֲלַת חֵשֶׁק תְּהִי נֶעְדָּרֶת.</p>

<br />

<p>נִקַּח צְבִיּוֹת מֵאֱוִילִים שָׁמְנוּ,</p>

<p>נִתְעַלְּסָה נַחְנוּ – וְהֵמָּה יֹאבְדוּ,</p>

<p>רָעָה תְּבוֹאֵמוֹ וְהַמִּגְעֶרֶת!</p>

<br />

<p>וְאֵיךְ יִפָּלֵא בְּעֵינֶיךָ, הַשּׂר, וְתִתְמַהּ / אִם
כְּסִיל יִשָּׂא כִימָה / וְאִם הַשְׂנוּאוֹת, אֲשֶׁר יַעֲלֶה בְּאֵשׁ
מַחֲנֵיהֶם / נִתְּנוּ לְכוֹכְבֵי הַשָּׁמַיִם וּכְסִילֵיהֶם / וַיַּגִיעוּ
בַעֲדָם אֶל שַׁעֲרֵי מָוֶת / כִּי כֵן הָאֵל עוֹשֵׂה כִימָה וּכְסִיל
וְהוֹפֵךְ לַבֹּקֶר צַלְמָוֶת.</p>

<br />

<p>וָאֶשָּׂא מְשָׁלִי וָאֹמַר:</p>

<p>יוֹם נִשֵּׂאת עָפְרָה לֶחָסִיל / אָמְרוּ מָה אֶל כִּימָה וּכְסִיל?</p>

<p>אָמַרְתִּי: כֵּן הָאֵל עוֹשֵׂה / פֶלֶא עוֹשֵׂה כִימָה וּכְסִיל!</p>

<br />

<p>וַיֹּאמֶר הַשָּׂר: תָּמֵהַּ אֲנִי אִם תִּמָּלֵט אִשּׁה
מִן הַיָּפוֹת / אֲשֶׁר שִׂפְתוֹתֶיהָ שׁוֹשָׁנִים מוֹר נוֹטְפוֹת / שֶׁלֹא
תִּהְיֶינָה רוּחַ הַחוֹשְׁקִים שׁוֹאֲפוֹת / אַחֲרֵי אֲשֶׁר הַזְּמָן
יְצוּדֵם לְמַדְחֵפוֹת / וְנָתַן לַשָּׂרִים הַשְּׁפָחוֹת הַחֲרוּפוֹת /
וְהָיוּ הַכְּסִילִים לְחַיֵּי עוֹלָם וְהַשּׂרִים וְהַסְּגָנִים
לַחֲרָפוֹת.</p>

<p>וָאַעַן וָאֹמַר: דַּע, אֲדוֹנִי, כִּי עַל הָרֹב אֱמֶת
הַדָּבָר / אָמְנָם בִּקְצָתָם נִכְבָּדוֹת מְדֻבָּר / וְהָיוּ
הַצְּבִיּוֹת הַבּוֹגְדוֹת בְּבַעֲלֵיהֶם / חֲלוּקוֹת לְמִינֵיהֶם /
קְצָתָם מִתְקַדְּשׁוֹת וּמִטַּהֲרוֹת / בְּעֵינֵי הַסְּגָנִים וְאַנְשֵׁי
הַשּׂרָרוֹת / לֹא תַחְפֹּצְנָה מִבְּנֵי אָדָם / רַק שְׂעִירֵי חַטָּאת
לְכַפֵּר בַּעֲדָם / תָּקֹצְנָה בְאִישׁ מַרְאֵהוּ כַלְּבָנוֹן, בָּחוּר
כָּאֲרָזִים / וְתַעְגֹּבְנָה בַאֲנָשִׁים רֵיקִים וּפוֹחֲזִים /
וּשְׂעִירֵי עִזִּים / כַּאֲשֶׁר הָאֲתוֹנוֹת תִּבְזֶינָה לְאֶשְׁכּוֹל
הַכֹּפֶר וּצְרוֹר הַמֹּר / וְלֹא תִּכְסֹפְנָה רַק אֶל פֶּטֶר חֲמוֹר /
וְלוּ פָגְעוּ בְעַיִר בֶּן אֲתוֹנוֹת / אָמְרוּ עָלָיו: אֲגָג
מַעֲדַנּוֹת! / כַּאֲשֶׁר קָרָה לִי עִם אַחַת מִבָּנוֹת הָעֲדִינוֹת /
אֲשֶׁר מִימֵי קֶדֶם אֲהַבְתִּיהָ / וְעַל גַּרְגְּרוֹתַי עֲנָק
עֲנַדְתִּיהָ / וְהָיְתָה יְדִידוּת נַפְשִׁי וְשַׁעֲשׁוּעַי וְחָשַׁבְתִּי
כִּי גַם הִיא תֶאֱהָבֵנִי / וּלְחוֹשֵׁק נֶאֱמָן תַּחְשְׁבֵנִי / וַיְהִי
הַיּוֹם וַיִּקֶר מִקְרֶהָ חֶלְקַת הַשָּׂדֶה אֲשֶׁר לִי וּפְגַעְתִּיהָ /
וְכִרְאוֹתִי אוֹתָה – לְשָׁלוֹם קִדַּמְתִיהָ / וּבֵרַכְתִּי אוֹתָהּ
בְּשֵׁם אֲדֹנָי / וְלֹא עָנְתָה וְלֹא שָׁתָה לִבָּהּ וַתִּבְרַח מִפָּנַי
/ לֹא יָדַעתִּי אִם חֲשָׁבַתְנִי לְשָׂטָן / אוֹ אִם הָיִיתִי בְעֶרְכָּה
קָטָן / אוֹ אִם חֲשָׁבַתְנִי לְמַלְאָךְ וְשָׂרָף / אוֹ לַאֲרִי נוֹהֵם
וְדֹב שׁוֹקֵק וּזְאֵב יִטְרָף / וְלוּ הָיִיתִי עַיִר בֶּן אֲתוֹנוֹת –
אָז יִמָּלֵא פִּיהָ שְׂחוֹק / וּתְשַׁלַּח לִי צִירֶיה עַד לְמֵרָחוֹק /
וַתֹּאמַר כִּי אֵין זוּלָתִי לִגְאֹל / וַתַּשְׁפִּיל עַד שְׁאוֹל.</p>

<p>וָאֶשָּׂא מְשָׁלִי וָאֹמַר:</p>

<br />

<p>צְבִיָּה, תַּאֲוָה הָיְתָה לְעֵינַי, / פְּגַשְׁתִּיהָ תְמוֹל – וַתֵּט לְפָנָי,</p>

<p>כְּמוֹ עָשָׂת בְּעֵת כִּי רָאֲתָה אָז / אֲתוֹן בִּלְעָם פְּנֵי מַלְאַךְ אֲדֹנָי,</p>

<p>חֲשָׁבַתְנִי כְּמַלְאַךְ הָאֱלֹהִים – / וְעַל כֵּן יָרְאָה לִרְכֹּב עֲנָנָי,</p>

<p>וְאוּלַי כִּי חֲשָבַתְנִי לְשָׂטָן – / וְעַל כֵּן זָחֲלָה מֵרֹאשׁ פְּתָנָי,</p>

<p>וְלוּ אֶהְיֶה כְּעַיִר בֶּן אֲתוֹנוֹת – / אֲזַי מִלֵּאת כְּרֵשָׂה מַעֲדָנָי.</p>

<br />

<p>וְלִקְצָתָם גַּאֲוָה וְגֹדֶל לֵבָב וְעֹרֶף קָשֶׁה / לֹא
תַעְגַּב רַק לִבְנֵי חוֹבָב חוֹתֵן מֹשֶׁה / תְּשׁוֹטֵט אַחַר בְּכוֹר
פֶּטֶר רֶחֶם / וְלֹא בְּמִסְכֵּנוּת תֹּאכַל בָּה לֶחֶם / תִּבֶז
לַחוֹשֵׁק מָךְ מֵעֶרְכָּהּ / וְתִמְשׁוֹך לִוְיָתָן בְּחַכָּה / לֹא
תַחְפֹּץ מִתֵּבֵל כִּי אִם מַלְכָּהּ / כַּאֲשֶׁר קָרָה לִי עִם אַַחַת
מִבְּנוֹת הַנְּדִיבִים, / אֲשֶׁר הָיוּ דוֹדֶיהָ בְּעֵינַי עֲרֵבִים /
וְכַאֲשֶׁר חָשַבְתִּי לְהִתְעַנֵּג בְּדוֹדֶיהָ / וְלֶאֱכֹל פְּרִי
מְגָדֶיהָ, / אָמְרָה עִם אֶחָד מְאַנְשֵׁי סוֹדֶיהָ: / אֱמֹר לִפְלוֹנִי:
כֹּה אָמְרָה פְלוֹנִית: דּוֹם כִּי / אַתָּה חוֹשֵׁק מָךְ
מֵעֶרְכִּי.</p>

<p>וָאֶשָּׂא מְשָׁלִי וָאֹמַר:</p>

<br />

<p>לֵב עָפְרָה בִּשְׁמֵי שָׁמַיִם, / אֶל חוֹשֵׁק מִסְכֵּן לֹא פָנָה,</p>

<p>עֵינֶיהָ מִלִּבּוֹת חוֹשְׁקִים / אוֹכְלוֹת בָּשָר וַתִּרְעֶינָה,</p>

<p>בָּא הֵלֶךְ – וַתִּבֶז לוֹ תּוֹך / לִבָּהּ, בָּא שַׂר – וַתִּיר עֵינָהּ.</p>

<br />

<p>וְלִקְצָתָם בְּקִרְבָּהּ רוּחַ עִוְעִים / הֶבֶל הִיא
מַעֲשֶׂה תַּעֲתּוּעִים / לֹא תֵּדַע דֶּרֶךְ שַׁעֲשׁוּעִים / יִהְיוּ לָהּ
אֲחֻזַּת מֵרֵעִים / וְהֵם בְּאַהֲבָתָה נָדִים וְנָעִים / לֹא בַחוֹשֵׁק
תַּחְפֹּץ / וְלֹא יַד חִשְׁקָהּ מִמֶּנוּ תִקְפֹּץ / פַּעַם תִּרְחַק,
פַּעַם תִּקְרָב / פַּעַם לַמִּזְרָח וּפַעַם לַמַּעֲרָב / כְּבִכְרָה
קַלָּה דְרָכֶיהָ מְשָׂרֶכֶת / וּכְלַהַט הַחֶרֶב הַמִתְהַפֶּכֶת / פַּעַם
תַּחֲשֹׁק בְּדוֹדָהּ וּתְקָרְבֵהוּ / וּפַעַם עַל דָּבָר נָקֵל
תַּרְחִיקֵהוּ / כַּאֲשֶׁר קָרָה לִי עִם אַחַת הָעֲלָמוֹת חֲשַׁקְתִּיהָ /
וְאַהֲבַת עוֹלָם אֲהַבְתִּיהָ / פַּעַם הָיְתָה לִי מֵעִיר לַעְזֹר /
וְהִדְבִּיקַתְנִי אֵלֶיהָ כַּאֲשֶׁר יִדְבַּק הָאֵזוֹר / וְכֶסֶף וְזָהָב
וּרְכוּשׁ אֵלַי תִּבְזֹר / וּפַעַם הָיִיתִי מֵחִשְׁקָהּ אָחוֹר נָזוֹר /
אֵין דָּן דִּינִי לְמָזוֹר / וּלְהֶבֶל וָרִיק לְמַעֲצֵבָה
תַּשְׁכִּיבֵנִי / וְעַל מַעַל מָה מַטָּרָה לְחִצֶּיהָ תַּצִּיבֵנִי /
וָאֹמְרָה אֶל לִבִּי: מַדּוּעַ זֹאת הָעַלְמָה פַּעַם תְּקָרְבֵנִי
וּפַעַם תַּרְחִיקֵנִי / אוֹ לִנְדוֹד תְּמַהֲרֵנִי / אוֹ ׳לִין דּוֹד!׳
תְּבַשְׂרֵנִי.</p>

<p>וָאֶשָּׂא מְשָׁלִי וָאֹמַר:</p>

<br />

<p>עַל מָה, עַלְמָה, עַל מַעַל מָה, / עַלְמָהּ – עֵת יִשְׁקֹט, עֵת יִדֹּד?</p>

<p>אוֹ בּוֹ תַחְפֹּץ, אוֹ יָד תִּקְפֹּץ, / וַתְּצַו לוֹ: ׳לִין, דּוֹד!׳ אוֹ לִנְדֹּד.</p>

<br />

<p>וּקְצָתָם יְבִיאֵם הַדַּלוּת / לְהַנִּיחַ הַחָכְמָה
וְלֶאֱחֹז בְּסִכְלוּת / וְעֵינֵיהֶם אֶל הַהוֹן תִּשְׁעֶינָה /
וּבְהֵיכָלֵי הַחוֹשְׁקִים תְּסֻבֶּינָה / וְיָבוֹאוּ אֶל קִרְבֶּנָה /
וְלֹא נוֹדַע כִּי בָאוּ אֶל קִרְבֶּנָה / שָׁם תִּרְבַּצְנָה, בְּנָוֶה
טוֹב וּבְמִרְעֶה שָׁמֵן תִּרְעֶינָה / וְלוּלֵי עָנְיָם וּמְרוּדָם /
וְכִי יָבֵשׁ הָיָה נִקּוּדִים לֶחֶם צֵידָם / לֹא הֵמִירוּ בְקָלוֹן אֶת
כְּבוֹדָם / וְעָמְדוּ הַרְחֵק מְאֹד מֵאָדָם /יְפַתּוּם הַחוֹשְׁקִים
בְּעַזּוּתָם / וּבְשִׁקְרֵיהֶם וּבְפַחֲזוּתָם / וּמֵהִלָּחֵם עֲלֵיהֶם
לֹא יָמִישׁוּ / וּבְאַהֲבָתָם יַחֲרִישׁוּ / כְּנָחָש יִשְּכוּ
וּכְצִפְעוֹנִי יַפְרִישׁוּ / יַאֲכִילוּם וְיַשְׁקוּם וְכָל מַעֲרֻמֵּיהֶם
הִלְבִּישׁוּ / וּבָזֶה עֲצַת הַצְּבִיּוֹת הַדַּלּוֹת יָבִישׁוּ /
וּבְתִתָּם סִפָּם אֶת סִפָּם / וּצְמִידִים עַל יְדֵיהֶם וּנְזָמִים עַל
אַפָּם / וּבְתוֹרֵי זְהָבָם וּבִנְקֻדּוֹת כַּסְפָּם / וּבְהַמְצִיאָם
בְּבֵיתָם טַרְפָּם / יִהְיוּ הַחוֹשְׁקִים מַמְצִיאִים שֶׁבֶר רַעֲבוֹנָם
/ וְהֵם תִּרְצֶינָה אֶת עֲווֹנָם / וְלָכֵן בִּימֵי חָרְפֵּנוּ, אֲנִי
וְרֵעַי הַחוֹשְקִים / הֶעֱבַרְנוּ קוֹל בָּרְחוֹבוֹת וּבַשְּׁוָקִים /
לְבַשֵּׂר הַצְּבִיּוֹת הַדַּלּוֹת וְהַיָּפוֹת / כִּי צֹאנֵנוּ
מַאֲלִיפוֹת / וְחִכֵּנוּ מַמְתַּקִּים / וּמְזָוֵינוּ מְלֵאִים, מִזַּן אֶל זַן מְפִיקִים / וְזֶה נוּסַח
שִׁיר עֲלִיצוּתֵנוּ / אֲשֵֶר שָׁלַחְנוּ בְּכָל אַרְצֵנוּ.</p>

<br />

<p>צְבִיַּת חֵן, הִלְכִי / וְעֹז יַעְלוֹת דִּרְכִי / וְכַמַּיִם שִׁפְכִי / דְּמֵי יַעְלָה תִרְהָב.
וְסַבֵּבִי סִבּוֹת / וְהַשְׁקִיטִי רִיבוֹת / וְכַבִּי מִלִּבּוֹת / צְבָאִים הַלָּהַב.
וְאִמְרִי לַצְּבִיּוֹת / וְיוֹנֵי גֵּאָיוֹת: / יְדֵי רַחְמָנִיּוֹת, / הֲתַחְצֹבְנָה רָהַב?
וְהַגִּידִי כָזֹאת / בְּחִידוֹת וּרְמִיזוֹת / לְבָנוֹת עַלִּיזוֹת / אֲשֶׁר אוֹמְרוֹת: הַב, הָב!
בְּבָתֵי הַחוֹשְקִים / מְזָוִים נֶחְשָׁקִים, / מְלֵאִים וּמְפִיקִים / בְּלֵב יְעֵלוֹת אָהַב;
וְאִם תִּרְאִי עֶגְלָה / יְפֵיפִיָּה דַלָּה – / צְבִיָה, חַוִּי לָהּ / אֲשֶׁר שָׁם הַזָּהָב.</p>

<br />

<p>וּקְצַת מִן הַיָּפוֹת / תִּהְיֶינָה בְּטֶבַע נוֹאֲפוֹת /
לֹא תָסוּר מֵעֲלֵיהֶם אִוַּלְתָּם אִם תִּכְתְּשֵׁם בְּתוֹךְ הָרִיפוֹת /
וְהַכְּסִילִים בִּמְצוּדָתָם יִלָּכֵדוּ / כִּי הֵם עִם הַזּוֹנוֹת
יְפָרֵדוּ / וְחַטָּאתָם כִּסְדוֹם הִגִּידוּ וְלֹא כִחֵדוּ / כַּאֲשֶׁר
קָרָה לְשָׂרִית אַחַת אַלְמָנָה / וּשְׁמָהּ בַּת־שֶׁבַע מֵעֵילָם
הַמְּדִינָה, / אֲשֶׁר עַל כָּל גִּבְעָה גְבֹהָה וְתַחַת כָּל עֵץ רַעֲנָן
הָיְתָה צוֹעָה זוֹנָה, / וְאַחַר הַדֶּלֶת וְהַמְּזוּזָה שָׂמָה
זִכְרוֹנָהּ / וְאַחֲרֶיהָ לֹא זֻנָּה / לֹא הָיָה עַל עָפָר מָשְׁלָה /
בְּתִתִּהּ אֶתְנָן וְאֶתְנַן לֹא נִתַּן לָהּ, / וְכַאֲשֶׁר שָׁאֲלוּ
אוֹתָה עַל תַּזְנוּתֶיהָ, / עָנְתָה כִּי כֵן הָיוּ עוֹשִׂים אֲבוֹתֶיהָ
וְאָבוֹת אֲבוֹתֶיהָ.</p>

<p>וַתִּשָׂא מְשָׁלָהּ וַתֹּאמַר:</p>

<br />

<p>לִי יֹאמְרוּ: אֵיך תִּהְיִי, בַּת־שֶׁבַע, / צוֹעָה עֲלֵי כָל הַר וְעַל כָּל גֶּבַע?
לֹא יָדְעוּ כִּי כֵן זְאֵב לֹא יַחֲלִיף / טִבְעוֹ בְּעֵת כִּי יַחֲלִיף הַצֶּבַע,</p>

<p>שָׁכְחוּ אֲשֶׁר אִמִּי לְכָל עוֹבֵר תְּהִי – / טִבְעָהּ, הֲכִי שָׁב לִהְיוֹת בִּי טֶבַע,</p>

<p>אַחְזִיק בְּכַנְפוֹת חוֹשְקִים, וּלְשׁוֹאֲלַי: / מִי אַתְּ וּבַת מִי? אֹמְרָה: בַּת־שֶׁבַע!</p>

<br />

<br />

<p>וַיֹּאמֶר הַשּׂר: נִפְלֵאתִי עַל עַזּוּת הַשָּׂרִית /
וּתְהִי אַחֲרִיתָה לְהַכְרִית / בַּאֲשֶׁר חֹק הַמּוּסָר פָּרָעָה /
וּבוֹש לֹא בוֹשָׁה וְהִכָּלֵם לֹא יָדָעָה.</p>

<p>וָאַעַן וָאֹמַר: וְכִי זֹאת בִּלְבַד הֵעֵזָה פָּנֶיהָ /
לְגַלּוֹת עֶרְוַת זְנוּנֶיהָ / חַיֶּיךָ, לוּ רָאִיתָ שִׁירַת רָחֵל
וּמַעֲנֶיהָ / תִבְרַח מִפָּנֶיהָ.</p>

<p>וַיֹאמֶר הַשָּׂר אֲדוֹנִי: / הַגֶּד־נָא, אֵיךְ הָיָה הַדָּבָר, בְּנִי?</p>

<p>וָאַעַן וָאֹמַר: יֵדַע אֲדוֹנִי כִּי רָחֵל הָיְתָה בַּת
בְּלִיַּעַל / וּשְׁמוֹ גַעַל / וְנִקְרָא שְׁמוֹ בְּיִשְׂרָאֵל: בֵּית
חֲלוּץ הַנָּעַל / וְהַנַּעֲרָה הָיְתָה מִמֶּגֶד שָׁמַיִם מִמָּעַל /
וְכַאֲשֶׁר בָּגְרָה – כָּלוּ עֵינֶיהָ מְיַחֲלוֹת לְבָעַל / וּלְרֹעַ
מַזָּלָה הַקָּשֶׁה / נִשּׂאת לְבָחוּר אֶחָד וּשְׁמוֹ מְנַשֶּׁה. /
הוֹסִיף בַּעֲלָה עֶצֶב עִמָּהּ / וְלֹא יָדַע בְּשִׁכְבָהּ וּבְקוּמָהּ /
וְכִרְאוֹתָה כִּי הַזְּמָן הֵשִׁיב צוּר חַרְבָּהּ / וַתִּתְעַצֵּב אֶל
לִבָּה / וַיִגְדַּל הָעֶצֶב בְּלִבָּהּ לְמַעֲנוֹ / וְלֹא יָכְלָה עוֹד
הַצְפִּינוֹ / וַתָּשֶׁת עֵצוֹת בְּנַפְשָׁהּ / לְהִנָּצֵל מִפַּח
יְקוּשָׁהּ / וַתִּשְׁלַח אֵל הַחוֹשְקִים צִירִים / לְהַעֲלוֹת אֵבֶר
כַּנְּשָׁרִים / וְלִהְיוֹת אֶל דְּבָרָהּ חֲרֵדִים וְסָרִים / וַתֹּאמַר:
יִשְׁמְעוּ הָעִבְרִים. / וּכְשָמְעִי הַדָּבָר – חָרַדְתִּי עִם
הַחֲרֵדִים / וְהָיִינוּ אֲנִי וְהַחוֹשְקִים רוֹכְבִים צְמָדִים /
וְכַאֲשֶׁר הִגַּעְנוּ אֶל הַמָּלוֹן / וְהִנֵּה רָחֵל נִשְׁקְפָה בְּעַד
הַחַלּוֹן / תֹּאמַר: שֶׁמֶשׁ בְּגִבְעוֹן דּוֹם וְיָרֵח בְּעֵמֶק
אַיָּלוֹן! / וָאֲקַדְּמֶנָה לְשָׁלוֹם / וַתֹּאמֶר אֵלָי: מִי הֱבִיאֲךָ
הֲלוֹם? / וָאֹמַר לָהּ: אַתְּ יָדַעַתְּ, בִּתִּי, / לָמָּה
הִרְגַזְּתִּינִי לְהַעֲלוֹת אוֹתִי. / וַתֹּאמֶר: חַיֶּיךָ, שַׂר
הַחוֹשְקִים, / כִּי בַעְלִי אֵינֶנּוֹ נוֹטֶה אָהֳלִי וִירִיעוֹתַי מֵקִים
/ וְיֵדַע אֲדוֹנִי וְיַדַע כָּל הַיְּקוּם / כִּי יִשָּׁעֵן עַל בֵּיתוֹ
וְלֹא יַעֲמֹד, יַחְזִיק בּוֹ וְלֹא יָקוּם.</p>

<p>וַתִּשָׂא מְשָׁלָהּ וַתֹּאמַר:</p>

<br />

<p>אַל תִּתְמַהּ, דּוֹד, אֶל אִישׁ חֵיקִי / אִם לֹא קָרָאתִי בִשְׁלוֹמוֹ,</p>

<p>שֻׁנָּה טַעְמוֹ, נִגְלָה מוּמוֹ, / יַעַן מֶלֶךְ אַלְקוּם עִמּוֹ.</p>

<br />

<p>וַתֹּאמֶר עוֹד אֵלָי: אֵיךְ אֶעֱצָר כֹּחַ, אֲדוֹנִי, /
וּמַדּוּעַ לֹא יִגְדַּל יְגוֹנִי / וְהִרְבָּה הַזְּמָן עִצְּבוֹנִי /
בְּתִתּוֹ לִי סֵמֶל הַקִּנְאָה הַמַּקְנֶה / נָגוּעַ, מֻכֵּה אֱלֹהִים
וּמְעֻנֶּה, / אֲשֶׁר לְבָבוֹ מֵעִמִּי פוֹנֶה / וְאֵלַי מִתְאַנֶּה /
יַהֲרֹס הַחֵשֶׁק וְלֹא יִבָּנֶה / יַכְרֵת יְיָ לָאִישׁ אֲשֶׁר יַעֲשֶׂנָה
עֵר וְעוֹנֶה / הָיִיתִי עִמּוֹ זֶה שָׁנָה / וְלֹא לָקַחְתִּי רַק
בָּשְׁנָה / וְלֹא הָיְתָה לִי עֶדְנָה / אָמַרְתִּי אַךְ דְּבַר
שְׂפָתַיִם / לֹא תָּקוּם צָרָה פַּעֲמַיִם / אַךְ עַתָּה, בִּרְאוֹתִי
אוֹתוֹ חֲמוֹר גָּרֶם רֹבֵץ בֵּין הַמִּשְׁפְּתָיִם / וָאֶרְאֶה רֶכֶב
אֱלֹהִים רִבּוֹתַיִם / שְׁנַיִם אִישׁ וְאִשְׁתּוֹ / מִתְעַלְּסִים
בָּאֳהָבִים, אֶחָד בְּאֶחָד בְּגִשְׁתּוֹ / וַאֲנִי הַצְּבִיָּה
הַקּוֹדֶרֶת, נִלְכַּדְתִּי בְּרִשְׁתּוֹ / אָמַרְתִּי: זֶה הַנָּבָל
יָשׁוּם עַל עֵקֶב בָּשְׁתּוֹ.</p>

<p>וַתִּשָׂא מְשָׁלָהּ וַתֹּאמַר:</p>

<br />

<p>אֵיךְ אֶעֱצָר כֹּחַ – וְגָדַל עִצְּבוֹן</p>

<p>לִבִּי, וְאֵין דָּבָר לְנַפְשִׁי יֶעֱרָב.</p>

<p>מִי יִתְּנָה אָלִין בְּיַעַר בַּעֲרַב,</p>

<p>אָהִים וְאֵילִלָה בְּגֹדֶל דַּאֲבוֹן.</p>

<br />

<p>כִּי בַעֲלִי אֵין דַּי לְשֶׁבֶר רַעֲבוֹן</p>

<p>בֵּיתִי, וְאֵינֶנּוּ מְלֻמָּד לַקְּרָב.</p>

<p>אִם אֶשְׁכְּנָה מִזְרָח אֲנִי – הוּא מַעֲרָב</p>

<p>יִשְׁכֹּן, וְעָלַי לֹא יְחַשֵּׁב חִשְּׁבוֹן.</p>

<br />

<p>אָאֹר זְמַן חִבֵּר שְׁנֵינוּ – וַאֲנִי</p>

<p>עֶגְלָה מְלֻמָּדָה וְלָדוּשׁ אוֹהֲבָה,</p>

<br />

<p>וּלְחוֹשְקִים נַפְשִׁי תְסֹעֵר כָּאֳנִי,</p>

<p>עַד כִּי פְרָת אֵין דַּי לְכַבּוֹת לַהֲבָהּ,</p>

<p>כִּי אֶזְכְּרָה בִּהְיוֹת בְּקִרְבָּם מַחֲנִי</p>

<p>וּבְחֵיק צְבָאִים אָז שְׁנָתִי עָרְבָה.</p>

<br />

<p>וַיְהִי כִּשְׁמֹעַ הַשּׂר אֶת שֵׁמַע רָחֵל וְשִׁירָהּ /
חֲמָתוֹ בּוֹ בָּעֲרָה / וַיֹּאמַר: זֶה הַשִּׁיר בָּא בַּעֲבֵרָה /
אֲרוּרָה הָאֲדָמָה בַּעֲבוּרָה / וַיִּשְׁאָלֵנִי לָדַעַת מֵאוֹדוֹתֶיהָ /
אַחֲרֵי אֲשֶׁר שָׁמַע חִידוֹתֶיהָ / וַיֹּאמֶר אֵלָי: הַאִם רָחֵל
תְּהַתֵּל בְּחוֹשְקֶיהָ / וְאִם בָּהּ אֱמוּנָה בָּאִיש אֲשֶׁר שְׁדֵי
אַהֲבָה יְנִיקֶהָ?</p>

<p>וָאַעַן וָאֹמַר: דַּע, אֲדוֹנִי, כִּי בַּעֲלֵי גוֹיִים
הָלְמוּ שְׂרוּקֶיהָ / וְכָל רֶגֶל תְּזוּרֶהָ / וְחַיַּת הַשָּׂדֶה
תְדוּשֶׁהָ / וְכָל יַד נָבָל תְּמֻשּׁהָ / וּכְטִיט חוּצוֹת יְרִיקֶהָ /
וְכָל פִּי חֲזִיר יִשּׁקֶהָ.</p>

<p>וַיֹּאמֶר הַשָּׂר: אֱלֹהִים נַקֵּה לֹא יְנַקֶּהָ / וְאֵל הַכָּבוֹד יַרְעִים / וִישַלַּח בָּהּ מִשְׁלַחַת מַלְאֲכֵי רָעִים!
וַיִּשָׂא מְשָׁלוֹ וַיֹּאמַר:</p>

<p>אֱלֹהִים בְּרָחֵל – בְּרָא חֵיל מְהוּמוֹת / וּמַשְׂאַת כְּלִימוֹת תְּמוּרַת יְקָרָהּ,</p>

<p>בְּיַעַן בְּחוֹשֵׁק תְּהַתֵּל וְהִיא בַת / אֲשֶׁר לֹא אֱמוּן בָּהּ וּמַעְלָה יְקָרָה,</p>

<p>וְאֵיךְ תַּהֲרֶה עוֹד וְתֵלֵד אֱמוּנִים – / וְהִיא מֵאֱמוּנִים וּמֵחֵן עֲקָרָה.</p>

<p>הֲיֵשׁ בַּזְּמַן עוֹד אֱמוּנָה – וְשָׁב כֹּל / אֲשֶׁר בַּזְּמַן רַע, וְרָחֵל עֲקָרָה!</p>

<br />

<p>וַיֹּאמֶר הַשָּׂר אֵלָי: הַאִם חָשַׁקְתָּ לְעוֹלָם בְּרָחֵל?</p>

<p>וָאַעַן וָאֹמַר: לְאַהֲבָתָהּ כָּלוּ עֵינַי מְיַחֵל /
וְזֶה כַּמֶּה אָמַרְתִּי לַסּוֹלֵחַ וּמוֹחֵל: / אֶעֱבָדְךָ שֶׁבַע
שָׁנִים בְּרָחֵל / עַד אֲשֶׁר רָאִיתִי בָהּ עֶרְוַת דָּבָר /
וְנִחַמְתִּי עַל אֲשֶׁר אֲהַבְתִּיהָ בְּשֶכְּבָר.</p>

<p>וַיֹּאמֶר הַשּׂר: וּמֶה הָיְתָה הַסִבָּה / אֲשֶׁר הֵבִיאָה אוֹתְךָ לָקוּץ בָּהּ?</p>

<p>וָאַעַן וָאֹמַר: רְאִיתִיהָ יוֹם אֶחָד עַל שָׂפָם
עֹטְיָה / וּמְקַלֶּלֶת לַאֲשֶׁר נָשַךְ לֶחְיָּהּ / וָאֶשְׁאַל אוֹתָהּ
וָאֹמַר: מִי יָעַץ זֹאת עָלַיךְ, הַצְּבִיָּה? / וַתֹּאמַר: עַל אֵלֶּה
אֲנִי בּוֹכִיָּה / כִּי זְבוּבֵי מָוֶת נְשָׁכוּנִי בִצְדִיָּה. /
וַאֲנִי, הַפֶּתִי הַמְּפֻתֶּה, הֶאֱמַנְתִּי / עַד אֲשֶׁר שִׁנֵּי
רְשָעִים בְּלֶחְיָּהּ הִבְחַנְתִּי / וּמֵאָז קַצְתִּי בְאַהֲבָתָהּ /
וְאָמַרְתִּי: אֶרְאֶה מָה אַחֲרִיתָהּ.</p>

<p>וָאֶשָּא מְשָׁלִי וָאֹמַר:</p>

<br />

<p>יוֹם אֵרֲרָה עָפְרָה לְנוֹשֵך לֶחֱיָהּ</p>

<p>נָמֵס לְבָבִי אָז וְהָיָה מָיִם,</p>

<p>וָאֹמְרָה: הַבַּת יְרוּשָׁלָיִם!</p>

<p>מִי זֶה אֲשֶׁר חָשַׁב עֲשׂוֹת כֵּן, רַעֲיָה?</p>

<br />

<p>אָז קָפְצָה עָפְרָה וְנִשְׁבָּעָה בְיָהּ</p>

<p>עֶלְיוֹן, אֲשֶׁר נָטָה כְּדֹק שָׁמָיִם:</p>

<p>לִזְבוּב אֲשֶׁר בִּקְצֵה יְאוֹר מִצְרַיִם</p>

<p>אָאֹר, נְשָׁכַנִי וְשַׁבְתִּי עוֹטְיָה.</p>

<br />

<p>אָז הֶאֱמַנְתִּי, עַד אֲשֶׁר רָאִיתִי</p>

<p>שִׁנֵּי רְשָׁעִים שׁוֹקְדִים עַל הַלְּחִי.</p>

<p>אָז אָמְרָה נַפְשִׁי: אֲנִי עָנִיתִי!</p>

<br />

<p>קַצְתִּי בְיָפְיָהּ אָז וְשַׂמְתִּיהָ סְחִי.</p>

<p>הִיא שָנְתָה – גַּם כֵּן אֲנִי שָׁנִיתִי.</p>

<p>לוּ קוֹמְמִיוּת הָלְכָה – אֹמַר: שְׁחִי!</p>

<br />

<p>וַיֹּאמֶר אֵלַי הַשּׂר: אֱמָר נָא, בְּחַסְדָּךְ / אֵיךְ הָיָה הַמַּעֲשֶׂה אֲשֶׁר קָרָה לְךָ עִם אֱוִיל מְרוֹדַךְ /
הַמְדַקְדֵּק הַגָּדוֹל מֵאָרֶץ חַדְרָךְ / כַּאֲשֶׁר
רָקַק בְּשִׁירָךְ / וְאִם יָכֹלְתָּ עַל אִשְׁתּוֹ בְחָכְמָתָךְ / וְאִם
נִלְכְּדָה בִמְצוּדָתָךְ / כִּי שָׁמַעְתִּי אוֹמְרִים / כִּי הָיְתָה
מְלֵאָה הִדּוּרִים.</p>

<p>וָאַעַן וָאֹמַר: דַּע, אֲדוֹנִי, כִּי נַפְתוּלֵי
אֱלֹהִים נִפְתַּלְתִּי / וְקֶרֶן הַצְּבִיּוֹת בֶּעָפָר עוֹלַלְתִּי /
וְכָל עֵץ גָּבֹהַ הִשְׁפַּלְתִּי / וְחֵל וְחוֹמָה הֶאֱבַלְתִּי / וְעִם
אֵשֶׁת אֱוִיל מְרוֹדַךְ תִּירוֹשִׁי הֶחְדַּלְתִּי /</p>

<p>וְסַבּוֹתִי אֲנִי לְיַאֵשׁ אֶת לִבִּי בֶעָמָל
שֶׁעָמַלְתִּי / כִּי בַּעְלָהּ הָיָה הוֹלֵךְ עִמָּהּ יָד לְיָד / וְעַל
כֵּן נִמְלְטָה מִיַּד הַצַּיָּד / וּבְבוֹאוֹ אֵלֵינוּ נוֹדֵד מִמְקוֹמוֹ
/ הוּא וְאֵשֶׁת חֵיקוֹ עִמּוֹ / הָלַכְתִּי אֵלָיו וְשָׁאַלְתִּי
בִשְׁלוֹמוֹ / וְנִפְלֵאתִי עַל יְפִי אִשְׁתּוֹ וְיִפְעָתָהּ /
בִּרְאוֹתִי אֶת יְקָר תִּפְאֶרֶת גְּדוּלָתָהּ / וּשְׁאֵלַנִי הָאִישׁ
וַיֹּאמַר: מִי הוּא בָעִיר הַזֶּה רִאשׁוֹן / בְּחָכְמַת הַשִּׁיר
וְהַמְּלִיצָה וּבְדִקְדּוּק הַלָּשׁוֹן / כִּי לִי שְׁאֵלוֹת נִפְלָאוֹת /
וַחֲדָשׁוֹת נוֹרָאוֹת / לֹא תִּשְׂבַּע עַיִן לִרְאוֹת / וּבְיָדִי
הַמּוֹפֵת וְתִרְאֶה הָאוֹת.</p>

<p>וָאֹמְרָה אֶל לִבִּי: אֵין לִי טוֹב כִּי אִם לְהִתְעָרֵב
עִמּוֹ בִמְלַאכְתּוֹ / וּבֵין כָּך אֶצְטַיֵּד מִיפִי אִשְׁתּוֹ / וָאֹמַר
אֶל הָאִישׁ: דַּע, אֲדוֹנִי, כִּי אֲנִי רִאשׁוֹן לַמְדַקְדְּקִים /
וְלַשִּירִים הַחֲזָקִים / יְרוּצוּן כַּבְּרָקִים / חוּדָה חִידָתְךָ
וְאֶשְׁמָעֶנָּה / אוֹ אָחוּד חִידָתִי וְאוֹדִיעֶנָּה / וְהִנֵּה קָמָה
אֲלֻמָּתִי וְגַם נִצָּבָה / יַחְדָּו לַמִּשְׁפָּט נִקְרָבָה / אִם
תּוּכַל – הֲשִׁיבֵנִי, עֶרְכָה לְפָנַי, הִתְיַצָּבָה!</p>

<p>וָאֶשָּא מְשָׁלִי וָאֹמַר:</p>

<br />

<p>רַגְלִי בְרִצְפַת שִׁיר בְּמִישׁוֹר עָמְדָה, / קָמָה אֲלֻמָּתִי וְגַם נִצָּבָה,</p>

<p>רַבָּה צְבָא שִׁירִים וְשִׁירוֹת, הַצְּבִי, / עֶרְכָה לְמוּל פָּנַי וְהִתְיַצָּבָה!</p>

<br />

<p>וַיַּעַן הָאִישׁ וַיֹּאמַר: חַיֶּיךָ! גַּם לִי לֵבָב
כָּמוֹךָ אַמִּיץ וְחָזָק / רָצוֹא וָשׁוֹב בְּמַעֲרֶכֶת הַשִּיר
כְּמַרְאֵה הַבָּזָק / וְאִם דּוּדָאֵי מְשׁוֹרְרֵי הַזְּמַן נָתְנוּ רֵיחַ
/ וְעָלוּ בְמַעֲלָתָם עַד גַּלְגַּל הַיָּרֵחַ / עָלִיתִי אֲנִי עַד
גַּלְגַּל עֲרָבוֹת / וּבְעֵת נָתְנוּ בְנוֹת הַשִּיר לַמְשׁוֹרְרִים
הָאֲלָפִים – לִי נָתְנוּ הָרְבָבוֹת.</p>

<p>וַיִּשָּא מְשָׁלוֹ וַיֹּאמַר:</p>

<br />

<p>לְקוֹל שִׁירַי, הֲכִי, יִשָּׁמְעוּ לִי / בְּנֵי הַשִּׁיר וְכָל יוֹעֵץ נְדִיבוֹת,</p>

<p>לְשָׂרִים נָתְנוּ אֶת הָאֲלָפִים / בְּנוֹת הַשִּׁיר וְלִי נָתְנוּ רְבָבוֹת!</p>

<br />

<p>וַיֵּאוֹת הָאִישׁ עִמִּי לְהִתְוַכֵּחַ / וַאֲנִי
נָתַתִּי לוֹ מָקוֹם לִהְיוֹת נוֹצֵחַ / כִּי יְפִי אִשְׁתּוֹ עָמַד עָלַי
כְּרוֹצֵחַ / וְהוּא לְהַרְבּוֹת שְׁאֵלוֹתָיו רַעְיוֹנָיו יָחוּשׁוּ /
וְעֵינַי מִנֶּגֶד עֵינֵי אִשְׁתּוֹ לֹא יָמוּשׁוּ / וְנֶעְתַּקְנוּ
מִמַּאֲמָר אֶל מַאֲמָר / וֶאֱוִיל מְרוֹדַךְ לֹא נִשְׁמָר עַד אֲשֶׁר
נָפַל כְּתוֹא מִכְמָר / בְּאָמְרוֹ כִּי לֹא נִמְצָא שַׁדְרַךְ רַק
בְּדָנִיֵאל בִּלְבָד / וּכְשָׁמְעִי אָמַרְתִּי בְּלִבִּי: אַךְ
עָשַׁרְתִּי, מָצָאתִי אוֹן נִכְבָּד / וָאֹמְרָה אֵלָיו: חַיֶּיךָ,
הַמְדַקְדֵּק! לֹא כֵן דִּבַּרְתָּ / וְלֹא יָקָם לְךָ אֹמֶר גָּזַרְתָּ /
כִּי דַּע אֶל נָכוֹן כִּי דְּבָרִים בְּגוֹ / וְחֵי הַחֵשֶׁק הַמְצָרֵף
לִבִּי וּמְבָרֵר סִיגוֹ / וְגַלְגַּלֵי אֲמָרַי סוֹבְבִים עַל חוּגוֹ /
כִּי לוּ דִקְדַּקְתָּ – מָצָאתָ בְחֵיק רַעְיָתְךָ שַׁדְרַךְ מֵישַׁךְ
וַעֲבֵד נְגוֹ / אֵלֶּה הָיוּ דְבָרַי עִם אֱוִיל מְרוֹדַךְ / וְהִנְנִי
אֶשָׂא עָלָיו שִׁיר זֶה לְמַעַן כְּבוֹדָךָ.</p>

<p>וָאֶשָׂא מְשָׁלִי וָאֹמַר:</p>

<br />

<p>שְׁמָעֵנִי נְשִׂיא דוֹרָךָ, / כְּסִיל מִיַעֲקֹב דָּרָךְ,</p>

<p>בְּחִירִי רָצְתָה נַפְשִׁי, / שְׁמַע מִלַּי וְתִתְבָּרָךְ:</p>

<p>תְּמוֹל חָנָה בְעִירֵנוּ / מְדַקְדֵּק מִבְּנֵי חַדְרָךְ</p>

<p>וְלוֹ עָפְרָה מְהֻלָּלָה, / יְפַת תֹּאַר וְגוּף נֶעְרָךְ,</p>

<p>וְשָׁדֶיהָ כְרִמּוֹנִים / לְרִיבִי הַזְּמָן עָרָךְ,</p>

<p>וְאָמַרְתִּי לְלִבִּי: זֹאת / בְּצָרָתָךְ תְהִי עֶזְרָךְ,</p>

<p>שְׂעַר רֹאשָׁהּ בְּחַרְתִּיהוּ / לְתִתּוֹ צִיץ עֲלֵי נִזְרָךְ,</p>

<p>וְאוֹר לֶחְיָהּ לְאוֹר יוֹמָךְ, / וְלַיְלָה תִהְיֶה נֵרָךְ.</p>

<p>אֲנִי מַבִּיט בְּחֵיק עָפְרָה / פְּלִיאוֹת מַעֲשֵׂה יוֹצְרָךְ –</p>

<p>וְהוּא יַרְבֶּה בְּפִלְפּוּלָיו, / וְהוּא הִקְשָׁה וְהוּא פֵרָךְ,</p>

<p>וְהִרְחִיב פֶּה בְּתוֹך עֵדָה, / וְנָשָׂא קוֹל וּפֶה אָרָךְ,</p>

<p>וְאָמַר כִּי בְדָנִיאֵל / לְבַדּוֹ נִמְצְאָה שַׁדְרַךְ.</p>

<p>אֲזַי מִסַּעֲרַת חִשְׁקָהּ, / אֲשֶׁר לִבִּי מְאֹד הֵרָךְ,</p>

<p>עֲנִיתִיו: דּוֹק וְתִשְׁכַּח כִּי / בְחֵיק עָפְרָתְךָ שַׁד־רָךְ!</p>

<br />

<p>וַיֹּאמֶר אֵלַי הַשָּׂר: הוֹדַעְתַּנִי הַמַּעֲשֶׂה
שֶׁהָיָה / וְלֹא הוֹדַעְתַּנִי תְשׁוּבַת אֱוִיל מְרֹדַךְ בַּעַל
הַצְּבִיָּה / כַּאֲשֶׁר הִכִּיתָ אוֹתוֹ בִּצְדִיָּה / פֶּצַע וְחַבּוּרָה
וּמַכָּה טְרִיָה / וְאֵיךְ הָיָה כַּאֲשֶׁר שִׁנָּיו חָרַק /
וּבְשִׁירָתְךָ יָרֹק יָרַק.</p>

<p>וָאַעַן וָאֹמַר: דַּע, אֲדוֹנִי הַמְבֹרָךְ / כִּי
כַאֲשֶׁר הִגַּדְתִּי אֶל הַמְדַקְדֵּק מֵחַדְרָךְ / כִּי בְחֵיק עָפְרָתוֹ
שַׁד־רַךְ, / הִתְקַצֵּף וְקִלְלַנִי קְלָלָה נִמְרֶצֶת / תִּהְיֶה
בְרֹאשׁוֹ מְקַנֶּנֶת וְרוֹבֶצֶת / וַיֹּאמַר: אָרוּר יִהְיֶה זֶה הָאִישׁ
אֲשֶׁר לְנֶגְדִּי רִיב עָרָךְ / וּכְשָׁמְעִי אָמַרְתִּי לְלִבִּי:
חֶלְמָא לְשָׂנְאָךְ וּפִשְׁרֵהּ לְעָרָךְ / וְהַקְּלָלוֹת אֲשֶׁר קִלֵּל
נֶגְדָּךְ / יָחוּלוּ עַל רֹאש אֱוִיל מְרוֹדָךְ.</p>

<p>וַיְהִי כַּאֲשֶׁר עָלָה עָשָׁן בְּאַפּוֹ / וְלֹא עָמַד
יַם חֲרוֹנוֹ מִזַּעְפּוֹ / וְאֵין חֲזוֹן שִׁירָיו מֵאָז נִפְרָץ /
נִפְרַדְתִּי מֵאִתּוֹ וָאֶהְיֶה אֶל בֵּיתִי רָץ / וָאֹמַר אֶל לִבִּי:
זֶה הַכֶּלֶב אֲשֶׁר עָלַי לָשׁוֹן חָרָץ / אַחֲרֵי אֲשֶׁר רוּחַ אֱלֹהִים
רָעָה מְבַעְתּוֹ / אוֹסִיף תּוּגָה עַל תּוּגָתוֹ / וַאֲדַבֵּר רַק
מֵאוֹדוֹת אִשְׁתּוֹ / וּבְכֵן יָשֹׁם עַל עֵקֶב בָּשְתּוֹ / וָאָקוּם
וָאֲחַבֵּר שִׁיר נִמְרָץ, מִלּוּחַ לִבִּי חֲקַקְתִּיו / וְעַל יַד נַעַר
אֶחָד אֶל הַמְדַקְדֵּק שְׁלַחְתִּיו.</p>

<p>וְאֵלֶּה דִּבְרֵי שִׁירִי / אֲשֶׁר שָׁלַחְתִּי אֶל הַמְדַקְדֵּק עָרִי:</p>

<br />

<p>לְקֹט שׁוֹשַׁן לְחִי עָפְרָה, צְבִי חֵן, / וְשׁוּר שֶׁמֶשׁ בְּפָנֶיהָ מְצַחֵק,</p>

<p>וְאִם תִּתְאַו מְצֹא שַׁד־רַךְ וּמֵישַׁךְ / וְעִמָּם בַּלְטְשַׁאצַר – קוּם מְצָא־חֵק!</p>

<br />

<p>וַיְהִי כִּרְאוֹת הַמְדַקְדֵּק אֶת הַשִּיר וּמַעֲנָיו /
יָרֹק יָרַק בְּפָנָיו / וַיֹּאמֶר אֶל הַנָּעַר: כֹּה תֹאמַר לַאֲדֹנֶיךָ
הַנָּבָל / אֲשֶׁר לִקְבָרוֹת יוּבָל / כִּי לוּ הָיָה בַמַּעֲמָד –
שִׁלַּחְתִּי רָזוֹן בְּמִשְׁמַנָּיו / וְכַאֲשֶׁר יָרַקְתִּי בְשִׁירָתוֹ
– יָרַקְתִּי בְפָנָיו / וַיָּבוֹא הַנַּעַר אֵלַי בּוֹש וְנִכְלָם /
וַיֵּשֶׁב דּוּמָם וְנֶאֱלָם / וְהָיְתָה לוֹ חֶרְפַּת עוֹלָם / וָאֹמַר
אֵלָיו: מַה לְּךָ נִרְדָּם, בֵּן מַחְפִּיר וּמַבְאִישׁ? / וַיֹּאמֶר
אֵלַי הַנַּעַר: כֹּה דִּבֵּר אֵלַי הָאִישׁ / וְאֵיךְ לֹא אֶעֱמֹד
מַשְׁמִים / וְיָרֹק יָרַק בְּפָנֶיהָ – הֲלֹא אֶכָּלֵם שִׁבְעַת יָמִים! /
וָאָקוּם בַּחֲרוֹן אַפִּי וָאֲחַבֵּר שִׁירָה / לֹא יִשּׁקֵל כֶּסֶף
מְחִירָהּ / וָאֶשְׁלַח אֶל הַמְדַקְדֵּק שֵׁנִית / לְהָסֵב אֶת לִבּוֹ
אֲחוֹרָנִית / וְאֵלֶּה דִּבְרֵי שִׁירָתִי / הַשְּׁלוּחָה אֶל המְדַקְדֵּק
מֵאִתִּי.</p>

<br />

<p>עוּרָה כְבוֹדִי, מַה לְךָ נִרְדָּם! / מוּל בּוֹעֲרִים בָּעָם בְּרֹק בָּרָק,</p>

<p>וּפְגַע בְּמִשְׁתּוֹלֵל, אֲשֶׁר חִלֵּל / יִפְעַת מְלִיצָתִי בְּרֹק בָּה רָק.</p>

<p>לוּ סִיסְרָא נֶגְדִּי – אֲנִי יָעֵל, / יָבִין וְעַמּוֹ – אַךְ בְּרֹק בָּרָק!</p>

<br />

<p>וַיְהִי כִּרְאוֹת אֱוִיל מְרוֹדַךְ כִּי הָיִיתִי
בְעִנְיַן הַשִּׁיר לוֹ רֵעַ / וְהָיִיתִי בְעֵינָיו כִּמְתַעְתֵּעַ /
וְעַל יְפִי אִשְׁתּוֹ מִשְׁתַּגֵּעַ / כִּסְּתָה פָנָיו כְּלִמָּה /
וַיִּפֶן וַיֵּלֶךְ בְּחֵמָה / וְלִבִּי אַחֲרֵי אִשְׁתּוֹ נִמְשָׁךְ /
וְאֵשׁ אַהֲבָתָהּ בְּקִרְבִּי כְּנָחָשֹ יִשָּךְ.</p>

<p>וַיֹּאמֶר הַשָּׂר: וּמֶה הָיָה עִנְיַן אִשְׁתּוֹ / כַּאֲשֶׁר שָׁמְעָה חֶרְפַּת בַּעֲלָהּ וּבָשְׁתּוֹ?</p>

<p>וָאֹמַר: חַיֶּיךָ, הַשָּׂר, כִּי כַאֲשֶׁר קָצַף עָלַי
בַּעֲלָהּ / אָז הַצְּבִיָּה הַמְהֻלָּלָה / אֲשֶׁר אֵין עַל עָפָר
מָשְׁלָהּ / נָתְנָה עָלַי בְּקוֹלָהּ / וְקָרְאָה אַחֲרַי הֵידָד /
וּכְשָׁמְעִי אוֹתָה אָמַרְתִּי: אָהֳלִי שֻׁדָּד / אַחֲרֵי אֲשֵֶר לֵב
הַצְּבִיָּה מִדֵּי דַבְּרָהּ בִּי תִּתְנוֹדָד / וָאֶשָׂא עֵינַי לִרְאוֹת
הַחֲשׁוּקָה / וָאֵרֶא וְהִנֵּה יָדָהּ אֶל תּוֹךְ חֵיקָהּ / תִּתְנַדֵּב
לִי בְּשַׁד־רַךְ אֲשֶׁר שִׁבַּחְתִּי / וְנֶפֶשׁ בְּעָלֶיהָ הִפָּחְתִּי /
וָאֶקֹד וָאֶשְׁתַּחֲוֶה אֶל הַצְּבִיָּה / בְּנֶפֶשׁ כּוֹרַעַת
וּמְדַבֶּרֶת וְלָשׁוֹן דּוּמִיָּה.</p>

<br />

<p>וָאֶשָׂא מְשָׁלִי וָאֹמַר:</p>

<br />

<p>נָסוֹג אָחוֹר לִבִּי, בִּרְאוֹת / עָפְרָה תִקְרָא אַחְרַי הֵידָד,</p>

<p>עַד רָאִיתִי יָדָהּ אֶל תּוֹךְ / חֵיקָהּ, תֹּאמַר לִי: דּוֹד, הֵא דָד!</p>

<br />

<p>וַיִּתְמַהּ הַשּׂר אֶל הַשִּׁירָה הָאֲיֻמָּה /
וַיֹּאמַר: חַי אָנִי, כִּי הִגְדַּלְתָּ וְהוֹסַפְתָּ חָכְמָה / עַל כָּל
הַמְשׁוֹרְרִים אֲשֶׁר קְדָמוּךָ / וּמְלִיצֵי הַזְּמָן לֹא עֲמָמוּךָ /
בָּרוּךְ אֲשֶׁר חָלַק לְךָ מִכְּבוֹדוֹ / וְאָצַל עָלֶיךָ מֵהוֹדוֹ! /
וָאֵשֵׁב עִם הַשּׂר בְּחַדְרֵי מַשְׂכִּיתוֹ / וַאֲרוּחָתִי, אֲרוּחַת
תָּמִיד, נִתְּנָה לִי מֵאִתּוֹ.</p>

<br />
</blockquote>

<blockquote>
<h2 id="המחברתהשׁמינית">המחברת השׁמינית</h2>
</blockquote>

<blockquote>
<p>אָמַר עִמָּנוּאֵל הַמְּחַבֵּר: הָיִיתִי עִם הַשָּׂר
הַמְאֻשָּׁר / בַּעֲבוֹתוֹת אַהֲבָה נִקְשָׁר / נִתְעַלְּסָה בָּאֳהָבִים /
וּנְדַבֵּר רַק מֵהַשִּׁירִים הָעֲרֵבִים / וַיְהִי הַיּוֹם וַיֹּאמֶר
אֵלָי: שָׁמַעְתִּי אוֹמְרִים / כִּי רַבִּי שְלֹמֹה בֶּן־גַּבִּירוֹל
חִבֵּר שִׁיר מִמָּאתַיִם טוּרִים / סַפִּיר גִּזְרָתָם / הֲשָׁמַעְתָּ
עֲלֵיהֶם אוֹ רָאִיתָ אוֹתָם?</p>

<p>וָאַעַן וָאֹמַר: חַיֶּיךָ, הַשָּׂר! רָאִיתִי וְעָשִׂיתִי
בְּתַבְנִיתָם וּבְמַתְכֻּנְתָּם / לֹא יֻתַּן סְגוֹר תַּחְתָּם / וַיָּפָג
לֵב הַשָּׂר, כִּי לֹא הֶאֱמִין / וָאֹמַר: חַי אָנִי אִם אִשׁ לְהַשְׂמִיל
וּלְהֵימִין.</p>

<p>וַיֹּאמֶר אֵלַי הַשָּׂר אֲדוֹנִי: הַגֶּד נָא לִי, אֵיךְ הָיָה הַדָּבָר, בְּנִי?</p>

<p>וָאַעַן וָאֹמַר: יֵדַע אֲדוֹנִי / כִּי הָיָה לִי רֵעַ
נֶאֱמָן / חוֹמֵל עָלַי וְרַחֲמָן / עֲנָק עַל גַּרְגְּרוֹתַי עֲנַדְתִּיו
/ וְעַל לוּחַ לִבִּי חֲקַקְתִּיו / וְאַהֲבַת עוֹלָם אֲהַבְתִּיו / לֹא
אֶקְּבֶנּוּ בְשֵׁם פֶּן עָלָיו יִכְבַּד / וְלֹא אַזְכִּיר שֵׁם עִירוֹ
פֶּן אַהֲבָתוֹ מִמֶּנִי תֹאבַד / גָּבַר בְּשִׂכְלוֹ וּבְצַחוּת
הֶגְיוֹנָיו / עַל כֹּל אֲשֶׁר עָבְרוּ לְפָנָיו / הָיִינוּ בִימֵי
חָרְפֵּנוּ בִדְמֵי הַחֵשֶׁק מִתְבּוֹסְסִים / וְאַבְנֵי נִזְרֵי הָאַהֲבָה
עַל אַדְמָתֵנוּ מִתְנוֹסְסִים / גָּבַרְנוּ בְשִׁירוֹתֵינוּ עַל כֹּל
אֲשֶׁר קְדָמוּנוּ / אֲרָזִים בְּגַן אֱלֹהִים לֹא עֲמָמוּנוּ / וּבַעֲבוּר
הֱיוֹתוֹ אָז בִּימֵי עֲלוּמִים / וַאֲנִי כַּבִּיר מֵאָבִיו יָמִים /
וְיוֹמִי פָנָה לַעֲרֹב / וְהוּא הָיָה אֶל זְמַן הָעֶדְנָה קָרוֹב /
הִתְחִיל לָלֶכֶת אַחֲרֵי הַבַּחוּרִים / וְלִרְדֹּף אַחַר הַבְלֵי
הַנְּעוּרִים / פַּעַם יָשִׁיר וּפַעַם יְנַגֵּן / וּפַעַם יַחֲזִיק צִנָּה
וּמָגֵן / וּפַעַם יַעֲמֹד עִם שָׂרִים זָהָב לָהֶם / וּפַעַם חַרְבּוֹ
יְעוֹפֵף עַל פְּנֵיהֶם / עָשָׂה בְחָכְמָתוֹ מַפָּה הֲדוּרָה / לֹא
יִשָּׁקֵל כֶּסֶף מְחִירָהּ / הִרְבָּה בָהּ אוֹתוֹתָיו / לְהַרְאוֹת
הָעַמִּים וְהַשָּׂרִים אֶת אוֹדוֹתָיו / וְחָקַק בָּהּ שִׁירֵי רְנָנָיו /
הִפְלִיא לַעֲשׂוֹת מִכֹּל אֲשֶׁר הָיוּ לְפָנָיו / וּבְהַכִּירִי
מַעֲלָתוֹ / וְאֶת יְקָר תִּפְאֶרֶת גְּדֻלָּתוֹ / וְחָפַצְתִּי לְהַמְצִיא
צְרִי גִיל־עַד אֶל מַחֲלָתוֹ / הוֹכַחְתִּי לְנַפְשִׁי בַּתְּחִלָּה /
וְהֶעֱמַדְתִּיו עַל מַעֲלָתוֹ הַמְּהֻלָּלָה / וְעוֹרַרְתִּי לְרַפֵּא אֶת
נַפְשׁוֹתֵינוּ מִמַּעֲלָהּ / עַד אֲשֶׁר אַחֲרֵי שׁוּבוֹ – נִחַם
וְהִתְאַפָּק / וְאַחֲרֵי הִוָּדְעוֹ – עַל יָרֵךְ סָפָק / וְהִנּוֹ
הַיּוֹם רֹאשׁ לַנְּזִירִים / וְעוֹזֵר לְכָל הַנֶּעֱזָרִים / וּבִלְעָדָיו
בַּחֲסִידוּת אִישׁ אֶת יָדוֹ וְאֶת רַגְלוֹ לֹא יָרִים.</p>

<p>וְזֹאת הִיא שִׁירָתִי / הַשְּׁלוּחָה אֵלָיו מֵאִתִּי:</p>

<br />

<p>אֲבִי חָכְמָה וּמוֹעֵצָה וְנִזְרָהּ, / נְזִיר אַחִים פְּאֵר תּוֹרָה וְכִתְרָהּ!</p>

<p>נְזִיר אַחִים! לְךָ אֶקֹּד וְאֶכְרַע / בְּרֹב אֵימָה, בְּנֶפֶשׁ בָּךְ קְשׁוּרָה,</p>

<p>וְאֶת חֶלְקִי בְעוֹלָמִי וְחַבְלִי, / וְאֵין לִי בַזְּמַן מִמְּךָ תְמוּרָה,</p>

<p>וְהֵא לִבִּי – כְּקֹטֶב הַצְּפוֹנִי / לְךָ קַיָּם וְנַפְשִׁי לָךְ מְכוּרָה.</p>

<p>יְדַעְתִּיךָ, אֲבִי חָכְמָה וּמוּסָר / וְלִנְדִיבוּת, הֲלֹא, רֹאשׁ וַעֲטָרָה!</p>

<p>יְלָדַתְךָ תְעוּדַת אֵל, וְטֶרֶם / יְלָדַתְךָ, אֱמֶת, הָיְתָה עֲקָרָה,</p>

<p>וְחָכְמָתָךְ בְּדֶרֶךְ אוֹת וּמוֹפֵת – / וְחָכְמַת בִּלְתְּךָ דֶּרֶךְ סְבָרָה,</p>

<p>וּמַהְלָלָךְ אֲמִתִּיִּי, וּמַהְלַל / נְדִיבֵי עָם – בְּדֶרֶךְ הַעֲבָרָה,</p>

<p>וְקוֹלֶךָ כְּקוֹל מַלְאַךְ אֱלֹהִים, / וְקוֹל זוּלָתְךָ לִי קוֹל הֲבָרָה,</p>

<p>וְנָטַעְתָּ נְטַע אַהְבָה בְּתֵבֵל, / וְכָל אִישׁ בִּלְתְּךָ עָקוֹר עֲקָרָהּ,</p>

<p>וְאִישׁ זוּלָתְךָ בִּשְׂדֵי תְבוּנוֹת / כְּעָנִי הַמְהַפֵּךְ בַּחֲרָרָה.</p>

<p>לְאוֹר חִצָּךְ יְהַלֵּךְ כָּל מְשׁוֹרֵר, / וְרִשְׁתָּם בִּלְתְּךָ חִנָּם מְזֹרָה.</p>

<p>לְךָ יִשְׁתַּחֲווּ הֵם מִמְּקוֹמָם / וְיָשִׂימוּ בְּאַפֶּךָ קְטוֹרָה.</p>

<p>יְחַיֵּבוּ נְבוֹנֵי עַם – וְתִמְצָא / בְּחָכְמָתָךְ בְחִיּוּבָם סְתִירָה.</p>

<p>וּמִי יַעֲמֹד פְּנֵי אֵימָתְךָ, דּוֹד, / בְּיוֹם צֵאת אֵשׁ וְעָשָׁן מִנְּחִירָה?</p>

<p>וְלוּ אַתָּה בְּעֶת בּוֹא אָז עֲמָלֵק, / זְעוּם הָאֵל, לְצַנֵּן הַקְּדֵרָה –</p>

<p>לְךָ אָמְרוּ: בְּחַר לָנוּ אֲנָשִׁים, / הֱיֵה רוֹעֵה עֲדַת אֵל חַי וְשָׂרָהּ.</p>

<p>וְלוּ אַתָּה בְּמִלְחֶמֶת מְדָנִים – / יְצַוֶּה אֵל לְךָ: רֵד אַתְּ וּפוּרָה.</p>

<p>חֲדַל גִּדְעוֹן, חֲדַל יִפְתָּח וּבִן נוּן, / וְחִדְלוּ כָּל אֱנוֹשׁ חוֹגֵר חֲגוֹרָה,</p>

<p>כְּבָר קָם מִבְּנֵי אֵל שַׂר וְנָגִיד, / צְבִי עֵדָה וְגַחַלְתָּהּ וְנֵרָהּ,</p>

<p>גְּאוֹן הַדּוֹר, סְגֻלַּת כָּל סְגֻלָּה, / מְשׂוֹשׂ אֶרֶץ, הֲמוֹנָהּ וַהֲדָרָהּ.</p>

<p>וּמִי אָנִי וּמִי בֵיתִי, צְבִי חֵןֿ / לְחַבֵּר שִׁיר – וְיַד שִׂכְלִי קְצָרָה!</p>

<p>וְאָמְנָה, דּוֹד, בְּמֶתֶק וַעֲנָוָה, / בְּלֵב נִשְׁבָּר, בְּמוֹ תוֹדָה וְזִמְרָה,</p>

<p>זְמִירוֹתַי יְבוֹאוּךָ, וְאַךְ לֹא / לְהוֹכִיחַ – אֲבָל דֶּרֶךְ זְכִירָה,</p>

<p>יְבוֹאוּן לָךְ כְּפוּפֵי רֹאשׁ כְּאַגְמוֹן, / בְּמֶתֶק פֶּה, וְלֹא דֶרֶךְ שְׂרָרָה.</p>

<p>יְבַקְשׁוּ אֶת מְחִילָתְךָ בְּרֵאשִׁית / וְאַחַר יִפְתְּחוּ שָׂפָה בְרוּרָה,</p>

<p>וְיוֹכִיחוּ לְנַפְשִׁי בַּתְּחִלָּה / וְשִׂכְלִי בַּאֲשֶׁר שָׁגַג וְהִמְרָה.</p>

<p>בְּחַיֶּיךָ, צְבִי חֵן! אֵין לְנַפְשִׁי / חֲסִידוּת כַּחֲצִי גַּרְגַּר שְׂעוֹרָה,</p>

<p>וְהַחֵשֶׁק – תְּמוֹל הָיָה כְעַלְמָה, / וְהָיִיתִי אֲנִי בַּעַל נְעוּרָהּ.</p>

<p>וְדִמִּיתִי הֱיוֹת חֵשֶׁק לְחֹמֶר / וְאָנִי אֶהְיֶה אֵלָיו לְצוּרָה.</p>

<p>וְעֵרֶךְ חִשְׁקְךָ הָיָה בְעֵינַי / לְמוּל חִשְׁקִי כְּאֶחָד לַעֲשָׂרָה.</p>

<p>וְהָיְתָה לִי עֲטֶרֶת הָעֲנָוָה – / וְחֵשֶׁק מֵעֲלֵי רֹאשִׁי הֱסִירָהּ.</p>

<p>וְלוּלֵי כִּי אֲנִי בוֹשׁ מֵאֱלֹהַי / וּפֶן אֶהְיֶה לְעַם קֹדֶשׁ לְזָרָא,</p>

<p>אֲזַי אֶבְנֶה לְיַעְלוֹת מִזְבְּחוֹת חֵטְא, / וְנָטָעְתִּי לְכָל יַעְלָה אֲשֵׁרָה,</p>

<p>וְכָל יַעְלָה עֲפַר רַגְלָהּ אֲלַחֵךְ / וּבַמָּוֶת אֲחוֹנֵן אֶת עֲפָרָהּ –</p>

<p>אֲבָל אֶתְחַסְּדָה בִּפְנֵי אֲנָשִׁים / שְׁלֵמִים, בַּעֲלֵי מוּסָר וְתוֹרָה,</p>

<p>וְאֶתְנַכֵּר, וְלֹא אֶהְיֶה כְחוֹשֵׁק, / וְאֶתְחַסֵּד, וְלֹא אֶשְׁגֶּה בְזָרָה,</p>

<p>וְאֶתְמַרְמַר בְּלֵב נִשְׁבָּר, בְּיַעַן / מְגִלַּת חוֹשְׁקִים שַׂמְתִּי לְשִׁירָה,</p>

<p>וּמִי יִתֵּן וְיָכֹלְתִּי לְכַבּוֹת, / אֲנִי, נֵרָהּ וְגַחַלְתָּהּ וְזִכְרָהּ.</p>

<p>וְנֶחְרַטְתִּי חֲרָטַת הַבְּתוּלָה / אֲשֶׁר הֶעְרָה בְעַקְרָב אִישׁ מְקוֹרָהּ.</p>

<p>אֲבָל, מָה אֹמְרָה, וּבְנֵי עֲדָתִי, / אֱמֶת, לֹא יִשְׁקְלוּ כֶסֶף מְחִירָהּ.</p>

<p>וְשִׁגְגָתָךְ, צְבִי הַחֵן, שְׁגָגָה / בְּעֵינֵי הַחֲכָמִים לֹא זְעִירָה,</p>

<p>אֲבָל יֹאמְרוּ בְנֵי מוּסָר והַשְׂכֵּל: / שְׁגָגָה בַּעֲצַבִּים הִיא חֲבוּרָה,</p>

<p>כְּמַפָּה מַעֲשֵׂה חוֹשֵׁב וְרוֹקֵם / אֲשֶׁר נִלְאֶה לְסַפֵּר אֶת פְּאֵרָהּ,</p>

<p>בְּתוֹכָהּ מַעֲשֵׂה רִקְמָה עֲשׂוּיִים / אֲבִידָע וַחֲנוֹךְ וּבְנֵי קְטוּרָה,</p>

<p>בְּגַן עֶדְנָם דְּשֵׁנִים, רַעֲנַנִּים, / בְּצֵל הָדָס גְּבֶרֶת עִם גְּבִירָהּ,</p>

<p>וְשָׁמָּה נַהֲרוֹת מוֹשְׁכוֹת גְּבִירוֹת / וְכָל עָפְרָה נְעִימָה וַהֲדוּרָה,</p>

<p>וְסָבִיב לַיְאוֹר כָּל שַׂר וְנָגִיד /בְּרִשְׁתָּם יִמְשְׁכוּ אִישׁ אִישׁ נְעָרָה’</p>

<p>וְגַם אַתְּ שָׁם, צְבִי הַחֵן, כְּמוֹהֶם / בְּרִשְׁתָּךְ תַּעֲלֶה לָּךְ הַגְּבִירָה.</p>

<p>רְאִיתִיהָ – וְשָׂחַקְתִּי בְּמוֹ פִי, / וּבָכִיתִי בְּתוֹךְ לִבִּי בְּמָרָה.</p>

<p>וּמִי יִתֵּן וְעָשִׂיתָ כְיָפְיָהּ / מְעִיל סֵפֶר בְּתוֹךְ בֵּית הַבְּחִירָה,</p>

<p>וְאִם אֵין זֶה – לְתִתָּהּ, דּוֹד, לְמֹהַר / לְאִשָּׁה אַלְמְנוּת חַיּוּת צְרוּרָה.</p>

<p>בְּאַשֶּׁרְךָ, צְבִי הַחֵן, בְּאָשְׁרָךְ – / בְּאָשְׁרֶךָ, וְחַטָּאתְךָ כְּפוּרָה.</p>

<p>אֲבָל, מָה אֶעֱשֶׂה, דּוֹד, וַחֲטָאַי / כְּהַיּוֹם עָצְמוּ מֵאֵין סְפִירָה.</p>

<p>לְכָה,אָחִי, וּמַפַּת הַהֲתוּלִים / מְחֵה זִכְרָהּ וְטָמְנֶהָ בְקִבְרָהּ.</p>

<p>וְלָמָּה יִרְדְּפוּ אוֹתְךָ, כְּמוֹ אֵל, / אֲנָשִׁים בַּעֲלֵי נֶפֶשׁ יְקָרָה?</p>

<p>וְעֵת תַּחְשֹׁב לְבַשֵּׂר הַצְּבָאִים – / בְּלִבָּם יֹאמְרוּ: לֹא יוֹם בְּשׂוֹרָה!</p>

<p>נְזִיר אַחִים! נְקַנֵּא בַאֲנָשִׁים / קְדוֹשִׁים, בַּעֲלֵי נֶפֶשׁ בְּהִירָה,</p>

<p>אֲנָשִׁים לֹא טְרָדָם מַאֲוָיָּם, / אֲשֶׁר אֵין לַזְּמָן עִמָּם קְשִׁירָה,</p>

<p>יְדֵיהֶם יִזְּלוּ גִּשְׁמֵי נְדָבוֹת / וְרַגְלֵיהֶם הֲלֹא רֶגֶל יְשָׁרָה,</p>

<p>וְהִתְנַכֵּר אֲלֵיהֶם הַזְּמָן־רָע – / וְהִכִּירוּ פְעֻלָּתוֹ חֲסֵרָה,</p>

<p>וְלָבַשׁ אֶת חֲמוּדוֹתָיו – וְשׁוֹלֵל / חֲשָׁבוּהוּ, וְשִׂמְחָתוֹ מְגוּרָה.</p>

<p>נְשִׂיא הַדּוֹר! וּמַה בֶּצַע בְּשֵׂכֶל – / וְהַנֶּפֶשׁ בְּיֵין יַלְדוּת שְׁכוּרָה!</p>

<p>לְכָה, דּוֹד, מַחְלְפוֹת יַלְדוּת וְשַׁחְרוּת / נְגַלֵּחַ בְּתַעַר הַשְּׂכִירָה,</p>

<p>וְנַפְשֵׁנוּ, אֲשֶׁר הָיְתָה לְאָמָה / הֲרֵי כַמָּה – הֲלֹא נִקְרָא דְרוֹרָהּ!</p>

<p>כְּבָר חָלְפוּ יְמֵי יַלְדוּת וְשַׁחֲרוּת – / וְנַפְשֵׁנוּ עֲדֶן אָחוֹר נְזוֹרָה,</p>

<p>וְחָדְלָה מַחֲלַת חֵשֶׁק כְּהַיּוֹם – / וְאֵין מָזוֹר לְרַפֹּאת אֶת מְזוֹרָהּ.</p>

<p>וְשָׁבָה לַעֲבֹד אֶת הָאֲדָמָה, / וּמֵעֹצֶר וּמִמִּשְׁפָּט גְּזוּרָה.</p>

<p>וְחָשַׁבְנוּ הֲשִׁיבָהּ לָאֱלֹהִים / כְּלִילַת הוֹד – וְהַיּוֹם הִיא עֲכוּרָה.</p>

<p>וּמִי יִתֵּן וְלֹא תֶחְטָא בְזָדוֹן, / אֲזַי לֹא תִהְיֶה מִדִּין יְגוֹרָה.</p>

<p>וְאֵיךְ נִמְכֹּר מְשׂוֹשׂ עוֹלָם וְנִצְחִי / בְּעַד הֶבֶל וְתֵבֵל הָאֲרוּרָה?</p>

<p>וּמָאַסְנוּ בְּעֵדֶן גַּן אֱלֹהִים / בְּעַד מָבוֹי בְּאֵין לֶחִי וְקוֹרָה.</p>

<p>וְשָׁגִינוּ בְּהַבְלֵי הַנְּעוּרִים / וְדָבַקנוּ בְּחֵן יַעְלָה וְעָפְרָה.</p>

<p>וְלֹא נִשְׁגֶּה בְּאַהְבַת אֵל וְתוֹרַת / אֱמֶת, לִשְׁתּוֹת בְּצָמָא אֶת דְּבָרָהּ.</p>

<p>רְאֵה כִּי נַחֲרֹשׁ רֶשַׁע וְעַוְלָה – / הֲכִי, נִקְצֹר וְנֹאכַל מֵעֲבוּרָהּ.</p>

<p>וּמַה נֹּאמַר, אֲבִי מוּסָר, וְעַל זֶה / לְשִׁמְצָה יִזְכְּרוּנוּ הַחֲבוּרָה.</p>

<p>רְאִינוּם דּוֹרְכֵי קֶשֶׁת לְשׁוֹנָם / וְיוֹרוּנוּ בְּחִצֵּי הַגְּעָרָה,</p>

<p>וְיֹאמְרוּ: הֵם בְּעִנְיָן רָע, וְגֶפֶן / סְדוֹם גַּפְנָם וּמִשַּׁדְמוֹת עֲמֹרָה.</p>

<p>שְׁנֵיהֶם עָבְרוּ עַל דָּת יְהוּדִית, / שְׁנֵיהֶם הֵם בְּאֵין מָאוֹר וְאוֹרָה,</p>

<p>שְׁנֵיהֶם לָמְדוּ חָכְמַת יְוָנִית / וּמִשָּׁם כָּרְתוּ לָהֶם זְמוֹרָה,</p>

<p>שְׁנֵיהֶם בַּעֲלֵי שֵׂכֶל וְתוֹרָה – / רְאוּ כַּמָּה פְעֻלָּתָם כְּעוּרָה!</p>

<p>זְמִירֵיהֶם שְׂחוֹק אֶל הַכְּסִילִים, / וְעַל דֶּרֶךְ אֱמֶת הֵמָּה כְפִירָה,</p>

<p>בְּרוּכִים הֵם וְאַשְׁרֵיהֶם בְּנֵי אִישׁ / אֲשֶׁר לֹא לָמְדוּ תוֹרָה וְסִפְרָהּ.</p>

<p>חֲדַל, אָחִי, וְנֶחְדַּל מִמְּלִיצוֹת / וְשִׁיר חֵשֶׁק יְבוֹאוּן בַּעֲבֵרָה,</p>

<p>בְּיַעַן יִשְׂחֲקוּ אִישִׁים עֲלֵיהֶם / וְאַחַר יִשְׁלְחוּ לָנוּ מְאֵרָה.</p>

<p>הֲבִנְדִיבוּת וְדַבֵּר בַּעֲרֵבוּת / תְּהִי נֶפֶשׁ כְּכוֹכָבִים מְאִירָה?</p>

<p>הֲנַגִּיעַ לְמַעְלַת הַחֲסִידוּת / בְּרָב אֹכֶל וְיֵין מַלְכוּת לְשָׁכְרָה?</p>

<p>הֲנִמְצָא חֵן בְּשִׁירוֹת נֶעֱרָכוֹת, / וּבַחְנִית כִּי נְנִיעֶהָ מְהֵרָה?</p>

<p>הֲבַחֶרֶב נְעוֹפֵף עַל פְּנֵי אִישׁ, / הֲכִי תוֹפַע עֲלֵי נֶפֶשׁ נְהָרָה?</p>

<p>הֲאִם בַּחְשֹׁק צְבִיּוֹת וַעֲלָמוֹת / תְּקַבֵּל אֶת פְּנֵי יוֹצְרָהּ וְצוּרָהּ?</p>

<p>הֲבַחֵשֶׁק נְרַצֶּה הָאֱלֹהִים, / הֲבַחֵשֶׁק נְכַבֶּה הַמְּדוּרָה?</p>

<p>וּמַה נַּעַשׂ, אֲבִי חָכְמָה וּמוּסָר, / וּמַה נֹּאמַר, אֲבִי עֵצָה וּמִשְׂרָה,</p>

<p>בְּיוֹם אֶהְיֶה אֲנִי עִם כָּל חֲשׁוּקַי, / וְאַתָּה עִם חֲשׁוּקֶיךָ בְּצָרָה?</p>

<p>וּמַה נִצְדַּק בְּיוֹם נִרְאֶה לְחֶרֶב / גְּזֵרַת אֵל בְּצֵאתָהּ מִתְּעָרָהּ?</p>

<p>רְאֵה, מַלְכִּי! וּמַה נֹּאמַר בְּעֵת כִּי / יְבוֹאוּן מַלְאֲכֵי זַעַם וְעֶבְרָה,</p>

<p>בְּיוֹם נִהְיֶה נְשׂוּאִים עַל כְּתֵפוֹת, / מְשֻׁלָּחִים אֱלֵי אֶרֶץ גְּזֵרָה,</p>

<p>וְנָמִיר הֵיכְלֵי עֹנֶג וּבָתִּים / סְפוּנִים בַּאֲרָזִים – בַּחֲפִירָה,</p>

<p>וְחֵלֶף צִפֳּרִים לָנוּ עֲשׂוּיִים / אֲזַי נִהְיֶה לְתוֹלַעַת לְבָרָה.</p>

<p>זְכֹר, אָחִי, לְקָהָל מֵאֲנָשִׁים / נְדִיבֵי עַם, יְדוּעִים בַּגְּבוּרָה,</p>

<p>אֲשֶׁר חָלְפוּ לְעוֹלָמָם בְּפֶתַע, / וְתִקְוָתָם, הֲכִי, אָבְדָה וְעָבְרָה,</p>

<p>ולֹא נַכִּיר בְּנַפְשֵׁנוּ נְסִבָּה / אֲשֶׁר נִחְיֶה עֲלֵיהֶם בַּעֲבוּרָהּ.</p>

<p>וְהִנֵּנוּ כְיָחִיד שֶׁאֲבוֹתָיו / עֲזָבוּהוּ בְּרֹב פַּחַד וְתִגְרָה,</p>

<p>וְכַתָּוֶךְ אֲשֶׁר אָבְדוּ קְצוֹתָיו / וְלֹא יִצְלַח לְהוֹעִיל אוֹ לְעֶזְרָה.</p>

<p>וְאַיֵּה, דּוֹד, נְעִימוּת הַחֲסִידוּת / וּמַעְלַת הַנְּשָׁמָה הַטְּהוֹרָה,</p>

<p>וְקִבּוּלָהּ לְמִדּוֹת הַחֲשׁוּבוֹת, / וְקִיּוּמָהּ בְּחֵיק אַבְרָם וְשָׂרָה?</p>

<p>רְאֵה גַלְגַּל וְכוֹכָבָיו, צְבִי חֵן: / הֲשִׁנּוּ אֶת גְּבוּל חֻקָּם כְּשַׂעְרָה?</p>

<p>הֲנָחוּ כּוֹכְבֵי שַׁחַק וְאֶרֶץ – / הֲמֵאֶמְצַע הֲכִי נָטָת וְסָרָה?</p>

<p>וְאֵיכָכָה נְשַׁנֶּה הַגְּבוּלִים / וְהַמִּצְווֹת, כְּקַלָּה כַּחֲמוּרָה?</p>

<p>הֲאִם צִיר מִפְּאַת מֶלֶךְ וְנָגִיד / בְּאִגֶּרֶת פְּתוּחָה אוֹ סְגוּרָה</p>

<p>יְבוֹאֵנוּ – הֲלֹא נֶחְרַד לְמוּלָהּ, / הֲנִשְׁקֹט עַד תְּהִי לָנוּ פְתוּרָה?</p>

<p>וְזֶה כַּמֶּה אֲשֶׁר מֶלֶךְ מְלָכִים / בְּיַד חוֹזָיו, הֲכִי, קָדַם וְהִתְרָה –</p>

<p>וְלֹא נֶחְרַד לְדֵעָה סוֹד נְבִיאָיו? / וְחֻקּוֹתָיו וְתוֹרָתוֹ וְשִׁבְרָהּ,</p>

<p>וְהַלֵּילוֹת וְהַיָּמִים נְצַפֶּה / אֱלֵי עִתּוֹת אֱצֹר בָּם הַסְּחוֹרָה,</p>

<p>וְלֹא נַחְשֹׁב לְרֵעַ אוֹ לְאוֹהֵב / לְבַד אִישׁ יִהְיֶה בָזֶה לְחֶבְרָה</p>

<p>וְנַחְקֹרָה לְיֹקֶר הַסְּחוֹרוֹת / וְזִילוּתָם וְעִתּוֹת הַמְּכִירָה,</p>

<p>וְנִצְטַיֵּד, וְנִרְכַּב הָאֳנִיּוֹת, / וְאַף אִם יִהְיֶה בַיָּם סְעָרָה</p>

<p>וְיַשְׁלִיךְ הַזְּמַן קַרְחוֹ כְפִתִּים – / וְלֹא נָחוּשׁ לְקֶרַח אוֹ לְקָרָה,</p>

<p>וְנִצְפֹּן הוֹן לְאִישִׁים יִבְעֲלוּ אֶת / נְשׁוֹתֵינוּ, יְהוּ לָהֶם לְסִתְרָה –</p>

<p>וְלֹא נִצְטַיְּדָה חָכְמָה וְיִרְאָה / לְצֹרֶךְ הַנְּסִיעָה הַגְּמוּרָה,</p>

<p>וְיוֹם נָבוֹא וְנֵרָאֶה פְּנֵי אֵל – / וּמַה נָּבִיא בְיָדֵנוּ תְּשׁוּרָה?</p>

<p>נְשִׂיא הַדּוֹר! לְמִי תֵאוֹת קְדֻשָּׁה, / וּמִי יִסְכֹּן וְיִשְׁכֹּן בֵּית דְּבִירָהּ,</p>

<p>וּמִי יַעַט מְעִילֵי הָעֲנָוָה, / וּמִי זֶה יֶאֱרֶה בָּשְׂמָהּ וּמֹרָהּ,</p>

<p>וּמִי יִצְפֹּר בְּהַר גִּיל־עַד, וְיַחְפֹּר / בְּאֵר חָכְמָה, וְיִשְׁתֶּה מֵי בְאֵרָהּ?</p>

<p>וּמִי יַעַל מְרוֹם בִּינָה, וְיָבוֹא / מְלוֹן קִצָּהּ וְכַרְמִלָּהּ וְיַעְרָהּ?</p>

<p>וּמִי יִינַק שְׁדֵי חָכְמָה, לְבַד אַתְּ, / וְיָמֹץ בִּלְתְּךָ צוּפָהּ וְיַעְרָהּ?</p>

<p>וּמִי זֶה בִּלְתְּךָ רָאָה יְקָרָהּ, / וְאִישׁ בִּלְתְּךָ הֱכִינָהּ גַּם חֲקָרָהּ,</p>

<p>וּמִי יֶהְגֶּה בְתוֹרַת אֵל, לְבַד אַתְּ, / וּמִי אִישׁ בִּלְתְּךָ יִטֹּל שְׂכָרָהּ?</p>

<p>וְלוּ הָיוּ מְתֵי בִין לָהּ דְּבֵקִים / כְּמַדֶּיהָ – תְּהִי אַתְּ כַּאֲזוֹרָהּ;</p>

<p>וְלוּ הָיוּ מְתֵי בִין כַּאֲזוֹרָהּ – / תְּהִי סוּתָהּ וְשִׂמְלָתָהּ לְעוֹרָהּ;</p>

<p>וְלוּ הָיוּ מְתֵי בִין כַּחֲלוּקָהּ – / תְּהִי עַצְמָהּ וּבָשָׂר מִבְּשָׂרָהּ;</p>

<p>וְלוּ הָיוּ כְּבָשָׂר מִבְּשָׂרָהּ – / תְּהִי נַפְשָׁהּ אֲשֶׁר תִּשְׁכֹּן בְּחֶדְרָהּ;</p>

<p>וְלוּ נָדְרָה לְהוֹלִיד בֵּן בְּצַלְמָהּ / וְכִדְמוּתָהּ – בְּךָ שֻׁלַּם לְנִדְרָהּ.</p>

<p>וְהָיוּ כּוֹכְבֵי נִשְׁפָּהּ אֲפֵלִים, / וְאַתָּה, דּוֹד, לְבַד אוֹרָהּ וְשַׁחְרָהּ;</p>

<p>וְהָיוּ כָּל בְּנֵי תֵבֵל שְׁכוּרִים / בְּיֵין תּוֹעָה, וְאַתְּ קָדְקֹד נְזִירָהּ.</p>

<p>קְרַב אַתָּה, נְשִׂיא הַדּוֹר, מְשִׁיחַ / אֱלֹהֵי יַעֲקֹב, וּשְׁכֹן חֲצֵרָהּ,</p>

<p>וְהִתְעַנַּג בְּצוּף עֶדְנָהּ וְדִשְׁנָהּ, / סְחַר סַחְרָהּ וְתִקְצֹר אֶת קְצִירָהּ.</p>

<p>יְפוּצוּן חוּץ עֲיָנוֹת שִׂכְלְךָ, דּוֹד, / רְאֵה עַם אֵל אֲשֶׁר יִשְׁכֹּן בְּמָרָה.</p>

<p>לְךָ יֵאוֹת הֱיוֹתָךְ אוֹת לְרִבּוֹת, / וְלִהְיוֹת אַתְּ פְּדוּת חָכְמָה וְכָפְרָהּ.</p>

<p>וְאַתָּה, וַאֲשֶׁר הֵמָּה כְגִילָךְ, / בְּעוֹלָם זֶה כְּנֵרוֹת הַמְּנוֹרָה.</p>

<p>נְשִׂיא הַדּוֹר! רְאֵה כָּל הַיְצוּרִים / לְמוּל עֶרְכָּךְ כְּצֹאן קֵדָר וּבָצְרָה,</p>

<p>וְלוּ יִשְׁתַּתְּפוּ עִמְּךָ בְּשֶׂכֶל, / כְּמוֹ הִשְׁתַּתְּפוּ לָךְ בַּיְצִירָה.</p>

<p>רְאֵה, אַנְשֵׁי זְמַנָּךְ לָךְ נְתוּנִים, / וְכָל נֶפֶשׁ לְמִשְמַעְתָּךְ זְהִירָה.</p>

<p>רְאֵה כִּי שָׁחֲחוּ תַחְתָּךְ יְצוּרִים / וְהָיִיתָ לְעֵדַת אֵל כְּפִירָהּ.</p>

<p>וְאַתָּה לַזְּמַן נֵר מַעֲרָבִי, / וְלָעֵדָה, הֲלֹא, שִׁמְשָׁהּ וְסַהְרָהּ.</p>

<p>רְעֵה עֵדָה, פְּאֵר הוֹדָהּ, וְשִׂים אֶת / כְּסִילֶיהָ בְּמוֹ מַעְלַת בְּקָרָהּ.</p>

<p>שְׁלֹף חֶרֶב גְּעָרָה בֶּאֱוִילוּת / וּבִכְסִילוּת, וְהַחְרֵם כָּל זְכוּרָהּ,</p>

<p>וְשַׁלַּח חֵץ בְּאִישׁ לוֹחֵץ, וְתוֹרֶה / לְמַטָּרָה בְּלֵב נֶפֶשׁ יְהִירָה.</p>

<p>בְּרֹק בָּרָק וְכוֹנֵן חֵץ גְּעָרָה, / וְשַׁלַּח חֵץ וּבָרָק מִמְּרוֹרָה.</p>

<p>וְכָל נֶפֶשׁ בְּמַעְלָתָהּ תְּכוֹנֵן, / וְתַבְדִּיל הַשְּׁחֹרָה מִצְּחֹרָה.</p>

<p>וְשׁוּר יִפְעָתְךָ, וּזְכֹר בְּאֵרָהּ / וְצוּר בּוֹרְאָהּ וּמַטְרִיפָהּ וּבֹרָהּ,</p>

<p>בְּטֶרֶם יֶחֱשַׁךְ שִׁמְשָׁהּ וְאוֹרָהּ / וְלֶדֶת חֹק וּבִיאַת הַצְּפִירָה.</p>

<p>רְאֵה, עוֹלָם – כְּמוֹ סֻלָּם, וְתֵבֵל – / דְּמוּת בִּקְעָה, וְנַחְנוּ – כַּחֲצִירָהּ,</p>

<p>בְּבָקְרֵנוּ, הֲכִי נָצִיץ וְנַחְלֹף, / וְלָעֶרֶב, הֲכִי, נִשְׁכֹּן חֲרֵרָה.</p>

<p>נְזִיר אַחִים! וּמִי רָאוּי לְעֵדֶן, / וְעֵדֶן גַּן לְמִי רָאוּי לְדִירָה?</p>

<p>וּמִי יִבְנֶה בְּעוֹלַם הַנְּשָׁמוֹת / לְשִׁבְתּוֹ בֵּית זְבוּל, אַרְמוֹן וְטִירָה?</p>

<p>וְתוֹרַת אֵל לְמִי תִכּוֹן, וּמִי זֶה / אֲשֶׁר יֵאוֹת לְעָבְדָהּ אוֹ לְשָׁמְרָהּ?</p>

<p>וּמִי יַחְקֹר פְּעֻלַּת אֵל בְּשִׂכְלוֹ, / וּמִי הָאִישׁ אֲשֶׁר יֵאוֹת לְחָקְרָהּ? –</p>

<p>לְבַד אַתָּה, אֲבִי חָכְמָה וְנִזְרָהּ, / צְבִי עֶדְיָהּ וּמִבְחוֹר רֹאשׁ אֲמִירָהּ.</p>

<p>הֲנַנִּיחַ לְעוֹלַם הַנְּשָׁמוֹת / לְכָל גִּבֵּן וְאִישׁ בַּעַל חֲטוֹרָה,</p>

<p>וְיַרְוִיחוֹ בְסִכְלוּתָם לְעֵדֶן, / וְנַרְוִיחַ בְּשִׂכְלֵנוּ מְעָרָה?</p>

<p>הֲטוֹב כִּי תַעֲדֹפְנָה עַל שְׁנֵינוּ / בְּטוּב הַמַּעֲשִׂים, פּוּעָה וְשִׁפְרָה?</p>

<p>הֲבִסְגֻלּוֹת וְכֹחוֹת בַּהֲמִיּוֹת / לְנֶפֶשׁ אִישׁ תְּהִי מַעְלָה וְיִתְרָה?</p>

<p>רְאֵה הַתַּרְנְגוֹל – וּשְׁכַח נְדִיבוּת / נְדִיבֵי עַם, רְאֵה קַלּוּת לְבִכְרָה,</p>

<p>רְאֵה גָּמָל, אֲשֶׁר יוּלַד לְעָמָל, / רְאֵה חֲמוֹר לְכָל מַשָּׂא וְתִגְרָה,</p>

<p>וְעַכָּבִישׁ – רְאֵה קַלּוּת פְּעָלָיו, / וְרִשְׁתּוֹ לַזְּבוּב פָּרַשׂ וְהִקְרָה,</p>

<p>וְעֵת אָרְגוֹ עֲגֻלָּה תוֹךְ עֲגֻלָּה – / כְּאִלּוּ בַמְּחוּגָה הוּא תְאָרָהּ,</p>

<p>וְלִבְנוֹת הֵיכְלֵי עֹנֶג, וּבָתִּים / מְלֵאִים טוּב – רְאֵה בִּנְיַן דְּבוֹרָה,</p>

<p>וְלַחְרִיצוּת – רְאֵה, דּוֹד, הַנְּמָלָה, / חֲרוּצַת יָד, וְאַף אִם הִיא צְעִירָה</p>

<p>וְלַשַּׁחַל גְּבוּרַת לֵב וְאֹמֶץ – / וְיָדוֹ הִיא כְּיַד עֵשָׂו שְׂעִירָה,</p>

<p>וְלַמִּשְׁגָּל וְאֶל מַאְכָל וּמִשְׁתֶּה – / רְאֵה חַזִּיר, רְאֵה עֵגֶל וּפָרָה.</p>

<p>וְהִתְיַחֵד אֱנוֹשׁ בִּלְבָד בְּנֶפֶשׁ / מְדַבֶּרֶת, מְטֹהָרָה וּבָרָה,</p>

<p>לְפָאֵר לֶאֱלֹהֶיהָ בְּכָל לֵב, / וְלִבְחֹן סוֹד פְּעֻלַּת אֵל יְצָרָהּ,</p>

<p>וְנֶפֶשׁ זֹאת – מְזוֹנָהּ הַחֲסִידוּת, / בְּיַעַן הִיא לְבַד רִפְאוּת לְשָׁדָּהּ,</p>

<p>לְפִי שִׂכְלָהּ תְּהֻלַּל אוֹ תְחֻלַּל, / וּמַעְלָתָהּ לְפִי צִדְקָהּ וְיָשְׁרָהּ,</p>

<p>וְלֹא תוֹחִיל לְבַד אֶל הָאֱלֹהִים / לְרַפֹּאת מַחֲצָהּ, מַכָּהּ וְשִׁבְרָהּ,</p>

<p>וְאִם הִיא בַּזְּמַן תִּגְעַל, וְתִתְעַל / עֲלֵי אֶרֶץ – הֲתִירָא בַהֲמִירָהּ?</p>

<p>וְאֵיךְ תִּרְעַב, אֲשֶׁר עַל עָב רְכוּבָהּ, / וְתַשְׁלִיךְ יָהֳבָהּ עַל אֵל וְשִׂבְרָהּ/</p>

<p>וְנֶפֶשׁ הַמְקַצֶּרֶת וְחוֹטֵאת, / בְּהַגִּיעַ זְמָן קִצָּהּ וְתוֹרָהּ,</p>

<p>בְּנֵי אֵל יַעֲנוּ, הֵם יֹאמְרוּ לָהּ: / הֲזֹאת הִיא נָעֳמִי, אֵל הֶאֱמִירָהּ?</p>

<p>הֲזֹאת הִיא נָעֳמִי, יָצָאת לְלַקֵּט / בְּכַרְמֵי בִין – וְאֵיךְ שָׁבָה נְעוּרָה!</p>

<p>לְלַקֵּט יָצְאָה זֹאת – מַה בְּיָדָהּ, / וּמִלֶּדֶת תְּעוּדָה הִיא עֲצָרָהּ?</p>

<p>תְּנוּ לָהּ מִפְּרִי יַד מַעֲשֶׂיהָ / בְּמִשְׁקָלָם בְּמִדָּה בַּמְּשׂוּרָה.</p>

<p>רְאוּ מַה בֵּין הֱיוֹתָהּ בַּעֲרָבוֹת – / וּבֵין לִהְיוֹת בְּגוּשׁ עָפָר מְדוֹרָהּ.</p>

<p>וְאֵיכָה, דּוֹד, בְּדָבָר נַעֲלֵינוּ / תְּהִי נֶפֶשׁ דְּבַר יֹצְרָהּ מְמִירָה,</p>

<p>וְנָסֹב עַל דְּבַר חֵשֶׁק, כְּעָצֵל / בְּמִטָּתוֹ, וְהַדֶּלֶת בְּצִירָהּ –</p>

<p>וְהַחֵשֶׁק וְהַשֵּׂכֶל הֲפָכִים, / וּמִי יוּכַל לְאָוֶן וַעֲצָרָה!</p>

<p>וְלַשֵּׂכֶל נְעִימוּת וַחֲשִׁיבוּת, / וְהוֹד מַלְכוּת, וּמִשְׁפַּט הַבְּכוֹרָה.</p>

<p>וְאֵין תִּקְוָה וְאַחְרִית, רַק לְהַכְרִית, / לְנֶפֶשׁ תַּעֲבִיד שִׂכְלָהּ לְיִצְרָהּ.</p>

<p>הֲיִמְצָא חֵן אֱנוֹשׁ אָנוּשׁ, בְּנֶפֶשׁ / אֲשֶׁר יַלְדוּת וְיֵין חֵשֶׁק עֲבָרָהּ –</p>

<p>וְהַנֶּפֶשׁ וְהַחֵשֶׁק כְּצָרוֹת, / וְאֵין בֵּינָם לְעוֹלָמִים פְּשָׁרָה?</p>

<p>וְאֵין טַעְנָה לְמִתְעַלֵּם, וְרֶוַח / לְמִתְרַשֵּׁל וְעָצֵל בַּחֲקִירָה,</p>

<p>אֲבָל חֻיַּב אֱנוֹשׁ לַחְקֹר תְּבוּנָה, / וְלָבוֹא עַד תְּכוּנָתָהּ וְחִקְרָהּ,</p>

<p>וְנִתְבַּע אִישׁ כְּפִי כֹחוֹ וְשִׂכְלוֹ, / וְהַכִּירוֹ לְמַעְלָתָהּ וְיָקְרָהּ,</p>

<p>וְאַתְּ שָׁקוּל לְפִי שִׂכְלָךְ כְּרִבּוֹא, / וְלָךְ חָכְמָה – וְאֵיךְ תִּגְרַע שְׁאֵרָהּ!</p>

<p>קְחָה שִׁירִי, אֲסִיר חִשְׁקָךְ, וְנַפְשׁוֹ / נְתוּנָה לָךְ, וּבָהּ תִּמְשֹׁל לְמָכְרָהּ,</p>

<p>וּבָאָה בִבְרִית אוֹתָךְ, וְאָכֵן / בְּכָל דּוֹד בִּלְתְּךָ בָּגְדָה וְקָשְׁרָה,</p>

<p>וּמִיּוֹם הַנְּדוֹד הִפְרִיד שְׁנֵינוּ – / לְחִשְׁקָךְ, הַצְּבִי, גּוֹלָה וְסוּרָה,</p>

<p>וְחָשַׁךְ לַנְּדוֹד אוֹרָהּ וְזָהְרָהּ, / וּמִיּוֹם הַנְּדוֹד – אוֹר לֹא זְכָרָהּ,</p>

<p>מְחַכֶּה אֶל רְאוֹת יִפְעָתְךָ, דּוֹד, / וְלִבָּהּ בָּהּ כְּלֵב אִשָּׁה מְצֵרָה.</p>

<p>רְאֵה שִׁירִי וְזָכְרֵנִי לְטוֹבָה, / נְזִיר אַחִים פְּאֵר תּוֹרָה וְכִתְרָהּ!</p>

<br />

<p>וַיִּתְמַהּ הַשָּׂר עַל יְפִי הַשִּׁירָה וְגָדְלָהּ /
וַיִּשָּׁבַע כִּי אֵין עַל עָפָר מָשְׁלָהּ / וַיֹּאמַר: מַה נִכְבָּד
וּמְאֻשָּׁר הָאִישׁ, הַשְּׁלוּחִים אֵלָיו אֵלּוּ הַחֲרוּזוֹת / וְתָמֵהַּ
אֲנִי אִם יֵשׁ אִישׁ בַּדּוֹר רָאוּי אֶל שִׁירָה כָזֹאת / וְיָרֵא אֲנִי
פֶּן בִּהְיוֹתְךָ אֲהוּבוֹ / רָחַקְתָּ מִן הָאֱמֶת וְנָטִיתָ מִנְּתִיבוֹ
/ לְקַיֵּם מַאֲמַר הֶחָכָם: מֵיטַב הַשִּׁיר כְּזָבוֹ / וַאֲשֶׁר
חֻיַּבְנוּ אֲנַחְנוּ קְהַל הַמְשׁוֹרֲרִים / לְהַפְלִיג בְּשֶׁבַח
וּבִגְנוּת בַּשִּׁירִים / אֵין לְהַרְחִיק לְגַמְרֵי הָאֱמֶת / עַד
שֶׁנֹּאמַר מִן הַמֵּת חַי וּמִן הַחַי מֵת / אָמְנָם חֻיַּב הַמְשׁוֹרֵר
לָשִׂים כָּל אִישׁ בְּמַעֲלָתוֹ / וּלְהַפְלִיג קְצָת עַל הָאֱמֶת
בִּמְלִיצָתוֹ.</p>

<p>וַיִּשָּׂא מְשָׁלוֹ וַיֹּאמַר:</p>

<br />

<p>צְבִי חֵן! שִׂים מְלִיצָתָךְ בְּנוּיָה / לְפִי חָכְמָה, ולֹא עַל פִּי רְגִילוּת,</p>

<p>וְשִׂים כָּל אִישׁ בְּמַעְלָתוֹ בְּשִׁירָךְ: / כְּרוּב – בִּיקָר, וְהַשָּׂטָן – בְּזֻלּוּת.</p>

<p>תְּנָה צִיץ הוֹד אֱלֵי נָדִיב וְשׁוֹעַ, / וְתָאֵר זֵד וְאִישׁ נָבָל בְּנַבְלוּת,</p>

<p>וְהַשַּׁחַל – תְּתָאֵר בַּגְּבוּרָה, / וְהָעוֹרֵב וְהַכֶּלֶב – בְּכִילוּת,</p>

<p>וְתָאֵר הַפְּרָדִים וַחֲמוֹרִים / בְּכֹבֶד רֹאשׁ וְהֶחָתוּל – בְּקַלּוּת.</p>

<p>וְדַע כִּי אִישׁ יְתָאֵר הַגְּבוּרָה / בְּרִפְיוֹן יָד, וְהַחָכְמָה בְּסִכְלוּת –</p>

<p>לְדִמְיוֹן אִישׁ יְתָאֵר רוּם שְׁחָקִים / בְּמוֹ שִׁפְלוּת וְסִבּוּבָם בְּעַצְלוּת.</p>

<br />

<p>וָאַעַן וָאֹמַר: יֵדַע הַשָּׂר הַנִּכְבָּד / כִּי
הָאִישׁ אֲשֶׁר פֵּאַרְתִּי בְשִׁירִי – מֶלֶךְ לְמַעֲלָתוֹ נֶעֱבָד /
וְלֹא עָבַרְתִּי הַגְּבוּל / וְלוּ הֶעֱלִיתִיו בְּשִׁירִי עַד זְבוּל /
וְלוּ רָאִיתָ שִׁירוֹתַי אֲשֶׁר שָׁלַחְתִּי לוֹ בִימֵי חָרְפִּי /
אָנֹכִי הַדַּל בְּאַלְפִּי / נִפְלֵאתָ עַל עֹצֶם חִשְׁקֵנוּ /
וְיָדַעְתָּ כִּי לֹא שֶׁקֶר נִסְכֵּנוּ / וּבִפְרָט הַשִּׁירָה הַהֲדוּרָה
/ אֲשֶׁר לֹא יִשָּׁקֵל כֶּסֶף מְחִירָהּ / יִתְּנוּהָ מְלִיצֵי הַזְּמַן
עַל רֹאשָׁם עֲטָרָה / אֲשֶׁר שָׁלַחְתִּי לוֹ הָעֵת הִרְחִיק נְדוֹדוֹ /
וְהִגִּיעַנִי עַד שַׁעֲרֵי מָוֶת בְּפֵרוּדוֹ / וּבְחַבְלֵי הַשִּׁירָה
הַהִיא מְשַׁכְתִּיו / עַד אֲשֶׁר אֶל בֵּית אִמִּי וְאֶל חֲדַר הוֹרָתִי
הֲבֵאתִיו.</p>

<p>וַיֹּאמֶר הַשָּׂר: בְּחַסְדֶךָ / הַרְאֵנִי נָא אֶת כְּבוֹדֶךָ!</p>

<p>וָאֶשָּׂא מְשָׁלִי וָאֹמַר:</p>

<br />

<p>רָאִיתִי הַשֶּׁמֶשׁ יִזְרַח / בִּתְקוּפָתוֹ וּבְטָהְרָתוֹ</p>

<p>עַל חוּג שָׁמַיִם יִתְהַלָּךְ, / יָרוּץ אֹרַח בִּמְסִבָּתוֹ,</p>

<p>וּתְקוּפָתוֹ עַד לִקְצוֹת אֶ/רֶץ, אֵין נִסְתָּר מֵחַמָּתוֹ,</p>

<p>וּמְאוֹרֵי אוֹר בַּשָּׁמַיִם / קוֹדְרִים מוּל זֹהַר יִפְעָתוֹ,</p>

<p>יִפרֹשׂ כַּנְפֵי אוֹר, יִקָּחֵם, / יִשָּׂאֵמוֹ עַל אֶבְרָתוֹ,</p>

<p>רָאִיתִי – עָמַדְתִּי מַרְעִיד, / לִבִּי יִתַּר מֵחֶרְדָּתוֹ,</p>

<p>כִּי נֶעְכַּרְתִּי, עַד זָכַרְתִּי / חֶמְדַּת לִבִּי וּסְגֻלָּתוֹ,</p>

<p>נֶטַע נַעְמָן, צִנְצֶנֶת מָן, / לָקַח מִמֶּנִּי עֶמְדָּתוֹ,</p>

<p>כִּי הוּא – שֶׁמֶשׁ הַחָכְמָה הוּא, / הַזּוֹרֵחַ בִּגְבוּרָתוֹ,</p>

<p>הַמֵּסִיר שָׂפָה לִמְלִיצִים, / שָׂכַל שִׁירוֹ מִדֵּי צֵאתוֹ.</p>

<p>כָּל לָשׁוֹן, תָּקוּם לַמִּשְׁפָּט / אִתּוֹ – תַּרְשִׁיעַ צִדְקָתוֹ.</p>

<p>הוּא אוֹר לִבִּי, הוּא שִׂמְחָתוֹ, / הוּא חַגּוֹ, חָדְשׁוֹ, שַׁבַּתּוֹ,</p>

<p>הוּא יַרְדֵּן הַשֵּׂכֶל, כִּי בוֹ / יִטְהַר כָּל לֵב מִצָּרַעְתּוֹ,</p>

<p>הוּא עַצְמוּת הַשֵּׂכֶל־עֶלְיוֹן, / הוּא אֵיכוּתוֹ, הוּא מָהוּתוֹ,</p>

<p>הוּא חֹמֶר לוֹ, הוּא פוֹעֵל לוֹ, / הוּא צוּרָתוֹ הוּא תַכְלִיתוֹ,</p>

<p>מִי זֶה יֶחְשֹׂף סוֹד הֶגְיוֹנוֹ, / מִי זֶה יִמְצָא אֶת חִידָתוֹ!</p>

<p>אִלּוּ נוֹדַע בִּבְנֵי אֵלִים – / אָז יֶחְפָּצוּן אֶת קִרְבָתוֹ;</p>

<p>אִלּוּ הִטָּה יַד שִׂכְלוֹ עַל / יָם הַבִּין – נָס מִגַּעְרָתוֹ;</p>

<p>אִלּוּ פָגַע בִּסְנֵה מֹשֶׁה – / אֻכַּל, חֻבַּל, מִלַּבָּתוֹ;</p>

<p>אִלּוּ פָגְעוּ בוֹ – נִשְׂרָפוּ / שַׁדְרַךְ מֵישַׁךְ מִגַּחַלְתּוֹ.</p>

<p>הָהּ לִבְרָקָיו כִּי הֵאִירוּ, / עַד כִּי גִלּוּ לִי חֶמְדָּתוֹ,</p>

<p>כִּי הִשְׁאִירוּ אוֹתִי אַחְרֵי / נָסְעוֹ כּוֹאֵב לִנְסִיעָתוֹ.</p>

<p>רָאִיתִי הַשַּׁחַק כֵּלַי, / כֵּלָיו רָעִים מוּל נִדְבָתוֹ;</p>

<p>רָאִיתִי, עֵת פָּתַח שָׁמָיו, / מַרְאוֹת שֵׂכֶל וּתְמוּנָתוֹ;</p>

<p>רָאִיתִי כָּל שַׂר בּוֹ נִקְשָׁר, / שָׂרִים סָרִים אֶל מִשְׁמַעְתּוֹ;</p>

<p>רָאִיתִי כִּי כָל שָׂרִים יִקְ/חוּ בִכְלֵיהֶם מִזִּמְרָתוֹ;</p>

<p>רָאִיתִי הֵימָן עִם כַּלְכֹּל – / נִלְאוּ כַלְכֵּל סוֹד דִּבְרָתוֹ;</p>

<p>רָאִיתִי אָסָף – לֹא יָסַף / דַּבֵּר, עֵת שָׁמַע אִמְרָתוֹ;</p>

<p>רָאִיתִי כָּל לָשׁוֹן דָּבֵק / אֶל חֵךְ, לוֹחֵךְ צוּף יַעְרָתוֹ;</p>

<p>רָאִיתִי דָּוִד וּשְׁלֹמֹה / כִּי יִתְמָהוּ עַל חָכְמָתוֹ;</p>

<p>רָאִיתִי חִירָם וּבְצַלְאֵל – / עֵירֻמִּים הֵם מֵעָרְמָתוֹ;</p>

<p>רָאִיתִי כִּי אַלְמֻדְנַבִּי / לֹא הִשִּׂיג אַבְקַת שִׁירָתוֹ.</p>

<p>לוּ חֻבַּר מִכָּל הַלִּבּוֹת, / כִּי כֻלָּם בָּאִים בִּבְרִיתוֹ.</p>

<p>חִשְׁקוֹ – הָאֵשׁ, וּמְשָׁלָיו – הָ/עֵצִים, לִבִּי – שֵׂה עוֹלָתוֹ.</p>

<p>חָפֵץ הַשֵּׂכֶל הָעֶלְיוֹן / הַרְאוֹת לָנוּ אֶת עַצְמוּתוֹ,</p>

<p>יָרַד מִכִּסְאוֹ, בָּא אֶל בֵּית / אִמּוֹ, אֶל חֶדֶר הוֹרָתוֹ,</p>

<p>וַיָּבֹא אֵלֶיהָ, וַתַּ/הַר לוֹ, וַיּוֹלֶד בִּדְמוּתוֹ,</p>

<p>עַד כִּי הַשֵּׂכֶל הַפּוֹעֵל / עַל יָדוֹ נָתַן טַבַּעְתּוֹ,</p>

<p>לָתֵת תַּבְנִית, לַחְתֹּם תָּכְנִית, / לָתֵת אֶל כָּל חַי צוּרָתוֹ.</p>

<p>קוּמִי, שִׁירָתִי יָפָתִי, / יוֹנָתִי, וּלְכִי וּמְצָאתוֹ.</p>

<p>הִלְכִי זִמְרָתִי, סֹבִּי עִיר, / אוּלַי תִּקָּרִי לִקְרָאתוֹ.</p>

<p>סֹבִּי צָפוֹן, בּוֹאִי תֵימָן, / בּוֹאִי סֻכּוֹ וּמְעוֹנָתוֹ,</p>

<p>גַּלִּי שׁוֹק וּנְהָרוֹת עִבְרִי, / עַד בּוֹאֵךְ חַדְרֵי מַשְׂכִּיתוֹ.</p>

<p>דִּרְשִׁי, שִׁירָתִי, בִּמְקוֹם הַ/חֵשֶׁק וּסְבִיבוֹת גִּבְעָתוֹ,</p>

<p>אוּלַי נֶחְבָּא אֶל הַכֵּלִים / וּבְלֵב חוֹשְׁקִים שָׂם תַּחְנוֹתוֹ,</p>

<p>אִם שָׂם בֵּין כּוֹכָבִים קִנּוֹ – / תָּצוּרִי עָלָיו עַד רִדְתּוֹ.</p>

<p>הֵיטִיבִי נַגֵּן, הַרְבִּי שִׁיר, / אוּלַי יַעַן עֵת שָׁמְעָתוֹ.</p>

<p>הָרִימִי בַכֹּחַ קוֹלֵךְ, / אוּלַי יֵעוֹר מִשְּׁנָתוֹ,</p>

<p>אַל תִּדֹּמִּי, אוּלַי יָשֵׁן / הוּא – יִקַּץ מִתַּרְדֵּמָתוֹ.</p>

<p>שִׁירָתִי! מַה תַּגִּידִי לוֹ? / שֶׁחָלִיתִי עַל אַהְבָתוֹ.</p>

<p>לָמָּה גָנַב לִבִּי מִתּוֹךְ / קִרְבִּי, אִם נִכְסַף אֶל בֵּיתוֹ?</p>

<p>אַחְלַי, יִזְכָּר לוֹ עֵת הָיָה / קִיר לִבִּי רֵאשִׁית מַמְלַכְתּוֹ,</p>

<p>יָשִׂים דִּמְעָתִי עַל נוֹדוֹ / אֶל תּוֹךְ נֹאדוֹ וּבְסִפְרָתוֹ.</p>

<p>אִם יִמְצָא אַהְבָתִי חוֹמָה – / יִבְנֶה עָלֶיהָ טִירָתוֹ,</p>

<p>אִם דֶּלֶת הִיא – יָצוּר עָלֶי/הָ לוּחַ אֶרֶז בַּחְמָתוֹ,</p>

<p>אִם יִחְפֹּץ לַעְלוֹת שָׁמַיְמָה – / יַשְׁלִיךְ עָלַי אֶת אַדַּרְתּוֹ,</p>

<p>אִם לָנוּחַ תּוֹךְ לֵב חוֹשֵׁק – / קִיר לִבִּי הִנֵּה מִטָּתוֹ,</p>

<p>אִם יִתְמַהְמַהּ – מַה לִּי עוֹד, אִם / לֹא יִשְׁלַח לִי אֶת בִּרְכָתוֹ.</p>

<p>כָּזֹאת אִמְרִי אֵלָיו: עַד אָן / דּוֹדָךְ יִזְעַק מֵאַנְחָתוֹ,</p>

<p>עֶבֶד נִמְכַּר לָךְ לִצְמִיתוּת, / הַגִּידָה לִּי: מַה מַּשְׂכֻּרְתּוֹ?</p>

<p>עַד מָתַי תִּתְאַכְזַר עָלָיו, / עַד אָן תִּבְזֶה אֶת עֻנּוֹתוֹ?</p>

<p>עַד מָתַי הָרוּג חִשְׁקֶךָ / עַל הָעֵץ תָּלִין נִבְלָתוֹ?</p>

<p>לָמָּה הִכִּיתָ עַבְדֶּךָ / עִם אַבְנֵי פֵרוּד וּסְקַלְתּוֹ?</p>

<p>לָמָּה שָׁלַחְתָּ אֵשׁ חִשְׁקָךְ / עַל לֵב מוֹדַעְתָּךְ וּשְׂרַפְתּוֹ?</p>

<p>לָמָּה הֵבֵאתָ אִישׁ סוֹדָךְ / תּוֹךְ יָם הַחֵשֶׁק וּטְבַעְתּוֹ?</p>

<p>כָּזֹאת אִמְרִי אֵלָיו: דּוֹדָךְ / תָּמִיד נִצָּב עַל מִשְׁמַרְתּוֹ,</p>

<p>נוֹשֵׂא עַל כָּתֵף מַהְלָלָךְ, / וּנְדִיבוּתָךְ עַל דַבַּשְׁתּוֹ,</p>

<p>מִתְיַצֵּב וּמְצַפֶּה לִרְאוֹת / מַה זֶּה תָשִׁיב עַל תּוֹכַחְתּוֹ,</p>

<p>אִם חָטָא לָךְ – לָקַח מִיָּדָ/ךְ כִּפְלַיִם מֵחַטָּאתוֹ.</p>

<p>אִם לֹא יָשׁוּב אֵלָיו חִנֶּךָ – / אָנָה יוֹלִיךְ אֶת חֶרְפָּתוֹ?</p>

<p>בַּמֶּה יִתְרַצֶּה לָשׁוּב אֶל / חִנָּךְ, הַשַּׂר, לִפְנֵי מוֹתוֹ,</p>

<p>אִם בִּבְכִי וּדְמָעוֹת – הִנֵּה / כִּי הוֹבִישׁ עַיִשׁ בִּבְכִיתוֹ,</p>

<p>גַּם שָׂכַר עָלֶיךָ גִיחוֹן / וּפְרָת, לִהְיוֹת עִם דִּמְעָתוֹ.</p>

<p>כָּל מֵרֵעָיו לֹא יָכֹלוּ / הָקִים אוֹתוֹ וּלְהַבְרוֹתוֹ,</p>

<p>וַיְמָאֵן הִתְנַחֵם, עַד כִּי / תֵּפֶן, הַשָּׂר, אֶל מִנְחָתוֹ.</p>

<br />

<p>שִׁירָתִי! אִם יִפְגָּשֵׁךְ אִישׁ – / מַה תָּשִׁיבִי לִשְׁאֵלָתוֹ!</p>

<p>הִנֵּה מִנְחַת עִמָּנוּאֵל / לִשְׁלֹמֹה הַשָּׂר מוֹדַעְתּוֹ.</p>

<br />

<p>כִּשְׁמֹעַ הַשָּׂר יְפִי הַשִּׁירָה / נִפְלָא עַל
חַשְׁמַלֵּי זָהֳרָהּ / וַיֹּאמַר: שִׁירָתְךָ זֹאת גָּבְרָה / עַל כָּל
הַשִּׁירוֹת בְּיָפְיָהּ / וְחִשְׁקְכֶם זֶה כָּמוֹהוּ מִן הָעוֹלָם לֹא
נִהְיָה / וְעַתָּה הַגֶּד נָא לִי אִם חֲשׁוּקְךָ זֶה חָטָא לְךָ מֵעוֹדוֹ
/ וְאִם הוּא הָאִישׁ אֲשֶׁר שָׁמַעְתִּי בַעֲדוֹ / כִּי עָלֶיךָ יְנוֹפֵף
יָדוֹ / וּפָרַע חֹק הַמּוּסָר / בְּקָרְאוֹ אוֹתְךָ בִּכְתָבוֹ ׳אֲרִי
נוֹהֵם מִתּוֹךְ קֻפָּה שֶׁל בָּשָׂר׳?</p>

<p>וָאַעַן וָאֹמַר: אֲדוֹנִי! לֹא זֶה הַדֶּרֶךְ ולֹא זֹה
הָעִיר / כִּי הָאִישׁ אֲשֶׁר הֵרִים יָד בִּי מִמֶּנּוּ לְיָמִים צָעִיר /
וּשְׁמוֹ יוֹאָב שַׂר הַצָּבָא / אֲשֶׁר להִלָּחֵם עִמִּי בָא / וּבְעֵת
יָצָאתִי לִקְרָאתוֹ עִם חֵיל מְלִיצוֹתַי – נֶחְבָּא / וְעָמַד,
בִּרְאוֹתוֹ אוֹתָם, מִשְׁתָּאֶה / וּבְעֵת אָמַרְתִּי לוֹ: לְכָה פָנִים
נִתְרָאֶה / וּרְאֵה וַעֲשֵׂה בְּתַבְנִיתָם אֲשֶׁר אַתָּה מָרְאֶה! /
נִסְתַּר אוֹ נֶחְבָּא אֵין רוֹאֶה.</p>

<p>וַיֹּאמֶר הַשָּׂר: אֵיךְ הָיָה הַדָּבָר?</p>

<p>וָאַעַן וָאֹמַר: יֵדַע אֲדוֹנִי הַנָּבָר / כִּי יוֹאָב
שַׂר הַצָּבָא אֲשֶׁר שָׁמַעְתָּ מֵעִנְיָנָיו / הָיָה אִישׁ חָכָם
בְּעֵינָיו / גַּאֲוָה אֲפִיקֵי מָגִנָּיו / וְכָל חַיּוֹת לֹא יַעַמְדוּ
לְפָנָיו / וְהוּא לְכָל מִבְצָר יִשְׂחָק / וּמִכָּל חֲכַם לֵב יִרְחָק /
וְגָעַר בּוֹ וְנָס מִמֶּרְחָק / וַיְהִי הַיּוֹם, וּמֵיְיָ הָיְתָה
נְסִבָּה / וְשָׁמַע כִּי הוֹצֵאתִי עָלָיו דִּבָּה / וְסִפַּרְתִּי
מִמֶּנּוּ הֶבֶל וְרָעָה רַבָּה / בְּפִי וּבְמִכְתָּבִי / אֲשֶׁר לֹא
צִוִּיתִי וְלֹא דִבַּרְתִּי וְלֹא עָלְתָה עַל לִבִּי / וַיִּתְנַדֵּב
לְנוֹפֵף עָלַי צוּר חַרְבּוֹ / וַיִּכְתֹּב אֵלַי אִגֶּרֶת כַּאֲשֶׁר עִם
לְבָבוֹ / כָּתַב בָּהּ הֲתוּלִים וְחִידוֹת / וּפְנֵיהֶם וְכַנְפֵיהֶם
פְּרוּדוֹת / פַּעַם יִתְנַשֵּׂא וּפַעַם יִכָּנַע / פַּעַם יְחָרֵף
וּפַעַם יִמָּנַע / הָלַךְ בְּשִׁירוֹ נָד וָנָע / הִזְכִּיר בּוֹ שִׁיר
הַיִּחוּד אֲשֶׁר לוֹ / לְהַרְאוֹת הָעַמִּים וְהַשָּׂרִים אֶת שִׂכְלוֹ /
וְכַאֲשֶׁר קָרָאתִי אִגַּרְתּוֹ לִבִּי הִתְאַנָּף / כִּי לֹא הָיָה
לִדְבָרָיו שֹׁרֶשׁ וְעָנָף / וָאֲכוֹנֵן מֵיתְרֵי מִכְתָּבִי / וָאָשִׁיב
לוֹ דָבָר כַּאֲשֶׁר עִם לְבָבִי.</p>

<p>וְאֵלֶּה דִבְרֵי אִגַּרְתִּי / הַשְּׁלוּחָה אֵלָיו מֵאִתִּי:</p>

<p>מִי זֶה מַחְשִׁיךְ עֵצָה בְמִלִּים / לָחוּד חִידוֹת
וְלָשֵׂאת מְשָׁלִים / בְּרֹב חֲלוֹמוֹת וַהֲבָלִים / יִלְעַג וְאֵין
מַכְלִים / הֲקוֹלְךָ זֶה, בְּנִי יוֹאָב, שַׂר הָעֲשָׂרוֹת / יְחוֹלֵל
אַיָּלוֹת וַיֶחֱשֹׂף יְעָרוֹת / תִּקַּח מֵחֵלֶם וּמִטּוֹבִיָּה עֲטָרוֹת
/ כִּי תִכְתֹּב עָלַי מְרוֹרוֹת / לֹא יָדַעְתִּי סְפוֹרוֹת / חַיֶּיךָ!
אִם חֲלוֹם חָלַמְתָּ – אֲנִי אֶפְתֹּר / וְיִרְעֲשׁוּ הַסִּפִּים אִם אַךְ
הַכַּפְתּוֹר / וּבִמְקוֹם שַׁאֲגַת אַרְיֵה וְקוֹל שַׁחַל – מַה לְּקוֹל
הַתּוֹר? / זֶה כַּמֶּה שָׁמַעְתִּי כִּי תוֹר / אַךְ לֹא הֶאֱמַנְתִּי
כִּי תַעֲשֶׂה וְתִסְתֹּר / וְלָכֵן קַבֵּל לְךָ אַבְנֵי קֶלַע, תִּקְלַע
מְלִיצָתִי, כִּי הִגִּיעַ הַתּוֹר / וְתִקְצֹר קְצִירְךָ אֲשֶׁר זָרַעְתָּ
/ וְתִשְׁמַע מֵאֲשֶׁר הִגַּדְתָּ וְהוֹדַעְתָּ וְהִשְׁמַעְתָּ / חַיֶּיךָ,
אֲדוֹנִי! עֲדַיִן לֹא הִגַּעְתָּ לְרוֹעֵי צֹאן / וּדְבָרֶיךָ לֹא
לְרָצוֹן / כִּי תִכְתֹּב עָלֵינוּ לָצוֹן / וְאִם עָסַקְתָּ בְּפֵרוּשׁ
וּבִגְמָרָא / לֹא זָכִיתָ לִהְיוֹת תַּנָּא אוֹ אֲמוֹרָא / וְיָדַעְתִּי
כִּי רַעְיוֹנֶיךָ עָבְרוּ עַל דִּבְרֵי סְדוֹם וַעֲמֹרָה / וַיִּכְרְתוּ
מִשָּׁם זְמוֹרָה / וְלָכֵן שׁוֹלְחִים לְאַפָּם אֶת הַזְּמוֹרָה /
וְשָׁמַעְתִּי כִּי בֵּין אַחִים תַּפְרִיא / וְלָכֵן כָּעֵת בַּמָּרוֹם
תַּמְרִיא / שָׁלַחְתָּ אִגֶּרֶת הֲתוּלִים / וָאֶקְרַב אֵלֶיהָ וְלֹא
מָצָאתִי לָהּ בְּתוּלִים / וְעַתָּה הַכֶּר נָא לְמִי הַחוֹתֶמֶת
וְהַפְּתִילִים / הֶרְאִיתָנוּ תְפִלַּת הַיִּחוּד אֲשֶׁר לָךְ / אֲשֶׁר
הִיא לְעֵדָה עַל שִׂכְלָךְ / אָחִי, יְהִי לְךָ אֲשֶׁר לָךְ! / הַגֶּד
נָא, הַשָּׂר! מִמִּי נָעָמְתָּ? / מָה הַחֲלוֹם הַזֶּה אֲשֶׁר חָלָמְתָּ /
לְהִתְפָּאֵר בִּתְכוּנוֹת נַעֲלָמוֹת / וַתֹּאמַר: עֶשֶׂר יָדוֹת לִי
בְּכָל חָכְמוֹת / הֲשָׁמַעְתָּ מִיָּמֶיךָ עַל הַהִגָּיוֹן? / הֲרָאִיתָ
לְעוֹלָם סֵפֶר הַחִזָּיוֹן? / וְאֵיךְ לֹא תֶחֱרַד וְתִלָּפֵת / וְלֹא
רָאִיתָ לְעוֹלָם סֵפֶר הַמּוֹפֵת / הֲנִגְלוּ לְךָ תַּעֲלוּמוֹת הַהֶקֵּשׁ
/ כִּי לִדְרֹשׁ בְּכָל חָכְמָה תְּבַקֵּשׁ? / הֲלָמַדְתָּ סֵפֶר
הַנִּצּוּחַ וְהַשִּׁירוֹת / וְסֵפֶר הַמְּלִיצָה וְהַמַּאֲמָרוֹת? / וְאִם
לִבְּךָ דָבָר טוֹב רָחָשׁ / הֲיָדַעְתָּ סֵפֶר הַחוּשׁ וְהַמּוּחָשׁ? /
וְאִם אַתָּה הָאוֹמֵר לַצּוּלָה: חֳרָבִי! / הֲלָמַדְתָּ הַזַּהֲרָאוִי? /
וְאִם לְהֵיכַל הַסֵּפֶר תֹּאמַר: הִוָּסֵד! / מָתַי לָמַדְתָּסֵפֶר
הַהֲוָיָה וֶהַהֶפְסֵד? / וְאִם תֹּאמַר כִּי לָמַדְתָּ הַפָּרָשָׁה
עִבְרִי / הֲרָאִיתָ סֵפֶר הָאַוִּירִי? / הַגֶּד נָא מָה אָמוּר /
בְּסֵפֶר הַטּוֹב הַגָּמוּר / וּמַה דַּרְכּוֹ וּמַה מִּשְׁפָּטוֹ / וּמַה
בְּסֵפֶר הַנֶּפֶשׁ לַאֲרִיסְטוֹ? / מַה תִּתְהַלֵּל בָעֲמָקִים –
וְעִמְקְךָ זָב / וּבָתֵּי חָכְמוֹתֶיךָ לְאַכְזָב / וְאֵיךְ שִׁיר
יִחוּדְךָ לֹא פֵאַרְתָּ / וּבִמְחוּגַת הַשֵּכֶל אוֹתוֹ לֹא תֵאַרְתָּ /
וְאִגֶּרֶת טוֹבָתְךָ לֹא עִטַּרְתָּ / וְעַל כַּמָּה שְׁגָגוֹת עָבַרְתָּ
/ וְלוּ יָדַעְתָּ כַּמָּה שָׁגִיתָ בְּמִלַּת ׳מַאֲמָרֶיךָ׳ / אָז
שָׁמַרְתָּ מַחְסוֹם לְפִיךָ וּגְבוּל לִדְבָרֶיךָ / בְּשׂוּמְךָ בְּמִלַּת
׳וּבֶן אָדָם׳ הַשּׁוּרֶק בִמְקוֹם מֶלֶךְ / לֹא יָדַעְתָּ הַדֶּרֶךְ בָּהּ
תֵּלֶךְ / וּבַעֲשׂוֹתְךָ ׳צָמִיד׳ וְ׳תָמִיד׳ עַל מִשְׁקַל ׳עוֹלָמִית׳ /
לֹא מָצָאתָ לְךָ רֵעַ וְעָמִית / אַחַת דָּתְךָ לְהָמִית / וְזֶה מִמַּה
שֶּׁיּוֹרֶה עַל תִּגְבֹּרֶת הַנֶּפֶשׁ הַבַּהֲמִית / וּבְאָמְרְךָ: ׳וּמַה
לַּתֶּבֶן אֶת הַבָּר׳ / וְשַׂמְתָּ בּוֹ הַשּׁוּרֶק בִּמְקוֹם מֶלֶךְ –
אֵי זֶה דֶרֶךְ עָבָר / רוּחַ הַשִּׁירִים לְדַבֵּר אוֹתָךְ, לֹא לִזְרוֹת
וְלֹא לְהָבֵר / וּבְאָמְרְךָ ׳שֹׁד שׁוֹטֵף׳ בִּמְקוֹם ׳שׁוֹט׳ / יוֹרֶה
עַל הֱיוֹתְךָ בְּיַם הַפָּסוּק בְּאֵין מָשׁוֹט / וּבְאָמְרְךָ ׳לֹא
תְבַזֶּה׳ בִּמְקוֹם ׳יְבַזֶה׳ / עֱנוּת הַשִּׁיר תִּבְזֶה / לֹא
יָדַעְתִּי מַה זֶּה וְעַל מַה זֶּה / וּבְאָמְרְךָ ׳חֲכַם בִּינִי!׳ –
שָׁבָה בִינָתְךָ לְחָכְמָה / אוֹי לָהּ לְאוֹתָהּ כְּלִמָּה! /
וּבְאָמְרְךָ: תַּלְמִידְךָ אֲנִי וּמֵימֶיךָ אֲנִי שׁוֹתֶה / לֹא כֵן,
אָחִי! כִּי גֶחָלִים עַל הָרֹאשׁ אַתָּה חוֹתֶה / פֶּן יֹאמְרוּ: הָרַב
כַּתַּלְמִיד / וְהַכְּלִי כַּצָּמִיד / הַכֹּל הוֹלֵךְ אַחַר הַמַּעֲמִיד!
/ וּבְאָמְרְךָ: ׳הֶעָלֶה נִדָּף תַּעֲרֹץ וְאֶת קַשׁ יָבֵשׁ תִּרְדֹּף?!׳
/ לֹא כֵן אַתָּה בְעֵינֶיךָ, כִּי בְצַד וּבְכָתֵף תֶּהְדֹּף / וְעַל
הוֹדָאָתְךָ בִגְדֻלָּתִי – תִּשְׁמַע חֲלוֹם לִפְתֹּר / בָּנִיתָ – אִי
אַתָּה יָכוֹל לִסְתֹּר / וְהִשְׁתּוֹקֶקְךָ לְהִתְאַבֵּק בַּעֲפַר רַגְלָי
/ נוֹדָע, כִּי זֶה לִשְׁלֵמוּת פְּעָלָי / וְלִשְמֹעַ נֹעַם מְשָׁלָי /
וּמִי לִמֶּדְךָ לוֹמַר מִן ׳זֶבֶד׳ ׳זְבָדוֹת׳ / וּמִן ׳עַנָפַי׳ – וְהֵם
זְכָרִים – ׳פְּרוּדוֹת׳?! / וְאֵיךְ תֹּאמַר: הֲרֵינִי כְבֶן עַזַּאי
בְּשׁוּקֵי טְבֶרְיָה / וּבְאָמְרְךָ ׳גְוִיֵּנוּ׳ מִן ׳גְּוִיָּה׳ /
הִכִּיתָ הַשִּׁיר בִּצְדִיָּה / פֶּצַע וְחַבּוּרָה וּמַכָּה טְרִיָּה /
וְלֹא הָיִיתָ בָזֶה מִבְּנֵי עֲלִיָּה / וּבְאָמְרְךָ: יַחְדָּו
לַמִּשְׁפָּט נִקְרָבָה / הִנֵּה קָמָה אֲלֻמָּתִי וגַם נִצָּבָה / אִם
תּוּכַל – הֲשִׁיבֵנִי, עֶרְכָה לְפָנַי הִתְיַצָּבָה! / וּבְאָמְרְךָ:
׳שֶׁיִּהְיֶה לִי סִבָּה׳ / אֵיךְ לֹא אָמַרְתָּ: ׳שֶׁתִּהְיֶה׳ בִּלְשׁוֹן
נְקֵבָה? / וּבְאָמְרְךָ: ׳וְיִתְאַמֵּת כַּוָּנָתִי׳ – אֱמָר נָא הָאֱמֶת:
לָמָּה לֹא אָמַרְתָּ ׳וְתִתְאַמֵּת׳?!</p>

<p>וְעַתָּה, אַחֲרֵי אֲשֶׁר מַעֲלָתְךָ בְעֵינֶיךָ גְדוֹלָה
/ וַתִּתֵּן אֶת נַפְשְׁךָ בְּכָל עַמֵּי הָאָרֶץ לְשֵׁם וְלִתְהִלָּה /
מֶה חָטָא לְךָ הַדִּקְדּוּק וְהַפְּעֻלָה / כִּי הֵבֵאתָ עֲלֵיהֶם וְעַל
מַמְלַכְתָּם חֲטָאָה גְדוֹלָה / לְתִתָּם לְדֵרָאוֹן לְכָל בָּשָׂר /
וְלֹא נָהַגְתָּ בָהֶם דֶּרֶךְ מוּסָר / וְאֵיךְ לֹא לָמַדְתָּ
מִמְּלִיצוֹתַי / וּמִשִּׁירֵי עֲלִיצוֹתַי / שֶׁכֻּלָּם מַתְאִימוֹת
וְשַׁכּוּלָה אֵין בָּהֶם / אֶחָד בְּאֶחָד יִגָּשׁוּ וְרוּחַ לֹא יָבוֹא
בֵינֵיהֶם / בְּכָל הָאָרֶץ יָצָא קַוָּם וּבִקְצֵה תֵבֵל מִלֵּיהֶם /
מִשֵּׂתָם יָגוּרוּ אֵלִים / וְשָׁם רָאִינוּ אֶת הַנְּפִילִים / צֶדֶק
לָבְשׁוּ וַיִּלְבָּשֵׁם / הֵמָּה הַגִּבּוֹרִים אֲשֶׁר מֵעוֹלָם אַנְשֵׁי
הַשֵּׁם.</p>

<p>וַאֲשֶׁר כָּתַבְתָּ כִּי אֲנִי אֲרִי הַנּוֹהֵם מִתּוֹךְ
קֻפָּה שֶׁל בָּשָׂר / יֵדַע אֲדוֹנִי וִיבֻשָּׂר / כִּי צַדִּיק אוֹכֵל
לְשֹׂבַע נַפְשׁוֹ וּבֶטֶן רְשָׁעִים תֶּחְסָר / וְלָכֵן, הַשָּׂר
וְהַטַּפְסָר! / שְׁמַע עֵצָה וְקַבֵּל מוּסָר / וְשָׁמְרָה לְפִיךָ
מַחְסוֹם / כִּי לַיְלָה לְךָ מֵחָזוֹן וְחָשְׁכָה לְךָ מִקְּסֹם.</p>

<p>וּמֵעִנְיַן אֲבַק לְשׁוֹן הָרָע / הֲלֹא יָדַעְתָּ כִּי
מִדַּרְכֵי הָאֱמֶת לֵאמֹר עַל הַטּוֹב טוֹב וְעַל הָרַע רָע / וְאֵיךְ
אֲדוֹנִי לֹא יִשָּׁמֵר / לְדַבֵּר תּוֹעָה – פֶּן תֵּאָמֵר / אוֹ
לְהַתְחִיל – פֶּן יִגָּמֵר / וְהַמֵּבִיא עַצְמוֹ לִידֵי חֲשָׁד – אַל
יַאֲשִׁים / כִּי אִם עַצְמוֹ, אִם יַחְשְׁדוּהוּ הָאֲנָשִׁים! / חֵי
נַפְשְׁךָ, הַשָּׂר! כִּי הָאוֹמֵר לִי: פְּלוֹנִי רוֹבֵץ בֵּין
הַמִּשְׁפְּתָיִם / וְלֹא שָׁמַר לְפִיו מַחְסוֹם וּבְרִיחַ וּדְלָתָיִם /
אָמַרְתִּי: אַךְ דְבַר שְׂפָתָיִם! / וְהִנֵּה בָאתִי וַתִּרְאֶינָה
עֵינָי / כֶּפֶל מֵאֲשֶׁר שָׁמְעוּ אָזְנָי / הִרְאִיתַנִי חֲרוּזוֹתֶיךָ
הַחֲמוּדוֹת / חֲשַׁבְתָּם שִׁירֵי יְדִידוֹת / וּפְנֵיהֶם וְכַנְפֵיהֶם
פְּרוּדוֹת / כָּל רוֹאֵיהֶם עֲלֵיהֶם מָשָל יִשָּׂאוּ וּמְלִיצוֹת
וְחִידוֹת / וְאִם הֵם בְּעֵינֶיךָ בְּפַז הַחֵן מְסֻלָּאוֹת /
וּבְתַרְשִׁישׁ הַיֳפִי מְמֻלָּאוֹת / בְּעֵינֵינוּ בָּלוֹת וּמְטֻלָּאוֹת
/ וְלוּלֵי כְתָב הַמִּכְתָּב נְתַנּוּם לְמַחֲרָאוֹת / עוֹד שָׁמַעְתִּי
עָלֶיךָ לֵאמֹר: / יוֹאָב בָּקִי בְּכָל שִׁיר וּמִזְמוֹר / וְקַל
בַּחָכְמוֹת כְּחָמוּר / וַתֹּאמֶר כִּי אֵין כָּמוֹךָ בָּקִי בְּטֶבַע
הַמְּצִיאוּת / וּבְהַנְהָגַת הַבְּרִיאוּת / וְתֵדַע מְעֻוְּתֵי הַזְּמַן
לִתְקֹן וּמַחְבְּרוֹתָיו לִקְרֹעַ / וּבְאוֹיְבִים פְּרָעוֹת לִפְרֹעַ /
וְזֶרַע צְדָקָה בָּאָרֶץ לִזְרֹע / וְאִם יִפְּלוּ הַשְּׁחָקִים
תַּחֲזִיקֵם בְּאֶזְרוֹעַ / לֹא רָאִיתִי כָהֵנָּה בְּכָל אֶרֶץ מִצְרַיִם
לָרֹעַ / עוֹד שָׁמַעְתִּי עָלֶיךָ דְּבָרִים שׁוֹנִים / תֹּאמַר כִּי
נִגְלוּ לְךָ תַעֲלוּמוֹת הַזְּמַנִּים / וְתֹאמַר עַל טָמֵא טָהוֹר וְעַל
טָהוֹר טָמֵא וְתַסְבִּיר פָּנִים / וְתֹאמַר: אֲנִי עָלִיתִי מְרוֹם
הַחָכְמוֹת בְּרֹב רִכְבִּי / לְהִקָּרֵא בְּפִי עוֹלְלִים וְיוֹנְקִים
רִבִּי / וְאַחְרִיב בְּכַף פְּעָמַי / כָּל הַשְּׁטָרוֹת אֲשֶׁר רָאִיתִי
בְיָמַי / וּבְעֵינֵי הַזְּמַן יָקַרְתִּי / הִנֵּה רַבִּים יִסַּרְתִּי /
אֵת אֲשֶׁר אָסְרוּ – הִתַּרְתִּי / וַאֲשֶׁר הִתִּירוּ – אָסַרְתִּי /
וָאַשְׁחִית לְקָמַי שֹׁרֶשׁ וְעָנָף / וְלֹא הָיָה נוֹדֵד כָּנָף /
וְעַתָּה, הַכֵּה הִכִּיתָ אֶת הַיְלָדִים אֲשֶׁר כְּגִילְךָ וּנְשָׂאֲךָ
לִבֶּךָ / וְאֵיךְ לְמוּל שָׂרֵי הַמַּעֲלָה תְנוֹפֵף צוּר חַרְבֶּךָ /
וְתִמְשֹׁךְ בְּקֶשֶׁת הַגַּאֲוָה לְתֻמֶּךָ / וְאַחֲרֶיךָ הַשְּׁגָגוֹת
בַּעֲמָמֶיךָ / פַּעַם חֶרְמֵשׁ הַגַּאֲוָה תָנִיף / וּפַעַם הַחֲנֵף
תַּחֲנִיף / פַּעַם רַכָּה וּפַעַם קָשָׁה / קוֹל עֲנוֹת גְּבוּרָה וְקוֹל
עֲנוֹת חֲלוּשָׁה / וְעַתָּה הִנְנִי שָׁלוּחַ אֵלֶיךָ קָשָׁה / אִם
נָשָׂאתָ וְנָתַתָּ בַהֲוָיֵי דְאַבַּיֵי וְרָבָא / וּבְאִסּוּר בָּשָׂר
בְּחָלָב וּבְ׳כָל הַיָּד הַמַּרְבָּה׳ / מִי נָתַן לְךָ יָד לַעֲלוֹת אֶל
הַמֶּרְכָּבָה / וּגְאוֹן גַּלֶּיךָ עַד פֹּה לְהָשִׁית / וּלְדַבֵּר
בְּמַעֲשֵׂה בְרֵאשִׁית? / וַאֲשֶׁר תִּתְפָּאֵר כִּי לְךָ בְּכָל חָכְמָה
עֶשֶׂר יָדוֹת / הֲלָמַדְתָּ אוֹתָם בְּמַסֶּכֶת מִדּוֹת? / הֲיָדַעְתָּ
מִמַּשְׁקִין וְתַעֲנִיּוֹת / הַלִּמּוּדִיּוֹת הַטִּבְעִיּוֹת
וְהָאֱלֹהִיּוֹת? / וְאֵי זֶה רוּחַ אוֹתְךָ יְעוֹרֵר / כִּי תִשְׂתָּרֵר
עָלֵינוּ גַּם הִשְׂתָּרֵר / הֲנִגְלוּ לְךָ סוֹד אַרְבַּע נְהָרוֹת /
וְהָאוֹר שֶׁנִּבְרָא בְיוֹם רִאשׁוֹן וּתְלִיַּת הַמְּאוֹרוֹת? /
הֲיָדַעְתָּ אֶרֶץ לָעֹמֶק וְשָׁמַיִם לָרוּם / וְסוֹד הַנָּחָשׁ הֶעָרוּם?
/ וְיָדַעְתִּי כִּי לָמַדְתָּ מַסֶּכֶת יְבָמוֹת וּבֵיצָה / הֲיָדַעְתָּ
סוֹד הַיִּבּוּם וְהַחֲלִיצָה? / הֲשָׁמָעְתָּ לְעוֹלָם מִשְּׁמִי / סוֹד
יֻלַּד בֵּן לְנָעֳמִי? / הֲרָאִיתָ בְסִפְרֵי חָכְמוֹתַי חָרוּת / סוֹד
אֱלִימֶלֶךְ וְנָעֳמִי וְעָרְפָּה וְרוּת? / הֲיָדַעְתָּ מַרְאוֹת
הַקֶּשֶׁת אֶל מַה יִּרְמֹזוּ / וְהַסְּתָרִים אֲשֶׁר בְּתוֹכָם יִגְנֹזוּ?
/ הֲנִגְלָה לְךָ סוֹד מַיִם הָעֶלְיוֹנִים וּמָה הֵם / וְהַנְּפִילִים
אֲשֶׁר הָיוּ בָאָרֶץ בַּיָּמִים הָהֵם? / הֲיָדַעְתָּ הַכְּרוּבִים
וְלַהַט הַחֶרֶב הַמִּתְהַפֶּכֶת וְסוֹדָם / וּבְנֵי הָאֱלֹהִים אֲשֶׁר
יָבֹאוּ אֶל בְּנוֹת הָאָדָם? / הֲיָדַעְתָּ סוֹד תֵּבַת נֹחַ וְחָכְמָתָהּ
/ וְלָמָּה שְׁלֹשִׁים אַמָּה קוֹמָתָהּ / וּמָה הַסּוֹד אֲשֶׁר טָמְנָה
בְקִרְבָּהּ / בִּהְיוֹת חֲמִשִּׁים אַמָּה רָחְבָּהּ / וּמֶה הָיָה
הַצֹּרֶךְ / לִהְיוֹת שְׁלֹשׁ מֵאוֹת אַמָּה אֹרֶךְ? / הֲיָדַעְתָּ עַד
הַיּוֹם / מַדּוּעַ גָּבְרוּ הַמַּיִם חֲמִשִּׁים וּמְאַת יוֹם? /
הֲיָדַעְתָּ סוֹד הַקְּטֹרֶת / וְחָכְמַת הַכְּרוּבִים וְהַכַּפֹּרֶת? /
וְאִם אַתָּה מֵרִיחַ מֵי הַתְּבוּנָה תַּפְרִיחַ / וְהָעֲמָקִים מִכָּל
צַד תַּבְרִיחַ / וּבְאוֹר הַחָכְמָה תַּזְרִיחַ / וּמֵרָחוֹק מִלְחֶמֶת
הַתּוֹרָה תָרִיחַ / וְתָרִיעַ אַף תַּצְרִיחַ / הֲיָדַעְתָּ סוֹד
הַבְּרִיחַ הַתִּיכוֹן בְּתוֹךְ הַקְּרָשִׁים, מִן הַקָּצֶה אֶל הַקָּצֶה
מַבְרִיחַ? / הֲיָדַעְתָּ סוֹד עֶשֶׂר הַיְרִיעוֹת / וִהְיוֹת בָּאָרוֹן
אַרְבַּע טַבָּעוֹת? / וְאִם אַתָּה בַּחָכְמוֹת מְרַגֵּל חֶרֶשׁ / הַגֵּד,
לָמָּה הָיוּ שְׁתֵּי יָדוֹת לַקֶּרֶשׁ / וּמָה הַסּוֹד לִהְיוֹת /
הַכְּרוּבִים כְּמַעַר אִישׁ לוֹיוֹת? / הֲיָדַעְתָּ מֹשֶׁה הֶעָנָו /
לָמָּה קָרַן אוֹר פָּנָיו? / הֲלֹא תַגִּיד לָנוּ, הֲלֹא תְחַוֶּה /
לָמָּה יִתֵּן עַל פָּנָיו מַסְוֶה?</p>

<p>אַל, בְּנִי! לֹא טוֹבָה הַשְּׁמוּעָה יֹאמְרוּ בַחוּצוֹת
וּבַשְּׁוָקִים / כִּי יִסַּדְתָּ בְּפִי עוֹלְלִים וְיוֹנְקִים / כִּי
הֲרִיסוֹת הַטִּבְעִיּוֹת תָּקִים / וּבְמַעֲבֵה שִׂכְלְךָ יְצוּקִים /
הָעֵדוֹת וְהַחֻקִּים / וְאֵין כָּמוֹךָ בְכָל הָאָרֶץ טִבְעִי /
וּבְיַרְדֵּן הַתְּעוּדוֹת רֻחַצְתָּ לְמִשְׁעִי / וַאֲנִי – לֹא
כְטִבְעֲךָ טִבְעִי / וְאַף עַל פִּי שֶׁיָּצָא בְכָל הָאָרֶץ טִבְעִי /
לֹא הִתְפָּאַרְתִּי בְּמַה שֶּׁאֵין בִּי / וְלֹא הֲנִיפוֹתִי עַל שַׂר
חַרְבִּי / לֹא יָדַעְתִּי פִרְקֵי הַ׳מּוֹרֶה׳ עַל פֶּה / וְכַאֲשֶׁר
יַחְקְרוּנִי בְעַד סוֹדָם – אֶעֱמֹד עֻלְפֶּה / אָכֵן אֵדַע הַדָּבָר עַל
שָׁרְשׁוֹ / וְלֹא בִקַּשְׁתִּי מִן הַפֶּרֶק כִּי אִם פֵּרוּשׁוֹ /
וְשָׂרַפְתִּי מִחוּץ לַמַּחֲנֶה עוֹרוֹ וּפִרְשׁוֹ / אֱמָר נָא, הַשָּׂר!
מַה בֶּצַע בַּאֲשֶׁר יֹאמְרוּ הַשְּׂפָתָיִם / וְהַלְּבָבוֹת
תִּשְׁכַּבְנָה בֵין שְׁפַתָּיִם?! / וּמַה בֶּצַע בַּאֲשֶׁר תִּרְאֶינָה
הָרוֹאוֹת בָּאֲרֻבּוֹת / וְחָשְׁכוּ עֵינֵי הַלְּבָבוֹת?! / לֹא כֵן,
אָחִי! הַגָּבֹהַּ – הַגְבֵּהַּ, וְהַשָּׁפָלָה – הַשְׁפֵּל! / הַלֵּב
עִקָּר, וְהַפֶּה טָפֵל! / וְאִם אִתָּנוּ אַבְרָהָם – מַה צֹּרֶךְ
לְאַמְרָפֶל?! / וּבְאוֹר שִׁבְעָתַיִם – מַה בֶּצַע בָּעֲרָפֶל?! /
וְעַתָּה, הֲיַעֲמֹד לִבְּךָ אִם תֶּחֱזַקְנָה יָדֶיךָ / אִם יֹאמְרוּ
לְךָ: רִבִּי, פָּרֵשׁ סוֹדֶךָ! / מַה לְךָ לְהִתְפָּאֵר וּלְהִתְהַדֵּר
בְּמַקְהֵלוֹת / כַּלֵּךְ מִדַּבְּרוֹתֶיךָ אֵצֶל נְגָעִים וְאָהֳלוֹת /
וְשָׁם אִם תִּרְצֶה לָחוּד חוּד / וְאַל תַּשְׁמַע קוֹלְךָ עִמָּנוּ עוֹד
עַל דְּבַר יִחוּד / הַנַּח הַ׳מּוֹרֶה׳ לַמּוֹרֶה, וְהַ׳מַּדָּע׳ /
לְיוֹדְעֵי דַּעַת וּמְבִינֵי מַדָּע / וְהַשֵּׂכֶל – לְכַלְכֹּל
וְדַרְדַּע / וְהַמָּן / לְאֵיתָן וּלְהֵימָן / וּבִמְקוֹם מָרְדְּכַי –
מַה צֹּרֶךְ לְהָמָן / הַנַּח הַסְּתָרִים לִמְבִינֵיהֶם / וְהַכְּתָרִים
לְבַעֲלֵיהֶם / וְהַסּוֹדוֹת לִבְנֵי עֲלִיָּה/ וְהָעֲטָרוֹת תִּהְיֶינָה
לְחֵלֶם וּלְטוֹבִיָּה / וְהֶעָלִים וְהַקְּלִפּוֹת – לַאֲשֶׁר אֵין מֹחַ
בְּקָדְקֳדָם / שׁוֹכְנֵי בָתֵּי חֹמֶר, אֲשֶׁר בֶּעָפָר יְסוֹדָם /
כָּעוֹף יִתְעוֹפֵף כְּבוֹדָם / אַל תָּבֹא נַפְשִׁי בְסוֹדָם!</p>

<p>וְעַתָּה לָמָּה פָנֶיךָ תַּסְתִּיר / וְצַדִּיק תָּמִים
תַּכְתִּיר / וּבִבְלִי דַעַת מִלִּין תַּעְתִּיר / וְחִצֶּיךָ שְׁנוּנִים
תִּיר / נִים וְלָא נִים, תִּיר וְלָא תִיר / וְאֵיךְ לֹא תִירָא, אַתָּה
הַיָּשֵׁן, הַשּׁוֹכֵב בְּאַמְבַּטִּי / מֵחִצֵּי מְשָלַי וּמִן הַחֶרֶב
אֲשֶׁר בְּפִי עֵטִי / אֲשֶׁר אוֹרֶה אֶל הַשַּׂעֲרָה וְלֹא אַחֲטִיא /
וְלֹא יָרֵאתָ פֶּן יִפְגְּעוּ בְךָ אֲנָשִׁים מוֹרִים בַּקָּשֶׁת /
מִשֵּׂתָם יָגוּרוּ אֵלִים וְחִיל אָחַז יֹשְׁבֵי פְּלָשֶׁת / וְהָיוּ
לְדָם בַּיַּבָּשֶׁת / וְלוּ רָאִיתָ חֲמוּדוֹתַי / אַפִּרְיוֹנֵי שִׂכְלִי
וּרְפִידוֹתַי / וּמֹר וַאֲהָלוֹת קְצִיעוֹת כָּל בִּגְדוֹתַי / וְשֶׁמֶן
הָעֲנָוָה עַל הָרֹאשׁ שֶׁיּוֹרֵד עַל פִּי מִדּוֹתַי / לֹא תַאֲמִין כִּי
יְסֻפָּר / לָהֵן, מַלְכָּא! מִלְכִּי עֲלָךְ יִשְׁפָּר / וְתִיטַב לְךָ
מִשּׁוֹר פָּר / חֲדַל לְךָ מֵהִתְפָּאֵר בְּמַה שֶּׁאֵין בְּךָ מִדְּבַר
חָכְמָה / וּבִמְקוֹם שֶׁיֵּשׁ אֲנָשִׁים – הִשְׁתַּדֵּל לִהְיוֹת בְּהֵמָה
/ אַךְ לִקְטַנֵּי אֲמָנָה / וְלַנָּשִׁים הַנּוֹשְׂאוֹת וְנוֹתְנוֹת
וּמוֹזְרוֹת בַּלְּבָנָה / זֶה יִתָּכֵן / תְּפַתֶּה וְגַם תּוּכָל, צֵא
וַעֲשֵׂה כֵן! / וְהִנְנִי נִשְׁבָּע בְּחֵי הַשִּׁיר וּבִגְאוֹנוֹ /
אֲשֶׁר נָטַע בְּלִבִּי אָהֳלֵי אַפַּדְנוֹ / וְנָתַן בִּימִינִי דִגְלוֹ
וּבִשְׂמֹאלִי מָגִנּוֹ / וּמְשָׁחַנִי מֵחֲבֵרַי שֶׁמֶן שְׂשׂוֹנוֹ / כִּי
אִם מֵהַיּוֹם הַזֶּה וָמַעְלָה תִּתְפָּאֵר / לְדַבֵּר בְּחִידוֹת
וְסוֹדוֹת לְבָאֵר / לֹא תִשְׁתֶּה מֵי בְאֵר / וְאִם לְעוֹלָם תִּתְהַלֵּל
/ לִשְׁאֹל אִסּוּר מוֹסִיף וְאִסּוּר כּוֹלֵל / וְאִם לֹא תַנִּיחַ
לְחֵלֶם וּלְטוֹבִיָּה הָעֲטָרוֹת / וְאִם יַשִּׂיאֲךָ זְדוֹן לִבְּךָ
לִפְסֹל לְעוֹלָם שְׁטָרוֹת / וְאִם לֹא תֵלֵךְ שְׁחוֹחַ לִפְנֵי גְדוֹלֵי
הַמַּעֲלָה / וְאִם תְּפָרֵשׁ עוֹד סוֹדוֹת הַתָּהֳלָה / וְאִם תְּבַזֶּה
עוֹד הַשִּׁירִים אֲשֶׁר אָהָבְתִּי / אֶמְחֶה אוֹתְךָ מִסֵּפֶר
הַחַבְרוּתָה אֲשֶׁר כָּתָבְתִּי / וְתַחַת אֲשֶׁר הִרְאִיתַנִי פְעָלֶיךָ
/ וְחִבּוּרְךָ עַל הַקָּמִים וְהַטּוֹעֲנִים עָלֶיךָ / קְצֹר פְּרִי
הֲתוּלֶיךָ / וּרְאֵה נֹעַם פְּעָלָי / וְחֶמְדַּת מְשָׁלָי / אֲשֶׁר
חִבַּרְתִּי לַמִּתְוַכְּחִים וְהַטּוֹעֲנִים עָלָי:</p>

<br />

<p>אַתְּ בֵּין עֲצֵי יַעַר לְבָנוֹן – חוֹחַ,</p>

<p>בֵּין רוֹזְנֵי אֶרֶץ וְשָׂרִים – תַּעֲלוּל,</p>

<p>בֵּין לִשְׁכוֹת קֹדֶשׁ – כְּמוֹ רֶפֶת וְלוּל,</p>

<p>בֵּין הַנְּבִיאִים נִבְּאִים – מָנוֹחַ.</p>

<br />

<p>בֵּין מַמְלְכוֹת סִיחוֹן וְעוֹג – זָנוֹחַ,</p>

<p>כָּל הָאֱנוֹשׁ – עִלָּה, וְאַתָּה – כַּעֲלוּל,</p>

<p>בֵּין זוֹחֲלֵי עָפָר וְרֶמֶשׂ – שַׁבְּלוּל,</p>

<p>בֵּין הַנְּהָרִים שׁוֹטְפִים – שִׁלוֹחַ.</p>

<br />

<p>גַּנָּב אֲשֶׁר תִּגְנֹב חֲמוּדוֹת הַזְּמָן:</p>

<p>מִשַּׁבְּתַי –עַצְלוּת, וּמִן נֹגַהּ – זְנוּת,</p>

<p>מִמַּאֲדִים – חָרוֹן, וְזֶרֶש מֵהֲמָן,</p>

<br />

<p>מֵהַזְּבוּבִים – שִׁיר, וּמֵעָשׁ – מִסְכְּנוּת,</p>

<p>מִגֵּחֲזִי – כָּזָב וְנֶגַע נַעֲמָן,</p>

<p>הַגַּאֲוָה מִן גִּיד, וּמִן עֶרְוָה – גְּנוּת.</p>

<br />

<p>רְאֵה, אָחִי, כַּמָּה כָבוֹד כִּבַּדְתִּיךָ / כַּאֲשֶׁר
חָמַלתִּי עַל אַהֲבָתְךָ וַעֲנִיתִיךָ / וּמַה גָּדְלָה תְשׁוּקָתִי בְךָ
/ כַּאֲשֶׁר לֹא הִנַּחְתִּיךָ עַל רָהְבְּךָ / טוֹב לְךָ לִשְׁמֹעַ
גַּעֲרָתִי / וְלַחֲסוֹת בְּצֵל אֶבְרָתִי / מֵאֲשֶׁר יְפָאֲרוּךָ
הַכְּסִילִים / וְתִתְהַלֵּל בְּפִי יוֹנְקִים וְעוֹלְלִים / וַאֲשֶׁר
מָדַד בְּשָעֳלוֹ מַיִם / וְתִכֵּן בַּזֶּרֶת שָׁמַיִם / יְחַיֵּנוּ
וִיחַיֶּךָ מִיּוֹמָיִם / וְיָחוֹן אוֹתָנוּ וְאוֹתְךָ דֵעָה
וְהַשְׂכֵּל.</p>

<p>לְכִי, שִׁירָתִי, אֶל הַשָּׂר וְהָאֲמַרְכֵּל /
מְקֻטֶּרֶת מֹר וּלְבוֹנָה מִכֹּל אַבְקַת רוֹכֵל / וְהָיָה כִּי
יִפְגְּשֵׁךְ אִישׁ וּשְׁאֵלֵךְ שׁוֹאֵל / וְלָדַעַת שֵׁם מְחַבְּרֵךְ
יוֹאֵל / וְקָרָאת שְׁמוֹ עִמָּנוּאֵל.</p>

<p>כִּשְׁמֹעַ הַשָּׂר דִּבְרֵי אִגַּרְתִּי – חִבְּקַנִי
וּנְשָׁקַנִי / וַיִּפֹּל עַל פָּנָיו וַיִּצְחָק וַיֹּאמַר: חֵי אָנִי /
כִּי הוֹכַחְתּוֹ תוֹכֵחָה נִמְרֶצֶת / וְהוֹבַשְׁתָּ מְלִיצָתוֹ
הַמְנֹאֶצֶת / וַהֲסִירוֹתָ אוֹתָהּ מִגְּבִירָה, תַּחַת אֲשֶׁר עָשְׂתָה
לָהּ מִפְלֶצֶת / וְעַתָּה כְּתֹב אוֹתָהּ אֵלַי לְזִכָּרוֹן / וְאָשִימָה
אוֹתָהּ לִי לְמִשְׁמֶרֶת מִצַּד הָאָרוֹן / לִרְאוֹתָהּ לְעִתִּים
מְזֻמָּנִים / לְחַדֵּשׁ נִצָּנֵי הַשְּׂשׂוֹנִים / וּלְהַבְרִיחַ מִכָּל
צַד הַיְגוֹנִים.</p>

<p>וָאַעַן וָאֹמַר: דַּע, אֲדוֹנִי הַמְהֻלָּל בְּכָל פֶּה
וְגָרוֹן / כִּי לוּ רָאִיתָ הַמְּלִיצָה אֲשֶׁר שָׁלַחְתִּי לְרִבִּי
אַהֲרֹן / רָאִיתָ בָהּ עַל כָּל הַמְּלִיצוֹת יִתְרוֹן / וְאָז יִמָּלֵא
שְׂחוֹק פִּיךָ וּלְשׁוֹנְךָ רִנָּה / הִיא עָלְתָה עַל כָּל הַמְּלִיצוֹת,
בֶּאֱמוּנָה / לְשַׂמֵּחַ נֶפֶשׁ נַעֲנָה / וּלְחַדֵּשׁ שְׂשׂוֹנָהּ /
וּלְהַעֲבִיר יְגוֹנָהּ.</p>

<p>וַיֹּאמֶר הַשָּׂר: הַגֶּד נָא לִי עִנְיָנָהּ.</p>

<p>וָאֹמַר: דַּע, הַשַּׂר, כִּי הָיִיתִי בְּפֵירוּשָׁא
הַמְּדִינָה / עִם חֶבְרַת אֲנָשִים בַּעֲלֵי חָכְמָה וּמוּסָר וּבִינָה /
וַיְהִי הַיּוֹם וְהִנֵּה עָבַר עָלֵינוּ נִכְבָד אֶחָד וּשְׁמוֹ רִבִּי
אַהֲרֹן / בַּעַל חָכְמָה וְכִשְׁרוֹן / וְעִמּוֹ סְפָרִים חֲמוּדִים /
מַשָּׂא צֶמֶד פְּרָדִים / רְאִינוּהוּ כִּרְאוֹת פְּנֵי אֱלֹהִים / כִּי
הָיִינוּ אֶל מֵי יְדִידוּתוֹ צְמֵאִים וּכְמֵהִים / וַנִּשְׁאָלֵהוּ
בְּעַד אוֹדוֹתָיו / וַיֹּאמֶר כִּי בְּטוֹלֵיטָה עָבַר שֶׁבַע
מִשְּׁנוֹתָיו / וְהֵבִיא מִשָּׁם סְפָרִים נֶחֱמָדִים מִזָּהָב וּמִפַּז
רָב / קְצָתָם בִּלְשׁוֹן עִבְרִי וּקְצָתָם בִּלְשׁוֹן עֲרָב /
וּכְשָׁמְעִי נִכְסַפְתִּי לָדַעַת שְׁמוֹת הַסְּפָרִים הָהֵם /
וַיַּרְאֵנוּ קֶלֶף אֶחָד וּבוֹ הָיוּ שְׁמוֹת הַסְּפָרִים לְמִינֵיהֶם /
וְהָיוּ כְמוֹ מֵאָה וּשְׁמוֹנִים / חֲדָשִׁים גַּם יְשָׁנִים / וַיֹּאמֶר
אֵלֵינוּ: הִנֵּה רְאִיתֶם שְׁמוֹת הַסְּפָרִים אֲשֶׁר נִכְסַפְתֶּם
לִרְאוֹתָם / וְהִנָּם סְתוּמִים בְּתוֹךְ אֵלּוּ הֶחָבִיּוֹת חֲתוּמוֹת
חוֹתָם בְּתוֹךְ חוֹתָם / וְלִי דֶרֶךְ עַד רוֹמָא לְדַבֵּר שָׁם עִם
הַחֲכָמִים / וְאוּלַי כִּי אֶעֱמֹד שָׁם חֹדֶשׁ יָמִים / יִהְיוּ סְפָרַי
לְמִשְׁמֶרֶת בְּיֶדְכֶם / עַד יוֹם בּוֹאִי אֲלֵיכֶם / וְרוּחַ אַחֶרֶת
עָלַי מִמָּרוֹם יֵעָרֶה / לֹא תִגַּע בָּהֶם יָד, כִּי סָקוֹל יִסָּקֵל
אוֹ יָרֹה יִיָרֶה / כִּי הִנְנִי נִשְׁבָּע בַּאֲשֶׁר הָיָה וְיִהְיֶה /
כִּי אִם בְּהֵמָה אִם אִישׁ – לֹא יִחְיֶה / וַנֹּאמֶר אֵלָיו:
כִּדְבָרְךָ, אֲדוֹנִי, כֵּן נַעֲשֶׂה / לֹא נִשְאַל וְלֹא נְנַסֶּה. /
וַיֵּלֵךְ הָאִישׁ לְדַרְכּוֹ / וְאָנֹכִי חָשַׁבְתִּי לְאַיִן
גְּבוּרוֹתָיו וְחִין עֶרְכּוֹ / כִּי לֹא רוּחַ בּוֹ וְשֶׁקֶר נִסְכּוֹ. /
הוּא יָצָא אֶת הָעִיר, לֹא הִרְחִיק – וְיַד יְיָ הָיְתָה עָלָי /
וָאֲשַׁנֵּס מָתְנַי וָאֹמַר: מִי לַייָ אֵלָי! / וַיֵאָסְפוּ אֵלַי כָּל
בְּנֵי עֲדָתִי / חֲרֵדִים אֶל דְּבָרִי וְסָרִים אֶל מִשְׁמַעְתִּי /
וָאֹמַר אֲלֵיהֶם: מִמֶּנִּי תִרְאוּ וְכֵן תַּעֲשׂוּ / לֹא תַחְמְלוּ
עֲלֵיהֶם ולֹא תְכַסּוּ / שִׁבְרוּ חָבִיּוֹת הַסְּפָרִים, בָּנַי, אַל
תִּשָּׁלוּ / לֵאמֹר לַאֲסוּרִים: צֵאוּ! וְלַאֲשֶׁר בַּחֹשֶׁךְ: הִגָּלוּ!
/ וַיַּעֲשׂוּ כֵן, וּלְשַׁבֵּר הֶחָבִיּוֹת יְקוּמוּן / וּמַעֲדַנּוֹת
הַסְּפָרִים בְּכַשִּׁיל וְכֵילַפּוֹת יַהֲלֹמוּן.</p>

<p>וַיְהִי כַּאֲשֶׁר הִתַּרְנוּם מִמַּאֲסָרָם / בָּחַרְנוּ
מִן הַסְּפָרִים צְבִי עֶדְיָם וַהֲדָרָם / וַנַּעְתִּיק מֵהֶם סְפָרִים
עֲשָׂרָה / הָיוּ לְסִפְרֵי הַחָכְמוֹת נֵזֶר וַעֲטָרָה.</p>

<p>וַיְהִי מִקֵּץ חֹדֶשׁ יָמִים וְהִנֵּה הֶחָכָם רִבִּי
אַהֲרֹן בָּא מִצֵּידוֹ / וְהִגִּיעַ לַמּוֹעֵד אֲשֶׁר יְעָדוֹ /
וְכִרְאוֹתוֹ חָבִיּוֹת סְפָרָיו מְפֹרָצוֹת / כְּאַבְנֵי גִיר מְנֻפָּצוֹת
/ וְתִשְׁתַּפֵּכְנָה אַבְנֵי קֹדֶשׁ בְּרֹאשׁ כָּל חוּצוֹת / שָׁת
בְּנַפְשׁוֹ עֵצוֹת / וְהִתְחִיל לְדַבֵּר נֶאָצוֹת / וַיֹּאמֶר: הַבַּיִת
הַזֶּה הֶלְאָת תְּאוּנִים / עֵת לְהַשְׁלִיךְ אֲבָנִים. / וַיַּךְ
הַכַּפְתּוֹר וַיִּרְעֲשׁוּ סִפָּיו / וַיִּסְפֹּק אֶת כַּפָּיו /
וַיִּפֹּל עַל אַפָּיו / וַיִּקְרָא אוֹי וַאֲבוֹי מִכָּל אֲגַפָּיו /
זַעֲקַת שֶׁבֶר יְעוֹעֵר / וּכְמֹץ מִגֹּרֶן יְסֹעֵר / וַיָּרָץ בְּחֵמָה
לִקְרֹעַ הַפִּנְקָסִים / אָז שַׂמְנוּ עָלָיו שָׂרֵי מִסִּים / פֶּן
יִקְרַע הַסְּפָרִים בַּחֲרוֹנוֹ / כִּי גָדַל מְאֹד יְגוֹנוֹ / וַיָּבֹא
אֵלַי סַר וְזָעֵף / וְהוּא רָעֵב וְיָגֵעַ וְיָעֵף / וַיֹּאמַר: מַדּוּעַ
שִׁבַּרְתָּ חָבִיּוֹת סְפָרָי / וְהוֹצֵאתָ מִשָּׁם נְרָדַי עִם כְּפָרָי
/ וְהוֹסִיף לִשְׁאֹל דְּבָרִים רַבִּים / וַאֲנִי הָיִיתִי עוֹנֶה אוֹתוֹ
פַּעַם דִּבְרֵי כְזָבִים / וּפַעַם דִּבְרֵי עֲגָבִים / וּפָנָיו פְּנֵי
לֶהָבִים / יִרְעַב וְיִתְקַצַּף וְאֶת יוֹמוֹ יְקַלֵּל עַל אוֹדוֹתָיו /
וַאֲנִי עוֹנֶה אוֹתוֹ תַעְתּוּעִים עַל פִּי מִדּוֹתָיו / הוּא יִקְרָא:
פַּח וָפַחַד וָפַחַת! / וַאֲנִי הָיִיתִי חָכָם נִשְׁפָּט אֶת אֱוִיל,
וְרָגַז וְשָׂחַק וְאֵין נָחַת / וַיִּקַּח הָאִישׁ אֶת סְפָרָיו
בַּכְּלִמָּה / וַיִּפֶן וַיֵּלֶךְ בְּחֵמָה / וְכַאֲשֶׁר נִפְרַד
מֵאִתָּנוּ בְּנֶפֶשׁ הוֹמָה / / שָׁלַחְתִּי אֵלָיו מְלִיצָה נְעִימָה /
סִפַּרְתִּי בָהּ כָּל הַדְּבָרִים אֲשֶׁר הָיוּ בֵינֵינוּ /
וּשְׁאֵלוֹתָיו אֵלֵינוּ וּתְשׁוּבוֹתֵינוּ.</p>

<p>וְאֵלֶּה דִבְרֵי אִגַּרְתִּי / הַשְּׁלוּחָה אֵלָיו מֵאִתִּי:</p>

<p>הַאַתָּה זֶה, אַהֲרֹן, קְדוֹשׁ יְיָ תֵּאָנֵק / תִּבְחַר
לְנֶפֶשׁ אוֹיְבֶיךָ מַחֲנָק / לֵאמֹר מַדּוּעַ קִדְּמוּנִי בִרְכָּיִם
וּמַה שָּׁדַיִם כִּי אִינָק? / וַאֲנַחְנוּ חֲשַׁבְנוּךָ עַל
גַּרְגְּרוֹתֵינוּ עֲנָק / הֲזָרְקָה בְךָ הַשֵּׂיבָה רוּחַ קְנָאוֹת /
כִּי רָאִינוּ בְמִצְחֲךָ הַמּוֹפֵת וּבָא הָאוֹת / וַאֲנַחְנוּ שָׁמַעְנוּ
עָלֶיךָ נוֹרָאוֹת / וְעַתָּה רָאִינוּ בְךָ אֲשֶׁר לֹא נָאוֹת /
אָמַרְנוּ: בּוֹא יָבוֹא בְרִנָּה / נוֹשֵׂא אֲלֻמּוֹת סִפְרֵי הַתְּבוּנָה
/ זֶה יָנִיחַ לָנוּ מֵעָצְבֵּנוּ / זֶה יַשְׁקִיט שְׁאוֹן לִבֵּנוּ /
טָעַמְנוּ בִּקְצֵה מַטֵּה שִׂכְלֵנוּ / בְּיַעְרַת דִּבְשָׁם וַתָּאֹרְנָה
עֵינֵינוּ / וְאַתָּה בָאתָ עָלֵינוּ כְאִישׁ מָדוֹן / לֵאמֹר: אֵיךְ
שְׁלַחְתֶּם יָד בַּפִּקָּדוֹן / רָאִינוּ בְךָ אֲשֶׁר לֹא רָאִינוּ
בְאִישׁ בִּלְעָדֶיךָ / הַאֻמְנָם לֹא נוּכַל כַּבְּדֶךָ / הֲלֹא הֻגַּד
לְךָ, אָחִי, מִנְהַג אֲבוֹתֵינוּ / וּמִנְהָגֵנוּ עוֹד הַיּוֹם
בְּנִשּׂוּאֵי בְנוֹתֵינוּ / כִּי בְלֵיל הַחֻפָּה נַפְקִיד חֶמְדַּת
לִבֵּנוּ אֶל הֶחָתָן / בַּחֲצַר גִּנַּת הַבִּיתָן / וְהוּא יְקַבֵּל
עָלָיו פִּקְדוֹן הַנַּעֲרָה / לְעָבְדָהּ וּלְשָׁמְרָהּ / וְלִהְיוֹת
שָׁמוּר בְּחַדְרֵי מַשְׂכִּיתוֹ / הַפִּקָּדוֹן אֲשֶׁר הָפְקַד אִתּוֹ /
וְעִם כָּל זֶה יִשְׁלַח יָדוֹ בִּמְלֶאכֶת רַעְיָתוֹ / וְהִיא צֹוֹוַחַת
מִתְּחִלָּה וְעַד סוֹף: / חַי אֲנִי כִּי סוֹדִי לֹא תֶחֱשֹׂף / וְהוּא
לְמַעֲשֵׂה יָדֶיהָ יִכְסֹף / וְרוּחָהּ וְנִשְׁמָתָהּ אֵלָיו יֶאֱסֹף /
וְאַף עַל פִּי שֶׁמֵּצֵרָה עַכְשָׁו – שְׂמֵחָה לְבַסּוֹף / וְיָפֵר אֶת
נִדְרָהּ וֶאֱסָרֶיהָ /וְיֶחֱשֹׂף מִסְתָּרֶיהָ /
יְרֵכָהּ וְקָנָהּ, גְּבִיעֶיהָ וְכַפְתּוֹרֶיהָ / וְיַעֲלֶה בְקִרְיַת
עֻזָּהּ וִיקִיצֶנָּה / וְיַגְבִּיהֶנָּה וְיַרְבִּיצֶנָּה / אַחַת הֵנָּה
וְאַחַת הֵנָּה / תַּחְתִּיִּים שְׁנִיִּים וּשְׁלִישִׁים יַעֲשֶׂנָּה /
וְעִם כָּל זֶה אֲבִי הַנַּעֲרָה וְאָחִיהָ וְאִמָּהּ / הַחֲרֵשׁ
יַחֲרִישׁוּן וּתְהִי לָהֶם לְחָכְמָה / וְכָל שֶׁכֵּן שֶׁפִּקְדוֹנְךָ
קוֹרֵא בְגָרוֹן: / אֲנִי חֲבַצֶּלֶת הַשָּׁרוֹן / שְׁמָעוּנִי וּפִגְעוּ
לִי בְּעֶפְרוֹן / מִתְחַנֵּן לְרוֹאָיו שֶׁיְּשִׁיבוּהוּ לְבִצָּרוֹן /
כִּי פָרוּעַ הוּא, כִּי פְרָעֹה אַהֲרֹן / וְסֵפֶר הַנֶּפֶשׁ אוֹמֵר:
נוֹרָאוֹת נִפְלֵיתִי / הוֹצִיאוּנִי מִן הַמַּחֲנֶה כִּי הָחֳלֵיתִי /
וּמִי יַסְתִּיר עֵץ נֶחְמָד לְהַשְׂכִּיל / אֲשֶׁר רֵיחוֹ הוֹלֵךְ רָכִיל
/ וְיֹאכַל וְלֹא יַאֲכִיל / וּכְבָר לִמַּדְתָּנוּ רַבֵּנוּ: כָּל שָׁעָה
שֶׁמֻּתָּר לֶאֱכֹל – מַאֲכִיל / אֲפִילוּ לַבְּהֵמָה / וְכָל שֶׁכֵּן
לְאַנְשֵׁי הַחָכְמָה! / חַיֶּיךָ, אֲדוֹנִי! לֹא זָכִיתָ בָם כִּי אִם
בִּזְכוּתֵנוּ / וּמִן הַשָּׁמַיִם שְׁלָחוּךָ בְּמַלְאֲכוּתֵנוּ /
לְשַׁלֵּם לָנוּ נִחוּמִים וּלְהַעֲבִיר יְמֵי בְכִיתֵנוּ / וְאַתָּה
הִתְעַבַּרְתָּ עִם מְשִׁיחֶךָ / וְהוֹצֵאתָ כָל רוּחֶךָ / וְאָמַרְתָּ
כִּי עַל כָּל הַכְּעָסִים / קָדְחָה אֵשׁ עֶבְרָה בְאַפְּךָ כִּקְדֹחַ
אֵשׁ הֲמָסִים / וְכִמְעַט שֶׁלֹּא קָרַעְתָּ כָל הַפִּנְקָסִים /
חַיֶּיךָ! לוּ קְרַעְתָּם – פָּגַעְתָּ בְאִישׁ חֲמָסִים / וּתְמוּרַת
תִּתֵּנוּ לְךָ כְּתֹנֶת פַּסִּים / וְאֵת תִּפְאֶרֶת הָעֲכָסִים /
בּוֹסְסוּךָ בּוֹסִים / וְכִסִּינוּ עָלֶיךָ צָרוֹת כַּמַּיִם לַיָּם
מְכַסִּים / בָּרוּךְ מָגֵן לַחוֹסִים / שֶׁעָשָׂה לָנוּ נִסִּים! / עוֹד
אָמַרְתָּ בְאָזְנָי / אַתָּה עַתָּה בְּרוּךְ אֲדֹנָי / כִּי הָיָה
בְדַעְתְּךָ לִקְבֹּל עָלֵינוּ / עַל הַהַעְתָּקוֹת אֲשֶׁר מִמְּךָ
הִצַּלְנוּ / וְלֵאמֹר כִּי עֶדְיְךָ נִצַּלְנוּ / אָחִי! הֲסָבוּר אַתָּה
כִּי אֲנַחְנוּ הִתְעַצַּלְנוּ? / הֲלֹא רָאִיתָ הַבְּרָכָה אֲשֶׁר לְךָ
אָצַלְנוּ / וְאֶת הַמַּקְלוֹת אֲשֶׁר פִּצַּלְנוּ / הָעוֹמְדִים חֶדֶר
בְּחָדֶר / לְתַקֵּן הַנְּתָחִים, אֶת הָרֹאשׁ וְאֶת הַפָּדֶר / וְלִקְרֹעַ
הָרֹאשׁ עֵרֶב וָשֶׁתִי / מֵאִישׁ שׁוֹגֶה וּמִפֶּתִי / הֲלֹא הֻגַּד לְךָ,
אָחִי, הַשְּׁבוּעָה אֲשֶׁר נִשְׁבַּעְנוּ בְמַקְהֵלוֹת: / נֶפֶשׁ
מְכַבְּדֵינוּ לְכַבֵּד וּלְהַעֲלוֹת / וְנֶפֶשׁ בּוֹזֵינוּ וַאֲשֶׁר
יָשִׂים עֲלִילוֹת / לְיַחְמֶנָּה בַּמַּקְלוֹת / אֱמָר נָא, הַשָּׂר, מֶה
רָאִיתָ / כַּאֲשֶׁר דַּרְכֵי הַנְּדִיבוּת בָּזִיתָ? / שִׁבַּרְנוּ
חָבִיּוֹת סְפָרֶיךָ וְהִתְעַבַּרְתָּ / וּמֹשֶׁה רַבֵּנוּ שִׁבֵּר
הַלּוּחוֹת וְנַעֲנָה: יִישַׁר כֹּחֲךָ שֶׁשִּׁבַּרְתָּ! / וּכְבָר
לִמַּדְתָּנוּ: שׁוֹבֵר אָדָם בַּשַּׁבָּתוֹת הַחֲמוּדוֹת וְהַיְקָרוֹת /
חָבִית מְלֵאָה גְרוֹגָרוֹת / וְכָל שֶׁכֵן שֶׁיֶּשׁ לְךָ לִמְחוֹל / אִם
שִׁבַּרְנוּ חָבִיּוֹת מְלֵאוֹת סְפָרִים כַּחוֹל / וּכְבָר נִכְתַּב
מִידֵי אַבִּיר: / ׳וּבְרָכָה לְרֹאשׁ מַשְׁבִּיר׳ / וַאֲשֶׁר אָמַרְתָּ
כִּי אֲבוֹתֵינוּ הַקְּדוֹשִׁים לֹא הָיוּ עוֹשִׂים כֵּן / וְעַל כֵּן
דַּרְכֵּנוּ לֹא יִתָּכֵן / חַי יוֹצַר רוּחַ אָדָם בְּקִרְבּוֹ / מָקוֹם
הִנִיחוּ לָנוּ אֲבוֹתֵינוּ לְהִתְגַּדֶּר בּוֹ! / עוֹד אָמַרְתָּ
בְאָזְנָי: / מַה לָּכֶם לִרְאוֹת עִזְּבוֹנָי / אוּלַי יֵשׁ דְּבַר סֵתֶר
בְּמַצְפּוּנָי? / אָבִי! הֲלֹא הִרְאִיתָנוּ בְּקֶלֶף הַזִּכָּרוֹן /
שְׁמוֹת יְשֵׁנֵי חֶבְרוֹן / הֵם הֵם שְׁמוֹת הַסְּפָרִים, מִן הָרִאשׁוֹן
עַד הָאַחֲרוֹן / וְהֶחֲזַקְנוּךָ בְּחֶזְקַת נֶאֱמַן רוּחַ וְנָבָר / כִּי
לֹא הֶעֱלַמְּתָּ מִמֶּנּוּ דָּבָר / וְלָכֵן הַפַּח נִשְבָּר / כִּי
בְהַרְאוֹתְךָ שְׁמוֹת הַסְּפָרִים לְכֻלָּנוּ / אָמַרְנוּ: מַרְאֶה מָקוֹם
הוּא לָנוּ! / וּבְהַכִּירֵנוּ עֶרְכָּם וְטוּבָם / וְהַתְּעוּדוֹת
הַצְּפוּנוֹת בְּקִרְבָּם / נִכְסַפְנוּ לְהַתִּירָם מִמַּאֲסָרָם /
וּלְהַרְאוֹת הָעַמִּים יָפְיָם וַהֲדָרָם / וְאִם תֹּאמַר: אוּלַי יֶשׁ
בָּהֶם דְּבַר נִסְתָּר? – / יָדַעְנוּ כִּי לֹא הָיָה בְתוֹכָם עַלְמָה /
כִּי שָׁהִינוּ מֵעֵת נְסִיעָתְךָ כְּדֵי יְצִיאַת נְשָׁמָה / וּבַאֲשֶׁר
אָמַרְתָּ: הֲלֹא כָתוּב בְּסִפְרְכֶם, נֶאֱמָנַי: / ׳וְאָהַבְתָּ לְרֵעֲךָ
כָּמוֹךָ, אֲנִי אֲדֹנָי׳ / תְּשׁוּבַת שְׁאֵלָתְךָ מֹר עוֹבֵר נוֹטְפָה /
כְּבָר פֵּרְשׁוּהָ רַבּוֹתֵינוּ: בְּרֹר לוֹ מִיתָה יָפָה / וְעַתָּה,
אָחִי! בַּזְתָ לִגְנֵבָתֵנוּ וְנַפְשְׁךָ לָנוּ תִלְעָב / הֲשָׁכַחְתָּ
׳לֹא יָבוּזוּ לַגַּנָּב / כִּי יִגְנוֹב לְמַלֵּא נַפְשׁוֹ כִּי יִרְעָב׳?
/ וְעַתָּה, נַפְשֵׁנוּ הַיְבֵשָׁה / נִכְסְפָה לְקוֹל הַתְּבוּנָה
הַחֲדָשָׁה / וְרַעֲיוֹנֵינוּ אוֹמְרִים: מִי יָבִיא לָנוּ שֶׁבֶר רְעָבוֹן
/ מִסִּפְרֵי הַעְתָּקוֹת רִבִּי מֹשֶׁה אִבְּן תִּבּוֹן / הוּא
יְנַהֲגֵנוּ עַלְמוּת / שָׁמָּה כָל נְעִימוּת / מִבְחַר הַיְדִיעוֹת
וְזִמְרַת הַשְּׁלֵמוּת /רְדוּ שִׁבְרוּ לָנוּ מִשָּׁם וְנִחְיֶה וְלֹא
נָמוּת / וַאֲשֶׁר שָׁאַלְתָּ לְהַגִּיד לְךָ הָאֱמֶת / חַי מֵמִית הַחַי
וּמְחַיֵּה הַמֵּת / לְהַעְתִּיק סְפָרֶיךָ עַיִן לֹא הֶעֱלַמְנוּ / וְלֹא
נִדְאַג – רַק עַל אֲשֶׁר לֹא הִשְׁלַמְנוּ / וְלֹא נְבַקֵּשׁ מְחִילָה –
רַק אִם הָיָה שָׁם עַצְלוּת / וְלֹא נָבִיא קָרְבַּן כַּפָּרָה – רַק עַל
הַהִתְרַשְּׁלוּת / וְכִי מִבִּלְעֲדֵי עִמָּנוּאֵל שִׁבְּרוּ הַנְּעָרִים
הֶחָבִיּוֹת? / חֵי מִגְדַּל דָּוִד בָּנוּי לְתַלְפִּיּוֹת / וְחֵי אוֹר
פְּנֵי הָעֳפָרִים וְיִפְעַת פְּנֵי הַצְּבִיּוֹת / כִּי זֶה כַּמָּה
אָמַרְתִּי אֶל הַנְּעָרִים: / עָרֹם נַעֲרִים / וְכִי הֵמָּה
מִשְׂתַּכְּרִים / וּכְזֹהַר הָרָקִיעַ מַזְהִירִים / בַּשֶּׁבֶר אֲשֶׁר
הֵם שׁוֹבְרִים / וָאֹמַר אֲלֵיהֶם גַּם הַיּוֹם גַּם מִתְּמוֹל: / אַל
תִּפְנוּ אֶל הַיָּמִין וְאֶל הַשְּׂמֹאל / שִׁבְרוּם כְּשֵׁבֶר נֵבֶל
יוֹצְרִים, כָּתוּת לֹא יַחְמֹל! / וְאִם הֶעְתַּקְתִּי סֵפֶר הַשֵּׁמַע
הַטִּבְעִי / זֶה טִבְעִי / וּכְבָר יָצָא בְכָל הָאָרֶץ טִבְעִי / וְלָכֵן
אֹמַר לְכָל נֶפֶשׁ אִוֶּלֶת: טִבְעִי! / וְהִנְנִי נִשְׁבָּע בַּאֲשֶר
זֵרָה אָרְחִי וְרִבְעִי / וּבְיַרְדֵּן הַתְּעוּדוֹת רְחָצַנִי לְמִשְׁעִי
/ כִּי לֹא הִכַּרְתָּ מִמֶּנִּי רִבְעִי / זֶה כַּמָּה תְעוּדוֹת
שָׁלַלְתִּי / וּבְעִמְקֵי הַתְּבוּנוֹת צָלַלְתִּי / וּמְקוֹם שַׁחֲרֵי
הַתְּעוּדָה יִדַּעְתִּי / וּבְרִיחֵי הַתְּבוּנָה גִּדַּעְתִּי /
וּבָעַמִּים עֻזָּם הוֹדַעְתִּי / וְאֶת הַנְּעָרִים יוֹדַעְתִּי / אֶל
מְקוֹם פְּלוֹנִי אַלְמוֹנִי, תַּחֲנוֹת / הַתְּבוּנוֹת הָעֲדִינוֹת /
וּסְגֻלַּת מְלָכִים וְהַמְּדִינוֹת / כִּי בְּמַקְלִי עָבַרְתִּי יַרְדֵּן
הַתְּבוּנוֹת / וְעַתָּה הָיִיתִי לִשְׁנֵי מַחֲנוֹת / וַאֲשֶׁר אָמַרְתָּ
/ כִּי הִתְעַבַּרְתָּ / לְהָסִיר מֵנַּפְשֵׁנוּ חֶלְאָתָהּ / וּלְהָעִיר
אוֹתָהּ מִפְּתַיּוּתָהּ / וּלְזָרֵז אוֹתָהּ עַל שִׁגְגָתָהּ / וְכִי
אַתָּה הוּא הָרוֹפֵא אֶת מַחֲלָתָהּ / אוֹ הַכֹּהֵן הַמְּחַטֵּא אוֹתָהּ?!
/ עוֹד רָצִיתָ לְהַשְׁבִּיעֵנוּ אֲשֶׁר כָּזֹאת לֹא נוֹסִיף / חַי אָנִי,
כִּי אֲשֶׁר יֹאמַר לְךָ עָוֶל פָּעַלְתִּי / לֹא אוֹסִיף / וּדְלָא
מוֹסִיף יְסִיף / וּמִי לֹא יְטַהֵר נַפְשׁוֹ מִמַּעֲלָהּ / וְלֹא יוֹסִיף
בְּכָל עֹז מַעֲלָה עַל מַעֲלָה / חֲדַל, אָחִינוּ, מֵהִתְקַצֵּף וְקַלֵּל
/ וְאֶת שֵׂיבָתְךָ עַל נְקַלָּה לֹא תְחַלֵּל / כִּי הָעֹשֶׁק הַחֲכָמִים
יְהוֹלֵל / וְקוֹל הַמְּרִיבָה אַיָּלוֹת יְחוֹלֵל / טוֹב לְךָ לְהַחֲרִישׁ
וּלְדַבֵּר דִּבְרֵי עֲרֵבוּת / וְלוֹמַר כִּי הִשְׁאַלְתָּ לָנוּ
הַסְּפָרִים דֶּרֶךְ נְדִיבוּת / וַאֲשֶׁר יָדוֹ מֵהוֹשִׁיעַ לֹא תִקְצָר /
יַרְחִיב לְךָ בַצָּר / וְיַהֲפֹךְ מִדּוֹתֶיךָ לְטוֹב / וְהָיִיתָ כְּגַן
רָטֹב / כְּנֶפֶשׁ אֲשֶׁר חֶבְרָתְךָ יוֹאֵל / וְאַהֲבָתְךָ דוֹרֵשׁ
וְשׁוֹאֵל / נוֹטֶה אֵלֶיךָ שָׁלוֹם מְלֹא רֹחַב אַרְצְךָ,
עִמָּנוּאֵל.</p>

<p>וַיְהִי כִּשְׁמֹעַ הַשָּׂר הַמְּלִיצָה בְּמַשְׂמְרוֹת
הַיֳפִי נְטוּעָה / אָז נִמְלָא שְׂחוֹק פִּיו וּשְׂפָתָיו תְּרוּעָה /
וַיֹּאמַר: חַי אָנִי, כִּי גִבְעוֹת עוֹלָם לְפָנֶיהָ שַׁחוּ /
וּמִדַּבְּרוֹתֶיהָ בְּלַהֲבוֹת אֵשׁ הַשֵּׂכֶל הִתְלַקָּחוּ / וַיִּקֹּד
אַרְצָה וַיִּשְׁתָּחוּ / וַיֶּעֱרַב עָלָיו שִׂיחִי / וַיֹּאמַר: יֶשׁ לִי
רָב, אָחִי / זֶה קָרְבָּנִי לַחְמִי לְאִשַּׁי, רֵיחַ נִיחוֹחִי /
וָאֵשֵׁב עִם הַשָּׂר, מִתְעַנֵּג בְּדוֹדָיו / אוֹרֶה בְשָׂמָיו
וּנְרָדָיו / וְאוֹכֵל פְּרִי מְגָדָיו.</p>
</blockquote>

<blockquote>
<br />
</blockquote>

<h2 id="המחברתהתשׁיעית:שִׁירִיםעַלהֶחֳדָשִׁים.שִׁירהַמְּלָאכוֹת.">המחברת התשׁיעית: שִׁירִים עַל הֶחֳדָשִׁים. שִׁיר הַמְּלָאכוֹת.</h2>

<blockquote>
<p>אָמַר עִמָּנוּאֵל הַמְּחַבֵּר: שְׁאֵלַנִי הַשַּׂר,
יָרוּם הוֹדוֹ / אִם רָאִיתִי שִׁירֵי רִבִּי יְהוּדָה חֲרִיזִי וְנִגְלָה
לִי סוֹדוֹ / וְאִם לֹא נֶאֱצַל עָלַי מֵהוֹדוֹ / וָאֹמַר: דַּע, אֲדוֹנִי
הַשַּׂר, כִּי רְאִיתִים וּשְׁמַעְתִּים / וְעַל גַּרְגְּרוֹתַי עֲנָק
עֲנַדְתִּים / כִּי הֵם פְּנִינֵי נְזָרֵינוּ / וְיַהֲלוֹמֵי שְׁבִיסֵינוּ
וְשַׂהֲרוֹנֵינוּ / אֵין עֲרֹךְ אֵלָיו בַּשִּׁיר וּבַמְּלִיצָה / וְהוּא
לְבַדּוֹ בִּמְשׁוֹרְרֵי הַזְּמַן נִרְצָה. / וַיֹּאמֶר אֵלָי: הַגֶּד נָא
לִי, שַׂר הָעֶדְנָה / אִם רָאִיתָ שִׁירוֹתָיו אֲשֶׁר חִבֵּר עַל חָדְשֵׁי
הַשָּׁנָה / וָאֹמַר: דַּע, אִישׁ שְׁלוֹמִי / כִּי רְאִיתִים, וְכָהֵנָּה
רַבּוֹת עִמִּי / וְדַע אֶל נְכוֹנָה / כִּי שִׁירוֹתַי אֵצֶל שִׁירָיו לֹא
יִקְחוּ בָשְׁנָה / וְלוּ רָאִיתָ שִׁירַי אֲשֶׁר חִבַּרְתִּי עַל
הֶחֳדָשִׁים / תִּקְרָאֵנִי בְּעִנְיַן הַשִּׁיר חֲכַם חֲרָשִׁים /
וַיֹּאמֶר הַשַּׂר: פְּתַח פִּיךָ וְיָאִירוּ דְבָרֶיךָ / וֶאֱמֹר אֲשֶׁר
חִבַּרְתָּ עַל הֶחֳדָשִׁים בְּשִׁירֶיךָ!</p>

<p>וָאֶשָּׂא מְשָׁלִי וָאֹמַר:</p>

<br />

<p>בְּתִשְׁרִי – אֶשְׂמְחָה, כִּי מוֹעֲדֵי אֵל / יְעִירוּנִי לְשׁוֹרֵר שִׁיר עֲגָבִים,</p>

<p>וְאֶתְעַנַּג בְּנֹפֶת צוּף וּפַנַּג, / וְכִינוֹרַי תְּלוּיִם עַל עֲרָבִים,</p>

<p>וְאַצִּיבָה סְבִיבוֹתַי נְעָרַי, / וּמוּל פָּנַי לְאַיֶּלֶת אֲהָבִים,</p>

<p>וְאֶסְעַד מַעֲדַן מֶלֶךְ, וְאֶשְׁתֶּה / עֲסִיס רִמּוֹן, וְאֶשְׁכַּר דַּם עֲנָבִים,</p>

<p>וְאֶשְׁכַּח רִישׁ, וְלֹא אַחְרִישׁ, וְאָרֹן, / וּפָנַי בַּקְּרָב כִּפְנֵי לְהָבִים,</p>

<p>וְאֶלְוֶה מִשְּׂפַת עָפְרָה נְשִׁיקוֹת, / וְלִפְרֹעַ – שְׂפָתַי לָהּ עֲרָבִים,</p>

<p>וְאוֹדֶה אֵל, אֲשֶׁר יָצַר בְּחָכְמָה / בְּנֵי אָדָם, וּבָרָא בָם נְקָבִים.</p>

<br />

<p>בְּמַרְחֶשְׁוָן – מְאוֹר יַעְלוֹת וְזִיוָן / אֱהִי עוֹרֵךְ לְמוּל אֹפֶל עֲנָנָיו,</p>

<p>וְקָרָתוֹ בְּאֵשׁ חֵשֶׁק אֲגָרֵשׁ, / וְתַמְרוּרָיו – בְּנֹפֶת צוּף עֲדָנָיו,</p>

<p>וּמוּל פִּרְשׁוֹ – יְהִי חֵשֶׁק וְדִבְשׁוֹ, / וְאֶל מוּל בָּאֳשׁוֹ רֵיחַ שְׁמָנָיו.</p>

<p>אֲנִי אֶשְׁתֶּה וְאֶשְׁכַּח רִישׁ וְאַחְרִישׁ, / וְאָסִיר מִלְּבָבִי עִצְּבוֹנָיו,</p>

<p>וּמִכָּל חַי יְלוּד אִשּׁה אֲבָרֵךְ, / אֲנִי, נֹחַ וְנִטְעֵי נַעֲמָנָיו,</p>

<p>אֲשֶׁר לוּלֵי נְעִימוֹתָם – יְכֻסֶּה / זְמָן חָרוּל וְעָלוּ קִמְּשׁוֹנָיו.</p>

<p>עֲלֵי יָשְׁרוֹ אֲחוֹנֵן אֶת עֲפָרוֹ / בְּתוֹךְ קִבְרוֹ, וְאֶרְצֶה אֶת אֲבָנָיו.</p>

<br />

<p>בְּכִסְלֵו – אֶהְיֶה שָׁלֵו וְאוֹדֶה / לְצוּר רוֹכֵב בְּגַאְוָתוֹ שְׁחָקִים,</p>

<p>וְאוֹר עֶלְיוֹן, אֲשֶׁר אִישׁ דַּל וְאֶבְיוֹן / מְרִימִי מֵעֲפַר אֶרֶץ וּמֵקִים,</p>

<p>וְנֵרוֹת אֶהְיֶה מַדְלִיק שְׁמוֹנָה / וְשִׁקּוּיַי כְּנֹפֶת צוּף מְתוּקִים.</p>

<p>וְהַיָּפוֹת – זְרוֹעוֹתָן חֲשׂוּפוֹת, / וְעֵינֵיהֶן יְרוּצוּן כַּבְּרָקִים,</p>

<p>וְאַחַת עוֹרְכָה שֻׁלְחָן וְאַחַת / תְּשַׂדֵּד אַחֲרֶיהָ הָעֲמָקִים,</p>

<p>וְאַחֶרֶת תְּלַבֵּב הַלְּבִיבוֹת, / וְאַחֶרֶת תְּבַשּׁל הָרְקִיקִים,</p>

<p>וְצַפִּיחִית וּמַעְשֵׂה הַחֲבִתִּים / וּמַרְחֶשֶׁת מְזָוֵינוּ מְפִיקִים.</p>

<br />

<p>בְּטֵבֵת – בַּעֲשָׂרָה בוֹ יְצוּמוּן / בְּנֵי אֵל חַי, וְכַיַּמִּים יְהִימוּן,</p>

<p>לְבוֹא צַר בֵּית אֱלֹהִים, וַחֲצֵרָיו / בְּכֵילַפּוֹת וְכַשִּׁיל יַהֲלֹמוּן,</p>

<p>וְהַקֹּר יַחֲלֹף הָאִישׁ וְיִדְקֹר / פְּנֵי שָׂרִים הֲכִי חָבוּשׁ בְּטָמוּן,</p>

<p>וּמִטְרוֹת עֹז וְטִיט חוּצוֹת וְקֶרַח / וְשֶׁלֶג עַל מְסִילּוֹתַי יְרוּמוּן.</p>

<p>לְעֵת כָּזֹאת אֲשַׁחֵר הַצְּבִיּוֹת, / אֲשֶׁר סוֹד עַל יְגוֹנִים יַעֲרִימוּן,</p>

<p>וְעֵינֵיהֶן וְהוֹד צִיצַת לְחֵיהֶן / יְחַיּוּנִי, נְבֵלָתִי יְקִימוּן,</p>

<p>וְאֵיךְ אִירָא – וְיֵינִי לִי לְעֶזְרָה, / וְהוּא יִמְחַץ מְשַׂנְאַי מִן יְקוּמוּן!</p>

<br />

<p>שְׁבָט אַכְזָר וְעַז פָּנִים כְּמַמְזֵר, / וּבוֹ יַשְׁלִיךְ זְמַן קַרְחוֹ כְפִתִּים,</p>

<p>וְהַשֶּׁלֶג גְּאוֹן הַלֵּב יְפַלֵּג, / וְהַדּוֹדִים בְּחֵיק יַעְלוֹת נְחִתִּים,</p>

<p>וְרָצֵי הַצְּבִיּוֹת הֵם דְּחוּפִים, / וְכָרוֹזָא בְּקוֹל קָרֵא בְּבָתִּים:</p>

<p>אֲרוּרָה דּוֹרְשָׁה צֶמֶר וּפִשְׁתִּים / לְעֵת כָּזֹאת, לְבַד עָרְלוֹת פְּלִשְׁתִּים!</p>

<br />

<p>בְּאַדָּר – אֶהְיֶה יוֹשֵׁב וְדוֹרֵשׁ / וְאַזְכִּיר חַסְדֵי הָמָן וְזֶרֶשׁ,</p>

<p>וְלִי יוֹנִים וּבַרְבּוּרִים אֲבוּסִים, / וְלֹא אָחוּשׁ הֲאִם לִי הוֹן וְאִם רֵישׁ,</p>

<p>וְהַיַּיִן מְבֻשָּׂם אֶל יְמִינִי / בְּקוֹל קוֹרֵא וְהַבַּרְבּוּר מְפָרֵשׁ,</p>

<p>וְאִם אֹמַר: אֲרוּר הָמָן וְזֶרֶשׁ! – / יְשִׁיבוּן: אַל תְּקַלֵּל, דּוֹד, לְחֵרֵשׁ!</p>

<p>וְקוֹל קוֹרֵא: אֱכֹל וּשְׁתֵה לְשָׁכְרָה / וְלֹא תַשְׁאִיר לְנוֹחֵל אוֹ לְיוֹרֵשׁ,</p>

<p>בְּיַעַן הוּא לְבַד רִפְאוּת וּמָזוֹר / וְכָל רַע וָחֳלִי גָּרֵשׁ יְגָרֵשׁ!</p>

<br />

<p>בְּנִיסָן – אֶזְכְּרָה נִסֵּי אֱלֹהִים / וּבֹו אוֹרָה וְשִׂמְחָה לַיְּהוּדִים,</p>

<p>וּמַה טּוּבוֹ וּמַה יָּפְיוֹ, אֲשֶׁר בּוֹ / אֲבוֹתַי יָצְאוּ מִבֵּית עֲבָדִים,</p>

<p>וּפָשַׁט הַזְּמָן עָנָן לְבוּשׁוֹ / וְעָטָה אוֹר, וְכֻלּוֹ מַחֲמַדִּים,</p>

<p>וְקוֹל הַתּוֹר עֲלֵי מִפְתָּן וְכַפְתּוֹר / וְאֶרְאֶה עַל פְּתָחַי כָּל מְגָדִים,</p>

<p>וְחוֹשֵׁק עִם חֲשׁוּקָה, בֵּין עֲרוּגוֹת / בְּשָׂמִים, רוֹכְבִים יַחְדָּו צְמָדִים,</p>

<p>וְאֶזְבַּח שׁוֹר וְשֶׂה נָקֹד וְטָלוּא, / לְבַד מִן הַתְּיָשִׁים הָעֲקֻדִּים,</p>

<p>וְאַעְבִיר קוֹל לְכָל צַד: כָּל דְּכָפִין / וְצָרִיךְ לֶאֱכֹל – יִהְיוּ עֲתִידִים,</p>

<p>וְאַצִּיב יַעֲלַת הַחֵן לְנֶגְדִּי, / בְּרֹאשָׁהּ צִיץ וְעַל יָדָה צְמִידִים,</p>

<p>וְהִיא תַעְנוּג לְכָל לֵב נוּג, וְלַחְרֹט / פְּאֵר הוֹדָהּ – יְדֵי הָעֵט כְּבֵדִים.</p>

<p>לְדַעְתָּהּ יֵצְאוּ יָדַי גְּדוּדִים, / וְעַד בֹּקֶר, הֲכִי, נִרְוֶה בְדוֹדִים.</p>

<br />

<p>בְּאִיָּר – אֶשְׂבְּעָה שׂבַע שְׂמָחוֹת / וּבִשְׂמֹאלִי וּבִימִינִי נְעִימוֹת,</p>

<p>בְּשׁוּרִי חוֹשְׁקִים מִכָּל עֲבָרִים, / כְּצִיץ צִצִּים לְשַׁחֵר הָעֲלָמוֹת,</p>

<p>וְלֹא אֶרְאֶה לְבַד גִּילַת וְרַנֵּן, / וְלֹא אֶשְׁמַע לְבַד שִׁיר עַל עֲלָמוֹת,</p>

<p>וְתֵבֵל תַּחֲלִיף סוּת אַלְמְנוּתָהּ / וְלִכְבוֹד חוֹשְׁקִים תִּלְבַּשׁ רְקָמוֹת,</p>

<p>וְאֶתֵּן גֵּט לְעֵרוּבִין וְגִטִּין / וְסַנְהֶדְרִין וּמַסֶּכֶת יְבָמוֹת,</p>

<p>וְאֶבְחַר לִי לְצֵידָה הַצְּבִיָה, / לְחִי שׁוֹשָׁן, נְשָׁמָה לַנְּשָׁמוֹת,</p>

<p>פְּנֵי חַמָּה אֲשֶׁר כָּל שׁוֹחֲרֶיהָ – / קְדוֹשִׁים יִהְיוּ בָהּ אַחֲרֵי מוֹת.</p>

<br />

<p>בְּסִיוָן – אֶזְכְּרָה פִּלְאוֹת אֱלֹהִים, / אֲשֶׁר נִשָּׂא וְגָבַהּ עַל גְּבֹהִים,</p>

<p>אֲשֶׁר יָצָא לְיֵשַׁע עַם קְרוֹבוֹ, / יְלָדָיו הוֹלְכִים אַחְרָיו וְנִנְהִים,</p>

<p>וְנָתַן הוֹד וְנֵר מִצְוָה וְתוֹרָה / לְעַם קָדְשׁוֹ, לְאוֹר יִשְׁעוֹ כְמֵהִים,</p>

<p>וְשָׁמַעְנוּ אֱלֹהִים חַי מְדַבֵּר, / וְנַחְנוּ פּוֹחֲדִים מֶנְהוּ וְרוֹהִים,</p>

<p>וְרָאִינוּ אֲזַי משֶׁה, בְּגִשְׁתּוֹ / לְעַרְפִלָּיו, וְעָמַדְנוּ תְמֵהִים,</p>

<p>וְהִתְוָה תָו עֲשֶׂרֶת דִּבְּרוֹתָיו. / הֲתִשְׁתּוֹחַח יְשׁוּרוּן עוֹד וְתָהִים?</p>

<p>שְׁאַל עֵשָׂו: הֲרָאָה כֵן בְּעוֹשָׂיו? / וְיִשְׁמָעֵאל: הֲשָׁמַע קוֹל אֱלֹהִים?</p>

<br />

<p>בְּתַמּוּז – אֵלְכָה עָרוֹם וְשׁוֹלָל / וְלִשְׂחוֹק אוֹמְרָה נַפְשִׁי מְהוֹלָל,</p>

<p>וְאֶתְעַנֶּה בְּלֵב נִשְׁבָּר וְנֶעְכָּר / וּמַלְבּוּשִׁי בְּדַם דִּמְעִי מְגוֹלָל,</p>

<p>אֲשֶׁר בּוֹ הָבְקְעָה עִיר בֵּית אֱלֹהַי, / וְהֵצַר צַר, וּבָזַז בַּז וְשָׁלָל,</p>

<p>וּבָטְלוּ הַתְּמִידִים בּוֹ, וְשָׂרַף / אֲפוֹסְטוֹמוֹס לְתוֹרַת אֵל, וְחִלַּל,</p>

<p>וְצֶלֶם הֶעֱמִיד תּוֹךְ הֵיכְלֵי אֵל – / מְשׂוֹשׂ לִבִּי לְזֹאת חָרַב וְדָלָל.</p>

<p>הֲיַעְרֹךְ צִיר אֱלֵי צִירִי וּמַכְאוֹב / לְמַכְאוֹבִי, אֲשֶׁר בָּא לִי וְעוֹלָל?</p>

<p>וְלָכֵן, כֹּל אֲשֶר דִּמְעָה יְפַכֶּה / וְיִתְאַבֵּל לְפִי שִׂכְלוֹ – יְהֻלָּל!</p>

<br />

<p>בְּחֹדֶשׁ אָב – אֱהִי נִכְאָב וְאֶדְאַב, / וְאֶשְׁאַב מֵי דְמָעַי מִכְּבֵדִי,</p>

<p>וְאֶתְעַנֶּה לְחָרְבַּן בֵּית אֱלֹהַי / וְעִיר קָדְשׁוֹ, וְעַל הָגְלַת כְּבוֹדִי.</p>

<p>בְּיוֹם אָרֹךְ כְּמוֹ וָו וַיְזָתָא, / בְּחֻמּוֹ נֶהֱפַךְ חֹרֶב לְשַׁדִּי,</p>

<p>וְהַמַּיִם אֲשֶר אֶשְׁתֶּה – לְשִׂכִּים / בְּמוֹ עֵינַי, וְלִצְנִינִים בְּצִדִּי,</p>

<p>וְאַרְחִיק הַצְּבִיָּה מִיְּצוּעַי, / וְאֶתְגּוֹלֵל בְּמִטָּתִי לְבַדִּי,</p>

<p>וְלוּלֵי נַחֲמוּ בִּבְנֵי אֲוָזָיו / יְמַלֵּא פִי שְׂחוֹק – אֶבְכֶּה בְעוֹדִי.</p>

<br />

<p>בְּאֵלוּל – אֶעֱלֹז עִם בַּת נְדִיבִים / בְּעֶרֶשׂ רַעֲנָנָה עַל עֲרָבִים,</p>

<p>וְהַגֻּלּוֹת יְרוּצוּן בָּרְהָטִים, / כְּאִלּוּ יִתְּנוּ שָׁמַי רְבִיבִים,</p>

<p>וְנַשְׁכִּימָה וְנֵצֵא לַכְּרָמִים / לְשַׁחֵר הַתְּאֵנָה עַד עֲרָבִים</p>

<p>וְאָז אֶרְאֶה גְפָנַי אוֹמְרִים לִי / בְּפֶה חָנֵף וּבִדְבָרִים עֲרַבִים:</p>

<p>הֲתִקַּח הַתְּאֵנָה, דּוֹד, לְמָנָה? / נְשָׂא יָדְךָ וְאַל תִּשְׁכַּח עֲנָבִים!</p>

<br />

<p>אֵלֶּה הֵם הַשִּׁירִים הַמְפֹאָרִים / אֲשֶר חִבַּרְתִּי
עַל הֶחֳדָשִׁים בִּימֵי הַנְּעוּרִים / וְעוֹד חִבַּרְתִּי שִׁיר עַל
חֹדֶשׁ אֱלוּל / בְּשֶׁמֶן מִשְׁחַת קֹדֶשׁ בָּלוּל / וּלְיָפְיוֹ הוּא
עִלָּה, וְכָל שִׁיר זוּלָתוֹ – עָלוּל / וְהוּא זֶה:</p>

<br />

<p>בְּאֵלוּל – תְּבַלּוּל בְּעֵינַי יְהִי, אִם / אֲקַנֵּא לְרָבָא וְלִהְיוֹת אֲמוֹרָא.</p>

<p>אֲנִי – הַתְּאֵנָה אֲבַקֵּשׁ לְמָנָה / לְנַפְשִׁי, וְאֶדְרשׁ, אֲנִי, רֹאשׁ אֲמִירָהּ,</p>

<p>וְתוֹךְ הַכְּרָמִים אֲנִי בַּנְּעִימִים / אֲכַלֶּה יְמוֹתַי בְּשִׁירִים וְזִמְרָה,</p>

<p>וְאָשִׂים גְּפָנַי סְבִיב צַוְּרוֹנַי / לְעָנָק, וְאִינַק שְׁדֵי הַזְּמוֹרָה.</p>

<br />

<p>וַיֹּאמֶר הַשָּׂר: חַיֶּיךָ! מַעֲלַת שִׁירֶיךָ מֵאָז
שָׁמְעוּ אָזְנָי / אַךְ לֹא הֶאֱמַנְתִּי לַדְּבָרִים עַד אֲשֶׁר בָּאתִי
וַתִּרְאֶינָה עֵינָי / בָּרוּךְ אַתָּה לַאדֹנָי / כִּי אֵין לֵב אֲשֶׁר
לְאַהֲבָתְךָ לֹא תִמְשְׁכֵהוּ / וְאֵין אִישׁ יְהִי בָרוּךְ עַד
תְּבָרְכֵהוּ / אַשְׁרֵי תִבְחַר וּתְקָרֵב וּתְהַלְלֶנּוּ / כִּי עַד חוּג
שָׁמַיִם בְּשִׁירֶיךָ תַעֲלֶנּוּ / וְכַמָּה הוּא קוֹדֵר בְּלֹא חַמָּה /
אֲשֶׁר לֹא יִתֵּן עַל פִּיךָ – וַתְּקַדֵּשׁ עָלָיו מִלְחָמָה!</p>

<br />

<p>וָאַעַן וָאֹמַר: אֱמֶת הַדָּבָר, כִּי הַמְשׁוֹרֵר
יַעֲלֶה שִׂיא הָאֲנָשִׁים הַשָּׁמַיִם / וְיוֹרִיד שָׂרִים וּקְצִינִים
בְּמַעֲמַקֵּי מַיִם / וְנִמְשְׁלוּ הַמְשׁוֹרְרִים הַחֲכָמִים / אֶל
עֲרוּגוֹת הַבְּשָׂמִים / אִם הָעֲנָנִים יַשְקוּם / יוֹדוּ עַל חַסְדָּם
בִּלְשׁוֹן בָּשְׂמָם לְעֵינֵי כָּל הַיְקוּם.</p>

<p>וָאֶשָּׂא מְשָׁלִי וָאֹמַר:</p>

<br />

<p>לִי הוֹד הַשִּׁיר, לִי הַמִּשְׂרָה, / לֹא יִתְעָרַב אִישׁ זָר עִמִּי.</p>

<p>בִּקֵּשׁ הַשִּׁיר אִישׁ כִּלְבָבוֹ, / וּמִבֶּטֶן קָרָא בִשְׁמִי.</p>

<p>אֶמְשֹׁךְ לֵב רָאשֵׁי עַם אֶרֶץ, / וּלְאַהְבָתָם אַטֶּה שִׁכְמִי.</p>

<p>אָרִים עַד עָב אִישׁ כִּלְבָבִי, / אוֹרִיד לַשַּׁחַת אִישׁ חֶרְמִי.</p>

<p>נִמְשַׁלְתִּי לַעְרוּגַת בֹּשֶׂם, / מִיַּד נָדִיב אוֹחִיל גִּשְׁמִי,</p>

<p>אִם הֶעָנָן הוּא יַשְׁקֵנִי – / אוֹדֶה חַסְדּוֹ בִּלְשׁוֹן בָּשְׂמִי.</p>

<br />

<p>וַיֹּאמֶר אֵלַי הַשָּׂר: הִנֵּה רָאִיתָ חֲרוּזוֹת
הָרִאשׁוֹנִים / חֲדָשִׁים גַּם יְשָׁנִים / וְעַתָּה אֱמָר נָא, /
בְחַסְדֶּךָ: אִם יָקִיצוּ הַמְשׁוֹרְרִים הָרִאשוֹנִים מִשְּנָתָם /
וְיַעַרְכוּ מוּל שִׁירֶיךָ מִלְחַמְתָּם / הֶהָיִיתָ נָסוֹג אָחוֹר
מִפַּחְדָּם / אוֹ הָיִיתָ עוֹרֵךְ מִלְחָמָה נֶגְדָּם?</p>

<p>וָאַעַן וָאֹמַר: מִי יִתֵּן יָדַעְתִּי וָאֶמְצָאֵם! /
חַיֶּיךָ, הַשָּׂר, כִּי גְבוּרָתִי אַרְאֵם / וּבְמָסֹרֶת הַבְּרִית
אֲבִיאֵם / עַד אֲשֶׁר יוֹדוּ כִּי אֲנִי לַשִּׁיר וְלַמְּלִיצָה אָב וָאֵם
/ וְלוּ מָצָאתִי בַעֲלַת אוֹב – פִּתִּיתִיהָ בְשִׂכְלִי / עַד אֲשֶׁר
אָסָף וִידוּתוּן תַּעֲלֶה לִי / וְנִתְרָאֶה אֲנִי וָהֵם פָּנִים /
לִרְאוֹת אִם אֶמְשְׁכֵם בַּעֲבוֹתוֹת שִׁירַי כַּאֲשֶׁר תִּמְשֹׁכְנָה
הַחַיּוֹת אֶת הָאוֹפַנִּים.</p>

<br />

<p>וָאֶשָּׂא מְשָׁלִי וָאֹמַר:</p>

<br />

<p>בִּי, בַּעֲלַת הָאוֹב! בְּאֹבוֹת קָסֳמִי</p>

<p>נָא לִי, וְאָסָף עִם יְדוּתוּן הַעֲלִי,</p>

<p>נִתְעָרְבָה יַחְדָּו וְיִרְאוּ פָעֳלִי</p>

<p>בַּשִּׁיר, וְנִתְרָאֶה וְיוֹדוּן אֶל שְׁמִי.</p>

<br />

<p>אִתִּי לְשׁוֹן זָהָב – וּמִי זֶה לוֹחֲמִי?</p>

<p>אֶצְרַח וְאָרִיעַ וְאַשְׁלִיךְ נַעֲלִי</p>

<p>עַל שָׁר אֲשֶׁר יָשִׁיר – וְאֵינוֹ שׁוֹאֲלִי,</p>

<p>יִמְשֹׁךְ בְּעֵט סוֹפֵר – וְלֹא מִטַּעֲמִי!</p>

<br />

<p>בִּקֵּשׁ זְמַן אִישׁ שָׁר לְשׁוֹרֵר פָּעֳלוֹ</p>

<p>וַיְמַן בְּמוֹ פִי מָן, בְּדִשְׁנוֹ יִחְיוּ</p>

<p>מֵתָיו, וּמִנַּחַל עֲדָנָיו יִרְוְיוּ.</p>

<br />

<p>אֶל הַזְּמָן – אָמוֹן, וְלַשִּׁיר – גוֹאֲלוֹ</p>

<p>אֶהְיֶה, וְשִׁירוֹתַי לְמִיּוֹם נִהְיוּ –</p>

<p>הַחֵן וְהַצֶּדֶק לְמַדָּם עָטְיוּ.</p>

<br />

<p>וַיֹּאמֶר אֵלַי הַשּׂר: מַעֲלָתְךָ גָדְלָה בְעֵינֶיךָ /
עַל כָּל הַמְשׁוֹרְרִים אֲשֶׁר הָיוּ לְפָנֶיךָ / וְרוֹאֶה אֲנִי כִּי לוּ
הָיָה מֶלֶךְ בְּיִשְׂרָאֵל / וּבָנָה הַבַּיִת וְהַהַרְאֵל / תַּחְשֹׁב
כִּי לֹא יִהְיֶה לַמְּלִיצָה קָרוֹב מִמְּךָ וְגוֹאֵל / וְתִהְיֶה אַתָּה
אֶל הַמָשִׁיחַ לִמְחוֹקֵק / וְכָל שָׁר זוּלָתְךָ כְגֶפֶן בּוֹקֵק.</p>

<p>וָאַעַן וָאֹמַר: כֵּן חָשַׁבְתִּי וְאֶחְשֹׁב / אָמְנָם
לִבִּי הוֹלֵךְ רָצוֹא וָשׁוֹב / כִּי שָׁמַעְתִּי אוֹמְרִים לֵאמֹר / כִּי
הוּא עָנִי וְרוֹכֵב עַל חֲמוֹר / וְאֵיךְ יִסְכֹּן לְחַבֵּר אֵלָיו שִׁיר
מִזְמוֹר / וּמַה מְאֹד תְּכֻבַּד הָעֵדָה / אִם יָבוֹא עַל סוּס דּוֹהֵר
וּמֶרְכָּבָה מְרַקֵּדָה / וְאָז אָשִׁיר אֵלָיו שִׁיר חָדָשׁ / כָּל
אֲשֶׁר יִגַּע בּוֹ יִקְדָּשׁ.</p>

<p>וָאֶשָּׂא מְשָׁלִי וָאֹמַר:</p>

<br />

<p>חוּשָׁה, מְשִׁיחַ אֵל, וְלָמָּה תַעֲמֹד?</p>

<p>הִנֵּה מְחַכִּים לָךְ דְּמָעוֹת נוֹטְפִים,</p>

<p>הָיוּ דְמֵי דִמְעָם נְחָלִים שׁוֹטְפִים,</p>

<p>כָּל לֵב וְכָל לָשׁוֹן לְךָ, שַׂר, יַחֲמֹד.</p>

<br />

<p>וּקְחָה פְתִיל פִּשְׁתִּים בְּיָדֶיךָ וּמֹד</p>

<p>צִיּוֹן כְּלִיל יֹפִי, וּבָנָיו –עוֹדְפִים</p>

<p>יִהְיוּ בְכָל חֵן טוֹב, וְצָרִים שׁוֹאֲפִים</p>

<p>יִגְלוּ בְּרֹאש גּוֹלִים, וְאַתָּה פֹּה עֲמֹד.</p>

<br />

<p>עוּרָה, מְשִׁיחֵנוּ, צְלַח כַּיּוֹם רְכַב</p>

<p>עַל סוּס אֲשֶׁר דּוֹהֵר, וּמֶרְכָּבָה רְתֹם,</p>

<p>כִּי כָל עֲצָמַי נִפְזְרוּ, אֵין בָּם מְתֹם!</p>

<br />

<p>אִם עַל חֲמוֹר תִּרְכַּב, אֲדוֹנִי – שׁוּב שְׁכָב!</p>

<p>אִיעָצְךָ, הַשַּׂר, מְשִׁיחֵנוּ, בְּתָם</p>

<p>לִבִּי: סְתוֹם הַקֵּץ וְהֶחָזוֹן חֲתֹם!</p>

<br />

<p>וַיְהִי אַחֲרֵי כֵן וַיֹּאמֶר אֵלַי הַשָּׂר: רָאִיתִי
בֵּין שִׁירֵי הַנָּצְרִים / שִׁיר, לֹא רְאִיתִיו לְאֶחָד מִן הָעִבְרִים
/ וְהוּא שִׁיר יַזְכִּירוּ בוֹ כָּל הַמְּלָאכוֹת / וְהָאֲרָצוֹת
וְהַמַּמְלָכוֹת / וְהַלְשׁוֹנוֹת וְהַחָכְמוֹת / הַכֹּל בְּשִׁירָה אַחַת
עֲרוּכוֹת / וְחָפַצְתִּי לִרְאוֹת כָּמוֹהָ בִלְשוֹן עִבְרִית.</p>

<p>וָאַעַן וָאֹמַר: חַיֶּיךָ, הַשָׂר! הִנֵּה אָנֹכִי
כּוֹרֵת בְּרִית / כִּי לֹא יַעֲרֹב הַשֶּׁמֶשׁ עַד אֲשֶׁר תִּרְאֶנָּה /
וּבִמְחוּגַת שִׂכְלִי אֲתָאֲרֶנָּה / וַעֲטֶרֶת עַל כָּל הַשִּׁירוֹת
אֶעֶנְדֶנָּה / לְמַעַן תֵּדַע בְּעֵת אֲפָאֲרֶנָּה / כִּי לֹא כַשּׁירוֹת
הַמִּצְרִיּוֹת הָעִבְרִיּוֹת, כִּי חָיוֹת הֵנָּה / וָאָקוּם וָאֲחַבֵּר
זֹאת הַשִּׁירָה בְּמִצְוַת הַשָּׂר אֲדוֹנִי / וָאָשִׂימָה עָלֶיהָ
עֵינִי.</p>

<p>וָאֶשָּׂא מְשָׁלִי וָאֹמַר:</p>

<br />

<p>אֲנִי יָשֵׁן וְלִבִּי עֵר / בְּתַחְבּוּלוֹת זְמָן סוֹעֵר / וְתוֹךְ לִבִּי כְּאֵשׁ בּוֹעֵר, / מְאֹד עָצוּר בְּעַצְמוֹתָי,</p>
</blockquote>

<blockquote>
<p>בְּיוֹם זָכְרִי מְזִמּוֹתַי, / תְּבוּנוֹתַי וְעָרְמוֹתַי / וְקוֹרוֹתַי וְחָכְמוֹתַי – / וְאֶזְכֹּר בּוֹא חֲלִיפָתִי,</p>
</blockquote>

<blockquote>
<p>וְאֵיךְ אָמוּת כְּמוֹ פֶתִי / וּמַה בֶּצַע בְּחָכְמָתִי – / וְאֶשָּׁכַח בְּיוֹם מוֹתִי / בְּתוֹךְ קִבְרִי וּבִמְנוּחָי.</p>
</blockquote>

<blockquote>
<p>וְאָמַרְתִּי: אֲנִי חַי חַי / וְלִי יִתְרוֹן בְּטוּב שִׂיחַי / שְׁכֶם אַחַד עֲלֵי אַחַי / וְשָׁלֵם מִבְּלִי חֶסְרוֹן!</p>
</blockquote>

<blockquote>
<p>בְּזֹאת אָמוּת וְלִי יִתְרוֹן / לְהַשְׁאִיר שֵׁם
לְזִכָּרוֹן / וְאוֹדִיעַ לְדוֹר אַחְרוֹן / וְעַם נוֹלָד צְפוּן
לִבִּי:</p>

<p>אֲנִי חָכָם, אֲנִי נָבִיא, / כְּבֶן עַמְרָם וְאִישׁ
תִּשְׁבִּי, / אֲנִי גִבּוֹר כְּמוֹ לָבִיא / וְקַל כִּצְבִי
וְכָעֹפֶר.</p>

<p>אֲנִי אוֹרֵג, אֲנִי תוֹפֵר, / אֲנִי בַנַּאי, אֲנִי
חוֹפֵר, / אֲנִי שׁוֹקֵל, אֲנִי סוֹפֵר, / וְלַלֵּצִים אֲנִי
אָלִיץ.</p>

<p>אֲנִי חַרְזָן, אֲנִי מֵלִיץ, / אֲנִי שָׂשׂ וַאֲנִי
עָלִיץ / וְעַצְמוֹת בּוֹעֲרִים אַחְלִיץ / בְּמוּסָרִים וְטוֹב
שֵׂכֶל.</p>
</blockquote>

<blockquote>
<p>אֲנִי קַדָּר, אֲנִי רוֹכֵל, / אֲנִי נָגִיד
וְאַמַּרְכֵּל, / אֲנִי רַמַּאי, אֲנִי נוֹכֵל, / אֲנִי הוּא – וְאֵין אַחֵר!</p>
</blockquote>

<blockquote>
<p>אֲנִי תַגָּר, אֲנִי סוֹחֵר, / וְלִנְדִיבוּת אֲנִי
שׁוֹחֵר, / אֲנִי אֶמְאַס וְאֵין בּוֹחֵר, / אֲנִי חוֹרֵשׁ, אֲנִי
בוֹצֵר,</p>
</blockquote>

<blockquote>
<p>אֲנִי תוֹפֵר, אֲנִי יוֹצֵר / וְזוֹרֵעַ וְגַם קוֹצֵר, / אֲנִי מִן יוֹרְשֵׁי עֶצֶר / וְלִנְבָלִים אֱהִי נָבָל.</p>
</blockquote>

<blockquote>
<p>אֲנִי נוֹשֵׂא, אֲנִי סַבָּל, / וְלִמְעַוֵּל אֲנִי עַוָּל / וְלִמְחַבֵּל אֲנִי חַבָּל / וְאָנֹכִי לְאִלֵּם פֶּה.</p>
</blockquote>

<blockquote>
<p>אֲנִי אַשָּׁף, אֲנִי צוֹפֶה, / אֲנִי מַשְׁקֶה, אֲנִי אוֹפֶה, / אֲנִי טַבָּח, אֲנִי רוֹפֵא / וְהַשֵּׂכֶל בְּלִבִּי גָר.</p>
</blockquote>

<blockquote>
<p>אֲנִי סַפָּן, אֲנִי תַגָּר, / אֲנִי חָרָשׁ, אֲנִי נַגָּר, / וּבַחַחִים וּבַסּוּגַר / אֲקַשֵּׁר צַר וְאִישׁ רָכִיל.</p>
</blockquote>

<blockquote>
<p>אֲנִי עָרוּם, אֲנִי מַשְׂכִּיל, / אֲנִי אֶת בּוֹעֲרִים
אַשְׂכִּיל / וְלִי לֵבָב אֲשֶׁר יָכִיל / תְּבוּנוֹת עַד בְּלִי
מִנְיָן.</p>

<p>אֲנִי בָקִי בְכָל עִנְיָן, / בְּטִיב מֶכֶר וְטִיב
קִנְיָן, / וְאַשְׂכִּילָה בְּטִיב בִּנְיָן, / וְיָדַי אוֹמְרוֹת: הַב, הַב!</p>
</blockquote>

<blockquote>
<p>אֲנִי אֶת אוֹהֲבַי אֵהַב, / אֲנִי עַל רוֹזְנִים אֶרְהָב / וְלִי כֶסֶף וְלִי זָהָב / וְלִצְבָאִים אֲנִי צוֹדֵד.</p>
</blockquote>

<blockquote>
<p>אֲנִי תוֹשָׁב, אֲנִי נוֹדֵד, / אֲנִי אִכָּר, אֲנִי
שׂוֹדֵד, / אֲנִי לוֹחֵם, אֲנִי שׁוֹדֵד, / אֲנִי נָבוֹן
וְתוֹרִיִּי.</p>
</blockquote>

<blockquote>
<p>אֲנִי קֹסֵם וְטִבְעִיִּי / וּפִילוֹסוֹף אֱלֹהִיִּי / וְלִמּוּדִי וְשִׂכְלִיִּי, / אֲנִי שָׁר וַאֲבִי שִׁירִים.</p>
</blockquote>

<blockquote>
<p>אֲנִי בָקִי בְאֶפְשָׁרִים / וּבַעֶצֶם וּבַמִּקְרִים / וּבַקַּוִּים מְדֻבָּרִים / וּבַעְגֻלָּה וּבָאֹפֶק.</p>
</blockquote>

<blockquote>
<p>אֲנִי נָבוֹן בְּלֹא סָפֵק, / בְּדַלְתֵי בִין אֱהִי דוֹפֵק / וְאַכִּירָה בְּאוֹת דֶּפֶק / וְאָבִינָה בְמֻשְׂכָּלוֹת.</p>
</blockquote>

<blockquote>
<p>אֲנִי בָקִי בְמַזָּלוֹת, / בְּכוֹכָבִים וְחַיָּלוֹת, / בְּהֶבְדֵּלִים וּבִסְגֻלּוֹת / וּבַחֹמֶר וּבַצּוּרָה.</p>
</blockquote>

<blockquote>
<p>אֲנִי בָקִי בְסוֹד מִקְרָא / וּבַמִּשְׁנָה וּבִגְמָרָא, / יְסוֹד סִפְרֵי וְסוֹד סִפְרָא / וְתוֹסָפוֹת וּפֵרוּשִׁים.</p>
</blockquote>

<blockquote>
<p>וְאָבִינָה בְחִדּוּשִׁים, / בְּטִיב גִּטִּים
וְקִדּוּשִׁים, / וְאַשְׂכִּיל הַחֲמֵשׁ חוּשִׁים / וְנֶפֶשׁ
הַמְדַבֶּרֶת.</p>

<p>אֲנִי חָכָם בְּתִּשְׁבֹּרֶת / וְלָצוּד דַּג
בְּמִכְמֹרֶת, / וְעַל גַּפֵּי מְרוֹם קֶרֶת / אֲנִי עוֹמֵד לְנֵס
עַמִּים.</p>

<p>אֲנִי חָסִיד וְאִישׁ תָּמִים, / בְּלִיַּעַל וְאִישׁ
דָּמִים, / אֲנִי זָקֵן מְלֵא יָמִים, / חֲרַשׁ בַּרְזֶל וְגַם
צַבָּע.</p>

<p>וְאָבִינָה בְכָל טֶבַע, / וְטֶבַע הוֹלְכֵי אַרְבַּע, / וּבָעִגּוּל וּבַמְרֻבָּע, / וּבַמַּשָּׂא וְחִזָּיוֹן.</p>

<p>אֲנִי בָקִי בְּהִגָּיוֹן, / בְּטִיב מִינִים וְסוּג עֶלְיוֹן / וּבַהֶקֵּשׁ וּבַדִּמְיוֹן / וּבַמּוֹפֵת וּבַמִּקְרֶה.</p>

<p>אֲנִי בָקִי בְסוֹד מוֹרֶה / וְעֵת מַלְקוֹש וְעֵת יוֹרֶה / וּבַחִצִּים אֲנִי אוֹרֶה / לְשַׁלַּח לִי לְמַטָּרָה.</p>

<p>אֲנִי אָיֹם, אֲנִי נוֹרָא / וְלִי הַהוֹד וְהַמִּשְׂרָה / וְאָנוּחַ לְיוֹם צָרָה / וְעֵינִי כָל יְקָר רוֹאָה.</p>

<p>אֲנִי בָקִי בְּהַטְעָאָה / וּבָאוֹתוֹת וּבִנְבוּאָה, / בְּטִיב חֲלוֹם וְטִיב מַרְאָה / וּבִתְנָאִים וּבַכֹּחוֹת.</p>

<p>אֲנִי בָקִי בְמֶרְקָחוֹת / וּבִרְטִיּוֹת וּבִמְשִׁיחוֹת / וּבִזְוָעוֹת וּבָרוּחוֹת / וּבָרַעַשׁ וּבַעְנָנִים.</p>

<p>וְאָבִינָה בְנִגּוּנִים / וְסוֹד חַיּוֹת וְאוֹפַנִּים / וְסוֹד אָחוֹר וְסוֹד פָּנִים / וְאַשְׂכִּילָה בְכָל חִידוֹת.</p>

<p>אֲנִי בָקִי בְּכָל סוֹדוֹת, / בְּהַקְדָּמוֹת וְתוֹלָדוֹת / וּבַקַּוִּים וּבִנְקֻדּוֹת / וּבִמְזָגִים וְהַרְכָּבוֹת.</p>

<p>אֲנִי אַשְׁקִיט לְכָל רִיבוֹת / וְאַשְׁלִימָה לְכָל
אֵיבוֹת. / אֲנִי לַבִּין אֲבִי אָבוֹת, / כְּמוֹ זַיִד, כְּמוֹ עֹמָר.</p>

<p>אֲנִי גַמָּל, אֲנִי חַמָּר, / אֲנִי כֹהֵן, אֲנִי כֹמָר, / אֲנִי שׁוֹעֵר, אֲנִי זַמָּר / וְאָמָּן לַעֲשׂוֹת רָשֶׁת.</p>

<p>אֲנִי בָקִי בְמַרְחֶשֶׁת / וּבַחִצִּים וּבַקֶּשֶׁת. / אֲנִי שׁוּעַ וְאִישׁ בּשֶׁת, / וּבֵן יַקִּיר וְשַׁעְשׁוּעִים.</p>

<p>אֲנִי אִישׁ חַי, אֲבִיר רוֹעִים / וְאָמָּן טוֹב
בְּכוֹבָעִים / וּבַמַּרְאוֹת וּבִצְבָעִים / וּבַפּוּאָה
וּבָאִסְטֵס.</p>

<p>אֲנִי גַנָּב, אֲנִי לִסְטֵס, / אֲנִי לֵיצָן
וְקֻבְיוּסְטֵס, / אֲנִי פָרָשׁ, אֲנִי קוֹנְטֵס / וְאָמָּן מִכְּלֵי
נָשֶׁק.</p>

<p>אֲנִי עוֹגֵב, אֲנִי חוֹשֵק, / אֲנִי גוֹזֵל, אֲנִי עוֹשֵׁק, / יְלִיד בַּיִת וּבֶן מֶשֶׁק / וְלִי עשֶׁר וְתִפְאָרֶת.</p>

<p>אֲנִי בָקִי בְמָסֹרֶת, / בְּתִגְלַחַת וְתִסְפֹּרֶת, / וּבָאָרוֹן וְכַפֹּרֶת, / וּבַצִּנָּה וּמָגִנִּים.</p>

<p>אֲנִי בָקִי בְשַׂכִּינִים / וּבַחְרָבוֹת וְשִׁרְיוֹנִים / בְּעוּגָבִים וּבַמִּנִּים / וּבִנְבָלִים וְכִנּוֹרוֹת.</p>

<p>אֲנִי בָקִי בְכִרְכָּרוֹת / וּבַשִּׁיחִין וּבִמְעָרוֹת / וּבַכּוּכִים וּבִקְבָרוֹת, / בְּמוֹלָדוֹת וּבִתְקוּפוֹת.</p>

<p>אֲנִי בָקִי בְמַגְרֵפוֹת / וְאָמָּן לַעֲשׂוֹת נָפוֹת / וּבַעֱלִי וּבָרִיפוֹת / וּבַמַּלְמָד וּבַדָּרְבָן.</p>

<p>אֲנִי שַׁקָּר, אֲנִי כַזְבָּן, / אֲנִי קָשֶׁה, אֲנִי
סַרְבָּן, / אֲנִי כוֹבֵס, אֲנִי לַבָּן, / אֲנִי צוֹרֵף
וְשֻׁלְחָנִי.</p>

<p>אֲנִי בַשָּׂם וְחֶנְוָנִי, / אֲנִי פַטָּם וְרַצְעָנִי, / אֲנִי עָשִׁיר, אֲנִי עָנִי, / אֲנִי מַזֶּה וּבֶן מַזֶּה.</p>

<p>אֲנִי חַרְטֹם, אֲנִי חוֹזֶה, / אֲנִי יָקָר, אֲנִי
נִבְזֶה, / אֲנִי מֵבִין לְכָל רָזֶה, / כְּמוֹ כַלְכֹּל, כְּמוֹ
הֵימָן.</p>

<p>אֲנִי לוֹחֵם, אֲנִי שַׁלְמָן, / אֲנִי גַזְלָן, אֲנִי נֶאְמָן, / וְלִמְרַחֵם אֱהִי רַחְמָן / וְאַכְזָרִי לְאִישׁ מֶרִי.</p>

<p>לְשׁוֹנִי הוּא לְשוֹן עִבְרִי / וְאָבִינָה לְשׁוֹן מִצְרִי, / לְשׁוֹן קֵדָר וְהַהַגְרִי, / לְשׁוֹן יָוָן וְאֶדוֹמִי.</p>

<p>וְאָבִינָה לְשׁוֹן רוֹמִי / וְטִיב לָשׁוֹן
יְרוּשַׁלְמִי, / לְשׁוֹן כַּשְׂדִּי וְאַרַמִּי, / לְשׁוֹן שֵׂעִיר
וְהַחוֹרִי,</p>

<p>לְשׁוֹן מָדַי וְאַשּׁוּרִי, / שְׂפַת פָּרַס וְכוֹזָרִי, / לְשׁוֹן הֹדּוּ וְהַגִּזְרִי, / וְאַשְׂכִּילָה בְכָל חָכְמָה.</p>

<p>וּמוֹלַדְתִּי בְּעִיר רוֹמָה, / וְהָיִיתִי בְתוֹגַרְמָה, / בְּמִצְרַיִם וְכוּשׁ עָצְמָה / וּבִסְפָרַד וְעִיר רִמּוֹן.</p>

<p>וְהָיִיתִי בְּנֹא אָמוֹן, / וְסָבַבְתִּי בְנֵי עַמּוֹן, / גְּבוּל מוֹאָב וְהַר חֶרְמוֹן, / בְּנֵי אֶדוֹם וְיִשְׁמָעֵאל.</p>

<p>וְהָיִיתִי בְמַגְדִּיאֵל, / בְּעֵין חֶצְרוֹן וּמִגְדַּל אֵל, / בְּתִמְנָתָה וְיִפְתַּח אֵל / וּמֵיפַעַת וְגִלְעָדָה,</p>

<p>וּבֵית דָּגוֹן וּמַקֵּדָה, / וְדִימוֹנָה וְעַדְעָדָה, / בְּאֵר שֶׁבַע וּמוֹלָדָה, / וְעַד אֵלוֹן בְּצַעְנַנִּים.</p>
</blockquote>

<blockquote>
<p>חֲצַר שׁוּעָל וְגִבְעוֹנִים, / וְהַר בָּשָׁן
וּמִדְיָנִים, / חֲצַר סוּסָה וְדוֹדָנִים, / וְעַשְׁתָּרוֹת וְהַר
שֹׁמְרוֹן, לְבוֹא חַמָּת וְעַד חֶבְרוֹן, / וְהַגִּלְגָּל וְעִיר
חֶצְרוֹן, / וְאֶלתּוֹלַד וְעִיר עֶקְרוֹן, / וּבֵית שֶׁמֶשׁ
וְיָנוֹחַ,</p>

<p>וּבֵית לֶחֶם וְזָנוֹחַ, / וְעֵין גַּנִּים וְתַפּוּחַ, / וְאֶדְרֶעִי וְנֶפְתּוּחַ, / וְהַכַּרְמֶל וְהַשָּׁרוֹן.</p>

<p>וְהָיִיתִי בְּלַשָּׁרוֹן / וּבִמְגִדּוֹ וּבֵית חֹרוֹן, / בְּהַר תָּבוֹר וְעִיר זִפְרוֹן / וּבִפְלֶשֶׁת וְעִיר רַבָּה.</p>

<p>וְסָבַבְתִּי אֲרַם צוֹבָה, / וְדַבֶּשֶׁת וְאַכְזִיבָה, / וְעֵין רוֹגֵל וְהָעְרָבָה, / וּבֵית עָפְרָה וּמֵי נִמְרִים.</p>

<p>וְהִנֵּה שָׁלְמוּ שִׁירִים, / בְּשֶׂרֶד בִּין
מְפֹאָרִים, / וּבִמְחוּגָה מְתֹאָרִים, / חֲקַקְתִּימוֹ
לְשַׁעְשׁוּעִים.</p>

<p>אֲנִי אָצִיל וּבֶן שׁוֹעִים, / שְׁמִי שִׁבְעִים
וְאַרְבָּעִים, / וְנוּן עִם וָו מְמֻצָּעִים, / וְחוֹתֶמֶת שְׁמִי הוּא
אֵל.</p>
</blockquote>

<blockquote>
<br />

<p>וַיֹּאמֶר אֵלַי הַשָּׂר: נִחַמְתָּנִי / כַּאֲשֶׁר נִפְלְאוֹת שִׁירֶיךָ הִשְׁמַעְתָּנִי.</p>

<p>וָאֵשֵׁב עִם הַשָּׂר יָמִים / וַיִּהְיוּ חַיֵּינוּ
חַיִּים נְעִימִים / הָיָה הַשִּׁיר לְנַפְשֵׁנוּ לְצֵידָה / וְהַמְּלִיצָה
חַגָּהּ, חָדְשָׁהּ וְשַׁבַּתָּהּ וְכָל מוֹעֲדָהּ / אָרִיתִי מוֹר
הַשָּׂר, בַּעַל בְּעַמָּיו / עִם פְּרִי בְשָׂמָיו / וְלָקַטְתִּי
פְּנִינָיו וְיַהֲלוֹמָיו / וּמִי שֶׁלֹּא רָאָה שִׂמְחָתֵנוּ – לֹא רָאָה
שִׂמְחָה מִיָּמָיו!</p>

<br />
</blockquote>

<h2 id="המחברתהעשירית:הַמְרֻבָּעִים">המחברת העשירית: הַמְרֻבָּעִים</h2>

<blockquote>
<p>אָמַר עִמָּנוּאֵל הַמְּחַבֵּר: אַחֲרֵי אֲשֶׁר לָקַח הָאֵל יִתְבָּרֵךְ מִמֶּנִי הַהוֹן אֲשֶׁר
בְּיָדִי הִפְקִיד / וַאֲשֶׁר יָשַׁר בְּעֵינָיו, אֲשֶׁר לֹא עָמַל בּוֹ,
שָׂם עָלָיו פָּקִיד / נוֹתַרְתִּי כְּצִי בְּלִי חוֹבֵל / וְהָעֹנִי
וְהחֹסֶר כְּפִי רְצוֹן הָאֵל יִתְבָּרַך סוֹבֵל.</p>

<p>וַיְהִי הַיּוֹם, בִּהְיוֹתִי בְחַדְרִי לְבַדִּי /
זָכַרְתִּי עָנְיִי וּמְרוּדִי / וְאֵת אֲשֶׁר הִתְעַלֵּל בִּי הַזְּמָן /
וְשָׂם מְחִתָּה שׂוֹרָה וּשְׂעָרָה נִסְמָן / וְהִצְדַּקְתִי עָלַי דִּין
הָאֵל הַנֶּאֱמָן / וְאָז נִבְקְעוּ מַעְיְנוֹת עֲנָנַי / וּפַלְגֵי מַיִם
יָרְדוּ עֵינָי / וּבִהְיוֹתִי בוֹכֶה וּמִתְאַבֵּל / וְקוֹרֵא עַל
נַהֲרוֹת בָּבֶל / וְהִנֵּה הַשָּׂר נִכְנַס פִּתְאֹם בְחֶדְרִי / וַאֲנִי
הָיִיתִי מִתְהַפֵּךְ עַל חֲלָצַי כַּיּוֹלֵדָה עַל שִׁבְרִי / בְּחָשְׁבִי
כִּי לֹא אֶמְצָא לְמַחֲלַת עָנְיִי צֳרִי.</p>

<p>וַיְהִי כִּרְאוֹת הַשָּׂר אוֹתִי חֲמַת אֲדֹנָי מָלֵא /
וְאֵין מְתֹם בִּבְשָׂרִי וּכְסָלַי מָלְאוּ נִקְלֶה / וַיֹאמֶר אֵלָי:
אֳמָר נָא, הַדּוֹד הַנַּעֲלֶה! / מַדּוּעַ פָּנֶיךָ רָעִים – וְאַתָּה
אֵינְךָ חוֹלֶה!</p>

<p>וָאַעַן וָאֹמַר: וּמַדּוּעַ לֹא יֵרְעוּ פָנַי /
וְנִשְׁאַרְתִּי רֵיק מִכָּל קִנְיָנַי / וְכָל אֲשֶׁר אָצְרוּ אֲבוֹתַי /
הִפְסַדְתִּי בַחֲצִי יְמוֹתַי / וְלֹא בַעֲבוּר הֱיוֹתִי מִתְרַפֶּה
בִמְלַאכְתִּי וּמִתְעַצֵּל / לֹא עָמַד הוֹנִי וַיִּבְרַח כַּצֵל / שָׁמַרְתִּי הוֹנִי שְׁמִירַת הַכִּילַי וְלֹא
הוֹעָלְתִּי / וּבִימֵי חָרְפִּי רְאֹה פְּנֵי
עֳנִי לֹא פִלָּלְתִּי / וּמִי הֶאֱמִין כִּי מִכָּל טוֹבוֹתַי
נִשְׁלָלְתִּי / וְנִזְרִי לָאָרֶץ חִלָּלְתִּי / וְהַיּוֹם אֲשֶׁר
יֻלַּדְתִּי בוֹ קִלָּלְתִּי / וּבְעִמְקֵי הַדְּאָגוֹת צָלָלְתִּי.</p>

<p>וַיְהִי כִּשְׂמֹעַ הַשָּׂר אֶת שֵׁמַע עָנְיִי / שָׂחַק
עַל בִּכְיִי / וַיֹּאמֶר אֵלָי: לֹא עָנִי קָרָא יְיָ שְׁמֶךָ / כִּי
אַתָּה עָשִׁיר מִכָּל בְּנֵי עַמֶּךָ / וְכָמוֹךָ לֹא נִרְאָה עָשִׁיר
בְּיָמֶיךָ.</p>

<p>כְּשָׁמְעִי דִבְרֵי הַשָּׂר גַּם אֲנִי לְפִי טִבְעִי
שָׂחַקְתִּי / אָמְנָם אַחֲרֵי הִוַּדְעִי עַל יָדֵךְ סָפַקְתִּי / וָאַעַן
וָאֹמַר: מִי יִתֵּן וּבִדְבָרַי לֹא צָדַקְתִּי / וְכִי מַה הוּא עָשְׁרִי
אֲשֶׁר עָלָיו אֶתְגַּדָּל / מִי יִתֵּן וְיוֹאֵל אֱלוֹהַּ וְלֹא אֶהְיֶה
דָל!</p>

<p>וַיֹּאמֶר הַשָּׁר: אָנֹכִי הוּא הַנֶּחְשָׁב לֶעָשִׁיר
מִכָּל בְּנֵי עִירִי / וְאַחֲרַי עִירָא הַיָּאִירִי / וְאַחֲרָיו שֶׁבַע
בֶּן בִּכְרִי / וְאַחֲרֵינוּ מֵהַנֶּחְשָׁבִים לַעֲשִׁירִים / בְּעִירִי
כְּמוֹ מֵאָה וְעֶשְׂרִים / חַי אָנִי, כִּי כֻלָּנוּ נִתֵּן כָּל
רְכוּשֵׁנוּ אֲשֶׁר רָכַשְׁנוּ / וּמִקְנֵה קִנְיָנֵנוּ וַאֲשֶׁר
מֵאֲבוֹתֵינוּ יָרַשְׁנוּ / וְתִהְיֶה לָנוּ הַמֶּחֱצָה מִמַּעֲלוֹתֶיךָ /
וּמִיקָר תִפְאֶרָת גְּדֻלָּתֶךָ / אֲשֶׁר לֹא נִרְאוֹ בְּאִישׁ זוּלָתֶךָ.
/ אֳמָר נָא, מִי הוּא מֵאַנְשֵׁי הַסְגֻלָּה / שֶׁלֹא יִתֵּן עֲטֶרֶת
זָהָב גְדוֹלָה / כִּכַּר זָהָב מִשְׁקָלָהּ / וְיֵדַע כָּמוֹךָ חָכְמַת
דִּקְדּוּק הַלָּשׁוֹן וְהַפְּעֻלָּה? / וּמִי הוּא זֶה מִן הַשָּׂרִים /
וּמִן הַמִּנְזָרִים וְהַטִּפְסָרִים / שֶׁלֹּא יִתֵּן מֵהוֹנוֹ כִּכָּרִים
/ וְיֵדַע כָּמוֹךָ פְּשָׁטֵי הָאַרְבָּעָה וְעֶשְׂרִים סְפָרִים? / וּמִי
הוּא זֶה מֵאַנְשֵׁי הָעֹצֶם וְהַשְּׂרָרָה / שֶׁלֹּא יִתֵּן אֲתוֹנוֹת
עֶשְׂרִים וַעֲיָרִים עֲשָׂרָה / וְיֵדַע כָּמוֹךָ סוֹדוֹת פְּסוּקֵי
הַמִּקְרָא? / וּמִי הוּא זֶה מִן הַיְהוּדִים הַפְּרָזִים / שֶׁלֹּא
יִתֵּן בָּתִּים סְפוּנִים בַּאֲרָזִים / וּגְלוֹמֵי תְכֵלֶת וְאַרְגָמָן
וַאֲרוּזִים / וְיֵדַע כָּמוֹךָ חָכְמַת הַמְּלִיצוֹת וְהַחֲרוּזִים? /
וּמִי הוּא זֶה אִישׁ יוֹעֵץ וַחֲכַם חֲרָשִׁים / וְאַף אִם יִהְיֶה מִן
הַכֹּהֲנִים הַנִּגָּשִׁים / שֶׁלֹא יִתֵּן רֶכֶב וּפָרָשִׁים / וְיֵדַע
כָּמוֹךָ לְחַבֵּר סְפָרִים וּפֵרוּשִׁים / וְלִכְתֹּב בָּהֶם חִדּוּשִׁים
/ מְלֵאִים חָכְמָה וְדַעַת קְדוֹשִׁים? / וּמִי הוּא זֶה מִן הַיְדוּעִים
בְּחָכְמָה אֲשֶׁר שָׁמָעְתָּ / שֶׁלֹא יִתֵּן חֵלֶק מֵהוֹנוֹ וְיַדַע
חָכְמַת הַמִּסְפָּר וְחָכְמַת הַתִּשְׁבֹּרֶת כַּאֲשֶׁר יָדָעְתָּ? וּמִי
הוּא זֶה מֵאַנְשֵׁי הַמַּעֲלוֹת הַמְהֻלָּלוֹת / שֶׁלֹא יִתֵּן חֲמֵשׁ
מֵאוֹת כֶּסֶף וְחָמֵש חֲלִיפוֹת שְׂמָלוֹ­ת / וְיֵדַע כָּמוֹךָ בְּחָכְמַת
הַכּוֹכָבִים וְהַמַּזָּלוֹת? / וּמִי הוּא זֶה מִבַּעֲלֵי אֲסוּפוֹת /
שֶׁלֹא יִתֵּן מִן הַסֹּלֶת מֵאָה אֵיפוֹת / וּמִבְּגָדִים חֲלִיפוֹת /
וְיֵדַע כָּמוֹךָ בְסוֹד חֶשְׁבּוֹן מוֹלָדוֹת וֹתְקוּפוֹת? / וּמִי הוּא
זֶה כָּמוֹךָ רָצוּי וְאָהוּב לְכָל נִבְרָא / וְאוֹהֵב אֶת הַבְּרִיוֹת
וּמְקָרְבָן לַתּוֹרָה? / חַי אָנִי, כִּי אֵין אִישׁ מֵאַנְשֵׁי הַחָכְמָה
/ וּמֵאוֹהֲבֵי הַדַּעַת וְהַמְזִמָּה / שֶׁלֹּא יִתֵּן מַחֲצִית שָׁנָיו /
וְטַבְּעוּתָיו וּפְנִינָיו וּמִכְמַנָּיו / וְיִהְיֶה כָּמוֹךָ סָבְלָן
וְעָנָו / וְאִישׁ כָּמוֹךָ אֲשֶׁר אֵלֶה לּוֹ / אֵין סָפֵק כִּי
בַנְּעִימִים נָפַל חַבְלוֹ / כִּי הוּא רֵאשִׁית אוֹן הַזְּמַן
וּלְרֹאשׁוֹ עֲטָרָה / לוֹ מִשְׁפַּט הַבְּכוֹרָה / וְאוֹתוֹ הִכִּיר
הַזְּמָן לְהַעֲלוֹת לְגוֹרָלוֹ / פִּי שְׁנַיִם בְּכֹל אֲשֶׁר יִמָּצֵא
לוֹ / כִּי בְטוֹבוֹת הַזְמָן – מָוֶת בַּסִּיר / לֹא הֶעְדִּיף
הַמַּרְבֶּה, וְהַמַּמְעִיט לֹא הֶחְסִיר. / וְעַתָּה, מַדּוּעַ
תִּתְאַבֵּל וְעַל הַזְּמָן תִּתְעַבָּר / אַחֲרֵי רְאוֹתְךָ כָּל
הַאֲנָשִׁים זוּלָתְךָ שְׂמֵחִים לְלֹא דָבָר / וְאַתָּה הוּא הֶעָשִׁיר
מִכֻּלָּם בְּמָחְלָט / וְאֵין אִישׁ בָּהֶם עַל דָּבָר קַיָּם כָּמוֹךָ
שָׁלָט / קוּמָה וְנַעֲלֶה הַשַּׁעְרָה אֶל הַזְּקֵנִים / וְאִם נִמְצָא
שָׁם אֲנָשִׁים מְבִינִים / נִתְרָאֶה פָנִים / וְשָׁם נוֹצִיא מִפִּינוּ
אֶת הַפְּנִינִים. / אָז מָחִיתִי דִמְעָתִי מֵעַל פָּנָי / וְשִׁנַּסְתִי
מָתְנָי / וְהָלַכְתִּי עִם הַשָּׂר בְּשֵׁם אֲדֹנָי / וּבְצֵאתֵנוּ שַׁעַר
עֲלֵי קָרֶת / רָאִינוּ שָׁם אֲנָשִׁים מִקָּצָה בַּחוֹבָרֶת / נְתוּנִים
לְשֵׁם וּלִתְהִלָּה, לְכָבוֹד וּלְתִפְאָרֶת / וַיֹּאמֶר אֵלַי הַשָּׂר:
כּוֹנֵן חִצֵי מְשָלֶיךָ עַל יֶתֶר / וְנַעֲשֶׂה לָנוּ מִן הַתְּהִלָּה
הַיּוֹם כֶּתֶר / וַיְהִי כַּאֲשֶׁר קָרַבְנוּ אֶל הָאֲנָשִׁים
כִּבְּדוּנוּ / וּבְגֶרֶם הַמַּעֲלוֹת הוֹשִׁיבוּנוּ / וּבְשֵׁם יְיָ
בֵּרְכוּנוּ / וַאֲנַחְנוּ בֵרַכְנוּם בְּמוּסָר וּבַעֲנָוָה כַּאֲשֶׁר
יֵאוֹת: / בְּרוּכִים אַתֶּם לַאֲדֹנָי צְבָאוֹת! / וַיְהִי בִּהְיוֹתֵנוּ
שָׁם יוֹשְׁבִים / בִּקְשׁוּ מִמֶּנּוּ קְצָת מֵהַחֲשׁוּבִים / לִזְכֹּר
לִפְנֵיהֶם מִדִּבְרֵי הַמּוּסָר וְהַחָכְמָה / לִהְיוֹת לָהֶם לְנֶחָמָה /
אָז אָמַרְתִּי אֶל הַשָּׂר: הִכּוֹן וְהָכֵן לְךָ אֶת מֵיתָרֶיךָ /
וַאֲנִי אָבוֹא אַחֲרֶיךָ וּמִלֵאתִי אֶת דְבָרֶיךָ.</p>

<br />

<p>וַיֹּאמֶר הַשָּׂר:</p>

<p>מִי שֶמָּסַר הַחָכְמָה לַחֲכָמִים – עָשָׂה חֶסֶד עִמָּם וְעִמָּהּ,</p>

<p>בְּיַעַן הִיא תִדְרשׁ שְלוֹמָם – וְהֵם יַמְתִּיקוּ בְּפִי הַאֲנָשִׁים טַעְמָהּ,</p>

<p>וּמִי שֶמָּסַר אוֹתָהּ לְמִי שֶׁאֵינוֹ רָאוּי לָהּ – הִנִּיחָהּ שֶלֹּא בִמְקוֹמָהּ,</p>

<p>וּבָז לִכְבוֹד הָאֵל יִתְבָּרֵךְ, אֲשֶׁר יִחֲדָהּ לְבַעֲלֵי הַשֵּׂכֶל וְהַחָכְמָה.</p>

<br />

<p>וָאַעַן וָאֹמַר:</p>

<p>יִשְׂאוּ הַחָכְמָה הַחֲכָמִים וְלֹא תִנָּתֵן רַק לַסְּגֻלָּה,</p>

<p>וְלֹא יִשְׁמֹר אוֹתָהּ כָּרָאוּי זוּלָתָם, בְּיַעַן לֹא תָחוּס עֵינָם עָלֶיהָ לְחֻמְלָה,</p>

<p>וּמִשְּׁמִירַת הַחָכְמָה – לֹא תִנָּתֵן אֶלָּא לִבְעָלֶיהָ וְלַיוֹשְׁבִים בְּצִלָּהּ,</p>

<p>וְלֹא תִנָּתֵן לַכְּסִילִים, שֶׁאֵינָהּ רְאוּיָה אֲלֵיהֶם וְהֵםאֵינָם רְאוּיִים לָהּ.</p>

<br />

<p>וַיֹּאמֶר הַשָּׂר:</p>

<p>אֵין רַע וָמַר כְּמִי שֶׁיֵדַע הַטּוֹב וְלֹא יִפְעַל מִמֶּנּוּ פְעֻלָּה,</p>

<p>וְהַמּוֹרֶה לִבְנֵי אָדָם מַה שֶּׁהוּא לֹא יַעֲשֶׂה – תְּבוֹאֵהוּ קְלָלָה,</p>

<p>דּוֹמֶה בְעִנְיָנָיו לְסוֹמֵא, בְּיָדוֹ אֲבוּקָה, יָאִיר סְבִיבוֹ בְּהִלָהּ,</p>

<p>שֶׁהוּא מֵאִיר אֶל אֲחֵרִים – וְהוּא הוֹלֵךְ בַּחֹשֶׁךְ וּבָאֲפֵלָה.</p>

<br />

<p>וָאַעַן וָאֹמַר:</p>

<p>רֹב הַמִּתְעַסְּקִים בְּלִמּוּד וְאֵינָם עוֹשִׂים הַפְּעָלִים הַתְּמִימִים,</p>

<p>אֲבָל מִשְׁתַּדְּלִים לְדַעְתָּם וְחוֹשְׁבִים שֶׁהֵם מִתְחַכְּמִים בָּם וְהֵם שְׁלֵמִים –</p>

<p>לְדִמְיוֹן הַחוֹלִים, שֶׁהֵם מַקְשִׁיבִים לְקוֹל הָרוֹפְאִים וְהַחֲכָמִים,</p>

<p>וְלֹא יַעֲשׂוּ מַה שֶׁיְּצַוּוּ, שֶׁהֵם רְחוֹקִים מֵהַבְּרִיאוּת בֶּאֱמֶת וּבְתָמִים.</p>

<br />

<p>וַיֹּאמֶר הַשָּׂר:</p>

<p>הַהַצְלָחָה לֹא תֻשַּׂג בַּפְּעָלִים הַנָּאִים שֶיִפְעָלֵם הָאָדָם בְּהֶכְרֵחַ, רַק בִּבְחִירָתוֹ,</p>

<p>וְלִפְעָמִים יִפְעָלֵם בְּמִקְצָת הַדְּבָרִים וּבְמִקְצָת הַזְמַן, וְלֹא יַשִּׂיג בָּם אֶל הַצְלָחָתוֹ,</p>

<p>עַד שֶׁיִּבְחַר הַנָּאֶה בְכָל מַה שֶׁיִּפְעָלֵהוּ, וּזְמַנּוֹ כֻלּוֹ, עַד אַחֲרִיתוֹ,</p>

<p>וְשֶׁיִּבְחָרֵהוּ לִהְיוֹתוֹ נָאֶה בִּלְבַד, וּמִפְּנֵי עַצְמוֹ, לֹא לְהַשִּׂיג בּוֹ דָבָר זוּלָתוֹ.</p>

<br />

<p>וָאַעַן וָאֹמַר:</p>

<p>אֵין רָאוּי, מִפְּנֵי שֶׁאֶחָד מִן הַמְעַיְּנִים בַּחָכְמוֹת טָעָה בְדַעְתּוֹ וְעָבַר אֶת פִּי הַתּוֹרָה,</p>

<p>אִם לְחֶסְרוֹן שִׂכְלוֹ, אוֹ מִפְּנֵי שֶׁלֹּא לָמַד הַחָכְמָה עַל סִדְרָהּ, אוֹ שֶׁתַּאֲוָתוֹ עָלָיו הִתְגַּבְּרָה,</p>

<p>כְּמוֹ הָרוֹפֵא שֶׁיֵדַע הֶזֵּק הַמַּאֲכָל וְתַאֲוָתוֹ עָלָיו הִתְגַּבְּרָה וּפִי הַחָכְמָה מָרָה –</p>

<p>שֶׁיִמְנַע אוֹתָם מִן הָאָדָם הֶהָגוּן, בַּעֲבוּר הַמִּקְרֶה אֲשֶׁר לָזֶה הָאֶחָד קָרָה.</p>

<br />

<p>וַיֹּאמֶר הַשָּׂר:</p>

<p>כְּמוֹ שֶׁיֵשׁ מִן הַחוֹלִים מִי שֶׁאֵינוֹ מַרְגִּישׁ בְּחָלְיוֹ וַיֵאָלֵם,</p>

<p>וּמֵהֶם מִי שֶׁיַּחְשֹׁב הֱיוֹתוֹ בָּרִיא וְשָׁלֵם, וְיַמְרֶה מִצְוַת הָרוֹפֵא וְלֹא יִכָּלֵם,</p>

<p>וְהִתְחַזֵּק בָּזֶה בְּמַחֲשַׁבְתּוֹ, עַד שֶׁלֹּא יַקְשִׁיב לְקוֹל מוֹרָיו וְיִתְעַלֵּם –</p>

<p>כֵּן מֵחוֹלֵי הַנְּפָשׁוֹת אִישׁ לֹא יַרְגִּישׁ בְּחָלְיוֹ, וְיַחְשֹׁב הֳיוֹתוֹ חָסִיד וְשָׁלֵם.</p>

<br />

<p>וָאַעַן וָאֹמַר:</p>

<p>בְּרִיאוּת הַגּוּף – בְּהַסְכָּמַת הַיְסוֹדוֹת אֲשֶׁר מֵהֶם הָרְכַּב בַּתְּחִלָּה,</p>

<p>וְחָלְיוֹ – כְּשֶׁיְּנַצַּח הָאֶחָד אֶת הָאֶחָד וְשִׁנּוּיֵיהֶם, וְהִיא סִבַּת הַמַּחֲלָה,</p>

<p>וְהַיֹשֶׁר הוּא הַסְכָּמַת הַחֲלָקִים הַפְּשׁוּטִים מֵהַנֶּפֶשׁ, אֲשֶׁר מֵהֶם קִיוּם כֻּלָּהּ,</p>

<p>וְהָעָוֶל, בְּהֶפֶךְ זֶה, בִּהְיוֹת אֵין הַסְכָּמָה בֵינֵיהֶם, וְהִיא סִבַּת הָרֶשַׁע וְהָעַוְלָה.</p>

<br />

<p>וַיֹּאמֶר הַשָּׂר:</p>

<p>אִם תִּהְיֶה הִשְׁתַּדְּלוּתְךָ שֶׁתִּהְיֶה שְׁלֵמוּתְךָ בְּעשֶׁר – אָז תִּהְיֶה כְּחוֹלֵם חֲלוֹם;</p>

<p>אוֹ שְׁתִּהְיֶה שְׁלֵמוּתְךָ בִּבְרִיאוּת – אָז תִּהְיֶה עֶבֶד בְּטֶבַע, וְלֹא תֵדַע דֶּרֶך שָׁלוֹם;</p>

<p>אוֹ שֶׁתִּהְיֶה שְׁלֵמוּתְךָ בַּמִּדּוֹת הַיְצִירִיּוֹת – תִּהְיֶה מַנְהִיג זוּלָתְךָ, בְּמֶתֶג וָרֶסֶן עֶדְיָם לִבְלֹם;</p>

<p>אוֹ שֶׁתִּהְיֶה שָׁלֵם בִּשְׁלֵמוּתְךָ הַמְיֻחָד לְךָ
לֹא תִצְטָרֵךְ לִמְצִיאוּת זוּלָתְךָ וְתִהְיֶה כֹהֵן לְאֵל
עֵילוֹם.</p>

<br />

<p>וָאַעַן וָאֹמַר:</p>

<p>בַּפְּעָלִים הַגּוּפָנִיִּים – בָּהֶם הָאָדָם נִמְצָא, וּמֵהַשִּׂיג אֶל הַצְלָחָתוֹ יִתְאַחָר,</p>

<p>וּבָרוּחָנִיִים – הוּא בָהֶם נָדִיב וְשׁוֹע, וְתִהְיֶה טַל יַלְדוּתוֹ מֵרֶחֶם מִשְׁחָר,</p>

<p>וּבַשִּׂכְלִיִּים – הוּא בָם חָסִיד אֱלוֹהִי, וְטוֹב סַחְרוֹ מִסְּחַר כֶּסֶף, עֵת בָּם יִסְחָר,</p>

<p>אִם כֵּן, בַּעַל הַחָכְמָה בְּהֶכְרֵחַ אָדָם חָסִיד, אֱלוֹהִי, וְלוֹקֵחַ מִכֹּל פֹּעַל הַנִּבְחָר.</p>

<br />

<p>וַיֹּאמֶר הַשָּׂר:</p>

<p>אֵין סִכְלוּת כְּאִישׁ יְקַנֵּא לַאֲשֶׁר לְמַעְלָה מִמֶּנּוּ בְּהוֹן וּבְעָצְמָה,</p>

<p>וְלֹא יְקַנֵּא לַאֲשֶׁר לְמַעְלָה מִמֶּנּוּ בְּחָכְמָה וּבְדַעַת קְדוֹשִׁים וּבִמְזִמָּה,</p>

<p>וְלֹא יֵדַע כִּי לִפְעָמִים הוֹנוֹ וְעָצְמָתוֹ יְבִיאוּהוּ לְרַבָּה מַשְׂטֵמָה,</p>

<p>וְהַחָכְמָה תָּעֹז לֶחָכָם, וְהִיא סִבַּת חַיֵי הַנְּשָׁמָה.</p>

<br />

<p>וָאַעַן וָאֹמַר:</p>

<p>הֲיֵשׁ סִכְלוּת כְּאִישׁ יִרְאֶה נִינָיו וּנְכָדָיו מֵתִים – וְיִשְׁכַּח מוֹתוֹ?</p>

<p>וְיֵדַע כִּי לְכָל דָּבָר קֵץ וְאַחֲרִית – וְיִשְׁכַּח אֶת אַחֲרִיתוֹ?</p>

<p>וּכְאִישׁ כָּרַת בְּרִית עִם אֱלֹהָיו – וְיָפֵר אֶת בְּרִיתוֹ?</p>

<p>וְהוּא מְעֻתָּד אֶל הַנְּסִיעָה – וְלֹא יָכִין אֶת צֵידָתוֹ?</p>

<br />

<p>וַיֹּאמֶר הַשָּׂר:</p>

<p>הֲיֵשׁ סִכְלוּת כְּסִכְלוּת אִישׁ אַכְזָרִי וְלֹא יְרַחֵם וּמְבַקֵשׁ מֵאֲחֵרִים חֶמְלָה?</p>

<p>וּכְאִישׁ צָרִיךְ לְתוֹכַחַת אִשְׁתּוֹ וְנִרְדָּם בַּקָּצִיר וְיִתְפַּרְנֵס מֵעֲמָלָהּ?</p>

<p>וּכְאִישׁ יִבְכֶּה וְיִתְאוֹנֵן עַל צָרָתוֹ בִּהְיוֹת הוּא לְצָרָתוֹ עִלָּה?</p>

<p>וּכְאִישׁ יִתְקַצֵּף עַל זְנוּנֵי אִשְׁתוֹ בִּהְיוֹת הוּא הַמְלַמְּדָהּ לַעֲשוֹת נְבָלָה?</p>

<br />

<p>וָאַעַן וָאֹמַר:</p>

<p>הֲיֵשׁ גְּנוּת כְּאִישׁ יִשְׁתֶּה וְיִשְׁכַּר וְיִתְגַּל בְּתוֹךְ אָהֳלֹה</p>

<p>וְנָשָיו וּפִילַגְשָׁיו תִּרְחַצְנָה בְּמַיִם מְבוּשָׁיו וּמְחִי קָבָלוֹ</p>

<p>וְיָקִיא פִרְשׁוֹ, וְיִשְׁכַּח רִישׁוֹ, וְרֹאשוֹ לֹא יִזְכֹּר אֶת עֲמָלוֹ,</p>

<p>אֵיךְ לֹא יַעָזֵר, וּלְעוֹלָם יִנָּזֵר, אִישׁ אֲשֶׁר אֵלֶּה לוֹ?</p>

<br />

<p>וַיֹּאמֶר הַשָׂר:</p>

<p>מִי יִרְאֶה הַשֶּׁמֶשׁ קוֹדֵר – וְלֹא יֵלֵךְ מִגַאֲוָתוֹ שְׁחוֹחַ?</p>

<p>וּמִי יִרְאֶה בָאֲרָזִים נָפְלָה שַׁלְהֶבֶת – וְיִבְטַח בְּחוֹחַ?</p>

<p>וּמִי יִרְאֶה יְרוּשָׁלַיִם הֲפוּכָה כְּמוֹ רֶגַע – וְיִבְטַח בְּזָנוֹחַ?</p>

<p>וּמִי יִרְאֶה פְרָת יָבְשׁוּ מֵימָיו – וִיקַוֶּה אֶל מֵי הַשִּׁילוֹחַ?</p>

<br />

<p>וָאַעַן וָאֹמַר:</p>

<p>מִי יִרְאֶה כּוֹכְבֵי הַשָּׁמַיִם יָנוּעוּ – וִיקַוֶּה אֶל מָנוֹחַ?</p>

<p>וּמִי יִבְטַח בִּגְבוּרָתוֹ וּבְעֵינָיו – בְּזָכְרוֹ שִׁמְשׁוֹן בֶּן מָנוֹחַ?</p>

<p>וּמִי יִבְטַח עַל שְׁתִיַת הַיַּיִן – וְיִשְׁכַּח נֹח?</p>

<p>וּמִי יֵדַע זֻלּוּת הַזְּמַן – וְיִהְיֶה לוֹ לְרֵיחַ נִיחוֹחַ?</p>

<br />

<p>וַיֹּאמֶר הַשָּׁר:</p>

<p>אֵיךְ אִישׁ יַאֲמִין בַּאֲמַתְלָאוֹת – וְיִשְׁכַּח דְּבַר יוֹשְׁבֵי גִבְעוֹן?</p>

<p>וְאֵיךְ יִתְגָּאֶה לִכְבוֹד עָשְׁרוֹ וְרֹב בָּנָיו – וְיִשְׁכַּח אַחְאָב וְהָמָן וְגִדְעוֹן?</p>

<p>וְאֵיךְ לֹא יַאֲמִין כִּי אִישׁ עַל אָחִיו יִתְנַכֵּל – וְיִשְׁכַּח לֵוִי וְשִׁמְעוֹן?</p>

<p>וְיִתְמַהּ אִם יוֹרֵד שְׁאוֹל יַעֲלֶה – וְיִשְׁכַּח ׳וְלִי הַדָּבְרַי וְרַבְרְבָנַי יְבַעוֹן׳?</p>

<br />

<p>וָאַעַן וָאֹמַר:</p>

<p>מִי בְחֶזְקָתוֹ יִגְבַּהּ לִבּוֹ – וְיִשְׁכַּח עֻזִּיָה?</p>

<p>וּמִי יִבְטַח בְּבָנָיו וּבְעֵינָיו – וְיִשְׁכַּח צִדְקִיָּה?</p>

<p>וּמִי יִבְטַח מִבֵּית הַבּוֹר וּבֵית הַכְּלוּא – וְיִשְׁכַּח יִרְמְיָה?</p>

<p>וּמִי יִבְטַח מֵרָעַת הַמְּלָכִים – וְיִשְׁכַּח יוֹאָשׁ וּזְכַרְיָה?</p>

<br />

<p>וַיֹּאמֶר הַשָּׂר:</p>

<p>מִי יִתְהַדֵּר בְּרָב עָם – וְיִשְׁכַּח יָרָבְעָם וַאֲבִיָּה?</p>

<p>וּמִי יֹאמַר: חַיֵּי בְּנֵי וּמְזוֹנַי לָאו בִּזְכוּתָא תָלְיָא מִלְתָא – וְיִשְׁכַּח חִזְקִיָּה?</p>

<p>וּמִי יְבַקֶּשׁ לוֹ גְדוֹלוֹת – וְיִשְׁכַּח בָּרוּךְ בֶּן נֵרִיָּה?</p>

<p>וּמִי יִשְׁפֹּךְ דְּמֵי נְקִיִּים – וְיִשְׁכַּח יוֹאָב בֶּן צְרוּיָה?</p>

<br />

<p>וָאַעַן וָאֹמַר:</p>

<p>מִי יִתְיָאֵשׁ מִבְּנֵי הָרְשָׁעִים – וְיִשְׁכַּח אָמוֹן וְיֹאשִׁיָּהוּ?</p>

<p>וּמִי יִבְטַח בִּבְנֵי הַצַּדִּיקִים – וְיִשְׁכַּח מְנַשֶּׁה בֶּן חִזְקִיָּהוּ?</p>

<p>וּמִי יִפְחַד מֵהֲרֹג אוֹיְבֵי אֲדֹנָי – וְיִשְׁכַּח אֶת אֵלִיָּהוּ?</p>

<p>וּמִי יִקְשֹׁר עַל הַמְּלָכִים – וְיִשְׁכַּח עֲתַלְיָהוּ?</p>

<br />

<p>וַיֹּאמֶר הַשָּׂר:</p>

<p>מִי יִדְרֹשׁ בְּבַעַל זְבוּב – וְיִשְׁכַּח אֲחַזְיָה?</p>

<p>וּמִי יְרַגֵּל בִּנְבִיאֵי אֲדֹנָי – וְיִשְׁכַּח אֲמַצְיָה?</p>

<p>מִי יְבַקֵּש מַיִם בַּמִּדְבָּר וּבְלֵב יַמִּים – שַׁלְהֶבֶתְיָה,</p>

<p>וְחֶסֶד הָאֱלֹהִים בַּקֶּבֶר, וְצִדְקָתוֹ בְאֶרֶץ נְשִׁיָּה?</p>

<br />

<p>וָאַעַן וָאֹמַר:</p>

<p>רָאִיתִי אִישׁ הִצִּיב מַשְׁחִית וְטָמַן רֶשֶׁת – וְנִלְכַּד בְּרִשְׁתּוֹ,</p>

<p>וְאִישׁ הִתְמַכֵּר לַעֲשׂוֹת הָרַע בְּחָשְׁבוֹ כִּי תֵשֵׁב בְּאֵיתָן קַשְׁתּוֹ,</p>

<p>וְכַאֲשֶׁר חָשַׁב לְבַיֵּשׁ אֲחֵרִים – נִכְפְּלָה כְלִמָּתוֹ וּבָשְׁתּוֹ,</p>

<p>וְרָאִיתִי אִישׁ הִלְוָה מָעוֹת לְאִישׁ – וּפְרָעָם אֶתְנַן לְאִשְׁתּוֹ.</p>

<br />

<p>וַיֹּאמֶר הַשָּׁר:</p>

<p>רָאִיתִי אִישׁ חָשַׁב לִירוֹת בַּמִּסְתָּרִים תָּם – וְקֶשֶׁת נְחוּשָׁה עֲבָרוֹ,</p>

<p>וְרָאִיתִי אִישׁ יָעַד לַעֲשׂוֹת רַע – וְלֹא הֵקִים אֶת דְּבָרוֹ,</p>

<p>וְרָאִיתִי אִישׁ חָשַׁב לִקְבֹּר אִישׁ – וּלְבַסּוֹף הָאִישׁ הַהוּא קְבָרוֹ,</p>

<p>וְלָכֵן אַשְׁרֵי שֶׁאֵל יַעֲקֹב בְּעֶזְרוֹ וְעַל אֲדֹנָי אֱלֹהָיו שִׁבְרוֹ.</p>

<br />

<p>וָאַעַן וָאֹמַר:</p>

<p>רָאִיתִי אִישׁ קִוָּה לִירַשׁ אִישׁ – וְהָאִישׁ הַהוּא יְרֵשָׁהוּ,</p>

<p>וְאִישׁ חָשַׁב לְגָרֵשׁ אִישׁ – וְהָאִישׁ הַהוּא גֵרְשָׁהוּ,</p>

<p>וְאִישׁ עָבַד בִּיהוּדִי אָחִיהוּ אִישׁ – וְהָאִישׁ הַהוּא לְעֶבֶד כְּבָשָׁהוּ,</p>

<p>וְרָאִיתִי אִישׁ בָּטַח בֵּאלֹהָיו – וְצֶדֶק לָבַשׁ וּלְבֵשָׁהוּ.</p>

<br />

<p>וַיֹּאמֶר הַשָּׂר:</p>

<p>רָאִיתִי אִישׁ מִתְפָּאֵר בְּמַקְהֵלוֹת בְּמַה שֶׁאֵין בּוֹ,</p>

<p>וְרָאִיתִי אִישׁ צוֹבֵעַ שֵׂיבָתוֹ, לִטְמֹן זִקְנָתוֹ בְּחֻבּוֹ,</p>

<p>וְרָאִיתִי אִישׁ צוֹבֵעַ בְּדַם חֲלָלִים חַרְבּוֹ</p>

<p>וְהִתְפָּאֵר כִּי הָרַג גִבּוֹר אֶפְרַיִם אוֹיְבוֹ.</p>

<br />

<p>וָאַעַן וָאֹמַר:</p>

<p>כַּמָּה בָּנוּ אַרְמוֹנִים וְטִירוֹת – וְאוֹיְבֵיהֶם יִשְּׁבוּם,</p>

<p>וְכַמָּה רָאוּ בְעֵינֵיהֶם קְבָרִים אֲשֶׁר לִרְאוֹת לֹא חֲשָׁבוּם,</p>

<p>וְכַמָּה הוֹצִיאוּ לָאוֹר אֲנָשִׁים, אֲשֶׁר בְּמַחֲשַׁכִּים כְּמֵתֵי עוֹלָם הוֹשִׁיבוּם,</p>

<p>וְכַמָּה הוֹרִישׁוּ מָמוֹנָם לַאֲשֶׁר מַטָּרָה לְחִצֵּי קִלְלָתָם הִצִּיבוּם.</p>

<br />

<p>וַיֹּאמֶר הַשָּׂר:</p>

<p>כַּמָּה טָווּ חֲבָלִים אֲשֶׁר בָּם נִתְלוּ,</p>

<p>וְכַמָּה נָטוּ קַו עַל הָעֵץ אֲשֶׁר בּוֹ עָלוּ,</p>

<p>וְכַמָּה כָּרוּ שִׁיחוֹת אֲשֶׁר בְּתוֹכָם נָפְלוּ,</p>

<p>וְכַמָּה חָצְבוּ הָאֲבָנִים אֲשֶׁר בָּם נִסְקְלוּ.</p>

<br />

<p>וָאַעַן וָאֹמַר:</p>

<p>כַּמָּה הִדְלִיקוּ הָאֵשׁ אֲשֶׁר בּוֹ נִשְׂרָפוּ,</p>

<p>וְהִגִיעַ לְרָעָתָם הַדָּבָר אֲשֶׁר לוֹ נִכְסָפוּ,</p>

<p>וְכַמָּה בָּרְחוּ מִן הַכָּבוֹד – וְחָכְמָה וְכָבוֹד יָסָפוּ,</p>

<p>וְכַמָּה רְדָפוּהוּ – וְכְמֹץ הָרִים רֻדָּפוּ.</p>

<br />

<p>וַיֹּאמֶר הַשָּׂר:</p>

<p>כַּמָּה עָשׂוּ הַחֶרֶב אֲשֶׁר בָּהּ נֶהֱרָגוּ,</p>

<p>וְכַמָּה חָשְׁבוּ לָלֶכֶת לְפָנִים – וְאָחוֹר הֻסָּגוּ,</p>

<p>וְכַמָּה שָׂבְעוּ מִמְּרוֹרִים, בְּחָשְׁבָם כִּי עַל רָב שָׁלוֹם יִתְעַנָּגוּ,</p>

<p>וְכַמָּה מִצֵּאַת הָעֹולָם כְּתוֹלַעַת הַמֶּשִׁי עַל עַצְמָם אָרָגוּ.</p>

<br />

<p>וָאַעַן וָאֹמַר:</p>

<p>כַּמָּה נֶחֶשְׁדוּ עַל דָּבָר אֲשֶׁר אֵלָיו לֹא קָרֵבוּ,</p>

<p>וְכַמָּה פָּרְעוּ חוֹבוֹת אֲשֶׁר מֵעוֹלָם לֹא עָרָבוּ,</p>

<p>וְכַמָּה עַל פִּתְחֵי רֵעֵיהֶם אָרְבוּ וּבִנְשֵי אֲחֵרִים עָגָבוּ –</p>

<p>וְלֹא יָדְעוּ הַחוֹשְׁקִים אֲשֶׁר בְחַדְרֵי מַשְׂכִּיתָם יִשְׁכָּבוּ.</p>

<br />

<p>וַיֹּאמֶר הַשָּׂר:</p>

<p>כַּמָּה שָׂחֲקוּ עַל רָעַת אֲחֵרִים – וְרָעָתָם קְרוֹבָה,</p>

<p>וְלֹא יָדְעוּ כִּי הֵם בְּעוֹלָמָם כְּסוֹמֵא בָּאֲרֻבָּה,</p>

<p>וְכַמָּה חָשְׁבוּ לִירֹשׁ מִקְנֵה צֹאן וּבָקָר וַעֲבֻדָּה רַבָּה –</p>

<p>וִימֵיהֶם קַלּוּ מִנִּי רָץ, בָּרְחוּ לֹא רָאוּ טוֹבָה.</p>

<br />

<p>וָאַעַן וָאֹמַר:</p>

<p>כַּמָּה הִתְאַוּוּ אֶל יוֹם אֲשֶׁר אֵינֶנּוּ מִימֵיהֶם,</p>

<p>וּפָחֲדוּ וְקִווּ אֶל מַה שֶׁלֹא הִגִּיעַ לְעוֹלָם אֲלֵיהֶם,</p>

<p>וְכַמָּה בָּכוּ עַל זָרִים וְחָשְׁבוּ כִּי יִבְכּוּ עַל בְּנֵיהֶם,</p>

<p>וְכַמָּה שָׁמְרוּ הַפֶּתַח אֲשֶׁר נָאֲפוּ שָׁם נְשֵׁיהֶם.</p>

<br />

<p>וַיֹּאמֶר הַשָּׂר:</p>

<p>הַמִּשְׁתַּמֵּשׁ בְּכֹחוֹת נַפְשׁוֹ הָאֱלֹהִיָּה</p>

<p>לְצֹרֶךְ דָּבָר מִדִּבְרֵי הַנֶּפֶשׁ הַחַיָּה,</p>

<p>וְהַמְבַקֵּשׁ לְהַשִּׂיג הַשֵּׂכֶל בְּכֹחוֹת הַגְוִיָּה –</p>

<p>דוֹמֶה לְשׁוֹתֶה בִכְלִי הַשֶּׁתֶן וּמַשְׁתִּין בִּכְלִי הַשְּׁתִיָה.</p>

<br />

<p>וָאַעַן וָאֹמַר:</p>

<p>מַה גָּדְלָה סִכְלוּת אִישׁ אֲשֶׁר יֵין הַחֵשֶׁק עֲבָרוֹ,</p>

<p>וְשָׁכַח כִּי לְהַשְׁקִיף עַל סוֹדוֹתָיו הָאֱלֹהִים לְבָרוֹ,</p>

<p>וּמַה גָדְלָה אַשְׁמַת אִיש יִדֹּר נֶדֶר לֵאלֹהִים וְיַחֵל דְּבָרוֹ,</p>

<p>וְאִיש יַרְאֶה צְנִיעוּת וּקְדֻשָּׁה – וְאֵין תּוֹכוֹ כְבָרוֹ.</p>

<br />

<p>וַיֹּאמֶר הַשָּׂר:</p>

<p>אִישׁ אֲשֶׁר נָתַן גּוּפוֹ וְנַפְשׁוֹ וּבָנָיו וּמִקְנֵה קִנְיָנוֹ</p>

<p>מַתָּנָה נְתוּנִים בְּיַד צוּר לְבָבוֹ, גּוֹחוֹ מִבֶּטֶן וְקוֹנוֹ,</p>

<p>אִם יִתְקַצֵּף בַּעֲשׂוֹת מֵהֶם הָאֵל חֶפְצוֹ וּרְצוֹנוֹ –</p>

<p>הֶרְאָה כִּי לֹא נְתָנָם לָאֵל בְּלִבּוֹ וּבְנַפְשׁוֹ, רַק בִּלְשוֹנוֹ.</p>

<br />

<p>וָאַעַן וָאֹמַר:</p>

<p>אֲשֶׁר יִרְאֶה נְדִיבֵי עַמִּים נֶאֱסָפוּ וְיָרְדוּ מִגְּדֻלָּתָם,</p>

<p>וְשָׁאוּ עָרֵיהֶם מֵאֵין יוֹשֵׁב וְאָבְדוּ אוֹצְרוֹת חֶמְדָּתָם,</p>

<p>וְיִבְטְחוּ בֶאֱלִילֵי כַסְפָּם וּזְהָבָם וְחַדְרֵי מַשְׂכִּיתָם –</p>

<p>שָׁכְחוּ כִּי פְקֻדָּתָם קְרוֹבָה לָבוֹא, עַתָּה תִהְיֶה מְבוּכָתָם.</p>

<br />

<p>וַיֹּאמֶר הַשָּׂר:</p>

<p>אֵין טוֹב כִּרְאוֹת בִּבְנֵי בְלִיַעַל נְקָמָה</p>

<p>וַעֲשׂוֹת בָּהֶם כָּלָה אַךְ נִבְהָלָה בְּאַף וּבְחֵמָה</p>

<p>וּלְהַכְרִית לָהֶם שֹׁרֶשׁ וְעָנָף וְלֹא תִהְיֶה לָהֶם תְּקוּמָה,</p>

<p>בְּיַעַן עִם אֲדֹנָי שָׁלוֹם דִּבְּרוּ – וְהֵמָּה לַמִּלְחָמָה.</p>

<br />

<p>וָאַעַן וָאֹמַר:</p>

<p>אֵין טוֹב כִּרְאוֹת חָסִיד מִתְנַפֵּל וְכוֹרֵעַ,</p>

<p>עוֹטֶה מְעִילֵי הָעֲנָוָה וּבֶגֶד בּוֹגְדִים קוֹרֵעַ</p>

<p>וְזֶרַע צְדָקָה בָּאָרֶץ זוֹרֵעַ</p>

<p>וּבְאוֹיְבֵי אֲדֹנָי פְּרָעוֹת פּוֹרֵעַ.</p>

<br />

<p>וַיֹּאמֶר הַשָּׂר:</p>

<p>אֵין טוֹב לִרְאוֹת הַפְּנִינִים וְהַחֲפָצִים</p>

<p>בְּמִשְׁבְּצוֹת זָהָב וָכֶסֶף מְשֻׁבָּצִים,</p>

<p>כִּרְאוֹת הַגַּנָּבִים וְהַמְנָאֲפִים וְהַמְנָאֲצִים</p>

<p>תְּלוּיִים עַל הָעֵצִים.</p>

<br />

<p>וָאַעַן וָאֹמַר:</p>

<p>מִי שֶׁיָשִׂים אִישׁ שׁוֹמֵר עַל הַנָּשִׁים – הוּא מִן הַחָכְמָה חִיצוֹן,</p>

<p>כִּי הוּא דוֹמֶה בְּעִנְיָנָיו לְמִי שֶׁיָשִׂים הַזְּאֵב שׁוֹמֵר עַל הַצֹּאן,</p>

<p>וּמִי שֶׁיִתְחַבֵּר עִם הַטּוֹבִים וִיגָרֵשׁ אַנְשֵׁי מָדוֹן וְלָצוֹן –</p>

<p>הוּא מְכַסֶּה פֶּשַׁע, מְבַקֵּש אַהֲבָה וְשׁוֹחֵר טוֹב וּמְבַקֵּשׁ רָצוֹן.</p>

<br />

<p>וַיֹּאמֶר הַשָׂר:</p>

<p>אֵיךְ יִבְטַח אִישׁ בְּמַה שֶׁעֵינוֹ לֹא רָאָה –</p>

<p>וְשָׁכַח ׳וַיְהִי בַבֹּקֶר וְהִנֵּה הִיא לֵאָה׳?</p>

<p>וְאֵיךְ תִּתְיַאֵשׁ מֵחֶסֶד הָאֱלֹהִים הַשְּׂנוּאָה –</p>

<p>וְתִשְׁכַּח ׳וַיַּרְא אֲדֹנָי כִּי שְׂנוּאָה לֵאָה׳?</p>

<br />

<p>וָאַעַן וָאֹמַר:</p>

<p>בַּעֲלֵי הַתְּלָאוֹת, בִּרְאוֹתָם בְּנֵי אָדָם וּבְהִתְחַבְּרָם אֲלֵיהֶם,</p>

<p>יִתְנַחֲמוּ אָז מִצָּרָתָם וְעָצְבָּם וְיִשְׁכְּחוּ בָם תְּלָאוֹתֵיהֶם,</p>

<p>לִהְיוֹת כֹּחַ זִכְרוֹנָם מִתְעַסֵּק בִּדְבָרִים יַשְׁכִּיחוּם עָצְבֵיהֶם,</p>

<p>וּבְהִתְיַחֲדָם – יִתְחַזֵּק כֹּחַ זִכְרוֹנָם, וְיִזכְּרוּ צָרוֹתָם, וְתִהְיֶינָה סִבַּת אַנְחוֹתֵיהֶם.</p>

<br />

<p>וַיֹּאמֶר הַשָּׂר:</p>

<p>אֵיךְ יִתְגָּאֶה אִישׁ בִּשְׂעָרוֹ – וְיִשְׁכַּח שְׂעַר אַבְשָׁלוֹם וְיִפְעָתוֹ?</p>

<p>וְאֵיךְ יִבְטַח בְּאַחֲרִיתוֹ – וְיִשְׁכַּח אַחֲרִית אַבְשָׁלוֹם וּמוֹתוֹ?</p>

<p>וְאֵיךְ יִבְטַח בִּכְבוֹד קְרוֹבוֹתָיו – וְיִשְׁכַּח קוֹרוֹת תָּמָר אֲחוֹתוֹ?</p>

<p>וּמִי יַחְקֹק בְּסֶלַע מִשְׁכָּן לוֹ – וְיִשְׁכַּח קוֹרוֹת אַבְשָׁלוֹם וּקְבוּרָתוֹ?</p>

<br />

<p>וָאַעַן וָאֹמַר:</p>

<p>כַּמָּה נֶשֶׁף חִשְׁקָם הוּשַׂם לָהֶם לַחֲרָדָה,</p>

<p>וְכַמָּה קִוּוּ לָנוּחַ – וְהִגִּיעָתַם הַפְּרִידָה,</p>

<p>וְכַמָּה יִחֲלוּ לְהִתְעַנֵּג – וְצִירִים אֲחָזוּם כְּצִירֵי יוֹלֵדָה,</p>

<p>וְכַמָּה קִוּוּ לִישוּעָה – וְתִקְוָתָם אָבְדָה.</p>

<br />

<p>וַיֹּאמֶר הַשָּׂר:</p>

<p>מַה נָּאוָה הַמְּחִילָה בִּהְיוֹת הַיְכֹלֶת עַל הַנְּקָמָה,</p>

<p>וּמַה נָּאוָה הַקְּדֻשָּׁה בִּימֵי הַבַּחֲרוּת וְהָעָצְמָה,</p>

<p>וּמַה נַּעַלְתָה מִדַּת הָעֲנָוָה עִם הַמַּעֲלָה הָרָמָה,</p>

<p>וּמַה נִּפְלָאת הַנְּדִיבוּת, וּבַעְלָהּ לֹא יוֹסִיף עֶצֶב עִמָּהּ.</p>

<br />

<p>וָאַעַן וָאֹמַר:</p>

<p>מַה נַּעֲלוּ הַחָכְמוֹת הָאֲמִתִּיוֹת וּמַה נָּאווּ לוֹמְדֵיהֶם,</p>

<p>וּמַה נָּעֲמָה חֶבְרַת הַחֲכָמִים וְלִפְנֵיהֶם תַּלְמִידֵיהֶם,</p>

<p>כַּמָּה בֵּינָם וּבֵין הַכְּסִילִים אֲשֶׁר הָאֲתוֹנוֹת רוֹעוֹת עַל יְדֵיהֶם,</p>

<p>אֵין לְבַקֵּשׁ אוֹת מֵאַנְשֵׁי הַסִּכְלוּת, כִּי הֵם הֵם עֵדֵיהֶם!</p>

<br />

<p>וַיְהִי כִּשְׁמֹעַ הַשָּׂרִים הַמְּלִיצוֹת הַנּוֹרָאוֹת
/ הָיוּ בְעֵינֵיהֶם דִּבְרֵי נְבוּאוֹת / וַיֹּאמְרוּ: הַיּוֹם רָאִינוּ
בָכֶם פִּלְאֵי פְלָאוֹת / בְּרוּכִים אַתֶּם לַאדֹנָי צְבָאוֹת / בָּכֶם
יִמְצָא אִישׁ כָּל מַאֲוַיָּיו / הַפּוֹרֵשׁ מִכֶּם כְּפוֹרֵשׁ
מֵחַיָּיו.</p>

<p>וַיְהִי בְּתוֹךְ הַשָּׂרִים אִישׁ שֵׂכֶל, בֶּן חֲכָמִים
/ צָעִיר לְיָמִים / מִזֶּרַע הַמְּלוּכָה וּמִן הַפַּרְתְּמִים /
וַיֹּאמֶר אֵלָי: אֱמָר נָא, בְּחַסְדֶּךָ! הַמְּלִיצוֹת אֲשֶׁר תֹּאמְרוּם
/ הֲאִם עַל סֵפֶר תְּחַבְּרוּם? / וָאַעַן וָאֹמַר: חַיֶּיךָ! כֻּלָּם עַל
סֵפֶר יִהְיוּ נִכְתָּבִים / לְמַעַן יַעַמְדוּ יָמִים רַבִּים. /
כִּשְׁמֹעַ הָאִישׁ נִכְסְפָה וְגַם כָּלְתָה נַפְשׁוֹ לִהְיוֹת שְׁמוֹ
נִזְכָּר עַל סֵפֶר / נוֹתֵן אִמְרֵי שֶׁפֶר / וַיְבַקֵּשׁ מִמֶּנִי
לְחַבֵּר עָלָיו שִׁיר מְפֹאָר, / בְּיָדעוֹ כִּי אֵת אֲשֶׁר אֲבָרֵךְ –
מְבֹרָךְ, וַאֲשֶׁר אָאֹר – יוּאָר / וְלִכְתוֹב הַשִּׁיר הַהוּא
בְּסִפְרִי לְזִכָּרוֹן / לְמַעַן יֵדְעוּ אוֹתוֹ דוֹר אַחֲרוֹן /
וָאֹמְרָה אֵלָיו: הַגִּידָה נָּא שְׁמֶךָ וְשֵׁם אֵשֶׁת חֵיקֶךָ / וַאֲנִי
אוֹצִיא לָאוֹר צִדְקָהּ וְצִדְקֶךָ / וַיֹּאמֶר אֵלַי הָאִישׁ: שְׁמִי
יְחִיאֵל בֶּן כְּבוֹד רִבִּי מֹשֶׁה, וּלְמִשְׁמַעְתְּךָ סָר אֱהִי /
וְשֵם אֵשֶׁת חֵיקִי צְדָקָה, וְכִשְׂמָהּ כֶּן הִיא. / וָאָקוּם
וָאֲחַבֶּר לוֹ שִׁיר נִפְלָא / לֹא יַעַרְכֶנּוּ זָהָב וּזְכוּכִית
וּבְכֶתֶם טָהוֹר לֹא יְסֻלָּא / וַיִּשְׂמַח הָאִישׁ בִּרְאוֹתוֹ אוֹתוֹ /
וַיִּשְׁלַח אֵלַי אֶת בִּרְכָתוֹ / אַחֲרֵי כֵן שָׁב כָּל הָעָם אִישׁ
לְבֵיתוֹ.</p>

<p>וְאֵלֶּה דִבְרֵי הַשִּׁיר אֲשֶׁר עָלָיו חִיבַּרְתִּי / וּכְפִי הַיְכֹלֶת הָאֱנוֹשִׁי עָלָיו דִּיבַּרְתִי.</p>

<br />

<p>שָׁמַעְתִּי הַשֵּׂכֶל שׁוֹאֵל: / מִי לַחָכְמוֹת יִהְיֶה גוֹאֵל?</p>

<p>אֶת מִי אֶשְׁלַח, מִי יֵלֶךְ לִי / וּלְמִי כָּל חֶמְדַּת יִשְׂרָאֵל?</p>

<p>מִי זֶה יִתְעַל, מִי יוּקַם עָל / בַּשִּׁיר תַּחַת עִמָּנוּאֵל?</p>

<p>מִי זֶה לַחְשׂף כָּל סוֹד חָתוּם / יִהְיֶה חָכָם מִדָּנִיאֵל?</p>

<p>מִי יִלְכֹּד אֶת קִרְיַת סֵפֶר, / יָקוּם לִי תַּחַת עָתְנִיאֵל?</p>

<p>וָאַעַן: מָצָאתִי יָתֵד / לִתְלוֹת בּוֹ הַמַּעְלוֹת הַאֵל,</p>

<p>כִּי יֶלֶד יֻלַּד לָנוּ, בֵּן / נִתַּן לָנוּ, בּוֹ נִגָּאֵל;</p>

<p>תִּהְיֶה הַמִּשְׂרָה עַל שִׁכְמוֹ – / לוּ יָקוּם מֹשֶׁה וּשְׁמוּאֵל.</p>

<p>לוּ רָאִיתָ יִפְעַת הוֹדוֹ – / רָאִיתָ אַלּוּף מַגְדִּיאֵל.</p>

<p>תִּשְׁכַּח הוֹד יוֹסֵף הַצַּדִּיק / וּנְשִׂיאוּת רַבָּן גַּמְלִיאֵל;</p>

<p>תִּשְׁכַּח הוֹד רָאשֵׁי הָאָבוֹת, / יִפְעַת עָמְרִי בֶן מִיכָאֵל;</p>

<p>תִּשְׁכַּח הוֹד מִקְלוֹת הַנָּגִיד, / עִירָא בֶּן עִקֵּש וַעְשָׂהאֵל,</p>

<p>הוֹד הַשָּׂר שַׁמְהוּת הַיִּזְרָח, / הוֹד יָשָׁבְעָם בֶּן זַבְדִּיאֵל.</p>

<p>לוּ הָיָה בִימֵי דַרְיָוֶשׁ – / לֹא מָצָא חֵן בֶּן שַׁלְתִּיאֵל;</p>

<p>לוּ שָׁמַעְתָּ קוֹלוֹ בַשִּׁיר – / שָׁמַעְתָּ הֵימָן בֶּן יוֹאֵל.</p>

<p>תִּשְׁכַּח שִׁירֵי אָסָף הָרֹאשׁ, / שִׁיר מַתִּתְיָהוּ וִיעִיאֵל.</p>

<p>לוּ תִרְאֶה בֵיתוֹ – רָאִיתָ / הַר הַבַּיִת עִם הַהַרְאֵל,</p>

<p>לוּ תִרְאֶה גֶּשֶם נִדְבוֹתָיו – / תִּשְׁכַּח מַתָּנָה נַחְלִיאֵל,</p>

<p>וּבְכָל חָכְמָה לוֹ יָד וָשֵׁם / וּבְכָל בִּינָה כֹּחוֹ לָאֵל.</p>

<p>אִם בּוֹ לֹא תִמְצָא הַחָכְמָה – / לֹא תִמְצָאָנָּה בִּבְצַלְאֵל.</p>

<p>הוּא לֹא יִלְחַם לֶחֶם רֶשַׁע / וּבְפַת־בַּגּוֹ לֹא יִתְגָּאֵל,</p>

<p>הוּא יִדְבַּק בִּקְדוֹשֵׁי עֶלְיוֹן, / אַף לָשֶׁבֶת אִתָּם יוֹאֵל.</p>

<p>לוּ רָאִיתָ הוֹד רַעְיָתוֹ – / תִּשְׁכַּח הוֹד הַשַּׂר מִיכָאֵל,</p>

<p>תִּשְׁכַּח מַטְרֵד בַּת מֵי זָהָב, / תִּשְׁכַּח נַעְמָה וּמְהֵיטַבְאֵל,</p>

<p>תִּשְׁכַּח יִפְעַת תָּמָר, תִּשְׁכַּח / הוֹד בַּת שׁוּעַ בַּת עַמִּיאֵל,</p>

<p>תִּשְׁכַּח יֹפִי שָׂרָה, תִּשְׁכַּח / רִבְקָה יֻלָּדָה לִבְתוּאֵל.</p>

<p>לוּ רָאָה אוֹתָהּ אֶלְעָזָר – / לֹא חָשַׁק בִּבְנוֹת פּוּטִיאֵל,</p>

<p>לוּ רָאָה אוֹתָהּ עֵשָׂו – לֹא / לָקַח מַחְלַת בַּת יִשְׁמָעֵאל,</p>

<p>לוּ הָיְתָה מֵרַב כִּדְמוּתָהּ – / לֹא נִתָּנָה אֶל עַדְרִיאֵל,</p>

<p>לוּ רָאִיתָ אֶת חָכְמָתָהּ – / רָאִיתָ חָכְמַת רָזִיאֵל,</p>

<p>לוּ שָמַעְתָּ מִפִּיהָ שִׁיר – / אָז שָמַעְתָּ קוֹל גַּבְרִיאֵל,</p>

<p>צֶדֶק תִּרְדֹּף כִּשְׁמָהּ כֶּן הִיא, / הַצְנֵעַ תֵּלֵךְ עִם הָאֵל,</p>

<p>כָּל יַעְלוֹת חֵן בִּלְתָּהּ – אֵין בָּם / טוֹב, רַק לִשְלֹחַ לַעְזָאזֵל.</p>

<p>אִם תַּחְפֹּץ לָדַעַת אֶל מִי / זֹאת הַמַּעְלָה – הִיא לִיחִיאֵל,</p>

<p>הוּא יִשָׂא הוֹד, אֵין לִשְׁאֹל עוֹד: / מִי לַחָכְמוֹת יִהְיֶה גוֹאֵל.</p>

<br />
</blockquote>

<h2 id="המחברתהאחת־עשרה:תְּרוּפַתהַהֲתוּלִים.מְלִיצַתשְׁנֵיפָנִים.מְלִיצָהיְשָׁרָהוּנְזוֹרָה.אִגֶּרֶתהַשֵּׁמוֹת.">המחברת האחת־עשרה: תְּרוּפַת הַהֲתוּלִים. מְלִיצַת שְׁנֵי פָנִים. מְלִיצָה יְשָׁרָה וּנְזוֹרָה. אִגֶּרֶת הַשֵּׁמוֹת.</h2>

<blockquote>
<p>אָמַר עִמָּנוּאֵל הַמְּחַבֵּר: בִּהְיוֹתִי עִם הַשָּׂר
הַמְאֻשָּׁר הָיִיתִי מֻחְזָק לְרוֹפֵא / וְאֵלַי יָבוֹא כָל אִישׁ
לְבַקֵּשׁ לְחָלְיוֹ מַרְפֵּא / לֹא עָשִׂיתִי מְלֶאכֶת אֲדֹנָי רְמִיָּה /
וְאֵלַי יֵאָסְפוּ לַחַיָּה / כָּל אִישׁ אֲשֶׁר לֹו פֶּצַע וְחַבּוּרָה
וּמַכָּה טְרִיָה.</p>

<p>וַיְהִי הַיּוֹם וְהִנֵּה שְׁנֵי אֲנָשִׁים נִכְבָּדִים /
בָּאוּ אֵלַי בְּבֵית הַשָּׂר רוֹכְבִים צְמָדִים / וַיֹּאמְרוּ אֵלָי:
שָׁלוֹם לְךָ, אֲדוֹנֵנוּ הָרוֹפֵא, שָׁלוֹם / גְּבִירָה אַחַת
שְׁלָחַתְנוּ אֵלֶיךָ הֲלוֹם / כָּבֵד עָלֶיהָ חָלְיָהּ וְצִירָהּ /
מִתְחַנֶּנֶת אֵלֶיךָ לָבוֹא עַד חֲצֵרָהּ / לָתֵת לָהּ רִפְאוּת וּתְעָלָה
/ כִּי נַפְשָׁהּ מָרָה לָהּ / וְאֵין דָּן דִּינָהּ לְמָזוֹר / וְאִם
תִּהְיֶה לָהּ מֵעִיר לַעְזֹר / כֶּסֶף וְזָהָב וּרְכוּשׁ לְךָ
תִבְזֹר.</p>

<p>וַיֹּאמֶר אֵלַי הַשָּׂר: קוּם אֱזֹר מָתְנֶיךָ /
וְלָלֶכֶת אֶל הַגְּבִירָה שִׂים פָּנֶיךָ / כִּי הִיא בַת נְדִיבֵי
עַמִּים / מִזֶּרַע הַמְּלוּכָה וּמִן הַפַּרְתְּמִים.</p>

<p>וָאֵלֵךְ עִמָּהֶם בַּעֲצַת הַשָּׂר / וָאָבוֹא אֶל בֵּית
הַגְּבִירָה בַּעֲנָוָה וּבְמוּסָר / וְהִיא שׁוֹכֶבֶת עַל עֶרֶשׂ
רַעֲנָנָה / תַּחְפִּיר בְּיָפְיָהּ הַלְּבָנָה / וָאֹמַר בְּלִבִּי: עֵת
לְחֶנְנָהּ / רְאִיתִיהָ יְפַת תֹּאַר וִיפַת מַרְאֶה / וּלְסַפֵּר הוֹדָהּ
כָּל לָשׁוֹן יִלְאֶה / וְעָמַדְתִּי בְּעַד יָפְיָהּ מִשְׁתָּאֶה /
וָאֶשְׁתַּחֲוֶה אֶל הַגְּבִירָה בַּעֲנָוָה / וּבְטֹרַח וּבְכֹבֶד רֹאשׁ
הֵשִׁיבָה הַנָּאוָה / וָאֹמָר לָהּ: בִּתִּי אַל תִּירָאִי / כִּי צְרִי
צִירֵךְ מֵאַרְבַּע רוּחוֹת תִּמְצָאִי / אֹמַר לַצָּפוֹן: תֵּנִי!
וּלְתֵימָן: אַל תִּכְלָאִי! / וָאֶקְרַב אֶל הַגְּבִירָה לְמַשֵּׁשׁ
דֶּפֶק זְרוֹעָהּ / וְהִיא לְהַרְאוֹת עַצְמָהּ צְנוּעָה / כִּסְּתָה
פָּנֶיהָ בִּשְׂמִיכָתָהּ / וַתָּלֶט זְרוֹעָהּ בְּאַדַּרְתָּהּ /
וַתֹּאמֶר: מַשֵּׁשׁ הַדֶּפֶק עַל הָאַדֶּרֶת / כִּי כֵן חֹק כָּל
גְּבֶרֶת.</p>

<p>וַאֲנִי בִרְאוֹתִי כֹּחַ לֹא עָצַרְתִּי / וּפַלְגֵי
מַיִם יָרְדוּ עֵינֵי לְבָבִי,אָמַרְתִּי: נִגְזַרְתִּי / וּבִכָּשְׁלִי –
עֵזֶר מְעַט נֶעֱזַרְתִּי / וְקַל חִישׁ הִתְאַזַּרְתִּי / וָאֶקַּח
בְּיָדִי לְבֵנָה / וָאָשִׂים אוֹתָהּ עַל יַד יְמִינָהּ / וָאֶקַּח
בְּיָדִי מַחְתָּה, הָיְתָה שָׁם נְכוֹנָה / וָאֲמַשֵּׁשׁ בָּהּ עַל
הַלְּבֵנָה / וָאֲהָתֵל בַּגְבִירָה וּבָעוֹמְדִים סְבִיבָהּ / וָאֹמַר:
חוּשׁוּ וָבוֹאוּ, כִּי צָרָה קְרוֹבָה! / קְחוּ לָכֶם מִקַּרְנֵי
הַזְּאֵבִים מִשְׁקֹלֶת / וּמֵחֲלֵב הַתַּרְנְגֹלֶת / וּמִיץ הַשַּׁיִשׁ
וְזֹהַר הַלְּבָנָה / וּמִצֵּל הַבּוֹר וְרֵיחַ הַלְּבוֹנָה / וְאֶחָד
מִכֶּם יְמַהֵר וִיגַדֵּעַ / הַזָּנָב מִן הַצְּפַרְדֵּע / וְתַעֲשׂוּ
מֵהֶם רְטִיָּה / לַחֲבשׁ בְּבֶטֶן הַצְּבִיָה / וְאִם הָרְפוּאוֹת
הַנִּזְכָּרוֹת בְּעֵינֵי הַצְּבִיָה כְּבֵדוֹת, / מִרְטוּ זְקַן
הַיְלָדוֹת / וְשִׂרְפוּהָ בְּמֵי יַם סוּף בְּבַיִת בְּלֹא כִּבְשָׁן /
וְהַבַּיִת יִמָּלֵא עָשָׁן / וּבַעֲלוֹת הֶעָשָׁן בְּאַפָּהּ / תִּשְׂבַּע
הַצְּבִיָה בְּחֶרְפָּה / וְאַף אִם יִהְיֶה בְעוֹרָהּ שְׁחִין –
וְנִרְפָּא / וּקְחוּ מִשַּׂעֲרוֹת כַּפּוֹת יְדֵי הַצְּבִיָה הָעֲדִינָה /
לְגָרֶר בָּם לְשׁוֹנָהּ / הִנֵּה זֹאת חֲקַרְנוּהָ / בְּאֶפְרָתָה
שְׁמַעֲנוּהָ / וּבִשְׂדַי יַעַר מְצָאנוּהָ / וְלִרְפוּאַת מַחֲלַת
הַצְּבִיָה נְתַנּוּהָ.</p>

<p>וַיְהִי כְּכַלּוֹתִי לְסַפֵּר הָרְפוּאָה / הִנַּחְתִּי
הַצְּבִיָה בְנֶפֶש נְכֵאָה / וָאֵצֵא מִשָּׁם בּוֹשׁ וְנִכְלָם / וְלִי
חֶרְפַּת עוֹלָם.</p>

<p>וָאָבוֹא אֶל הַשָּׂר, וְהוּא אֶל עֵת בּוֹאִי מְצַפֶּה /
לִרְאוֹת אִם הֶעֱלֵיתִי אֶל הַצְּבִיָה אֲרוּכָה וּמַרְפֵּא / וַיִּקְרָא
כְאַרְיֵה עַל מִצְפֶּה / וַיֹּאמַר: אֵיךְ שְׁלוֹם הַגְּבֶרֶת, בַּת
אַבִּיר הָרוֹעִים? / וָאֹמַר: הֶבֶל הִיא, מַעֲשֵׂה תַּעְתּוּעִים / אֵין
שָׁלוֹם אָמַר אֲדֹנָי לָרְשָׁעִים! / וַיִּפֹּל הַשָּׂר עַל פָּנָיו
וַיֹּאמַר: עֵת לִשְׂחוֹק / כִּי אֶרְאֶה כִּי הָרוֹפֵא הָיָה בְעֵינֵי
הַצְּבִיָה לִצְחוֹק / וַיִשְׁאָלֵנִי לְהַגִּיד לוֹ הַמַּעֲשֶׂה אֵיךְ
הָיָה / וְאִם נִתְלַהַבְתִּי מֵחֵשֶׁק הַצְּבִיָה.</p>

<p>וָאַעַן וָאֹמַר: הַמִּתְלַהֵב מֵחִשְׁקָהּ – תַּחַת
חָרוּל יְסֻפָּח / וְיָנוּס מִקּוֹל הַפַּחַד וְיִלָּכֵד בַּפָּח /
וּבְמוֹתוֹ תְאָכְלֵהוּ אֵשׁ לֹא נֻפָּח / יַעַן קִוִּיתִי לְמִשְׁפָּט
וְהִנֵּה מִשְׂפָּח / וְהִלְבִּישַׁתְנִי מִמְּעִילֵי הַכְּלִמָּה
תִלְבּׁשֶת / וְהִיא לֹא לְעֵזֶר וְלֹא לְהוֹעִיל כִּי אִם לְבשֶׁת /
כִּסְּתָה פָנֶיהָ – פֶּן אֶרְאֶה הֲדָרָהּ וְטוּבָהּ / וַתָּלֶט הַדֶּפֶק
בְּאַדַּרְתָּהּ פֶּן אֶפְגַע בָּהּ.</p>

<p>וַיֹּאמֶר הַשָּׂר: זֶה הֶבֶל וְרָעָה רַבָּה / וְעַתָּה, הֲלֹא הֲשִׁיבוֹתָ צוּר חַרְבָּהּ?</p>

<p>וָאַעַן וָאֹמַר: הֲשִׁיבוֹתִי / וְקַרְנָהּ בֶּעָפָר
עוֹלַלְתִּי / וְזִמַּנְתִּי לָה רְפוּאוֹת אֲשֶׁר לֹא בָאוֹת / כַּאֲשֶׁר
תִּהְיֶינָה אָזְנֶיךָ שוֹמְעוֹת וְעֵינֶיךָ רוֹאוֹת / וְתַחַת אֲשֶׁר
קִוִּיתִי לִרְקוֹחַ סַמֶּיהָ / וּלְהִתְעַדֵּן בְּיַהֲלוֹמֶיהָ /
וְלִשְׁכֹּן מְרוֹמֶיהָ / וּלְנַחֵת גְּדוּדֶיהָ / וּלְרַוּוֹת תְּלָמֶיהָ
/ הִנַּחְתִּי אוֹתָהּ מִתְבּוֹסֶסֶת בְּדָמֶיהָ.</p>

<p>וָאֶשָׂא מְשָׁלִי וָאֹמַר:</p>

<p>נְדִיבֵי עָם קְרָאוּנִי לְרַפֹּאת / צְבִיָּה, חָלְתָה יָמִים שְׁמוֹנָה,</p>

<p>מְצָאתִיהָ בְּמִטַּת שֵׁן, אֲחוּזָה / בְּחַבְלֵי בוּץ, עֲלֵי תוֹלָע אֱמוּנָה,</p>

<p>וְאָמַרְתִּיף שְׁלוֹמוֹת לָךְ, צְבִיָּה, / שְׁלוֹמוֹת לָךְ בְּעֶרֶשׂ רַעֲנָנָה!</p>

<p>וְשָׁלַחְתִּי אֲנִי אֶת יַד יְמִינִי / לְמַשֵּׁשׁ בָּהּ בְּדֶפֶק יַד יְמִינָהּ,</p>

<p>וּמִגֹּדֶל לְבָבָהּ נָתְנָה עַל / יְמִינָהּ סוּת כְּמוֹ מַטְלִית לְבָנָה.</p>

<p>אֲזַי גָּדַל מְאֹד לִבִּי בְּעֵינַי / וְחָשַׁבְתִּי לְהָתֶל בָּהּ כְּזוֹנָה,</p>

<p>וְעִם חָשְׁבִי יְעָצַנִי לְבָבִי / וְשַׂמְתִּי עַל מְקוֹם דֶּפֶק לְבֵנָה,</p>

<p>וּמִשַּׁשְׁתִּי אֲזַי עַל הַלְּבֵנָה / בְּמַחְתָּה, הָיְתָה אֶצְלִי נְתוּנָה,</p>

<p>וְאָמַרְתִּי: וְאֵיכָה תַחֲרִישׁוּן – / וְהָעַלְמָה מְאֹד רַב עִצְּבוֹנָה!</p>

<p>לְכוּ מַהֵר, קְחוּ קַרְנֵי זְאֵבִים, / וּמִיץ שַׁיִשׁ, וְזֹהַר הַלְּבָנָה,</p>

<p>וְחָלָב תַּרְנְגֹלֶת בַּת שְׁנָתָהּ, / וְעֵין אָשׁוּת, וּמָרַת תּוֹר וְיוֹנָה,</p>

<p>וְקַח נוֹצַת כְּנַף עוֹרֵב אֲדַמְדַּם, / וְצֵל הַבּוֹר, וְרֵיחַ הַלְּבוֹנָה,</p>

<p>וְקַח מִן הַצְּפַרְדֵּעַ זְנָבוֹ, / וְקוֹל הַתּוֹר, וְחָלָב בַּת יְעֵנָה,</p>

<p>וְהַרְתַּח תּוֹךְ כְּלִי דּוֹנַג, וּבַשֵּׁל / בְּתוֹכָם תָּאֳמֵי פִרְדָּה שְׁמֵנָה,</p>

<p>וְתִשְׁטָחֵם עֲלֵי עוֹר הַנְּמָלָה, / וְלָעֶרֶב חֲבֹשׁ אֹתָם בְּבִטְנָהּ,</p>

<p>וְאִם מָאֵן תְּמָאֵן לַעֲשׂוֹת זֹאת – / קְחוּ יַלְדָּה וּמִרְטוּ אֶת זְקָנָהּ,</p>

<p>וְשִׂרְפוּהָ בְמֵי יַם סוּף לְמוּלָהּ, / וְהָעַלְמָה תְּקַבֵּל אֶת עֲשָׁנָהּ;</p>

<p>וְקַח שַׂעְרוֹת שְׁחֹרוֹת, צָמְחוּ לָהּ / בְּכַף יָדָהּ, לְגָרֶר בָּם לְשׁוֹנָהּ.</p>

<p>וְהִנֵּה זֹאת חֲקַרְנוּהָ וְכֶן הִיא, / וְכָזֹאת הִיא עֲצָתִי הַנְּכוֹנָה,</p>

<p>רְאִיתִיהָ בְּסִפְרֵי הַנְּבוֹנִים, / לְמַחְלָתָהּ נְתַתִּיהָ לְמָנָה,</p>

<p>וּמִטַּעַם אֲבֶן זֹהַר וְרָאזִי / וְאִפּוֹקְרָט וְרָאשֵׁי הַתְּכוּנָה.</p>

<br />

<p>וַיִּשְׂחַק הַשָּׂר עַל הָרְפוּאוֹת אֲשֶׁר הֵכַנְתִּי
לָעֲלוּבָה / עֲצוַּבת רוּחַ וַעֲזוּבָה / וַיֹּאמַר: חַי אָנִי, כִּי
הֵתַלְתָּ בָּהּ / וְאִם הִיא שָׂמָה בְךָ אוֹתוֹתֶיהָ / לָקְחָה מִיָּדְךָ
כִּפְלַיִם כְּכָל חַטֹּאתֶיהָ / וְשִׁירָתְךָ זֹאת יָקְרָה בְעֵינָי /
וּלְפָאֵר שִׁירֶיךָ אָשִׂים פָּנָי.</p>

<p>וַיִּשָּׂא מְשָׁלוֹ וַיֹּאמַר:</p>

<p>צְבִי הַחֲבֵרִים וְנֵזֶר נְזִירִים / וּמִשְׂגָּב לְעִתֹּות וְעֶזְרָה בְצָרוֹת,</p>

<p>וְתִרְכַּב עֲלֵי חוּג זְמִירוֹת וְכָל שָׁר / לְנֶגְדָּךְ כְּרֹכְבֵי אֲתֹנוֹת צְחֹרוֹת,</p>

<p>וְתִגְנֹב לְבָבִי בְּשִׁירִים יְסַדְתָּם, / יְקִיצוּן בְּטַלָּם יְשֵׁנֵי עֲפָרוֹת,</p>

<p>לְאָזְנֵי תְעוּדָה הֲלֹא הֵם נְזָמִים, / וְיִדְמוּ בְהִלָּם מְנוֹרוֹת טְהוֹרוֹת,</p>

<p>חֲקַקְתָּם, נְדִיב עַם, נְתַתָּם עֲלֵי חוּג / רְקִיעַ שְׁמֵי הַמְּלִיצָה מְאוֹרוֹת,</p>

<p>רְאִיתִים – וְכִרְאוֹת פְּנֵי הָאֱלֹהִים / חֲמַדְתִּים, עֲנַדְתִּים לְרֹאשִׁי עֲטָרוֹת!</p>

<br />

<p>וַיְהִי כְּשָׁמְעִי שִׁירַת הַשָּׂר נִבְהַלְתִּי
מִפָּנֶיהָ / כִּי גָדְלוּ בְעֵינַי עִנְיָנֶיהָ / וָאֹמַר: חַי אָנִי,
כִּי שִׁירְךָ זָהָב סָגוּר / וּבִהְיוֹתִי עִמְּךָ מֵרַעַם שָׁרִים
וּתְרוּעָה לֹא אָגוּר / וְלֹא יַחֲרִידֵנִי בְחָכְמָתוֹ אָגוּר.</p>

<p>וָאֶשָּׂא מְשָׁלִי וָאֹמַר:</p>

<br />

<p>שִׁירֵי הַשָּׂר – זָהָב סָגוּר, / הוֹד נַחְרוֹ – לִי חֶרֶב חָגוּר.</p>

<p>אֵיךְ אָגוּר יוֹם גּוּר עִמִּי, יוֹם / חֵילוֹ אָגוּר – אָגוּר אָגוּר?</p>

<br />

<p>כִּשְׁמֹעַ הַשָּׂר שִׁירִי וְנָעֳמוֹ / הָיְתָה רוּחַ
אַחֶרֶת עִמּוֹ / וַיֹאמַר: הַשִּׁיר הַזֶּה עָמַד בּוֹ רֵיחוֹ וְטַעֲמוֹ /
חַי אָנִי, כִּי שִׁירְךָ פָּרַץ בִּגְבוּל הַשִּׁירִים פָּרֶץ / תַּחַת
שָׁלשׁ רָגְזָה אֶרֶץ / וָאַעַן וָאֹמַר: חַיֶּיךָ, כִּי אֶשָּׂא לְךָ
מֵאֵת שִׁירַי מַשְׂאֵת / וְתִרְאֶה אִם תַּחַת אַרְבַּע תּוּכַל
שְׂאֵת.</p>

<p>וָאֶשָּׂא מְשָׁלִי וָאֹמַר:</p>

<br />

<p>לִבִּי יִתַּר מִפַּחְדֶּךָ, / מִיִּפְעָתָךְ הֵן גּוֹר אָגוּר.</p>

<p>אָנָא אֵלֵךְ מֵרוּחֶךָ, / אָנָה אֶסַּע, אָנָה אָגוּר?</p>

<p>אֶסַּע – אֶרְאֶה חֵיל בִּן יָקֶה, / אָגוּר – אָגוּר אָגוּר אָגוּר!</p>

<br />

<p>וַיֹּאמֶר הַשָּׂר אֵלָי: בְּאָשְׁרֶךָ / אַשְׁרֵי תִבְחַר
וּתְקָרֵב יִשְכֹּן חֲצֵרֶיךָ / כִּי הִגִּיעוּ עַד לַשָּׁמַיִם זְמִירֶיךָ
/ וְאֵין אִישׁ יִשְׁאַב מֵי בִּינָה רַק מִבְּאֵרֶךָ / אוֹ יְהַלֵּךְ
בַּחשֶׁךְ – רַק לְאוֹרֶךָ / וְאֵין אִישׁ יִשָּׂא הוֹד – אִם לֹא תֻמֶּיךָ
וְאוּרֶיךָ / וְאֵין אִישׁ יְזַנֵּב – לְבַד נֶחֱשָׁלֶיךָ / אוֹ יְמַשֵּׁל
– כִּי אִם מִמְּשָׁלֶיךָ / כִּי זְמִירֶיךָ לַזְּמַן נֵזֶר / לְהוֹעִיל
וּלְעֵזֶר / וְטוֹב עוֹלְלוֹת שִׁירֶיךָ מִבְּצִיר אֲבִיעֶזֶר.</p>

<p>וַיִּשָּׂא מְשָׁלוֹ וַיֹּאמַר:</p>

<br />

<p>בְּנַפְשִׁי, צְבִי חֵן, מְעִיל הוֹד מְעִילוֹ, / וְגַם פַּעֲמוֹן הוֹד וְהָדָר בְּשׁוּלָיו,</p>

<p>וּמִי יִשְׁאֲבָה בִין – לְבַד מִמְּקוֹרוֹ, / וּמִי זֶה יְמַשֵּׁל – לְבַד מִמְּשָׁלָיו?</p>

<p>וְאֵין אִישׁ יְהַלֵּךְ בְּחשֶׁךְ – הֲלֹא רַק / לְנֹגַהּ מְאוֹרָיו וְאוֹר מַהֲלָלָיו,</p>

<p>וְאֵין מִי יְלַקֵּט – לְבַד עֹוֹלְלוֹתָיו, / וְאֵין אִישׁ יְזַנֵּב – לְבַד נֶחֱשָׁלָיו!</p>

<br />

<p>וָאֹמַר אֶל הַשָּׂר: אֲדוֹנִי! שָׁכַחְנוּ מַעֲשֵׂה
הַצְּבִיָּה אֲשֶׁר בִּי הֵתֵלָּה / וְזָנַחְנוּ אֲשֶׁר כְּבוֹדִי הֵקֵלָּה
/ וְלֹא שַׂמְנוּ אֶל לִבֵּנוּ עֹצֶב לִבִּי וְצִירוֹ / וְשַׁבְנוּ
לְהַלֵּל אִישׁ שִׁירֵי חֲבֵרוֹ.</p>

<p>וַיֹּאמֶר הַשָּׂר: בְּרוּכָה תִהְיֶה הַצְּבִיָּה עִם
הַהֲתוּלִים / אַחֲרֵי אֲשֶׁר הֱבִיאַתְנוּ לְגַבֵּר חֲיָלִים /
וְלִשְׁמֹעַ הַשִּׁירִים הַמְהֻלָּלִים.</p>

<p>וָאַעַן וָאֹמַר: הִנְנִי שׁוֹלֵחַ לָהּ / הַבְּרָכָה
אֲשֶׁר אָצַל הַזְּמַן אֶל הַיְּעֵלָה / אֲשֶׁר רָאִיתִי מוּקַעַת בְּלֵב
הָאֵלָה / וּבְחֵפֶץ גָּדוֹל הָיִיתִי נוֹשֵׂא עַל הַגְּבִירָה /
הַשִּׁירָה הַזֹּאת אֲשֶׁר נָשָׂאתִי עַל הַמּוּקַעַת הָאֲרוּרָה.</p>

<p>וָאֶשָּׂא מְשָׁלִי וָאֹמַר:</p>

<br />

<p>רָאִיתִי אִשָּׁה מִרְשַׁעַת, / עַל לֵב הָאֵלָה מוּקָעַת,</p>

<p>כֹּל עוֹבֵר – עָלֶיהָ יִשּׁם, / מִשְׁתָּאֵה, מַחְרִישׁ לָדַעַת.</p>

<p>אָמַרְתִי: מַה יָּפִית, אֵלָה, / לָךְ יִתְרוֹן עַל עֵץ הַדָּעַת!</p>

<p>רַבּוֹת אֵלוֹת עָשׂוּ חָיִל – / אַךְ אַתְּ בַּשַּׁעַר מוּדָעַת.</p>

<p>לוּ עָלִית עִם כָּל הָאֵלוֹת / תּוֹךְ מֹאזְנַיִם – אַתְּ מַכְרָעַת,</p>

<p>וּלְנִגְעֵי הַנָּשִׁים הָיִית / אַתְּ אֵזוֹב וּשְׁנִי תוֹלָעַת,</p>

<p>מִי יִתֵּן יִדְמֶה אֶל יָפְיֵךְ / כָּל עֵץ יַעַר עַד מֵיפָעַת,</p>

<p>לוּ תִשְׂאִי כִפְרִי זֶה יוֹם יוֹם – / תִּהְיֶה נַפְשִׁי לָךְ נִכְנָעַת,</p>

<p>אַלְבִּישׁ אוֹתָךְ אֵפוֹד וּמְעִיל, / אֶחְבּשׁ עַל רֹאשֵׁךְ מִגְבָּעַת,</p>

<p>אֶתֵּן עַל בַּדַּיִךְ עָגִיל, / עַל פֹּארֹתַיִךְ טַבָּעַת,</p>

<p>אוֹסִיף לָךְ כָּהֵנָּה, אִם לִי/ אַתְּ וּלְקוֹלִי אַתְּ שׁוֹמָעַת.</p>

<br />

<p>וַיֹּאמֶר הַשָּׂר: זָחַלְתִּי וָאִירָא / פֶּן יִשְׁמְעוּ
דְבָרֶיךָ אַחֵי הַגְּבִירָה / כִּי יַצִּיבוּ אוֹתְךָ לְחִצֵּי
תוֹכְחוֹתָם מַטָּרָה / וְהֵם נְקוּבֵי רֵאשִׁית הַחָכְמָה וִידוּעֶיהָ /
שָׂרֶיהָ וּקְצִינֶיהָ וְשוֹעֶיהָ / וְאַף אִם הָיוּ נִקְלִים וְנִבְזִים /
יֵשׁ לַחֲכָמִים לִהְיוֹת מִשִּׂנְאָתָם זְהִירִים וּזְרִיזִים / כִּי
כְבָר אָמְרוּ חֲכָמִים כִּי אָדָם עֲנָק / לִפְעָמִים בִּזְבוּב
נֶחֱנָק.</p>

<p>וַיִּשָּׂא מְשָׁלוֹ וַיֹּאמַר:</p>

<br />

<p>הִזָּהֵר מִשִּׂנְאַת נִקְלֶה / וּרְחַק מִקִּנְאַת אִישׁ נָבוּב,</p>

<p>כִּי רָאִיתִי פַּעְמִים רַבּוֹת / אָדָם עָנָק נֶחְנָק בִּזְבוּב.</p>

<br />

<p>וָאֹמְרָה אֶל הַשָּׂר: דַּע, אֲדוֹנִי, כִּי לֹא
יָדַעְתִּי אֲכַנֶּה / וְלִי לֵב אַמִּיץ, עֹרֶף לֹא יִפְנֶה / אֲשֶׁר
יִקָּרֵא עָלָיו מְלֹא רוֹעִים – מִקּוֹלָם לֹא יֵחָת וּמֵהֲמוֹנָם לֹא
יַעֲנֶה / וּלְכָל אִישׁ אֲשֶׁר יִקְרָאֵנִי / אֲנִי הוּא הַמְדַבֵּר
הִנֵּנִי / וְאֵיךְ אִירָא מִתְּרוּעָה וְרַעַם שָׁרִים / הֲיִפְחַד
הָאֲרִי מֵרֹב הָעֲדָרִים?!</p>

<p>וָאֶשָּׂא מְשָׁלִי וָאֹמַר:</p>

<br />

<p>בְּיוֹם רִדְתִּי עֲלֵי שָׁרוֹת וְשָׁרִים, / בְּשֶׁטֶף אַף, כְּעַיִט עַל פְּגָרִים –</p>

<p>שְׁאֵלוּנִי: הֲלֹא תִפְחַד? עֲנִיתִים: / הֲיִפְחַד הָאֲרִי מֵרֹב עֲדָרִים?!</p>

<br />

<p>וַיְהִי אַחֲרֵי כֵן וַיִּשְׁאָלֵנִי הַשָּׂר וַיֹּאמֶר
לִי: / אֱמָר נָא, שִׂמְחַת גִּילִי / הַאִם הִתְוַכַּחְתָּ לְעוֹלָם עִם
הֶחָכָם רַבִּי יוֹסֵף הַנַּחְתּוֹם / אֲשֶׁר הָיָה מֵאֶרֶץ פִּתֹם?</p>

<p>וָאַעַן וָאֹמַר: לֹא הִתְוַכַּחְתִּי,אָמְנָם הָיָה
בֶאֱמֶת אִישׁ תֹּם / וְלֹא רָצִיתִי עִמּוֹ לְהִתְוַכֵּחַ / וְאוּלַי כִּי
לוּ הִתְוַכֵּחַ הָיָה נָצוּחַ וְלֹא נוֹצֵחַ / וּבְעָבְרוֹ דֶרֶךְ אֶצְלִי
אִלְּצַנִי לְהַגִּיד בִּכְבוֹדוֹ / וּלְחַבֵּר שִׁיר יִהְיֶה שָׂהֲדוֹ
וְעֵדוֹ / וְחִבַּרְתִּי עָלָיוֹ שִׁיר נָעִים / מַעֲשֵׂה צַעֲצוּעִים /
וְכָל הַשָּׂרִים וְהַסְּגָנִים כִּבְּדוּהוּ בַעֲבוּר מַעֲלַת שִׁירִי /
כִּי הוּא הָיָה בֵינֵיהֶם לְנָכְרִי / וְזֶה הַשִּׁיר אֲשֶׁר עָלָיו
חִבַּרְתִּי / וּבִמְחוּגַת שִׂכְלִי אוֹתוֹ תֵאַרְתִּי:</p>

<br />

<p>הֵא בֵּן פּוֹרָת, תּוֹךְ פִּיו יַעְרַת / נֹפֶת צוּף, וּבְלִבּוֹ נָח תֹּם,</p>

<p>פִּנַּת יִקְרַת, לַבִּין פִּטְרַת / רֶחֶם, נִקְרָא בִשְׁמוֹ: נַחְתּוֹם,</p>

<p>הוּא לֵרָאוֹת לִפְנֵי אֵל חַי, / מִרְכֶּבֶת הַשֵּׂכֶל יִרְתֹּם,</p>

<p>הוּא עָלָה עַל סֻלַּם חָכְמָה, / הוּא חָקַר סוֹדֶיהָ עַד תֹּם,</p>

<p>הוּא יָקִיר מֵימֵי הַשֵּׂכֶל, / הוּא בוֹרוֹת הַסִּכְלוּת יִסְתֹּם,</p>

<p>כִּשְׁמוֹ כֶּן הוּא גַּם הִנֵּנוּ, / כִּי עַל נַחְתֹּם ׳נָח תֹּם׳ נַחְתֹּם!</p>

<br />

<p>וְיֵדַע הַשָּׂר אֲדוֹנִי / כִּי הַדָּבָר אֲשֶׁר
הֱבִיאָנִי / שֶׁהֶחָכָם רַבִּי יוֹסֵף הַנַּחְתּוֹם לֹא הֶלְאָנִי /
וּמִפָּנָיו לֹא נִבְעַתִּי / וְשִׁירוֹתַי מִדְּרֹךְ בְּאַרְמְנוֹתָיו
הִשְבַּתִּי / הוּא רְאוֹתִי אוֹתוֹ בְּכָל תּוּשִׁיָה מִתְגַּלֵּעַ /
וְלָכֵן נָבְקָה רוּחוֹ בְקִרְבּוֹ וַעֲצָתוֹ אֲבַלֵּעַ / כִּי לֹא טָעַם
מִצּוּף הַמְּלִיצוֹת וְדִבְשָׁם / רַק זְעֵיר שָׁם זְעֵיר שָׁם / אָמְנָם
יַחֲרִיד לִבִּי וְיַטְרִיד רַעְיוֹנָיו / אִישׁ אֲשֶׁר מוּל חָכְמָה אַחַת
יָשִׂים פָּנָיו / כִּי הוּא יַגִּיעַ אֲפָסֶיהָ / וְיִפְתַּח מַאֲבוּסֶיהָ
/ וְיִשְׁתֶּה וְיִמְצֶה כוֹסֶיהָ / וְיִגָרֵם חֲרָשֶׂיהָ / וְיָשִׂים
לְבִקְעָה רְכָסֶיהָ / וְיַעְדֶּה תִפְאֶרֶת עֲכָסֶיהָ.</p>

<p>וָאֶשָּׂא מְשָׁלִי וָאֹמַר:</p>

<br />

<p>לֹא עָרַכְתִּי מִלְחָמָה עִם / אִישׁ רַב חָכְמוֹת וּנְצָחַנִי,</p>

<p>אָכֵן בַּעַל חָכְמָה אַחַת, / יוֹם נִלְחַם בִּי הִבְרִיחָנִי.</p>

<br />

<p>כִּשְׁמֹעַ הַשָּׂר עָלַז לִבּוֹ / וַיֹּאמַר: זֶה הַיּוֹם
עָשָׂה אֲדֹנָי נָגִילָה וְנִשְׂמְחָה בוֹ! / וַיֹּאמֶר אֵלָי: רְאִיתִיךָ
הֶחָבֵר / מַעְיָן הַמִּתְגַּבֵּר / מְפָרֵק הָרִים וּסְלָעִים מְשַׁבֵּר /
וְתַכְנִיעַ בְּעָמָל לֶב אִישׁ עַל רִיב לֹא לוֹ יִתְעַבֵּר / וְעַתָּה,
הוֹדִיעֵנִי בַּמֶּה כֹּחֲךָ גָדוֹל / כַּאֲשֶׁר הָיִיתָ לַתְּבוּנוֹת
בֵּית וַעַד וְאֶל הַחָכְמוֹת מִגְדּוֹל?</p>

<p>וָאַעַן וָאֹמַר: דַּע, הַדּוֹד הַנֶּאֱמָן / וְהַשַּׂר
הַחוֹמֵל וְהָרַחֲמָן / כִּי הַדָּבָר אֲשֶׁר אֶל עשֶׁר הַחָכְמָה
הֱבִיאָנִי / הוּא כִּי הֶלְאֵיתִי הַזְּמַן וְהוּא לֹא הֶלְאָנִי / וְלֹא
יָכֹל אֵלַי כַּאֲשֶׁר חֲמוּדוֹתָיו הֶרְאָנִי / וְגָעַרְתִּי בַנָּחָשׁ
הִשִּׁיאַנִי / וְכַאֲשֶׁר הִכּוּ בְאַנְשֵׁי עֲדָתִי – רוּחַ אֵל בָּאַנִי
/ וְעַל כַּנְפֵי נִשְׁרֵי הַתְּבוּנָה נְשָׂאַנִי / וַיְהִי כְּהַכּוֹתָם
– וְנֵאשֲׁאַר אָנִי / וּבְעֵת נְדִיבֵי עַמִּי הֶעֱלוּ חֵשֶׁק הַיְּעֵלוֹת
עַל רֹאשָׁם וַיִּשּׂאוּהוּ בַּמּוֹט / שִׁוִּיתִי אֲדֹנָי לְנֶגְדִּי
תָמִיד, כִּי מִימִינִי בַּל אֶמּוֹט.</p>

<p>וָאֶשָּׂא מְשָׁלִי וָאֹמַר:</p>

<br />

<p>לְשׁוֹאֵל: בְּמֶה נַעֲלֵיתָ, עֲדֵי כֹל / נְשׁוּךְ הַזְּמַן יֶחֱזֶךָ וְחָיָה?</p>

<p>עֲנִיתִיו: תְּמוּרַת לְהַצִּיב לְנֶגְדִּי / רְאוּת מִן צְבִיָּה – צְבִיִּי צְבִי־יָהּ!</p>

<br />

<p>וַיֹּאמֶר אֵלַי הַשָּׂר: אֱמָר נָא, בְחַסְדֶּךָ, מַה
שְׁמוֹת הַסְּפָרִים / אֲשֶׁר לָמַדְתָּ בִימֵי הַנְּעוּרִים / וּמִי
הַמְחַבְּרִים?</p>

<p>וָאַעַן וָאֹמַר: סִפְרֵי הֶחָכָם רַבֵּנוּ משֶׁה בֶּן
מַיְמוֹן / כִּי הוּא הָיָה לַחָכְמָה אָמוֹן / וְנֵר חוֹפֵשׂ כָּל
מַחְשָׁךְ וּמַטְמוֹן / הָיוּ פְּנִינֵי אֲמָרָיו עַל שׁוּלֵי מְעִיל
הַחָכְמָה פַּעֲמוֹן וְרִמּוֹן / בָּז לַדֵּעוֹת הַנָּכְרִיוֹת וְקַטִּל
הִמּוֹן / מְצָאָנוּ בְאֶרֶץ מִדְבָּר וּבְתֹהוּ יְלֵיל יְשִׁימוֹן /
וַיְבִיאֵנוּ אֶל גְּבוּל קָדְשׁוֹ / וַיִּבֶן כְּמוֹ רָמִים מִקְדָּשׁוֹ /
וּסְפָרָיו וְסַפִּירָיו הָיוּ לִי מֵעִיר לַעֲזֹר / וָאַדְבִּיקֵם אֵלַי
כַּאֲשֶׁר יִדְבַּק אֶל מָתְנֵי אִישׁ הָאֵזוֹר.</p>

<p>וָאֶשָּׂא מְשָׁלִי וָאֹמַר:</p>

<br />

<p>סִפְרֵי הָרַב הֵם כִּמְלָכוֹת, / סִפְרֵי זוּלָתוֹ – פִּילַגְשִׁים,</p>

<p>מִיּוֹם בִּינוֹתִי בִסְפָרָיו / לֹא נָתַתִּי אֶת פִּי לַגְשִׁים,</p>

<p>וּלְרַוּוֹת כָּל צָמֵא לַבִּין / צִוִּיתִי נִדְבוֹת פִּי לַגְשִׁים.</p>

<br />

<p>וַיֹּאמֶר הַשָּׂר: סִפְּרוּ מִמְּךָ אַנְשֵׁי הַדּוֹר
נוֹרָאוֹת / וְשָׁמַעְתִּי עָלֶיךָ נִפְלָאוֹת / בֶּאֱמֹר אֵלַי כִּי
חִבַּרְתָּ סֵפֶר בֵּאַרְתָּ בּוֹ צוּרַת כָּל אוֹת וָאוֹת / וְאִם אֱמֶת
הַדָּבָר – אֵין אֵלּוּ אֶלָּא דִבְרֵי נְבוּאוֹת.</p>

<p>וָאַעַן וָאֹמַר: אֱמֶת הַדָּבָר, אֲדוֹנִי / וְהוּא כֹחִי
וְרֵאשִׁית אוֹנִי / וְהוּא עֲטֶרֶת עַל רֹאשׁ כָּל אֲשֶׁר חִבַּרְתִּי
בִזְמַנִּי / וְחִבַּרְתִּי בְרֹאשׁ הַסֵּפֶר שִׁירָה עַל כָּל הַשִּׁירוֹת
תְּהֻלָּל / וְהִגַּדְתִּי בָהּ כַּוָּנַת כָּל הַסֵּפֶר בִּכְלָל /
וַיָּגִילוּ בָהּ רוֹאֶיהָ כַאֲשֶׁר יָגִילוּ בְחַלְּקָם שָׁלָל /
וַיַּחְמֹד הַשָּׂר לִשְׁמֹעַ הַשִּׁירָה / כִּי נִכְסַף לְשֵׁמַע אֹזֶן
אֶל הֲדָרָהּ / וַיֹּאמֶר אֵלָי: הַשְׁמִיעֵנִי אוֹתָהּ וְאֶעֶנְדֶנָּה לִי
עֲטָרָה / לְמַעַן יִיטַב לִי בַעֲבוּרָהּ / וָאֹמַר: קַח לְךָ הַשִּׁיר,
עֲשִׂיתִיו מִפְּנִינֵי הַמַּאֲמָרִים / וִיסַדְתִּיו
בַּסַּפִּירִים.</p>

<p>וָאֶשָּׂא מְשָׁלִי וָאֹמַר:</p>

<br />

<p>הוֹי, כָּל צָמֵא! בִּכְלֵי גֹמֶא / הִלְכוּ אֶל מֵי בוֹר תּוּשִׁיּוֹת.</p>

<p>מַה לָּכֶם בֹּארוֹת נִשְׁבָּרִים – / הֵא לָכֶם גֻּלּוֹת עִלִּיּוֹת!</p>

<p>רַב לָכֶם סֹב הַר הַיַּלְדוּת, / בִּנְפָשׁוֹת הֵנָּה כִשְׁבוּיוֹת,</p>

<p>סוּרוּ נָא אֶל מִגְדַּל עֹז, בָּ/נִיתִי אוֹתוֹ אֶל תַּלְפִּיּוֹת,</p>

<p>שִׁקְדוּ עַל סִפְרֵי הַסּוֹפֵר / בֵּאוֹר צוּרוֹת הָאוֹתִיּוֹת,</p>

<p>יָשִׁיב לָכֶם הַנִּסְתָּרוֹת – / מוּבָנוֹת לַלֵּב וּגְלוּיוֹת,</p>

<p>אַבִּיעָה חִידוֹת, גִּלָּה לִי / הַבּוֹחֵן לִבּוֹת וּכְלָיוֹת,</p>

<p>וַיָּשֶׂם פִּי חֶרֶב חַדָּה, / וּלְשׁוֹנִי חֶרֶב פִּיפִיּוֹת.</p>

<p>וּדְעוּ כִּי לֹא כָאוֹתִיוֹת / הַמִּצְרִיּוֹת הָעִבְרִיּוֹת:</p>

<p>בִּתְשַׁע הָרִאשֹׁנוֹת נִרְמָ/זוּ הַחָכְמוֹת רוּחָנִיּוֹת,</p>

<p>וּבְתֵשַׁע הָאֶמְצָעִיּוֹת / נִרְמָזוּ הַשָּׁמַיְמִיּוֹת,</p>

<p>אַךְ בַּתֵּשַׁע הָאַחְרוֹנוֹת / נִרְמָזוּ כָל הַטִּבְעִיּוֹת,</p>

<p>בָּם נִרְמָזוּ הַנִּמְצָאוֹת, / רוּחָנִיּוֹת אוֹ גַשְׁמִיּוֹת,</p>

<p>מִן הָעִלָּה הָרִאשׁוֹנָה, / עַד רֶמֶשׂ בּוֹרוֹת תַּחְתִּיּוֹת,</p>

<p>בָּם אַרְבָּעָה הָאוֹפַנִּים, / אַף מִתּוֹכָם אַרְבַּע חַיּוֹת,</p>

<p>בָּם הָרָקִיעַ הַנּוֹרָא / וּכְרוּבִים, מַעַר אִישׁ לוֹיוֹת.</p>

<br />

<p>וַיֹּאמֶר אֵלַי הַשָּׂר: הִשְׂכַּלְתָּ עֲשׂוֹ
וְהֵיטַבְתָּ לִרְאוֹת / וְעָשִׂיתָ בְשִׁירֶיךָ וּבִמְלִיצוֹתֶיךָ
נִפְלָאוֹת / חָפַצְתִּי שֶׁתְּחַבֵּר אֵלַי מְלִיצָה / בְּעֵת
שֶׁתִּקְרָאֶנָּה אֶל הָאוֹהֵב תִּהְיֶה בְרָכָה וְחֶדְוָה וְדִיצָה /
וּבְעֵת שֶׁתִּקְרָאֶנָה אֶל הַשּׂוֹנֵא תִּהְיֶה קְלָלָה נִמְרָצָה /
וְחֶרְפָּה וּנְאָצָה.</p>

<p>וָאַעַן וָאֹמַרף הִנֵּנִי הִנֵּנִי / אֶל כָּל אֲשֶׁר
תַּחְפֹּץ תַּטֵּנִי / וָאָקוּם קַל חִישׁ וְלֹא הֶחֱשֵׁיתִי /
וְנִּבֵּאתִי כַאֲשֶׁר צֻוֵּיתִי / וָאֲחַבֵּר זֹאת הַמְּלִיצָה
הַמְהֻלָּלָה / וְלָהּ שְׁנֵי פָנִים, בְּרָכָה וּקְלָלָה.</p>

<br />

<p>וְאֵלֶּה פְּנֵי הַבְּרָכָה:</p>

<p>אֶל הַשָּׂר וְהַטִּפְסָר, לָעֲנָוָה רֹאשׁ / מֵעוֹלָם
נִסַּךְ מֵרֹאשׁ / וְלִבּוֹ בוֹ עֵר וְיֶהְגֶּה לַעֲנוֹת / וְעִמּוֹ
יָמוּתוּ הַחָכְמוֹת וְהָאֱמוּנוֹת / בָּנָה כָעָשׁ בֵּיתוֹ / מַה טּוֹב
פְּרִי דָתוֹ / עַד יִגְוַע לֹא יָסִיר תֻּמָּתוֹ / יִשְׁכַּב – וְעָרְבָה
שְׁנָתוֹ / שְׁלָחוֹ הַזְּמָן לִהְיוֹת לְבָנָיו פֶּחָם / וַיִּתֵּן אֶת
מִצְחוֹ חָזָק לְעֻמַּת מִצְחָם / רָב אָדָם יִקְרָא אִישׁ חַסְדּוֹ
מִנְּעוּרָיו / וְהָיָה שַׁדַּי בְּצָרָיו / וּמֵהַסַּמִּים אֲשֶׁר פִּיו
נָטָף / הַנָּשִׁים וְהַטָּף / נַפְשָׁם בָּהֶם תִּתְעַטָּף / נָתַן אוֹתוֹ
הַזְּמַן בְּקִיאוֹ / לִהְיוֹת עַל פִּיו כָּל רִיב וְכָל נֶגַע קְרָאוֹ /
וְחַכְמֵי הַזְּמָן – שֹׁד יְנִיקֵם / וּזְקֵנָיו יְחַכֵּם / וַאֲשֶׁר
יָבוֹא בִּשְׂדֵי תְבוּנוֹתָיו וּמִגְרָשָׁם / יֵדַע כִּי רְפָאִים שָׁם /
לֹא יִרְאֶה כָּל חַכְמֵי לֵב לְרָהְבּוֹ / אִם יִפָּקֵד – לֹא יִפָּקֵד
מוֹשָׁבוֹ / יִמְחַץ הַזְּמַן – וְיָדָיו תִּרְפֶּינָה / וְעַצְּבוֹתָיו
בְּרוּחוֹ תִּסְפֶּינָה / וְרַעְיוֹנָיו לְכָל הַצְּפוּנוֹת גּוֹלִים /
הֶעְתִּיקוּ מֵהֶם מִלִּים / הוּא יַהֲלֹם הַצֶּדֶק אֲשֶׁר יְרוֹמָם /
וּמִמֶּנּוּ יִשְׁאֲפוּ צַמִּים שֹׁרֶשׁ רְתָמִים לַחְמָם / בַּגּוֹיִים
לֹא יִתְחַשָּׁב / וּכְשַׁחַק מֹאזְנַיִם נֶחְשָׁב / הָיוּ כוֹכְבֵי
הַזְּמַן עָשׁ וּכְסִיל / וְהוּא בֵין כְּסִילֵיהֶם עָשׁ וּכְסִיל /
הַמְצַוֶּה לַאֲשֶׁר רִנָּה יִפְצַח / לִפְתֹּחַ פֶּה בַּר צַח / וְיָם
הַמַּחְלֹקֶת יִתֵּן לֶחֳרָבָה / וּלְבַת אִישׁ כֹּהֵן – הַזְּרוֹעַ
וְהַלְּחָיַיִם וְהַקֵּבָה / אֵל שַׁדַּי יִתֶּן לוֹ רַחֲמִים /
וּלְאוֹיְבָיו יִתֵּן רְחָמִים / וְיִרְאֶה זֶרַע יַאֲרִיךְ יָמִים /
נוֹדַע בַּזְּמַן הוּא וְשִׂיחָיו / צִיר נֶאֱמָן לְשׁוֹלְחָיו / אֱלֹהָי!
שִׁיתֵהוּ כַגַּלְגַּל וְיָרוּם רֹאשוֹ / וְתִתְעַנַּג בַּדֶּשֶׁן נַפְשׁוֹ
/ וְתַחַת פִּיד יוֹם / תִּהְיֶה לוֹ פִּדְיוֹם / אִם יֶחֱטָא –
תִשְׁמְרֵהוּ / וְנַקֵּה לֹא תְנַקֵּהוּ / וִיהִי בֵיתוֹ כְּבֵית פָּרֶץ /
וְהַרְכִּיבֵהוּ עַל בָּמֳתֵי אָרֶץ.</p>

<br />

<p>וְאֵלֶּה הֵם פְּנֵי הַקְּלָלָה:</p>

<p>אֶל הַשָּׂר וְהַטִּפְסָר, לַעֲנָה וָרֹאשׁ / מֵעוֹלָם
נִסַּךְ מֵי רֹאשׁ / וְלִבּוֹ בוֹעֵר וְיֶהְגֶּה לְעָנוֹת / וְעִמּוֹ
יָמוּתוּ הַחָכְמוֹת וְהָאֱמוּנוֹת / בָּנָה כָעָשׁ בֵּיתוֹ / מַה טּוֹב
פְּרִידָתוֹ / עַד יִגְוַע לֹא יָסִיר טֻמְאָתוֹ / יִשְׁכַּב – וְעָרְבָה
שְׁנָתוֹ / שְׁלָחוֹ הַזְּמַן לִהְיוֹת לְבָנָיו פֶּחָם / וַיִּתֵּן אֶת
מִצְחוֹ חָזָק לְעֻמַּת מִיץ חָם / רָב אָדָם יִקְרָא אִישׁ חַסְדּוֹ
מִנְּעוּרָיו / וְהָיָה שַׁדַּי בְּצָרָיו / וּמֵהַסַּמִּים אֲשֶׁר פִּיו
נָטָף / הַנָּשִׁים וְהַטָּף / נַפְשָׁם בָּהֶם תִּתְעַטָּף / נָתַן אוֹתוֹ
הַזְּמַן בְּקִיאוֹ / וְלִהְיוֹת עַל פִּיו כָּל רִיב וְכָל נֶגַע קְרָאוֹ
/ וְחַכְמֵי הַזְּמָן שֹׁד יְנִיקֵם / וּזְקֵנָיו יְחַכֵּם / וַאֲשֶׁר
יָבוֹא בִשְׂדֵי תְבוּנוֹתָיו וּמִגְרָשָׁם / יֵדַע כִּי רְפָאִים שָׁם /
לֹא יִרְאֶה כָּל חַכְמֵי לֵב לְרָהְבּוֹ / אִם יִפָּקֵד – לֹא יִפָּקֵד
מוֹשָׁבוֹ / יִמְחַץ הַזְּמַן – וְיָדָיו תִּרְפֶּינָה / וְעַצְּבוֹתָיו
בְּרוּחוֹ תִּסְפֶּינָה / וְרַעְיוֹנָיו לְכָל הַצְּפוּנוֹת גּוֹלִים /
הֶעְתִּיקוּ מֵהֶם מִלִּים / הוּא יַהֲלֹם הַצֶּדֶק אֲשֶׁר יְרוֹמָם /
וּמִמֶּנּוּ יִשְׁאֲפוּ צַמִּים שֹׁרֶשׁ רְתָמִים לַחְמָם / בַּגּוֹיִם לֹא
יִתְחַשָּׁב / וּכְשַׁחַק מֹאזְנַיִם נֶחְשָׁב / הָיוּ כוֹכְבֵי הַזְּמַן
עָשׁ וּכְסִיל / וְהוּא בֵין כְּסִילֵיהֶם עָשׁ וּכְסִיל / הַמְצַוֶּה
לַאֲשֶׁר רִנָּה יִפְצַח / לִפְתֹּחַ פֶּה בְּרֶצַח / וְיָם הַמַּחְלֹקֶת
יִתֵּן לֵחָה רַבָּה / וּלְבַת אִישׁ כֹּהֵן – הַזְּרוֹעַ וְהַלְּחָיַיִם
וְהַקֵּבָה / אֵל שַׁדַּי יִתֶּן לוֹ רְחָמִים / וּלְאוֹיְבָיו יִתֵּן
רַחֲמִים / וְיִרְאֶה זֶה רַע יַאֲרִיךְ יָמִים / נֹודָע בַּזְּמַן הוּא
וְשִׂיחָיו / צִיר נֶאֱמָן לְשׁוֹלְחָיו / אֱלֹהָי! שִׁיתֵהוּ כַגַּלְגַּל
וְיָרוּם רֹאשוֹ / וְתִתְעַנַּג בַּדֶּשֶׁן נַפְשׁוֹ / וְתַחַת פִּדְיוֹם /
תִּהְיֶה לוֹ פִּיד יוֹם / אִם יֶחֱטָא – תִּשְׁמְרֵהוּ / וְנַקֵּה לֹא
תְנַקֵּהוּ / וִיהִי בֵיתוֹ כְּבֵית פָּרֶץ / וְהַרְקִיבֵהוּ עַל בָּמֳתֵי
אָרֶץ.</p>

<br />

<p>כִּרְאוֹת הַשָּׂר נֹעַם הַמְּלִיצָה / וְהִיא כְּפוֹרַחַת
עָלְתָה נִצָּה / כְּרוּב אֶחָד מִקָּצָה מִזֶּה וּמַשְׁחִית לְחַבֵּל
מִקָּצָה / נִשְׁבַּע כִּי הָאִישׁ אֲשֶׁר יָבוֹא מְלוֹן קִצָּהּ / הוּא
אָפוּד אֵפוֹד חָכְמָה וּמוֹעֵצָה / וַיֹּאמֶר אֵלָי: הֲתוּכַל לַעֲשׂוֹת
מְלִיצָה הֲדוּרָה / יִהְיֶה לָהּ עִנְיָן בְּעֵת תִּקָּרֵא יְשָׁרָה /
וְעִנְיָן בְּעֵת תִּקָּרֵא אָחוֹר נְזוֹרָה / וָאֹמַר: יֵדַע אֲדֹנִי
הַנַּעֲלָה / כִּי יָכוֹל נוּכַל לָהּ / וָאָקוּם וָאֲחַבֵּר זֹאת
הַמְּלִיצָה הַהֲדוּרָה / וְהִיא יְשָׁרָה וּנְזוֹרָה.</p>

<p>וְאֵלֶּה דִבְרֵי הַמְּלִיצָה הַיְשָׁרָה:</p>

<p>הַתּוֹרָה תִּתְחַזֵּק בַּמַּלְכוּת / הַשִּׁירָה
תִּפָּסֵד בָּאֲרִיכוּת / לַשּׁוֹבָבִים יֵעָשֶׂה הָרַתּוֹק / לָרְעֵבִים
הַמַּר מָתוֹק / הַמָּמוֹנוֹת / מְצוּאוֹת בַּסַּכָּנוֹת / הַחַמְסָן
יְחַיֵּב רֹאשׁוֹ / הַכַּעֲסָן יְיַגַּע נַפְשׁוֹ / הָרְגָעִים /
יַצְמִיחוּ לַבְּרוּאִים הַפְּגָעִים / בַּנִּסְיוֹנוֹת / יוּבְנוּ
הָאַחֲרוֹנוֹת / בַּהַקְדָּמוֹת / יוּבְנוּ הַנַּעֲלָמוֹת / מֵהַשָּׁעוֹת /
יִתְחַבְּרוּ הַמְאֹרָעוֹת / הַתַּאֲוָה תִמְרֹד בַּתְּבוּנָה / הָאַחֲוָה
תַעֲמֹד בָּאֱמוּנָה / הֶחֱלַנִי הַשָּׁלוֹם – וְאֵיךְ לְהַאֲרִיךְ
שְׁלוֹמִי מֵהָאֵל בִּקַּשְׁתִּי? / הֶגְלַנִי הָעוֹלָם – וְאֵיךְ
לְתִקְוָה הָעוֹלָם דָּרַשְׁתִּי? / מֵהַזַּלְדְּקָן הַדַּעַת פּוֹרֵחַ /
הַזָּקָן כְּשֶׁיִּגְדַּל – הַשֵּׂכֶל בּוֹרֵחַ / מַעֲשֶׂיךָ גוֹרְמִים
לְךָ שֶׁבַח אוֹ גְדוּפָה / נְכָסֶיךָ כְּשֶׁיַּחְסְרוּ – חָכְמוֹתֶיךָ
תְּרוּפָה / יְתֻקַּן הַמְעֻוָּת הַחֲכָמִים בְּהַקְהִיל / הַזָּקָן
נִבְרָא הָרוֹאִים לְהַבְהִיל / הָרְעֵבִים יִסְבְּלוּ הַחֹסֶר /
הָעֲנָבִים בְּרֵאשִׁיתָם בֹּסֶר / הַשָּׁלוֹם הָעֲצָמוֹת יַחֲלִיץ /
יַהֲלֹם הַנְּבָלִים הַמֵּלִיץ / הַגִּבּוֹרִים בַּמִּלְחָמָה נִסְפִּים /
הָאַבִּירִים בְּקִצָּם נִרְפִּים / הַיָּרֵחַ יִשְׂנְאוּ הַחוֹשְׁקִים /
הַבּוֹרֵחַ יִשְׂנְאוּ הַדּוֹלְקִים / הָעֲנָק / לִפְעָמִים בִּזְבוּב
נֶחֱנָק / הַנִּמְהָר יִכָּשֵׁל בִּמְהִירוּתוֹ / הַנִּזְהָר יִמָּלֵט
בִּזְהִירוּתוֹ / מֵהַתְּבוּסָה / טוֹבָה הַמְּנוּסָה / כַּבְּדֵנִי!
הַבֶּגֶד יֹאמַר לַאדוֹנָיו / עָבְדַנִי! הַסּוּס יֹאמַר לְקוֹנָיו /
בַּמֹּרֶךְ כְּשֶׁתִּבְרַח – אַשְׁרֶיךָ / בַּצֹּרֶךְ תַּכִּיר חֲבֵרֶיךָ /
הַקְּדֻשָּׁה בְּאַנְשֵׁי הָאֱמוּנָה / הָאִשָּׁה תִּתְפָּאֵר בִּבְנָהּ /
מֵהַחוֹמְלִים שְׁאַל כְּשֶׁתִּשְׁאַל / הַנְּבָלִים תָּשִׂים לְאַל /
מְשַׁקֵּץ מַעֲשָׂיו יַחֲזֹר לְאַיִן / הַקֵּץ כְּשֶׁיָּבוֹא – יֶחְשַׁךְ
הָעַיִן / בַּצָּרָה כְּשֶׁתִּתְעַלֵּם – הִתְבַּיֵּשׁ / הַחֶבְרָה
כְּשֶׁתֵּצַר – מֶרְחָב בָּאָרֶץ יֵשׁ / בַּהַצְלָחָה / תִּשְלַם
הַשִּׂמְחָה / הַחֶדְוָה / בְּהַגְלוֹת הַתַּאֲוָה / הַיְגוֹנִים / בְּסוֹד
הַמִּתְעַנִּים / בַּאֲחֲרוֹנוֹת / יִגָּלוּ הַנְּבוֹנוֹת / בָּעָרְמָה /
תִּשְׁכֹּן הַחָכְמָה / בַּנִּמְצָאִים / הִתְבּוֹנְנוּת לַבָּאִים /
הַמֵּיטִיב / בַּמֶּרְחָק יֵיטִיב / הַחוֹמֵל / בַּמֵּצַר גּוֹמֵל /
הָאֵיבוֹת / כְּשֶׁיֵּעָזְבוּ – שִׂמְחָה לַלְּבָבוֹת / בַּתְּשׁוּבָה /
תִּתְקַיֵּם הָאַהֲבָה / מַעֲלָךְ / נִסְתַּר בְּעֵת יַעֲזָרְךָ מַזָּלָךְ
/ בְּחַיֶּיךָ / הוֹנְךָ לִמְשַׁבְּחֶיךָ / בְּסוֹפֶךָ / הוֹנְךָ
לִמְחַרְפֶיךָ / טָעוּתוֹ / שֶׁל נִכְבָּד כְּמַעֲלָתוֹ / בַּחֲמָתוֹ /
תִּוָּדַע עַנְוְתָנוּתוֹ / הַמּוֹחֵל הוּא הָאָדוֹן / נוֹחֵל רוּחֵַ הוּא
הַנָּדוֹן / הָרַע / מְהֵרָה יִשָּׂרַע / הַנְּדִיבוּת / בְּאַנְשֵׁי
הָעֲרֵבוּת / הַמַּשְׂכִּיל / יִשְׂנָא הָרָכִיל / / הַקִּנְאָה / תְעוֹרֵר
הַשִּׂנְאָה / הַמְקַנֵּא / חֳלִי יִקְנֶה / הַמִּתְאַפֵּק / הוּא
הַיֶּשַׁע דּוֹפֵק / הַמִּשְׁתַּדְּלִים / הֵם הַמַּשְׂכִּילִים /
הַדִּבּוּר / עִם הַהֶזֵּק חָבוּר / נַחֲלָתָךְ / כְּבָר הָיְתָה
לְזוּלָתָךְ / הַכִּילוּת / בְּתַכְלִית הַהוֹלֵלוּת / צוֹבֵעַ
שֶׁשֵּׂיבָתוֹ צוֹבֵעַ / בְּסִכלוּת טוֹבֵעַ / הַנְּעִימִים / הֵם
הַחֲכָמִים / הַפִּקְחִים / הֵם הַמַּצְלִיחִים / הַתּוֹרוֹת / בַּעֲזִיבַת
הַמּוֹתָרוֹת / הַנִּכְבָּד / לְשָׂדֶה נֶעֱבָד / הַמִּתְגָּאֶה /
בְּחָכְמָתוֹ מִתְרָאֶה / הַנִּכְשָׁל / הוּא לְמָשָׁל / בַּבְּחִינָה /
תִּוָּדַע הָאֱמוּנָה / הָאֻמְלָלִים / הֵם הַנִּבְהָלִים / הַיְרֵאִים /
הֵם הַחַטָּאִים / הַשְּׂמֵחִים / הֵם הַבּוֹטְחִים / הַמִּתְנַקֵּם /
סַעֲרָתוֹ לִדְמָמָה יָקִם / הַתּוֹאֲנָה / לִמְאֹד מְגֻנָּה / הַנִּבְהָל
/ יִוָּדַע בַּקָּהָל / הֶחָרוּץ / לִמְלַאכְתּוֹ יָרוּץ / הָעֲנָוָה /
בַּהֲסָרַת הַגַּאֲוָה / הָרָשׁ / מִכְּבוֹדוֹ נִגְרָשׁ / הֶעָצֵל / יֵשֵׁב
בַּצֵּל / הַדְּאָגָה / לַלֵּב תּוּגָה / הַמִּתְהַלֵּל / מִתְהוֹלֵל /
הָעוֹלָם לְיוֹשְׁבָיו כְּסֻלָּם / הַנֶּאֱהָב / הוּא הַזָּהָב / הַיֹּשֶׁר
יַחְפִּיר הַמַּבְאִישׁ / הָעֹשֶׁר יִקְנֶה הָאִישׁ / הָרַע / יִדָּחֶה
בָרַע / בַּתְּשׁוּבָה / תִּמָּחֶה הַמְּשׁוּבָה / הַנִּכְלָם / יִבְטַח
בָּעוֹלָם / הַסּוֹדוֹת / יִתְחַדְּשׁוּ מֵהַתּוֹלָדוֹת / תְּמוֹלָךְ /
כְּבָר הָלָךְ / יוֹמָךְ / שָׁכֵן עִמָּךְ / מָחֳרָתָךְ / נִבְצָר
מִידִיעָתָךְ / יֹפִי לַחָכְמָה הָעֲנָוָה / דֹּפִי לַחָכְמָה הַגַּאֲוָה /
הַצֹּרֶךְ־רָב יַתִּיר הַחֹק / הַמֹּרֶךְ מֵהַטּוֹב רָחוֹק / מָתוֹק
מִדְּבַשׁ צוּף הַמְּזִמָּה / שְׁתֹק אוֹ דַבֵּר בְּחָכְמָה / הַפְּנִינִים
מְכֻסִּים לְיָקְרָם / הַיְשָׁרִים מְאוּסִים לְיָשְׁרָם / הַהִתְאַפְּקוּת
לַלִּבּוֹת יִתְרָה / בְּהִסְתַּפְּקוּת אוֹ בַּחֲרִיצוּת תִּשְׁלַם
הַסְּחוֹרָה / הַטּוֹבֵעַ יַחֲזִיק בְּקוֹץ / הַשָּׂבֵעַ בִּדְבַשׁ יָקֹץ /
הַמֵּץ כְּשֶׁיֶאֱפַס יֶחְשַׁךְ הָעַיִן / הַחֹמֶץ יָשׁוּב לִפְעָמִים
יַיִן / הַפְּרִישׁוּת / הַעֲלָמַת הַפְּרִישׁוּת / הָעֲנָבִים
כְּשֶׁיִּדָּרְכוּ – סוֹפָם לְטוֹבָה / הַגַּנָּבִים כְּשֶׁיָרִיבוּ –
תִּגָּלֶה הַגְּנֵבָה / הַשְּׁתִיקָה לִפְעָמִים טוֹבָה מֵהַדִּבּוּר /
הַצְּעָקָה טוֹבָה לִפְעָמִים מֵהַחִבּוּר / הַנֶּהְדָּם יָרוּץ לְפִסְלוֹ
/ הָאָדָם יִשְתַּדֵּל בְּמַזָּלוֹ / הַנִּזְהָר יַגִּיעַ לְחֶפְצוֹ /
הַנִּמְהָר יִכָּשֵׁל בְּרוּצוֹ / בְּרִסְנָהּ נִמְשֶׁכֶת הַבְּהֵמָה /
בָּאֱמוּנָה בּוֹטַחַת הַנְּשָׁמָה / מֵהַחוֹמֵד תִּרְאוּ כְלִמָּה /
מֵהַמְלַמֵּד קְנוּ הַחָכְמָה / מֵהָעַיִן גּוֹנֵב הַפּוּךְ הַגַּנָּב /
לְאַיִן נֶחְשָׁב לִבְעָלָיו הַזָּנָב / מֵהַמְּלִיצוֹת תֵּצֵא לָאוֹר
הַתַּעֲלוּמָה / מֵהַפְּרָצוֹת לַשֻּׁוּעָל תְּקוּמָה / רָמוֹת יַעֲנֶה
הֶעָשִׁיר / הַחָכְמוֹת נְפוֹצוֹת מֵהַשִּׁיר / הַמּוֹתָרוֹת יִתְאַוּוּ
הַכְּלָבִים / הַסְּבָרוֹת יִתְבַּטְּלוּ כְּשֶׁיָּעִידוּ הַכְּתוּבִים /
בְּחָכְמָה הָעוֹלָם יְתֻקָּן / הַמִּלְחָמָה מַעֲמָד מְסֻכָּן /
הַנַּהֲלָאָה לִפְעָמִים לִשְׁאֵרִית / הָרְפוּאָה לַגּוּף כְּבוֹרִית /
הַזָּקֵן אוֹיֵב לַתּוֹלֶדֶת / תִּסְתַּכֵּן מֵהַזְּאֵב הָאוֹבֶדֶת /
הַכָּנָף תַּכִּיר בְּאֶבְרוֹתָיו / הֶעָנָף לִפְעָמִים טוֹב מֵאֲבוֹתָיו /
הַחֶרֶב יִגְזֹר בְּחִדּוּדוֹ / הַקֶּרֶב יְמַלֵּא מֵהַבָּשָׂר נֹאדוֹ /
נֶאֱמָן יֵחָשֵׁב הַחֲלוֹם בְּהִשָּׁנוֹת / הַזְּמָן יִשְׁתַּנֶּה
הַמֶּלֶךְ בְּהִשְׁתַּנּוֹת.</p>

<p>וְאֵלֶּה דִבְרֵי הַמְּלִיצָה הַנְּזוֹרָה:</p>

<p>בְּהִשְׁתַּנּוֹת הַמֶּלֶך – יִשְׁתַּנֶּה הַזְּמָן /
בְּהִשָּׁנוֹת הַחֲלוֹם יֵחָשֵׁב נֶאֱמָן / נֹאדוֹ מֵהַבָּשָׂר יְמַלֵּא
הַקֶּרֶב / בְּחִדּוּדוֹ יִגְזֹר הַחֶרֶב / מֵאֲבוֹתָיו טוֹב לִפְעָמִים
הֶעָנָף / בְּאֶבְרוֹתָיו תַּכִּיר הַכָּנָף / הָאוֹבֶדֶת מֵהַזְּאֵב
תִּסְתַּכֵּן / לַתּוֹלֶדֶת אוֹיֵב הַזָּקֵן / כְּבוֹרִית לַגּוּף
הָרְפוּאָה / לִשְׁאֵרִית לִפְעָמִים הַנַּהֲלָאָה / מְסֻכָּן מַעֲמַד
הַמִּלְחָמָה / יְתֻקַּן הָעוֹלָם בְּחָכְמָה / הַכְּתוּבִים
כְּשֶׁיָּעִידוּ יִתְבַּטְּלוּ הַסְּבָרוֹת / הַכְּלָבִים יִתְאַוּוּ
הַמּוֹתָרוֹת / מֵהַשִּׁיר נְפוֹצוֹת הַחָכְמוֹת / הֶעָשִׁיר יַעֲנֶה
רָמוֹת / תְּקוּמָה לַשּׁוּעָל מֵהַפְּרָצוֹת / הַתַּעֲלוּמָה לָאוֹר
תֵּצֵא מֵהַמְּלִיצוֹת / הַזָּנָב לִבְעָלָיו נֶחְשָׁב לְאַיִן / הַגַּנָּב
הַפּוּךְ גּוֹנֵב מֵהָעַיִן / הַחָכְמָה קְנוּ מֵהַמְלַמֵּד / כְּלִמָה
תִּרְאוּ מֵהַחוֹמֵד / הַנְּשָׁמָה בּוֹטַחַת בָּאֱמוּנָה / הַבְּהֵמָה
נִמְשֶׁכֶת בְּרִסְנָהּ / בְּרוּצוֹ יִכָּשֵׁל הַנִּמְהָר / לְחֶפְצוֹ
יַגִּיעַ הַנִּזְהָר / בְּמַזָּלוֹ יִשְׁתַּדֵּל הָאָדָם / לְפִסְלוֹ
יָרוּץ הַנֶּהְדָּם / מֵהַחִבּוּר לִפְעָמִים טוֹבָה הַצְּעָקָה /
מֵהַדִּבּוּר טוֹבָה לִפְעָמִים הַשְּׁתִיקָה / הַגְּנֵבָה תִגָּלֶה
כְּשֶׁיָּרִיבוּ הַגַּנָּבִים / לְטוֹבָה סוֹפָם כְּשֶׁיִּדָּרְכוּ
הָעֲנָבִים / הַפְּרִישׁוּת / הַעֲלָמַת הַפְּרִישׁוּת / יַיִן לִפְעָמִים
יָשׁוּב הַחֹמֶץ / הָעַיִן יֶחְשַׁךְ כְּשֶׁיֶּאֱפַס הַמֵּץ / יָקוֹץ
בִּדְבַשׁ הַשָּׂבֵעַ / בְּקוֹץ יַחֲזִיק הַטּוֹבֵעַ / הַסְּחוֹרָה
תִּשְׁלַם בַּחֲרִיצוּת אוֹ בְּהִסְתַּפְּקוּת / יִתְרָה לַלִּבּוֹת
הַהִתְאַפְּקוּת / לְיָשְׁרָם מְאוּסִים הַיְשָׁרִים / לְיָקְרָם מְכֻסִּים
הַפְּנִינִים / בְּחָכְמָה דַבֵּר, אוֹ שְׁתֹק / הַמְּזִמָּה צוּף
מִדְּבַשׁ מָתוֹק / רָחוֹק מֵהַטּוֹב הַמֹּרֶךְ / הַחֹק יַתִּיר
רָב־הַצֹּרֶךְ / הַגַּאֲוָה לַחָכְמָה דֹפִי / הָעֲנָוָהַ לַחָכְמָה יֹפִי
/ מִידִיעָתָךְ / נִבְצָר מָחֳרָתָךְ / עִמָּךְ / שָׁכֵן יוֹמָךְ / הָלָךְ
/ כְּבָר תְּמוֹלָךְ / מֵהַתּוֹלָדוֹת / יִתְחַדְּשׁוּ הַסּוֹדוֹת / /
בָּעוֹלָם / יִבְטַח הַנִּכְלָם / הַמְּשׁוּבָה / תִּמָּחֶה בַתְּשׁוּבָה /
בָּרַע / יִדָּחֶה הָרַע / הָאִישׁ יִקְנֶה הָעֹשֶׁר / הַמַּבְאִישׁ
יַחְפִּיר הַיֹּשֶׁר / הַזָּהַָב / הוּא הַנֶּאֱהָב / כְּסֻלָּם /
לְיוֹשְׁבָיו הָעוֹלָם / מִתְהוֹלֵל / הַמִּתְהַלֵּל / תּוּגָה / לַלֵּב
הַדְּאָגָה / בַּצֵּל / יֵשֵׁב הֶעָצֵל / נִגְרָשׁ / מִכְּבוֹדוֹ הָרָשׁ /
הַגַּאֲוָה / בַּהֲסָרַת הָעֲנָוָה / יָרוּץ / לִמְלַאכְתּוֹ הֶחָרוּץ /
בַקָּהָל / יִוָּדַע הַנִּבְהָל / מְגֻנָּה / לִמְאֹד הַתּוֹאֲנָה / יָקִם
/ לִדְמָמָה סַעֲרָתוֹ הַמִּתְנַקֵּם / הַבּוֹטְחִים / הֵם הַשְּׂמֵחִים /
הַחַטָּאִים / הֵם הַיְרֵאִים / הַנִבְהָלִים / הֵם הָאֻמְלָלִים /
הָאֱמוּנָה / תִּוָּדַע בַבְּחִינָה / לְמָשָׁל / הוּא הַנִּכְשָׁל /
מִתְרָאֶה / בְּחָכְמָתוֹ הַמִּתְגָּאֶה / נֶעֱבָד / לְשָׂדֶה הַנִּכְבָּד
/ הַמּוֹתָרוֹת / בַּעֲזִיבַת הַתּוֹרוֹת / הַמַּצְלִיחִים / הֵם
הַפִּקְחִים / הַחֲכָמִים / הֵם הַנְּעִימִים / טוֹבֵע בְּסִכְלוּת /
צוֹבֵע שֶׁשֵּׂיבָתוֹ צוֹבֵעַ / הַהוֹלֵלוּת / בְּתַכְלִית הַכִּילוּת /
לְזוּלָתָךְ / הָיְתָה כְבָר נַחֲלָתָךְ / חָבוּר / הַהֶזֵּק עִם
הַדִּבּוּר / / הַמַּשְׂכִּילִים / הֵם הַמִּשְׁתַּדְּלִים / דּוֹפֵק /
הַיֶּשַׁע הוּא הַמִּתְאַפֵּק / יִקְנֶה ׳ חֳלִי הַמְקַנֵּא / הַשִּׂנְאָה
/ תְּעוֹרֵר הַקִּנְאָה / הָרָכִיל / יִשְׂנָא הַמַּשְׂכִּיל / הָעֲרֵבוּת
/ בְּאַנְשֵׁי הַנְּדִיבוּת / יִשָּׂרַע / מְהֵרָה הָרַע / הַנָּדוֹן הוּא
רוּחַ נוֹחֵל / הָאָדוֹן הוּא הַמּוֹחֵל / עַנְוְתָנוּתוֹ / תַּוָּדַע
בַּחֲמָתוֹ / כְּמַעֲלָתוֹ / שֶׁל נִכְבָּד טָעוּתוֹ / לִמְחָרְפֶיךָ /
הוֹנְךָ בְּסוֹפֶךָ / לִמְשַׁבְּחֶיךָ / הוֹנְךָ בְּחַיֶּיךָ / מַזָּלָךְ /
יַעֲזָרְךָ בְּעֵת נִסְתַּר מַעֲלָךְ / הָאַהֲבָה / תִּתְקַיֵּם
בַתְּשׁוּבָה / לַלְּבָבוֹת / שִׂמְחָה כְּשֶׁיֵעָזְבוּ הָאֵיבוֹת /
גּוֹמֵל / בַּמֵּצַר הַחוֹמֵל / יֵיטִיב / בַּמֶּרְחָב הַמֵּיטִיב /
לַבָּאִים / הִתְבּוֹנְנוּת בַּנִּמְצָאִים / הַחָכְמָה / תִּשְׁכֹּן
בָּעָרְמָה / הַנְּבוֹנוֹת / יִגָּלוּ בָּאַחֲרוֹנוֹת / הַמִּתְעַנִּים /
בְּסוֹד הַיְגוֹנִים / הַתַּאֲוָה / בְּהַגְלוֹת הַחֶדְוָה / הַשִּׂמְחָה /
תִּשְׁלַם בַּהַצְלָחָה / יֵשׁ בָּאָרֶץ מֶרְחָב כְּשֶׁתֵּצַר הַחֶבְרָה /
הִתְבַּיֵּשׁ כְּשֶׁתִּתְעַלֵּם בַּצָּרָה / הָעַיִן יֶחְשַׁךְ
כְּשֶׁיָּבוֹא הַקֵּץ / לְאַיִן יַחֲזֹר מַעֲשָׂיו מְשַׁקֵּץ / לְאַל
תָּשִׂים הַנְּבָלִים / כְּשֶׁתִּשְׁאַל שְׁאַל מֵהַחוֹמְלִים / בִּבְנָהּ
תִּתְפָּאֵר הָאִשָּׁה / הָאֱמוּנָה בְּאַנְשֵׁי הַקְּדֻשָּׁה / חֲבֵרֶיךָ
תַּכִּיר בַּצֹּרֶךְ / אַשְׁרֶיךָ כְּשֶׁתִּבְרַח בַּמֹּרֶךְ / לְקוֹנָיו
יֹאמַר הַסּוּס: עָבְדֵנִי! לַאֲדֹנָיו יֹאמַר הַבֶּגֶד: כַּבְּדֵנִי! /
הַמְּנוּסָה / טוֹבָה מֵהַתְּבוּסָה / בִּזְהִירוּתוֹ יִמָּלֵט הַנִּזְהָר
/ בִּמְהִירוּתוֹ יִכָּשֵׁל הַנִּמְהָר / נֶחֱנָק / בִּזְבוּב לִפְעָמִים
הָעֲנָק / הַדּוֹלְקִים יִשְׂנָא הַבּוֹרֵחַ / הַחוֹשְׁקִים יִשְׂנְאוּ
הַיָּרֵחַ / נִרְפִּים בְּקִצָּם הָאַבִּירִים / נִסְפִּים בַּמִּלְחָמָה
הַגִּבּוֹרִים / הַמֵּלִיץ הַנְּבָלִים יַהֲלֹם / יַחֲלִיץ הָעֲצָמוֹת
הַשָּׁלוֹם / בֹּסֶר בְּרֵאשִׁיתָם הָעֲנָבִים / הַחֹסֶר יִסְבְּלוּ
הָרְעֵבִים / לְהַבְהִיל הָרוֹאִים נִבְרָא הַזָּקָן / בְּהַקְהִיל
הַחֲכָמִים הַמְעֻוָּת יְתֻקָּן / תְּרוּפָה חָכְמוֹתֶיךָ כְּשֶיַּחְסְרוּ
נְכָסֶיךָ / גְּדוּפָה אוֹ שֶׁבַח לְךָ גוֹרְמִים מַעֲשֶׂיךָ / פּוֹרֵחַ
הַשֵּׂכֶל כְּשֶׁיִּגְדַּל הַזָּקָן / בּוֹרֵחַ הַדַּעַת מֵהַזַּלְדְּקָן /
דָּרַשְׁתִּי הָעוֹלָם לְתִקְוָה – וְאֵיךְ הָעוֹלָם הֶגְלַנִי? /
בִּקַּשְׁתִּי מֵהָאֵל שְׁלוֹמִי לְהַאֲרִיךְ – וְאֵיךְ הַשָּׁלוֹם
הֶחֱלַנִי? / בָּאֱמוּנָה תַּעֲמֹד הָאַחֲוָה / בַּתְּבוּנָה תִמְרֹד
הַתַּאֲוָה / הַמְאֹרָעוֹת / יִתְחַבְּרוּ מֵהַשָּׁעוֹת / הַנַּעֲלָמוֹת /
יוּבְנוּ בַהַקְדָּמוֹת / הָאַחֲרוֹנוֹת / יוּבְנוּ בַנִּסְיוֹנוֹת /
הַפְּגָעִים / לַבְּרוּאִים יַצְמִיחוּ הָרְגָעִים / נַפְשׁוֹ יְיַגַּע
הַכַּעֲסָן / רֹאשׁוֹ יְחַיֵּב הַחַמְסָן / בַּסַּכָּנוֹת / מְצוּאוֹת
הַמָּמוֹנוֹת / מָתוֹק הַמַּר לָרְעֵבִים / הָרַתּוֹק יֵעָשֶׂה
לַשּׁוֹבָבִים / בָּאֲרִיכוּת תִפָּסֵד הַשִּׁירָה / בַּמַּלְכוּת
תִּתְחַזֵּק הַתּוֹרָה.</p>

<p>וַיֹּאמָר הַשָּׂר: אַחֲרֵי אֲשֶׁר שְׁבִיב אִשְּׁךָ
יִגַּהּ / וְעַל דְּרָכֶיךָ אוֹר נָגַהּ / וְיָקָם לָךְ אֹמֶר תִּגְזֹר /
הֲתוּכַל עַל חָרוּז יָשָׁר וְנָזוֹר? / וָאֹמַר: יָכֹלְתִּי וְעָשִׂיתִי
שִׁיר יָשָׁר וְנָזוֹר חָזָק / רָצוֹא וָשׁוֹב כְּמַרְאֵה הַבָּזָק.</p>

<p>וְאֵלֶּה פְּנֵי הַיָּשָׁר:</p>

<p>נִקְשַׁר לִבִּי תוֹךְ לִבֶּךָ, / דּוֹדִי, שִׂכְלִי בָךְ יִתְהַלֵּל.</p>

<p>יָשָׁר אַתָּה, אַךְ סָכַלְתִּי / וּבְעֵינַי נֶחְשַׁבְתִּי הוֹלֵל.</p>

<br />

<p>וְאֵלֶּה פְּנֵי הַנָּזוֹר:</p>

<p>הוֹלֵל נֶחְשַׁבְתִּי וּבְעֵינַי / סָכַלְתִּי, אַךְ אַתָּה יָשָׁר.</p>

<p>יִתְהַלֵּל בָּךְ שִׂכְלִי, דּוֹדִי, / לִבֶּךָ תוֹךְ לִבִּי נִקְשָׁר.</p>

<br />

<p>וְאֵלֶּה פְּנֵי הַיָּשָׁר:</p>

<p>כָּלוּ כֶעָשָׁן יָמַי, גַּם / מַחְמַדַּי מִמֶּנִּי גָּלוּ,</p>

<p>הֶגְלוּ רוּחִי, דָּמִי מִלִּ/בִּי דִמְעוֹתַי דָּלֹה דָלוּ.</p>

<br />

<p>אֵלֶּה פְּנֵי הַנָּזוֹר:</p>

<p>דָּלֹה דָלוּ דִמְעוֹתַי מִלִּ/בִּי, דָּמִי, רוּחִי הֶגְלוּ,</p>

<p>גָּלוּ מִמֶּנִּי מַחְמַדַּי, / גַּם יָמַי כֶּעָשָׁן כָּלוּ.</p>

<br />

<p>כִּשְמֹעַ הַשָּׂר הַשִּׁירָה הַמְפֹאָרָה / יְשָׁרָה
וּנְזוֹרָה / אֲשֶׁר לֹא יֻתַּן סְגוֹר תַּחְתֶּיהָ וְלֹא יִשָּׁקֵל כֶּסֶף
מְחִירָהּ / נִפְלָא עַל חַשְׁמַלֵּי זָהֳרָה / וְהָיְתָה לוֹ שָׂשׂוֹן
וִיקָר וְשִׂמְחָה וְאוֹרָה / וַיֹּאמַר: בָּרוּךְ אֲדֹנָי אֱלֹהֵי
יִשְׂרָאֵל / אֲשֶׁר לֹא הִשְׁבִּית לַשִּׁירִים וְלַמְּלִיצוֹת גּוֹאֵל /
אַתָּה עַתָּה תַּעֲשֶׂה מְלוּכָה בְּיִשְׂרָאֵל / וְעַתָּה אֱמָר נָא,
נֵזֶר הוֹדִי הַנַּעֲלָה! / מַה יּוּכַל אִישׁ לְסַפֵּר מִמֶּנִּי
וּמֵאוֹדוֹתַי שֶׁבַח וּתְהִלָּה / וְאֵין מַעֲלָה מִמַּעֲלוֹת הַחֲכָמִים
/ שֶׁתִּהְיֶה בִּי בֶּאֱמֶת וּבְתָמִים / מַה מְּאֹד יֶחֶטְאוּ הַיָּמִים
/ כַּאֲשֶׁר יְחַיּוּ הָאֲנָשִׁים אֲשֶׁר מִכָּל הִדּוּר עֲרֻמִּים!</p>

<p>וָאַעַן וָאֹמַר: אַל יֹאמַר כֵּן אֲדוֹנִי, נֵזֶר
הַחֲכָמִים / כִּי חֲבָלִים נָפְלוּ לְךָ בַּנְּעִימִים / בְּךָ מַעֲלַת
הַנְּדִיבוּת / אֲשֶׁר בֵּין כָּל הַמַּעֲלוֹת לָהּ חֲשִׁיבוּת / מִלְּבַד
סֵבֶר הַפָּנִים הַיָּפוֹת וְהָעֲרֵבוֹת / לָרָחוֹק וְלַקָּרוֹב /
וּמַעֲלֹות אֲחֵרוֹת נִכְבָּדוֹת כְּכוֹכְבֵי הַשָּׁמַיִם לָרֹב / וְאִם
אֶשְׁכַּח מַעֲלוֹתֶיךָ וּנְדִיבוֹתֶיךָ, עַטֶרֶת זְמַנִּי / תִּשְכַּח
יְמִינִי / כִּי יֵדַע אֲדוֹנִי / כִּי כַאֲשֶׁר אֶל אֶרֶץ נוֹד יָצָאתִי
בַּעֲווֹנִי / הָרִים וּגְבָעוֹת דָּרַכְתִּי / וּכְצֵל כִּנְטוֹתוֹ
נֶהֱלָכְתִּי / וּבְכָל הָאֲרָצוֹת אֲשֶׁר הִתְהַלָּכְתִּי / עִם
הַנְּדִיבִים אֲשֶׁר מָצָאתִי מִלְחָמָה עָרָכְתִּי / כִּי כַאֲשֶׁר
נַפְשִׁי מִנֶּגֶד הִשְׁלָכְתִּי / וְזִיו פָּנַי חִלַּלְתִּי / וּדְמֵי
לִבִּי שָׁפַכְתִּי / עַל מִשְׁעֶנֶת קָנֶה רָצוּץ נִסְמָכְתִּי / וּבָשָׂר
וָיַיִן לֹא בָא אֶל פִּי וְסוֹךְ לֹא סָכְתִּי / הֶעְלִימוּ מִמֶּנִּי
עֵינֵיהֶם / וְאָטְמוּ מִשְּׁמֹעַ אָזְנֵיהֶם / וְלָכֵן אַעֲלֶה בְּאֵשׁ
מַחֲנֵיהֶם / וְכַאֲשֶׁר בִּימִין צִדְקְךָ תָּמַכְתִּי / חָשַׁבְתִּי כִּי
עַל מַלְכוּת כַּשְׂדִּים הָמְלַכְתִּי / וְאַהֲבַת עוֹלָם אֲהַבְתִּיךָ
וְעַל כֵּן אוֹתְךָ בְחֶסֶד מָשַׁכְתִּי / וְצִדְקְךָ בְּקָהָל רָב
בִּשַּׂרְתִּי / וּמֵרוֹעֶה אַחֲרֶיךָ לֹא אַצְתִּי וְלֹא סַרְתִּי / כִּי
עִמְּךָ דָבָר לֹא חָסַרְתִּי / מָצָאתִי עִמְּךָ אֵם וָאָב / רִחַמְתָּ
עָלַי, הָעֵת בְּשָׂרִי עָלַי יִכְאָב / וְרִוִּיתָ צִמְאוֹנִי בְּעֵת
אֶדְאָב / וַתֹּאמֶר: גַּם לִגְמַלֶּיךָ אֶשְׁאָב!</p>

<p>וָאֶשָׂא מְשָׁלִי וָאֹמַר:</p>

<p>אִם אֶשְׁכַּח כָּל תַּגְמוּלֶיךָ / עָלַי, דּוֹד, מִשְׂגָּב אֶל עִתּוֹת –</p>

<p>לֹא יִמָּצֵא בִמְכִתָּתִי / חֶרֶשׂ, אֵשׁ מִיָּקוּד לַחְתּוֹת;</p>

<p>כִּי בִהְיוֹתִי עִם נִכְבַּדֵּי / אֶרֶץ – חִבַּקְתִּי אַשְׁפַּתּוֹת;</p>

<p>אָכֵן, עִמְּךָ לֹא חָסַרְתִּי / יֵינוֹת וּשְׁמָנִים וּסְלָתוֹת,</p>

<p>אַף בִּהְיוֹת נַפְשִׁי שׁוֹקֵקָה – / הִשְׁקִיתַנִי בֵּין הַגִּתּוֹת,</p>

<p>וַתֹּאמֶר גַּם לִגְמַלֶּיךָ / אֶשְׁאָב, עַד אִם כִּלּוּ לִשְׁתּוֹת!</p>

<br />

<p>וַיֹּאמֶר הַשָּׂר: אֵין לִתְמֹהַּ אִם יִתְנַדֵּב אִישׁ
מֵהוֹנוֹ / רַק יֵשׁ לִתְמֹהַּ אִם לֹא יְחַלֵּק רְכוּשׁוֹ אֲשֶׁר רָכַשׁ
וּמִקְנֵה קִנְיָנוֹ / כִּי בְךָ יִרְאֶה הָאָדָם מַה שֶׁלֹּא יִרְאֶה
בְאִישׁ בִּלְעָדֶיךָ / וְעַתָּה מִי הוּא זֶה בַּזְּמָן אֲשֶׁר לֹא
יְכַבְּדֶךָ / אַחֲרֵי אֲשֶׁר יָדַע מַעֲלָתְךָ וַיֶּחֱשֹׁף סוֹדֶךָ /
הִרְאִיתַנִי הַיּוֹם מִמְּלֶאכֶת מְלִיצָתְךָ נוֹרָאוֹת / הָיוּ בְעֵינַי
דִּבְרֵי נְבוּאוֹת / וְעַתָּה בָאתִי לִשְׁאוֹל מִמְּךָ דָּבָר נִפְלָא /
וְאִם תּוּכַל עֲשׂהוּ – גַּם בְּעֵינַי יִפָּלָא / כְּבָר יָדַעְתָּ כִּי
שֵׁם בְּנִי יוֹסֵף / וְלִשְׁלֹחַ לוֹ אִגֶּרֶת שְׁלוֹמִים אֲנִי חוֹמֵד
וְכוֹסֵף / וּלְהוֹדִיעוֹ כִּי משֶׁה אָחִי שֶׁנִּשְׁבָּה וְהָלַךְ
בַּגֵּרוּת / יָצָא לַחֵרוּת / וְאַבְרָהָם אָחִי הַשֵּׁנִי הוּא אִישׁ
בְּלִיָּעַל / וְנָתַן אֶל לִבּוֹ לִמְעֹל מָעַל / וְהוּא מְשַׂחֵק
בְּקֻבְיָא / וּבְפִיו שָׁלוֹם אֶת רֵעֵהוּ יְדַבֵּר וּבְרוּחוֹ רְמִיָּה /
וְאֶת אֲשֶׁר אָצְרוּ אֲבוֹתָיו פִּזֵּר וְהָיָה כְלֹא הָיָה / וְאוּלָם
אַהֲרֹן אָחִי הוּא כַאֲבוֹתָיו / תָּמִים הָיָה בְּדוֹרוֹתָיו /
וְיִשָּׂשְׂכָר אָבִי הוּא בַמַּאֲסָר וּבְעִנּוּיִים / יִבְחַר מָוֶת
מֵחַיִּים / שׁוֹאֵל מִגּוֹאֲלָיו וְרֵעָיו עֶזְרָה / וִיהוּדָה אָחִיו
נָדַר לָתֶת לוֹ עֲטָרָה / מִשְׁקָלָהּ כִּכַּר זָהָב, וְאֶבֶן יְקָרָה /
וּבַת שֶׁבַע אֲחוֹתוֹ כָּלוּ עֵינֶיהָ בַדְּמָעוֹת / וְנָדְרָה לּוֹ
שֶׁבַע יְרִיעוֹת / וַאֲנִי, בִּנְיָמִין, עָשִׂיתִי בַדָּבָר כַמָּה
פְּעֻלּוֹת / וַעֲזָרַנִי עֲלֵיהֶם הָאֵל נוֹרָא תְהִלּוֹת / וַאֲשֶׁר
יַעֲשֶׂה עִמּוֹ עוֹד חֶסֶד וְיִגְאָלֶנּוּ / וּמִן הֶעָפָר יְקִימֶנּוּ /
חֶסֶד אֲדֹנָי יְקַדְּמֶנּוּ / וְרָצִיתִי שֶׁתִּהְיֶה זֹאת הָאִגֶּרֶת /
שׁוֹתֶקֶת וּמְדַבֶּרֶת / וְכָל הָעִנְיָן הַזֶּה כּוֹלֶלֶת וְאוֹגֶרֶת /
וְכָל תֵּבָה מִתֵּבוֹתֶיהָ תִּהְיֶה שֵׁם אָדָם בִּלְבָד / וְאִם אֶת
הַדָּבָר הַזֶּה תַּעֲשֶׂה – אַהֲבָתִי מִמְּךָ לֹא תֹאבַד / וּמֶלֶךְ
לִמְלִיצָתְךָ יִהְיֶה נֶעֱבָד.</p>

<p>וָאַעַן וָאֹמַר: חַיֶּיךָ, הַשָּׂר, הִקְשֵׁיתָ לִשְׁאֹל!
/ אָמְנָם יָדַעְתִּי כִּי אֵין זוּלָתִי לִגְאֹל / אֲנִי אֲחַבֵּר
הַמְּלִיצָה הַנִּזְכֶּרֶת / בְּעֶזְרַת אֲשֶׁר מָדַד בְּשָׁעֳלוֹ מַיִם
וְשָׁמַיִם תִּכֵּן בַּזֶּרֶת / וָאָקוּם וָאֲחַבֵּר זֹאת הַמְּלִיצָה /
וָאֶתְּנֶנָּה לַשָּׂר, אֲבִי הַמּוֹעֵצָה.</p>

<p>שְׁלוֹמוֹת בְּרָכָה יוֹסִפְיָה לִבְנִי יוֹסֵף!
אֶלְעָזָר משֶׁה אָחִי אָרַח חוֹרִי. אַבְרָהָם עִקֵּשׁ
עָמֹק שָׁמִיר שׁוֹבָב גָּלָל פֶּרֶשׁ קוֹץ, מוֹלִיד אַפַּיִם, אָסָף
מִרְמָה, אָחָז מֶרֶד, עֲנָה בֶּלַע, יִצְחָק יַעֲקֹב, מְנַשֶּׁה גָּמוּל
מַתַּנְיָה אֲבִיאָסָף. אוּלָם אַהֲרֹן יָדָע נֹחַ יְהַלֶּלְאֵל. אוּלָם
יִשָּׂשְכָר אֲבִיהוּא אַסִּיר, יִתְמָה, יִבְחָר חֲצַרְמָוֶת, יוֹאֵל
עֶזְרָא, קוֹרֵא: אַחְלַי עַמְרָם, יְשִׁישַׁי, צוֹפַי, דּוֹדַי, חוּשִׁים
פְּנוּאֵל יֶתֶר מַחְלִי, אֶלְיָשִׁיב גָּמוּל אֱנוֹשׁ מְנַחֵם, יָאִיר
עֵיפָה, יִמְנָע חֲתַת מְעוֹנוֹתַי, יָכִין שֶׁבֶר, יָקִים זִכְרִי.
אַחְאָב יְהוּדָה בֶּן חַיִל, אִישׁ הוֹד, נָדָב עֶזֶר עֲטָרָה חֲשֻׁבָה.
עֲזוּבָה אִשָּׁה בַּת שֶׁבַע יְרִיעוֹת שֶׁבַע, חוֹסָה מַעֲשֵׂיָה.
פְּעֻלְּתַי בִּנְיָמִין, אוֹמָר: תִּמְנַע זִיעַ בּוּז, גִּדַּלְתִּי
רוֹמַמְתִּי עֶזֶר. שְׁאַלְתִּיאֵל עֲנָנִי, חֲנָנִי, גִּדַּל יִשְׁעִי,
גִּבָּר עֻזִּי, יָדָע יִצְרִי, שׁוֹמֵר מִסְפָּר חוּשַׁי! אָשֵׁר יָשׁוּב
יִגְאָל – יוּשַׁב חֶסֶד.</p>

<p>וַיְהִי כִּרְאֹות הַשָּׂר הָאִגֶּרֶת נִפְלָא עַל
דְּבָרֶיהָ הַנְּעִימִים / וַיִּשְׁתַּחוּ אַרְצָה שֶׁבַע פְּעָמִים /
וַיֹּאמֶר אֵלָי: חַיֶּיךָ! נָתַתָּ לִי אֲשֶׁר מֵעִמְּךָ שָׁאָלְתִּי /
הַיּוֹם רָאִיתִי אֲשֶׁר רְאֹה לֹא פִלָּלְתִּי / לֹא אֶשְׁאַל עוֹד וְלֹא
אֲנַסֶּה / יָדַעְתִּי כִּי כֹל תּוּכַל וְכָל אֲשֶׁר תַּחְפֹּץ תַּעֲשֶׂה
/ וְעַתָּה שְׁאֵלָתִי וּבַקָּשָׁתִי מֵאִתְּךָ, שַׂר הַמְשׁוֹרְרִים /
לְחַבֵּר אֵלַי שְׁנֵי שִׁירִים / אָשִׂים אוֹתָם בַּמָּקוֹם אֲשֶׁר אֲנִי
מִתְפַּלֵּל וְלוֹמֵד / הָאֶחָד יַשְׁלִים ׳דַּע לִפְנֵי מִי אַתָּה
עוֹמֵד׳ / וְהַשֵּׁנִי יַשְׁלִים ׳דַּע לִפְנֵי מִי אַתָּה עָתִיד לִתֵּן
דִּין וְחֶשְׁבּוֹן׳ / וְזֶה יְנַחֲמֵנִי מִמַּעֲשַׂי וּמֵעִצְּבוֹן. /
וָאָקוּם בְּמִצְוַת הַשָּׂר וָאֲחַבֵּר אֵלֶּה הַשְּׁנֵי שִׁירִים /
לְקוּחִים מִיַּהֲלֹמֵי הַדִּבּוּרִים / וַיִּקָּחֵם הַשָּׂר וַיִּשָּׂאֵם
עַל אֶבְרָתוֹ / וַיְשִׂימֵם בְּבֵית תְּפִילָּתוֹ.</p>

<br />

<p>עַד אָן, נִשְׁדָף, וּכְמֹץ נִרְדָּף, / הֶבֶל נִדָּף תִּהְיֶה חוֹמֵד?</p>

<p>תִּשְׁכַּח הַמֶּלֶךְ הַכָּבוֹד, / תּוֹרָתוֹ לִלְמֹד וּלְלַמֵּד,</p>

<p>אֵל, הַגּוֹרֵשׁ מִפָּנֶיךָ / הָאוֹיֵב, וַיֹּאמֶר: הַשְׁמֵד!</p>

<p>מַה לָּךְ בִּלְבַב הוֹלֵך שׁוֹבָב, / אֶל זָקֵן וּכְסִיל תִּצָּמֵד?</p>

<p>לַפִּיד בּוּז, הִכּוֹן לִקְרַאת אֵל, / דַּע לִפְנֵי מִי אַתָּה עוֹמֵד!</p>

<br />

<p>אֵיכָה תִגְאֶה, אִישׁ הַנִּכְאֶה, / נֶחְשָׁב בַּמֶּה, עֵץ רִקָּבוֹן!</p>

<p>תִּגְזֹל הוֹן מֵאִישׁ, קָנָהוּ / בִּדְאָגָה וּבְרֹב עִצָּבוֹן,</p>

<p>תִּשְׁכַּח כִּי אֲפִלּוּ קָלְבּוֹן / גָּזַל – נִתַּן אֶל הִשָּׁבוֹן,</p>

<p>תַּחַת חֻקֵּי הָאֵל – תִּבְחַר / צֶמֶר צַחַר עִם יֵין חֶלְבּוֹן,</p>

<p>אֵיכָה לֹא תִזְכֹּר לִפְנֵי מִי / אַתָּה עָתִיד לִתֵּן חֶשְׁבּוֹן!</p>

<br />

<p>וַיְהִי כִּרְאוֹת הַשַּׂר רִכְבִּי וּפָרָשִׁי /
הַשִּירִים הַהֲדוּרִים, נִתְקַשְּׁרָה נַפְשׁוֹ בְּנַפְשִׁי / וַיֹּאמֶר
אֵלָי: חַיֶּיךָ, עֲטָרֶת רֹאשִׁי! / קְנִיתַנִי לְעֶבֶד עוֹלָם, לֹא אֵצֵא
חָפְשִׁי / וְאִם אִשְׁתִּי, שֶׁהִיא הָרָה, תֵלֵד זָכָר בִּרְצוֹן הָאֵל /
יִקָּרֵא שְׁמוֹ עִמָּנוּאֵל.</p>

<p>וָאַעַן וָאֹמַר: אֱמָר נָא, הַשָּׂר, רוּחַ נְדִיבָה! / הֲלֹא יָדַעְתָּ אִם תֵּלֵד אִשְׁתְּךָ זָכָר אוֹ נְקֵבָה?</p>

<p>וַיֹּאמֶר הַשָּׂר: זֹאת הַדַּעַת מִמֶּנִּי פְּלִיאָה /
וְלֹא יִוָּדַע זֶה רַק בְּדֶרֶך נְבוּאָה / כִּי מִי יוּכַל לָדַעַת
הָעֲצָמִים בְּבֶטֶן הַמְּלֵאָה?</p>

<p>וָאַעַן וָאֹמַר: חַיֶּיךָ! יֵדְעוּ זֶה הָרוֹפְאִים
הַמְּבִינִים / וְנָתְנוּ בַדָּבָר עֲשָׂרָה סִמָּנִים / וּכְבָר
חִבַּרְתִּי שִׁיר כָּלַלְתִּי בוֹ כֻּלָּם / לְמִקְּטַנָּם וְעַד
גְּדוֹלָם / וְהִנֵּה לְךָ הַשִּׁיר אֲשֶׁר נִלְאוּ מְשׁוֹרְרִים עֲשׂוֹהוּ
/ קָחֶנּוּ, הַשָּׂר, כִּי אֵין כָּמוֹהוּ.</p>

<br />

<p>אוֹתוֹת הָעֻבָּר הַזָּכָר / הֵם יֹפִי מַרְאֵה הַפָּנִים,</p>

<p>הַשַּׁד הַיְמָנִי הוּא גָדוֹל / דָּפְקֵי הַיָּמִין אֵיתָנִים,</p>

<p>גִּידִים שֶׁתַּחַת הַלָּשוֹן / מִצַּד יָמִין – הֵם רַעֲנַנִּים,</p>

<p>גִּידֵי הַצַּד הַיְּמָנִי – הֵם / מִן הָאַחֵר עֶשֶׂר מוֹנִים,</p>

<p>שַׁחְרוּת פִּטְמַת שַׁד הַיָּמִין, / בִּכְרָה קַלָּה, רַבַּת אוֹנִים,</p>

<p>וּנְזִילַת דָּם מִנֶּקֶב הָ/אַף הַיְמָנִי – אוֹת עַל בָּנִים,</p>

<p>וּשְׁכֹן הָעֻבָּר בַּיָּמִין – / הוּא הַטּוֹב שֶׁבַּסִּמָּנִים.</p>

<br />

<p>וַיֹּאמֶר אֵלָי הַשָּׂר: נִרְאִים הַדְּבָרִים לִהְיוֹת
כֵּנִים / וְאֵין סָפֵק כִּי הָאוֹמֵר הָיָה מִכְּלָל הַמְּבִינִים / וְלֹא
מִכְּלָל הָאֲנָשִׁים אֲשֶׁר חוּץ לְחוֹמַת הַשֵּׂכֶל לָנִים / וְעַתָּה
הַגֶד נָא לִי, הַדּוֹד הַנֶּאֱמָן / אַחֲרֵי אֲשֶׁר הִגִּיעַ מֵחָכְמָתָם
לָדַעַת הַסָּתוּם וְהַנִּטְמָן / הַאִם הִגִּיעָה חָכְמָתָם לָדַעַת עֵת
הַלֵּדָה?</p>

<p>וָאַעַן וָאֹמַר: דַּע, נֵזֶר הָעֵדָה / כִּי הַחֲכָמִים
הָאֲמִתִּיִּים חָקְרוּ בְחָכְמָתָם / וְנִסּוּ פְּעָמִים אֵין קֵץ
בְּנִסְיוֹנוֹתָם / כִּי מִי שֶׁיֵּדַע עֵת הָעִבּוּר יוּכַל לָדַעַת /
הָעֵת אֲשֶׁר הָאִשָּׁה לָלֶדֶת תִּהְיֶה כוֹרַעַת / וּמִי שּׁיֵּדַע עֵת
הַלֵּדָה יְדִיעָה בְרוּרָה / יוּכַל לָדַעַת מִמֶּנָּה הָעֵת
שֶׁנִּתְעַבְּרָה.</p>

<p>וַיֹּאמֶר הַשָּׂר: הַאוּכַל לְהָבִין זֶה הַדָּבָר אֲנִי?</p>

<p>וָאַעַן וָאֹמַר: כֵּן, אֲדוֹנִי! / דַּע, כִּי דָבָר
מֻסְכָּם הוּא מִן הַחוֹזִים / יוֹדְעֵי מַדָּע וּמְבִינֵי הָרָזִים / כִּי
הַמַּזָּל שֶׁתִּהְיֶה בּוֹ הַלְּבָנָה בְעֵת הַחִבּוּר וְהַפְּקִידָה /
יַעֲלֶה מִמִּזְרָח בְּשָׁעַת הַלֵּדָה / וְהַמַּזָּל שֶׁיַּעֲלֶה
מִמִּזְרָח בְּעֵת הַחִבּוּר וְהַפְּקִידָה / שָׁם תִּהְיֶה הַלְּבָנָה
בְשָׁעַת הַלֵּדָה / וְהִנֵּה כַּאֲשֶׁר יִוָּדַע הָאֶחֶד מֵהֶם
לַמַּשְׂכִּיל – יוּכַל לָדַעַת מִמֶּנוּ הָאַחֵר / עוֹבֵר
לַסּוֹחֵר.</p>

<p>וַיֹּאמֶר הַשָּׂר: הַאִם אֱמֶת מַה שֶּׁיֹּאמְרוּ קְצָת אֲנָשִׁים / כִּי יֶשׁ אִשָּׁה שֶׁתֵּלֵד לְאַחַד עָשָׂר חֳדָשִׁים?</p>

<p>וָאַעַן וָאֹמַר: יָדוֹעַ תֵּדַע, אֲדוֹנִי הַנָּבָר /
כִּי אֱמֶת הַדָּבָר / כִּי לִפְעָמִים תֵּלַדְנָה הַנָּשִׁים / לַעֲשָׂרָה
חֳדָשִׁים / וְלֹא יִחְיוּ הַנּוֹלָדִים / מִפְּנֵי הֱיוֹת שַׁלִּיט עַל
חֹדֶשׁ הָעֲשִׂירִי כּוֹכָב מַאֲדִים / אֲשֶׁר לִשְׁפֹּךְ דָּם יַקְדִּים /
וְכַאֲשֶׁר תֵּלַדְנָה לְאַחַד עָשָׂר חֳדָשִׁים – הַנּוֹלָדִים יִחְיוּן /
מִפְּנֵי הֱיוֹת הַשַׁלִּיט עַל זֶה הַחֹדֶשׁ – הַשּׁמֶשׁ, אֲשֶׁר
הַחַיִּים מִדֶּשֶׁן בֵּיתוֹ יִרְוְיוּן / וּמִנַּחַל עֲדָנָיו יִשְׁתּוּ
וּבְצֵל כְּנָפָיו יֶחֱסָיוּן.</p>

<p>וַיֹּאמֶר אֵלַי הַשָּׂר: אֶרְאֶה כָּל כְּלִי יוּצַר
עָלֶיךָ לֹא יִצְלָח / וּכְבַד הַמְשׁוֹרְרִים בְּחִצֵּי מְלִיצוֹתֶיךָ
תְּפַלַח / וְאֶת הָרֹאשׁ וְשַׂעַר הָרַגְלַיִם בְּתַעַר הַשְּׂכִירָה
תְגַלַּח / וְהִפְרַחְתָּ כָּל עֵץ יָבֵשׁ וְהוֹבַשְׁתָּ עֵץ לַח /
אַשְׁרֵי אִישׁ אֲשֶׁר לְפָנֶיךָ יַכְנִיעַ אֶת גְּאוֹנוֹ / וְיוֹרִיד
הֲדָרוֹ וַהֲמוֹנוֹ / וְאִם יַמְתִּיק בְּפִיו דָּבָר – יַכְחִידֶנּוּ
תַּחַת לְשׁוֹנוֹ / כִּי רְאִיתִיךָ לְכָל עָשׁוּק מִגְדַּל עֹז
וּמִשְׂגָּב / וְתוֹרִיד עֲטֶרֶת גֵּאוּת שִׁכּוֹרֵי הַזְּמַן וְתַחֲרשׁ
עַל כָּל גָּב / כִּי אַתָּה אֲבִי כָּל תּוֹפֵשׂ כִּנּוֹר וְעוּגָב /
וְעַתָּה הַרְאֵנִי נִצָּנֶיךָ / וְרַוֵּה צִמְאוֹנִי מִנַּחַל עֲדָנֶיךָ /
כִּי אֶל מֵי יְדִידוּתְךָ צָמֵאתִי / וּפֶן יִפְגַּע בִּי פֵּרוּדְךָ
זָחַלְתִּי וְיָרֵאתִי / וְעַתָּה הִשָּׁבְעָה לִי, נֵזֶר זְמַנֶּךָ / פֶּן
תָּעִיר עָלַי חֲרוֹנֶךָ / וְלָצֵאת אֶל אֶרֶץ נוֹד תָּשִׂים
פָּנֶיךָ.</p>

<p>וָאַעַן וָאֹמַר: הִנְנִי נִשְׁבָּע בַּאֲשֶׁר קָבַע
הָאוֹרִים בְּפָנֶיךָ / וְשָׂם הַלְּבָבוֹת נִמְשָכוֹת לְרֵיחַ שְׁמָנֶיךָ
/ כִּי הַמָּוֶת יַפְרִיד בֵּינִי וּבֵינֶיךָ / וָאֵשֵׁב עִם הַשָּׂר
הַיָּקָר / וְעֵרֶךְ שִׂמְחָתֵנוּ לֹא נֶחְקָר / שָׁחוֹט צֹאן וְהָרוֹג
בָּקָר / וְהָיְתָה לָנוּ אוֹרָה וְשִׂמְחָה וְשָׂשׂוֹן וִיקָר.</p>

<br />
</blockquote>

<h2 id="המחברתהשתים־עשרה:תְּהִלַּתיְהוּדָהגּוּר־אַרְיֵה">המחברת השתים־עשרה: תְּהִלַּת יְהוּדָה גּוּר־אַרְיֵה</h2>

<blockquote>
<p>אָמַר עִמָּנוּאֵל הַמְּחַבֵּר: הָיִיתִי עִם הַשָּׂר
יָמִים וְשָׁנִים / לִרְעוֹת בְּגַנֵּי יְדִידוּתוֹ וְלִלְקֹט שׁוֹשַׁנִּים
/ נְדַבֵּר רַק מֵהַמַּעֲלוֹת הָרָמוֹת / וּמֵהַחָכְמוֹת הַנַּעֲלָמוֹת. /
וַיְהִי הַיּוֹם וַיֹּאמֶר אֵלַי הַשּׂר: שָׁמַעְתִּי עָלֶיךָ נוֹרָאוֹת /
וְרָאִיתִי מִמְּךָ נִפְלָאוֹת / וְעַתָּה, הַגֶּד נָא לִי, הַדּוֹד
הַנֶּאֱמָן / הֲיֵשׁ עֲרֹך אֵלֶיךָ בַזְּמַן? / וָאַעַן וָאֹמַר: יֵדַע
אֲדוֹנִי הָרַחֲמָן / כִּי שָׁכַחְתָּ צִנְצֶנֶת הַמָּן / וְהַיָּתֵד
הַתְּקוּעָה בְּמָקוֹם נֶאֱמָן / רָד עִם אֵל וְעִם קְדוֹשִׁים נֶאֱמָן /
הַשָּׂרָף הַנָּתוּן עַל נֵס לְהַחְיוֹת הַנְּשׁוּכִים / הַמֵּאִיר עֵינֵי
הַחֲשׁוּכִים / וְהַמּוֹרֶה הַנְּבוּכִים / אֲשֶׁר נָתַן לוֹ הַשּׂכֶל
בֵּין הָעוֹמְדִים מַהְלְכִים / וְלוֹ בְּבָתֵּי הַחָכְמָה יָד וָשֵׁם /
וְהַדּוֹרֵשׁ דִּבְרֵי הַחָכְמָה – מִסְּפָרָיו יִדְרְשֵׁם / אֵין עֲרֹךְ
אֵלָיו בַּמְּצִיאוּת / וְאֵין דְּבָרָיו אֶלָּא דִבְרֵי נְבִיאוּת / עָלָה
עַל כָּל אֲפִיקֵי הַשֵּׂכֶל וְהָלַךְ עַל כָּל גְּדוֹתָיו / וְלוּ רָאִיתָ
חֲמוּדוֹתָיו / וְטָעַמְתָּ מִצּוּף יַעְרַת דְּבַש סוֹדוֹתָיו / אָז
יָדַעְתָּ כִּי דְבָרַי כֵּנִים / וְכִי כָּל שָׂרֵי צִבְאוֹת הַחָכְמָה
מִחוּץ לְחוֹמַת הַשּׂכֶל לָנִים / וְהוּא לְבָדוֹ לִפְנַי וְלִפְנִים /
נִכְנַס בְּשָׁלוֹם וְיָצָא בְשָׁלוֹם / וְאֵין אוֹמֵר אֵלָיו: אַל
תִּקְרַב הֲלוֹם! / וְיֶתֶר דּוֹרְשֵׁי הַחָכְמָה חָלְמוּ חֲלוֹם.</p>

<p>וַיֹּאמֶר הַשּׂר: מִי הוּא זֶה וְאֵי זֶה הוּא אֲשֶׁר בִּמְרוֹם הַשֵּכֶל יַמְרִיא / וּבֵין אֲחֵי הַתְּבוּנָה יַפְרִיא?</p>

<p>וָאַעַן וָאֹמַר: הוּא אָחִי וְנִזְרִי / עֶצֶם מֵעֲצָמַי
וּבָשָׂר מִבְּשָׂרִי / יְהוּדָה גּוּר אַרְיֵה / אֲשֶׁר אָמַרְנוּ:
בְּצִלוֹ נִחְיֶה. / הוּא נֵזֶר הַזְּמַן וּצְבִי תִפְאַרְתּוֹ / קוֹמַת
אֲרָזָיו וְצַמֶּרֶת צַמַּרְתּוֹ / אֲשֶׁר כָּרַת בְּרִית עִם הַשֵּׂכֶל
וְשָׁמַר מִשְׁמַרְתּוֹ / וְכָל רָז וְסָתוּם – יְגֹרֵהוּ בְחֶרְמוֹ
וְיַאַסְפֵהוּ בְּמִכְמַרְתּוֹ / הוּא לְכָל מִבְצַר הַסּוֹדוֹת יִשְׂחָק /
וּמִכָּל אִישׁ בְּתוּשִׁיָּה יִתְגַּלַע – יִרְחָק / וְגָעַר בוֹ וְנָס
מִמֶּרְחָק. / הוּא לָמַד הַחָכְמוֹת עַל הַסֵּדֶר / וְנִכְנַס עִם
הַמֶּלֶךְ בְּתוֹך הַחֶדֶר / וַיִּתֵּן בְּיַד עֲבָדָיו עֵדֶר עֵדֶר / הוּא
הַנּוֹתֵן לַיָּעֵף כֹּח / וְכָל חַכְמֵי הַזְּמַן לְפָנָיו כְּלָבִים
אִלְּמִים לֹא יוּכְלוּ לִנְבֹּחַ.</p>

<p>וַיֹּאמֶר הַשּׂר: וְאֵיךְ זֶה יִתָּכֵן לִהְיוֹת /
לִהְיוֹת הַיַּלְדוּת וְהַחָכְמָה לוֹיוֹת / וּמִי הוּא זֶה בַּיְהוּדִים /
אֲשֶׁר רָאָה הַיַּלְדוּת וְהַחָכְמָה רוֹכְבִים צְמָדִים / וְהָאִישׁ
אֲשֶׁר תְּפָאֲרֵהוּ הוּא בֶן שְׁלֹשִׁים וָשֵׁשׁ / וּמִדֶּרֶךְ
הַבַּחוּרִים קִירוֹת הַחָכְמָה כַּעִוְרִים לְמַשּׁשׁ / כִּי הַלִּמּוּד
בִּימֵי הַבַּחֲרוּת עֲרַאי / בָּעִתִּים מֵעִתּוֹת הַפְּנַאי / וְאָמַר
הֶחָכָם: אַכַּתִּי לָא קַשַּׁאי!</p>

<p>וָאַעַן וָאֹמַר: יֵדַע אֲדוֹנִי כִּי יֵשׁ נֶפֶשׁ
בְּרָכָה תְדֻשָּׁן / וְיֵשׁ קַנְקַן חָדָש מָלֵא יָשָׁן / וְיָשָׁן –
וּבוֹ פִּיחַ הַכִּבְשָׁן / וְהַבַּיִת יִמָּלֵא עָשָׁן / וְלָכֵן אַל
תִּסְתַּכֵּל בַּקַּנְקַן אֶלָּא בְּמַה שּׁיֵּשׁ בּוֹ / וְחַי יוֹצֵר
רוּחַ אָדָם בְּקִרְבּוֹ / כִּי אִישׁ אֲשֶׁר יָשִׁיב צוּר חַרְבּוֹ /
יֵחָשֵׁב יָחִיד בְּדוֹרוֹ / כִּי דּוֹדִי וְרֵעִי הוא כָלִיל בַּהֲדָרוֹ /
וְהוּא יְדִידוּת לִבִּי וְשִׂמְחָתוֹ / אֲנִי לְדוֹדִי וְעָלַי
תְּשׁוּקָתוֹ.</p>

<p>וָאֶשָׂא מְשָׁלִי וָאֹמַר:</p>

<p>עֵת הַתְּעוּדָה שַׂר יְהוּדָה יָלְדָה / עָצַר זְמַן רַחְמָהּ בְּיוֹם הֻלֶּדֶת,</p>

<p>עַל כֵּן קְרָאַתְהוּ יְהוּדָה, נִבְּאָה / לֹא יָסְפָה וַתַּעֲמֹד מִלֶּדֶת.</p>

<br />

<p>וַיֹּאמֶר הַשּׂר: רְאִיתִיךָ אוֹהֵב אוֹתוֹ אַהֲבָה
עַזָּה / וְעַתָּה, הוֹדִיעֵנִי: אַהֲבָתוֹ אוֹתְךָ, הַשְּׁמֵנָה הִיא אִם
רָזָה?</p>

<p>וָאַעַן וָאֹמַר: יֵדַע אֲדוֹנִי, כִּי כַאֲשֶׁר אֶל מֵי
יְדִידוּתוֹ צְמֵאָה יְחִידָתִי / כֵּן נִכְסְפָה גַם כָּלְתָה נַפְשׁוֹ
אֶל אַהֲבָתִי / אָמְנָם, אַהֲבָתִי אוֹתוֹ – חוֹבָה / וְלָכֵן אֶמָּשֵׁךְ
אַחֲרָיו כְּהִמָּשֵׁךְ הַמְסֻבָּב אֶל הַסִּבָּה. / אָמְנָם, אַהֲבָתוֹ
אוֹתִי הִיא דֶּרֶךְ חֶסֶד וּנְדָבָה / וּמִן הַתֵּמַהּ אֲשֶׁר אֲהֵבַנִי /
וַאֲנִי גְמַלְתִּיו רָעָה תַּחַת טוֹבָה / כִּי הוּא בְחַסְדּוֹ
הֱבִיאַנִי אֶל חֲדָרָיו / וְהִרְאַנִי אֶת כָּל בֵּית נְכוֹתוֹ וּסְתָרָיו
/ וּגְנָזָיו וְחַדְרֵי מַשְׂכִּיוֹתָיו / לֹא הָיָה דָבָר אֲשֶׁר לֹא
הִרְאַנִי בְּאוֹצְרוֹתָיו / וַאֲנִי לֹא סַרְתִּי מֵחֲשֹׁב מַחְשֶׁבֶת
תּוֹעָה / וְהֶחֱרַשְׁתִּי עָלָיו הָרָעָה / לַמְרוֹת עֵינֵי כְבוֹדוֹ /
וְהוּא לֹא חָטָא אֵלַי מֵעוֹדוֹ / וָאֶתְּנָה אֶת לִבִּי לִגְנֹב מִן
הָאֲבָנִים הַיְקָרוֹת / וְלַעֲשׂוֹת מֵהֶם לְרֹאשִׁי עֲטָרוֹת / וָאֶקַּח
מִבֵּין מִכְמַנָּיו / מִבְחַר עֲדָנָיו / וּסְגֻלַּת אֲבָנָיו /
וְסַפִּירָיו וּפְנִינָיו / וְגִנְזֵי בְּרוֹמָיו / וְתַרְשִׁישָיו
וְיַהֲלוֹמָיו / וּבְדֹלָחָיו וּלְשָׁמָיו / רְקָחָיו וְסַמָּיו /
כְּפָרָיו, נְרָדָיו וּבְשָׂמָיו / וַיִּהְיוּ לִי / וְהִנָּם טְמוּנִּים
בָּאָרֶץ בְּתוֹךְ הָאָהֳלִי.</p>

<p>וַיֹּאמֶר הַשָּׂר: רְאִיתִיךָ הַיּוֹם מְדַבֵּר
בְּחִידוֹת / וְעַתָּה, בָּאֵר לִי אֵלֶּה הַסּוֹדוֹת / כִּי יָדַעְתִּי
כִּי דְבָרֶיךָ אֵלֶּה מָשָׁל וּמְלִיצָה / וְלָדַעַת אוֹדוֹתָם נַפְשִׁי
חֲפֵצָה.</p>

<p>וָאַעַן וָאֹמַר: אֱמֶת, אֲדוֹנִי, כִּי לֹא גָנַבְתִּי
כֶּסֶף וְזָהָב וּרְכוּשׁ / וְלֹא נֹפֶך סַפִּיר וְיַהֲלוֹם וּפִטְדַת
כּוּשׁ. / אָמְנָם גָנַבְתִּי פְּנִינֵי אֲמָרָיו / וְשָלַלְתִּי אוֹצְרוֹת
סְפָרָיו / וְעַתָּה, הֲיֵש חַטָּאת כְּחַטָּאתִי / וּגְנֵבָה תַעֲרֹךְ
לִגְנֵבָתִי? / כִּי הוּא בְחַסְדּוֹ נְשָׂאַנִי עַל כַּנְפֵי נְשָׁרָיו /
וֶהֱבִיאַנִי הַמֶּלֶךְ חֲדָרָיו / וְהִרְאַנִי סַפִּירֵי סְפָרָיו /
וּפְנִינֵי אֲמָרָיו / וּפִטְדוֹת חִבּוּרָיו / וְיַהֲלוֹמֵי דִבּוּרָיו /
וְאַשְׁכְּלוֹת נְרָדָיו וּכְפָרָיו / וְאָנֹכִי, הַחוֹטֵא, לְלֹא סִבָּה /
גְּמַלְתִּיו רָעָה תַּחַת טוֹבָה / וְלָקַחְתִּי מִבֵּין סְפָרָיו
הַפְּנִינִים / וְהִנָּם בְּתוֹך סְפָרַי וּפֵרוּשַׁי נְתוּנִים /
עִטַּרְתִּי סְפָרַי מִפְּנִינֵי אֲמָרָיו / וּמִיַּהֲלוֹמֵי דִבּוּרָיו /
וּמִן הַכַּוָּנוֹת וְהָאֱמוּנוֹת / וְהַסּוֹדוֹת הַצְּפוּנוֹת /
וְהַדֵּעוֹת הַנְּכוֹנוֹת / אֲשֶׁר בְּתוֹך סְפָרָיו נְתוּנוֹת /וְיִחַשְׂתִּי אֵלַי קְצַת
מִסּוֹדוֹתָיו / וּבָנִיתִי חַדְרֵי מַשְׂכִּיוֹת חֶמְדוֹתָיו / וְיֵדַע
אֲדֹנִי וְיֵדַע כָּל הַיְקוּם / כִּי מִבִּלְתִּי חָכְמוֹת סְפָרָיו –
סְפָרַי לֹא יוּכְלוּ קוּם / וַאֲשֶׁר יִמָּצֵא בָהֶם מִדְּבַר אֱמֶת
וְעַנְוָה צֶּדֶק – אֵלָיו יִהְיוּ נֶחֱשָׁבִים / כִּי הַמִּתְבּוֹנֵן
בִּסְפָרָיו יִמְצָאֵם, כִּי בְקִרְבָּם הֵם יוֹשְׁבִים / כִּי הוּא
לְבַדּוֹ בַחָכְמוֹת יָשׂר בַּמַּשָּׂא / כְּלָבִיא יָקוּם וּכַאֲרִי
יִתְנַשָּׂא / וַאֲשֶׁר יִמָּצֵא בָהֶם מִשְׁגִיאָה – אֲנִי עָשִׂיתִי
וַאֲנִי אֶשּׂא.</p>

<p>וַיֹּאמֶר הַשָּׂר: בֶּאֱמֶת אִם יִשְׂנָאֲךָ – הַדִּין
עִמּוֹ / כִּי חָטָאתָ אֵלָיו חֵטְא, אֵין כַּפָּרָה עִמּוֹ / אַחֲרֵי
אֲשֶׁר לֹא כָתַבְתָּ הַדְּבָרִים בִּשְׁמוֹ / וְעַתָּה, בְּזֹאת יְכֻפַּר
עֲווֹנְךָ וּמְשׁוּגָתֶךָ / וְזֶה כָּל פְּרִי הָסִיר חַטָּאתֶךָ /
בְּשׂוּמְךָ רֹב שִׁירֶיךָ וּמְלִיצוֹתֶיךָ / מֵאוֹדוֹתָיו מְדַבְּרִים /
וּכְבוֹדוֹ וּמַעֲשֵׂה יָדָיו מְסַפְּרִים/ וּבְהַרְאוֹתְךָ לַכֹּל יִפְעַת
יִקְרָתוֹ / וְכָל מַעֲשֵׂה תָקְפּוֹ וּגְבוּרָתוֹ / וּבְזֹאת יֵדַע כִּי
חָפַצְתָּ בּוֹ / וְתָסִיר מַחֲלַת הָאֵיבָה מִקִּרְבּוֹ / וְהִנֵּה,
אַחֲרֵי אֲשֶׁר חָטָאתָ וְכָתַבְתָּ הַדְּבָרִים עַל שְׁמָךְ / לְכָה
אִיעָצְךָ וִיהִי אֱלֹהִים עִמָּךְ / הַעֲבֵר קוֹל בְּכָל מַחֲנֵה
שִׁירֶיךָ / וְשִׁית לִבְּךָ לַעֲדָרֶיךָ / וְאַתָּה תֶחֱזֶה מִכָּל
הַמַּאֲמָרִים וְהַסְּפָרִים / צַחוּת הַלְּשׁוֹנוֹת וְזִמְרַת
הַדִּבּוּרִים / וּפְנִינֵי הַמְּלִיצוֹת הַיְּקָרוֹת / וְעָשִׂיתָ אוֹתָם
עַל רֹאשׁ תְּהִלָּתוֹ עֲטָרוֹת / וְחַבֵּר שִׁיר וּמְלִיצָה, אֵין עֲרֹךְ
אֲלֵיהֶם בַּשִּׁירִים וּבַמְּלִיצוֹת / יִהְיוּ מַחְמָד לְכָל עַיִן
וּצְבִי לְכָל הָאֲרָצוֹת / וְהַגֵּד בָּהֶם רוּם מַעֲלוֹתָיו / וְיִהְיוּ
דִבְרֵיהֶם מְסַפְּרִים תְּהִלּוֹתָיו.</p>

<p>וָאֶשְׁמַע לַעֲצַת הַשָּר וָאֲחַבֵּר שִׁירִים שְׁקוּלִים
בְּמֹאזְנָיִם / נֶחֱמָדִים לְהַשְׂכִּיל וְתַאֲוָה הֵם לָעֵינָיִם /
וּמְלִיצָה נִמְרָצָה / חֲגוּרַת אֵפוֹד מוֹעֵצָה / יִלְאוּ הַמְשׁוֹרְרִים
לְהַגִּיעַ אֶל מְלוֹן קִצָּהּ / תַּגִּיד בָּה נַפְשִׁי מִתְּהִלּוֹת
יְהוּדָה אֶת כָּל חֶפְצָהּ / אֵין עֲרֹךְ אֵלֶיהָ לְתֹקֶף עִנְיָנֶיהָ /
וְכָל הַמְּלִיצוֹת יִקְרְאוּ אַבְרֵךְ לְפָנֶיהָ / יִרְוְיוּן
מִדִּשְׁנָהּ הַנִּמְצָאִים וְיִשְׁתּוּ מִנַּחַל עֲדָנֶיהָ / לָאוּ
מְלִיצֵי הַזְּמָן לְהַגִּיעַ אֶל שׁוּלֵי מְעִילֶיהָ / וּלְהַשּׂיג
אֲבָקָהּ וּלְזַנֵּב נֶחֱשָלֶיהָ / וָאֶשְׁלָחֶם אֶל יְהודָה גּוּר אַרְיֵה
בַּעֲנָוָה וּבְמוּסָר / עַל יַד אִישׁ עִתִּי בְּמִצְוַת הַשָּׂר.</p>

<p>וְזֶה הַשִּיר הַיָּקָר וְהַנַּעֲלֶה / אֲשֶׁר בְּכֶתֶם אוֹפִיר לֹא יְסֻלֶּה.</p>

<br />

<p>יְהוּדָה! אַתְּ חִשְׁקִי / וְיַעְרַת צוּף מָתְקִי, / בְּתֵבֵל אַתְּ חֶלְקִי, / לְלִבִּי אַתְּ נִצְחוֹ!
זְמַן בָּךְ יִתְפָּאָר / בְּסָתוּם כִּמְבֹאָר, / אֲשֶׁר תָּאֹר – יוּאָר, / וְתוֹרִיד בָּרִיחוֹ.
וְאַתָּה צוּרָתוֹ / וְתַכְלִית תַּכְלִיתוֹ, / וְיָדַעְתָּ אוֹתוֹ / וְנוּעוֹ גַם נוּחוֹ.
וְהִסְכַּנְתָּ דַרְכּוֹ, / וְיָדַעְתָּ עֶרְכּוֹ / לְרָחְבּוֹ וּלְאָרְכּוֹ – / וּמַה יוֹעִיל בָּרְחוֹ!
עֲדֵה גָאוֹן, הָרַב! / צְלַח וּרְכַב וּקְרַב, / זְמַנֵּנוּ מַעְרָב – / וְאַתָּה מִזְרָחוֹ!
וְאִם הַחָכְמוֹת יָם / וְתִשֶּׂאנָה דָכְיָם – / הֲלֹא אַתָּה בַּעְיָם / גְּאוֹנְךָ תַּשְׁבִּיחוֹ!
וְאַשְׁרֵי אִישׁ הוּא סָר / לְמִשְׁמַעְתָּךְ, הַשָּׂר, / לְחָכְמָה וּלְמוּסָר, / לְיַשֵּר אֶת אָרְחוֹ.
כְּסִיל הַזּוֹרֵחַ, / הֲדַס הַפּוֹרֵחַ, / וְשֶׁמֶן רוֹקֵחַ / וְקֶטֶף מִירִיחוֹ!
זְמַן – בָּךְ רָם קַרְנוֹ / וְאַתָּה רֹאשׁ תָּרְנוֹ / וְהַתּוֹרֵם גָּרְנוֹ / וְהַשּׁוֹחֵט פִּסְחוֹ.
וְאַתְּ רֹאשׁ מַהְלָלוֹ / וְנוֹשֵׂא אֶת דִּגְלוֹ / וְיַעַר כַּרְמִלּוֹ / וְהַנּוֹשֵׂא טָרְחוֹ.
לְשׁוֹנָךְ – מַנְעַמָּיו, / זְמִירֶיךָ – תֻּמָּיו, / לְפָנֶיךָ יַמָּיו / כְּמֵימֵי שִׁלּוֹחוֹ.
בְּלֶחְיָךְ – שׁוֹשַׁנָּיו, / בְּפִיךָ – מַעְיָנָיו, / בְּאַפְּךָ – נִצָּנָיו / וְרֵיחַ נִיחוֹחוֹ.
וּמַרְאֶךָ – שִׁמְשׁוֹ, / וּבֵיתְךָ – מִקְדָּשׁוֹ, / וְאַתְּ – כֶּתֶר רֹאשׁוֹ / וְצִיץ הוֹד עַל מִצְחוֹ.
וְאַתָּה –רֹאשׁ חוֹזָיו, / מְגַלֶּה כָל רָזָיו / וְהַדּוֹרֵךְ עֻזָּיו / וּמַגִּיד מַה שֵּׂחוֹ.
וְגֻלַּת עַמּוּדָיו / וּפֶרַח נִכְבַּדָּיו, / / סְגֻלַּת מַרְבַדָּיו / וְקֶרֶן לִמְשִׁיחוֹ.
צֳרִי אֶל מַכְאוֹבָיו / וּמַעְטֵה כוֹכָבָיו / וְלֶחֶם לִרְעֵבָיו / וְקוֹטְפֵי מַלּוּחוֹ.
בְּיָדָךְ – נִדְבוֹתָיו, / בְּלִבָּךְ – עֵדוֹתָיו, / וְתָפִיץ רִבְבוֹתָיו / כְּמֵפִיץ אֶת קִצְחוֹ.
וְהַשִּׁיר יוֹדֶךָ / וְיֹאבֶה עָבְדֶךָ, / וְכָל שָׁר נֶגְדֶּךָ – / כְּאָבָק דַּק פִּרְחוֹ.
וְשִׁיר כָּל שָׁר יוֹרֵשׁ / עֲזוּבַת הַחֹרֶשׁ, / וְשִירָךְ כַּשֹּׁרֶשׁ – / וְשִׁירֵנוּ צִמְחוֹ.
וּמִי זֶה לָךְ יַעְרֹךְ / כְּחוּט נַעַל וּשְׂרוֹךְ? / וְשִׁירָךְ בּוֹ יִדְרֹךְ – / וְלֹא נוֹדַע כֹּחוֹ!
תְּמוֹל הַשִּׁיר נִרְפַּשׁ / וְלֹא יָדַע בַּפַּשׁ – / בְּיָדֶיךָ חֻפַּשׁ, / וְאָסַפְתָּ נִדְחוֹ.
זְמִירָךְ, יוֹם נִגְלָה, / צְבִי חֵן, מַה נִּפְלָא! / זְמִיר כָּל שָׁר הֶגְלָה / וְהוֹרִיד מִבְטַחוֹ.
וְהֵבִיא תּוֹך רִסְנוֹ / צְבָא רוֹם וַהְמוֹנוֹ, / וְאַף שָׂם, בִּגְאוֹנוֹ, / בְּאַפָּם אֶת חַחוֹ.
זְמִירַי נֶחְבָּאוּ / וְעוֹד לֹא נִבָּאוּ, / בְּנִקְרוֹת צוּר בָּאוּ, / בְּיוֹם הִשְׁלִיך קַרְחוֹ.
אֲהָהּ, לִזְמַן יַחְרִיד / וּבֵין רֵעִים יַפְרִיד, / וְדוֹדֵינוּ יַטְרִיד / בְּמַשְׂאוֹת מַדּוּחוֹ!
וְלֹא יִתֵּן לִבּוֹת / נְדִיבֵי עַם לִשְׁבֹּת, / וְחִשְׁקֵנוּ בִּרְבוֹת – / יְרַפֶּה אֶת מִזְחוֹ.
כְּרוּב, מַה תִּתְרַפֶּה? / כְּנָפֶיךָ הַרְפֵּה! / רְאֵה עַבְדָּךְ עֻלְפֶּה – / וְחַיֵּה אֶת רוּחוֹ!
חֲמוֹל עָלַי, מַלְכִּי! / וְאִם שָׁפָל עֶרְכִּי – / הֲלֹא יָדַעְתָּ כִּי / לְלִבִּי אַתְּ נִצְחוֹ!</p>

<br />

<p>וְזֹאת הַמְּלִיצָה הַהֲדוּרָה / אֲשֶׁר הִיא עַל רֹאשׁ
מְלִיצוֹת הַמְּלִיצִים עֲטָרָה / לֹא יֻתַּן סְגוֹר תַּחְתֶּיהָ וְלֹא
יִשָּׁקֵל כֶּסֶף מְחִירָהּ.</p>

<br />

<p>יְהוּדָה, אַתָּה יוֹדוּךָ שָׂרֵי הַמַּעֲלָה. נִשְׁמָע
מִלְּשׁוֹן הַיָּמִים רִנְנַת פְּאֵר מַעֲלָתְךָ. הַשּׁוֹקֵד בְּחַדְרֵי
הַלְּבָבוֹת, הַנִּמְצָא בָּרַעְיוֹנִים, אוֹתְךָ רָאוּ הַיָּמִים נָכוֹן
לְחַדֵּש מַמְלֶכֶת הַשֵּׂכֶל. לֹא הָיְתָה כָּזֹאת לְמִיּוֹם סוּר
אֶפְרַיִם מֵעַל יְהוּדָה.</p>

<p>יְהוּדָה, גִּיל־עַד אַתָּה הוּא. תְּהִלָּתְךָ, נֵזֶר
הַזְּמַן, עָבְרָה הַגְּבוּל, עַד אֲשֶׁר אִם לַיְחָשִׂים וְלַמִּינִים
מְצִיאוּת חוּץ לַשֵּׂכֶל, כַּאֲשֶׁר הֵם בַּשֵּׂכֶל – אוֹתְךָ רָאִיתִי
יַחַשׂ לַנְּעִימוּת, וְצוּרָה לַיְּדִיעָה וְלַשְּׁלֵמוּת. וְאִם
הַיְּדִיעוֹת לֹא גְבָלוּם רִאשׁוֹנִים – אַתָּה גְבַלְתָּם. הִקִּיפָה
יְדִיעָתְךָ גְבוּל הַתְּעוּדוֹת, וְתָאֵר שִׂכְלְךָ אַפְסֵי הַמַּעֲלוֹת,
וַתְּשַׁלַּח צִירֵי שִׂכְלְךָ לְהָבִיא נִדְחֵי הַחָכְמָה וּנְפוּצוֹת
הַמְּזִמָּה מִכָּל הַמְּקוֹמוֹת אֲשֶׁר נִדְחוּ שָׁם, וַיָּבוֹאוּ אֶרֶץ
יְהוּדָה.</p>

<p>אַתָּה חוֹתֵם תָּכְנִית, מָלֵא חָכְמָה וּכְלִיל יֹפִי,
כְּרוּב מִמְשַׁח הַסּוֹכֵךְ עַל הַהַשָּׂגוֹת הָרוּחָנִיּוֹת, רוּחַ
אֱלֹהִי הַמְּרַחֵף עַל אֲפִיקֵי הַתְּעוּדוֹת, הַשּׁוֹקֵד עַל מִרְבַּץ
הַתְּבוּנוֹת, הַמַּקִּיף עַל אַפְסֵי הַמַּעֲלוֹת, הַסּוֹבֵב עַל חוּג
הַצּוּרוֹת הַפְּשׁוּטוֹת, רוֹאֶיךָ אֵלֶיךָ יַשְׁגִּיחוּ, אֵלֶיךָ
יִתְבּוֹנָנוּ, יִרְדּוּ אֶל כַּפֵּיהֶם יַעְרַת דְּבַשׁ שִׂכְלֶךָ,
יָשִׂימוּ כָבוֹד תְּהִלָּתֶךָ, יִשְׂאוּ לְבָבָם אֶל כַּפָּיִם, אֶל אֵל
בַּשָּׁמָיִם. מִי יוֹרֶה דֵעָה וּמִי יָבִין שְׁמוּעָה, מִי יַעֲלֶה לָנוּ
בְּמַעֲלוֹת הַשּׂכֶל בַּתְּחִלָּה?וַיֹּאמֶר אֲדֹנָי: יְהוּדָה.</p>

<p>יוֹדוּךָ אַחֶיךָ וּבֵית אָבִיךָ, כִּי בְךָ בָּחַר
הַשֵּׂכֶל לְתִתְּךָ סְגֻלָּה לַסְּגֻלָּה, וּלְשֵׁם וּלִתְהִלָּה
לַתְּהִלָּה, וְלַעֲרֹךְ מַעֲרֶכֶת הַתְּבוּנוֹת, וּלְהַעֲלוֹת נֵר
הַשְּׁלֵמוּת, וּלְמַלֹּאת מִשְׁבְּצוֹת הַהֲכָנוֹת מִטּוּב מְצִיאוּת
הָעֶלְיוֹנִי וּמִזִּמְרַת הַיֵּשׁוּת הָרוּחָנִי, לְלַמֵּד בְּנֵי
יְהוּדָה.</p>

<p>שָׂרֵי קֹדֶשׁ! מַה תֶּחֶרְדוּ לְקוֹרוֹת הַזְּמַן,
תִּזְעֲקוּ מִפְּנֵי יָם הַתְּלָאוֹת הַהוֹלֵךְ וְסוֹעֵר עֲלֵיכֶם, סָגַר
עֲלֵיכֶם מִדְבַּר הַמְּבוּכָה, הִנֵּה יְהוּדָה יַכֶּה בַּמַּטֶה אֲשֶׁר
בְּיַד שִׂכְלוֹ, יָשִׂים יָם הַתְּלָאוֹת לֶחָרָבָה, וְעוֹבְרֵי בְעֵמֶק
הַבָּכָא לְפֶתַח תִּקְוָה, יָשִׂים מֵי הַחָכְמָה לָהֶם חוֹמָה מִימִינָם
וּמִשְּמֹאלָם, בְּיָמָיו תִּוָּשַׁע יְהוּדָה.</p>

<p>הַמַּעֲלָה נַעַלְתָה מִיּוֹם אֲשֶׁר רָכְבָה מַרְכְּבוֹת
כְּבוֹדֶךָ, וְהִתְגַּבְּרָה מִיּוֹם אֲשֶׁר הִתְחַבְּרָה בִּשְּלֵמוּתֶךָ,
פָּשְׁטָה מְעִילֵי הַהֲמוֹנוּת, וְלָבְשָׁה רוּחָנוּת מְעִיל
מַלְאֲכוּתֶךָ, עָשְׂתָה לָהּ אַפִּרְיוֹן בְּנַפְשְׁךָ הַחֲשׁוּבָה,
רְפִידָתָהּ – זְהַב פְּרִי דָתָהּ, מֶרְכָּבָה – סוֹדוֹת הַמֶּרְכָּבָה,
תּוֹכוֹ רָצוּף אַהֲבַת הַשְּׁלֵמֻיּוֹת בְּךָ הִתְחַבְּרוּ, אֲבִי
הַמּוֹעֵצָה וְלַתְּבוּנָה אָמוֹן, מֶלֶךְ יְהוּדָה.</p>

<p>נִשְׁמָע בַּגּוֹיִים בְּכִי תַחֲנוּנֵי מַשְׂכִּילֵי עַם,
גָּזַר עֲלֵיהֶם הַזְּמַן בַּפְּרִידָה, נִכְסְפָה גַם כָּלְתָה נַפְשָׁם
לְחַצְרוֹתֶיךָ, יִבְחֲרוּ הִסְתּוֹפֵף בְּהֵיכְלֵי עֹנֶג חָכְמָתֶךָ,
לִרְווֹת מִדֶּשֶׁן שִׂכְלְךָ וְלִשְׁתּוֹת מִנַּהֲרֵי נַחֲלֵי דְבַשׁ
תְּבוּנָתֶךָ, יֹאמְרוּ: מִי יַשְׁקֵנוּ מֵי הַתְּעוּדָה, מֵי בְּאֵר אֲבִי
הַמּוֹעֵצָה, מוֹצָא מַיִם חַיִּים אֲשֶׁר לֹא יְכַזְּבוּ מֵימָיו, מִי
יַעֲבָר לָנוּ אֶל עֵבֶר יַמָּיו, מִי יֵרֵד לָנוּ לְגַן עֶדְנוֹ וְיַזִּיל
פְּרִי בְשָׂמָיו, מִי יַעֲלֶה לָנוּ אֶל שָׁמָיו? יִשְׁאֲלוּ מִמְּךָ
בְּמֶתֶק שְׂפָתַיִם, אַחַר בַּקָּשַת הַמְּחִילָה, לְחַבֵּר אִמְרֵי
שֶׁפֶר, וּלְהַרְאוֹתָם פְּנִינֶיךָ תְּמוּרַת פָּנֶיךָ, וּלְהוֹשִׁיט
אֲלֵיהֶם אֶת שַׁרְבִיט חִנֶּךָ, כִּי עֲשׁוּקִים בְּנֵי יִשְׂרָאֵל
וּבְנֵי יְהוּדָה.</p>

<p>מִלְּשׁוֹן הַזָּהָב וְהָאַדֶּרֶת חֲנָנְךָ הָאֱלֹהִים,
נִבְקְעוּ מַעְיְנוֹת תְּהוֹמֵי הַתְּבוּנָה, וְאֲרֻבּוֹת שְׁמֵי הַשֵּׂכֶל
נִפְתָּחוּ, צָרוּ מֶרְחֲבֵי הַתְּעוּדוֹת, עַד אֲשֶׁר שׁוֹטְטוּ
בְּחוּצוֹת שִׂכְלֶךָ. קָצַר מַצַּע הַשֵּׂכֶל מֵהִשְׂתָּרֵעַ, עַד בּוֹאוֹ
מְלוֹן קִצֶּךָ וְיַעַר כַּרְמִלֶּךָ. בְּךָ הִרְגִּיעָה הַתְּבוּנָה
וּמָצְאָה לָהּ מָנוֹחַ. נִלְאוּ הָעֵטִים לָחֹק מַעֲלָתְךָ – פֶּן
יַפְחִיתוּהָ, וּלְתָאֵר יִפְעָתְךָ – פֶּן יוֹרִידוּ הֲדָרָהּ
וַהֲמוֹנָהּ. יִתְיַצְּבוּ נְקוּבֵי רֵאשִׁית הַחָכְמָה, יְרוּצוּן
וְיִכּוֹנָנוּ, אוּלַי יַשִּׂיגוּ אֲבַק נֶחֱשָלֶיךָ, מָעוֹז רֹאשִי,
יְהוּדָה.</p>

<p>הַיָּמִים – נִגְלָה מַצְפּוּן סוֹדָם וְנִבְעוּ
מַצְפּוּנֵי סִתְרָם, פִּצֵּל שִׂכְלְךָ בָהֶם פִּצְלוֹת הַבֵּאוּר,
מַחְשׂוֹף הַהֶעְלֵם אֲשֶׁר עַל סִתְרֵיהֶם. מַה יוֹסִיפוּ עוֹד הַיָּמִים
אֵלֶיךָ לְכָבוֹד? אִם לַיָּמִים נֵזֶר – אַתָּה נִזְרָם, וְאִם בֵּין
כּוֹכָבִים לָהֶם יָד וָשֵׁם – אַתָּה רֹאשׁ כּוֹכָבָם. תְּסֻבֶּינָה
אֲלֻמּוֹת מַהַלְלֵי הַיָּמִים וְתִשְׁתַּחֲוֶיןָ אֶל זֹהַר מַעֲלָתֶךָ,
כִּי הָיִיתָ לְיִשְׂרָאֵל לְאָב וְנָשָׂאתָ אֶת עֲווֹן בֵּית
יְהוּדָה.</p>

<p>רִנְנַת מְלִיצֵי הַזְּמַן, מַה תֶּחֱשִׁי! הַפּוֹרְטִים
עַל פִּי הַנָּבֶל, לָמָּה תִּשְׁכְּבוּן בֵּין שְׂפַתָּיִם!הֲקָצוֹר
קָצְרָה יַד הַמְּלִיצָה מִפְּדוּת, וְאִם אֵין בַּשּׁיר כֹּחַ לְהַצִּיל?
שְׂאוּ שַׁעֲרֵי הַמַּהֲלָל רָאשֵׁיכֶם, וְהִנָּשְׂאוּ פִּתְחֵי
הַמְּלִיצָה, וְיָבוֹא מֶלֶךְ הַתְּעוּדוֹת, אַבִּיר רוֹעֵי הַתְּבוּנוֹת,
מִרְבַּץ הַהַשּׂגוֹת הָרוּחָנִיּוֹת, מַעֲמַד הַצּוּרוֹת הַנִּפְרָדוֹת,
וְהָיָה כִּי יֹאמְרוּ: מִי זֶה מֶלֶךְ הַתְּעוּדוֹת, לְמִי כָּל חֶמְדַּת
הַלְּבָבוֹת, מִי הֵכִין הָרֵי הַתְּבוּנוֹת בְּכֹחוֹ, מִי הֵנִיף יָדוֹ
עַל נַהֲרֵי הַתְּעוּדָה בַּעְיָם רוּחוֹ, מִי שַׁעֲשׁוּעַ הַלְּבָבוֹת
וְאָמוֹן אֵצֶל הַשְּׂכָלִים, לְמִי תִּפְאֶרֶת הַמַּהֲלָלִים?
וַאֲמַרְתֶּם: תִּפְאֶרֶת הַתְּעוּדָה וְתִפְאֶרֶת בֵּית דָּוִד
וְתִפְאֶרֶת יוֹשֵׁב יְרוּשָׁלַיִם – עַל יְהוּדָה.</p>

<p>פְּאֵר עַצְמוּתְךָ נַעֲלָה מֵהַדָּבָר אֲשֶׁר בּוֹ
נִתְעַצֵּם, וְכַאֲשֶׁר הָיָה מַה שֶׁבּוֹ יִתְעַצֵּם הַדּוֹמֵם חֹמֶר
לַצּוֹמֵחַ, וַאֲשֶׁר בּוֹ יִתְעַצֵּם הַצּוֹמֵחַ חֹמֶר לֶחָי, וַאֲשֶׁר
בּוֹ יִתְעַצֵּם הַחַי חֹמֶר לַמְּדַבֵּר – כֵּן הַדָּבָר אֲשֶׁר בּוֹ
נִתְעַצֵּם הַמְּדַבֵּר חֹמֶר אֶל מַה שֶׁבּוֹ נִתְעַצַּמְתָּ, עַד כִּי
כּוֹכְבֵי הַשָּמַיִם וּכְסִילֵיהֶם הָיוּ שָׂרֵי יְהוּדָה.</p>

<p>מַעֲלָתְךָ שָׁמְעוּ הַלִּמּוּדִיּוֹת וַיְאַשְּׁרוּךָ,
רָאוּ הֲלִיכוֹת שִׂכְלְךָ הַטִּבְעִיּוֹת וַיְהַלְלוּךָ, לְשֵמַע אֹזֶן
יִשָּׁמְעוּ לָךְ הָאֱלֹהִיּוֹת וַיְפָאֲרוּךָ, לָקְחוּ מִזִּמְרַת
הַמַּאֲמָרִים וּמִפְּנִינֵי הַתְּהִלּוֹת וַיַעֲשׂוּם עַל רֹאש
תְּהִלָּתְךָ עֲטָרוֹת, וַיִּתְּנוּם בְּיַד לְשׁוֹן הַיָּמִים עַל
הַסֵּדֶר, עֵדֶר עֵדֶר, וְהַשֵּׂכֶל עָבַר לִפְנֵיהֶם וַיִשְׁתַּחוּ,
וַתִּגַּשְׁנָה הַלִּמּוּדִיּוֹת הֵנָּה וְיַלְדֵיהֶן רִאשׁוֹנָה, הוֹדְךָ
תְחַוֶּינָה, וְאַחַר נִגְּשׁוּ הַטִּבְעִיּוֹת וַתִּשְׁתַּחֲוֶינָה,
וְאַחַר נִגַּש מַה שֶׁאַחַר הַטֶּבַע וַיִּשְׁתַּחוּ אַרְצָה שֶׁבַע
פְּעָמִים וַיֹּאמַר: שָׁלוֹם לְנֵזֶר הַיָּמִים, מַדּוּעַ גְּנָבוּךָ
אַחֵינוּ, אִישׁ יְהוּדָה?</p>

<p>הַשּׁוֹקֵד בְּשַׁעֲרֵי הַתְּבוּנָה! אִם הִתְחַבְּרוּת
הַסִּבּוֹת הַדּוֹמוֹת סִבַּת שְׁלֵמוּת הָעֶצֶם, וּכְפִי הַסִּבּוֹת
הַמִּתְנַגְּדוֹת תִּהְיֶינָה בַּהֲוָיָה יִהְיֶה שִׁנּוּי מַעֲלַת
הָעֲצָמִים – יָדַעְנוּ כִּי הַסִּבּוֹת בְּךָ הִתְחַבְּרוּ, יִתְלַכְּדוּ
וְלֹא יִתְפָּרָדוּ, הִתְאַחֲדוּ בְךָ הַכֹּחוֹת הַשָּׁמַיְמִיּוֹת
וְהַטִּבְעִיּוֹת וַיִהְיוּ לַאֲחָדִים בְּךָ, אִישׁ הָאֱלֹהִים, אֲשֶׁר
בָּאתָ מִיהוּדָה.</p>

<p>בְּחַדְרֵי הֵיכְלֵי גַלְגַּל הַיְקָר נִצָּבָה הַחָכְמָה
לְפָנִים, כְּבוּדָה בַת מֶלֶךְ פְּנִימָה, בְּתוּלָה וְאִישׁ לֹא
יְדָעָהּ. הִתְפָּרְצוּ נְשִׂיאֵי הָאָרֶץ לַחֲזוֹת בְּנָעֳמָהּ וַיִּלְאוּ
לִמְצֹא הַפֶּתַח, עַד בּוֹא אֲשֶׁר לוֹ מִשְׁפַּט הַגְּאֻלָּה, גוּר
אַרְיֵה יְהוּדָה.</p>

<p>הַלְּבָבוֹת אַחֲרֶיךָ בַּשְּׁבִי תֵלַכְנָה, לֹא
יִסַּבּוּ בְּלֶכְתָּם, אֶל אֲשֶׁר יִהְיֶה רוּח מְגַמָּתְךָ לָלֶכֶת
שָׁמָּה הַרוּחַ לָלֶכֶת, וּבְהִנָּשֵׂא רַעְיוֹנֶיךָ – אוֹפַנֵּי
מְגַמָּתָם יִנָּשְׂאוּ לְעֻמָּתָם, כִּי רוּחַ הַלְּבָבוֹת בְּאוֹפַנֵּי
מַעֲלָתָם, בְּהִנָּשְׂאָם יִנָּשְׂאוּ וּבְעָמְדָם יַעֲמֹדוּ, יָשִׂימוּ
בְלִבְּךָ תַחֲנוֹתָם, שָׁמָּה יָשְׁבוּ כִסְאוֹת לַלְּבָבוֹת
הַנִּשָּׂאוֹת וְהָעֲדִינוֹת, הַפַּרְתְּמִים וְשָׂרֵי הַמְּדִינוֹת.
וְהָיָה כִּי יִשְׁאֲלוּ: אָנָה פָּנוּ לִבּוֹת הַצְּבָאִים, אַיֵּה בֵּית
הַנְּדִיבוּת, וְאַיֵּה אֹהֶל מִשְׁכְּנוֹת הָרַעְיוֹנִים? כֻּלָּם יַעֲנוּ
וְיֹאמְרוּ: הִנֵּה אֲנַחְנוּ פֹּה בִּיהוּדָה.</p>

<p>הַנִּמְצָא בְּאַפְסֵי הַתְּעוּדוֹת! בְּךָ חָפֵץ
הַשֵּׂכֶל לְהַרְאוֹת הָעַמִּים וְהַשָּרִים אֶת יָפְיוֹ, וַיִּקַּח
מִצַּמֶּרֶת אֶרֶז הַתְּעוּדוֹת וּמֵרֹאש יוֹנְקוֹת הַמְּזִמָּה רַךְ
קָטַף, וַיִּתְּנֵם לַאֲחָדִים בְּיַד שִׂכְלֶךָ, וַיִּטַּע בְּלִבְּךָ
אָהֳלֵי אַפַּדְנוֹ, וַיִּמְשָׁחֲךָ שֶׁמֶן שְׂשׂוֹנוֹ מֵחֲבֵרֶיךָ, לֹא
יָשׁוּט כִּי אִם בִּרְחוֹבוֹת שִׂכְלֶךָ, וְלֹא יִרְכַּב כִּי אִם
מַרְכְּבוֹת כְּבוֹדֶךָ, וְלֹא יִתְפָּאֵר כִּי אִם בָּךְ. שְׁלָחֲךָ
הַשּׂכֶל לָנוּ לְמִחְיָה, בְּקַנֹּאתוֹ לִבְנֵי יִשְׂרָאֵל
וִיהוּדָה.</p>

<p>בָּרַעְיוֹנִים חֻקְקָה הַדְרַת יִקְרַת מִשְׁרַת צוּרַת
כְּבוֹדֶךָ, יִשְׁתּוֹקְקוּ הָרַעְיוֹנִים לָשֵׂאת מִדַּבְּרוֹת סוֹדֶךָ,
יִשָּאוּךָ הַלְּשׁוֹנוֹת הָעֲדִינוֹת עַל כֶּתֶף שִׁיר תְּהִלָּתָם,
וְיִסְבְּלוּךָ עַל דַּבֶּשֶׁת תִּפְאֶרֶת מְלִיצָתָם. הֲרָאִיתָ, אָבִי,
כּוֹכְבֵי אֵל אֲשֶׁר פִּגְּרוּ מֵעֲבֹר אֶת נַחַל מַעֲלָתֶךָ, וַאֲשֶׁר
לֹא הִשִּיגוּ בִּמְרוּצָתָם אֲבַק הַמַּעֲלוֹת הַנֶּחֱשָׁלוֹת אַחֲרֶיךָ,
פַּחַת יְהוּדָה!</p>

<p>אוֹתְךָ רָאִיתִי תְּלִי בֵּין הַחֲכָמִים וּמִתְנַשּׂא,
כַּאֲשֶׁר רָאִיתִי תְּלִי בָעוֹלָם מְאַחֵז פְּנֵי כִסֵּא. וְכַאֲשֶׁר
הָיָה הַתְּלִי מַבְרִיחַ מִן הַקָּצֶה אֶל הַקָּצֶה, מַחְבִּיר מֶרְחֲבֵי
הַמְּאוֹרִים, וַיְשִׂימֵם חֲבֵרִים אִם הֵם רְחָבִים, כִּי הוּא
יְחַבְּרֵם, בְּיַעַן הוּא בְרִיחָם, וְרֹאשׁוֹ מַרְחִיב וּזְנָבוֹ
מַחֲרִיב – כֵּן אֲדוֹנִי בְשִׂכְלוֹ מַחְבִּיר מֶרְחֲבֵי הַתְּעוּדוֹת
וּמַבְרִיחַ יָם הַתְּבוּנוֹת, יַקְדִּיר מְאוֹרֵי הַמִּתְחַכְּמִים
וְיַשְׁקִיט שְׁאוֹן קָמִים, כִּי הַשֶּׁמֶש בַּמְּרוֹמִים יְקַנֵּא אֶת
יְהוּדָה.</p>

<p>רָאוּ הֲלִיכוֹת שִׂכְלְךָ הַלְּבָבוֹת וְנִבְהָלוּ,
אֶשְׁתּוֹלְלוּ הָרַעְיוֹנִים, יֹאמְרוּ: מִי יַעֲלֶה נַפְשֵׁנוּ
הַמַּעֲלוֹת אֲשֶׁר יָרְדָה בְּמַעֲלוֹת אָחָז, עָלָה עִיר גִּבּוֹרִים,
שָׂרָה עִם אֱלֹהִים וְעִם אֲנָשִׁים. אָבִי! הֲלֹא תַגִּיד לָנוּ
הַדֶּרֶךְ נַעֲלֶה בָּהּ, הֲלֹא תִתֵּן לָנוּ יָד לַעֲלוֹת אֶל
הַמֶּרְכָּבָה. נֵזֶר הַיָּמִים וְתִפְאֶרֶת הַמַּהֲלָלִים! הַרְאֵנוּ נָא
אֶת מְבוֹא עִיר הַשְּׂכָלִים. נְהַר הַשּׂכֶל הַיּוֹצֵא מֵהָעֵדֶן
הָרוּחָנִי! הֲלֹא תַשְׁקֵנוּ מִנַּחַל עֲדָנֶיךָ, כִּי עָיְפָה נַפְשֵׁנוּ
לְהַבְלֵי הַנְּעוּרִים. הֲמָאֹס מָאַסְתָּ אֶת יְהוּדָה?</p>

<p>הַיָּמִים, נִכְבָּדוֹת מְדֻבָּר בָּכֶם! בְּשֶׁכְּבָר קָם
לְמַטֵּה יֵשַׁע, צִיץ צָץ בְּהֵיכְלֵי הַתְּעוּדָה וּפֶרַח פָּרַח
בְּגַנֵּי הַתְּבוּנָה, הֵאִירוּ נִיצוֹצֵי בְרָקָיו וְהִתְלַקְּחוּ
חַשְׁמַלֵּי זְהָרָיו, יִחְיוּ נְשׁוּכֵי הַזְּמָן לְרֵיחוֹ, זָרַח אוֹר
הַתְּבוּנָה בְּמִצְחוֹ, וְאִם הַשּׂכֶל יָם – הִנּוֹ בְרִיחוֹ, אֲדֹנָי
אֱלֹהִים צְבָאוֹת שְׁלָחָהוּ וְרוּחוֹ, הוּא לְבָדוֹ גְאוֹן עֻזְּכֶם,
הַמַּלְבִּישְׁכֶם עֶדְנֵי הַתְּהִלָּה, הַמַּעֲלֶה עַל לְבוּשְׁכֶם עֲדִי
זְהַב הַמַּעֲלָה, כִּי הוֹאִיל הַשּׂכֶל וְיָצָא מִמְּקוֹמוֹ וְיָרַד
מֵעַל הָרֵי בְשָׂמִים וְדָרַךְ עַל בָּמֳתֵי הַיָּמִים וְחָלַף
בִּיהוּדָה.</p>

<p>נָכוֹן הַדָּבָר, וְכֵן הַשֹּׁרֶש וְהָעִקָּר, בְּעֵינֵי
חַכְמֵי הַמֶּחְקָר, לְהוֹצִיא יָקָר מִגֶּדֶר זוֹלֵל, וְלֹא יְחַלֵּל
מַשְׂכִּילֵי עָם וְזַרְעָם בְּזָר עָם. וְלָכֵן רָחַש לִבִּי דָבָר, כִּי
מִי אֲשֶׁר יְחֻבָּר אֶל הַחַיִּים הַנִּצְחִיִּים – גָּבָר. בִּי
נִשְׁבַּעְתִּי, יָצָא מִפִּי צְדָקָה, כִּי בְגֶדֶר הָאָדָם אַל תֵּחַד
כְּבוֹדוֹ, כִּי כַאֲשֶׁר נִקְרָא לַשֶּׁמֶש מִין, וְאִם הוּא יְחִידִי –
כֵּן אֶקְרָאֲךָ מִין וָיַחַשׂ לַתְּעוּדָה, כִּי כֹה אָמַר אֲדֹנָי אֶל
יְהוּדָה.</p>

<p>לְחַדֵּש מַמְלֶכֶת כְּבוֹדֵנוּ יָצָאתָ, לְיֵשַׁע
עַמֵּנוּ הַנְּבוּכִים בִּנְתִיבוּת הַמּוֹעֵצָה, סָגַר עֲלֵיהֶם מִדְבַּר
הַסְּפֵקוֹת, יָדַעְתָּ חֲנוֹתֵנוּ בְּמִדְבַּר הַמְבוּכָה וְהָיִיתָ לָנוּ
לְעֵינָיִם, גַּם בְּרָכוֹת יַעֲטוּךָ, מוֹרֶה צֶדֶק! הַיּוֹם גַּלּוֹתָ
חֶרְפַּת הַזְּמָן מֵעָלֵינוּ, בַּהֲסִירְךָ הָעִבְרִים הַעִוְרִים,
וְהַפִּסְחִים הַפּוֹסְחִים עַל סְעִפֵּי הַשְּׁאֵלוֹת, בְּהַנְחֵל
עֶלְיוֹן אוֹתְךָ מִבְחַר הַיְּדִיעוֹת, וּמֵיטַב הַהַשָּׂגוֹת
הַרוּחָנִיּוֹת, נֶאֶמְנֵי הַמְּצִיאוּת, בַּאֲשֶׁר חֲנָנְךָ שֶׁפַע יַמֵּי
הַתְּבוּנוֹת, וּפִנָּה דֶרֶךְ מְבוֹא שֶׁמֶש הַשֵּׂכֶל וַיְגַל אֶת מָסַךְ
יְהוּדָה.</p>

<p>מַמְלֶכֶת קְדוֹשֵׁי עֶלְיוֹן וְשַׂרְפֵי זְבוּל לְפָנִים
– הִתְעוֹלְלוּ בְּפִי עוֹלְלִים וְיוֹנְקִים, וְשָׁב הַשּׂכֶל מַטָּרָה
לְחִצֵּי הַסְּכָלִים, יִתְהוֹלְלוּ בְחוּצוֹתָיו וְיִשְׁתַּקְשְׁקוּן
בִּרְחוֹבוֹתָיו מֵבִין עִם תַּלְמִיד, עַד אֲשֶׁר יְהוּדָה גָּבַר
בְּאֶחָיו וּלְנָגִיד שָׂמוּהוּ, וְנִגְלָה פְּנֵי לְבוּשׁוֹ, וַתִּכְהֶיןָ
עֵינֵיהֶם מֵחַשְׁמַלֵּי זֹהַר יִפְעָתוֹ, יֶחֱזוּ יַעְרַת דְּבַש הַשּׂכֶל
וְאֵין מַשּׂיג יָדוֹ אֶל פִּיו, יִרְאוּ כִּי קָרַן אוֹר פָּנָיו
וַיִּירְאוּ מִגֶּשֶׁת אֵלָיו, וַיִּגַשׁ אֵלָיו יְהוּדָה.</p>

<p>הַשּׂכֶל – יִשְׁגּוּ צֹאנִי בְּכָל הָרָיו, נָבוֹכוּ
בְּכָל אֲפִיקֵי הַתְּבוּנָה, יִתְעוּ בְגֵאָיוֹת שְׂפוּנֵי טְמוּנֵי
הַמְּזִמָּה, לֹא מָצְאוּ מָנוֹחַ לְכַף רַגְלָם, יֵצְאוּ יָצוֹא וָשׁוֹב,
יִתְעוּ בִנְתִיבוֹתֶיהָ, קָדְרוּ עֲלֵיהֶם כּוֹכְבֵי הַחָכְמָה,
וְתוּשִׁיָּה נִדְּחָה מֵהֶם, עַד צָמַח מֵאֶרֶץ אֱמֶת, יֶהְגֶּה חִכְּךָ,
וְנִשְׁקַף מִשְּׁמֵי שִׂכְלְךָ צֶדֶק, יִקְרָאֵהוּ הַזְּמָן לְרַגְלֶךָ,
וְעָלָה מִפְּאַת קֵדְמָה קָדִימָה כּוֹכַב שִׂכְלֶךָ, לְאוֹר חִצָּיו
יְהַלֵּךְ, וְאָסַף נִדְחֵי יִשְׂרָאֵל וּנְפוּצוֹת יְהוּדָה.</p>

<p>לֹא יָבוּזוּ לְשִׁכּוֹרֵי אַהֲבָתְךָ, אַחֲרֶיךָ יָרוּצוּ
וְלֹא יִיגָעוּ, יֵלְכוּ וְלֹא יִיעָפוּ, בְּאַוַּת נַפְשָׁם רוּחַ
נְדִיבָתְךָ יִשְׁאָפוּ, יָעוּפוּ כָעָב הָעֲטוּפִים בְּרָעָב, לְמַלֵּא
נַפְשָׁם כִּי תִרְעָב. עוּרָה כְבוֹדִי, יַעֲרֹף כַּמָּטָר לִקְחֲךָ,
וּלְבַשׁ בִּגְדֵי נָקָם, וְרַחֵף עַל הַלְּבָבוֹת, וְכַבֵּה לַהַב
חִשְׁקָם, לָמָּה יֹאמְרוּ בָעַמִּים: נִמְצָא קֶשֶׁר בְּאִיש
יְהוּדָה?</p>

<p>הָיְתָה הָאֱמוּנָה אֱמוּנָה טְמוּנָה בְּחַדְרֵי הֵיכְלֵי
מַשְׂכִּילֵי עָם, סוֹגֶרֶת וּמְסֻגֶּרֶת מִפְּנֵי אֵימַת חֲמַת חָכְמַת
הַמְּצִיקִים הַטּוֹעֲנִים, קוֹדֶרֶת הַחוֹדֶרֶת לָהֶם, אֲשֶׁר כּוֹנְנוּ
חִצֵּי גַאֲוַת הַנִּצּוּחַ עַל יֶתֶר, לְנַסּוֹת בְּמַסּוֹת
וּבְהַטְעָאוֹת וּבְאוֹתוֹת וּבְמוֹפְתִים, וַיְהִי אֲדֹנָי אֶת יְהוּדָה,
וַיֹּרֶשׁ אֶת יוֹשְׁבֵי הָעֲמָקִים, וּבְפֹעַל כַּפָּיו נוֹקֵש רָשַָע
הִגָּיוֹן, כִּי פָקַד אֲדֹנָי צְבָאוֹת אֶת עֶדְרוֹ, אֶת בֵּית
יְהוּדָה.</p>

<p>כָּזֹאת וְכָזֹאת יָעַץ יְהוּדָה, יִשְׁאַג בְּסִפְרֵי
הַנִּצּוּחַ מִשַּׁעַר לְשַׁעַר, כְּאַרְיֵה בְּבַהֲמוֹת יַעַר, וְיִנְהוֹם
וְיֹאחֵז טֶרֶף הַחָכְמוֹת וְיַפְלִיט, גָּנוֹן וְהִצִּיל, פָּסוֹחַ
וְהִמְלִיט, וְלֹא הָיָה בְּיוֹם אַפּוֹ פָּלִיט, מָשַׁח אֲדֹנָי אוֹתוֹ
לְבַשּׂר עֲנָוִים, נָתַן לוֹ לְשׁוֹן לִמּוּדִים, נִלְחַם מִלְחֲמוֹת
הָאֱמוּנָה, וְהֵסִיר מַסְוֵה הַבֹּשֶׁת מֵעַל פְּנֵי פְנִינֶיהָ,
וְהֶעֱלָה נֵר הַשּׂכֶל אֶל עֵבֶר פָּנֶיהָ, לְהַרְאוֹת הָעַמִּים
וְהַשּׂרִים אֶת יָפְיָה, כִּי לֹא אַלְמָן יִשְׂרָאֵל וִיהוּדָה.</p>

<p>לְמִיּוֹם נִגְלוּ עַל לְשׁוֹנְךָ שְׂעִפֵּי הַתְּעוּדָה,
שֹׁרְשׁוּ בְלִבְּךָ גִּזְעֵיהֶם, נֶאֶלְמוּ דּוּמִיָּה הַמִּתְחַכְּמִים,
הִשְׁלִיכוּ יְהָבֵי הַחָכְמָה עָלֶיךָ, יִרְאוּ אֶת נַפְשָׁם בַּמּוֹרָד,
וִיהוּדָה עִם אֵל וְעָם קְדוֹשִׁים רָד, יֹאמְרוּ: מִי עָלָה שָׁמַיִם
וְיָרַד? יִשְׁמְרוּ לְפִיהֶם מַחְסוֹם, כִּי לַיְלָה לָהֶם מֵחָזוֹן
וְחָשְׁכָה לָהֶם מִקְּסֹם, וְנָחַל אֲדֹנָי אֶת יְהוּדָה.</p>

<p>סוּר, טְמֵא שְׂפָתַיִם, קָרְאוּ לִי רַעְיוֹנַי, מַה
תֶּחֱרַץ לְתָאֵר יְרַקְרַק חָרוּץ, לֹא יְתֹאַר לָנֶצַח, בֶּחָרוּץ
יוּדַשׁ קֶצַח, וּמַה תִּהְיֶה הַתִּפְאֶרֶת בְּתָאָרְךָ הַזָּהָב
בָּעוֹפֶרֶת? הַנַּח הַזָּהָב עַל מִשְׁמַרְתּוֹ, אַל תִּגַּשׁ בּוֹ כִּי
קְדַשְׁתּוֹ! נַעֲלָה מֵאֲשֶׁר תְּהַדְּרֵהוּ, וְכָבוֹד וְהָדָר
תְּעַטְרֵהוּ, וְנִפְלָא מֵאֲשֶׁר בִּמְחוּגַת הַשּׁיר תְּתָאֲרֵהוּ,
יִצְלַח מִזַּרְעוֹ אִישׁ יוֹשֵׁב עַל כִּסֵּא דָוִיד וּמוֹשֵׁל עוֹד
בִּיהוּדָה.</p>

<p>אֶפְרַיִם, הֲלֹא תְּקַנֵּא אֶת יְהוּדָה, הִפְלִיא עֵצָה,
הִגְדִּיל תּוּשִׁיָּה, בִּצַּע אֶמְרַת קְדוֹשֵׁי עֶלְיוֹן, כִּי
הוֹשִׁיעַ אֲדֹנָי מְשִׁיחוֹ, יַעֲנֵהוּ מִשְּׁמֵי קָדְשׁוֹ, הֲלֹא יָצָא
גַּם מְשִׁיחֲךָ לְיֵשַׁע עַמֶּךָ, מַדּוּעַ בּוֹשֵש רִכְבּוֹ לָבוֹא,
וְהַיּוֹם הַזֶּה יוֹם בְּשׂוֹרָה וַאֲנַחְנוּ מַחְשִׁים, לֹא כֵן
אֲנַחְנוּ עוֹשִׂים! עַד מָתַי אַתָּה לֹא תְרַחֵם אֶת יְרוּשָׁלַיִם וְאֵת
עָרֵי יְהוּדָה?</p>

<p>מֵעַל לְכוֹכְבֵי אֵל הוּכַן בַּחֶסֶד כֵּס מַעֲלָתוֹ,
וּמוֹשַׁב אֱלֹהִים יָשַׁב בְּלֵב יַמֵּי הַתְּבוּנָה, מִבְנֵה צֶדֶק
בָּנוּי כְּמוֹ רָמִים, עַמּוּד הָעוֹמֵד עַל עַמּוּדֵי הָאֱמוּנָה, וְעַל
רִצְפַּת הַהַשּׂגוֹת הָרוּחָנִיוֹת, אֲשֶׁר נָטָה לְשֶׁבֶת הַיְּדִיעוֹת
הָאֲמִתִּיּוֹת, צְרוּפוֹת בַּעֲלִיל הַמּוֹפְתִים, מְזֻקָּקִים
שִׁבְעָתָיִם, וְנִשְׁעָן לִגְבוּל הַמַּעֲלוֹת הָרָמוֹת. אִם יָמוּשׁוּ
הָרֵי הַשֵּׂכֶל, וְגִבְעוֹת הָאֱמוּנָה תְּמוּטֶינָה, וְכַנְפֵי שַׂרְפֵי
הַקֹּדֶשׁ תְּרַפֶּינָה, וְכָשַׁל כֹּח זְרוֹעוֹת הַמְּזִמָּה – כָּשַׁל
גַּם יְהוּדָה.</p>

<br />

<p>יְהוּדָה יַעֲלֶה בְמַעֲלוֹת הַשֵּׂכֶל, יִרְאֶה נְתִיבוֹת
הַזְּמַן תַּחְתָּיו, תַּחְתָּיו שָׁחֲחוּ רַהֲבֵי הַסְּפֵקוֹת, נָתַן לוֹ
הַשֵּׂכֶל מַהֲלָכִים בֵּין הָעוֹמְדִים לְפָנָיו, סָחַר סַחֲרֵי
הַתְּעוּדָה וְהִרְוִיחַ, שָׁקַד עַל שַׁעֲרֵי הַיֹּשֶׁר וְהִצְלִיחַ,
יְשַׁלַּח שָׁרָשָׁיו עַל יוּבַל הַשֵּׂכֶל וּמֵרֵיחַ מֵי הַתְּבוּנָה
יַפְרִיחַ, וְהָיָה לְאָב לְיוֹשֵׁב יְרוּשָׁלַיִם וּלְבֵית
יְהוּדָה.</p>

<br />

<p>קְחָה, דּוֹד הַנַּעְלֶה, / זְמִירוֹת הַגּוֹלֶה, / לְךָ עֹפֶר יִכְלֶה / וְנַפְשׁוֹ תִּתְעַטָּף,
וְתוֹך חִשְׁקוֹ רָצוּף, / וְנָהַר יַעְרַת צוּף / זְמִירָיו – לָךְ יָצוּף / וּבִיהוּדָה שָׁטָף,
וְלָקַח צַמֶּרֶת / פְּאֵר לָךְ לַעְטֶרֶת / וּמִכָּל מַחְבֶּרֶת / מְלִיצָה – רַךְ קָטָף.
צְבִי! עַיִן תִּפְקַח, / וְשׁוּּר קִטֵּר יִרְקָח, / וּמִפִּי עֵטוֹ קַח / לְךָ סַמִּים נָטָף!</p>

<br />

<p>וַיְהִי כִּרְאוֹת הַשָּׂר הַשִּׁירִים הַהֲדוּרִים / עַל
אָפְנֵיהֶם דְּבוּרִים / וְהַמְּלִיצוֹת הַנִּמְרָצוֹת / בִּזְהַב הַחֵן
מְשֻׁבָּצוֹת / נָפַל אַרְצָה עַל פָּנָיו / וַיִּבֶז בְּעֵינָיו לְכָל
עֲדָנָיו / וּלְאוֹצְרוֹת מִכְמַנָּיו / וּלְגִנְזֵי בְּרוֹמָיו /
וַיֹּאמֶר כִּי שִׁירִים כָּאֵלֶה לֹא רָאָה מִיָּמָיו / וְלֹא רָאָה
כָזֹאת מְלִיצָה נִכְבָּדָה / לְמִיּוֹם סוּר אֶפְרַיִם מֵעַל
יְהוּדָה.</p>

<p>וַיִּשְׁאָלֵנִי הַשָּׂר וַיֹּאמַר: הָאִם חִבַּרְתָּ עָלָיו עוֹד שִׁירִים?</p>

<p>וָאַעַן וָאֹמַר: חִבַּרְתִּי לוֹ וְלַאֲחֵרִים / עוֹד שִׁירִים מְפֹאָרִים.</p>

<p>וַיֹּאמֶר הַשָּׂר: אֱמָר נָא, בְּחַסְדֶּךָ, אֵיךְ הָיָה הַמַּעֲשֶׂה?</p>

<p>וָאַעַן וָאֹמַר: לֹא אֲכַחֵד מֵאֲדוֹנִי וְלֹא אֲכַסֶּה /
הָיָה יְהוּדָה גּוּר אַרְיֵה בְּאַחַת מִן הֶעָרִים / וְאִתּוֹ
לְחֶבְרָתוֹ אֶחָד מִבְּנֵי הַשּׂרִים / וְלוֹ יָד וָשֵׁם בְּכָל
אַרְבָּעָה וְעֶשְׂרִים / בִּנְיָמִין שְׁמוֹ, בַּעַל מִדּוֹת נִכְבָּדוֹת
/ וְלוֹ בְּכָל חָכְמָה עֶשֶׂר יָדוֹת. / הוּא הָיָה אֲבִי כָּל חָכְמֵי
הַמִּסְפָּר וְהַתִּשְׁבֹּרֶת / וְרִאשׁוֹן לַמִּקְרָא וְלַמָּסֹרֶת /
וּלְמַעֲלוֹתָיו וּלְחָכְמוֹתָיו אֵין מִסְפָּר / וְאִישׁ לֹא יִרְאֵהוּ
בְעֵינָיו – לֹא יַאֲמִין כִּי יְסֻפָּר / וַיְהִי הַיּוֹם גָּרְסָה
נַפְשִׁי לְתַאֲבָה / וְהִשְׁתּוֹקְקָה אֶל אַהֲבָתָם הַחֲשׁוּבָה /
לְחַדֵּשׁ הַיְּדִידוּת וּלְעוֹרֵר הָאַהֲבָה / וּלְחַבֵּר לָהֶם שִׁיר
יְסַפֵּר מַעֲלָתָם / וְאֶת יְקָר תִּפְאֶרֶת גְּדֻלָּתָם / וְזֶה הַשִּׁיר
אֲשֶׁר חִבַּרְתִּי לִשְׁמָם / לִדְרשׁ טוֹבָתָם וֹשְׁלוֹמָם / עֵקֶב
הָיְתָה רוּחַ אַחֶרֶת עִמָּם.</p>

<br />

<p>תֵּבֵל נִשְׁחַת, הוֹדוֹ נִפְחָת, / יָמִים אֵימִים, בָּם מָשְׁחָתָם,</p>

<p>שֻׁנָּה טַעְמָם, נִגְלָה מוּמָם, / הָהּ, כִּי שֻׁדָּדָה אַדַּרְתָּם!</p>

<p>אֵין מִתְעַזֵּר, אֵין עֹז אוֹזֵר, / חֵץ פִּתְאוֹם הָיוּ מַכּוֹתָם.</p>

<p>נִשְׁאַר בָּעִיר שַׁמָּה וּבְעִיר, / אֵין אִישׁ מֵעִיר יָעִיר אוֹתָם,</p>

<p>רַק מִתְהַלֵּל, אוֹ מִתְהוֹלֵל, / יִסְתַּלְסָלוּ בִּקְוֻצּוֹתָם,</p>

<p>וּזְבוּבֵי מָוֶת יַבְאִישׁוּ / רִקְחֵי הַבִּין וּרְכֻלּוֹתָם.</p>

<p>אֵי אַנְשֵׁי הַשּׁם, אַיֵּה הַ/שּׂרִים וּפְנִינֵי אִמְרוֹתָם?</p>

<p>אַיֵּה מָקוֹר מַיִּם חַיִּים, / לַשְׁקוֹת הָעָם עֵת צִמְאָתָם?</p>

<p>מִי יוֹרֵנוּ, מִי יַרְאֵנוּ / מַרְאוֹת שֵׂכֶל וּתְמוּנוֹתָם?</p>

<p>וּנְדִיבֵי עַמִּים נֶאְסָפוּ, / כִּי נִכְסָפוּ אֶל עִלָּתָם.</p>

<p>אֵין אִישׁ בַּדּוֹר פֶּרֶץ יִגְדֹּר, / יָשִׁיב הָעָם מֵחַטָּאתָם –</p>

<p>לוּלֵי כִּי עַתָּה מִקָּרוֹב / אָסַף הָאֵל אֶת חֶרְפָּתָם</p>

<p>וַיָּסַר אֹפֶל עֵינֵיהֶם / וַיָּאֶר כַּיּוֹם חֶשְׁכָתָם</p>

<p>בִּשְׁנֵי כוֹכָבִים הֵאִירוּ / וַיַּשְׂכִּילוּ מִדֵּי צֵאתָם,</p>

<p>הֵמָּה בִנְיָמִין וִיהוּדָה, / חֶמְדַּת יָמִים וּסְגֻלָּתָם,</p>

<p>כִּי הֵמָּה לִמְנוֹרוֹת הַשּׂ/כֶל כַּפְתוֹרֵיהֶם וּקְנוֹתָם,</p>

<p>הֵמָּה בֵּית וַעַד לִתְעוּדוֹת, / הֵם חַצְרֵיהֶם, הֵם טִירוֹתָם,</p>

<p>שָׂרֵי קֹדֶשׁ, אַנְשֵׁי מִדּוֹת / נִכְבָּדוֹת, סַפִּיר גִּזְרָתָם,</p>

<p>מַה נִפְאָרוּ, מַה נֶּהְדָּרוּ, / כַּכּוֹכָבִים בִּמְסִלּוֹתָם!</p>

<p>בִּנְיָמִין – נֵזֶר הַיָּמִים / וִיהוּדָה – קֶרֶן תִּפְאַרְתָּם,</p>

<p>בִּנְיָמִין – כֶּתֶר לִמְבִינִים / וִיהוּדָה – עַל לִבָּם חוֹתָם,</p>

<p>בִּנְיָמִין – יַחְשֹׁב מַחְשָבוֹת / וִיהוּדָה – יַחְשׂף סוֹדוֹתָם,</p>

<p>בִּנְיָמִין – יַחְקֹר הַפְּעָלִים / וִיהוּדָה – יַחְקֹר תַּכְלִיתָם,</p>

<p>בִּנְיָמִין – יָבִין בַּצוּרוֹת / וִיהוּדָה – יַחְקֹר מַהוּתָם,</p>

<p>בִּנְיָמִין – יַשְׂכִּיל בַּמִּקְרִים / וִיהוּדָה – יַחְקֹר אֵיכוּתָם,</p>

<p>בִּנְיָמִין – יָבִין בַּחַיּוֹת / וִיהוּדָה – יַחְקֹר צִבְאוֹתָם,</p>

<p>בִּנְיָמִין – יַחְקֹר בִּדְמוּתָם / וִיהוּדָה – יַחְקֹר סִבּוֹתָם,</p>

<p>בִּנְיָמִין – יַשְׂכִּיל בִּנְפָשִׁים / וִיהוּדָה – עַל הַצְלָחָתָם,</p>

<p>בִּנְיָמִין – יַחְקֹר מוֹצָאָם / וִיהוּדָה – יַחְקֹר מַעֲלוֹתָם,</p>

<p>בִּנְיָמִין – יַחְקֹר רֵאשִׁיתָם / וִיהוּדָה – יַחְקֹר אַחְרִיתָם,</p>

<p>בִּנְיָמִין – יַשְׂכִּיל בִּיסוֹדוֹת / וִיהוּדָה – יַחְקֹר אוֹדוֹתָם,</p>

<p>בִּנְיָמִין – עֵדֶן לִנְפָשׁוֹת / וִיהוּדָה – זֹהַר יִפְעָתָם,</p>

<p>בִּנְיָמִין – יָקִיץ נִרְדָּמִים / וִיהוּדָה – יָקִים נִבְלָתָם,</p>

<p>בִּנְיָמִין – יוֹרֶה חַטָּאִים / וִיהוּדָה – יִכְרֹת מִפְלַצְתָּם,</p>

<p>בִּנְיָמִין – יָפֵר אוֹת בַּדִּים / וִיהוּדָה – יִבְלַע מַטּוֹתָם,</p>

<p>בִּנְיָמִין – יִרְדֹּף הַחָכְמוֹת / וִיהוּדָה – יַעְרֹךְ לִקְרָאתָם,</p>

<p>בִּנְיָמִין – עָרֹם יַעְרִים הוּא / וִיהוּדָה – יַשְׂכִּיל עָרְמָתָם,</p>

<p>בִּנְיָמִין – יָלִיץ לַלֵּצִים / וִיהוּדָה – גּוֹלֶה עֶרְוָתָם,</p>

<p>בִּנְיָמִין – יִדְבַּק בִּקְדוֹשִׁים / וִיהוּדָה – יִלְחֹך עַפְרוֹתָם,</p>

<p>בִּנְיָמִין – יַזִּיל טַלֵּי בִין / וִיהוּדָה – יַעְרֹף מִטְרוֹתָם,</p>

<p>בִּנְיָמִין – מָגֵן לִמְבִינִים / וִיהוּדָה – נוֹשֵׂא צִנָּתָם,</p>

<p>בִּנְיָמִין – בַּיִת לִתְעוּדוֹת / וִיהוּדָה – חֶדֶר מַשְׂכִּיתָם,</p>

<p>בִּנְיָמִין – אֶקְדַּח שַׁעְרֵי בִין / וִיהוּדָה – כַּדְכֹּד שִׁמְשׁוֹתָם,</p>

<p>בִּנְיָמִין – יַט לוֹ הַלִּבּוֹת / וִיהוּדָה – יִמּוֹל עָרְלָתָם.</p>

<br />

<p>שִׁירָתִי! הֵיטִיבִי נַגֵּן, / סַפְּרִי הוֹדָם וּתְהִלָּתָם,</p>

<p>הָרִימִי בַכֹּחַ קוֹלֵךְ, / לֹא תָשׁוּבִי עַד כַּלוֹתָם.</p>

<p>שִׁירָתִי! הַגִּידִי לָהֶם / שֶׁחָלִיתִי עַל אַהְבָתָם,</p>

<p>כִּי נָפַלְתִּי בִמְצֻדַּת חִשְׁ/קָם, נִלְכַּדְתִּי בִּשְׁחִיתוֹתָם,</p>

<p>לָכֵן אוֹחִיל עִם נִדְבָתָם, / אוֹחִיל יוֹם יוֹם אֶת בִּרְכָתָם.</p>

<br />

<p>כִּרְאוֹת הַשָּׂר הַשִּׁירִים הָאֲיֻמִּים / חֲבָלִים
נָפְלוּ לוֹ בַּנְּעִימִים / וַיִּשְׁתַּחוּ אַרְצָה שֶׁבַע פְּעָמִים /
וַיֹּאמַר: אָמוּתָה הַפָּעַם, אַחֲרֵי רְאוֹתִי מִבְחַר הַשִּׁירִים
וְהַמְּלִיצוֹת וְהוֹדָם / אֲשֶׁר לֹא עָמַד אִישׁ בְּסוֹדָם / לְמִן
הַיּוֹם אֲשֶׁר בָּרַא אֱלֹהִים אָדָם / בָּרוּךְ שֶׁחָלַק מֵחָכְמָתוֹ
לְבָשָׂר וָדָם!</p>

<br />
</blockquote>

<h2 id="המחברתהשלש־עשרה:תְּהִלַּתיְהוּדָהצִיצִלְיָנוֹ.קִינוֹתעַלאָחוְעַלחָמִיורִבִּישְׁמוּאֵל.">המחברת השלש־עשרה: תְּהִלַּת יְהוּדָה צִיצִלְיָנוֹ. קִינוֹת עַל אָח וְעַל חָמִיו רִבִּי שְׁמוּאֵל.</h2>

<blockquote>
<p>אָמַר עִמָּנוּאֵל הַמְּחַבֵּר: כִּשְׁמוֹעַ הַשָּׂר
הַשִּׁירִים וְהַמְּלִיצוֹת / אֲשֶׁר חִבַּרְתִּי אֶל יְהוּדָה גּוּר
אַרְיֵה / חָשַׁב הֱיוֹתָם מַעֲמַד שֵׂכֶל וְכָהֶם לֹא הָיָה וְלֹא יִהְיֶה
/ וַיִשְׁאָלֵנִי וַיַּשְׁבִּיעֵנִי בֵאלֹהֵי אַבְרָהָם וֵאלֹהֵי נָחוֹר /
אִם פָּגַעְתִּי בְיָמַי מְשׁוֹרֵר הֱשִׁיבַנִי אָחוֹר.</p>

<p>וָאַעַן וָאֹמַר: חַיֶּיךָ, אֲדוֹנִי! פָּגַעְתִּי וּפָגָעְתִּי / וְקָלוֹן מִכָּבוֹד שָׂבַעְתִּי.</p>

<p>וַיִּשְׂחַק הַשָּׂר אֲדוֹנִי / וַיֹּאמַר: אֵיךְ הָיָה הַדָּבָר, בְּנִי?</p>

<p>וָאַעַן וָאֹמַר: הָיִיתִי בִקְצָת זְמַנִּי / בְּמַחַץ
הָעֳנִי מָחוּץ / וּבְמִשְׁעוֹל הַדְּאָגוֹת לָחוּץ / וּבְדַם דְּמָעַי
מִתְגּוֹלֵל וְרָחוּץ / וְלִגְלוֹת בְּרֹאשׁ גּוֹלִים נָחוּץ / רַגְלִי
אַחַת בִּפְנִים וְרַגְלִי אַחַת בַּחוּץ / הָיִיתִי מִסְתַּתֵּר מִן
הַשֶּׁמֶשׁ וּמִן הַיָּרֵחַ / כִּי דּוּדָאֵי הַיְּגוֹנִים נָתְנוּ רֵיחַ /
וְהָיִיתִי כְּגֵר בָּאָרֶץ וּכְאוֹרֵחַ / מִלִּפְנֵי נוֹשַי בּוֹרֵחַ /
שׁוֹאֵג מִנַהֲמַת לִבִּי וּמַר צוֹרֵחַ / וְשָׁכַחְתִּי שִׁירִים
וּמְלִיצוֹת / כִּי הַיָּגוֹן פָּרַץ לִי פְּרָצוֹת.</p>

<p>וַיְהִי הַיּוֹם, וַאֲנִי הָיִיתִי בְעֹמֶק הַסְּעָרָה
וְהַבִּלְבּוּל / וְלִבִּי כְּלֵב נֹחַ בְּבוֹא הַמַּבּוּל / וְהִנֵה נַעַר
אֶחַד לִקְרָאתִי רָץ / וּבְיָדוֹ שִׁיר נִמְרָץ / בְּמֶלְקָחַיִם לָקַח
לִבִּי / וּנְשָׁמָה לֹא נוֹתְרָה בִּי / כִּי הָיִיתִי לִבְרֹחַ נֶחְפָּז
/ וְהַשִּׁיר הָיָה נֶחְמָד מִזָּהָב וּמִפָּז / וְלֹא הָיִיתִי יָכוֹל
לְקָרְאוֹ בְּמָתוֹן / וּפִי יְהַלֵּךְ עַל טוּרָיו כְּפִי הָאָתוֹן /
וְלִבִּי יִסֹּב אָחוֹר וַיֵּלֶךְ עֲקַלָּתוֹן / וְהַנַּעַר יִקְרָאֵנִי
בְחָזְקָה: לָמָּה תַעֲמֹד מִשְׁתָאֶה / רְאֵה וַעֲשֵׂה בְּתַבְנִיתָם
אֲשֶׁר אַתָּה מָרְאֶה / וָאֹמַר בְּקוֹל נֶעֱצָב: / אֶל הַנַּעַר
הַמַּחֲזִיק מַצָּב / וְלִרְאוֹת מָה אֲדַבֶּר בּוֹ וּמָה אָשִׁיב עַל
תּוֹכַחְתּוֹ יִתְיַצָּב: / מִי הוּא בַעַל הַשִּׁיר, אֲשֶׁר כָּזֶה
הֶרְאָנוּ? / וַיַעַן הַנַּעַר וַיֹּאמַר: הוּא יְהוּדָה צִיצִילְיָנוֹ /
הוּא שׁוֹלֵחַ אֵלֶיךָ הַשִּׁירָה אֲשֶׁר תִּרְאֶנָּה / וְאִם מְעַט
יוֹסִיף לְךָ כָהֵנָה וְכָהֵנָה / עַד אֲשֶׁר יִרְאֶה בְעֵינָיו
וְהַנִּסָּיוֹן יַרְאֶנּוּ / מִמִּי יִתְפָּאֵר הַשִּׁיר מִמְּךָ אוֹ
מִמֶּנּוּ.</p>

<p>כְּשָׁמְעִי – פַּלְגֵי מַיִם יָרְדוּ עֵינָי /
וּשְׂעִפַּי וְרַעְיוֹנַי / לֹא מָצְאוּ חָזוֹן מֵאֲדֹנָי / הָיִיתִי
מִתְהַפֵּך עַל חֲלָצָי / וְכִלְיוֹתַי מֵאֲנוּ לִהְיוֹת יוֹעֲצָי /
וְהַיְּגוֹנִים עָלוּ כְּשׁוּעָלִים עַל פְּרָצָי / וָאֹמַר אֶל הַנָּעַר:
תְּשׁוּבַת הַשִּׁיר לֹא אוּכַל הַיּוֹם לִתֵּן / לֵךְ וָשׁוּב וּמָחָר
אֶתֵּן. / וַיֵּלֶךְ הַנַּעַר לְדַרְכּוֹ / וָאֶתְבּוֹנַן עַל הַשִּׁיר
לָדַעַת חִין עֶרְכּוֹ / וָאֶרְאֶה וְהִנֵּה הַשִּׁיר נֶחְמָד לְעֵין
רוֹאָיו / שָׁלֵם בְּכָל תְּנָאָיו / וּמֻפְלָג בְּכָל עִנְיָנָיו / וְלֹא
יָכְלוּ שִׁירַי לַעֲנוֹת אוֹתוֹ, כִּי נִבְהֲלוּ מִפָּנָיו. / הָיִיתִי
כָּל הַלַּיְלָה מִתְגּוֹלֵל עַל יְצוּעָי / וּמִתְבּוֹסֵס בִּדְמֵי
דְמָעָי / הוֹמֶה וְגוֹעֶה לְרוֹב עִצְּבוֹנָי / וַתִּדַּד שְׁנָתִי
מֵעֵינָי.</p>

<p>הַבֹּקֶר אוֹר – וְהַנַּעַר בָּא / וְלִבִּי חָלָל
בְּקִרְבִּי, מֵת אוֹ נִשְׁבַּר אוֹ נִשְׁבָּה / וַיֹּאמֶר אֵלָי: מַה לְךָ
נֶחְבָּא / נִבָּא וְלֹא יָדַע מַה נִבָּא?</p>

<p>וָאַעַן וָאֹמַר: כָּל הַלַּיְלָה שָׂבַעְתִּי נְדוּדִים /
כִּי גַנָּבִים בָּאוּ לִי הַלַּיְלָה וְשׁוֹדְדִים / וְהִנֵּה צָרַת
לְבָבִי כְּמֵאָה עֵדִים.</p>

<p>וַיָּבֶן הַנַּעַר כִּי אֲנִי כִּמְהָתֵל בּוֹ וּכְמוֹצֵא
עֲלִילוֹת / וְתוֹלֶה בְכָל דָּבָר שֶׁאוּכַל לִתְלוֹת / וַיֹּאמֶר: חַי
יוֹצֵר הָרִים וּבוֹרֵא רוּחַ / כִּי אַתָּה בֵין הַמְּשׁוֹרְרִים
יַבְרוּחַ / וְלֹא אָסוּר מֵהֵנָּה, אוֹ אֶהְיֶה רוֹצֵחַ אוֹ רָצוּחַ / עַד
תְּשִׁיבֵנִי אוֹ תוֹדֶה כִּי אַתָּה נָצוּחַ. / וּבִרְאוֹתִי כִּי כָלָה
שׁוֹד וְאָפֵס הַמֵּץ / וְהַנַּעַר לְהַחֲזִיק מַצָּב יִתְאַמֵּץ /
כִּמְעַוֵּל וְחוֹמֵץ / לִבִּי בְקִרְבִּי יִתְחַמֵּץ / וָאֹמְרָה אֶל
הַנַּעָר, בְּפַתַח וּבְקָמֵץ / לֵךְ אֱמֹר אֶל הַשּׁוֹלֵחַ אוֹתְךָ כִּי
שִׁירָתוֹ עָרְבָה לִי כְּרֵיחַ נִיחוֹחַ / וּמַה לָּאֶרֶז אֲשֶׁר
בַּלְבָנוֹן לִשְׁלֹחַ אֶל הַחוֹחַ / וְעִתִּי לֹא עֵת דּוֹדִים, אַךְ עֵת
לִשְׁכֹּחַ / וְלִפְנֵי שִׁירָיו לֹא עָצַרְתִּי כֹחַ / הָיִיתִי כְּגֶבֶר
אֵין אֱיָל וּכְאִישׁ רָצוּחַ / וּמֵהַיּוֹם הִנֵּנִי מַחֲזִיק עַצְמִי
נָצוּחַ.</p>

<p>וַיֵּלֶךְ הַנַּעַר וּבְפִיו בְּשׂוֹרָה / וַיְסַפֵּר כָּל דְּבָרַי לְבַעַל הַשִּׁירָה.</p>

<p>וַיּוֹסֶף עוֹד יְהוּדָה שְׁלֹחַ שִׁירִים רַבִּים
וְנִכְבָּדִים / חִכָּם מַמְתַּקִּים וְכֻלָּם מַחֲמַדִּים / לֹא רָאִיתִי
כָהֵם בְּצַחוּת לְשׁוֹנָם / וּבְתֹקֶף מִלֵּיהֶם וּבְטוּב עִנְיָנָם /
וְאוֹתִי יוֹם יוֹם יִדְרְשׁוּ / כָּל הַיּוֹם וְכָל הַלַּיְלָה תָּמִיד
לֹא יֶחֱשׁוּ / וַאֲנִי הָיִיתִי כְּחַיַּת הַשָּׂדֶה נִרְדָם וְעֻלְפֶּה /
כְּחֵרֵש אֲשֶׁר לֹא שׁוֹמֵעַ וּכְאִלֵּם לֹא יִפְתַּח פֶּה / כִּי
שָׂבְעָה נַפְשִׁי בְרָעוֹת / וְעֵינַי כָּלוּ בַדְּמָעוֹת / וְעָמַדְתִּי
כְמוֹ שָׁנָה וּשְׁנָתַיִם וְלֹא עֲנִיתִיו / וּבֹשְתִּי וְגַם
נִכְלַמְתִּי בָּעִתִּים אֲשֶׁר רְאִיתִיו / עַד אֲשֶׁר נִסְכְּרוּ
מַעְיְנוֹת הַצָּרוֹת וְהָאֲנָחוֹת / וְנִפְתְּחוּ אֲרֻבּוֹת הַגִּיל
וְשֹׂבַע שְׂמָחוֹת / וְאָז לָבְשָׁה אוֹתִי רוּחַ קְנָאוֹת /
וְחִבַּרְתִּי אֵלָיו שִׁירוֹת בַּפָּז מְסֻלָּאוֹת / הָיוּ קְצָתָם
דִּבְרֵי נְבוּאוֹת / יְפוֹת הַמַּרְאֶה וְהַבְּרִיאוֹת / וְהִנֵּה הָיוּ
עַל כַּנְפֵי נִשְׁרֵי הַמַּהֲלָלִים נְשׂוּאוֹת / יָשְׁרוּ בְעֵינָיו
וְהִלְּלָם / וְעַד רוּם הַשְּׁחָקִים הֶעֱלָם / וַיֹּאמֶר כִּי כָהֵם לֹא
רָאָה מִן הָעוֹלָם וְעַד הָעוֹלָם.</p>

<p>וַיֹּאמֶר הַשָּׂר: הֲתִזְכֹּר הַשִּׁירִים אֲשֶׁר שָׁלַח אֵלֶיךָ יְהוּדָה?</p>

<p>וָאַעַן וָאֹמַר: חַיֶּיךָ, שַׂר הַתְּעוּדָה! /
הִפְסַדְתִּים, לְרֹעַ זְמַנִּי / וַעֲלֵיהֶם גָּדַל יְגוֹנִי / וּפַלְגֵי
מַיִם תֵּרֵד עֵינִי. / אָמְנָם, אִם תֹּאבֶה לִשְׁמֹעַ הַשִּׁירִים אֲשֶׁר
אֵלָיו שָׁלַחְתִּי / אָז תֹּאמַר אֵלַי: סָלָחְתִּי. / וַיֹּאמֶר אֵלַי
הַשָּׂר: הַגֶּד נָא שִׁירֶיךָ / פְּתַח פִּיךָ וְיָאִירוּ דְבָרֶיךָ /
וָאֹמַר: הַשִּׁיר הָרִאשׁוֹן אֲשֶׁר אֵלָיו שָׁלַחְתִּי הוּא זֶה / וְלֹא
תְשַקֵּץ עֱנוּתוֹ וְלֹא תִבְזֶה.</p>

<br />

<p>אֶת שִׁמְעֲךָ, דּוֹד, שָׁמְעָה אָזְנִי תְמוֹל – / לֹא הֶאֱמַנְתִּי עַד אֲשֶׁר רָאִיתִי,</p>

<p>בַּזְתִּי לְכָל חֵשֶׁק חֲשַׁקְתִּיהוּ כְבָר / מִיּוֹם אֲשֶׁר מֹר חִשְׁקְךָ אָרִיתִי,</p>

<p>אֶשְׁתֶּה בְצָמָא דִּבְּרוֹתֶיךָ, וְאֶת / כָּל דִּבְּרוֹת הַדּוֹבְרִים בָּזִיתִי,</p>

<p>שַׂמְתִּים לְטוֹטָפוֹת עֲלֵי מִצְחִי, וְגַם / שִׁירָתְךָ לִי כַעֲנָק שִׁוִּיתִי.</p>

<p>לָךְ יַאֲמִין כָּל אִישׁ, לוֹ תֹאמְרָה: / עִם הָאֱלֹהִים, בֶּאֱמֶת, שָׂרִיתִי,</p>

<p>וּלְטָהֳרַת שִׁירְךָ וּמֶתֶק טַעְמְךָ – / כָּל שִׁיר יְבוֹאֵנִי, הֲכִי, טִמֵּאתִי.</p>

<p>לוּלֵי בְמַרְאוֹת לֵיל דְּמוּתְךָ אֶחֱזֶה – / אָז בַּהֲקִיצִי בֶּאֱמֶת סָפִיתִי.</p>

<p>אִם לֹא רְאִיתִיךָ – חֲזִיתִיךָ, וְלָךְ, / דּוֹדִי, בְּסֻלַּם אַהֲבָה עָלִיתִי,</p>

<p>אַךְ אֵדְעָה כִּי בָךְ תְּבוּנוֹת נִמְצְאוּ / מֵאָה
שְׁעָרִים מֵאֲשֶׁר דִּמִּיתִי, הָהּ לַזְּמַן יַרְחִיק נְדוֹדֵי הַצְּבִי,
/ כִּי מִסְּבֹל הָאַהֲבָה חָלִיתִי.</p>

<p>אִם צָמְאָה נַפְשָׁךְ, צְבִי, אֶל מֵי יְדִי/דוּתִי – בְּכִפְלַיִם לְךָ צָמִיתִי.</p>

<p>לֹא מֵאֲשֶׁר לֹא נִפְלְאָה שִׁירָתְךָ / הִתְמַהְמְהוּ שִׁירַי וְלֹא עָנִיתִי –</p>

<p>בָּאוּ זְמִירֶיךָ, וְאָנֹכִי נְכֵה / רוּחַ וְכוֹסוֹת לַעֲנָה רָוִיתִי,</p>

<p>גַּם גֵּרְמָה נַפְשִׁי חֲרָשֵׂיהֶם בְּעֹז, / עַד כִּי מְעַט מִזְעָר וְלֹא כָלִיתִי.</p>

<p>נַפְשִׁי בְּמוֹ אֵשׁ הַיְּגוֹנִים בָּעֲרָה, / לַחְמִי בְגֶחָלָיו, הֲכִי, אָפִיתִי.</p>

<p>עַל נַהֲרוֹת אֵבֶל וְיָגוֹן אֵשְׁבָה, / גַּם עַל עֲרָבָיו צִלְצְלַי תָּלִיתִי,</p>

<p>שָׁם זָנְחָה נַפְשִׁי זְמִירוֹת נִפְלְאוּ, / שָׁם סָפְדָה נַפְשִׁי וְגַם בָּכִיתִי,</p>

<p>לוּ יַעְזְרוּנִי מַעְיְנוֹת עֵינַי, אֲזַי / דָּם מִכְּבֵדִי בַּבְּכִי דָלִיתִי.</p>

<p>נַפְשִׁי יְגוֹנִים יָלְדָה, עַד אֶחְשְׁבָה / כִּי מִיְּגוֹנִים בֶּאֱמֶת הָרִיתִי.</p>

<p>יִתְנַכְּרוּ לִי יוֹדְעַי גַּם שׁוֹחֲרַי, / כִּי אֶל קְאַת מִדְבָּר, הֲכִי, דָמִיתִי.</p>

<p>כָּל יוֹדְעֵי שִׁירַי לְפָנִים יִתְמְהוּ, / עַד יֹאמְרוּ לִי כִּי אֲנִי שָׁנִיתִי.</p>

<p>אִם קָצְרוּ שִׁירַי, צְבִי – לֹא תִתְמְהָה, / כִּי בֶאֱמֶת זִמְרָה וְשִׁיר נָשִׁיתִי.</p>

<p>אֵיכָה אֲשׁוֹרֵר שִׁיר תְּהִלָּה, אוֹ תְהִי / עֶדְנָה לְנַפְשִׁי, אַחֲרֵי בָלִיתִי!</p>

<p>לֹא תָמְכוּ יָדַי בְּעֵט סוֹפֵר וְלֹא / עָלָה בְלִבִּי שִׁיר וְלֹא צִוִּיתִי.</p>

<p>לוּלֵי אֲשֶׁר נַפְשִׁי לְךָ הִתְאַפְּקָה – / לֹא הִתְוְתָה זֶה שִׁיר אֲשֶׁר הִתְוִיתִי.</p>

<p>לֹא חֻבְּשָׁה, לֹא רֻכְּכָה, עַד בֹּא זְמִיר / חִשְׁקָךְ, וּבוֹ כָּל מַחֲצִי רִפִּאתִי,</p>

<p>אַצְתִּי לְעוֹרֵר רַעֲיוֹן שִׂכְלִי, וְאֶת / דִּמְעִי אֲזַי מִלֶּחֱיִי מָחִיתִי,</p>

<p>צַרְתִּי אֲנִי מֻצָּב עֲלֵי שִׁירִים וְגַם / כַּדּוּר עֲלֵי חֵילָם, הֲכִי, חָנִיתִי,</p>

<p>לֹא מָצְאָה יָדִי שְׁתֵּי תוֹרִים – וְהֵן / אַקְרִיב שְׁנֵי טוּרִים אֲשֶׁר בָּנִיתִי.</p>

<p>שָׂא נָא, צְבִי הַחֵן, לְפֶשַׁע עַבְדְּךָ, / שֶׁפָּשְׁעָה נַפְשִׁי וְשֶׁעָוִיתִי.</p>

<p>אִם יֶעֱרַב שִׁירִי – לְךָ יִתְחַשְּׁבָה, / כִּי מִשְּׂדֵה שִׁירָתְךָ רָעִיתִי;</p>

<p>אוֹ קָצְרוּ שִׁירַי – יְהִי עָלַי עֲווֹן / פִּשְׁעִי וְחֶטְאִי בַּאֲשֶׁר שָׁגִיתִי.</p>

<p>עֵדָה מְלִיצָתִי לְחִשְׁקִי בָךְ, צְבִי, / גַּם עַד לְךָ גַּל זֶה אֲשֶׁר יָרִיתִי.</p>

<br />

<p>וְזֶה הַשִּׁיר הַשֵּׁנִי מִמְּלַאכְתִּי / הַשָּׁלוּחַ אֵלָיו עוֹד מֵאִתִּי.</p>

<br />

<p>אֶרְאֶה עֲרוּגֹת הַזְּמָן צָמָחוּ, / אַבִּיט עֲצֵי עֶדְנוֹ – וְהֵם פָּרָחוּ,</p>

<p>אַבִּיט אֱלֵי שַׁחַק – וְאֶרְאֶה כוֹכְבֵי / יַלְדוּת וְהַשַּׁחְרוּת אֲשֶׁר זָרָחוּ,</p>

<p>אַבִּיט אֱלֵי אָרֶץ – וְהִנֵּה תִימֲרוֹת / בֹּשֶׂם, יְדֵי אֵל נָעֳמָם רָקָחוּ.</p>

<p>אַחְרֵי בְלוֹתוֹ הָיְתָה אֶל הַזְּמַן / עֶדְנָה, וְצָרוֹתָיו, אֱמֶת, נִשְׁכָּחוּ.</p>

<p>יֹאמְרוּ: כְּבָר דָּרַך וְקָם מִיַּעֲקֹב / כּוֹכָב, לְאוֹרוֹ הוֹלְכִים אָרָחוּ.</p>

<p>הִתְאַזְּרוּ, הִתְעוֹרֲרוּ, הִתְנַעֲרוּ! / מַה תֶּהֱמוּ, עַם אֵל, וְתִשְׁתּוֹחָחוּ?</p>

<p>הִנֵּה כְּרוּב מִמְשַׁח וְאֶדֶר הַיְקָר, / הִנֵּה שְׁגִיאוֹת הַזְּמַן נִסְלָחוּ,</p>

<p>הִנֵּה יְסוֹדוֹת הַתְּעוּדָה יֻסְּדוּ, / יוֹם עַל מְכוּנַת הַגְּבִיר הֻנָּחוּ.</p>

<p>וָאֶשְׁאֲלָה: מִי זֶה וְאֵי זֶה הוּא אֲשֶׁר / תַּחְתָּיו נְתִיבוֹת הַזְּמָן שָׁחָחוּ?</p>

<p>מִי זֶה אֲשֶׁר עָלָה בְסֻלַּם הָאֱמוּן, / רַגְלָיו תְּהוֹמוֹת הַזְּמָן דָּלָחוּ?</p>

<p>מִי זֶה – עֲצֵי הַבִּין לְפָנָיו יִמְחֲאוּ / כַפָּם, וְהָרִים רֹן וְשִׁיר יִפְצָחוּ?</p>

<p>מִי זֶה אֲשֶׁר מֻטּוֹת זְמִירָיו מָלְאוּ / אֶרֶץ, וְסוֹדָיו עַד זְבוּל מָתָחוּ?</p>

<p>מִי זֶה אֲשֶׁר כָּל הַמְּלִיצִים יַחֲרִיד, / מִי זֶה – לְפָנָיו רוֹזְנִים יִבְרָחוּ?</p>

<p>וַיֹּאמְרוּ אֵלָי: יְהוּדָה יַעֲלֶה, / אוֹתוֹ לְנָגִיד בַּזְּמַן מָשָׁחוּ.</p>

<p>דָּמוּ מְלִיצֵי הַזְּמַן מוּל מַעֲלַת / הוֹדוֹ – כְּלָבִים אִלְּמִים נָבָחוּ.</p>

<p>הִכָּה יְדוּתוּן בַּאֲלָפָיו, אַךְ יְדֵי / שִׁירָיו – לְרִבְבוֹת נוֹגְנִים טָבָחוּ.</p>

<p>אִלּוּ יְדָעוּם אוֹ שְׁמָעוּמוֹ בְּנֵי / קֹרַח – לְרֹאשָׁם יִמְרְטוּ, יִקְרָחוּ,</p>

<p>אָסָף וְהֵימָן לוּ פְאֵרָם יֶחֱזוּ – / אָז בָּחֳרִי עַל פָּעֳלָם פָּסָחוּ.</p>

<p>לִפְנֵי יְהוּדָה הַהֲמוֹנִים יִכְרְעוּ, / לִפְנֵי יְהוּדָה הַיְּקוּם יִשְׁתָּחוּ,</p>

<p>לִפְנֵי יְהוּדָה הַמְּלִיצִים יִקְרְאוּ: / אַבְרֵךְ! וְיַרְדֵּן הָאֱמוּן יִצְלָחוּ.</p>

<p>הוּא מַעֲדַן כִּימָה יְקַשֵּׁר, גַּם כְּסִיל – / שִׁירֵי עֲלִיצוֹתָיו, אֱמֶת, פִּתָּחוּ.</p>

<p>לֹא הֶאֱמַנְתִּי לַדְּבָרִים, עַד אֲשֶׁר / עַיִן עֲלֵי נַפְשִׁי, הֲכִי, פָקָחוּ</p>

<p>וַיְלַבְּבוּ אוֹתִי בְּשִׁירִים נִמְלְצוּ, / לִבִּי בְּטוּב לִקְחָם, אֱמֶת, לָקָחוּ,</p>

<p>וָאֶחְשְׁבָה לִדְרֹךְ תְּהוֹמוֹתָם בְּעֹז – / וָאֶחֱזֶה אוֹתָם וְהֵם מֵי שָׂחוּ.</p>

<p>אַט לִי, כְּרוּב מִמְשַׁח, כְּגֹדֶל חַסְדְּךָ, / וּרְאֵה הֲמוֹן מֵעַי אֲשֶׁר רֻתָּחוּ,</p>

<p>וּבְחִשְׁקְךָ לִבִּי וְנַפְשִׁי בּוֹעֲרִים, / יִתְלַהֲבוּ כַיּוֹם וְיִתְלַקָּחוּ.</p>

<p>בָּאוּ זְמִירֶיךָ, וְנַפְשִׁי כָלְתָה / לִשְׁמָךְ, וְרַעְיוֹנַי בְּךָ שָׂמָחוּ.</p>

<p>אָבִי, סְפָחֵנִי לְמַעְלָתְךָ, רְאֵה / כִּי בָךְ יְצוּרַי, הַגְּבִיר, נִסְפָּחוּ.</p>

<p>מַה יַעֲשׂוּ לָנוּ בְנֵי יָמִים – וְאֵל / הֶחְבִּיר יְצוּרֵינוּ וְלֹא יִזָּחוּ.</p>

<p>הָהּ לַזְּמַן יַפְרִיד גְּוִיּוֹת – חֻבְּרוּ / לִבּוֹת וְעֶשְׁתּוֹנוֹת, בְּתוֹכָם נָחוּ,</p>

<p>יִבְזֶה לְעֻנּוֹת חוֹשְקִים מִתְעַטְּפִים, / עַל הַנְּדוֹד כַּיּוֹם בְּמַר יִצְרָחוּ.</p>

<p>אָבִי! הֲיָדַעְתָּ אֲשֶׁר קַרְנֵי מְאוֹר / יִפְעָתְךָ אוֹ בֵן וּבַת יִגָּחוּ?</p>

<p>אַט לַצְּבָאִים אַחֲרֶיךָ נִמְשְׁכוּ, / צַוֵּה לְקַרְנֵי הוֹד וְלֹא יִרְצָחוּ!</p>

<p>הוֹאֵל, צְבִי, וּפְנֵה לְעָם, יִשְׁתַּחֲווּ / נִכְחָךְ, וְכַפֵּיהֶם לָךְ יִשְׁטָחוּ,</p>

<p>מִיּוֹם אֲשֶׁר נֵרוֹת מְאוֹרְךָ זָרְחוּ – / אוֹתְךָ לְבַדְּךָ בַּזְּמַן מָשָׁחוּ.</p>

<p>לוּ תַחֲפֹץ זֶבַח – לְךָ יִתְנַדְּבוּ, / לִבָּם וְנִשְׁמָתָם לְךָ יִזְבָּחוּ.</p>

<p>אַט לַהֲמוֹנִים לֹא יְכִילוּן גָּדְלְךָ, / כִּי הַלְּבָבוֹת מֵרְאוֹתְךָ טָחוּ.</p>

<p>מָתַי תְּצַו חִשְׁקָךְ לְרַפֹּאת מַחֲלַת / דּוֹדִים, בְּמַכְאוֹב נוֹדְךָ הוּכָחוּ?</p>

<p>מִי זֶה יְכַלְכֵּל מַחֲלֵיהֶם – רַק צְרִי / חִשְׁקָךְ אֲשֶׁר עַל הַשּׁחִין יִמְרָחוּ.</p>

<p>אֵין לִי בְעוֹלָמִי לְבַד שִׁירְךָ, אֲשֶׁר / בּוֹ כָּל תְּלָאוֹתַי, אֱמֶת, הוּדָחוּ,</p>

<p>וּבְעֵת רְאוֹתִי מַעֲלַת יִפְעָתְךָ – / אֶרְאֶה עֲרוּגוֹת הַזְּמַן צָמָחוּ.</p>

<br />

<p>וְזֶה הַשִּׁיר הַשְּׁלִישִׁי אֲשֶׁר שָׁלַחְתִּי אֵלָיו אֲנִי / אַחֲרֵי אֲשֶׁר הֵשִׁיב אֶל שִׁירִי הַשֵּׁנִי.</p>

<br />

<p>צְבִי הַחֵן – בְּרָקָיו מִמְּקוֹמָם / יְיָרְאוּנִי, וְזָחַלְתִּי לְרַעְמָם.</p>

<p>יְיָרְאוּנִי לְבַד שִׁירָיו, וְאֵין שִׁיר / אֲשֶׁר שִׁירַי לְעַד עוֹלָם עֲמָמָם,</p>

<p>וְאֵין זִכְרוֹן אֱלִי רָמוֹת וְגָבִישׁ / עֲנַדְתִּים, מוּל מְאוֹרֵי יַהֲלוֹמָם.</p>

<p>אֲבוֹי שִׁירַי אֲשֶׁר שָׂרוּ לְכָל שָׁר – / וְהִנֵּה שֻׁדְּדוּ הֵם כַּהֲתִמָּם.</p>

<p>תְּמוֹל כָּל חֵיל לְשִׁירוֹתַי יְיַחֵל – / וְהַיּוֹם אֵין אֲשֶׁר יִדְרשׁ שְׁלוֹמָם,</p>

<p>זְמִירַי הָפְכוּ כַיּוֹם, וְגַם יַד / יְהוּדָה הָיְתָה בָּהֶם לְהֻמָּם,</p>

<p>וְהֵפֵר הַזְּמַן כָּל מוֹעֲצוֹת שָׁר – / וְהוּא יַעַשׂ אֲשֶׁר חָשַׁב וְזָמָם,</p>

<p>וְאֵיכָה נַחֲשֹׁב לַחְקֹר נְבוּאוֹת / חֲרוּזוֹתָיו – וְאֵין פּוֹתֵר חֲלוֹמָם!</p>

<p>וְאֵיכָה נֵשְׁבָה עַל כֵּס זְמִירָיו – / וְלָאִינוּ לְהַשִּׂיג אֶת הֲדוֹמָם!</p>

<p>וְשִׁיר אָסָף וְהֵימָן נִטְּשׁוּ עַל / עֲפַר אֶרֶץ, כְּאִלּוּ אֵין מְקִימָם,</p>

<p>וְשָׁרִים – אָחֲזוּ שַׂעַר לְפָנָיו, / וְנָסִים, כִּי אֱלֹהֵינוּ הֲדִמָּם,</p>

<p>וְכָל חוֹזִים – הֲכִי, הוֹזִים וְשׁוֹכְבִים, / וְלֹא יָדְעוּ בְשִכְבָם אוֹ בְקוּמָם,</p>

<p>וְשִׁירָיו בִּגְבוּרָה נֶאֱזָרִים – / וְשִׁירֵינוּ עֲטוּיִים עַל שְׂפָמָם,</p>

<p>וְלֹא נַשִּׂיג גְּלוּיֵי מַאֲמָרָיו – / וְאֵיכָה נַחֲקֹר סוֹדוֹת עֲלוּמָם?</p>

<p>וְהוּא יַחַשׂ לְכָל נָגִיד וְטִפְסָר / וְהוּא עֶדְיָם וְחֶלְיָתָם וְנִזְמָם,</p>

<p>וְאֵין בַּחַי וּבִמְדַבֵּר כְּעֶרְכּוֹ, / וְאַף כִּי לֹא בְצוֹמֵחַ וְדוֹמָם,</p>

<p>וְכָל שָׁרִים כְּנֶגְדּוֹ כַעֲרֻמִּים, / וּבִזְמִירָיו יְכַסּוּ מַעֲרֻמָּם,</p>

<p>וְאֵיכָה נַחֲזִיק מָעְמָד לְפָנָיו – / וְהוּא לוֹכֵד חֲכָמֵינוּ בְעָרְמָם,</p>

<p>וְאֵיךְ אַקְרִיב לְפָנָיו אֶת קְטָרְתִּי – / וְיָפִיחַ לְכָל רוֹכְלִים וּבָשְׂמָם,</p>

<p>וְכָל שָׁרִים וְנוֹגְנִים יַחֲזִיקוּ / בְּכַנְפוֹת שִׁיר – וְהוּא יִשְׁכֹּן מְרוֹמָם,</p>

<p>וְלוּ פָגַע זְמִירוֹ אֶת לְשׁוֹנוֹת / נְשִׂיאֵי הַמְּלִיצָה – הֶחֱרִימָם;</p>

<p>וְלוּ דָרַךְ בְּרַגְלָיו עַל בְּאֵרוֹת / חֲפָרוּמוֹ נְדִיבֵי עַם – סְתָמָם;</p>

<p>וְלוּ עִמּוֹ יְרוּצוּן כּוֹכְבֵי אֵל / בְּמַעְרֶכֶת תְּבוּנוֹת – הוּא קְדָמָם;</p>

<p>וְלוּ יִלָּחֲמוּ עִמּוֹ צְבָא רוֹם – / אֲזַי מִדַּהֲרוֹת שִׁירָיו הֲלָמָם;</p>

<p>וְלוּ יִגְעַר בְּיַרְדֵּן הַתְּעוּדוֹת – / אֲזַי יִבָּקְעוּ מֵימָיו וְזִרְמָם;</p>

<p>וְלוּ יֹאמַר הַשֶּׁמֶשׁ דֹּם בְּגִבְעוֹן! – / אֲזַי מִגַּעֲרָתוֹ זָע וְדָמָם.</p>

<p>וְאוּלַי הוּא אֲחִי שֶׁמֶשׁ וְסַהַר, / וְעַל כֵּן הֵם קְרָאוּהוּ תְאוֹמָם.</p>

<p>צְבִי הַחֵן – יְדֵי אֵל כּוֹנְנוּהוּ, / וְשַׂרְפֵי רוֹם יְלָדוּהוּ כְּצַלְמָם,</p>

<p>וּבוֹ יִתְפָּאֲרוּ רָאשֵׁי תְעוּדוֹת, / וְהַשָּׁרִים קְרָאוּהוּ נְעִימָם,</p>

<p>וְהָיוּ הֵם בְּעֵינֵיהֶם חֲגָבִים, / וְכֵן הָיוּ – וְהוּא קֶרֶן רְאֵמָם,</p>

<p>וְהָיוּ כָל יְמֵי נוֹדוֹ עֲרָבִים – / וְלֵילוֹת נִהְיוּ עִמּוֹ כְּיוֹמָם,</p>

<p>וְלֹא נִרְאֶה, לְבַד עַל פִּיו, תְּעוּדוֹת, / וְאוּלַי כִּי בְטַבַּעְתּוֹ חֲתָמָם,</p>

<p>וְשָׁרִים יִשְׁמְרוּ מַחְסוֹם לְפִיהֶם, / עֲדַי אֶחְשֹׁב בְּשִׂכְלִי כִּי חֲסָמָם,</p>

<p>וְזִיו פָּנָיו הֲכִי יַחְפִּיר מְאוֹרוֹת, / וְעֵינָיו מוֹשְכִים קֶשֶׁת לְתֻמָּם,</p>

<p>וְאִמְרָתוֹ – לְקָחוּהָ מְלִיצִים / לְמֵינִקְתָּם וְהוֹרָתָם וְאִמָּם,</p>

<p>וְשִׁירָתוֹ לְכָל שִׁירִים לְצוּרָה – / וְשִׁיר כָּל שָׁר יְהִי לָהֶם לְגָלְמָם.</p>

<p>לְמִי חֶמְדַּת זְמַן – כִּי אִם לְזֵכֶר / פְּלִיאוֹת מַעֲלוֹתֵהוּ וְלִשְׁמָם,</p>

<p>וְהֵאִירוּ פְנֵי תֵבֵל כְּהַיּוֹם, / צְבִי הַחֵן, בְּרָקָיו מִמְּקוֹמָם.</p>

<br />

<p>וְזֶה הַשִּׁיר הָרְבִיעִי, שְׁלַחְתִּיו אֶל יְהוּדָה
יְדִידוּת נַפְשִׁי / אַחֲרֵי אֲשֶׁר הֵשִׁיב עַל שִׁירִי
הַשְּׁלִישִׁי.</p>

<p>סָכַל לְבָבִי, עַד רְאוֹתִי שִׂיאֲךָ, / אִם יַעֲלֶה שִׂיא הָאֱנוֹשׁ שָׁמָיִם.</p>

<p>אִלּוּ יְבִינוּן הַלְּבָבוֹת גָּדְלְךָ – / יִמָּאֲסוּ, יִתְהַלְּכוּ כַמָּיִם.</p>

<p>יוֹם לָקְחוּ בִין הַנְּפָשׁוֹת – נַפְשְׁךָ / מִיַּד אֱלֹהִים לָקְחָה כִפְלָיִם.</p>

<p>פָּגְעוּ בְשִׂכְלִי מַלְאֲכֵי שִׁירָתְךָ, / הִנָּם לְנַפְשִׁי הֵם כְּסוּת עֵינָיִם.</p>

<p>נִפְלָא בְעֵין שִׂכְלִי דְמוּתָם, כַּאֲשֶׁר / רָאָם, וְקָרָא אֶת שְׁמָם מַחְנָיִם.</p>

<p>אֵיכָה אֲרִי יִנְהֹם וְיִשְׁרֹק לַזְּבוּב / נָבוּב אֲשֶׁר בִּקְצֵה יְאוֹר מִצְרָיִם?</p>

<p>אֵיכָה לְבָבֵינוּ, צְבִי, יִתְאַחֲדוּ – / וּלְקוֹלְךָ, דּוֹד, צָלֲלוּ אָזְנָיִם?</p>

<p>גַּם שִׂכְלְךָ מַעְמָד לְכָל שֵׂכֶל – וְאֵיךְ / יִשְׁוֶה עֲדֻלָּם אֶל יְרוּשָׁלָיִם?</p>

<p>קָצַר יְאוֹר שִׂכְלִי, וְאָכֵן שִׂכְלְךָ / הוּא יָם מְאֹד גָּדוֹל, רְחַב יָדָיִם.</p>

<p>אֵיךְ מוּל חֲרָבוֹת שִׂכְלְךָ אִלָּחֲמָה / בִּלְחִי חֲמוֹר חַמּוֹר חֲמוֹרָתָיִם!</p>

<br />

<p>וַיֹאמֶר הַשָּׂר: נִרְאֶה מִדְּבָרֶיךָ / כִּי יְהוּדָה
הָיָה בָקִי בַשִּׁיר וּבַמְּלִיצָה אַחֲרֶיךָ / כִּי הַבֹּשֶת אֲשֶׁר
אָכְלָה אֶת יְגִיעֲךָ בָּרִאשׁוֹנָה / הָיָה בְמִקְרֶה וְלֹא בְכַוָּנָה /
כִּי לוּ מְצָאוּךָ שִׁירָיו בְּנֶפֶשׁ עַלִּיזָה / לֹא הָיְתָה שִׁירָתְךָ
בוֹרַחַת וּנְמִבְזָה / אַךְ הָיִיתָ עוֹרֵךְ שִׁירֶיךָ לִקְרַאת
הַמִּלְחָמָה בְּרָצוֹן / לְהַרְאוֹתוֹ כִּי לֹא הִגִּיעַ עֲדַיִן לְרוֹעֵי
צֹאן.</p>

<p>וָאַעַן וָאֹמַר: חַיֶּיךָ, הַשָּׂר, כִּי יְהוּדָה גָבַר
בְּאֶחָיו / בִּמְלֶאכֶת הַשִּׁיר וּבְצַחוּת שִׂיחָיו / עַל כָּל אֲשֶׁר
רָאִיתִי בִּזְמַנִּי / וּמָהִיר בִּמְלַאכְתּוֹ כָּמוֹהוּ לֹא רָאֲתָה
עֵינִי / וּבֵין חֲרוּזוֹתַי לַחֲרוּזוֹתָיו כִּמְעַט אֵין יִתְרוֹן. /
אָמְנָם בַּמְּלִיצוֹת הוּא הָאַחֲרוֹן / וְסִבַּת הֱיוֹתוֹ מָהִיר
בִּמְלֶאכֶת הַשִּׁירִים / הוּא הֱיוֹתוֹ מִשְׂתַּכֵּר לְלַמְּדָהּ
לַנְּעָרִים / לֹא עָשָׂה מְלָאכָה אַחֶרֶת מֵעוֹדוֹ / וְלָכֵן בִּמְלֶאכֶת
הַשִּׁיר גָּבְרָה יָדוֹ / הָיָה אִתָּנוּ זֶה יָמִים וְשָׁנִים, לֹא סָר
מֵהִשְׂתַּכֵּר לְכָל שׂוֹכֵר / וַחֲרוּזוֹתָיו וּמְלִיצוֹתָיו מוֹכֵר /
וַתֵּשֶׁב קַשְׁתּוֹ בְאֵיתָן / לְחַבֵּר קִינוֹת הָעֲתִידִים עוֹרֵר
לִוְיָתָן.</p>

<p>וַיֹּאמֶר אֵלַי הַשָּׂר: אֱמָר נָא הָאֱמֶת / הַאִם חִבַּרְתָּ קִינוֹת עַל מֵת?</p>

<p>וָאַעַן וָאֹמַר: חִבַּרְתִּי וְחִבַּרְתִּי / וַחֲיָלִית
גִּבַּרְתִּי / וְכִמְעַט הַגְּבוּל עָבַרְתִּי / וּמִי שֶׁלֹּא רָאָה
קִינוֹתַי אֲשֶׁר נֶחְמָדוּ / אֲשֶׁר חִבַּרְתִּי עַל גּוֹאֲלַי וְרֵעַי
אֲשֶׁר מִן הָעוֹלָם הַזֶּה נִפְרָדוּ / לֹא רָאָה קִינוֹת נֶחְמָדוֹת
מֵעוֹלָם / כִּי הֵם אָסְפוּ הַהִדּוּרִים כֻּלָּם / לְמִקְּטַנָּם וְעַד
גְּדוֹלָם / וְכָל שָׁר זוּלָתִי בִּדְבַר הַקִּינוֹת חֲלוֹם חָלָם /
וְשָׁב בְּמַעֲשֵׂהוּ דַּךְ וְנִכְלָם / וְהַקִּינוֹת אֲשֶׁר קוֹנַנְתִּי
עַל יְשֵׁנֵי אַדְמַת עָפָר / הֵם רַבִּים עַד אֵין מִסְפָּר / אָמְנָם מִן
הַמְּשֻׁבָּחוֹת שֶׁבָּהֶם הֵם שְׁנַיִם / יְבַכּוּ הַלְּבָבוֹת וְיָזִילוּ
הָעֵינָיִם. / הָאַחַת מֵהֶם חִבַּרְתִּי עַל אָח הָיָה לִי חוֹמֵל
וְרַחֲמָן / אֲשֶׁר קֻמַּט בְּלֹא עֵת וּזְמָן / אֲהַבְתִּיו אַהֲבַת
נַפְשִׁי / עֲנַדְתִּיו עֲטָרָה לְרֹאשִׁי / וְקוֹנַנְתִּי עָלָיו
בְּמִכְתָּבִי / כַּאֲשֶׁר הָיָה עִם לְבָבִי / וְהַשֵּׁנִית הִיא
שֶׁחִבַּרְתִּי קִינָה נִמְרֶצֶת / מִמִּשְׁבְּצוֹת הַיְגוֹנִים
מְשֻׁבֶּצֶת / וּמִבְּכִי וַאֲנָחָה מְקֻבֶּצֶת / עַל פְּטִירַת בַּעַל
בְּעַמֵּנוּ / אֲשֶׁר עָמַד בַּפֶּרֶץ בְּעַד עַמֵּנוּ וּבְעַד עָרֵי
אֱלֹהֵינוּ / גָּדוֹל לַיְּהוּדִים וְרָצוּי לְרֹב אֶחָיו, דּוֹרֵשׁ טוֹב
לְעַמּוֹ / שֶׁקִּבְּלוּ פְסוּלִים וְזָרְקוּ אֶת דָּמוֹ / חוּץ לִזְמַנּוֹ
וְחוּץ לִמְקוֹמוֹ / נוֹדָע בִּיהוּדָה וּבְיִשְׂרָאֵל גָּדוֹל שְׁמוֹ /
הַצַּדִּיק הֶחָסִיד מָרֵנוּ רַבֵּנוּ שְׁמוּאֵל חָמִי עֲטֶרֶת רֹאשִׁי /
וְעָלָיו שָׁפַכְתִּי דְמֵי נַפְשִׁי / כִּי יְגוֹנוֹתַי עָלָיו רַבּוּ
מִשַּׂעֲרוֹת רֹאשִׁי / הוּא הֵחֵל לְהוֹשִׁיעַ אֶת יִשְׂרָאֵל מִצָּרוֹת
הַזְּמָן / וְנִשְׁאַר הַדּוֹר אַחֲרָיו כְּאַלְמָן.</p>

<p>וַיֹּאמֶר הַשָּׂר: נִכְסְפָה וְגַם כָּלְתָה נַפְשִׁי לִרְאוֹתָם / הוֹצִיאֵם אֵלֵינוּ וְנֵדְעָה אוֹתָם!</p>

<p>וָאַעַן וָאֹמַר: זֹאת הַקִּינָה אֲשֶׁר חִבַּרְתִּי עַל אָחִי בְּעֵת פְּקַדְתִּיו / אֲשֶׁר אַהֲבַת נַפְשִׁי אֲהַבְתִּיו.</p>

<p>תְּלָאוֹת הַזְּמָן הָיוּ בְעוֹכְרָי, / וְלִבִּי – מוֹת צְבִי חִשְׁקִי עֲבָרוֹ,</p>

<p>לְקָחוֹ הַזְּמַן מִנִּי וּבִמְקוֹם / אֲסִירֵי הַתְּמוּתָה – שָׁם אֲסָרוֹ.</p>

<p>זְמַן יִקְבֹּר צְבָאָיו בָּאֲדָמָה – / וְדוֹדִי בַּחֲדַר לִבִּי קְבָרוֹ;</p>

<p>זְמַן יַפְרִיד יְדִידִים יוֹם תְּמוּתָה – / וְדוֹד חִשְׁקִי בְּמוֹתוֹ בִּי קְשָׁרוֹ.</p>

<p>וְלוּ הֵחֵל זְמַן לִקְצֹר יְצוּרָיו – / בְּדוֹדִי הַגְּבִיר כִּלָּה קְצִירוֹ;</p>

<p>וְלוּ נָדַד לְהַשְׁחִית כָּל יְקָרִים – / בְּמוֹת דּוֹדִי אֲזַי שִׁלַּם לְנִדְרוֹ.</p>

<p>אֱמֶת, כָּל מִשְׁבְּרֵי תֵבֵל מְצָאתִים – / וְקַלּוּ מִנְּשָׁרִים לִי לְשִׁבְרוֹ,</p>

<p>זְכַרְתִּיהוּ בְלֵילוֹת עַל יְצוּעַי / וְלִבִּי יֶהֱמֶה עָלַי בְּזָכְרוֹ,</p>

<p>וְעָלָיו אֵשְׁבָה בָדָד וְאֶדֹּם, / כְּמוֹ גֶבֶר אֲשֶׁר יַיִן עֲבָרוֹ.</p>

<p>וְלוּ יָשׁוּב יְדִידִי בַדְּמָעוֹת – / דְּמֵי עֵינַי יְבִישׁוּן מֵי נְהָרוֹ;</p>

<p>וְלוּ יָשׁוּב בְּצוֹם וּבְכִי וּמִסְפֵּד – / כְּתַנִּים אֶעֱשֶׂה מִסְפֵּד לְצִירוֹ;</p>

<p>וְלוּ יָשׁוּב בְּתֵת כֹּפֶר – פְּדִיתִיו, / וְהָיִיתִי פְּדוּת נַפְשׁוֹ וְכָפְרוֹ.</p>

<p>וְאֵיכָכָה לְבָבִי בִי יְנֻחַם, / וְלֹא יִדְאַג, וְלֹא יִכְאַב בְּשָׂרוֹ –</p>

<p>וְדוֹדִי, עָרְבוּ דוֹדָיו לְנַפְשִׁי, / זְמַנִּי מִיְּדִידוּתוֹ גְזָרוֹ,</p>

<p>וְכֶתֶר אַהֲבָתוֹ הַקְּדוּמָה – / זְמַנִּי מֵעֲלֵי רֹאשִׁי הֱסִירוֹ.</p>

<p>רְחַצְתִּיהוּ וְסַכְתִּיהוּ בְיָדַי, / וְהוֹרַדְתִּיו בְּמוֹ יָדַי לְקִבְרוֹ</p>

<p>וְשָׁפַכְתִּי דְמֵי לִבִּי – וְאֵין קוֹל, / קְרָאתִיהוּ – וְלֹא אֶשְׁמַע דְּבָרוֹ,</p>

<p>כְּאִלּוּ לֹא נְשַׁקְתִּיהוּ, וְהָיְתָה / נְשִׁיקָתִי אֲזַי רִפְאוּת לְשָׁדּוֹ.</p>

<p>וְלוּ הָיוּ חֲשׁוּקָיו בּוֹ דְבֵקִים / כְּמוֹ מַדָּיו – אֲנִי לוֹ כַּאֲזוֹרוֹ;</p>

<p>וְלוּ הָיוּ חֲשׁוּקָיו כַּאֲזוֹרוֹ – / אֲנִי סוּתוֹ וְשִׂמְלָתוֹ לְעוֹרוֹ;</p>

<p>וְלוּ הָיוּ חֲשׁוּקָיו כַּחֲלוּקוֹ – / אֲנִי עַצְמוֹ וּבָשָׂר מִבְּשָׂרוֹ;</p>

<p>וְלוּ הָיוּ כְּנֵתַח מִנְּתָחָיו – / אֲנִי נַפְשׁוֹ הֱבִיאַנִי בְחֶדְרוֹ.</p>

<p>וְדִמִּיתִי, וְאוּלָם הַזְּמַן לֹא / יְדַמֶּה כַּאֲשֶׁר לִבִּי שְׁעָרוֹ,</p>

<p>יְדַמֶּה כִּי יְחִי דוֹדִי – וְאוּלָם / זְמַן הוֹבִישׁ בְּלֹא יוֹמוֹ מְקוֹרוֹ.</p>

<p>וּמִי יָדַע פְּאֵר דּוֹדִי וְהוֹדוֹ / וְטָעַם צוּף דְּבַש אִמְרוֹ וְיַעְרוֹ –</p>

<p>וְלֹא יִסְפֹּד כְּמִסְפֵּד עַל יְחִידוֹ, / וְלֹא יָמֵר כְּהָמֵר עַל בְּכוֹרוֹ?</p>

<p>וְלוּ יָכְלוּ וְיָדְעוּ הָרְפָאִים, / הֲכִי, יִתְדַּפְּקוּ פֶּתַח דְּבִירוֹ.</p>

<p>אֲרוּרָה הָאֲדָמָה פָּצְתָה פֶּה / וְלָקְחָה אֶת יְדִידִי בַּהֲדָרוֹ!</p>

<p>וְנִמְשָׁלִים נְבוֹנֵי עַם לְצִפּוֹר / אֲשֶׁר נִסְגַּר בְּהֵיטִיבוֹ זְמִירוֹ.</p>

<p>וְיַשְׁקִיט הַזְּמַן צָרִים – וּבִשְׂדֵה / נְדִיבֵי עַם יְשַׁלַּח אֶת בְּעִירוֹ.</p>

<p>וְלוּ אָבָה שְׁמֹעַ לַעֲצָתִי / זְמַן אַכְזָר וְעוֹכֵר אֶת שְׁאֵרוֹ –</p>

<p>הֲכִינוֹתִי בְּרֻדִּים וַעֲקֻדִּים / וְכָל טָלוּא וְנָקֹד עַל שְׂכָרוֹ.</p>

<p>לְזֹאת אָאֹר זְמַנִּי זָר וְאַכְזָר, / אֲרוּרָה הָאֲדָמָה בַּעֲבוּרוֹ!</p>

<br />

<p>וְזֹאת הִיא הַקִּינָה אֲשֶׁר חִבַּרְתִּי עַל רֹאשׁ
גּוֹלַת אֲרִיאֵל / הָאָדָם הַגָּדוֹל בָּעֲנָקִים מָרִי חָמִי רַבִּי
שְׁמוּאֵל.</p>

<br />

<p>הָהּ עַל שְׁדֵי חֶמֶד אֲשֶׁר צָמָקוּ! / מָה אֻמְלְלוּ לִבּוֹת אֲשֶׁר שָׁקָקוּ!</p>

<p>מָה אֻמְלְלוּ הַשּׁוֹאֲלִים, מִתְעַטְּפִים, / הַקּוֹרְאִים בִּשְׁמוֹ וּמַה יִּינָקוּ!</p>

<p>הַקּוֹרְאִים בִּשְׁמוֹ בְּמָרָה יִצְרְחוּ, / עֵת יִזְכְּרוּ דֹּדָיו אֲשֶׁר מָתָקוּ.</p>

<p>עֵת יִזְכְּרוּ דּוֹדָיו דְּמָעוֹת יִזְּלוּ, / יִתְחַלְחְלוּ עַל דּוֹד וְיִתְרַפָּקוּ.</p>

<p>יִתְחַלְחֲלוּ עָלָיו נְשׁוּכֵי הַזְּמַן, / כִּי מֵחֲסָדָיו הָעֳנֵק הָעְנָקוּ.</p>

<p>מָה אֹמְרָה, דּוֹדִים, וּמָה אֶצְטַדְּקָה, / וּנְשִׂיא זְמַנִּי בּוֹלְקִים בָּלָקוּ.</p>

<p>נִפְקַד נְשִׂיאֵנוּ, וְהָיִינוּ כְמוֹ / עָנָק, פְּנִינָיו נָבְלוּ נָבַקּוּ,</p>

<p>וּכְכוֹכְבֵי אֵל עֵת יְרֵחָם קוֹדְרָה, / לֹא שָׂגְבוּ יֶשַׁע וְלֹא חָזָקוּ.</p>

<p>צַר לִי, כְּרוּב מִמְשַׁח, נְשִׂיאִי! הַכְּמוֹת/ נָבָל גְּאוֹנְךָ בּוֹקְקִים בָּקָקוּ?</p>

<p>אֶרְאֶה – וְדָמֶיךָ, נְשִׂיאִי, צוֹעֲקִים / מִן הָאֲדָמָה, לִי בְקוֹל יִנְאָקוּ.</p>

<p>לֹא הֶאֱמַנְתִּי, הַגְּבִיר, כִּי חַרְבוֹת / צָרִים כְּהַיּוֹם אוֹתְךָ בִתָּקוּ.</p>

<p>לוּ תִהְיֶה נַפְשִׁי תְמוּרַת נַפְשְׁךָ! / הָהּ, כָּל יְצוּרַי מָוְתָה יִצְעָקוּ.</p>

<p>לוּ בַדְּמָעוֹת אֶת שְׁבוּתְךָ הַגְּבִיר / אָשִׁיב – דְּמָעַי הַיְקוּם חָנָקוּ;</p>

<p>אִלּוּ בְתֵת כֹּפֶר פְּדִינוּךָ – אֲזַי / כָּל אוֹצְרוֹת חֹשֶׁךְ לְךָ הוּרָקוּ.</p>

<p>בָּךְ, הַגְּבִיר, כָּל הַחֲמוּדוֹת נִמְצְאוּ, / צֶדֶק וְשָׁלוֹם וֶאֱמֶת נָשָׁקוּ.</p>

<p>אִם בָּגְדוּ יָמִים בְּךָ – אֵיךְ יִבְטְחוּ / בָּהֶם אֱוִילִים, שָׁמְנוּ עָתָקוּ?</p>

<p>בָּם יִבְטְחוּ אִישִׁים אֲשֶׁר לֹא יֵדְעוּ / כִּי מַחֲמָאוֹת הַזְּמַן חָלָקוּ,</p>

<p>לֹא יֵדְעוּ כִּי תֹךְ וּמִרְמָה מָלְאוּ / תוֹכָם – וְגַבָּם אַהֲבָה חֻשָּׁקוּ,</p>

<p>עֵת – יַעֲלוּנוּ עַד שְׁחָקִים, עֵת – כְּטִיט / חוּצוֹת הֲמוֹנִים יִרְקְעוּ, יִשְׁחָקוּ.</p>

<p>מַה בָּעֲרוּ יָמִים וְצֶדֶק עִוְּתוּ, / כִּי הֵם בְּפָנִים נָשְׁקוּ – יָרָקוּ!</p>

<p>מִיּוֹם יְדַעְתִּימוֹ – יְשָׁרָה עִקְּשׁוּ, / מִיּוֹם יְדַעְתִּים – דִּין פְּלִילִים פָּקוּ.</p>

<p>לֹא הֶאֱמַנְתִּי כִּי יְדֵי זָרִים כְּתָב / מִכְתַּב אֱלֹהִים חַי, הֲכִי יִמְחָקוּ,</p>

<p>לֹא הֶאֱמַנְתִּי כִּי חֲצָצֵי הַזְּמַן / יַכּוּ כְהַיּוֹם עַד אֲשֶׁר יִבְרָקוּ,</p>

<p>בָּאוּ תְמוֹל חִצָּיו, בְּטֶרֶם נֶחֱזֶה / בָרָק, וּמַכּוֹתָם מְאֹד עָמָקוּ,</p>

<p>לִבִּי לְחוֹתַנְתִּי כְּחָלִיל יֶהֱמֶה, / לָהּ יֶהֱמוּ מֵעַי וְיִתְפָּרָקוּ.</p>

<p>אַךְ עַל פְּרִידָתְךָ, נְשִׂיאִי, אֵשְׁבָה / מַרְעִיד, וְרַעְיוֹנַי בְּמַר יִזְעָקוּ.</p>

<p>אִם הֶחֱשֵיתִי – וַעֲצָמַי נִפְרְדוּ, / אֶבְכֶּה – וּמוֹרָשַׁי, הֲכִי, נִתָּקוּ.</p>

<p>אֶבְכֶּה אֲנִי בִּבְכִי יְתוֹמֶיךָ, אֲשֶׁר / לָךְ יֶהֱמוּ כַיָּם וְיִשְׁתּוֹקָקוּ;</p>

<p>אֶבְכֶּה בְּצַר רוּחִי, וּבִבְכִי בִתְּךָ / אַרְעֵם, וְשָׁמַיִם בְּמַר יִנְהָקוּ;</p>

<p>אֶבְכֶּה אֲנִי בִּבְכִי קְהָלִי, נִשְׁאֲרוּ / כַיּוֹם יְתוֹמִים, עַד לְעָפָר דַּקּוּ;</p>

<p>בִּבְכִי אֲחוֹתִי צַר וּמָצוֹק אֶמְצְאָה, / אָהִים, וְיָדַי בַּבְּכִי סָפָקוּ.</p>

<p>אִלּוּ בְכִיתִי יִשְׁמְעוּ הָעוֹרֲרִים / בִּכְיָם וְלִוְיָתָן – אֲזַי שָׁתָקוּ.</p>

<p>הִנֵּה פְרָת, מִיּוֹם דְּמָעַי נִבְקְעוּ – / לֹא נָבְעוּ מֵימָיו, אֲבָל עָרָקוּ.</p>

<p>גִּיחוֹן וְחִדֶּקֶל לְדִמְעִי קִנְּאוּ, / כִּי חָגְרוּ חֵמוֹת וְשֵׁן חָרָקוּ.</p>

<p>לוּ נַחֲלֵי דִמְעִי אֱלִישָׁע פָּגְעוּ – / לֹא נִבְקְעוּ אֵלָיו וְלֹא נֶחְלָקוּ.</p>

<p>לוּ רַחֲמֶיךָ, הַגְּבִיר, הִתְאַכְזְרוּ, / אוֹ לוּ לְבִכְיִי יִלְעֲגוּ יִשְׂחָקוּ,</p>

<p>כִּי אֶזְעֲקָה מָרָה – וְאַתָּה תַחֲרִישׁ, / תַּמְרִיא – וְיָדַי דַּלְתְּךָ דָפָקוּ.</p>

<p>אָבִי וְהוֹרָתִי בְּעֵדֶן! עוֹרֲרוּ / כַיּוֹם בְּכִי, אַל תֶּחֱשׁוּ וּזְעָקוּ.</p>

<p>הַיּוֹם אֲנִי נִכְאָב וְאֵין לִי אֵם וְאָב, / הַיּוֹם שְׁלוֹמִי עוֹשְקִים עָשָׁקוּ.</p>

<p>מִיּוֹם אֲשֶׁר אוֹתִי עֲזַבְתֶּם הַזְּמַן / רִחַק בְּאַף אוֹתִי – וְהֵם חָבָקוּ,</p>

<p>וּבְעֵת תְּלָאוֹת יֶהְדֳּפוּנִי אֹמְרָה / לָהֶם: לְמִי זָהָב? וְהִתְפָּרָקוּ.</p>

<p>מַה לַּעֲשׂוֹת עוֹד לִי וְלֹא עָשׂוּ, אֲבָל / הֵם סִקְּלוּ כַרְמִי וְהֵם עִזָּקוּ.</p>

<p>מָה אֹמְרָה, נִכְאָב, וְנַפְשִׁי סִבְּבָה, / לֹא בַעֲווֹנָם, אַךְ בְּפִשְׁעִי לָקוּ.</p>

<p>עוּרוּ, אֲבוֹת עוֹלָם, וּפָנָיו קַדְּמוּ, / וּרְאוּ עֲנַק חֵן זַרְעֲכֶם עָנָקוּ,</p>

<p>עַל פִּי עֲצָתוֹ עַם אֲדֹנָי יִסְעוּ, / עַל פִּי עֲצָתוֹ יַחֲנוּ יִשָּׁקוּ.</p>

<p>נָשִׂיא אֱלֵי בָנָיו מְשָׁחוֹ הַזְּמַן, / כִּי עַל שְׂפָתָיו צוּף וְחֵן הוּצָקוּ.</p>

<p>מַה יַּעֲשׂוּ בָנִים – וְרוֹעֶה נֶאֱמָן / נִפְקַד, וְדוֹדָיו עָבְרוּ, חָמָקוּ.</p>

<p>יֹאמְרוּ: שְׁמוּאֵל מֵת! וְסָרָה דוֹבְרִים: / אֵיךְ מֵת אֲשֶׁר כָּל מַעֲשָׂיו צָדָקוּ?</p>

<p>מֵתוּ אֲשֶׁר שָׁגוּ בְהַבְלֵי הַזְּמַן, / מֵתוּ אֲשֶׁר מִן הָאֱמוּן רָחָקוּ,</p>

<p>מֵת אִישׁ אֲשֶׁר בָּנָיו בְּמַחְשָׁךְ הוֹלְכִים, / לֹא מֵת אֲשֶׁר כָּל פָּעֳלָיו זֻקָּקוּ.</p>

<p>לֹא מֵת נְשִׂיאֵנוּ – וּבָנָיו הוֹלְכִים / דַּרְכֵי אֲבוֹתֵיהֶם, וּבָם דָּבָקוּ.</p>

<p>חֶלְקוֹ בְּחַיֵּי עַד, וְצִדְקוֹת פָּעֳלוֹ – / הֵמָּה בְלוּחַ הַזְּמַן נֶחְקָקוּ.</p>

<p>הוֹלֵךְ צְדָקוֹת – הַצְּדָקוֹת יִרְדְּפוּ / אוֹתוֹ, וּמַעְשָׂיו אַחֲרָיו יִדְלָקוּ.</p>

<p>יֵחָשְׁבוּ דָמָיו פְּנֵי אֵל חַי כְּמוֹ / דָמִים עֲלֵי יַד אַהֲרֹן נִזְרָקוּ,</p>

<p>יִתֵּן אֱלֹהִים עֹז לְבָנָיו נִשְׁאֲרוּ, / יַשְׁקִיט לְבָבוֹת מִכְּאֵב נִרְחָקוּ,</p>

<p>וּמְנָת עֲוִילִים, שָׁפְכוּ דָמוֹ, תְּהִי / הֶרֶג, וְרֹאשָׁם מוֹלְקִים יִמְלָקוּ,</p>

<p>גַּם הַכְּלָבִים אֶת דְּמֵיהֶם יִלְקְקוּ, / בִּמְקוֹם אֲשֶׁר דַּם הַגְּבִיר לָקָקוּ,</p>

<p>אַף תֹּאכְלֵמוֹ אֵשׁ מְלַהֶטֶת וּמִ/נֶּפֶשׁ וְעַד בָּשָׁר, הֲכִי, יִדְלָקוּ.</p>

<p>מֵפִיץ וְחֵץ שָׁנוּן, יְתַד שַׂר סִיסְרָא, / רַקַּת בְּנֵיהֶם יַחְלְפוּ, יִמְחָקוּ,</p>

<p>תִּמַּק לְשׁוֹן זַרְעָם בְּמוֹ פִיהֶם, וְעֵי/נֵיהֶם בְּחֹרֵיהֶם, הֲכִי, יִמָּקוּ,</p>

<p>לֹא נִין וְלֹא נֶכֶד בְּעַמֵּיהֶם, וְכָל / רוֹאִים יְנִיעוּן רֹאשׁ וְגַם יִשְׁרָקוּ.</p>

<p>אֵיךְ יַעֲמֹד לִבִּי וְיָדִי תֶחֱזַק, / עַד אֶזְכְּרָה דוֹדָיו אֲשֶׁר פָּסָקוּ?</p>

<p>לֹא אֶחֱשֶׁה, נִכְאָב, וְלֹא אֶתְנַחֲמָה / עַד כִּי תְהוֹמוֹת עַד לְעָב יִסָּקוּ,</p>

<p>אַךְ כָּל יְמוֹתַי עַל נְשִׂיאִי אֶסְפְּדָה, / הָהּ עַל שְׁדֵי חֶסֶד אֲשֶׁר צָמָקוּ!</p>

<br />

<p>וַיְּהִי כִּשְׁמוֹעַ הַשָּׂר הַקִּינוֹת וְטוּב
מְלִיצָתָם / נִפְלָא הַפְלֵא וָפֶלֶא עַל זֹהַר יִפְעָתָם / וַיֹּאמַר:
צָדַקְתָּ בַּאֲשֶׁר אָמַרְתָּ / כִּי גְבוּל הַמְּלִיצוֹת עָבַרְתָּ / מַה
נָּעֲמוּ – לוּלֵי צָרַת עִנְיָנֵיהֶם / וּמַה מָּתְקוּ – לוּלֵי מְרוֹרַת
פִּתְנֵיהֶם / יְהִי אֲדֹנָי אֱלֹהֶיךָ בָּרוּךְ, אֲשֶׁר נָתַן בְּךָ
שֵׂכֶל וּמוֹעֵצָה / וּנְתָנְךָ לְאָב וּלְכֹהֵן לַשּׁיר וְלַמְּלִיצָה /
הֵיטַבְתָּ לִרְאוֹת, הִשְׂכַּלְתָּ עֲשׂוֹ בְּטוּב שִׂכְלָךְ / כִּי אִישׁ
חֲמוּדוֹת אַתָּה וּבִינָה לָךְ!</p>

<br />
</blockquote>

<h2 id="המחברתהארבע־עשרה">המחברת הארבע־עשרה</h2>

<blockquote>
<p>אָמַר עִמָּנוּאֵל הַמְּחַבֵּר: בִּהְיוֹתִי בְּבֵית הַשָּׂר שָׁמֵן וְדָשֵׁן • שׁוֹכֵב עַל מִטּוֹת שֵׁן • וּבְמַעֲדַנָּיו אֲשַׁלַּח הַשֵּׁן • הָיִיתִי בְחוּצוֹת הַשְּׂמָחוֹת מְגַמֵּא • וְסוֹבֵב עַל מַעְיְנֵי הַשְּׂשׂוֹנִים סִבּוּב הַצָּמֵא
• וַיְהִי הַיּוֹם וַאֲנִי אֶת רַגְלַי חָלִיתִי •
וְעָמַדְתִּי יָמִים שִׁבְעָה וּפְנֵי הַשָּׂר לֹא רָאִיתִי • וְיַיִן וְשֵׁכָר לֹא שָׁתִיתִי
• וְכַאֲשֶׁר הִתְחַזַּקְתִּי וְיָצָאתִי מִפֶּתַח בֵּיתִי • וָאֶשָּׂא עֵינַי וָאֶרְאֶה וְהִנֵּה אֵם הַשָּׂר בָּאָה לִקְרָאתִי • וָאָרוּץ לִקְרָאתָהּ וָאֹמַר: הֲשָׁלוֹם לָךְ, גְּבִרְתִּי? • הֲשָׁלוֹם לַשָּׂר, הֲשָׁלוֹם לַיְלָדִים, כִּי בָאת הֲלוֹם? • וַתֹּאמֶר: שָׁלוֹם! • אָמְנָם הַשָּׂר שְׁמוּעָה שָׁמַע וְחָרַד חֲרָדָה • וְצִירִים אֲחָזוּהוּ כְּצִירֵי יוֹלֵדָה • סוֹעֵר כַּהֲמוֹת הַיָּם לְגַלָּיו • וּשְׁנָתוֹ נִהְיְתָה עָלָיו • וְעַתָּה, הַדּוֹד הַנֶּאֱמָן • הַחוֹמֵל עָלָיו וְהָרַחֲמָן • לָמָּה תַעֲמֹד בְּרָחוֹק וְתַעְלִים לְעִתּוֹת • וְהַיְגוֹנִים חוֹנִים עַל הַשָּׂר אִישׁ עַל דִּגְלוֹ
בְאוֹתוֹת • בּוֹאָה אֵלָיו הַחַדְרָה וְנַהֲלֵהוּ עַל מֵי מְנוּחוֹת • וְיִהְיֶה לוֹ בִרְאוֹתוֹ פָנֶיךָ שֹׂבַע שְׂמָחוֹת • וְשָׂא אֵלָיו חִידוֹתֶיךָ הַמְשַׂמְּחוֹת • יְכַבּוּ אֵשׂ הַיְגוֹנִים • וְיָאִירוּ נֵרוֹת הַשְּׂשׂוֹנִים • וָאַעַן וָאֹמַר: הִנְנִי, גְבִרְתִּי! • וָאָקוּם קַל חִישׁ נִשְׁעָן עַל מִשְׁעַנְתִּי • וָאֵלֵךְ אֶל הַשָּׂר חֶדֶר בְּחָדֶר וּמְצָאתִיו הוֹמֶה וְסוֹעֵר • וּבְכָל מַחֲמַדֵּי הַזְּמָן גּוֹעֵר • וְלִבּוֹ בְּאֵשׁ הַיְגוֹנִים בּוֹעֵר • וְעִמּוֹ חֶבְרַת מְיֻדָּעָיו • וְגוֹאֲלָיו וְרֵעָיו • וּבִרְאוֹתָם אוֹתִי מֵרָחוֹק • וּבְיָדִי הַמִּשְׁעֶנֶת – הֵחֵלּוּ לִשְׂחוֹק • וַיֹּאמְרוּ: מִי הֱבִיאֲךָ הֲלוֹם – וְאַתָּה צָרִיךְ
לְמִשְׁעֶנֶת • וָאַעַן וָאֹמַר: אַהֲבַת הַשָּׂר הַנֶּאֱמֶנֶת • וַיֹּאמְרוּ: הֲיָדַעְתָּ חִידָה מְשַׂמַּחַת • תִּהְיֶה אֶל הַשָּׂר בִּשְׁמֹעַ אוֹתָהּ נַחַת • וְלֹא יָמוּת לַשַּׁחַת? •
וָאַעַן וָאֹמַר: יָדַעְתִּי וְלֹא אוּכַל לְהַגִּידָהּ • וְעַתָּה חוּסוּ עַל נַפְשִׁי הָאוֹבְדָה • לְהָכִין אוֹתָהּ וּלְסַעֲדָהּ • הֲטֶרֶם תֵּדְעוּ כִּי אָבְדָה? • הֲלֹא תִרְאוּ עֲצָמַי אֲשֶׁר הִתְדַּלְדָּלוּ • וְהָעֲגָבוֹת אֲשֶׁר הִתְקַלְקָלוּ • וְאַתֶּם אֶת הַחִידָה תִשְׁאָלוּ • לָמָּה זֶה הֶבֶל תֶּהְבָּלוּ • הָבוּ שְׂכָרִי וְאִם לֹא – חֲדָלוּ! • וַיִּשְׂחַק הַשָּׂר וַיֹּאמַר: וּמַה יִהְיֶה הַשָּׂכָר? • וָאַעַן וָאֹמַר: אַטִּיף לְךָ לַיַּיִן וְלַשֵּׁכָר! •
וַיְצַו הַשָּׂר הַנֶּעֱרָב • וַיָּבִיאוּ יֵין מַלְכוּת רָב • וָאֹמַר: בָּרוּךְ יְיָ צוּרִי הַמְלַמֵּד יָדַי לַקְרָב
• וָאָקוּם וָאֶשְתֶּה יַיִן לְשָׂבְעָה • כִּי לֹא שָׁתִיתִי מִמֶּנּוּ יָמִים שִׁבְעָה. • וַיְהִי כַּאֲשֶׁר שָׂבַעְתִּי מִן הַיַּיִן • הָיוּ יְגוֹנֵי הַשָּׂר בְּעֵינָיו אַיִן • וַיֹּאמַר: עַד מָתַי חִידָתְךָ בְּתוֹךְ חִכְּךָ
תִמְנָעֶנָּה • חוּדָה חִידָתְךָ וְנִשְׁמָעֶנָּה.</p>

<p>וָאַעַן וָאֹמַר: הַאֲזִינוּ מְיֻדָּעַי וַאֲדַבֵּרָה • וְזֶה חָזִיתִי וַאֲסַפֵּרָה:
אִישׁ הָיָה בְּאֶרֶץ רוֹמָא, מֹשֶׁה שְׁמוֹ • רָצוּי לְרֹב אֶחָיו וְדוֹרֵשׁ טוֹב לְעַמּוֹ •
וְשֵׁם אִשְתּוֹ רוֹשׂוֹלָה • אֲשֶׁר יָרַד אֵלֶיהָ אָבֵל שְׁאוֹלָה • וְשֵׁם בְּנוֹ דָנִיֵּאל, אֱוִיל שְׂפָתָיִם • חֲמֹר גָּרֶם רוֹבֵץ בֵּין הַמִּשְׁפְּתָיִם • לֹא מָצָא בְּבֵיתוֹ נַחַת • רַק פַּח וָפַחַד וָפַחַת • בָּרָד וְאֵשׁ מִתְלַקַּחַת • כִּי הָיוּ מִדֵּי יוֹם יוֹם נִצִּים • הִנֵּה הָאֵשׁ וְהָעֵצִים • יָקוּמוּ זֶה עַל זֶה כְּהַר פְּרָצִים • וַיִּצְעַק הָאִישׁ אֶל יְיָ מִפְּנֵי לוֹחֲצִים • כִּי בְנוֹ מָשַׁךְ יָדוֹ אֶת לוֹצְצִים • וְאִשְׁתּוֹ תוֹרֶה בְלִבּוֹ מִן הַכְּלִמָּה חִצִּים •
וְהַנּוֹגְשִׂים אָצִים • וַיֹּאמֶר הָאִישׁ בְּלִבּוֹ: מִשֶּׁבֶת עוֹד אִתָּם
נִבְעַתִּי • פֶּן תִּדְבָּקַנִי הָרָעָה וָמַתִּי • אֵין לִי טוֹב רַק לְהַנִּיחַ אֵלֶּה הָאֲמֵלָלִים • וְלִגְלוֹת בְּרֹאשׁ גּוֹלִים • אוּלַי יִקָּרֶה יְיָ לִקְרָאתִי • וְאֶמְצָא מָקוֹם תִּהְיֶה שָׁם מְנוּחָתִי.
וַיְהִי הַיּוֹם וַיִּקַּח הָאִישׁ הוֹנוֹ וּרְכוּשׁוֹ • וַיָּקָם וַיֵּלֶךְ אֶל נַפְשׁוֹ • וַיִּקֶּר מִקְרֵהוּ בְּאֶרֶץ מֵאַרְצוֹת יָוָן אֲשֶׁר שָׁם אַנְשֵׁי אֱמוּנָה • הָיוּ עִם הַשֵּׂכֶל בְּאָמְנָה • בְּשִׁבְטֵי יִשְׂרָאֵל מוּדַעַת נֶאֱמָנָה • וְשֵׁם הָעִיר שִׂבְמָה • וַיַּרְא הָאִישׁ מְנוּחָה כִּי טוֹב וְאֶת הָאָרֶץ כִּי נָעֵמָה • וַיִּטַּע שָׁם אָהֳלֵי אַפַּדְנוֹ • וַיִּשְׁכַּח שָׁם צָרַת אִשְׁתּוֹ וּבְנוֹ • וַיֹּאמַר: זֹאת הָאָרֶץ אֲהַבְתִּיהָ • אִוִּיתִיהָ חֲמַדְתִּיהָ • זֹאת מְנוּחָתִי עֲדֵי עַד, פֹּה אֵשֵׁב כִּי אִוִּיתִיהָ • וַיֶּאֱהָבוּהוּ אַנְשֵׁי הַמָּקוֹם עַל יָשְׁרוֹ • וְעַל נֹעַם פְּעָלָיו וּכְבוֹד עָשְׁרוֹ • כִּי כָּלִיל הוּא בַהֲדָרוֹ • וַיֹּאמְרוּ: בּוֹא יָבוֹא בְרִנָּה נֵזֶר הוֹדֵנוּ •
הַמַּשְׂבִּיעַ בַּטּוֹב עֶדְיֵנוּ • הַמְחַדֵּשׁ כְּבוֹדֵנוּ • זֶה יְנַחֲמֵנוּ מִמַּעֲשֵׂנוּ וּמֵעִצְּבוֹן יָדֵינוּ • וַיּוֹאֶל הָאִישׁ לָשֶׁבֶת אִתָּם • וְלִבּוֹ עָלֵז בְּחֶבְרָתָם • וַיְהִי שָׁם כְּעֶשְׂרִים שָׁנָה, גָדוֹל לַיְּהוּדִים וְנֶאֱהָב • כָּבֵד מְאֹד בַּמִּקְנֶה, בַּכֶּסֶף וּבַזָּהָב • כִּי הִצְלִיחוֹ הָאֵל עוֹשָׂיו • וְהִרְוִיחוֹ בְכָל מַעֲשָׂיו • וַיְהִי הַיּוֹם חָלָה אֶת חָלְיוֹ אֲשֶׁר יָמוּת בּוֹ • וּבִרְאוֹתוֹ כִּי גָדַל צִירוֹ וּמַכְאוֹבוֹ • קָרָא אֶל אַנְשֵׁי מְקוֹמוֹ, • אֲשֶׁר יָדַע כִּי הֵם דּוֹרְשֵׁי שְׁלוֹמוֹ, • וַיֹּאמַר: שְׁמָעוּנִי, אַנְשֵׁי שְׁלוֹמִי! • הִנְנִי נֶאֱסָף אֶל עַמִּי • וְאֵין לִי יוֹרֵשׁ וְגוֹאֵל • רַק בֵּן אֶחָד בְּרוֹמָא וּשְׁמוֹ דָנִיֵּאל • אֲחַלֶּה לִפְנֵיכֶם, הָאֲצִילִים, לִהְיוֹת הוֹנִי בְיֶדְכֶם לְמִשְׁמֶרֶת • וְהוֹדִיעוּ לִבְנִי מִיתָתִי בְּאִגֶּרֶת • וּבְבוֹאוֹ הֵנָּה בְּעֵדוּת מְבֹאֶרֶת • תְּנוּ לוֹ אֶת נַחֲלָתִי הַנִּשְׁאֶרֶת • וַאֲשֶׁר יָבוֹא בְּלֹא עֵדוּת וּמַזְכֶּרֶת • יֵחָשֵׁב כְּגַנָּב נִמְצָא בַּמַּחְתֶּרֶת • וַיַּעֲנוּ הָאֲנָשִׁים וַיֹּאמְרוּ: אֲדוֹנֵנוּ, נֵזֶר
הַיְקוּם • כַּאֲשֶׁר צִוִּיתָ אֶת עֲבָדֶיךָ כֵּן יָקוּם • וַיְהִי כְּכַלּוֹתוֹ לְדַבֵּר עִם אַנְשֵׁי שְׁלוֹמָיו • וַיֶּאֱסֹף רַגְלָיו אֶל הַמִּטָּה וַיִּגְוַע וַיָּמָת וַיֵּאָסֶף אֶל עַמָּיו • וַיָּבוֹאוּ כָל אַנְשֵׁי מְקוֹמוֹ לָנוּד לוֹ
וּלְסָפְדוֹ • הוֹי אָדוֹן וְהוֹי הוֹדֹה •
וַיִּקְבְּרוּהוּ בְמַעֲלֵה קִבְרֵיהֶם עַל צִדְקָתוֹ • וְכָבוֹד עָשׂוּ לוֹ בְּמוֹתוֹ.</p>

<p>וַיִּזְכְּרוּ הָאֲנָשִׁים אֶת מִצְוַת הָאִישׁ וַיִּשְׁלְחוּ לְרוֹמָא אִגֶּרֶת • אֹדוֹת מִיתַת הָאִישׁ מְסַפֶּרֶת • וְאֵת כְּבוֹד עָשְרוֹ אֲשֶׁר הִנִּיחַ לְיוֹרְשָׁיו • וַאֲשֶׁר יָבוֹאוּ בְעֵדוּת אֱמֶת כָּל דּוֹרְשָׁיו • וּבְכֵן לֹא יִיעֲפוּ כָּל מְבַקְשָׁיו • וַיְהִי כַּאֲשֶׁר הִגִּיעָה הַשְּׁמוּעָה בָּעִיר • ונִגְלָה הַדָּבָר לְמִגָּדוֹל וְעַד צָעִיר • נִמְצָא אָז בְּרוֹמָא אִישׁ אֶחָד מִזֶּרַע הַיְּהוּדִים • וּשְׁמוֹ אֶפְרַיִם, רוֹעֶה רוּחַ וְרוֹדֵף קָדִים •
זוֹלֵל וְסוֹבֵא • כָּל הַיּוֹם כָּזָב וָשֹׁד יַרְבֶּה • פְּרִיץ חַיּוֹת • רַע לַשָּׁמַיִם וְרַע לַבְּרִיּוֹת • עֲקֹב הַלֵּב וְאִישׁ מַהֲתַלּוֹת • וְלוֹ לָשׁוֹן מְדַבֶּרֶת גְּדוֹלוֹת • הָיָה הָאִישׁ בַּעַל נֵכֶל וְעָרְמָה • וְלִבּוֹ חוֹרֵשׁ אָוֶן וּמִרְמָה • גָּבָר בְּמִרְמוֹת וָתֹךְ עַל כָּל אֲשֶׁר הָיָה
לְפָנָיו • וְהָיָה דְבָרוֹ דָּבָר דָּבוּר עַל אָפְנָיו • וּבְשָׁמְעוֹ הַשְּׁמוּעָה חָשַׁב מַחֲשֶׁבֶת רָעָה • לַעֲשׂוֹת חֹנֶף וּלְדַבֵּר תּוֹעָה • וַיָּשֶׁת עֵצוֹת בְּנַפְשׁוֹ • לָקַחַת מָמוֹן הַמֵּת וּלְיָרְשׁוֹ • וּמִן הַיּוֹם הַהוּא וָהָלְאָה רוּחַ אַחֶרֶת עִמּוֹ •
וְלֹא עָשָׂה רַגְלָיו וְלֹא עָשָׂה שְׂפָמוֹ • וְלָבַשׁ שְׁחוֹרִים כְּאִלּוּ מִתְאַבֵּל עַל מֵת
• לְהַרְאוֹת הָעַמִּים וְהַשָּׂרִים כִּי הוּא בְנוֹ בֶאֱמֶת • וַיִּקַּח זְהָבוֹ וְכַסְפּוֹ • וַיָּשֶׂם נַפְשׁוֹ בְכַפּוֹ • וַיַּעֲבֹר מִדְבָּרוֹת וְצִיּוֹת • וְהוּא מִתְהַלֵּךְ בֵּין הַחַיּוֹת • וַיִּרְכַּב אֳנִיּוֹת • עַד אֲשֶׁר הִגִּיעַ אֶל מְחוֹז חֶפְצוֹ • אֶל מְקוֹם הַמֵּת וְאֶל אַרְצוֹ.
וַיְהִי בְּהַגִּיעוֹ אֶל הַמָּלוֹן קָרָא אֶל הַנַּעַר לְיָמִים צָעִיר • וַיֹּאמַר: קְרָא לִי עֲשָׂרָה אֲנָשִׁים מִטּוּבֵי הָעִיר • אֲשֶׁר יָדַעְתָּ כִּי הֵם זִקְנֵי הָעָם וְשׁוֹפְטָיו • אֲשֶׁר יוֹרוּ חֻקֵּי אֵל וְאֶת מִשְׁפָּטָיו • וֶאֱמֹר אֲלֵיהֶם: הִגִּיעַ פֹּה דָנִיֵּאל הַנִּכְאָב • אֲשֶׁר דְּמֵי כְבֵדוֹ בִּבְכִי יִשְׁאָב • יַחְפֹּץ לַעֲשׂוֹת חֹק הַבֵּן עַל מִיתַת הָאָב • וְאַחֲלָיו לִפְנֵי מִשְׂרַת מַעֲלַתְכֶם • וִיקָר תִּפְאֶרֶת גְּדֻלַּתְכֶם • לָלֶכֶת עִמּוֹ עַד קֶבֶר אָבִיו קְדוֹשׁוֹ • רִכְבּוֹ וּפָרָשׁוֹ • כִּי שָׁם יִשְׁפֹּךְ עָלָיו אֶת מְרִירוּת נַפְשׁוֹ.
וַיֵּלֶךְ הַנַּעַר וַיִּקְבֹּץ כְּעֶשְׂרִים מִזִּקְנֵי הָעִיר וְנִכְבַּדֵּיהֶם • כֻּלָּם אֲנָשִׁים רָאשֵׁי אַלְפֵי יִשְׂרָאֵל הֵם • וַיֵּלְכוּ עִם הַנַּעַר אֶל הַמָּלוֹן אֲשֶׁר שָׁם יַחֲנֶה • וְהִנֵּה שָׁם קוֹל הֲמֻלָּה כְּקוֹל מַחֲנֶה • וַיִּמְצָאוּהוּ בִּדְמֵי דְמָעָיו מִתְגּוֹלֵל • וְקוֹלוֹ אַיָּלוֹת יְחוֹלֵל • יֹאמַר: אָבִי, אָבִי, רַב מְחוֹלֵל • הַמּוֹצִיא יָקָר מִזּוֹלֵל! • אֵיךְ נָפַלְתָּ מִשָּׁמַיִם הֵילֵל? • וּבִרְאוֹתוֹ הַזְּקֵנִים קָם בַּעֲנָוָה וּבְמוּסָר • כְּאִלּוּ בְּחַבְלֵי הָעֶצֶב וְהַדְּאָגָה נֶאֱסָר • וַיֹּאמַר: אַחֲלַי לִפְנֵיכֶם, מוֹרֵי הַתּוֹרָה וְהַהֲלָכָה • הַמַּצְלִיחִים לִמְלוּכָה • עֲשׂוּ אִתִּי בְרָכָה • וּבוֹאוּ אִתִּי אֶל עֵמֶק הַבָּכָא • וְהַרְאוּנִי מְקוֹם מְנוּחַת הַצַּדִּיק אָבִי • וְאֶעֱשֶׂה שָׁם כַּאֲשֶׁר עִם לְבָבִי • וַיֹּאמְרוּ אֵלָיו הָאֲנָשִׁים: הִנֵּנוּ נַעֲשֶׂה כָּל חֶפְצֶךָ • וַאדֹנָי אֱלֹהֶיךָ יִרְצֶךָ.
וַיֵּלְכוּ עִמּוֹ וַיַּרְאוּהוּ מְקוֹם הַקְּבוּרָה • וּבִרְאוֹתוֹ הַקֶּבֶר צָעַק מָרָה • וַיֹּאמַר: אָבִי, אָבִי, רֶכֶב יִשְׂרָאֵל וּפָרָשָׁיו • קוֹמַת אֲרָזָיו, מִבְחַר בְּרוֹשָׁיו • רָד עִם אֵל ועִם קְדוֹשָׁיו! • מִי הֶאֱמִין כִּי תָּמוּת בְּאֶרֶץ נָכְרִיָּה •
וְתַעֲזֹב אֵשֶׁת חֵיקְךָ תַּאֲנִיָּה וַאֲנִיָּה •
בָּכוֹ תִבְכֶּה בַּלַּיְלָה וְדִמְעָתָהּ עַל לֶחֱיָהּ • אָבִי, אָבִי, כֶּתֶר רֹאשִׁי! •
הֲלֹא קָרָאתִי לִשְׁפֹּךְ עָלֶיךָ אֶת מְרִירוּת נַפְשִׁי • מִי יָעַץ זֹאת עָלֶיךָ אָבִי, אָבִי! • לָמָּה הָיְתָה מַכָּתִי אֲנוּשָׁה וְנֶצַח כְּאֵבִי? • חָנּוּנִי, חָנּוּנִי, אַתֶּם רֵעָי, כִּי יַד אֱלוֹהַּ נָגְעָה בִּי!
וַיֵּבְךְּ הָאִישׁ בְּכִי נִמְרָץ • עַד אֲשֶׁר גְּבוּל הַבְּכִי פָּרָץ • כִּי דְבַר הַמָּמוֹן נָתַן בְּפִיהוּ חָזוֹן נִפְרָץ •
וְכַאֲשֶׁר יִמְנָעוּהוּ מִלִּבְכּוֹת – אָז יֶחֱרָץ • וּלְהַכּוֹת עַל פָּנָיו וְעַל חֵיקוֹ לֹא יְרַחֵם • וְשַׂעֲרוֹתָיו יִמְרֹט וּבְיָדוֹ יִקָּחֵם • וַיָּקוּמוּ כָל הָאֲנָשִׁים אֲשֶׁר שָׁם לְנַחֲמוֹ וַיְּמָאֵן לְהִתְנַחֵם • וַיֹּאמֶר: כִּי נֵרֵד אֲנִי וְאִמִּי רוֹשׂוֹלָה • אֶל אָבִי אָבֵל שְׁאוֹלָה.
וַיְהִי כִּרְאוֹת הָאֲנָשִׁים קוֹל בִּכְיָתוֹ, כְּאִלּוּ הָאֵל זוֹעֵם • וּבְקוֹל כָּמוֹהוּ יַרְעֵם • וְכִי מַלְבּוּשָׁיו בְּיָדָם יִקְרָעֵם • וַיַּחֲזִיקוּ הָאֲנָשִׁים בִּשְׁתֵּי יָדָיו • לְבִלְתִּי יִקְרַע עוֹד בְּגָדָיו • וַיִּזְעַק הָאִישׁ וַיֹּאמַר: הִנְנִי נִשְׁבָּע בְּנֶפֶשׁ
אָבִי • כִּי אִם תִּמְנָעוּנִי מִקְּרֹעַ בְּגָדַי – אֶקְרַע לְבָבִי! • וַיֵבְךְּ הָאִישׁ עַד אֲשֶׁר גְּרוֹנוֹ נִחָר • וַיִּשָּׁבַע כִּי לָמוּת עַל אָבִיו יִבְחָר • וּמֵעֲשׂוֹת כָּזֶה יוֹם יוֹם לֹא יִתְאֶחָר • וְהָיָה כָזֶה יוֹם מָחָר • וַיִּפֹּל עַל הַקֶּבֶר מְלֹא קוֹמָתוֹ • וַיְלַחֵךְ עַפְרוֹתָיו וְאַדְמָתוֹ • וַיִּהְיוּ הָאֲנָשִׁים, בִּרְאוֹתָם צָרַת נַפְשׁוֹ,
תְּמֵהִים • וַיֹּאמְרוּ: אֵין זֶה כִּי אִם אִישׁ אֱלֹהִים!</p>

<p>וַיְהִי כְּכַלּוֹתוֹ לִבְכּוֹת בְּכָל אַוַּת נַפְשׁוֹ • וְלִמְרֹט שְעַר רֹאשׁוֹ • וַיֹּאמַר: אַחֲלֵי לִפְנֵיכֶם הַזְּקֵנִים יוֹדְעֵי צָרַת
לְבָבִי • לִקְרֹא צִדּוּק הַדִּין עַל קֶבֶר אָבִי • אוּלַי יֵחָשֵׂךְ כְּאֵבִי • וַיִּהְיוּ הָאֲנָשִׁים לִקְרוֹתוֹ מְהִירִים • וְהֵם לֹא יָדְעוּ כִּי עָרוֹם יַעְרִים • וְעוֹד יַעֲשֶׂה עַל מִיתַת הָאִישׁ הַזֶּה פּוּרִים •
וַיְהִי בִּקְרוֹא הַקּוֹרֵא ׳שׁוֹמְרֵי גִנְזֵי גַן עֵדֶן׳ וְהִזְכִּיר שֵׁם הַמֵּת • הִתְאַנַּח אֲנָחָה גְדוֹלָה לְהַרְאוֹת הֵפֶךְ הָאֱמֶת • וַיָּשָׁב אֶל בֵּיתוֹ אָבֵל וַחֲפוּי רֹאשׁ • בְּפָנָיו תַּחֲנֶה הַדְּאָגָה וּבְלִבּוֹ אָוֶן יַחֲרֹשׁ
• בְּחָשְׁבוֹ כִּי תַּחַת הַנַּעֲצוּץ יַעֲלֶה בְּרוֹשׁ • וְהַזְּקֵנִים וְכָל הָעָם עַד בֵּיתוֹ לִוּוּהוּ • וּמִלִּבְכּוֹת עוֹד יַזְכִּירוּהוּ וִיצַוּוּהוּ • וַיִּשָּׁאֵר הָאִישׁ בְּבֵיתוֹ, מִתְעַסֵּק בְּאֶבְלוֹ • וּגְדוּדֵי הַשְּׂמָחוֹת יַחֲנּוּ בְלִבּוֹ אִישׁ אִישׁ עַל דִגְלוֹ • וְכָל הָעָם שָׁב אִישׁ לְאָהֳלוֹ.
וַיֹּאמֶר בְּלִבּוֹ הָאִישׁ • רָשָׁע מַחְפִּיר וּמַבְאִישׁ • יִזָּכֵר עֲווֹן אֲבוֹתָיו אֶל יְיָ וְחַטַּאת אִמּוֹ אַל תִּמָּח: • עֵת לְפַזֵּר הַיּוֹם וּמָחָר אֶשְׂמָח • הִנְנִי עוֹשֶׂה חֲדָשָׁה עַתָּה תִצְמָח • וַיִּשְׁלַח וַיִּזְבַּח צֹאן וּבָקָר • לַעֲשׂוֹת לַעֲנִיֵּי הָאָרֶץ אוֹרָה וְשִׂמְחָה וְשָׂשׂוֹן
וִיקָר • וַיְּחַלֵּק לְכָל הָעָם לְמֵאִישׁ וְעַד אִשָּׁה • אֶשְׁפָּר וַאֲשִׁישָׁה • וַיֹּאמֶר כִּי זֶה יַעֲשֶׂה לְכַפָּרַת נֶפֶשׁ אָבִיו
הַקְּדוֹשָׁה • וַיִּשְׁלַח לִמְחַלְּקֵי הַצְּדָקָה אֶל הָאֲמֵלָלִים • כֶּסֶף שְׁלֹשִׁים שְׁקָלִים • לְחַלֵּק אוֹתָם לְאֶבְיוֹנִים וְדַלִּים • וּמִשְׁלוֹחַ מָנוֹת לָאַלְמָנוֹת וְלַיְתוֹמִים • וַיַּעַשׂ לְאָבִיו אֵבֶל שִׁבְעַת יָמִים.
וַיָּשֶׁת הָאִישׁ עֵצוֹת בְּנַפְשׁוֹ • לְהַצִּיב צִיּוּן עַל קֶבֶר הָאִישׁ אֲשֶׁר חָשַׁב
לְיָרְשׁוֹ • וְלִבְנוֹת כְּמוֹ רָמִים מִקְדָשׁוֹ • בְּחָשְׁבוֹ כִּי בָזֶה יַגִּיעַ אֶל מְבֻקָּשׁוֹ • וַיֹּאמֶר בְּלִבּוֹ: אִם הוֹנִי הַיּוֹם חוֹלֵף וְאוֹזֵל • וַעֲמָלִי וִיגִיעַ כַּפַּי אֲנִי גוֹזֵל • לְשַׁלַּח אוֹתוֹ לַעֲזָאזֵל • תַּחַת הַכֶּסֶף אָבִיא זָהָב, וְתַחַתַ הַנְּחֹשֶׁת אָבִיא כֶסֶף, וְתַחַת הָאֲבָנִים – בַּרְזֶל
• וַיִשְׁלַח וַיִּקְרָא לֶחָרָשִׁים וְלַבּוֹנִים • וַיִּתֵּן אֶת הַכֶּסֶף בִּידֵיהֶם כַּאֲבָנִים •
וַיֹּאמֶר אֲלֵיהֶם: אֲנִי עִם לְבָבִי • לִבְנוֹת צִיּוּן עַל קֶבֶר אָבִי • לְכָבוֹד וּלְתִפְאָרֶת • וְלִכְתֹּב מִקָּצֶה בַּחוֹבָרֶת • בְּעֵט בַּרְזֶל וְעוֹפָרֶת • שֵׁם הַצָּדִּיק אָבִי וְשֵׁם אָבִיו וְאִמּוֹ • וְאֶחָיו וְשַׁעַר מְקוֹמוֹ •
וַיֹּאמְרוּ הָאֲנָשִׁים: חַיֶּיךָ לֹא נִשְׁאַל וְלֹא נְנַסֶּה • כְּכָל אֲשֶׁר תְּצַוֶּה אֶת עֲבָדֶיךָ כֵּן נַעֲשֶׂה! • וַיִּבְנוּ עַל הַקֶּבֶר בְּמִצְוַת הָאִישׁ צִיּוּן נִפְלָא • בְּכֶתֶם טָהוֹר לֹא יְסֻלָּא • וַיָּקִימוּ עָלָיו מַצֵּבָה גְדוֹלָה • לְשֵׁם וְלִתְהִלָּה • וַיִּכְתֹּב שָׁם הָאִישׁ בְּיָדוֹ • זֶה הַמִּכְתָּב לְהַעֲלִים סוֹדוֹ: • ׳פֹּה שׁוֹכֵב נֵזֶר הַחֲסִידִים • וְתִפְאֶרֶת הַנְּגִידִים • מֹשֶׁה בֶּן פְּלוֹנִי מֵעִיר רוֹמָא • וּבָנָה זֶה הַצִּיּוּן לִשְׁמוֹ וְלִכְבוֹדוֹ • דָּנִיֵּאל הַקּוֹדֵר וְהַנִּכְאָב, בְּנוֹ יְחִידוֹ • אֲשֶׁר אֲהֵבוֹ בְּכָל לְבָבוֹ וּבְכָל נַפְשׁוֹ וּבְכָל מְאוֹדוֹ • וַיְמָאֵן לְהִתְנַחֵם בְּעוֹדוֹ • עַל אֲשֶׁר לֹא הָיָה עַל פָּנָיו בְּהִפָּרְדוֹ • לָנוּד לוֹ וּלְסָפְדוֹ • הוֹי אָב וְהוֹי אָדוֹן וְהוֹי הוֹדֹה׳.
וַיַּעֲמֹד שָׁם הָאִישׁ חֹדֶשׁ יָמִים • כְּאִישׁ מִתְאַבֵּל עַל מֵת נֶעֱצָב וּמַשְׁמִים • וְלֹא שָׁאַל עַל יְרֻשַּׁת אָבִיו לְעוֹלָם • פֶּן יִתְגַּלֶּה סוֹדוֹ וְיָשֹׁב דַּךְ וְנִכְלָם •
וּמִדֵי יוֹם יוֹם יַעֲלֶה בֵּית הַתְּפִלָּה לְהַעְלִים סוֹדוֹ • יִלְבַּשׁ צְדָקָה כְּמַדּוֹ • וּתְפִלִּין בְּרֹאשׁוֹ וְצִיצִית בְּבִגְדוֹ •
עַד אֲשֶׁר בָּטְחוּ בוֹ הַלְּבָבוֹת • וְנִפְלָא בְעֵינֵי הַמַּחֲשָׁבוֹת.</p>

<p>וַיְהִי כִּרְאוֹת אַנְשֵי הַקְּהִלָּה כִּי זֶה הָאִישׁ חָרֵד עַל מֵת חֲרָדָה גְדוֹלָה • וְלֹא סָר מִלִּבְכּוֹת וּמֵהִתְאַבֵּל • וּמִלִּקְרֹא ׳עַל נַהֲרוֹת בָּבֶל׳ • וְלֹא שָׁאַל מָמוֹן הַמֵּת, כְּאִלּוּ לֹא הָלַךְ שָׁם לְקַבֵּל • וְכִי יְפַזֵּר כָּל רְכוּשׁוֹ • לְתִתּוֹ לְכַפָּרַת נַפְשׁוֹ • וְכִי הֵקִים עַל קִבְרוֹ מַצֶּבֶת אָבֶן • לֹא חָשְׁבוּ כִּי לִבּוֹ יִקְבָּץ אָוֶן • וַיֹּאמְרוּ אִישׁ אֶל אָחִיו: מַדּוּעַ אֲנַחְנוּ מַחְשִׁים • וְהִנֵּה הָאִישׁ הַלָּזֶה זֶרַע קְדוֹשִׁים • אֵין צֹרֶךְ לְאִישׁ כָּזֶה עֵדוּת וּכְתִיבָה • עֵד הַגַּל הַזֶּה וְעֵדָה הַמַּצֵּבָה • בָּרוּךְ יְיָ אֲשֶׁר לֹא הִשְׁבִּית לְאָבִיו גּוֹאֵל • וְיִּקָּרֵא שְׁמוֹ בְּיִשְׂרָאֵל • וְעַתָּה, נִתֵּן לוֹ אֶת יְרֻשָּׁתוֹ • אַחֲרֵי אֲשֶׁר יָדַעְנוּ אֶת קְדֻשָּׁתוֹ • וְהֵם לֹא יָדְעוּ כִּי נִלְכְּדוּ בְרִשְׁתּוֹ.
וַיִּשְׁלְחוּ הָאֲנָשִׁים וַיִּקְרְאוּ לוֹ • וְהוּא עוֹדֶנּוּ מַחֲזִיק בְּאֶבְלוֹ • וַיֹּאמְרוּ לוֹ: אֲדוֹנֵנוּ, אֶשְׁכּוֹל הַכֹּפֶר וּצְרוֹר
הַמֹּר! • אָבִיךָ צִוָּה לִפְנֵי מוֹתוֹ לֵאמֹר: • הַכֶּסֶף אֲשֶׁר נָתַתִּי בְיֶדְכֶם לִשְׁמֹר • תְּנוּ אוֹתוֹ לְדָנִיֵּאל בְּנִי וְיָרַשׁ אוֹתוֹ • וּבִתְנַאי שֶׁיָּבִיא רְאָיָה אוֹ עֵדוּת מֵאֶרֶץ מוֹלַדְתּוֹ • וּבְעֵדוּת זִקְנֵי קְהָלוֹ יִהְיֶה נֶעֱזָר • לְמַעַן אֲשֶׁר לֹא יִקְרַב אִישׁ זָר • וַאֲנַחְנוּ רָאִינוּ בְךָ נוֹרָאוֹת • וְנֶגֶד כָּל עַמֵּנוּ עָשִׂיתָ עַל מִיתַת אָבִיךָ נִפְלָאוֹת • וּבָא הַמּוֹפֵת וְהָאוֹת • כִּי פְעָלֶיךָ הַנִּכְבָּדִים • וּדְבָרֶיךָ הַנְּגִידִים • וְאַנְחוֹתֶיךָ וְדִמְעוֹתֶיךָ כְּמֵאָה עֵדִים • וּבַצִּיּוּן אֲשֶׁר עַל קִבְרוֹ בָּנִיתָ • וְאֶת אֲשֶׁר עָלָיו הִתְעַנִּיתָ • כָּל אֲשֶׁר לְאָבִיךָ קָנִיתָ • מִלְּבַד אֲשֶׁר גָּבַרְתָּ עַל אַנְשֵׁי הַדּוֹר בְּטוּב שִׂיחֶךָ • וְכוֹכְבֵי הָעֲנָוָה זָרְחוּ בְמִצְחֶךָ • וְעַתָּה קוּמָה, הַשָּׂר, לִמְנוּחֶךָ • הִנֵּה כַּפְתּוֹרֶיךָ וּפְרָחֶיךָ • עֲלֵה רֵשׁ • וְהָאֲנָחוֹת מִלִּבְּךָ גָרֵשׁ תְּגָרֵשׁ • כִּי אֵין זוּלָתְךָ גוֹאֵל וְיוֹרֵשׁ.
וַיִּקֹּד הָאִישׁ וַיִּשְׁתַּחוּ • וְעֵינָיו יִבְכְּיוּן וִיצוּרָיו יִשְׂמָחוּ • וְרַעְיוֹנָיו כֶּעָלֶה יִפְרָחוּ • וְעֶשְׁתּוֹנוֹתָיו בְּגַנֵּי הַחֶדְוָה וַתִּרְעֶינָה
בָּאָחוּ • וַיּאֹמֶר אֶל הָאֲנָשִׁים: יַעֲנֶה יְיָ שְׁלוֹמְכֶם • וְעַל טוֹב יִזָּכֵר שִׁמְכֶם • מַה יָּקָר חַסְדְּכֶם • אֲשֶׁר עֲשִׂיתֶם אֶת עַבְדְּכֶם • וַאֲנִי מָה • יְשַׁלֵּם יְיָ פָּעָלְכֶם וּתְהִי מַשְׂכֻּרְתְכֶם שְׁלֵמָה • וְעַתָּה, הָאֲצִילִים וְהַשּׁוֹעִים • שִׁלְחוּ מִכֶּם אֲנָשִׁים לְשִׁבְטֵיכֶם יְדוּעִים • וִישׁוֹטְטוּ בְּחוּצוֹת הָעִיר • וְיִשְׁאֲלוּ גָדוֹל וְצָעִיר • אִם אָבִי נִתְחַיֵּב מָמוֹן • לְאִישׁ מִכָּל הֶהָמוֹן • בְּמֶכֶר אוֹ בְמִקָּח • יָבוֹא וְיִקָּח • וּמִי הָאִישׁ אֲשֶׁר שֵׁרֵת אוֹתוֹ בְּמַחֲלָתוֹ • אוֹ הִתְעַסֵּק בִּקְבוּרָתוֹ • הִנֵּה שְׂכָרוֹ אִתּוֹ וּפְעֻלָּתוֹ; • וּמִי הָאִישׁ אֲשֶׁר נִתְחַיַּבְתִּי לוֹ דָבָר – יִקָּחֵהוּ מִמֶּנִּי • בְּטֶרֶם אֵלֵךְ וְאֵינֶנִּי.
וַיַּעֲנוּהוּ הָאֲנָשִׁים: • תְּבֹרַךְ מֵהָאֵל, זֶרַע קְדוֹשִׁים • כִּי כַבֵּד כִּבַּדְתָּנוּ • וְלֹא עֲשַׁקְתָּנוּ וְלֹא רַצּוֹתָנוּ • וּדְבַר עֶצֶב מִמְּךָ וּמֵאָבִיךָ לֹא סָבַלְנוּ • אֶת הַכֹּל הִתְקַבַּלְנוּ • בָּרוּךְ יִהְיֶה אֲשֶׁר הֱבִיאֲךָ הֲלוֹם • אָחִינוּ, לֵךְ לְשָׁלוֹם!
וַיִּקַּח הָאִישׁ מִיָּדָם אֶת הַהוֹן • וַיֹּאמֶר בְלִבּוֹ: אַךְ עָשַׁרְתִּי מָצָאתִי אוֹן •
שָׁמַע אֱלֹהִים קוֹל בִּכְיִי • הֲכִי קָרָא שְׁמִי אֶפְרַיִם – כִּי הִפְרַנִי אֱלֹהִים
בְּאֶרֶץ עָנְיִי • וְהָפַךְ מִסְפְּדִי לְמָחוֹל • בַּאֲשֶׁר הֱבִיאַנִי נַחֲלַת אֲחֵרִים לִנְחֹל • בָּרוּךְ הַמַּבְדִּיל בֵּין קֹדֶשׁ לְחֹל!
וַיְהִי כַּאֲשֶׁר הִגִּיעַ הַכֶּסֶף לְיָדוֹ • יָרֵא פֶּן יָבוֹא שָׁם אִישׁ וְיֶחֱשֹׂף סוֹדוֹ •
וַיֹּאמַר: אֵין לִי טוֹב כִּי אִם לִרְכֹּב עַל צִי • וְלָשׁוּב אֶל מְחוֹז חֶפְצִי • וְאֵלְכָה אֶל מְקוֹמִי וּלְאַרְצִי • פֶּן יָבוֹא בְנוֹ הָאֲמִתִּי • אוֹ יִשְׁלַח הֵנָּה אִישׁ עִתִּי • וְיוֹצִיאוּ אֶת בִּלְעִי מִפִּי • וּמִבֵּין שִׁנַּי טַרְפִּי • וְאָשֹׁם עַל עֵקֶב בָּשְׁתִּי •
אִם יִלְקְחוּ מִמֶּנִּי אֶת אֲשֶׁר לָכַדְתִּי בְרִשְׁתִּי • הַכֶּסֶף וְהַזָּהָב אֲשֶׁר לָקַחְתִּי בְּחַרְבִּי וּבְקַשְׁתִּי • וַיְּמַהֵר וַיִּרְתֹּם פִּרְדֵי הַפְּרִידָה • וִיִּקַּח הַנְּסִיעָה לוֹ לְצֵידָה • וַיָּשָׁב אֶל בֵּיתוֹ קַל חִישׁ כְּנֶשֶׁר חָשׁ לֶאֱכֹל • בְּשִׂמְחָה וּבְטוּב לֵבָב מֵרֹב כֹּל.
וַיְהִי מִקֵּץ שְׁנָתִַים יַמִּים • וַיָּשֶׂם דָּנִיֵּאל בֶּן הַמֵּת עַל לִבּוֹ לִרְכֹּב
יַמִּים • וּלְהוֹצִיא אֶת הַכֶּסֶף וְאֶת הַזָּהָב, אֲשֶׁר הִנִּיחַ אָבִיו, מִבֵּין קַרְנֵי רְאֵמִים •
וְלֹא יָדַע כִּי אֶפְרַיִם • לָקַח בִּרְכָתוֹ וְהוֹשִׁיבוֹ בֵּין תַּנּוּר וְכִירַיִם
• וַיִּקַּח דָּנִיֵּאל מִזִּקְנֵי קְהַל רוֹמָא עֵדוּת וּרְאָיָה • כִּי הוּא בֶּן פְּלוֹנִי אֲשֶׁר מֵת בְּאֶרֶץ נָכְרִיָּה • וְעַל הֶחָתוּם הָיוּ זִקְנֵי קְהַל רוֹמָא וְשׁוֹעֶיהָ • נְקוּבֵי רֵאשִׁית הַחָכְמָה וִידוּעֶיהָ • וַיֵּלֶךְ לְמַסָּעָיו וַיָּבוֹא אֶל חוֹף אֲרַם צוֹבָה • וַיִּמְצָא אֳנִיָּה וַיִּתֵּן שְׂכָרָהּ וַיֵּרֶד בָּהּ
• וַיֵּלֶךְ אַחַת הֵנָּה וְאַחַת הֵנָּה • עַד אֲשֶׁר הִגִּיעַ אֶל עִיר קִבְרוֹת אֲבוֹתָיו • וּבְהַגִּיעוֹ שָׁם לֹא שָׁאַל עַל אָבִיו וְעַל
אוֹדוֹתָיו • וְאִם נִקְבַּר בְּקִבְרֵי יִשְׂרָאֵל אוֹ בְאַשְׁפָּה • וְאִם עָשׂוּ לוֹ כָבוֹד בְּמוֹתוֹ אוֹ חֶרְפָּה • לֹא בָכָה וְלֹא הִתְאַבֵּל לְמִטּוֹב וְעַד רָע • לֹא מָרַט אֶת רֹאשׁוֹ וּבְגָדָיו לֹא קָרָע • רַק שָׁאַל בְּיַד מִי הִנִּיחָ אָבִיו הוֹנוֹ • וּמִקְנֵה קִנְיָנוֹ • כִּי הוּא כֹחוֹ וְרֵאשִׁית אוֹנוֹ • לוֹ מִשְׁפַּט הַיְרֻשָּׁה • אוֹי לָהּ לְאוֹתָהּ כְּלִמָּה, אוֹי לָהּ לְאוֹתָהּ
בּוּשָׁה!</p>

<p>וַיָּשִׁיבוּ הָאֲנָשִׁים אוֹתוֹ דָבָר • וַיֹּאמְרוּ: מַה לְךָ, הַפֶּתִי, אֲשֶׁר עַל רִיב לֹא לָךְ
תִתְעַבָּר • וְעַתָּה, מַה לַּתֶּבֶן אֶת הַבָּר • כִּי תָבוֹא בְנֵכֶל וּבְעָרְמָה • כְּאִישׁ בַּעַל זָדוֹן וּמִרְמָה • לִשְׁאֹל יְרֻשַּׁת אֲנָשִׁים צַדִּיקִים • כְּהִגָּלוֹת נִגְלוֹת אַחַד הָרֵיקִים • וְלֹא זָכַרְתָּ ׳אָרוּר אֲשֶׁר לֹא יָקִים׳ • וְעַתָּה, חֲדַל לְךָ, הַסָּכָל וְהַנִּבְזֶה • שׁוֹכֵב וְהוֹזֶה • וְאַל תּוֹסֶף דַּבֵּר אֵלֵינוּ עוֹד בַּדָּבָר הַזֶּה!
כִּשְׁמֹעַ הָאִישׁ תְּשׁוּבַת הָאֲנָשִׁים עָמַד מַרְעִיד • וַיּוֹצֵא אִגֶּרֶת מֵחֵיקוֹ וַיֹּאמַר: הִנֵּה זֹאת עָלַי תָּעִיד • כִּי אָנֹכִי דָנִיֵּאל בֶּן פְּלוֹנִי הַמֵּת • וְאֵינֶנִּי בָא אֲלֵיכֶם בְּמִרְמָה כִּי אִם בֶּאֱמֶת • וַיִּקְרְאוּ הָאֲנָשִׁים אֶת הָאִגֶּרֶת • וְהִנֵּה הִיא עַל אוֹדוֹת הָאִישׁ הַלָּזֶה מְדַבֶּרֶת •
וְעַל הֶחָתוּם זִקְנֵי קְהַל רוֹמָא וְרַבָּנֶיהָ • אֲצִילֶיהָ, סְגָנֶיהָ וּקְצִינֶיהָ • וַיִּתְמְהוּ הָאֲנָשִׁים אִישׁ אֶל רֵעֵהוּ • וַיִּקָּהֲלוּ שָׁם קְהִלָּה גְדוֹלָה, כָּל הָעָם
מִקָּצֵהוּ • וַיְהִי כָל הָעָם נָדוֹן •
לֵאמֹר: הָאִישׁ אֲשֶׁר לָקַח הַיְרֻשָּׁה הָיָה אִישׁ מָדוֹן • וּבָא עָלֵינוּ בְדֶרֶךְ מִרְמָה וְזָדוֹן • וּקְצָתָם חָשְׁבוּ רָעָה עַל זֶה הָאַחֲרוֹן • וַיֹּאמְרוּ: מַה מְּאֹד גָּדוֹל זֶה הָעִוָּרוֹן • אֲשֶׁר לֹא הִתְנַהַגְנוּ בִּכְבֵדוּת • בְּתִתֵּנוּ הַמָּמוֹן הַהוּא בְּלֹא רְאָיָה וְעֵדוּת • לְאִישׁ אֲשֶׁר לֹא יָדַעְנוּ אוֹתוֹ וְחִין עֶרְכּוֹ • וַיֹּאמְרוּ: זֶה אוֹמֵר בְּכֹה וְזֶה אוֹמֵר בְּכֹה.
וַיֹּאמֶר הָאִישׁ אֶל הָאֲנָשִׁים: • אֶרְאֶה אֶתְכֶם מִתְלַחֲשִׁים • הַאִם נְתַתֶּם אֶת יְרֻשָּׁתִי לְאַחֵר? • וַיֹּאמְרוּ: נָתַנּוּ, עוֹבֵר לַסּוֹחֵר! • וַיֶּחֱרַד הָאִישׁ חֲרָדָה גְדוֹלָה • וַיִּצְעַק צְעָקָה כְּקוֹל הֲמֻלָּה • וַיֹּאמַר: מִי הוּא אֲשֶׁר הִרְבָּה מְבוּכָתִי • וּבָא עַד הֲלֹם וְלָקַח אֶת בִּרְכָתִי?
וַיֹּאמְרוּ: בָּא הֵנָּה אִישׁ חַי רַב פְּעָלִים וְלִבּוֹ בְּקִרְבּוֹ חָלָל • בּוֹכֶה וּמִתְאַבֵּל וּבִדְמֵי דְמָעָיו מִתְגּוֹלָל • וַיַּעַט אֶל הַשָּׁלָל • שָׁאַל עַל קֶבֶר אָבִיךָ וּפַלְגֵי מַיִם יָרְדוּ עֵינָיו • וַיִּקְרַע שִׂמְלוֹתָיו וַיָּשֶׂם שַׂק בְּמָתְנָיו • וַיִּמְרֹט שַׂעֲרוֹת רֹאשׁוֹ • וַיְחַלֵּק כַּמָּה זְהוּבִים לְכַפָּרַת נַפְשׁוֹ • וּמִדֵּי שַׁבָּת בְּשַׁבַּתּוֹ לְטוֹבָה אוֹתוֹ יִזְכֹּר • סָפַד עָלָיו כְּמִסְפֵּד עַל הַיָּחִיד, וְהָמֵר עָלָיו כְּהָמֵר עַל הַבְּכוֹר
• בָּנָה צִיּוּן עַל קִבְרוֹ מֵהוֹנוֹ, לֹא נַעֲשָׂה כֵן לְפָנִים • וּפִזַּר נָתַן לָאֶבְיוֹנִים • וְעָמַד נֶעֱצָב וְנִכְאָב • וּמִדַּם כְּבֵדוֹ דְּמָעָיו יִשְׁאָב • וְעָשָׂה מַה שֶׁלֹּא עָשָׂה מֵעוֹלָם בֵּן עַל אָב •
לֹא שָׁאַל לְעוֹלָם יְרֻשָּׁה • רַק הָיָה עַל מִיתַת אָבִיו כְּאֵבוֹ נֶצַח וּמַכָּתוֹ
אֲנוּשָׁה • וְהָיוּ לְעוֹלָם צִיצִית עַל בִּגְדוֹ וּתְפִלִּין בְּרֹאשׁוֹ • וקָנָה הוֹן אָבִיךָ וּרְכוּשׁוֹ • בַּשְּׂעָרוֹת אֲשֶׁר תָּלַשׁ מֵרֹאשׁוֹ • וּבַזְּהוּבִים אֲשֶׁר חִלֵּק לְכַפָּרַת נַפְשׁוֹ • וְאֶת כָּל מִקְנֵה קִנְיָנָיו • בַּדְּמָעוֹת אֲשֶׁר הוֹרִיד מֵעֵינָיו.
וְאִם אַתָּה בְנוֹ כַּאֲשֶׁר עֵדִים הֵעַדְתָּ • וּכְפִי הַחִידָה אֲשֶׁר חַדְתָּ • אַיֵּה הַחֲרָדָה אֲשֶׁר עָלָיו חָרַדְתָּ • וְהַדְּמָעוֹת אֲשֶׁר מֵעֵינֶיךָ הוֹרַדְתָּ • וְהַמִּסְפֵּד אֲשֶׁר עָלָיו סָפַדְתָּ? • אַיֵּה בְגָדֶיךָ אֲשֶר קָרַעְתָּ • וְרֹאשְׁךָ אֲשֶׁר פָּרָעְתָּ • וּמַמְּרוֹרִים אֲשֶׁר עָלָיו שָׂבָעְתָּ? • וְאַף אִם נֶאֶמְנוּ דִבְרֵי אִגְרוֹתֶיךָ • מַדּוּעַ אֶחֱרוּ פַּעֲמֵי מַרְכְּבוֹתֶיךָ? • בָּא אָחִיךָ בְּמִרְמָה וַיִּקַּח בִּרְכָתֶךָ!
וַיֹּאמֶר הָאִישׁ: מַה גָּדְלָה זֹאת הַמְּבוּכָה • אֵין לְמַכָּתִי תְעָלָה וַאֲרוּכָה • הֲלֹא אֲצַלְתֶּם לִי בְרָכָה!
וַיֹּאמְרוּ: אָצַלְנוּ לְךָ הַבְּרָכָה אֲשֶׁר בְּהַר עֵיבָל • וּבְשָׂרְךָ יִכְאַב וְנַפְשְׁךָ תֶאֱבַל • כִּי עַל מִיתַת אָבִיךָ לֹא תִתְעַצָּב • וּלְבַקֵּשׁ אֶת יְרֻשָּׁתוֹ עַל מָצוֹר תִּתְיַצָּב • וְעַתָּה, אֱמָר נָא, הַחֹלֶד וְהָעַכְבָּר וְהַצָּב • מִי יַאֲמִין כִּי תִהְיֶה בְנוֹ? • וּמִי הוּא הַבֵּן אֲשֶׁר עַל אָבִיו לֹא תָחוּס עֵינוֹ? • וְאַף אִם אַתָּה בֶּן אִשְׁתּוֹ – שְׁמַע חֶרְפָּתֶךָ: • זָנְתָה אִמְּךָ הוֹבִישָׁה הוֹרָתֶךָ • וְלָכֵן עַל מִיתָתוֹ לֹא נִכְמְרוּ נִחוּמֶיךָ • רַק תְּבַקֵּשׁ הוֹנוֹ לְבָשְׁתְּךָ וּלְבֹשֶׁת עֶרְוַת אִמֶּךָ • וְעַתָּה, אַל תַּשְׁמַע קוֹלְךָ עִמָּנוּ וְתִמְצָא
נֹפֶשׁ • פֶּן יִפְגְּעוּ בְךָ הָאֲנָשִׁים מָרֵי נָפֶשׁ!</p>

<p>וַיֹּאמֶר הָאִישׁ: חֲמָסִי עֲלֵיכֶם, אַנְשֵׁי הַקְּהִלָּה הַקְּדוֹשָׁה! • מַדּוּעַ מִהַרְתֶּם לָתֵת לְאִישׁ נָכְרִי הַיְרֻשָּׁה?</p>

<p>וַיַּעֲנוּ הָעָם אוֹתוֹ קָשָׁה • וַיֹּאמְרוּ: רָאֹה רָאִינוּ צָרַת נַפְשׁוֹ • וְהַתְּפִלִּין אֲשֶׁר בְּרֹאשׁוֹ • וְאֶת אֲשֶׁר נָפַל עַל קֶבֶר אָבִיךָ וְהִתְעַסֵּק
בְּאֶבְלוֹ • עַד אֲשֶׁר חָשַׁבְנוּ כִּי לֹא יִחְיֶה אַחֲרֵי נָפְלוֹ • לֹא כַאֲשֶׁר עָשִׂיתָ אַתָּה, אֱוִיל מַשְׁרִישׁ • בֵּן מַחְפִּיר וּמַבְאִישׁ • כִּי הוּא מִלִּקְרֹא ׳אָבִי, אָבִי!׳ לֹא יַחֲרִישׁ • יִקְרָא אוֹי וַאֲבוֹי וְיִשְׁאַג כְּאַרְיֵה • וְנָתַנּוּ לוֹ הַכֹּל בְּטֶרֶם תָּבֹא וְלֹא אָמַר אַיֵּה • וַנְּבָרְכֵהוּ גַּם בָּרוּךְ יִהְיֶה!
וַיֹּאמֶר הָאִישׁ: אָרוּר יִהְיֶה מִן הָעוֹלָם וְעַד הָעוֹלָם • הָאִישׁ אֲשֶׁר הִתְאַבֵּל עַל אָבִי וְהִקְשָׁה עָלַי וַיִּשְׁלָם • וְלָקַח אֶת בִּרְכָתִי וְאֶל בֵּיתִי יְשִׁיבֵנִי דַךְ וְנִכְלָם! • וַיִּפָּרֵד מֵהֶם וְהוּא בוֹשׁ וְנֶאֱלָם • וְהָיְתָה לוֹ חֶרְפַּת עוֹלָם • וַיְמַהֵר וַיִּרְכַּב אֳנִיּוֹת • וַיָּשָׁב אֶל בֵּיתוֹ בְּיָדַיִם רֵיקָנִיּוֹת • וַתִּשְׁאָלֵהוּ אִמּוֹ עַל דְּבַר הַיְרֻשָּׁה • וַיֹּאמַר הִנְנִי שָׁלוּחַ אֵלַיִךְ קָשָׁה • אֵין קוֹל עֲנוֹת גְּבוּרָה רַק קוֹל עֲנוֹת חֲלוּשָׁה •
כִּי הָלַךְ שָׁם אִישׁ בְּלִיַּעַל • וּמָעַל בָּנוּ מַעַל • אַל יִדְרְשֵׁהוּ אֱלוֹהַּ מִמַּעַל! • בָּכָה וְסָפַד עַל אָבִי • וְלָקַח כַּסְפִּי וּזְהָבִי • וְתָלַשׁ שַׂעֲרוֹת רֹאשׁוֹ • וְחִלֵּק מָמוֹן לְכַפָּרַת נַפְשׁוֹ • וְיָרַשׁ כָּל רְכוּשׁוֹ • הֵקִים עַל קִבְרוֹ מַצֵּבָה • וְעָשָׂה כַוָּנִים לְהַעֲצִיבָה • וּבָנָה אֶצְלוֹ צִיּוּן •
וְלָדַעַת מִי הָיָה זֶה הַנָּבָל – צָרִיךְ עִיּוּן • הָלַכְתִּי שָׁם לְקַבֵּל הוֹן •
וְהֻכֵּיתִי בְשִׁגָּעוֹן וּבְעִוָּרוֹן וּבְתִמָּהוֹן • קִבַּלְתִּי חֶרְפָּה מִכָּל הַחֲרָפוֹת מְקֻבֶּצֶת • וְקִלְּלוּנִי קְלָלָה נִמְרֶצֶת • שָׂמוּ לִי עֲלִילוֹת • וַיְבַקְשׁוּ אֶת נַפְשִׁי לְהַקְלוֹת • וּלְיַחְמֶנָּה בַּמַּקְלוֹת • וְעָלַיִךְ דִבְּרוּ כְּאַחַת הַנְּבָלוֹת • וַאֲנִי – זֹאת נֶחָמָתִי, אֲַחֲרֵי אֲשֶׁר הִדְבִּיקַתְנִי
הָרָעָה • כִּי לֹא הוֹרַדְתִּי עַל אָבִי דִמְעָה • וְלֹא קָרַעְתִּי וְלֹא סָפַדְתִּי • וְעָלָיו חֲרָדָה לֹא חָרַדְתִּי • נָשָׂאתִי אִגֶּרֶת וְעֵדִים הֵעַדְתִּי • וּפָרַשְׂתִּי רִשְׁתִּי וְלֹא לָכַדְתִּי • וְכַאֲשֶׁר אָבַדְתִּי אָבַדְתִּי.
כִּשְׁמֹעַ אִמּוֹ חֶרְפָּתוֹ וְחֶרְפָּתָהּ • וַתֵּרֶא כִּי נוֹחֲלָה אָבְדָה תִּקְוָתָהּ •
וַתָּסַר מֵעָלֶיהָ בִגְדֵי אַלְמְנוּתָהּ • וַתֹּאמַר כִּי מִלִּבְכּוֹת עָלָיו גַּם הִיא תֶחֱרָשׁ •
אַחֲרֵי אֲשֶׁר מֵהוֹנוֹ לֹא תִירָשׁ • וַתְּהִי לָהֶם לְנֶחָמָה • וְיַחְדָּו הָלְכוּ בַכְּלִמָּה.</p>

<p>כִּשְׁמֹעַ הַשָּׂר קוֹל הַחִידָה דוֹפֵק • לֹא יָכֹל לְהִתְאַפֵּק • וְאָז נִמְלָא פִּיו שְׂחוֹק • וְהַשִּׂמְחָה פָעֲרָה פִיהוּ לִבְלִי חֹק • וְהַקּוֹל נִשְׁמַע עַד לְמֵרָחוֹק • כְּאִלּוּ נָתַן תְּהוֹם קוֹלוֹ • וְאֵל הַכָּבוֹד הִרְעִים מִזְּבוּלוֹ • וַיִּשְׁמְעוּ אַנְשֵׁי הָעִיר אֶת קוֹל הַשָּׂר בְּרֵעֹה • וַיִּשְׁמְעוּ מִצְרַיִם וַיִּשְׁמַע בֵּית פַּרְעֹה • וַיִּהְיוּ הָאֲנָשִׁים עַל שְׂחוֹק הַשָּׂר תְּמֵהִים • כִּי לְמִבָּרִאשׁוֹנָה הָיוּ עָלָיו פּוֹחֲדִים וְרוֹהִים • וַיֹּאמֶר הַשָּׂר: צְחוֹק עָשָׂה לִי אֱלֹהִים • כָּל הַשּׁוֹמֵעַ יִצְחַק לִי • כִּי נַשַּׁנִי אֱלֹהִים אֶת כָּל עֲמָלִי.
וַיְהִי כַּאֲשֶׁר תַּם כָּל הָעָם לִשְׂחֹק לִרְצוֹנוֹ • וַיֹּאמֶר הַשָּׂר: הֲיָדַעְתָּ מֶה עָשָׂה אֶפְרַיִם הַבּוֹגֵד מֵהוֹנוֹ? • וָאַעַן וָאֹמַר: זֶה פִּתְרוֹנוֹ • אֶפְרַיִם הָיָה עוּגָה בְּלִי הֲפוּכָה • לֹא הִשְׁאִיר אַחֲרָיו בְּרָכָה • כִּי הָיָה בְרִשְׁעוֹ נוֹדָע • לְכָל אִישׁ רַע וּבְלִיַּעַל גּוֹאֵל וּמוֹדָע •
אָכְלוּ זָרִים כֹּחוֹ וְהוּא לֹא יָדָע • וְאַחֲרֵי כֵן הִתְחַבֵּר עִם אַנְשֵׁי לָצוֹן • וּבוֹגְדֵי בֶגֶד יַעֲלוּ עַל מִזְבְּחוֹ לְרָצוֹן •
הָרוֹג בָּקָר וְשָׁחוֹט צֹאן • יִשְתֶּה יַיִן לְשָׂבְעָה • וְיִקְרַב אֶל כָּל בְּהֵמָה לְרִבְעָהּ • עַד אֲשֶׁר חָלַף יְגִיעוֹ וַעֲמָלוֹ • וַיִּשְׁכֹּן בְּאָהֳלוֹ מִבְּלִי לוֹ • וְנִשְׁאַר בְּמַקְלוֹ וּבְתַרְמִילוֹ • כִּי הַגַּזְלָן – זֶה מִשְׁפָּטוֹ • וּדְבַר הָעֹשֶׁק – כֹּה מַבָּטוֹ • כְּבוֹלְעוֹ כֵּן פּוֹלְטוֹ.
וַיֹּאמֶר הַשָּׂר: אַף אִם יֵשׁ לִשְׂחֹק עַל זֶה הַמְּאֹרָע • הוּא עִנְיָן רָע • לָבוֹא אִישׁ חָנֵף וּמֵרָע • חָלְקוּ מַחֲמָאוֹת פִּיו וּקְרָב לִבּוֹ • יְקָרֵב כַּתַּנּוּר לִבּוֹ בְאָרְבּוֹ • וַיִּקַּח אֲשֶׁר לֹא עָמַל בּוֹ • אֶחְשֹׁב כִּי זֹאת הָרָעָה לֹא הָיְתָה הָרִאשׁוֹנָה אֲשֶׁר אֶפְרַיִם עָשָׂה • רַק נִגְעוֹ בְעוֹר רַבִּים פָּשָׂה. וָאַעַן וָאֹמַר: חַיֶּיךָ! אֶפְרַיִם הָיָה אֶבֶן
מַעֲמָסָה • וּפַח הָיָה לְרַבִּים וְרֶשֶׁת פְּרוּשָׂה • נִשְׂרְטוּ בָהּ עוֹמְסָיו • וְנוֹקְשׁוּ וְנִלְכְּדוּ בְּמַעֲשָׂיו • לֹא תוּכַל הָאָרֶץ לְהָכִיל אֶת חֲמָסָיו • וְאִתּוֹ חֶבְרַת פָּרִיצִים • עֲצֶרֶת בּוֹגְדִים וּמְנַאֲצִים • יֵשְׁבוּ בְּמוֹשַׁב לֵצִים • מִלְּבַד הַתּוֹעֵבוֹת וְהַשִּׁקּוּצִים • וּבְרִית עִם הַשִּׁכְרוּת יִכְרֹתוּ • יוֹם וָלַיְלָה לֹא יִשְׁבֹּתוּ
• וּמִן הַפֶּלֶא אֵיךְ לֹא הָיָה בַזְּמַן כִּלָּיוֹן חָרוּץ • לְרֹב הֱיוֹת הַדּוֹר פָּרוּץ •
כִּי רַבּוּ הָעֲבָדִים מֵאֲדוֹנֵיהֶם מִתְפָּרְצִים • וְהַמּוֹרִים בְּקַשְּׁתוֹת הָרְכִילוּת וּבַעֲלֵי חִצִּים • אֲשֶׁר בִּידֵיהֶם זִמָּה • וִימִינָם מָלְאָה נֵכֶל וְעָרְמָה • וְחָפְרָה הַבִּינָה וּבוֹשָׁה הַחָכְמָה • כִּי מָלַךְ הַנֵּכֶל בְּעֶבְרַת זָדוֹן • וְנָטָה יָדוֹ בַּכִּידוֹן • וְהֶחֱזִיק מַלְכוּת בַּחֲלַקְלַקּוֹת • וְהָיוּ דַדֵּי הַמִּרְמָה מֵינִיקוֹת • וְשָׁבוּ דַדֵּי הַתְּבוּנָה לִהְיוֹת צוֹמְקוֹת • וּפְנֵי הַשֵּׂכֶל מוֹרִיקוֹת • וְאֵין מָעֳמָד רַק לַלְּשׁוֹנוֹת הַמַּחֲלִיקוֹת • וּלְקוֹדְחֵי אֵשׁ וּמְאַזְּרֵי זִיקוֹת • וַתִּבְלַעְנָה הַפָּרוֹת הָרָעוֹת וְהַרַקּוֹת • דּוֹבֵר מֵישָׁרִים וְהוֹלֵךְ צְדָקוֹת • וּמוֹאֵס בְּבֶצַע מַעֲשַׁקּוֹת • וַיִּהְיוּ לְרֹאשׁ אַנְשֵׁי אַיִן • וַאֲחוֹת תּוּבַל קַיִן • הַשּׁוֹתִים בְּמִזְרְקֵי יַיִן • וּבִרְאוֹתִי כִּי בְּכַנְפֵיהֶם נִמְצְאוּ דַּם נַפְשׁוֹת
אֶבְיוֹנִים נְקִיִּים • וְאַנְשֵׁי צֶדֶק נְתוּנִים מַאֲכָל לְעַם לְצִיִּים • בָּחַרְתִּי מָוֶת מֵחַיִּים • וְלוּ שָׁתְקוּ הָאֱוִילִים וְהַחֲסֵרִים • יִשְׁמְרוּ מַחְסוֹם לְפִיהֶם הַשִּׁכּוֹרִים • אוֹ יְעָרוּ כַדָּם אֶל הַשֹּׁקֶת • אָז נִשְׁתוּ מֵי יָם הַמַּחֲלֹקֶת.</p>
</blockquote>

<blockquote>
<p>וָאֶשָּׂא מְשָׁלִי וָאֹמַר:</p>

<p>הָהּ, כִּי מִדַּד מִרְמָה תִּרְוֶה / תֵּבֵל – וּשְׂדֵי בִינָה צוֹמְקוֹת,</p>

<p>וּפְנֵי הָמוֹן – פֶּלַח רִמּוֹן, / וּפְנֵי הַשָּׂרִים – מוֹרִיקוֹת.</p>

<p>אֵיכָה הַיְּקוּם יַעְמֹד, יוֹם קוּם / כִּתּוֹת, עַל הַצֶּדֶק חוֹלְקוֹת,</p>

<p>גָּזְלוּ מִיָּרָבְעָם עֶגְלֵי / זָהָב, אַף מֵעָמְרִי חֻקּוֹת,</p>

<p>וּלְשׁוֹנָם – חֶרֶב וִידֵיהֶם / מָלְאוּ דָמִים כַּמִּזְרָקוֹת.</p>

<p>הָיָה אֶל רֹאשׁ, אִישׁ רַע יַחְרֹשׁ, / הַפּוֹרֶה רֹאשׁ, אִישׁ מַעְשַׁקּוֹת,</p>

<p>אֵין מַעְמָד רַק לַנִּרְגָּנִים, / אוֹ לִלְשׁוֹנוֹת הַמַּחְלִיקוֹת,</p>

<p>וּלְאִישׁ עוֹיֵן, הַבּוֹחֵר יֵין / מַלְכוּת בִּכְלֵי זָהָב הַשְׁקוֹת.</p>

<p>נַפְשִׁי, בִּרְאוֹת כָּל הַמּוֹצְאוֹת – / רַעְיוֹנֶיהָ מָוֶת חוֹשְׁקוֹת.</p>

<p>לוּלֵי יִרְאַת אֵל עַל פָּנַי – / הָיוּ יָדַי אוֹתִי חוֹנְקוֹת,</p>

<p>כִּי מַה חֵפֶץ עוֹד בַּחַיִּים – / וִיאוֹרֵי הַבִּין שׁוֹקֵקוֹת,</p>

<p>שָׁפֵל רוּם הַבִּין, וּפְתַיּוּת / הֶחְזִיק מַלְכוּת בַּחְלַקְלַקּוֹת.</p>

<p>מַדּוּעַ הַפָּרוֹת־טוֹבוֹת – / תִּבְלַעְנָה אוֹתָם הַדַּקּוֹת?</p>

<p>מַה לַשֶּׂכֶל וּלְצֹאן אוֹבְדוֹת, / עָלוֹת וּגְמַלִּים מֵינִיקוֹת?</p>

<p>אֵיךְ לֹא יִשְׁתֹּק אִישׁ סָכָל וּמְ/חַרְחֵר רִיב וּמְאַזֵּר זִיקוֹת?</p>

<p>אִלּוּ שָׁתַק אִישׁ לֹא יֵדַע – / אָז בָּטְלוּ כָּל הַמַּחְלוֹקוֹת.</p>

<br />

<p>כִּשְׁמֹעַ הַשָּׂר שִׁירַי וּמַעֲנָיו • אוֹרוּ עֵינָיו / וְצָהֲלוּ רַעְיוֹנָיו • וַיֹּאמֶר אֶל הָעוֹמְדִים לְפָנָיו: • הַרְאִיתֶם דָּבָר דָּבוּר עַל אָפְנָיו • חַי אָנִי, כִּי הוּא יְפַזֵּר לְשָׁמָיו וּפְנִינָיו •
כְּאִלּוּ יִינַק שְׁדֵי הַתְּבוּנָה • וְהָיְתָה הַחָכְמָה לוֹ לְמָנָה • וְהִנֵּה בִּהְיוֹת הַצָּרָה אוֹמַנְתּוֹ • וְיָקוּם וְיִתְהַלֵּךְ בַּחוּץ עַל מִשְׁעַנְתּוֹ •
נִכְאָב וְדָוֶה • וְחָסֵר לְנַפְשׁוֹ מִכָּל אֲשֶׁר יִתְאַוֶּה • הָרֵי הַתְּבוּנָה נָמַסּוּ לְפָנָיו כַּדּוֹנַג • וְהֵאִירוּ בְרָקָיו תֵּבֵל וְעַל שְׁדֵי הַבִּינָה
יִתְעַנַּג • וּמַה יַּעֲשֶׂה אִם הָיוּ לוֹ חִטֵּי מִנִּית וּפַנַּג? • חַי אָנִי, כִּי אָז יַעֲשֶׂה בַשִּׁירִים נִפְלָאוֹת • וְתוֹרֵנוּ יְמִינוֹ נוֹרָאוֹת • וְיִהְיוּ דְבָרָיו דִּבְרֵי נְבוּאוֹת.
וָאַעַן וָאֹמַר אֶל אֲדוֹנִי: • אַל יֹאמַר כֵּן נֵזֶר זְמַנִּי • כִּי לֹא נִבְרֵאת מַעֲלַת הָעֹשֶׁר וְהָעָצְמָה • לְצֹרֶךְ אַנְשֵׁי הַחָכְמָה • כִּי לֹא נִבְרְאוּ הָעֲטָרוֹת וְהַמְּעִילִים • רַק לְכַסּוֹת עֶרְוַת הָאֱוִילִים • כִּי בִלְעֲדֵי הָעֹשֶׁר – טוֹב לָהֶם הַמַּחֲנָק • וְאֵין צֹרֶךְ אֶל הָעֹשֶׁר לַאֲשֶׁר שְׁדֵי בִינָה יִינָק • כִּי בִהְיוֹת הַצָּוָּאר לָבָן – אֵין צֹרֶךְ לַעֲנָק.
וָאֶשָּׂא מְשָׁלִי וָאֹמַר:</p>

<p>יוֹם נִפְזָרוּ מִפִּי לִשְׁמֵי / בִּינָה וּשְׁדֵי חָכְמָה אִינָק,</p>

<p>אָמְרוּ: אִלּוּ יַעְשִׁיר זֶה – / אָז יִתְנַשֵּׂא וּכְאַרְיֵה זִנַּק,</p>

<p>עָנִיתִי: בִּהְיוֹת הַצַּוָּאר / לָבָן – אֵין צֹרֶךְ אֶל עָנָק!</p>
</blockquote>

<blockquote>
<p>וַיֹּאמֶר הַשָּׂר: אֶרְאֶה אוֹתְךָ הַיּוֹם מִן הַדְּבֵקִים • בַּתּוֹרָה וּבָעֵדְווֹת וּבַחֻקִּים • וְהָיִיתָ כְבָר נוֹשֵׂא דֶגֶל הַחוֹשְׁקִים • וְנוֹטֶה אֹהֶל הַחֵשֶׁק וִירִיעוֹתָיו מֵקִים • וַתְּשַׂדֵּד אַחֲרָיו הָעֲמָקִים. וָאַעַן וָאֹמַר: כֵּן דִּבַּרְתָּ וְהַדְּבָרִים עַתִּיקִים • אָמְנָם זָקַנְתִּי וָשַׂבְתִּי • וְלוּ תַאֲרִיכוּן יָמִים עוֹד תְּשׁוּבוּן מֵאֲשֶׁר שַׁבְתִּי • וְלִרְאוֹת בְּמֶה שֶּׁיִּהְיֶה אַחֲרַי חָשַׁבְתִּי • כִּי בָא הַקֵּץ לְהָקִיץ מִשֵּׁנַת הַשַּׁחֲרוּת • וּלְאַבֵּד בָּמֳתֵי הַבַּחֲרוּת • וּלְהָסִיר אוֹפַנֵּי הַחֵשֶׁק וְהַשָּׁוְא • מֵהָרַעְיוֹנִים וְהַמַּחֲשָׁב • וְאֵימָתַי אִם לֹא עַכְשָׁיו.
וָאֶשָּׂא מְשָׁלִי וָאֹמַר:</p>

<p>בָּא הַקֵּץ הָקִיץ מִשֵּׁנַת / שַׁחְרוּת וּלְאַבֵּד בָּמוֹתָי</p>

<p>וּלְהָסִיר אוֹפַנֵּי חֵשֶׁק, / כִּי אִם לֹא עַכְשָׁו – אֵימָתָי?</p>

<p>וַיֹּאמֶר הַשָּׂר: אַשְׁבִּיעֲךָ בְּיוֹצֵר רוּחַ אָדָם בְּקִרְבּוֹ • לְהוֹדִיעֵנִי מָה הַפֶּלֶא אֲשֶׁר רָאִיתָ בְּיָם הַחֵשֶׁק בִּהְיוֹתְךָ בוֹ.</p>

<p>וָאַעַן וָאֹמַר: חַטָּאתִי אוֹדִיעֲךָ וַעֲווֹנִי לֹא כִסִּיתִי • הַפֶּלֶא הַגָּדוֹל אֲשֶׁר בּוֹ רָאִיתִי • הוּא – אֲשֶׁר בּוֹ שָׁלָטְתִּי
• וְצָלַלְתִּי כַּעוֹפֶרֶת בְּמֵימָיו הָאַדִּירִים וְנִמְלָטְתִּי.</p>

<p>וָאֶשָּׂא מְשָׁלִי וָאֹמַר:</p>

<p>יוֹם צֵאתִי מִיַּם הַחֵשֶׁק / אָמְרוּ: מַה פֶּלֶא נִרְאָה בוֹ?</p>

<p>עָנִיתִי: הַפֶּלֶא־גָּדוֹל / הוּא שֶׁנִּמְלַטְתִּי מִקִּרְבּוֹ!</p>

<br />

<p>וַיֹּאמֶר הַשָּׂר: הִנְנִי בִגְאוֹנִי נִשְׁבָּע • כִּי יָרֵא אֲנִי פֶּן בְּיָם הַחֵשֶׁק אֶטְבָּע •
כִּי יוֹדֵעַ אֲנִי הֱיוֹתִי מֻרְכָּב מִגּוּף וּמִנֶּפֶשׁ • וְהַנֶּפֶשׁ רוּחָנִית וְהַגּוּף טִיט וָרֶפֶשׁ • וְאִם הַנֶּפֶשׁ אַחַר הַשֵּׂכֶל יִטֶּה – הַגּוּף אַחַר הַחֹמֶר אוֹזֵל • גּוֹרָל אֶחָד לַאדֹנָי וְגוֹרָל אֶחָד לַעֲזָאזֵל • וּבְנוֹת הַחֵן יִמְשְׁכוּנִי כִּמְשֹׁךְ הָאֶבֶן הַשּׁוֹאֶבֶת
אֶת הַבַּרְזֶל • וּבַמָּה אוֹצִיא כַּסְפִּי וּזְהָבִי • וַאֲכַבֶּה חֵשֶׁק לְבָבִי • אִם לֹא בִּבְנוֹתִי בֵּית מִדּוֹת • וַעֲלִיּוֹת מְרֻוָּחִים וְנִכְבָּדוֹת • וּבְתַעֲנוּגוֹת בְּנֵי הָאָדָם שִׁדָּה וְשִׁדּוֹת!
וָאַעַן וָאֹמַר: הִשָּׁמֵר וְהַשְׁקֵט, הַשָּׂר, פֶּן יְשִׁיבוּךָ הַתַּאֲווֹת דַּךְ וְנִכְלָם • וְאִם נָשְׂאוּ נַהֲרוֹת הַבַּחֲרוּת קוֹלָם • וַיִּשְׂאוּ נַהֲרוֹת הַטְּבָעִים דָּכְיָם • אַל תָּמִיר בַּכָּלֶה הַקַּיָּם • וְתָנִיף יַד שִׂכְלְךָ עַל נְהַר הַתַּאֲווֹת בַּעְיָם •
וְיֵרְדְּ מִיָּם עַד יָם • וְאַל תַּאֲמֵן אֶל הַכְּסִילִים אִם בַּמְּרוֹמִים יִתְּנוּ הַסָּכֶל •
וְהוֹצֵא כְסָפֶיךָ בִּדְבַר חָכְמָה וְתִמְצָא תְמוּרָתָם זְהַב הַשָּׂכֶל.</p>

<p>וָאֶשָּׂא מְשָׁלִי וָאֹמַר:</p>

<br />

<p>קָרְבָה לְעַם בִּינוֹת וְסוּרָה מִבְּנוֹת / חֵן, כִּי פְּאֵר הוֹדָם מְהֵרָה יִכֶל.</p>

<p>מִתַּעֲנוּגֵי הַזְּמַן סוּר נֶאֱמָן, / רַק בָּאֱמֶת תִּדְבַּק וְסוּר מִנֵּכֶל.</p>

<p>אַל תַּאֲמֵן אֶל הָעֲוִילִים נוֹאֲלִים, / אִם בַּמְּרוֹמִים יִתְּנּוּ הַסָּכֶל.</p>

<p>הוֹצֵא כְסָפֶיךָ בְסִפְרֵי הַיְּקָר – / תִּמְצָא תְמוּרָתוֹ זְהַב הַשָּׂכֶל!</p>

<br />

<p>וּמִמַּעֲלַת הַחָכְמָה שֶׁהִיא תַעֲנוּג הַנְּשָׁמוֹת / וְיִנְחֲלוּ נוֹחֲלֶיהָ שְׁנֵי עוֹלָמוֹת • וּבָהּ יִהְיוּ קְדוֹשִׁים אַחֲרֵי מוֹת • הִיא הַסֻּלָּם לַעֲלוֹת אֶל אֲדֹנָי וְאֶל טוּבוֹ • אֲשֶׁר מַלְאֲכֵי אֱלֹהִים עוֹלִים וְיוֹרְדִים בּוֹ • וְהִיא הַנּוֹתֶנֶת לַיָּעֵף כֹּחַ וּלְאֵין אוֹנִים
עָצְמָה • וְלֹא הִנְחִיל הָאָב לַבֵּן דָּבָר טוֹב מִן הַחָכְמָה.</p>

<p>וָאֶשָּׂא מְשָׁלִי וָאֹמַר:</p>

<br />

<p>אִם יוֹרִישׁוּ אָבוֹת הוֹן רַב / לִבְנֵיהֶם עִם נַחְלָה רָמָה,</p>

<p>אוֹ יִבְנוּ לָהֶם מִגְדַּל עֹז, / אוֹ בֵּית מוֹשָׁב תּוֹךְ עִיר חוֹמָה –</p>

<p>תֵּן אַתָּה לַבָּנִים עָרְמָה / וּלְנַעַר דַּעַת וּמְזִמָּה,</p>

<p>כִּי לֹא הִנְחִיל הָאָב לַבֵּן / דָּבָר יָקָר מִן הַחָכְמָה.</p>

<br />

<p>וְלָכֵן, הַשָּׂר, רִיב אֶת יִצְרֶךָ • אֲשֶׁר בִּקֵּשׁ לְהַדִּיחֲךָ מֵעַל יוֹצְרֶךָ • וּפָרַקְתָּ עֻלּוֹ מֵעַל צַוָּארֶךָ / וְתָבִיא צַוָּארְךָ
בַּעֲבוֹדַת הָאֱלֹהִים • גָּבֹהַּ מֵעַל גָּבֹהַּ וְנִשָּׂא עַל כָּל גְּבֹהִים • לְבָרֵךְ אֶת שְׁמוֹ בְּמַקְהֵלוֹת • הַנֶּאְדָּר בַּקֹּדֶשׁ וְנוֹרָא תְהִלּוֹת • לְהַגִּיד בַּבֹּקֶר חַסְדּוֹ וֶאֱמוּנָתוֹ בַּלֵּילוֹת • עֲלֵי עָשׂוֹר וַעֲלֵי נָבֶל • כִּי הַיַּלְדוּת וְהַשַּׁחֲרוּת הָבֶל • וְהוּא יַעַלְךָ מִבּוֹר שָׁאוֹן וְטִיט הַיָּוֵן • אִם תָּסִיר מִתּוֹכְךָ מוֹטָה שְׁלַח אֶצְבַּע וְדַבֶּר אָוֶן.
וָאֶשָּׂא מְשָׁלִי וָאֹמַר:</p>

<br />

<p>בַּמֶּה אֱלֹהִים יִפְדְּךָ מִיַּד שְׁאוֹל / מַטָּה וּבוֹר שָׁאוֹן וְטִיט הַיָּוֵן –</p>

<p>אִם לֹא בְּהָסִיר שִׂכְלְךָ מִתּוֹכְךָ / מוֹטָה, שְׁלַח אֶצְבַּע וְדַבֶּר אָוֶן.</p>

<br />

<p>וְהַמַּעֲלָה אֲשֶׁר עַל כָּל מַעֲלוֹת לָהּ גַּבְהוּת • הִיא לְהִתְהַפֵּךְ מִן הַבַּהֲמוּת אֶל הָאֱלֹהוּת • וְלָכֵן מַעֲלַת הָאֱנוֹשׁוּת הִיא לֶאֱחֹז בְּמִדַּת הַפְּרִישׁוּת • אֲשֶׁר הַמַּחֲזִיק בָּהּ יִשְׁלָם • וְאָכַל וָחַי לְעוֹלָם • וּלְהַנִּיחַ תַּעֲנוּגֵי הַזְּמָן • וְלָשִׂים יְתַד הַשֵּׂכֶל תְּקוּעָה בְּמָקוֹם נֶאֱמָן.
כִּשְׁמֹעַ הַשָּׂר וְחֶבְרָתוֹ אֶת דְּבָרָי • חָרְדוּ לְקוֹלִי וַיִּנָּהוּ אַחֲרָי • וַיֹּאמְרוּ לִי: בְּחַסְדֶּךָ, הוֹדִיעֵנוּ הַפְּרִישׁוּת
וּמֶבָּטוֹ • וְחֻקּוֹ וּמִשְׁפָּטוֹ • כִּי דְרָכָיו – נֶעֶלְמוּ מִמֶּנּוּ אוֹדוֹתָם •
וְעַתָּה הוֹצִיאֵם אֵלֵינוּ וְנֵדְעָה אוֹתָם • וְנָשִׂים אוֹתָם עַל לִבֵּנוּ חוֹתָם.</p>

<p>וָאַעַן וָאֹמַר: דַּרְכֵי הַפְּרִישׁוּת נִכְבָּדוֹת מְדֻבָּר בָּם • מַה יָּפְיָם וּמַה טּוּבָם
• כִּי הַפְּרִישׁוּת הִיא מַעֲלַת הַחֲסִידִים וְהַנְּבִיאִים • הָעוֹמְדִים בִּלְבָבוֹת נִדְכָּאִים • הַמּוֹאֲסִים בְּקִרְבַת הַבְּרוּאִים • הַלֵּנִים בֵּין שְׁפָאִים • הַמִּתְרַחֲקִים מִכָּל גְּנוּת • הָאוֹכְלִים לֶחֶם בְּמִסְכֵּנוּת • וְלֹא יִבְזוּ וְלֹא יְשַׁקְּצוּ עֱנוּת • הַפּוֹשְׁטִים מְעִילֵי הַהֲמוֹנוּת • וְהַלּוֹבְשִׁים שַׂקֵּי הַנְּזִירוּת • הַנִּכְסָפִים אֶל הָאוֹר הָעֶלְיוֹן וְהַמֵּתִים
בַּגֵּרוּת • הַמַּתִּירִים עֲבוֹתוֹת הַחֶבְרָה • וְיוֹבִילוּ נַפְשׁוֹתָם שַׁי לַמּוֹרָא.</p>

<p>וָאֶשָּׂא מְשָׁלִי וָאֹמַר:</p>

<br />

<p>אִם בַּפְּרִישׁוּת יְדֵיכֶם אֱמוּנוֹת – / חִגְרוּ יְגוֹנוֹת וְשׁוּבוּ נְכָאִים,</p>

<p>לִפְשֹׁט מְעִילֵי הֲמוֹנוּת וְלִלְבֹּשׁ / שַׂקֵּי נְזִירוּת וְלִין בֵּין שְׁפָאִים,</p>

<p>כִּי הַפְּרִישׁוּת – לְהַתִּיר עֲבוֹתוֹת / חֶבְרָה וְלִמְאֹס בְּקִרְבַת בְּרוּאִים.</p>

<br />

<p>וַיֹּאמֶר הַשָּׂר: אַחֲרֵי אֲשֶׁר מִדַּרְכֵי
הַפְּרִישׁוּת לִמְאֹס בְּחֶבְרַת הַבְּרוּאִים / וְלִשְׁכַּב בְּתוֹךְ
לְבָאִים • וְנָפַל בַּעֲצוּמָיו חֵלְכָּאִים • אָז נִצְטָרֵךְ לְהַנִּיחַ חֶבְרַת הַיָּפוֹת • וְתַעֲנוּגֵי הַנָּשִׁים הַנּוֹאֲפוֹת • וְעַתָּה הוֹדִיעֵנִי אִם יֵשׁ מִדַּרְכֵי הַפְּרוּשִׁים • לְהִמָּנַע מִלְּדַבֵּר בְּעִנְיַן הַנָּשִׁים?
וָאַעַן וָאֹמַר: יֵשׁ וָיֵשׁ!</p>

<p>וַיִּשְׂחַק הַשָּׂר וַיֹּאמַר: וְאֵיךְ לֹא תִתְבַּיֵּשׁ • כִּי בְּבוֹא נָתָן רֵעֲךָ יָד לְיָד שְׁאִלְתּוֹ • עַל דְּבַר שָׂרָה אִשְׁתּוֹ?
וָאַעַן וָאֹמַר: חַיֶּיךָ מָצָאתִי לְפִידְךָ פִּדְיוֹם • אֲשֶׁר תִּפְקֹד עָלַי עֲווֹן הָאִשָּׁה הַיּוֹם • כִּי אִם שְׁאִלְתִּיו עַל דְּבַר שָׂרָה אִשְׁתּוֹ – לֹא אֶהְיֶה כְּאִישׁ נִדְהָם • וּבָזֶה כּוֹכְבֵי שִׂכְלִי לֹא אָסְפוּ נָגְהָם • כִּי בָאוּ הַמַּלְאָכִים אֶל אַבְרָהָם • וַיֹּאמְרוּ אֵלָיו: אַיֵּה שָׂרָה אִשְׁתֶּךָ? • וְלָכֵן חֲדַל לְךָ, הַשָּׂר, וְתִירָא בְגִשְתֶּךָ •
כִּי נִלְכַּדְתָּ בְּרִשְתֶּךָ.</p>

<p>וָאֶשָּׂא מְשָׁלִי וָאֹמַר:</p>

<br />

<p>בִּי גָעֲרוּ דּוֹדִים בְבוֹא נָתָן, / אֶל שָׁאֲלִי מֶנּוּ שְׁלוֹם עָפְרָה.</p>

<p>אֵיךְ יִגְעֲרוּ בִי הַפְּתָאִים אוֹ / עָלַי יְדַבְּרוּ דְבַר סָרָה –</p>

<p>בָּאוּ בְנֵי אֵלִים לְאַבְרָהָם / וַיִּשְׁאֲלוּהוּ עַל דְּבַר שָׂרָה!</p>

<p>כִּשְׁמֹעַ הָאֲנָשִׁים שִׁירִי זָחֲלוּ מֵעִנְיָנָיו • וְלֹא יָכְלוּ לַעֲנוֹת אוֹתוֹ כִּי נִבְהֲלוּ מִפָּנָיו • וַיֹּאמֶר הַשָּׂר: חַיֶּיךָ וְחַיֵּי הָאוֹהֲבִים הַנְּעִימִים • כִּי אַתָּה נֵזֶר הַיָּמִים • וּבִלְעָדֶיךָ בְּעִנְיַן הַמְּלִיצוֹת וְהַשִּׁירִים • אִישׁ אֶת יָדוֹ וְאֶת רַגְלוֹ לֹא יָרִים • בָּרוּךְ יִהְיֶה אֲשֶׁר שְׁלָחֲךָ הַיּוֹם פֹּה • לְהַעֲמִיד יָם הַיְגוֹנִים מִזַּעְפּוֹ • וַיִּפְשֹׁט הַשָּׂר אֶת מְעִילוֹ • וְאֶת כְּתֹנֶת הַפַּסִּים אֲשֶׁר לוֹ • וָאֶלְבַּשׁ אוֹתָם בְּמִצְוָתוֹ • וָאַפְקִיד בְּיַד הָאֵל רוּחוֹ וְנִשְׁמָתוֹ •
וַיְבָרְכוּ הָאֲנָשִים אוֹתִי בְּשֵׁם אֵל עֵילוֹם • וָאֵלֵךְ מֵאִתָּם בְּשָׁלוֹם.</p>
</blockquote>

<blockquote>
<br />
</blockquote>

<h2 id="המחברתהחמש־עשרה:הַהִסְתַּפְּקוּת">המחברת החמש־עשרה: הַהִסְתַּפְּקוּת</h2>

<blockquote>
<p>אָמַר עִמָּנוּאֵל הַמְּחַבֵּר: הָיִיתִי עִם הַשָּׂר
הַמְאֻשָּׁר בְּחַדְרֵי מַשְׂכִּיתוֹ / שָׂשׂ עַל אִמְרָתוֹ / וּמִתְעַלֵּס
בְּאַהֲבָתוֹ / וָאֲלַקֵּט לְשָׁמָיו וּבְדֹלָחָיו / וְצִיצָיו וּפְרָחָיו
/ אֶשָּׂא מֵהֶם מֵאֵת פָּנָיו לְנַפְשִׁי מַשְׂאֵת / וָאֲמַלֵּא
אַמְתְּחוֹת לִבִּי כַּאֲשֶׁר יוּכְלוּן שְׂאֵת.</p>

<p>וַיְהִי הַיּוֹם וַיֹּאמֶר אֵלַי הַשָּׂר: הֲשַׂמְתָּ
לִבְּךָ, הַדּוֹד הַנֶּאֱמָן / עַל מַעֲלַת הָאֵל הָרַחֲמָן / אֲשֶׁר
הִגְבִּיר חַסְדּוֹ עַל בְּרוּאָיו / וְהֵכִין זֶבַח, הִקְדִּישׁ קְרוּאָיו
/ וְחִלֵּק בִּרְכוֹתָיו עַל כָּל נִמְצָאָיו / עַד אֲשֶׁר כָּל אֶחָד עִם
חֶסְרוֹנוֹ מִתְאַפֵּק / וּבְמַה שֶׁנִגְזַר עָלָיו מִסְתַּפֵּק / וְלֹא
תִמְצָא אִישׁ בַּזְּמַן, וְלוּ הָיָה הַדַּל בְּאַלְפּוֹ / יַחֲלִיף
בִּרְצוֹנוֹ כָּל מַעֲמָדוֹ לְאִישׁ מִכֹּל אֲשֶׁר נִשְׁמַת רוּחַ חַיִּים
בְּאַפּוֹ.</p>

<p>וָאַעַן וָאֹמַר: אֲדוֹנִי, אֵיךְ זֶה יִתָּכֵן? /
וְהִנֵּה יִהְיֶה אִישׁ דַּל וּמִסְכֵּן / נִבְזֶה וְדָוֶה / חָסֵר
לְנַפְשׁוֹ מִכֹּל אֲשֶׁר יִתְאַוֶּה / וּלְטוֹב וּלְנֶחָמָה לֹא יְקַוֶּה
/ וְאַחֵר יִהְיֶה כְּגַן רָוֶה / וְכֶתֶר מַלְכוּת בְּרֹאשׁוֹ /
וְתִתְעַנַּג בַּדֶּשֶׁן נַפְשׁוֹ / וְאֵיךְ לֹא יַחֲלִיף הָאִישׁ
הַמִּסְכֵּן אֶל הֶעָשִׁיר מַעֲמָדוֹ / וְיִתְיַמֵּר בִּכְבוֹדוֹ?</p>

<p>וַיַּעַן הַשָּׂר וַיֹּאמַר: כִּי הֶעָשִׁיר יִהְיֶה בוֹ
אַחַד מִן הַחֶסְרוֹנוֹת / אֲשֶׁר לֹא יִרְצֵהוּ הָאִישׁ הַמִּסְכֵּן,
וְלִהְיוֹת אֲגָג מַעֲדַנּוֹת / וְעַתָּה אֱמָר נָא, נֵזֶר הוֹדִי:
הֶהָיִיתָ מַחֲלִיף מַעֲמָדְךָ אֶל מַעֲמָדִי?</p>

<p>וָאַעַן וָאֹמַר: רָצִיתִי וְאֶרְצֶה / כִּי לִי עֳנִי עַד
צַוָּאר יֶחֱצֶה / מַבְרִיחַ מִן הַקָּצֶה אֶל הַקָּצֶה / וְהַיָּגוֹן
לְעֻמַּת הֶעָצֶה / וּבַמֶּה אֶתְרַצֶּה / לִבְנֵי דוֹרִי / כִּי אֵין
בְּאַמְתַּחְתִּי כֶּסֶף שִׁבְרִי.</p>

<p>וַיֹּאמֶר הַשָּׂר: בְּחַיָּי! נִסְכַּלְתָּ
וְנִלְכַּדְתָּ בְרִשְׁתִּי / וְאַף עַל פִּי שֶׁאֲנִי אוֹמֵר בָּשְׁתִּי:
/ הֶהָיִיתָ מַחֲלִיף אִשְׁתְּךָ בְּאִשְׁתִּי / וּפָנֶיךָ בְּפָנַי /
וְעֵינֶיךָ בְּעֵינַי / וּבָנֶיךָ בְּבָנַי / וּפְנִינֵי אֲמָרֶיךָ
בִּפְנִינַי / וּסְפָרֶיךָ בְּסַפִּירַי / וְשִׁירֶיךָ בִּדְבִירַי /
וּמְלִיצוֹתֶיךָ בַּחֲצֵרָי / וְשִׂכְלְךָ בְּשִׂכְלִי / וּפֵרוּשֶׁיךָ
בְּכָל אֲשֶׁר לִי?</p>

<p>וָאַעַן וָאֹמַר: בֶּאֱמֶת לֹא הָיִיתִי מַחֲלִיף כָּל
מַעֲמָדִי לְמַעֲמָדָךְ / וְלֹא לְמַעֲמַד אֱוִיל מְרֹדָךְ / וְקֹדֶם
אֶרְצֶה לִהְיוֹת דַּל וָדָךְ.</p>

<p>וַיֹּאמֶר הַשָּׂר: וְזֶה הוּא בֵאוּר דְּבָרִי הַנֶּעֱרָב
/ וּכְשֶׁתִּתְבּוֹנֶן בּוֹ הִתְבּוֹנְנוּת רָב / לֹא תִמְצָא אִישׁ
מִמִּזְרָח וְעַד מַעֲרָב / יַחֲלִיף בִּרְצוֹנוֹ כְּבוֹד עָשְׁרוֹ /
וְצִדְקוֹ וְיָשְׁרוֹ / וְחָכְמָתוֹ וִידִיעָתוֹ / וְתָקְפּוֹ וּגְבוּרָתוֹ
/ וְתוֹרָתוֹ וֶאֱמוּנָתוֹ / וּמְלַאכְתּוֹ וְאֻמָּנוּתוֹ / וּבָשְׁתּוֹ
וְעַנְוְתָנוּתוֹ / וּבִנְיַן גּוּפוֹ וִיצוּרָיו / וְטִבְעוֹ וּמִזְגוֹ
וּתְכוּנַת אֵבָרָיו / וְיַחֲשׂוֹ וְגוֹאֲלָיו וּקְרוֹבָיו / וְאִשְׁתּוֹ
וּבָנָיו וְאוֹהֲבָיו / וְכֹחוֹת נַפְשׁוֹ וְחִנּוֹ וְיָפְיוֹ / וְתָאֳרוֹ
וּצְבִי עֶדְיוֹ / וּשְׂעָרוֹ וְקוֹלוֹ / וְסִכְלוֹ וְשִׂכְלוֹ /
וּמַעֲשָׂיו כֻּלָּם / לְאִישׁ אַחֵר מִן הָעוֹלָם וְעַד הָעוֹלָם /
וְהִנֵּה הֶרְאֵיתִי לְךָ הַדָּבָר בֵּינֵינוּ / וְעוֹד אַרְאֶה לְךָ
הַדָּבָר בְּזוּלָתֵנוּ / וְהַנִּסָּיוֹן יוֹכִיחַ בֵּין שְׁנֵינוּ /
עַתָּה נָקוּמָה נָא וּנְסוֹבְבָה בָעִיר / וְנִשְׁאַל גָּדוֹל וְצָעִיר /
וְעָשִׁיר וְאֶבְיוֹן / וְדַל וְעֶלְיוֹן / וְשִׁפְחָה וְשָׂרִית /
עִבְרִית וְנָכְרִית / אִם יַחֲלִיפוּ כָּל מַעֲמָדָם / לְאַחַד מִבְּנֵי
הָאָדָם.</p>

<p>וָאַעַן וָאֹמַר: בְּחַיַּי, מַה טּוֹב וּמַה נָּעִים לְנַסּוֹת / טוֹב הַדָּבָר אֲשֶׁר דִּבַּרְתָּ לַעֲשׂוֹת!</p>

<p>אָז קַמְנוּ קַל חִישׁ שְׁנֵינוּ / וְשַׂמְנוּ לַדֶּרֶךְ
פְּעָמֵינוּ / וְהִנֵּה אִישׁ עוֹלֶה לִקְרָאתֵנוּ / עָלְתָה חֲזָזִית עַל
רֻבּוֹ / וּפָשָׂה הַנֶּגַע עַל כְּרָעָיו וְעַל קִרְבּוֹ / חָשַׁךְ
מִשְּׁחוֹר תָּאֳרוֹ / וְצָפַד עַל עַצְמוֹ עוֹרוֹ / חָרַב מַעְיָנוֹ
וַיֵּבוֹשׁ מְקוֹרוֹ / לֹא הֶאֱמַנְתִּי כִּי חֹדֶשׁ יָמִים יִחְיֶה / כִּי
הַמָּוֶת לִקְרָאתוֹ שׁוֹאֵג כְּאַרְיֵה / וְהוּא נוֹדֵד לַלֶּחֶם אַיֵּה /
שְׁאַלְנוּהוּ עַל אוֹדוֹתָיו / וְאִם הָיָה מַחֲלִיף בְּשָׂשׂוֹן
צָרוֹתָיו / וַיַּעַן הָאִישׁ וַיֹּאמֶר כִּי אֵין אִישׁ בְּכָל
הָאֲנָשִׁים אֲשֶׁר רָאָה מֵעוֹדוֹ / שֶׁלֹּא הָיָה מַחֲלִיף בְּרָצוֹן
מַעֲמָדוֹ אֶל מַעֲמָדוֹ / וַיֹּאמֶר לוֹ הַשָּׂר: הֶהָיִיתָ מַחֲלִיף
נַפְשְׁךָ לְנַפְשׁוֹ? וַיִּשָּׁבַע הָאִישׁ בְּחַיֵּי רֹאשׁוֹ / כִּי לֹא
יַחֲלִיף נַפְשׁוֹ לְנֶפֶשׁ זוּלָתוֹ / וְלוּ הָיָה הַמֶּלֶךְ שְׁלֹמֹה
בְּמַעֲלָתוֹ.</p>

<p>וַנֵּפֶן מִשָּׁם וְהִנֵּה אִישׁ לִקְרָאתֵנוּ נוֹשֵׂא
סַבָּל / וְצַוָּארוֹ מִפְּנֵי הָעֹל חֻבָּל / הוֹמֶה וְגוֹעֶה כְּאִלּוּ
לִקְבָרוֹת יוּבָל / וּבְשָׂרוֹ עָלָיו יִכְאָב וְנַפְשׁוֹ עָלָיו תֶּאֱבָל
/ וְעָלָיו מַשָּׂא צֶמֶד פְּרָדִים / וְהוּא לָבוּשׁ בִּגְדֵי עִדִּים /
גּוֹנֵחַ וּמִתְאַנֵּחַ עַל הַזְּמָן / אֲשֶׁר פָּרַשׂ רֶשֶׁת לְרַגְלָיו
וְטָמָן / וְהֶחֱלִיד הַסַּכִּין בֵּין סִימָן לְסִימָן / וְקוֹרֵא עָלָיו:
אָרוּר הָמָן! / וַיִּגַּשׁ אֵלָיו הַשַּׂר וַיֹּאמַר: אֱמָר נָא,
בְחַסְדֶּךָ / לְמִי הָיִיתָ מֵמִיר בְּאַהֲבָה אֶת מַעֲמָדֶךָ? /
וַיֹּאמֶר הָאִישׁ: בִּרְצוֹן נַפְשִׁי הָיִיתִי בוֹחֵר / לְהַחֲלִיף
מַעֲמָדִי לְפַשְׁחוּר הַסּוֹחֵר / אֲשֶׁר לוֹ הוֹן עָתָק וּמְבַקֵּשׁ
רָצוֹן וְטוֹב שׁוֹחֵר / וּמִי יִתֵּן תָבוֹא שְׁאֵלָתִי וְלֹא תְאַחֵר. /
וַיֹּאמֶר הַשָּׂר: הֲיָדַעְתָּ כִּי אִשְׁתּוֹ תִטְחַן לְאַחֵר? וְעַתָּה,
הֲתַחְלִיף אִשְׁתְּךָ לְאִשְׁתּוֹ / וְתָמִיר כְּבוֹדְךָ בְּבָשְׁתּוֹ /
וּבָנֶיךָ בְּמַמְזֵרוּת בָּנָיו / וַעֲנִיּוּתְךָ בְּקֶרֶן חָזוּת אֲשֶׁר
בֵּין עֵינָיו? / וַיַּעַן הָאִישׁ: בְּחַיַּי, כִּי כְבוֹדִי בִכְלִמָּתוֹ
/ לֹא אַחֲלִיפֶנּוּ וְלֹא אָמִיר אוֹתוֹ!</p>

<p>וַנֵּפֶן וַנַּעֲבֹר דֶּרֶךְ הַשּׁוּק / וְהִנֵּה אִישׁ
בְּיַד גוֹזְלָיו עָשׁוּק / וְדִמְעוֹתָיו יְבִישׁוּן הַנְּחָלִים /
נִצְּבוּ כְמוֹ נֵד נוֹזְלִים / וַתָּבֹאנָה וַתִּדְלֶנָה וַתְּמַלֶּאנָה
אֶת הָרְהָטִים / כִּי הַזְּמַן דִּבֵּר אִתּוֹ מִשְׁפָּטִים / וְהוּא
מִתְהַפֵּךְ עַל חֲלָצָיו / מִתְחַנֵּן לְדוֹחֲקָיו וּלְלוֹחֲצָיו /
לְהָקֵל מִצַּעֲרוֹ / וּלְהַתִּירוֹ מִמַּאֲסָרוֹ / וְכַאֲשֶׁר קָרַבְנוּ
אֵלָיו אָמַר: חָנוּנִי חָנּוּנִי / כִּי הָאֲנָשִׁים הָאֵלֶה שֶׁקֶר
רְדָפוּנִי / וַנֹּאמֶר אֵלָיו: מֶה הָיָה הַדָּבָר, בְּנִי? / וַיֹּאמֶר
הָאִישׁ: אֲנִי הַגֶּבֶר רָאָה עֳנִי / בְּשֵׁבֶט זְמַנִּי / כָּהֲתָה
עֵינִי / וְנָס לֵחִי / לֹא יִתְּנֵנִי הַזְּמַן הָשֵׁב רוּחִי /
עָרַבְתִּי לְרֵעַי וְתָקַעְתִּי כַפַּי לַזָּרִים / וְלָכֵן נַחֲלָתִי
נֶהֶפְכָה לְזָרִים וּבָתַי לְנָכְרִים / וְהִנְנִי הַיּוֹם בְּיַד
אַכְזָרִים. / וַיֹּאמֶר הַשָּׂר: הֶהָיִיתָ מַחֲלִיף כָּל מַעֲמָדְךָ
הַנִּבְזֶה / לְמַעֲמָדִי אֲשֶׁר תֶּחֱזֶה? וַיֹּאמֶר הָאִישׁ: מִי יִתֵּן
וְהָיָה זֶה! / וַיֹּאמֶר הַשָּׂר: הֶהָיִיתָ מַחֲלִיף בַּחְרוּתְךָ
לְזִקְנוּתִי / וּגְבוּרָתְךָ לְחֻלְשָׁתִי / וּבְרִיאוּתְךָ לְחֹלֶשׁ
אִסְטוֹמְכָתִי / וְאֹמֶץ לְבָבְךָ לְפַחְדָּתִי / וֶאֱמוּנָתְךָ
לֶאֱמוּנָתִי / וְדָתְךָ לְדָתִי? / וַיֹּאמֶר הָאִישׁ: בְּחַיַּי, זֶה
לֹא אֶהְיֶה סוֹבֵל / אֶת הַטּוֹב נְקַבֵּל / וְאֶת הָרָע לֹא
נְקַבֵּל.</p>

<p>מִשָּׁם נָסַעְנוּ וְהִנֵּה אִישׁ חוֹלֶה / וּכְסָלָיו
מָלְאוּ נִקְלֶה / הִתְיָאֲשׁוּ הָרוֹפְאִים מֵרְפוּאָתוֹ / וְנִלְאָה
צְרִי גִלְעָד לְכַלְכֵּל מַחֲלָתוֹ / וְהוּא קָרוֹב אֶל הַמָּוֶת / וְעַל
עַפְעַפָּיו צַלְמָוֶת / יָרִיד בְּשִׂיחוֹ וְיָהִים / וּמְאוֹרֵי עֵינָיו
כֵּהִים / וַנִּהְיֶה עַל צָרָתוֹ תְמֵהִים / וַיֹּאמֶר אֵלָיו הַשָּׂר:
אַחְלֵינוּ / לְהַגִּיד לָנוּ / אֶל מִי בַזְּמָן הָיִיתָ מַחֲלִיף
מַעֲמָדָךְ / וַיֹּאמֶר הָאִישׁ: לֶאֱוִיל מְרֹדָךְ / וַיֹּאמֶר הַשָּׂר:
הֲיָדַעְתָּ כִּי אִשְׁתּוֹ תְנָאֵף עִם פְּלוֹנִי הַיּוֹעֵץ / וּשְׁנֵי
בָנָיו נִתְלוּ עַל הָעֵץ / וְהוּא הֵמִיר דָּת אֲבוֹתָיו בְּפָנָי. /
וַיֹּאמֶר הָאִישׁ: יִזָּכֵר עֲווֹן אֲבוֹתָיו אֶל אֲדֹנָי / וְהוּא
יִהְיֶה נִפְרָד מִכָּל מַאֲוַיָּיו / וְעַתָּה, טוֹב מוֹתִי
מֵחַיָּיו.</p>

<p>מִשָּׁם עָבַרְנוּ וְהִנֵּה אִישׁ פָּרִיץ / אַמִּיץ
לִבּוֹ בַּגִּבּוֹרִים וְעָרִיץ / גָּבְהָה קוֹמָתוֹ / וְאֶל בֵּין
עֲבוֹתִים הָיְתָה צַמַּרְתּוֹ / שָׁלֵם בְּבִנְיַן גּוּפוֹ / וּבָרִיא
מֵרֹאשׁוֹ לְסוֹפוֹ / וְלֹא עָמַד, כִּי הַזְּמָן הֲדָפוֹ / וְהוּא יָחֵף
וְעָרֹם / יִשְׁכֹּן עָרִים נִכְחָדוֹת וּמִתּוֹךְ הָעֵדָה יֵרוֹם / פַּעַם
לַצָּפוֹן וּפַעַם לַדָּרוֹם / דַּלּוּ עֵינָיו לַמָּרוֹם / אוּלַי יִמְצָא
נָדִיב יַעֲנִיקֵהוּ מִבִּרְכוֹתָיו / וְיַזִּיל עָלָיו מִטַּל נִדְבוֹתָיו
/ וַיִּשְׁאָלֵהוּ הַשָּׂר וַיֹּאמַר הֶהָיִיתָ מַחֲלִיף מַעֲמָדְךָ אֶל
הַשָּׂר חִלְקִיָּה? / וַיֹּאמֶר הָאִישׁ: מִי יִתֵּן וְהָיָה! / וַיֹּאמֶר
הַשָּׂר: הֲיָדַעְתָּ כִּי אִסְטוֹמְכָתוֹ חֲלוּשָׁה / וְחָלָה אֶת
רַגְלָיו מַחֲלָה קָשָׁה / כִּי הִיא לוֹ מֵאֲבוֹתָיו יְרֻשָּׁה / וְצִוּוּ
לוֹ הָרוֹפְאִים הַחֲכָמִים / שֶׁלֹּא יִשְׁתֶּה יַיִן חֹדֶשׁ יָמִים /
וְכָל שָׁבוּעַ יַעֲשֶׂה הַקָּזָה שְׁתֵּי פְעָמִים / וְלֹא יֹאכַל כִּי
אִם פַּעַם אַחַת בַּיּוֹם / אוּלַי יִמְצָא לְמַחֲלָתוֹ פִדְיוֹם /
וְהַכְּאֵב אֵינֶנּוּ מַנִּיחַ לוֹ לִישׁוֹן / וְלֹא יוּכַל קוּם, וְלוּ
יֹאמְרוּ: פְּלִשְׁתִּים עָלֶיךָ, שִׁמְשׁוֹן! / וּבְעֵת אֶל בֵּית
תְּפִלָּתוֹ יַעֲלוּהוּ / יִשָּׂאוּהוּ עַל כָּתֵף יִסְבְּלוּהוּ / כָּל
מְבַקְשָׁיו לֹא יִיעָפוּ, בְּבֵיתוֹ יִמְצָאוּהוּ / יַעֲמֹד כְּתֹמֶר
מִקְשָׁה וּכְצוּר הַחֲלָמִישׁ / מִמְּקוֹמוֹ לֹא יָמִישׁ / וַיֹּאמֶר
הָאִישׁ: טוֹב לִי חֶסְרוֹנִי עִם הַבְּרִיאוּת / מִן הַמַּחֲלוֹת
הַנִּזְכָּרוֹת וְהַנְּשִׂיאוּת / כִּי אֵצֵא בִרְצוֹן נַפְשִׁי בַּיּוֹם
וּבַלַּיְלָה בָּרִיא וְחָזָק / רָצוֹא וָשׁוֹב כְּמַרְאֵה הַבָּזָק /
אֶרְדֹּף אוֹיְבַי וְאַשִּׂיגֵם וְאָרִיעַ אַף אֶצְרָח / פַּעַם אֶרְדֹּף
וּפַעַם אֶבְרָח / פַּעַם לַמַּעֲרָב וּפַעַם לַמִּזְרָח / אֲדַלֵּג עַל
הֶהָרִים וַאֲקַפֵּץ עַל הַגְּבָעוֹת / וְאֹכַל הַמְּזוֹנוֹת הַטּוֹבוֹת
וְהָרָעוֹת / וְאֶשְׁכַּב וְאֵין מַחֲרִיד / וְהַמָּוֶת לְבַדּוֹ בֵּינִי
וּבֵין הַבְּרִיאוּת יַפְרִיד.</p>

<p>וַנֵּפֶן וַנַּעֲבֹר מִשְּׁכוּנָה לִשְׁכוּנָה / וְהִנֵּה
אִשָּׁה זוֹנָה / וַעֲדַת פָּרִיצִים לְפָנֶיהָ / וְהִיא תַחֲרֹק אֲלֵיהֶם
בְּשִׁנֶּיהָ / וְתִקְרֹץ בְּעֵינֶיהָ / זֶה אוֹתָה יְחַבֵּק / וָזֶה
עִמָּהּ יֵאָבֵק / תִּזְנֶה עִם כָּל עוֹבֵר וָשָׁב / כַּגֵּר כַּתּוֹשָׁב
/ וְהַשַּׂר מַבִּיט אֵלֶיהָ בְּעֵין הָאֵיבָה / וַיֹּאמֶר אֵלֶיהָ: עַד
מָתַי תִּתְחַמָּקִין, הַבַּת הַשּׁוֹבֵבָה / וְלֹא תַצִּילִי אֶת
נַפְשֵׁךְ מִיַּד לֶהָבָה / וַתֹּאמֶר הָאִשָּׁה: זֹאת הַדֶּרֶךְ
בְּחַרְתִּיהָ / אִוִּיתִיהָ חֲמַדְתִּיהָ / וְאַהֲבַת עוֹלָם אֲהַבְתִּיהָ
/ פֹּה אֵשֵׁב כִּי אִוִּיתִיהָ / וַיֹּאמֶר הַשָּׂר: הֲתַחֲלִיפִי
מַעֲמָדֵךְ לְאַחַת מִן הַמְּלָכוֹת / אוֹ לְאַחַת מִן הַשָּׂרוֹת
וְהַנְּסִיכוֹת? / וַתֹּאמֶר הָאִשָּׁה: הִנְנִי נִשְׁבַּעַת בַּאֲשֶׁר
בְּרָאָנִי / וְעַד הֲלוֹם הֱבִיאָנִי / כִּי הַמְּעֻנָּגָה בְכֻלָּם אָנִי
/ כִּי אֵין שָׂרִית וְאֵין מַלְכָּה / וְלֹא גְבִירָה וְלֹא נְסִיכָה /
תַּשִּׂיג תַּאֲווֹתֶיהָ כָמוֹנִי לְעֵת צָרְכָּה / כִּי הִיא תִרְעַב
וְתִצְמָא – וְתַחֲרִישׁ / תַּחֲשֹׁק בְּלִבָּהּ – וְתִשְׂבַּע רִישׁ /
וְהָעֶצֶב בְּלִבָּהּ יַשְׁרִישׁ / כְּנָחָשׁ יִשָּׁךְ וּכְצִפְעוֹנִי
יַפְרִישׁ / תִּשְׁכֹּן בְּחַדְרֵי חֲדָרִים / וְלָהּ שׁוֹמְרִים מִכָּל
עֲבָרִים / וּלְמַעַן עֲנוֹתָהּ יָשִׂימוּ לָהּ שָׂרֵי מִסִּים / שְׁנַיִם
שְׁלשָׁה סָרִיסִים / וְצָרוֹת כַּמַּיִם לַיָּם מְכַסִּים / וַאֲנִי אֹכַל
בְּכָל אַוַּת נַפְשִׁי / וְאֶשְׁתֶּה וְאֶשְׁכַּח רִישִׁי /
וְהַחוֹשְׁקִים מִכָּל עֲבָרִים / יָבוֹאוּ אֵלַי כְּאִישׁ אֶחָד חֲבֵרִים
/ עֲדָרִים עֲדָרִים / יַעֲלוּ אֵבֶר כַּנְּשָׁרִים / יִתְעַנְּגוּ בִי עַל
רֹב שָׁלוֹם / וּבְמֶתֶג וָרֶסֶן עֶדְיָם אֶבְלֹם / יַחַשְׁקוּנִי
וְאֶחֶשְׁקֵם / אֶמְצָאֵם בַּחוּץ וְלֹא יָבוּזוּ לִי הָעֵת אֶשָּׁקֵם /
וְהִנֵּה בַשָּׁמַיִם עֵדִי / וּבַמְּרוֹמִים שָׂהֲדִי / כִּי לֹא רָאִיתִי
אִשָּׁה מֵעוֹדִי / אַחֲלִיף לָהּ בִּרְצוֹנִי אֶת מַעֲמָדִי / אֶשְׂמַח
כִּי רַב חֵילִי וְכִי כַבִּיר מָצְאָה יָדִי.</p>

<p>מִשָּׁם נָסַעְנוּ אֶל מָקוֹם אַחֵר / וְהִנֵּה אִישׁ
אֶחָד סוֹחֵר / הָיוּ לוֹ שִׁבְעָה בָנִים / בְּחֵיק הַיֳפִי אֱמוּנִים /
וּלְרֹעַ מַזָּלוֹ וּבַעֲווֹנָם / בָּנָיו יָצְאוּ וְאֵינָם /
וַיִּשְׁאָלֵהוּ הַשָּׂר / בַּעֲנָוָה וּבְמוּסָר / וַיֹּאמֶר לוֹ: אֱמָר
נָא, הַדּוֹד הַנֶּאֱמָן / הֲתַחֲלִיף מַעֲמָדְךָ לְאִישׁ מֵאַנְשֵׁי
הַזְּמָן? / וַיִשָּׁבַע הָאִישׁ וַיֹּאמַר: בְּחַיֵּי אֲבוֹתַי / לֹא
אַחֲלִיף מַעֲמָדִי לְאִישׁ מֵאַנְשֵׁי דוֹרוֹתַי / כִּי בִּהְיוֹתִי עִם
בָּנַי וְעִם בְּנֵי בֵיתִי בְּשָׁלוֹם / לֹא יָדַעְתִּי מִי הֱבִיאַנִי
עַד הֲלוֹם / וְלֹא הִכַּרְתִּי אֵל עֵילוֹם / כִּי בָנַי אֲשֶׁר
עֲזָבוּנִי / הֵמָּה הִרְהִיבוּנִי / וּמַטָּרָה לְחִצֵּי הַזְּמָן
הִצִּיבוּנִי / לֹא הִכַּרְתִּי בְסִבָּתָם יוֹצְרִי / וְהִשְׂתָּרַרְתִּי
בָהֶם עַל אַנְשֵׁי דוֹרִי / הָיִיתִי בְסִבָּתָם נִבְהָל לַהוֹן /
וְהִתְנַהַגְתִּי בְכָל עִנְיָנַי בְּשִׁגָּעוֹן וּבְעִוָּרוֹן
וּבְתִמָּהוֹן / וְכַאֲשֶׁר לְקָחָם הַיּוֹצְרָם / וֶהֱשִׁיבָם אֶל עֲפָרָם
/ אָז הִכַּרְתִּי הַיּוֹשֵׁב עַל כִּסֵּא נִשָּׂא וָרָם / וְשַׁבְתִּי מִן
הָעַזּוּת וְהַגַּאֲוָה / אֶל מִדַּת הַבּשֶׁת וְהָעֲנָוָה / וְהָיְתָה
פְּרִידָתָם מִן הָעוֹלָם – מְנוּחָתִי / וְאַנְחָתִי – סִבַּת הַצְלָחָתִי
/ וְתוּגָתִי וְדַאֲגָתִי / סִבַּת הַנָּחַת מְשׁוּגָתִי / וְהֶסְפֵּדִי
וּבִכְיִי / סִבַּת הַנָּחַת מִרְיִי / לָבַשְׁתִּי בְעֵת הָאֵבֶל /
מַעֲטֵה הַהִתְאַפְּקוּת וְהַסֵּבֶל / אֶרְצֶה מַה שֶּׁרָצָה יוֹצְרִי /
וְהוּא לְבַדּוֹ יִשְׁעִי וְאוֹרִי / וְלֹא אַחֲלִיף מַעֲמָדִי לְאָדָם
מֵאַנְשֵׁי דוֹרִי.</p>

<p>מִשָּׁם נָסַעְנוּ וְהִנֵּה אִשָּׁה זְקֵנָה יוֹשֶׁבֶת
לְבַדָּהּ / שְׁכוּלָה וְגַלְמוּדָה / יוֹשֶׁבֶת פֶּתַח הַשָּׁעַר /
וְרַעְיוֹנֶיהָ אָחֲזוּ שָׂעַר / יָנוּעוּ כָל נְתָחֶיהָ כְּנוֹעַ עֲצֵי
יָעַר / וַיְהִי לָנוּ בִרְאוֹת אוֹתָהּ נֵזֶק וָצָעַר / וַיִּשְׁאָלֶהָ
הַשָּׂר לָדַעַת מַה טִּיבָהּ / וְאֵת אֲשֶׁר הִתְעַלֶּל בָּהּ הַזְּמַן
וְאֶת אוֹתוֹתָיו אֲשֶׁר שָׂם בָּהּ / וַתַּעַן הָאִשָּׁה וַתֹּאמַר:
בָּנָי! / אִשָּׁה עֲזוּבָה וַעֲצוּבַת רוּחַ קְרָאַנִי אֲדֹנָי /
וְיָדַעְתִּי כִּי הִשָּׁה לִי אֱלוֹהַּ מֵעֲווֹנָי / אָנֹכִי הַנֶּעֱצֶבֶת
הַנִּצֶבֶת עִמָּכֶם בָּזֶה, הָאֲנוּנָה / הַיּוֹם בַּת מֵאָה שָׁנָה /
וְלִבִּי יָצָא יָצוֹא וָשׁוֹב / כִּי חָשַׁבְתִּי וְאֶחְשֹׁב / כִּי כָּל
הַחַיִּים אֲשֶׁר הָיוּ בָעוֹלָם בְּעֵת הִוָּלְדִי / הִנִּיחוּנִי
וָאִוָּתֵר אֲנִי לְבַדִּי / וּלְפִי הַטֶּבַע וְהַמִּנְהָג הַזְּמַן
חַרְבּוֹ עָלַי יִשְׁלֹף / וְאֶהְיֶה אֲנִי הָרִאשׁוֹנָה אֲשֶׁר מִן
הָעוֹלָם הַזֶּה אֶחֱלֹף / וּבְהַעֲלוֹתִי עַל לְבָבִי כָּל הַהֲמוֹנִים /
וְהַשָּׁרִים וְהַקְּצִינִים / וְהַנְּסִיכִים וְהָרוֹזְנִים / וּנְדִיבֵי
הָעַמִּים וְהַפַּחוֹת / וְהָעֲבָדִים וְהַשְּׁפָחוֹת / וְהַשָּׂרוֹת
וְהַפִּילַגְשִׁים / וְכָל הָאֲנָשִׁים וְהַנָּשִׁים / וְהַקּוֹרוֹת
וְהַחִדּוּשִׁים / אֲשֶׁר רָאִיתִי בְיָמָי / כִּמְעַט נִפְזְרוּ עֲצָמָי /
וַיֹּאמֶר הַשָּׂר: הֶהָיִית מַחֲלֶפֶת מַעֲמָדֵךְ לְאַחַת מִן הַשָּׂרוֹת
/ אוֹ לְאַחַת מִן הַמְּלָכוֹת וְהַגְּבִירוֹת / וְלָשׁוּב אֶל יְמֵי
הַנַּעֲרוּת / אוֹ אֶל יְמֵי הָעֶדְנָה וְהַבַּגְרוּת? / וַתֹּאמֶר
הַזְּקֵנָה: חַיֶּיךָ, הַשָּׂר! יָצָאתִי מֵעֲבוֹדַת הַזְּמַן לַחֵרוּת /
וּכְבָר עָבַרְתִּי עֶשְׂרִים שָׁנָה / אֲשֶׁר עָבַדְתִּי אֵל אֱמוּנָה /
בְּצוֹם וּבִבְכִי וּבְמִסְפֵּד וּבְתַחֲנוּנִים / וְסָבַלְתִּי לְכַפָּרַת
עֲווֹנָי כַּמָּה יְגוֹנִים / וְאֶחְשֹׁב כִּי נַפְשִׁי הַשְּׁפָלָה /
תִּמְצָא מָנוֹחַ לְכַף רַגְלָהּ / וְאֵיךְ אַחֲלִיף אוֹתָהּ לְנֶפֶשׁ
נָשִׁים בּוֹגְדוֹת / יְקוּשׁוֹת בְּפַח הַזְּמַן וּלְכוּדוֹת / חַיֶּיךָ!
לֹא אַחֲלִיף נַפְשִׁי בְּאַחֶרֶת / תִּהְיֶה מַלְכָּה אוֹ גְבֶרֶת.</p>

<p>מִשָּׁם נָסַעְנוּ וְהִנֵּה לִקְרָאתֵנוּ פְלוֹנִי
הַחַזָּן / וּמְזָוָיו מְלֵאִים יְגוֹנִים מִזַּן אֶל זָן / כִּי בָנָיו
בְּרָעָב וּבְצָמָא וּבְעֵירֹם וּבְחֹסֶר כֹּל / וְהָאִישׁ נְעִים קוֹל /
וַנִּשְׁאָלֵהוּ עַל אוֹדוֹתָיו / וַיֹּאמֶר כִּי אָבְדוּ עֶשְׁתּוֹנוֹתָיו
/ עַל חֶסְרוֹנוֹ אֲשֶׁר גָּדַל עַד לַשָּׁמָיִם / וְלָכֵן נָמֵס לְבָבוֹ
וְהָיָה מָיִם / וַיֹּאמֶר לוֹ הַשָּׂר: הֶהָיִיתָ מַחֲלִיף מַעֲמָדְךָ
לִפְלוֹנִי הַשָּׂר / אֲשֶׁר הוּא בַעַל חָכְמָה וּמוּסָר / וְלוֹ אִשָּׁה
נְעִימָה וַחֲשׁוּקָה / וְהוֹן עָתָק וּצְדָקָה / וּבָנָיו אָסְפוּ כָּל
מִדּוֹת חֲמוּדוֹת / וְלָהֶם בְּכָל חָכְמָה עֶשֶׂר יָדוֹת? / וַיֹּאמֶר
הָאִישׁ: הָיִיתִי מַחֲלִיף בְּאַהֲבָה / כִּי הִכַּרְתִּי בָהֶם כָּל
מִדָּה חֲשׁוּבָה. / וַיֹּאמֶר הַשָּׂר: הֶהָיִיתָ מַחֲלִיף קוֹלְךָ
לְקוֹלוֹ? / וַיֹּאמֶר הָאִישׁ: לֹא הָיִיתִי מַחֲלִיף קוֹלִי בְּכָל
אֲשֶׁר לוֹ / כִּי קוֹלוֹ כְּקוֹל הָמוֹן / וּבְעֵת יֹאמַר שִׁיר אוֹ
פִּזְמוֹן / אָז תִּשְׁמַע כְּמִסְפַּד יֹאשִׁיָּהוּ בֶן אָמוֹן /
וּכְמִסְפַּד הֲדַדְרִמּוֹן בֶּן טַבְרִמּוֹן / וַאֲנִי, בְעֵת אֹמַר
קְדֻשָּׁה רַבָּה / אוֹ יוֹצֵר אוֹ קְרוֹבָה / יִבָּקְעוּ כָּל מַעְיְנוֹת
תְּהוֹם רַבָּה / וּבְעֵת אֲשֶׁר אֶתְפַּלֵּל בְּיוֹם הַכִּפּוּרִים /
וְאֶקְרָא הַמְּגִלָּה בְּפוּרִים / וְאֹמַר ׳אֵין כָּמוֹךָ׳ בְשָׁלשׁ
רְגָלִים / אוֹ אֶקְרָא מִזְמוֹר בְּסֵפֶר תְּהִלִּים / יֶחֶרְדוּ לְקוֹלִי
בְנֵי אֵלִים / וּבְעֵת אֲשֶׁר אֹמַר חֲזוֹן יְשַׁעְיָה / וְאֶקְרָא
בַקִּינוֹת וּבִדְבָרִים רָעִים שֶׁבְּיִרְמְיָה / תִּרְאֶה כָל לָשׁוֹן
דּוּמִיָּה / וְכָל עַיִן בּוֹכִיָּה / וְאִם יִתֶּן לִי פְלוֹנִי
בְּקוֹלִי אֶת כָּל בֵּית נְכוֹתוֹ / לֹא אַחֲלִיפֶנּוּ וְלֹא אָמִיר
אוֹתוֹ.</p>

<p>מִשָּׁם נָסַעְנוּ וּפָגַעְנוּ אִישׁ כְּסִיל
בְּאִוַּלְתּוֹ / וְרוּחַ אֱלֹהִים רָעָה מְבַעְתּוֹ / וַיֹּאמֶר הַשָּׂר:
גַּם זֶה דָבָר בְּעִתּוֹ / נֵדְעָה מַה בְּפִיו גַּם הוּא / וְהָאִישׁ
הוֹלֵךְ וְקָרֵב, וְהַמִּנְהָג כְּמִנְהַג יֵהוּא / וַיִּשְׁאָלֵהוּ
הַשָּׂר לָדַעַת אוֹדוֹתָיו / וְאִם הָיָה מַחֲלִיף מַעֲמָדוֹ לְאִישׁ
מֵאַנְשֵׁי דוֹרוֹתָיו / וַיִּצְחַק הַכְּסִיל וַיִּפֹּל עַל פָּנָיו /
וַיְהִי הַשַּׂר לְלַעַג וּלְקֶלֶס בְּעֵינָיו. / וַיֹּאמֶר לוֹ הַשָּׂר:
מַדּוּעַ שָׂחַקְתָּ? / וַיַּעַן הַכְּסִיל וַיֹּאמַר: מַה מְּאֹד נֶחְשָׁב
לְךָ לְחָכְמָה אִלּוּ שָׁתַקְתָּ / וְהֵיאַךְ תִּשְׁאָלֵנִי אִם הָיִיתִי
מַחֲלִיף מַעֲמָדִי / הֲלֹא יָדַעְתָּ כִּי כַבִּיר מָצְאָה יָדִי / כִּי
לִי בֵּית מִדּוֹת וַעֲלִיּוֹת מְרֻוָּחִים / וְשָׂדוֹת וּכְרָמִים
וּמְעָרוֹת וּצְרִיחִים / וּקְרוֹבִים וְאַחִים / וּבָנִים שְׁמוֹנָה /
וְאִשָּׁה הֲגוּנָה / וְהַכֶּסֶף אֶתֵּן בְּבֵיתִי כַּאֲבָנִים / וְלִי
מִזָּהָב וְאֶבֶן יְקָרָה מַטְמוֹנִים / וְסוּסִים וּפְרָדִים / וַאֲנִי
מִשְׁנֶה לַמֶּלֶךְ וְגָדוֹל לַיְּהוּדִים / יִפְחֲדוּ אֵילֵי הָאָרֶץ
מִמֶּנִּי וְיִרְהוּ / וְכָל אֲשֶׁר אַתָּה רוֹאֶה לִי הוּא / וְאֵיךְ
מֵאוֹדוֹת מַעֲמָדִי שְׁאֶלְתֶּם / מִי יִתֵּן וְתִהְיוּ כָמוֹנִי אַתֶּם!
/ וַיֹּאמֶר הַשָּׂר: בָּרוּךְ שֶׁהִשְׂכִּילָנוּ / לֹא לָנוּ, אֲדֹנָי,
לֹא לָנוּ! / וַיִּשְׂחַק הַשָּׂר מֵאוֹדוֹת הַכְּסִיל וּמֵעִנְיָנָיו /
כִּי רָאָה כִּי הוּא עָשִׁיר בְּעֵינָיו / וְעַל דֶּרֶךְ הָאֱמֶת לֹא
הָיָה לוֹ לֶחֶם יוֹמָיִם / וּבְבֵיתוֹ אֵין כֹּל רַק עוּגַת רְצָפִים
וְצַפַּחַת מָיִם / וְהָיָה מְדַמֶּה לְחֶסְרוֹן שִׂכְלוֹ / שֶׁאֲנַחְנוּ
עַמּוֹ וַעֲבָדָיו וְהַכֹּל שֶׁלּוֹ.</p>

<p>מִשָּׁם נָסַעְנוּ וְהִנֵּה לִקְרָאתֵנוּ בַּחוּרֵי חֶמֶד
פַּחוֹת וּסְגָנִים / לְבוּשֵׁי מִכְלוֹל כֻּלָּם וַעֲלֵי תוֹלָע אֱמוּנִים
/ וַיֹּאמֶר אֵלַי הַשָּׂר: הָאֲנָשִׁים הָאֵלֶּה רָאשֵׁי אַלְפֵי
יִשְׂרָאֵל הֵם / נִבְחַן שִׂכְלָם וְנֵדְעָה מַה בְּפִיהֶם / וַיְהִי
בְּבוֹאָם אֵלֵינוּ קִדַּמְנוּם לְשָׁלוֹם / וְהֵם בֵּרְכוּ אוֹתָנוּ
בְּשֵׁם אֵל עֵילוֹם / וַיֹּאמְרוּ לָנוּ: מִי הֵבִיא אֶתְכֶם הֲלוֹם? /
וַיֹּאמֶר הַשָּׂר: דָּבָר לָנוּ אֲלֵיכֶם / הַיּוֹם הַזֶּה רָצִינוּ
לִבְחֹן שִׂכְלְכֶם / בָּחֲרוּ לָכֶם הַיּוֹם אִישׁ בַּזְּמַן / נָכוֹן
לַעֲבוֹדַת הָאֵל הַנֶּאֱמָן / הַקּוֹרֵא בְסִפְרוֹ / וְהֶחָרֵד אֶל
דְּבָרוֹ / הַמִּתְאַמֵּץ עַל עֲבוֹדָתוֹ / הַהוֹגֶה יוֹמָם וָלַיְלָה
בְּדָתוֹ / הַמַּעֲנִיק רָשִׁים / הַדָּבֵק בַּקְּדוֹשִׁים / הַמְשַׂמֵּחַ
אֱלֹהִים וַאֲנָשִׁים / הָאוֹהֵב אֱלֹהָיו בְּכָל לְבָבוֹ וּבְכָל נַפְשׁוֹ
וּבְכָל מְאֹדוֹ / אֲשֶׁר הֱיִיתֶם מַחֲלִיפִים מַעֲמַדְכֶם אֶל מַעֲמָדוֹ
/ וַיַּעֲנוּ כֻלָּם יַחְדָּו וַיֹּאמְרוּ: הוּא הָרַב רִבִּי יִצְחָק /
אֲשֶׁר לְכָל מִבְצַר הַסּוֹדוֹת יִשְׂחָק / וְלוֹ הַמַּעֲלוֹת הָרָמוֹת /
וְהַחָכְמוֹת הַנְּעִימוֹת / וְהַקְּדֻשָּׁה וְהַחֲסִידוּת / וְהַנֵּזֶר
וְהָעֵדוּת / הוּא נֵזֶר הַדּוֹר וּצְבִי מַחֲמַדֵּינוּ / אֵלָיו לְבַד
בַּזְּמַן נַחֲלִיף אֶת מַעֲמָדֵנוּ / וַיֹּאמֶר הַשָּׂר: בְּיוֹם
קְנוֹתְכֶם אֶת מַעֲלוֹתָיו / וְאֶת יְקָר תִּפְאֶרֶת גְּדֻלּוֹתָיו /
וְהוֹדוֹ וְשִׁבְחוֹ / קְנִיתֶם עֲבוֹדָתוֹ וּמַשָּׂאוֹ וְטָרְחוֹ /
הַיְדַעְתֶּם כִּי חֲצוֹת לַיְלָה יָקוּם לְהוֹדוֹת / וְלַעֲרֹךְ שְׁבָחוֹת
וְתוֹדוֹת / וְיֹאמַר בְּכָל לַיְלָה תַחֲנוּנִים / וְהִנָּזֵר, כַּאֲשֶׁר
עָשָׂה זֶה כַּמֶּה שָׁנִים / וְיֵשֵׁב בֵּין תַּנּוּר וְכִירָיִם / וְלֹא
יֹאכַל עַד הַצָּהֳרָיִם / וְלֹא יִשְׁתֶּה יַיִן רַק לְהַבְדָּלָה
וְקִדּוּשׁ / וְאִם יִקְרַב לְאִשְׁתּוֹ פַעַם אַחַת בַּחֹדֶשׁ – יִהְיֶה
דְּבַר חִדּוּשׁ / וְלֹא יִטְעַם כְּלוּם עַד שֶׁיְּבָרֵךְ / וְלֹא יֹאכַל
בְּשַׂר יָרֵךְ / וְלֹא יַבִּיט לְאִשָּׁה / וְלֹא יַעֲנֶה לִמְחָרְפָיו
קָשָׁה / וְלֹא יִשָּׁבַע רַק ׳בְּחַיֵּי רֹאשִׁי!׳ / וְיִתְעַנֶּה כָּל
שֵׁנִי וַחֲמִישִׁי / וְעַתָּה, הֲתַחֲלִיפוּ מַעֲמַדְכֶם לְמַעֲמָדוֹ? /
וַיַּעֲנוּ כֻלָּם יַחְדָּו וַיֹּאמְרוּ: יִהְיוּ לוֹ לְבַדּוֹ!</p>

<p>מִשָּׁם עָבַרְנוּ וְהִנֵּה אִישׁ מִסְכֵּן, חָרַשׁ
בַּרְזֶל / כָּל הַיּוֹם וְכָל הַלַּיְלָה עָמֵל וְאוֹזֵל / לֹא יִתֵּן
שֵׁנָה לְעֵינָיו וּלְעַפְעַפָּיו תְּנוּמָה / אוּלַי יִמְצָא לְמַפֶּלֶת
עָנְיוֹ תְּקוּמָה / עַד אֲשֶׁר נִכְנַע גְּאוֹנוֹ בַעֲמָלוֹ וְטָרְחוֹ /
וְלֹא יִתְּנֵהוּ הַזְּמָן הָשֵׁב רוּחוֹ / וַיִּשְׁאָלֵהוּ הַשָּׂר
לָדַעַת מַה טִּיבוֹ / וַיֹּאמֶר הָאִישׁ כִּי רַב עָצְבּוֹ / וַיֹּאמֶר
הַשָּׂר: הֲתַחֲלִיף מַעֲמָדָךְ לְאִישׁ בְּדוֹרָךְ? / וַיֹּאמַר: כֵּן,
לִפְלוֹנִי מֵאֶרֶץ חַדְרָךְ / אֲשֶׁר לוֹ הוֹן וּרְכוּשׁ וְאֶבֶן יְקָרָה
/ וְאֶתְמוֹל נָשָׂא אִשָּׁה נַעֲרָה / יָפָה כַלְּבָנָה וְכַחַמָּה בָּרָה
/ וְלוֹ שֵׁגָל נְעִימָה וַהֲדוּרָה / לֹא יִטְרַח וְלֹא יַעֲמֹל /
תִּתְיַצֵּב אִשְׁתּוֹ בַּיָּמִין וְהַשֵּׁגָל בַּשְּׂמֹאל / וּלְהוֹצִיא
כֶסֶף וְזָהָב לֹא יַחֲמֹל / תִּרְאֶה הַכֶּסֶף בְּבֵיתוֹ כַּאֲבָנִים /
וְקַרְנוֹת שֵׁן וְהָבְנִים / וּמִרְקָחוֹת וּזְנִים / וְהַשְׁקוֹת
בִּכְלֵי זָהָב וְכֵלִים מִכֵּלִים שׁוֹנִים / וְיֵין מַלְכוּת רָב /
וְאֵין אִישׁ מִמִּזְרָח וְעַד מַעֲרָב / לַעֲשִׂירִית מַעֲלַת עָשְׁרוֹ
יִקְרָב / וַיֹּאמֶר הַשָּׂר: הֶהָיִיתָ מַחֲלִיף מְלַאכְתְּךָ בְּכָל
אֲשֶׁר לוֹ? / וַיִּשָּׁבַע הָאִישׁ וַיֹּאמֶר: לֹא! / כִּי הָאִישׁ אֲשֶׁר
זָכַרְתִּי אֵינֶנּוּ בַעַל מְלָאכָה / אֲשֶׁר שָׁם צִוָּה אֲדֹנָי אֶת
הַבְּרָכָה! / אָמְנָם מְלַאכְתִּי – הִיא עָשְׁרִי וּבָהּ אֶתְהַלֵּל /
לֹא יִשְׁלְלֶנָּה מִמֶּנִּי שׁוֹלֵל / וְכָל עוֹד אֲשֶׁר לֹא אֶתְרַפֶּה
בִמְלַאכְתִּי / אֶמְצָא כֶסֶף שִׁבְרִי בְּפִי אַמְתַּחְתִּי / וְהַהוֹן
אֲשֶׁר הָאֲנָשִׁים יִצְבְּרוּהוּ / כַּחֲלוֹם יָעוּף וְלֹא
יִמְצָאוּהוּ.</p>

<p>מִשָּׁם נָסַעְנוּ וְהִנֵּה אִישׁ מִתְאַבֵּל עַל מֵת /
וַנִּשְׁאָלֵהוּ לָדַעַת סוֹדוֹ עַל הָאֱמֶת / וַיֹּאמֶר הָאִישׁ: הָיָה
כְאֵבִי נֶצַח וּמַכָּתִי אֲנוּשָׁה / כִּי קָבַרְתִּי אָבִי וְאִמִּי
הַיּוֹם שְׁלשָׁה / וַיֹּאמֶר הַשָֹּר: הֲתַחֲלִיף מַעֲמָדְךָ הַנִּכְאָב /
לְאִישׁ יִהְיֶה לוֹ אֵם וָאָב? / וַיֹּאמֶר הָאִישׁ: חַי אָנִי, כִּי
מִכָּל הָאֲנָשִׁים אֲשֶׁר אֶרְאֵם / לֹא אַחֲלִיף מַעֲמָדִי לְאִישׁ
יִהְיֶה לוֹ אָב וָאֵם / כִּי הַבֵּן, וְלוּ יִהְיֶה הַגָּדוֹל בְּדוֹרוֹ /
בְּרֹב בָּנָיו וּכְבוֹד עָשְׁרוֹ / וּבְצִדְקָתוֹ וּבְיָשְׁרוֹ / לֹא
יוּכַל לִגְמֹל אֲבוֹתָיו בְּמַעֲלָלָיו / כָּל תַּגְמוּלֵיהֶם עָלָיו /
כִּי הֵם סָבְלוּ מִמֶּנּוּ מְהוּמוֹת וּתְלָאוֹת / עֲצוּמוֹת וְנוֹרָאוֹת
/ אֲשֶׁר לֹא יוּכַל אִישׁ לְדַבֵּר וְלֹא תִשְׂבַּע עַיִן לִרְאוֹת /
וְאִם בָּאנוּ לְסַפֵּר אֲשֶׁר מִמֶּנּוּ סָבְלוּ / יִכְלֶה הַזְּמָן וְהֵם
לֹא יִכְלוּ / וַאֲנִי בְיָדְעִי כִּי אֲבוֹתַי הָיוּ סִבַּת חַיֵּי רוּחִי
/ לֹא סַרְתִּי מֵעֲבֹד אוֹתָם בְּכָל כֹּחִי / וְהָיָה נָקֵל בְּעֵינַי
טָרְחִי / וְעִם כָּל זֶה הָיִיתִי רֹב הַיָּמִים / עוֹמֵד מַשְׁמִים /
וָאֹמְרָה אֶל לִבִּי: וְהִנֵּה אִם הַזֹּקֶן יְבוֹאֵם / וְלַשָּׁנִים
אֲשֶׁר אֵין לָהֶם בָּהֶם חֵפֶץ יְבִיאֵם / וְעַל שִׁכְמִי אֶשָּׂאֵם /
וּבִדְבַר בּוּז וְקָלוֹן אֶרְאֵם / אֶדְאַג פֶּן עַיִן תִּלְעַג לְאָב
וְתָבוּז לִקְּהַת אֵם / וְכַאֲשֶׁר אֲסָפָם הָאֱלֹהִים עִם חֲסִידָיו /
לִרְעוֹת בְּגַן עֶדְנוֹ כְּפָרָיו וּנְרָדָיו / עִם כָּל פְּרִי מְגָדָיו
/ נָָתַתִּי שֶׁבַח לְיוֹצְרִי / שֶׁחִזְּקַנִי עַל אַהֲבָתָם וְיִרְאָתָם
/ וְאִמְּצַנִי כָּל עוֹד בַּחַיִּים חַיָּתָם / עַל עֲבוֹדָתָם / וְלֹא
הִתְרַשַּׁלְתִּי בְּכָל אֲשֶׁר לָהֶם הַצֹּרֶךְ / בָּרֹחַב וּבָאֹרֶךְ /
וְהִנְנִי מִתְנַחֵם אַחֲרֵיהֶם / וְלֹא אֲקַנֵּא לַאֲנָשִׁים יַזְקִינוּ
אֲבוֹתֵיהֶם.</p>

<p>מִשָּׁם נָסַעְנוּ וְהִנֵּה אִישׁ עִוֵּר בְּפֶתַח בֵּיתוֹ
יוֹשֵׁב וְדוֹמֵם / וּכְנֶגֶד אוֹר הַשֶּׁמֶשׁ מִתְחַמֵּם / וַיֹּאמֶר
הַשָּׂר: נִשְׁאַל זֶה הָעִוֵּר לָדַעַת אוֹדוֹתָיו / וְאֵיךְ הוּא עִם
הַזְּמַן וְקוֹרוֹתָיו / מִיּוֹם חָשְׁכוּ רוֹאוֹתָיו / וְאִם הוּא
בְּמַעֲמָדוֹ בוֹחֵר / אוֹ אִם הָיָה מֵמִיר מַעֲמָדוֹ בְאַחֵר. /
וַיִּגַּשׁ אֵלָיו הַשָּׂר וַיֹּאמַר: שָׁלוֹם לְךָ הָעִוֵּר! / וַיַּעַן
וַיֹּאמַר: וְגַם לְךָ שָׁלוֹם הַמֻּכֶּה בַּסַּנְוֵר! / וַיִּשְׂחַק
הַשָּׂר עַל דְּבָרָיו וַיֹּאמַר: הָאֻמְנָם לֹא אוּכַל כַּבְּדֶךָ? /
וְעַתָּה, אֱמָר נָא בְחַסְדֶּךָ / אִם הָיִיתָ מַחֲלִיף בְּמַעֲמָד אִישׁ
אַחֵר מַעֲמָדֶךָ / וַיַּעַן הָאִישׁ וַיֹּאמַר: חֵי נַפְשְׁךָ, הַשָּׂר!
לֹא אָמִיר בְּקָלוֹן אֶת כְּבוֹדִי / וְלֹא אֶחְפֹּץ מַעֲמָד אַחֵר, רַק
מַעֲמָדִי / כִּי בִהְיוֹת אוֹר עֵינַי אִתִּי / וְהַכֶּסֶף בְּפִי
אַמְתַּחְתִּי / הָיְתָה הַתַּאֲוָה סוֹחַרְתִּי / וְהַשַּׁחְרוּת
אוֹמַנְתִּי / וְהָיָה הָעַיִן רוֹאָה וְהַלֵּב חוֹמֵד / וּלְמַלֹּאת
תַּאֲווֹתָיו כָּאַרְיֵה עוֹמֵד / וַיְגָרֶשׁ מִפָּנָיו הַשֵּׂכֶל
וַיֹּאמֶר: הַשְׁמֵד! / וּלְהָפִיק רְצוֹן יִצְרִי לֹא הִתְעַצָּלְתִּי /
וְכֹל אֲשֶׁר שָׁאֲלוּ עֵינַי – מֵהֶם לֹא אָצָלְתִּי / רָדַפְתִּי
הַצְּבִיּוֹת בְּחַדְרֵי חֲדָרִים / כַּאֲשֶׁר יִרְדֹּף הַקּוֹרֵא
בֶּהָרִים / וָאָשִׁית לִי מֵהֶם עֲדָרִים / לֹא הָיְתָה עָפְרָה אֲשֶׁר
מֵחֲמָאוֹת פִּי לֹא נִסְּתָה / וּמֵחִצֵּי עֵינַי לֹא נֻכְּתָה /
הֲמִירוֹתִי הַקַּיָּם בַּכָּלֶה וְהַיֵּשׁ בָּאָיִן / רָאִיתִי הַטּוֹב –
וְהֶעֱלַמְתִּי עָיִן / הָיִיתִי מִתְרַפֶּה בַּעֲבוֹדַת יוֹצְרִי
וְגִבּוֹר לִשְׁתּוֹת יָיִן / וְעַתָּה אֶעֱמֹד כַּאֲשֶׁר אֶעֱמֹד / לֹא
אֶרְאֶה וְלֹא אֶחְמֹד / הוֹלְכוֹת הַצְּבִיּוֹת הֵנָּה וָהֵנָּה /
וּמֵחִצֵּי עֵינַי לֹא נֻכּוּ כִּי אֲפִילוֹת הֵנָּה / אֶתֵּן לְמַכֶּה
לֶחִי וּבְחֶרְפָּה אֶשְׂבַּע / וְנִשְׁכַּח כָּל הַשּׂבַע / וָאִנָּצְלָה
מִטִּיט הַחֵשֶׁק וְלֹא אֶטְבַּע / וְאָדָם בְּדוֹרִי לֹא אוֹנֶה וְלֹא
אֶקְבַּע / וּבְמַה שֶּׁלֹּא אֶרְאֶה וְלֹא אֵדַע – לֹא אֶהְיֶה נִתְבָּע /
בָּטְלָה תְשׁוּקָתִי מִן הַתַּאֲווֹת הַדִּמְיוֹנִיּוֹת / וְכֻפַּר
בְּרִיתִי אֶת הָעֲלָמוֹת וְהַצְּבִיּוֹת / פָּשַׁטְתִּי מְעִילֵי
הָעַזּוּת וְהַגַּאֲוָה / וְלָבַשְׁתִּי סוּת הַבּשֶׁת וְהָעֲנָוָה / לֹא
אָחוּשׁ אִם יִכְבְּדוּ מֵחוֹל יַמִּים יְגוֹנָי / וְרַבּוּ מֵאַרְבֶּה
עִצְּבוֹנָי / בְּיָדְעִי כִּי אָקֵל בָּהֶם מֵעֲווֹנָי / וְאִם חָשְׁכוּ
הָרוֹאוֹת בָּאֲרֻבּוֹת / אוֹרוּ עֵינֵי הַמַּחֲשָׁבוֹת / וְשָׁקְטוּ
הַזִּמּוֹת וְהָעֵצוֹת / וְנָחוּ הַתַּאֲווֹת הַמִּתְפָּרְצוֹת / לֹא
יָדַעְתִּי פִדְיוֹם לְפִיד יוֹם / וּמְנוּחָה וְהַשְׁקֵט מִמִּלְחֶמֶת
הַיֵּצֶר, בִּלְתִּי הַיּוֹם / וְהִנְנִי מִתְנַחֵם בְּמַה שֶׁגָּזַר עָלַי
יוֹצְרִי / כִּי מַכָּתִי הָיְתָה צֳרִי לְיִצְרִי / וְעַד הֱיוֹת עֵינַי
כֵּהִים / לֹא יָדַעְתִּי כִּי הוּא הָאֱלֹהִים.</p>

<p>מִשָּׁם נָסַעְנוּ וְהִנֵּה עֵוֵּר אַחֵר / וַיֹּאמֶר
הַשָּׂר: גַּם זֶה פָּנָיו נְשַׁחֵר / לָדַעַת אִם יַחֲלִיף מַעֲמָדוֹ
לְאַחֵר / וַיִּשְׁאָלֵהוּ הַשַּׂר וַיֹּאמַר: אֵיךְ אַתָּה עִם הַזְּמָן?
וַיֹּאמַר: בְּטוֹב, שֶׁבָח לָאֵל הַנֶּאֱמָן! / וַיֹּאמֶר הַשָּׂר:
אַשְׁבִּיעֲךָ בְּנֶפֶשׁ אֲבוֹתֶיךָ / לְהוֹדִיעֵנִי אִם תַּחֲלִיף
מַעֲמָדְךָ לְזוּלָתֶךָ / וַיֹּאמֶר הָאִישׁ: בְּחַיָּי! יֵשׁ לִי מִן
הַטּוֹב אֲשֶׁר לֹא רָאוּ אֲבוֹתֶיךָ / וְלֹא אַחֲלִיף מַעֲמָדִי בְּכָל
בֵּית נְכוֹתֶךָ / כִּי בְּטֶרֶם אֲשֶׁר שׁוֹפְטֵי הָאָרֶץ עִוְּרוּנִי /
מִקְרֵי הַזְּמַן מִנְּעוּרַי רַבַּת צְרָרוּנִי / הָיִיתִי בְרָעָב
וּבְצָמָא וּבְעֵירֹם וּבְחֹסֶר כֹּל / לֹא הָיָה לִי בֶּגֶד לִלְבּשׁ
וְלֶחֶם לֶאֱכֹל / וַיְהִי הַיּוֹם, בִּהְיוֹת הָרָעָב עָלַי חָזָק /
יָצָאתִי יָצוֹא וָשׁוֹב כְּמַרְאֵה הַבָּזָק / לְהַזִּיק אוֹ לִהְיוֹת
נִזָּק / כִּי בָּחַרְתִּי מָוֶת מֵחַיַּי / לִהְיוֹתִי נִפְרָד מִכָּל
מַאֲוַיַּי / וּנְשָׂאַנִי הַזְּמַן בְּבֵית אַחַד מִבְּנֵי הַנְּדִיבִים /
וְגָנַבְתִּי מִשָּׁם שְׁלשָׁה זְהוּבִים / וּשְׁנֵי גְדָיֵי עִזִּים
טוֹבִים / וּמִבֵּית אַחֵר גָּנַבְתִּי תְכֵלֶת וְאַרְגָּמָן וְתוֹלַעַת
שָׁנִי / וּלְרֹעַ מַזָּלִי רָאַנִי אִישׁ מְלָשְׁנִי / וְהִגִּיד עָלַי
אֶל הַשּׁוֹפְטִים. / וּלְקָחוּנִי וְדִבְּרוּ אִתִּי מִשְׁפָּטִים /
וְעָשׂוּ בְעֵינַי שְׁפוּטִים / וְהָיָה דָבָר נָאֶה וּמִתְקַבֵּל / כִּי
אָנֹכִי בָּרָאתִי מַשְׁחִית לְחַבֵּל / וּתְהִלָּה לָאֵל, תַּחַת הֱיוֹתִי
לְפָנִים בּוֹכֶה וּמִתְאַבֵּל / וָעֳנִי הָרָעָב וְהַצָּמָא יוֹם יוֹם
סוֹבֵל / וּבוֹכֶה וְסוֹפֵד וְקוֹרֵא ׳עַל נַהֲרוֹת בָּבֶל׳ / שַׁבְתִּי
לִלְמֹד שִׁירִים וְשִׁירוֹת / לְשַׂמַּח לֵב הַנְּעָרִים וְהַנְּעָרוֹת /
וּלְשַׂחֵק לִפְנֵי הַגְּבִירוֹת וְהַשָּׂרוֹת / אֶשָּׂא אֵלַי מֵאֵת
פְּנֵיהֶם מַשְׂאֵת / כַּאֲשֶׁר יוּכְלוּן הַנְּעָרִים שְׂאֵת / לֹא
יֶחְסַר לֶחֶם חֻקִּי / וְתָמִיד אֶמְצָא צְרוֹר כַּסְפִּי בְּשַׂקִּי /
וְאֶתֵּן שֶׁבַח לָאֵל עָלַי גּוֹמֵר / כִּי תַּחַת הֱיוֹתִי בוֹכֶה –
הִנְנִי הַיּוֹם מְזַמֵּר / וּבְנִי הָאֶחָד קוֹצֵר וְהַשֵּׁנִי מְעַמֵּר /
וְתַחַת הֱיוֹתִי רָעֵב וְצָמֵא / אָלִין שָׂבֵעַ וְסוֹמֵא / לֹא
אַרְגִּישׁ אִם יַבִּיטוּ הָאֲנָשִׁים לְאִשְׁתִּי / וְאִם יַלְעִיגוּ
הָאֲנָשִׁים הָרוֹאִים לְבָשְׁתִּי / לֹא אֲקַנֵּא לְבַעַל אִשָּׁה יָפָה /
כִּי כֻלָּם שָׁווֹת בְּעֵינַי, הַחֲסִידָה וְהָאֲנָפָה / וְהַגְּבִירָה
וְהַשִּׁפְחָה חֲרוּפָה / תְּהִלָּה לְיוֹצְרִי / אֲשֶׁר הִמְצִיא
לְמַחֲלַת עָנְיִי צֳרִי / כִּי שָׁלְמוּ יְמֵי אֶבְלִי / וְלִבִּי שָׂמֵחַ
בְּמַה שֶׁקָּרָה לִי / וְזֶה הָיָה חֶלְקִי מִכָּל עֲמָלִי.</p>

<p>וַיְהִי אַחֲרֵי כֵן וַיֹאמֶר אֵלַי הַשָּׂר: הֲתִרְצֶה
עוֹד לִבְחֹן אֶת דְּבָרַי / וּלְהָבִיא בְּמַצְרֵף הַשֵּׂכֶל מַאֲמָרַי? /
וָאַעַן וָאֹמַר: לֹא אֶשְׁאַל עוֹד וְלֹא אֲנַסֶּה / כִּי רָאִיתִי
בְעֵינַי הַמַּעֲשֶׂה / וְלוּלֵי רְאִיתִים וּבְחַנְתִּים / לְעוֹלָם לֹא
הֶאֱמַנְתִּים / אָמְנָם, מִי יוּכַל לְהַכְחִישׁ וּלְהַעֲלִים וּלְכַסּוֹת
/ הַדָּבָר הַצָּרוּף בְּאוֹתוֹת וּבְמוֹפְתִים וּבְמַסּוֹת? / בָּרוּךְ
רוֹפֵא לְכָל בָּשָׂר וּמַפְלִיא לַעֲשׂוֹת.</p>

<br />
</blockquote>

<h2 id="המחברתהשש־עשרה:תְּלֻנַּתהָאִשָּׁה">המחברת השש־עשרה: תְּלֻנַּת הָאִשָּׁה</h2>

<blockquote>
<p>אָמַר עִמָּנוּאֵל הַמְּחַבֵּר: כַּאֲשֶׁר אָרְכוּ לִי עִם
הַשָּׂר הַיָּמִים / לְבַלּוֹת יָמֵינוּ בַּטּוֹב וּשְׁנוֹתֵינוּ
בַנְּעִימִים / הָיוּ לָנוּ יְמֵי צָהֳלָה וְשִׂמְחָה / וְנָסוּ יָגוֹן
וַאֲנָחָה / הָיִינוּ, הַשָּׂר וַאֲנִי, רוֹכְבִים צְמָדִים / וְלָנוּ
שְׁנֵי פְרָדִים / הָיוּ לָעֵינַיִם תַּאֲוָה / וַתְּהִי חֶבְרָתֵנוּ
חֶבְרָה נְעִימָה וְנָאוָה.</p>

<p>וַיְהִי הַיּוֹם, בְּצֵאתֵנוּ שַׁעַר עֲלֵי קָרֶת /
וְעָלֵינוּ בִּגְדֵי חֹפֶשׁ לְכָבוֹד וּלְתִפְאָרֶת / וְנָתַנּוּ
לַיְגוֹנִים כָּתֵף סוֹרָרֶת / וְהִנֵּה גְבִירָה אַחַת לְפָנֵינוּ
עוֹבֶרֶת / וְהִיא לְעַמּוּדֵי הַיֳפִי גֻלָּה וְכוֹתֶרֶת / אָסְפָה כָּל
הַהִדּוּרִים / וַיִּהְיוּ הָרוֹאִים אוֹתָהּ מְאַשְּׁרִים / בְּיֹפִי
וּבְחָכְמָה וּבְכִשְׁרוֹן / וַיֹּאמֶר אֵלַי הַשָּׂר: מָה רָאִיתָ
בַּחֲבַצֶּלֶת הַשָּׁרוֹן? וָאַעַן וָאֹמַר: רָאִיתִי לָהּ עַל כָּל
הַגְּבִירוֹת יִתְרוֹן / וַיֹּאמֶר הַשָּׂר: הַאִם הִכַּרְתָּ בָהּ
חֶסְרוֹן? / וָאֹמַר: לֹא הִכַּרְתִּי לָהּ וְלֹא אַכִּיר / רַק שֶׁחִצֵּי
עֵינֶיהָ מִדְּמֵי הַחוֹשְׁקִים תַּשְׁכִּיר. / וַיֹּאמֶר הַשָּׂר:
הֲשַׂמְתָּ לִבְּךָ אֶל הַיָּפָה / כִּי הִיא לֹא תֵלֵךְ בְּקוֹמָה
זְקוּפָה / לֹא יָדַעְתִּי אִם זֶה הַדָּבָר בָּהּ מוּם / אָמְנָם שְׁאָר
הִדּוּרֶיהָ – הִדּוּרִים לֹא עֲמָמוּם. / וָאַעַן וָאֹמַר: אֲדוֹנִי! לֹא
זֶה הַדֶּרֶךְ וְלֹא זֹה הָעִיר / כִּי אֵין כִּיפִי הַגְּבִירָה עַד הַר
שֵׂעִיר / אָמְנָם הִיא כָּל חַמָּתָהּ לֹא תָעִיר / בְּיָדְעָהּ כִּי
שַׁלֵּם יְשַׁלֵּם הַמַּבְעִיר / וְלוּ הָיָה בָהּ פְּתַיּוּת / עַד אֲשֶׁר
תֵּלֵךְ כִּשְׁאָר הַגְּבִירוֹת קוֹמֲמִיּוּת / יֶחֶרְדוּ לִקְרָאתָהּ
בְּנֵי אֵלִים / וְיִהְיוּ בְיָמֶיהָ בָּאָרֶץ הַנְּפִילִים / וְאִם אֶל
אֶרֶץ תַּבִּיט – תָּקִיץ יְשֵׁנֵי אַדְמַת עָפָר / וִיבֻלַּע הַמָּוֶת
לָנֶצַח וּבוֹשׁ וְחָפָר / וְלָכֵן הוֹלֶכֶת הַגְּבִירָה כַּאֲשֶׁר
הוֹלֶכֶת / בְּיָדְעָהּ כִּי בְאוֹרָהּ עַל כָּל אוֹר מוֹלֶכֶת.</p>

<p>וָאֶשָּׂא מְשָׁלִי וָאֹמַר:</p>

<br />

<p>לוּ קוֹמֲמִיּוּת הָלְכָה הַיַּעֲלָה,</p>

<p>עַד כִּי מְאוֹרֶיהָ בְּנֵי אֵל יֶחֱזוּ –</p>

<p>לִקְרַאת כְּבוֹדָהּ כּוֹכְבֵי אֵל רָגְזוּ,</p>

<p>תִּמְשֹׁךְ בְּחַכָּה כָּל גְּדוּדֵי מַעֲלָה;</p>

<br />

<p>אוֹ אִם שְׁחוֹחַ הָלְכָה – עַל מַעֲלָ־</p>

<p>תָהּ שׁוֹכְנֵי עָפָר לְמוּלָהּ נֶחְפְּזוּ,</p>

<p>יִחְיוּ נְבֵלָתִי וּמֵתִים עָלְזוּ,</p>

<p>עַד בֵּין עֲצוּמִים יַחְלְקוּ עוֹד נַחֲלָה.</p>

<br />

<p>עַל כֵּן יְפֵהפִיָּה, בְּחָכְמָה בָחֲרָה</p>

<p>לֶכֶת עֲלֵי דֶרֶךְ אֲשֶׁר הִיא הוֹלְכָה,</p>

<p>כִּי הִיא בְפֶלֶךְ הַתְּבוּנָה תּוֹמְכָה.</p>

<br />

<p>לֹא מִפְּנֵי מוּם בָּהּ וּמַעְלָה חָסְרָה,</p>

<p>כִּי הִיא כְלִילַת הַיֳפִי, אַף דוֹרְכָה</p>

<p>עַל בָּמֳתֵי הַחֵן – וְעַל כֵּן מוֹלְכָה.</p>

<br />

<p>וַיֹּאמֶר אֵלַי הַשָּׂר: הֲרָאִיתָ רַקָּה כְּפֶלַח
הָרִמּוֹנִים / וְקוֹמַת הַתָּמָר וְעֵינֵי הַיּוֹנִים / וַעֲגִיל
הָאָזְנַיִם / וְשׁוֹשַׁן הַשְּׂפָתַיִם / וּבְרַד הַשִּׁנַּיִם / חַי
אָנִי, כִּי לוּלֵא רָאִיתִי נֹגַהּ וָצֶדֶק בַּשַּׁחַק נְתוּנִים / אִישׁ
עַל דִּגְלוֹ בְאוֹתוֹת חוֹנִים / וַאֲשֶׁר אֶמֶשׁ עֵינִי בַשַּׁחַק
רָאָתַם / הָיִיתִי גוֹזֵר אֹמֶר כִּי הַגְּבִירָה גְנָבָתַם / לֹא
יָדַעְתִּי אִם עֵינֶיהָ יַעֲלוּ בַסְּעָרָה הַשָּׁמַיִם / וְלָכֵן נֶחֱזֵם
בַּשַּׁחַק בֵּין הָעַרְבַּיִם / וּכְאוֹר הַבֹּקֶר יִרְכְּבוּ עֲנָנֶיהָ /
וְהֵאִירוּ אֶל עֵבֶר פָּנֶיהָ / אוֹ אִם יִדְמוּ עֵינֶיהָ / לְיָפְיָם
וַהֲדָרָם / לְכוֹכְבֵי הַשָּׁמַיִם וּכְסִילֵיהֶם עֵת יָהֵלּוּ
אוֹרָם.</p>

<p>וַיִּשָּׂא מְשָׁלוֹ וַיֹּאמַר:</p>

<br />

<p>מִי הֶאֱמִין, עָפְרָה, אֲשֶׁר עֵינַיִךְ</p>

<p>הֵם יַעֲלוּ בַסַּעֲרָה שָׁמָיִם,</p>

<p>כִּי אֶחֱזֵם שַׁחַק בְּבֵין עַרְבַּיִם</p>

<p>וָאֶחֱזֵם יוֹמָם בְּאוֹר פָּנָיִךְ.</p>

<br />

<p>חַיַּי תְּלוּיִם בַּעֲגִיל אָזְנַיִךְ,</p>

<p>כִּי אֶחֱזֶה בּוֹ מַעֲשֵׂה מִצְרַיִם,</p>

<p>עוֹד אֶחֱזֶה בָּךְ, תַּאֲוַת עֵינַיִם,</p>

<p>עַל כּוֹכְבֵי שַׁחְרֵךְ בְּרַד שִׁנָּיִךְ.</p>

<br />

<p>אֶשְׁאַל צְבִיַּת חֵן: הֲאִם עֵינַיִךְ</p>

<p>הֵם כּוֹכְבֵי שַׁחַק, לְקַחְתָּם בִּשְׁבִי</p>

<p>יוֹמָם, וְלַיְלָה יַעֲלוּ בַשַּׁחַק,</p>

<br />

<p>אוֹ הֵם דְּמוּת כּוֹכָב, וְאוֹר פָּנַיִךְ</p>

<p>דִּמְיוֹן גְּלִילֵי רוֹם, אֲשֶׁר כָּל הַצְּבִ־</p>

<p>יּוֹת לָךְ כְּמוֹ מַר מִדְּלִי וּכְשַׁחַק?</p>

<br />

<p>וַיֹּאמֶר אֵלַי עוֹד הַשָּׂר: בְּחֵי הַנּוֹרָא וְהָאָיֹם
/ אָנׁכִי לֹא רָאִיתִי הַיַּעֲלָה בִלְתִּי הַיּוֹם / וְהִנְנִי אוֹהֵב
אוֹתָהּ אַהֲבָה עַזָּה / וּבָחַרְתִּי לִשְׁכֹּן בַּחַיִּים וּבַמָּוֶת
עִם הָעַלִּיזָה / כִּי יָדַעְתִּי כִּי לְרֹב הִדּוּרֶיהָ הַגְּבֹהִים /
לֹא תִשְׁכֹּן בְּמוֹתָהּ רַק בְּעֵדֶן גַּן אֱלֹהִים / כִּי מִי יָאִיר
הָעֵדֶן כִּי אִם יְפִי עֵינֶיהָ / וּמִי יְחַדֵּשׁ שָׁם הַשָּׂשׂוֹן כִּי
אִם אוֹר פָּנֶיהָ / וּמַה יַּעֲשׂוּ הַנְּפָשׁוֹת הַקְּדוֹשׁוֹת אִם לֹא
יִרְאוּ שָׁם זֹהַר יִפְעָתָהּ / וּמִי יִסְפֹּד בְּעַד הַחוֹשְׁקִים כִּי
אִם דִּמְעָתָהּ / וְאָן יִהְיֶה תַחֲנוֹת / הַלְּבָבוֹת הָעֲדִינוֹת /
כִּי אִם עַל הָרֶיהָ וְעַל גִּבְעָתָהּ / וְהִנֵּה חִשְׁקָהּ בְּעֵינַי
כָּל כָּך חָבִיב / עַד אֲשֶׁר אִם יִהְיֶה לָהּ חוֹמַת אֵשׁ סָבִיב /
בָּחַרְתִּי לִשְׁכֹּן עִמָּהּ עוֹלָמִית / וְלִהְיוֹת לָהּ לְרֵעַ
וּלְעָמִית / כִּי הִיא בְּיָפְיָהּ תָּשִׂים הַתֹּפֶת עֵדֶן / וְתָשִׁיב
חֶרֶב הַשְּׂטָנִים בְּתוֹךְ הַנֵּדֶן / וְיֵדַע הַדּוֹד הַנֶּאֱמָן / כִּי
הִפְסַדְתִּי שָׁעוֹת רַבּוֹת בַּזְּמַן / לַחְשֹׁב אֵיזֶה טוֹב לִבְנֵי
הָאָדָם / מִן הָעוֹלָם הַזֶּה בְּהִפָּרְדָם / אִם לִהְיוֹת בַּתֹּפֶת עִם
הַגְּבִירוֹת הַמְהֻלָּלוֹת / אוֹ לִהְיוֹת בָּעֵדֶן עִם הַזְּקֵנוֹת
הָאֻמְלָלוֹת / כִּי חֶבְרָתָם עִצָּבוֹן / כְּאוֹכֵל נְבֵלוֹת לְתֵאָבוֹן
/ בִּימֵי בַּצֹּרֶת אוֹ בִשְׁנֵי רְעָבוֹן / וְחֶבְרַת הְיְּעֵלוֹת
נְעִימוּת / וְחֶסְרוֹנָם שְׁלֵמוּת / וְכִמְעַט שֶׁאָקוּץ בָּעֵדֶן לְרֹעַ
הַחֶבְרָה / וְאֶרְצֶה בַתֹּפֶת לִהְיוֹת שָׁם עִם כָּל גְּבִירָה /
נְעִימָה וַהֲדוּרָה.</p>

<p>וַיִּשָּׂא מְשָׁלוֹ וַיֹּאמַר:</p>

<br />

<p>נַפְשִׁי בְּקִרְבִּי תַּחֲשֹׁב מַחְשֶׁבֶת,</p>

<p>לָקוּץ בְּעֵדֶן גַּן וְלִרְצוֹת תֹּפֶת,</p>

<p>כִּי אֶמְצְאָה שָׁם צוּף דְּבַשׁ עִם נֹפֶת,</p>

<p>שָׁם כָּל צְבִיַּת חֵן וְכָל עוֹגֶבֶת.</p>

<br />

<p>מַה לִי בְעֵדֶן גַּן – וְאֵין אוֹהֶבֶת</p>

<p>שָׁם, רַק שְׁחוֹרוֹת מִשְּׁחוֹר אוֹ זֶפֶת,</p>

<p>שָׁמָּה זְקֵנוֹת בַּעֲלוֹת יַלֶּפֶת,</p>

<p>נַפְשִׁי בְּחֶבְרָתָן תְּהִי נֶעְצֶבֶת.</p>

<br />

<p>מַה לִּי וְלָךְ, וְאַתְּ אָסַפְתָּ</p>

<p>כָּל בַּעֲלוֹת מוּמִים וְכָל אִישׁ בּשֶׁת,</p>

<p>עַל כֵּן חֲשַׁבְתִּיךָ בְּעֵינַי אָיִן;</p>

<br />

<p>תֹּפֶת! בְּעֵינַי חֵן וְהוֹד יָסַפְתָּ,</p>

<p>בָּךְ כָּל צְבִיָּה הַיְקָר לוֹבֶשֶׁת,</p>

<p>וַתֶּאֳסֹף כָּל מַחֲמַדֵּי עָיִן!</p>

<br />

<p>וַיְהִי כְּכַלּוֹת הַשָּׂר שִׁירָתוֹ / הִתְאַנַּף
לְבָבִי עַל אִמְרָתוֹ / וָאֹמַר אֶל הַשָּׂר אֲדוֹנִי: / אַל יֹאמַר כֵּן
נֵזֶר זְמַנִּי / כִּי גְבוּל הַשֵׂכֶל עָבַרְתָּ / כַּאֲשֶׁר מַחְסוֹם עַל
פִּיךָ לֹא שָׁמַרְתָּ / כִּי לוּ הָיוּ בְגוּפָם וּבְיָפְיָם בַּתֹּפֶת
הַיְּעֵלוֹת / וְהָיוּ בְכִעוּר צוּרָתָם בָּעֵדֶן הַזְּקֵנוֹת הַדַּלּוֹת
/ אָז בָּרַחְנוּ עִמְּךָ מִן הָעֵדֶן אֶל הַתֹּפֶת / לִמְצֹא שָׁם עִם
הַיְּעֵלוֹת הַצּוּף וְהַנֹּפֶת / אָמְנָם הַחֲכָמִים גָּזְרוּ אֹמֶר /
כִּי בָעֵדֶן הוּא שְׂכַר הַנְּפָשׁוֹת הַנִּפְרָדוֹת מֵחֹמֶר / וּבַתֹּפֶת
הוּא עֹנֶשׁ הַנְּפָשׁוֹת הָאוֹבְדוֹת / אֲשֶׁר בְּפַח הַזְּמַן לְכוּדוֹת
/ תּוֹלַעְתָּם לֹא תָמוּת וְאִשָּׁם לֹא תִכְבֶּה / וְלָכֵן הָבָה
נִתְחַכְּמָה לוֹ פֶּן יִרְבֶּה / אֵין שָׁם יֳפִי וְכִעוּר / רַק בּשֶׁת
וְצַעַר / וְאֵשׁ תִּבְעַר יַעַר / וְחֵמָה וָסַעַר / אֶל הַנְּפָשׁוֹת
הַחוֹטְאוֹת / אֲשֶׁר לֹא רָאוּ וְלֹא שָׁמְעוּ דִבְרֵי הַנְּבִיאִים
וְהַנְּבִיאוֹת / וְהָיָה לָהֶם לֵב לָדַעַת וְעֵינַיִם לִרְאוֹת / וְשָׁם
תַּעֲנוּג נִצְחִי לְעוֹלָם וּלְעוֹלְמֵי עוֹלָמִים / כִּי חֵן וְכָבוֹד
יִתֵּן אֲדֹנָי וְחֶסֶד וְרַחֲמִים / וְלֹא יִמְנַע טוֹב לְהוֹלְכִים
בְתָמִים.</p>

<p>וַיֹּאמֶר הַשָּׂר: יָדַעְתִּי כִּי צָדַקְתָּ בִּדְבַר
הַנְּפָשׁוֹת / וְעַתָּה נָשׁוּב לְדַבֵּר מִן הַמֻּרְגָּשׁוֹת / מִן
הַיְּעֵלוֹת אֲשֶׁר עַל לוּחַ לִבִּי חֲרוּשׁוֹת / וּנְדַבֵּר מֵאוֹדוֹת
הַיַּעֲלָה / וְעַתָּה, הֲתַכִּיר הַיָּפָה הַמְהֻלָּלָה / חֶמְדַּת כָּל
חֶמְדָּה וּסְגֻלַּת כָּל סְגֻלָּה / אֲשֶׁר חָרְדוּ הַלְּבָבוֹת
לְמוּלָהּ?</p>

<p>וָאַעַן וָאֹמַר: הִכַּרְתִּי אוֹתָהּ וַאֲבוֹתֶיהָ /
וְאֶרֶץ מְגוּרֶיהָ / וְשָׁמַעְתִּי אוֹתָהּ בִּבְחוּרוֹתֶיהָ / סוֹפֶדֶת
אָבְדַן יְמֵי נְעוּרֶיהָ / כִּי הָיוּ לָהּ שָׁלשׁ אֲחָיוֹת מִמֶּנָּה
גְדוֹלוֹת / נְשׂוּאוֹת עַל כֶּתֶף הַתְּהִלּוֹת / רְאוּיוֹת לְרָאשֵׁי
הַקְּהִלּוֹת / וְלָהֶן אֵין כֹּל, רַק הַצּוּרוֹת הַיָּפוֹת /
וְהַזְּרוֹעוֹת הַחֲשׂוּפוֹת / וְהָעֵינַיִם, הַלְּבָבוֹת שׁוֹאֲפוֹת/
וְהַשְּׂפָתַיִם, מִן הַשּׁוֹשַׁנִּים קְטוּפוֹת / מֹר עוֹבֵר נוֹטְפוֹת /
כִּי הַכֶּסֶף וְהַזָּהָב הָלְכוּ לַחֲרָפוֹת / וְיוֹם אֶחָד יָצָאתִי
מִשְּׁכוּנָה לִשְׁכוּנָה / וְעָבַרְתִּי בַשּׁוּק אֵצֶל כָּל פִּנָּה /
וְדֶרֶךְ בֵּיתָהּ אֶצְעַד / וְאָז רָאִיתִי הַצְּבִיָּה אֲשֶׁר לְבַב
אֱנוֹשׁ תִּסְעַד / וְהִיא יוֹשֶׁבֶת דּוֹמֶמֶת / מַחֲרֶשֶׁת וְזוֹמֶמֶת /
וְהַכִּנּוֹר בְּיָדָהּ / תְּנַגֵּן בְּיָד לְהַחֲלִישׁ אֵידָהּ וּפִידָהּ
/ וָאֶשְׁאַל אוֹתָהּ לָדַעַת סוֹדָהּ / וּמַדּוּעַ עֵינָה בּוֹכִיָּה /
וְהִיא יוֹשֶׁבֶת בָּדָד דּוּמִיָּה / תַּאֲנִיָּה וַאֲנִיָּה / וַתֹּאמַר:
בָּרוּךְ אַתָּה לַאדֹנָי / וּמַדּוּעַ לֹא יֵרְעוּ פָנָי / וְלֹא יִזְּלוּ
דִמְעֵי עֵינָי / וַאֲנַחְנוּ אַרְבַּע אֲחָיוֹת / שְׁכוּרוֹת מִכּוֹס
מְרָיוֹת / נִהְיֶה עַל עֶדְרֵי חַבְרוֹתֵינוּ כְּעוֹטְיוֹת / וְאָנֹכִי,
הָאֲנוּנָה וְהַקְּטַנָּה / הַיּוֹם בַּת שְׁמוֹנֶה עֶשְׂרֵה שָׁנָה /
וּמָתַי יַגִּיעַ תּוֹרִי לְהִנָּשֵׂא בָאַחֲרוֹנָה / וַאֲנִי חוֹמָה
וְשָׁדַי כַּמִּגְדָּלוֹת / וּמַשְׂאַת הַחֵשֶׁק הֵחֵלָּה לַעֲלוֹת / וְאִם
אָמוּת בִּהְיוֹתִי בְתוּלָה / תִּהְיֶה אָז צָרָתִי כְפוּלָה / כִּי
שָׁמַעְתִּי אוֹמְרִים בַּעֲלֵי הַחָכְמוֹת הָרָמוֹת / כִּי הָאִשָּׁה
אֲשֶׁר תִּהְיֶה בְתוּלָה וְתָמֹת / אֵין לָהּ חֵלֶק בְּעוֹלַם
הַנְּשָׁמוֹת / וַתְּכוֹנֵן עַל יֶתֶר חִצֵּי שִׁירֶיהָ / וַתְּקוֹנֵן עַל
אָבְדַן יְמֵי נְעוּרֶיהָ.</p>

<p>וַתִּשָּׂא אֶת קוֹלָהּ וַתֹּאמַר:</p>

<br />

<p>שָׁדַי נְכוֹנִים, שַׂעֲרִי צִמֵּחַ,</p>

<p>וָאֶשְׁכְּבָה עֵירֹם וְעֶרְיָה בשֶׁת,</p>

<p>דּוֹדִים לְעָנְיִי יָרְאוּ מִגֶּשֶׁת,</p>

<p>וָאֵשְׁבָה בָרֹאשׁ בְּבֵית מַרְזֵחַ.</p>

<br />

<p>אֵיךְ יִהְיֶה עוֹד הַלְּבָב שָׂמֵחַ –</p>

<p>אָפְסוּ כְסָפַי, אֵין זְהַב וּנְחשֶׁת.</p>

<p>אֵיךְ אֶמְצְאָה בַּעַל אֲנִי – וּשְׁלשֶׁת</p>

<p>אַחְיוֹת גְּדוֹלוֹת לִי, וְלֵב גּוֹנֵחַ.</p>

<br />

<p>מָה אֹמְרָה, דּוֹדַי: עֲצָמַי חָרוּ,</p>

<p>אוֹ עִם זְמָן בּוֹגֵד בְּרִית אֶכְרְתָה?</p>

<p>עָפוּ שְׁנוֹתַי, פָּשְׁטוּ כַיֶּלֶק!</p>

<br />

<p>גַּם יָשְׁבוּ שָׂרִים וּבִי נִדְבָּרוּ:</p>

<p>אִשָּׁה אֲשֶׁר תָּמוּת בְּתוּלָה – נִכְרְתָה,</p>

<p>אֵין לָהּ בְּעוֹלַם הַנְּשָׁמוֹת חֵלֶק!</p>

<br />

<p>וַיֹּאמֶר הַשָּׂר: מַה מְּאֹד הֵיטִיבָה לְדַבֵּר זֹאת הָאִשָּׁה / וְעַתָּה אֱמָר נָא הָאֱמֶת: הֲתַכִּיר אֶת אִישָׁהּ?
וָאַעַן וָאֹמַר: אַכִּיר, וְהוּא בֵּין הָאֲנָשִׁים
צַחֲנָה וּבָאְשָׁה / יֹאמְרוּ הָאֲנָשִׁים בַּעֲדוֹ שֶׁהוּא כְרוּת
שָׁפְכָה וְלֹא יִגַּשׁ אֶל אִשָּׁה.</p>

<p>וַיֹּאמֶר הַשָּׂר: וְאֵיךְ הִיא מִתְנַהֶגֶת בְּעִנְיָנָיו?</p>

<p>וָאַעַן וָאֹמַר: מְקַלֶּלֶת אוֹתוֹ בְּפָנָיו /
וְאוֹמֶרֶת נֶגֶד בְּנֵי עַמּוֹ: / מָתַי יָמוּת וְאָבַד שְׁמוֹ / וְלוּ
שָׁמַעְתָּ הַשִּׁיר אֲשֶׁר חִבְּרָה עָלָיו / תִּתְמַהּ לְתֹקֶף מִלָּיו /
שְׁמַעְתִּיו הֲרֵי שָׁנָה וַעֲדַיִן אֶזְכְּרֵהוּ / וְהִנְנִי
בְּעִנְיָנָיו לְךָ אֲסַפְּרֵהוּ.</p>

<br />

<p>זֶה לִּי שְׁנָתַיִם אֲשֶׁר נָשָׂאתִי</p>

<p>בַּעַל, וְעוֹדוֹ חַי, וְאֵין לִי נֹעַם,</p>

<p>יָמוּת בְּחֵץ בָּרָק וּמִקּוֹל רָעַם,</p>

<p>אָז בֵּין בְּנוֹת הַחֵן אֱהִי שָׂרָתִי.</p>

<br />

<p>הַמָּוְתָה יוֹם יוֹם אֲנִי קָרָאתִי,</p>

<p>כִּי נִכְסְפָה נַפְשִׁי לְשַׁנּוֹת טַעַם,</p>

<p>לֹא אֵדְעָה מָה אַחֲרִית הַזַּעַם,</p>

<p>יוּאַר וְיֹאבַד יוֹם, בְּבֵיתוֹ בָּאתִי!</p>

<br />

<p>אֶרְאֶה שְׁכֵנָה בֵּין שְׁלשִׁים חֹדֶשׁ</p>

<p>שָׁלשׁ פְּעָמִים בְּעָלִים קָבָרָה,</p>

<p>כָּל הַשְּׁכֵנוֹת אוֹמְרוֹת: אַשְׁרֶיהָ!</p>

<br />

<p>הִיא חִלְּלָה אֵלִים וְשָׂרֵי קֹדֶשׁ,</p>

<p>הִיא כַלְּבִיָא בֵּין אֲרָיוֹת גָּרָה</p>

<p>וּבְתוֹךְ כְּפִירִים רִבְּתָה גוּרֶיהָ!</p>

<br />

<p>וַיִּתְמַהּ הַשָּׂר עַל צַחוּת לְשׁוֹנָהּ / וַיְבָרֶךְ
אוֹתָהּ בְּשֵׁם אֲדֹנָי רִאשׁוֹנָה / וַיֹּאמַר: חַיֶּיךָ, אַבִּיר
הַתְּעוּדָה! / בְּאַהֲבָה הָיִיתִי רוֹאֶה הַיָּפָה וְהוֹדָהּ / וְאִם
הִיא בַּעֲלַת שִׁירִים כַּאֲשֶׁר תֹּאמַר בַּעֲדָהּ.</p>

<p>וָאַעַן וָאֹמַר: אֲנִי אֶנְהָגְךָ אֲבִיאֲךָ אֶל בֵּית הַשְּׁדוּדָה / וְאַתָּה תִּשְׁאַל אוֹדוֹתֶיהָ וְתַחְקֹר סוֹדָהּ.</p>

<p>וַיֹּאמֶר אֵלַי הַשָּׂר: כַּאֲשֶׁר אָהַבְתִּי תַחְמֹד /
מְהֵרָה חוּשָׁה אַל תַּעֲמֹד / וְאֶל בֵּית הַגְּבִירָה תְּבִיאֵנִי /
וְהַפָּנִים הַנְּעִימִים תַּרְאֵנִי / וְנִשְׁמַע שִׁירֶיהָ הַיָּפִים /
וּמְתוּקִים מִדְּבַשׁ וְנֹפֶת צוּפִים.</p>

<p>אָז קַמְנוּ קַל חִישׁ שְׁנֵינוּ וְהָלַכְנוּ אֶל בֵּית
הַגְּבִירָה / וּמְצָאנוּהָ וְהִיא לְבַדָּהּ בַּחֲצֵרָהּ / וְלִבָּהּ
כְּלֵב אִשָּׁה מְצֵרָה / וּבִרְאוֹתֵנוּ אוֹתָהּ צָמְחָה בְלִבֵּנוּ
גַאֲוָה / וְגָרְסָה נַפְשֵׁנוּ לְתַאֲוָה / וַנֹּאמַר: שָׁלוֹם עָלַיִךְ,
אֲסִירַת הַתִּקְוָה! / וְהַיָּפָה הֵשִׁיבָה בְּמוּסָר וּבַעֲנָוָה: /
וַעֲלֵיכֶם תָּבוֹא בִּרְכַּת טוֹב, הַחֶבְרָה הַנָּאוָה! / אָמְנָם
בַּעֲצָמַי אֵין שָׁלוֹם, רַק הוֹוָה עַל הוֹוָה / כִּי נְתָנַנִי הַזְּמָן
לִפְנֵי הָאֲנָשִׁים לְרַאֲוָה / וַיֹּאמֶר הַשָּׂר: מַה תִּשְׁתּוֹחֲחִי,
אֲחוֹתִי, וּמַה תֶּהֱמִי? / אִמְרִי נָא, בְּחַסְדֵּךְ, עַל מִי
תְּלוּנָתֵךְ וּבַמֶּה תִתְנַחֲמִי / אַל תִּירְאִי כִּי לֹא תֵבוֹשִׁי
וְאַל תִּכָּלְמִי! / וַתֹּאמֶר הַצְּבִיָּה: תְּלֻנָּתִי עַל אָבִי
וְאִמִּי / אֲשֶׁר גָּזְלוּ טוּב הַזְּמָן מֵעִמִּי / כַּאֲשֶׁר לָאִישׁ
הַזֶּה הִשִּׂיאוּנִי / אֲשֶׁר בִּעוּתָיו צִמְּתוּתוּנִי / וְאִם
שְׂנֵאוּנִי – מַדּוּעַ בְּיָדָם לֹא הֱמִיתוּנִי? וְעַתָּה מַה מָּצְאוּ
אֲבוֹתַי בִּי עָוֶל, אֲשֶׁר בְּאֵיבָה הֲדָפוּנִי / וּמֵהִסְתַּפֵּחַ
בְּנַחֲלַת אֲדֹנָי דְּחָפוּנִי? / וְעוֹדָהּ מְדַבֶּרֶת / וְאוֹדוֹתֶיהָ
מְסַפֶּרֶת / נִבְקְעוּ עַנְנֵי דִמְעוֹתֶיהָ כְיָם כִּנֶּרֶת / וַתֵּבְךְּ
בְּקוֹל מַר / וַתִּשָּׂא אֶת קוֹלָהּ וַתֹּאמַר:</p>

<br />

<p>מְלִיצַי, אוֹהֲבַי רֵעָי! / לְאֵלִי דָּלְפָה עֵינִי,</p>

<p>זְמָן הָרַע עֲשָׁקַנִי, / עֲזָבַנִי, שְׁכֵחַנִי,</p>

<p>אֲשֶׁר תֹּהוּ בְרָאַנִי / וְלָשֶׁבֶת יְצָרַנִי,</p>

<p>בְּיַד אִישׁ יַעֲנֶה רוּחַ / וְקֵרֵחַ נְתָנַנִּי,</p>

<p>יְמִינוֹ שָׂם בְּצַלַּחַת / וּבִשְׂמֹאלוֹ אֲרָסַנִי,</p>

<p>מְדֻכָּא וַחֲדַל אִישִׁים, / בְּחַבְלֵי בוּז אֲסָרַנִי,</p>

<p>וְלוּ מַתִּי כְּאַחַת הַ/נְּבָלוֹת יוֹם נְשָׂאַנִי,</p>

<p>נְשָׂאַנִי הֲרֵי כַמָּה / וְעַדֶן לֹא יְדָעַנִי,</p>

<p>כְּלִמָּה כִּסְּתָה פָנַי / וְאַנְחָתִי שְׁבָרַתְנִי,</p>

<p>וְתֶרֶב כַּעֲסוֹ עִמִּי / וְכַשַּׁחַל יְצוּדֵנִי,</p>

<p>הֱשִׂמַּנִּי וְהֶלְאָנִי / וּבִסְעָרָה יְשׁוּפֵנִי,</p>

<p>אֲכָלַנִי, הֲמָמַנִי, / כְּאַרְיֵה כֵּן טְרָפַנִי,</p>

<p>וְנַפְשִׁי שָׁכְנָה דּוּמָה, /יְמֵי עֹנִי אֲחָזוּנִי,</p>

<p>קְרוֹבַי חָדְלוּ מֶנִּי, / מְיוּדָעַי שְׁכֵחוּנִי,</p>

<p>וּמִי יִתֵּן וְגָוַעְתִּי / וְעַיִן לֹא תְשׁוּרֵנִי.</p>

<p>אֲהָּה! עָלַי תְּלֻנּוֹתַי / בְּצָרָתִי קְרָאַתְנִי,</p>

<p>אֲשֶׁר יוֹם שָׁאֲלוּ דוֹדִים / לְהִתְעַדֵּן בְּגַן עֶדְנִי –</p>

<p>מְאַסְתִּימוֹ, תְּעַבְתִּימוֹ / לְשִׁיתָם שׁוֹמְרֵי צֹאנִי,</p>

<p>הֲרַגְתִּימוֹ בְּאִמְרֵי פִי, / צְרַפְתִּימוֹ בְכוּר עֹנִי,</p>

<p>וְגַם דָּמָם הֲלֹא נִדְרָשׁ, / יְדֵי עָמָל יְבוֹאוּנִי.</p>

<p>זְמַנִּי פָעֳלִי שִׁלֵּם, / גְּמוּל יָדַי גְּמָלַנִי,</p>

<p>בְּיַד אֶבְיוֹן, כְּרוּת שָׁפְכָה / וְעֵץ יָבֵשׁ הֱבִיאַנִי,</p>

<p>לְכָדַנִי בְּמַלְכֻּדְתּוֹ, / בְּאֵשׁ פֵּרוּד שְׂרָפַנִי.</p>

<p>אֲנִי, טֶרֶם נְשָׂאתִיהוּ, / יְגוֹנוֹתַי יְצָאוּנִי,</p>

<p>חֲשַׁבְתִּיהוּ בְצָרָתִי, / הֲלֹא, סִתְרִי וּמָגִינִי,</p>

<p>וְאָמַרְתִּי: הֲלֹא עַתָּה / יְדִידִי יֶאֱהָבֵנִי,</p>

<p>וְהוּא לֹא כֵן יְדַמֶּה, כִּי / עֲצָתוֹ רָחֲקָה מֶנִּי.</p>

<br />

<p>שְׁחָקִים וַאֲרָצוֹת עִם / מְתֵי חֶלֶד, שְׁמָעוּנִי,</p>

<p>וְהוֹאִילוּ וְשִׁפְטוּ נָא / וְנַקֵּה לֹא תְנַקּוּנִי</p>

<p>וְאִם בִּי תִּמְצְאוּ חֵטְא וַ/עֲווֹן אַשְׁמָה – הֲמִיתוּנִי.</p>

<p>לְךָ, אָב, אֶזְעֲקָה חָמָס / וְאִמִּי כִּי יְלִדְתִּינִי:</p>

<p>הֲאִם חָכְמָה וְתוּשִׁיָּה / וּבִינָה נִדְּחָה מֶנִּי,</p>

<p>וּמַה פִּשְׁעִי וְרִשְׁעִי, כִּי / כְּנָכְרִיָּה חֲשַׁבְתּוּנִי,</p>

<p>לְיֹפִי אוֹ לְחֵן אֶל מִי / תְּדַמּוּנִי וְתַשְׁווּנִי?</p>

<p>הֲלֹא מֵאָז יְפַת הַחֵן, / מְשׂוֹשׂ אֶרֶץ קְרָאוּנִי,</p>

<p>וּמַטָּרָה לְחֵץ מָעוּךְ / וְכָתוּת אֵיךְ נְתַתּוּנִי?</p>

<p>וּמִיּוֹם זֶה, לְעֵינֵיכֶם / אֲנַעֵרָה אֲנִי חָצְנִי.</p>

<p>לְחֵשֶׁק אִם לְבָבִי יַט – / לְזֹאת אַל תַּאֲשִׁימוּנִי,</p>

<p>בְּיַעַן כִּי מְתֵי חֵשֶׁק / אֲשֶׁר מֵאָז יְדָעוּנִי</p>

<p>חֲשָׁקוּנִי רְדָפוּנִי, / בְּמִשְׁעוֹל צַר לְחָצוּנִי,</p>

<p>לְמַלֹּאת מַאֲוַיֵּיהֶם / אֲשֶׁר הֵמָּה יְחַוּוּנִי</p>

<p>שְׂעִפּוֹתַי יְשִׁיבוּנִי / וְכִלְיוֹתַי יְעָצוּנִי</p>

<p>וְהֵם עָלַי וְעַל כָּל פָּ/עֳלֵי יָדַי יְצַוּוּנִי</p>

<p>וְאָז אֶעְדֶּה עֲדִי זָהָב / וְרִקְמָה וַעֲדִי שָׁנִי</p>

<p>וְדוֹדִים יֵשְׁבוּ תַחַת / תְּאֵנָתִי וְגַם גַּפְנִי,</p>

<p>אֲנִי אֶת אוֹהֲבַי אֵהָב / אֲשֶׁר מֵאָז אֲהֵבוּנִי.</p>

<p>וְאַל נָא יִתְמְהוּ דוֹדִים / לְאִמְרֵי פִי וְהֶגְיוֹנִי,</p>

<p>בְּיַעַן כִּי יְגוֹנוֹתַי / וְאַנְחוֹתַי הֱאִיצוּנִי.</p>

<p>וְאַף כִּי כָבְדוּ לִמְאֹד / תְּלֻנּוֹתַי וְעֶלְבּוֹנִי –</p>

<p>אֲנִי אוֹחִיל וְאֶתְמַהְמַהּ / רְאוֹת אוּלַי יְמֻשֵּׁנִי,</p>

<p>וְזֶה אִם יַעֲשֶׂה – אָז יַד / רְשָׁעִים אַל תְּנִידֵנִי,</p>

<p>וְאֶשְׂמַח בּוֹ, וְכָל עַיִן / תְּשׁוּרֵנִי תְּעִידֵנִי.</p>

<br />

<p>וַיְהִי כְּכַלּוֹת הַגְּבִירָה / לְסַפֵּר צָרַת
נַפְשָׁהּ בַּשִּׁירָה הַהֲדוּרָה / נָבוֹכוּ רַעְיוֹנֵינוּ / וּפַלְגֵי
מַיִם יָרְדוּ עֵינֵינוּ / וְהִיא גַם הִיא בָכְתָה עַל צַוָּארֵינוּ /
וַיֹּאמֶר הַשָּׂר אֶל הַגְּבִירָה: הִנְנִי נִשְׁבָּע בְּחֵי נַפְשֵׁךְ /
כִּי זֶה הַבְּכִי הָיָה רָאוּי לַעֲשׂוֹת עַל מוֹת אִישֵׁךְ / וְאָז
יָשִׂימוּ הַחוֹשְׁקִים עֲטֶרֶת תִּפְאֶרֶת בְּרֹאשֵׁךְ / וְאָנוּ לֹא
בָאנוּ עָדַיִךְ לִבְכּוֹת / רַק הָיוּ עֶשְׁתּוֹנוֹתֵינוּ לַעֲלֹז
בְּשִׁירַיִךְ מְחַכּוֹת / וְלִלְקֹט מִפְּנִינֵי אֲמָרַיִךְ אֲמָרוֹת
טְהוֹרוֹת / וְלַעֲנֹד מֵהֶם לְרָאשֵׁינוּ עֲטָרוֹת. / וְעַתָּה הוֹאִילִי,
הַצְּבִיָּה הַנְּעִימָה / וְהָסִירִי מִלִּבֵּךְ כַּעַס וְחֵמָה / וּתְנִי
לִבֵּךְ לְחַבֵּר שִׁירָה אֲיֻמָּה / תְּהִי אֵלֵינוּ לְנֶחָמָה /
וַתֹּאמֶר הַגְּבִירָה: חַיֵּיכֶם וְחַי הַנּוֹרָא וְהָאָיֹם! / לֹא אוּכַל
לְחַבֵּר שִׁירִים הַיּוֹם / כִּי לִבִּי יֵחַם כַּתַּנּוּר / וּמִפִּי
וּמִלְּשׁוֹנִי נִגָּר נְהַר דִּי נוּר / שְׁמַעְתֶּם אֶת קִינָתִי /
וּבָכָה לְבַבְכֶם עָלַי בְּקַנְאוֹ אֶת קִנְאָתִי / וַאֲנִי לֹא
שָׁמַעְתִּי עֲדַיִן מִפִּיכֶם שִׁיר / וְאִם אֶשְׁמָעֶנּוּ – אֹמַר:
בָּרוּךְ אֲדֹנָי וַאעְשִׁיר! / וַיְהִי כִּשְׁמֹעַ הַשָּׂר וַיֹּאמֶר
אֵלָי: אַשְׁבִּיעֲךָ בְרוֹכֵב עֲרָבוֹת / לְחַבֵּר שִׁיר יְעוֹרֵר
הַלְּבָבוֹת / וִיחַדֵּשׁ הָאֲהָבוֹת / כְּדֵי שֶׁלֵּב הַגְּבִירָה
מֵחֵשֶׁק לֹא יִתְיָאֵשׁ / כִּי קוֹל שִׁירְךָ חוֹצֵב לָאֲהָבוֹת אֵשׁ /
וָאָקוּם בְּמִצְוַת הַשָּׂר וְעוֹרַרְתִּי רַעְיוֹנַי / וְשִׁנַּסְתִּי
מָתְנַי / לְרֶגֶל הַמְּלָאכָה אֲשֶׁר לְפָנַי / וָאָשִׂים פָּנַי
לְשַׁבֵּחַ הַגְּבִירָה / וּלְהַעֲבִיר מִלִּבָּהּ עֶבְרָה / וְזַעַם
וְצָרָה.</p>

<p>וָאֶשָּׂא מְשָׁלִי וָאֹמַר:</p>

<br />

<p>אֵיכָה חוֹשֵׁק יִהְיֶה מוֹרֵךְ – / אוֹרֵךְ רָכִיל אֶל כָּל מוֹרֵךְ!</p>

<p>אֵיךְ יָבוֹא בִּלְבַב אִישׁ מֹרֶךְ – / כִּי חִכֵּךְ כִּלְבַב אִישׁ מוֹרֵךְ.</p>

<p>אֵיךְ יִצְמָא חוֹשֵׁק, יוֹם מוֹרֵךְ / יַזִּיל עַל לִבָּתוֹ מוֹרֵךְ?</p>

<p>אֵיךְ יֹאמַר אִישׁ לִהְיוֹת מוֹרֵךְ – / כִּי כָל מוֹר יַשְׂכִּיל מִן מוֹרֵךְ!</p>

<br />

<p>וַתִּשְׂחַק הַגְּבִירָה / בְּשָׁמְעָהּ הַשִּׁירָה /
וַתֹּאמַר: בְּחֵי הָאָיֹם וְהַנּוֹרָא / לֹא נוֹפֵל אַתָּה מִמֶּנִּי
מִמַּעֲלַת הַשִּׁירִים וְהַזִּמְרָה / כִּי לְךָ יָדוֹת בִּמְלֶאכֶת
הַשִּׁיר עֲשָׂרָה / וְלִבִּי לְהָשִׁיב אֶל שִׁירְךָ יִפְחַד וְיִירָא /
אָמְנָם מֵהָשִׁיב אֶל נֹעַם שִׁירְךָ אֵיךְ אֶתְחַבֵּא / וְהִנֵּה רֹאשׁ
הַמְשׁוֹרְרִים דִבֵּר – וּמִי לֹא יִנָּבֵא.</p>

<p>וַתִּשָּׂא מְשָׁלָהּ וַתֹּאמַר:</p>

<br />

<p>קוֹל רַעַם שִׁירָךְ בַּגַּלְגַּל / שָׁמַעְתִּי, דוֹד, וָאֵחָבֵא,</p>

<p>כִּי אֵין בִּמְכִתַּת הַשִּׁיר חֶ/רֶשׂ לַחְשׂוֹף מַיִם מִגֶּבֶא,</p>

<p>אָמְנָם, עֵת רוּחָךְ הַטּוֹבָה / נוֹשֶׁבֶת – מִי לֹא יִנָּבֵא!</p>

<br />

<p>וַיְהִי כְּכַלּוֹתָהּ הַשִּׁירָה / וַיֹּאמֶר הַשָּׂר אֶל
הַגְּבִירָה: / אֶחְשֹׁב כִּי אִם תִּתְחַנְּנִי לָאֵל עַל צָרָתֵךְ /
תִִּהְיֶה תִּקְוָה לְאַחֲרִיתֵךְ / כִּי יָדַעְתִּי כִּי אֲשֶׁר קָבַע
הָאוֹרִים בְּפָנַיִךְ / וְנָתַן נֹגַהּ וָצֶדֶק שְׁנֵי עֵינַיִךְ /
וְהִשְׁקָה לִבּוֹת הַחוֹשְׁקִים מִנַּחַל עֲדָנַיִךְ / וְרִוָּה נֶפֶשׁ
הַדּוֹדִים מֵרֵיחַ שְׁמָנַיִךְ / וְנִשְּׂאֵךְ עַל כָּל כְּבוּדָה /
וְחָלַק לָךְ יֳפִי לֹא בְמִדָּה / וְעַל כָּל גְּבִירָה נִשְּׂאֵךְ /
יֵעָתֵר אֵלַיִךְ וְיִרְפָּאֵךְ / וְעַתָּה תִּשְׂאִי בַעֲדֵךְ רִנּוֹת
וּתְפִלּוֹת / כִּי קְרוֹבָה יְשׁוּעָתֵךְ לָבוֹא וְצִדְקָתֵךְ לְהִגָּלוֹת
/ וַתֹּאמֶר הַגְּבִירָה: חֵי נַפְשְׁךָ הַחֲשׁוּבָה / וְרוּחֲךָ
הַנְּדִיבָה / זֶה אֶעֱשֶׂה בְּאַהֲבָה.</p>

<p>וַתִּשָּׂא אֶת קוֹלָהּ וַתֹּאמַר:</p>

<br />

<p>נוֹרָא תְהִלּוֹת נַעֲלָה, אַל תֶּחֱרַשׁ! / בָּאתִי עֲדֵי מַשְׁבֵּר – וְכֹחַ אָיִן.</p>

<p>חוּשָׁה לְעֶזְרָה אֶל עֲנִיָּה סֹעֲרָה, / לְךָ שִׁטְּחָה כַפָּהּ וְתִשָּׂא עַיִן,</p>

<p>רַבַּת שְׂבֵעָה בּוּז וְלַעַג, אַף שְׁכוּ/רַת כּוֹס חֲמָתֶךָ – וְלֹא מִיָּיִן!</p>

<br />

<p>וַיְהִי אַחֲרֵי כֵן וַתֹּאמֶר הַגְּבִירָה: אִיעֲצָה
עֲלֵיכֶם עֵינִי / שׁוּבוּ לְאָהֳלֵיכֶם, פֶּן יִרְאֶה אֶתְכֶם אִישׁ
מְלָשְׁנִי / וְעַל שְׂפַת לָשׁוֹן וְדִבַּת עַם יַעֲלֵנִי /
וְתַזִּיקוּנִי, תַּחַת רְצוֹנְכֶם לְהוֹעִילֵנִי / וַיֹּאמַר הַשָּׂר:
כִּדְבָרֵךְ כֵּן נַעֲשֶׂה / וְהָאֵל הַנֶּאֱמָן, אֲשֶׁר לְכֹל לְרֹאשׁ
מִתְנַשֵּׂא / אֲשֶׁר הוּא מָעוֹז לַדָּל וְלָאֶבְיוֹן מַחְסֶה/ יִתְּנֵךְ,
הַצְּבִיָּה, לְשֵׁם וְלִתְהִלָּה / וְלָךְ יִקָּרֵא: ׳חֶפְצִי בָהּ׳
וּלְאַרְצֵךְ: ׳בְּעוּלָה׳ / וְיִפְדֵּךְ מִיַּד אִישֵׁךְ אֲשֶׁר חִשְׁקֵךְ
גּוֹעֵל / כִּי חָפֵץ אֲדֹנָי בָּךְ וְאַרְצֵךּ תִּבָּעֵל / וַתֹּאמֶר
הַגְּבִירָה: לְכוּ לְשָׁלוֹם אֶל מְקוֹמְכֶם / כִּי מֵאֵן אֲדֹנָי
לְתִתִּי לַהֲלֹךְ עִמָּכֶם!</p>
</blockquote>

<blockquote>
<br />
</blockquote>

<h2 id="המחברתהשבע־עשרה">המחברת השבע־עשרה</h2>

<blockquote>
<p>אָמַר עִמָּנוּאֵל הַמְּחַבֵּר: כַּאֲשֶׁר שַׁבְתִי עִם הַשָּׂר מִבֵּית הַגְבִירָה הַהֲדוּרָה / אֲשֶׁר לֹא יֻתַּן סְגוֹר תַּחְתֶּיהָ וְלֹא יִשָּׁקֵל כֶּסֶף מְחִירָהּ /
הָיָה לְבַב הַשָּׂר כְּמוֹ תַּנּוּר בּוֹעֵרָה / נִלְהָב מֵחִשְׁקָהּ וּבוֹעֵר / זַעֲקַת שֶׁבֶר יְעוֹעֵר / וּכְמוֹץ מִגֹּרֶן יְסֹעֵר / וּבְכָל מַחֲמַדֵּי הַזְּמָן גּוֹעֵר.
וַיְהִי הַיּוֹם וַיֹּאמֶר אֵלַי: אַשְׁבִּיעֲךָ בִּבְרִית הָאַהֲבָה אֲשֶׁר בֵּינֵינוּ / לָלֶכֶת אֶל בֵּית הַגְּבִירָה שְׁנֵינוּ / כִּי מֵחִשְׁקָהּ נִלְהַבְתִּי / וְאַהֲבָה עַזָּה אוֹתָהּ אָהַבְתִּי / וְשִׁירֶיהָ מָצְאוּ חֵן בְּעֵינַי / וְשַׂמְתִּי בְלִבִּי לְשַׁנֵּס מָתְנַי / וּלְעוֹרֵר רַעְיוֹנַי / לְרֶגֶל הַמְּלָאכָה אֲשֶׁר לְפָנַי / וּלְחַבֵּר שִׁירִים עַל אַהֲבָתָהּ, אוּלַי תִּשָּׂא
פָנָי / וְגַם אַתָּה הִכּוֹן וְהָכֵן לְךָ שִׁירִים צְרוּפִים בַּעֲלִיל הַיֹּפִי / מְזֻקָּקִים שִׁבְעָתַיִּם מֵאֵין דֹּפִי / יִהְיוּ שְׁקוּלִים בְּמֹאזְנַיִם / נֶחְמָדִים לְהַשְׂכִּיל וְתַּאֲוָה הֵם לָעֵינַיִם /
יְבַקְּעוּ לֶב הַגְּבִירָה לִשְׁנָיִם / וּנְגַלֶּה אֵלֶיהָ מַצְפּוּן לִבֵּנוּ / וְאֵשׁ הַחֵשֶׁק הַטָּמוּן בְּחֻבֵּנוּ / אוּלַי תָּקֵּל מֵעָצְבֵּנוּ.
אָז אָמַרְתִּי אֶל הַשָּׂר: שִׂים לַדֶּרֶך פְּעָמֶיךָ / וְהַט שָׁמֶיךָ / וְהוֹצֵא פְנִינֶיךָ וּלְשָׁמֶיךָ / וְגִנְזֵי בְּרוֹמֶיךָ / מִבֵּין אֲסָמֶיךָ / וְאַחֲרֶיךָ לְבָבִי בַּעֲמָמֶיךָ / וְעַל הָרֵי הַצְּבִיָּה תָּרִים נִסֶּיךָ /כְּעַמִּי כְעַמֶּךָ, כְּסוּסַי כְּסוּסֶיךָ.
אָז קַמְנוּ וְהָלַכְנוּ אֶל בֵּית הַצְּבִיָּה הַיָּפָה / פּוֹרִיָּה וַעֲנֵפָה / לֶאֱרוֹת יַעְרַת דִּבְשָהּ וְצוּפָהּ / וּמְצָאנוּהָ בְעַד הַחַלּוֹן נִשְׁקָפָה / תַּחְפִּיר הַשֶּׁמֶש בְּצֵאתוֹ / וּמֵאֵן הַשֶּׁמֶש לְהַרְאוֹת בְּפָנֶיהָ יִפְעָתוֹ /
וּבַעֲלָהּ, חֶרְפַּת אָדָם וּבְזוּי עָם / הָיָה נִצָּב עַל אֵם הַדֶּרֶך כְּאִישׁ נִפְעָם / וְעִמָּהּ דִּבְרֵי רִיבוֹת מְדַבֵּר / אָבֵל וַחֲפוּי רֹאשׁ, כְּאִישׁ אָבִיו מְקַבֵּר / וָאֹמַר אֶל הַשָּׂר: אָרוּר הָאִישׁ אֲשֶׁר זֶה הַחִבּוּר
חִבֵּר / זֶה הוּא בַעַל הַיָּפָה, פֶּתַע יִשָּׁבֵר / וְעַתָּה חֲיָלִים נְגַבֵּר / וְדַלְתוֹת נְחוּשָׁה נְשַׁבֵּר / וְעָרוֹם נַעְרִים / וְנַעֲשֶׂה עַצְמֵנוּ כְּמִתְנַכְּרִים / וּכְאִלּוּ לֹא נַכִּירֵהוּ נִהְיֶה מֵאוֹדוֹת הַגְּבִירָה בְפָנָיו מְדַבְּרִים /
וְנַחְשְׁבֵהוּ לְחוֹשֵׁק / וּלְאִישׁ אֵשֶׁת אֲחֵרִים גּוֹזֵל וְעוֹשֵׁק / וּנְאַשְרֵהוּ אֲשֶׁר יַחְשֹׁק גְּבִירָה כָזֹאת / וּנְדַבֵּר לְפָנָיו דִּבְרֵי חֵשֶׁק בַּחֲרוּזוֹת /
וְנַעֲשֶׂה אֶל הַגְּבִירָה רְמִיזוֹת / לִרְאוֹת אִם הוּא כוֹסֶה קָלוֹן אוֹ יַעֲנֶה עַזּוֹת.</p>

<p>וַיֹאמֶר הַשָּׂר: עֵת לְנַסּוֹת / טוֹב הַדָּבָר אֲשֶׁר דִּבַּרְתָּ לַעֲשׂוֹת!</p>

<p>וַיְהִי כַּאֲשֶׁר קָרַבְנוּ אֲלֵיהֶם, וַיֹאמֶר הַשָֹּר: שָׁלוֹם לְשַׂר הַחוֹשְקִים / וְשָׁלוֹם לְשׁוֹשַנַּת הָעֲמָקִים! / וַתִּשְׂחַק
הַגְּבִירָה וַתֹּאמַר: וַעֲלֵיכֶם שָׁלוֹם הַחוֹשְקִים
הַחֲשׁוּקִים / אֲשֶׁר בְּלֵב הַיְּעֵלוֹת חֲקוּקִים! / וַיַּעַן בַּעַל הָאִשָּׁה הַנִּרְצָחָה / אַחֲרֵי אֲשֶׁר הִתְאַנַּח מִלִּבּוֹ אֲנָחָה / וַיֹּאמַר: רָאִיתִי הַיּוֹם כִּי חֲשַׁבְתּוּנִי לְחוֹשֵׁק / וּלְאֵשֶׁת אֲחֵרִים גּוֹזֵל וְעוֹשֵׁק / אֵינֶנִּי כַאֲשֶׁר חֲשַׁבְתּוּנִי / וְזֶה לִי הָאוֹת כִּי לֹא הִכַּרְתּוּנִי / וַיֹאמֶר הַשָּׂר: אַל תֶּחֱרַד, הַדּוֹד, וְאַל תִּשֹּׁם / יְדַעְנוּךָ לְחוֹשֵׁק מִתְּמוֹל שִׁלְשׁוֹם / וְאֵין לִתְמֹהַּ אִם חָשַׁקְתָּ בִּמְלֶכֶת הַשָׁמַיִם / כִּי גַּם אֲנַחְנוּ חֲשַׁקְנוּהָ לֹא יוֹם אֶחָד וְלֹא יוֹמָיִם / וְלוּלֵא הִתְמַהְמָהְנוּ כִּי אַתָּה שַׁבְנוּ זֶה
פַּעֲמָיִם / וְעַתָּה הִנֵּה אֲנַחְנוּ פֹה שְׁלֹשָׁה חוֹשְׁקִים / בִּכְנַף הַיַּעֲלָה מַחֲזִיקִים / בְּזֹאת נִבָּחֵן / אִם בְּעֵינֵי הַצְּבִיָּה נִמְצָא חֵן / יְחַבֵּר כָּל אֶחָד מִמֶּנּוּ עַל חֵשֶׁק הַגְּבִירָה שִׁיר
נֶחְמָד / אֲשֶׁר כָּל הַבָּא אֵלָיו וְעָמָד / וְהָיָה הָאִישׁ אֲשֶׁר יִהְיֶה שִׁירוֹ / כָּלִיל בְּיָפְיוֹ וּבַהֲדָרוֹ / נַנִּיחַ לוֹ הַגְּבִירָה / כִּי לוֹ מִשְׁפַּט הַבְּכוֹרָה / וַאֲנִי אָשִׂים פָּנַי בָּרִאשׁוֹנָה לְהַלֵּל יִפְעָתָהּ / אוּלַי יִישַׁר בְּעֵינֶיהָ וְאֶשְׁכּוֹן עַל הָרֶיהָ וְעַל גִּבְעָתָהּ.
וַיִּשָּׂא מְשָׁלוֹ וָיֹאמַר:</p>

<br />

<p>לֹא הֶאֱמַנְתִּי אוֹמְרִים לִי אֶמֶשׁ: / יֵשׁ יַעֲלָה תִּלְעַג עֲלֵי יָרֵחַ,</p>

<p>עַד אֶחֱזֶה הָאוֹמְרָה לַשֶּׁמֶשׁ, / עֵת יַעֲלֶה מִזְרָח: עֲלֵה קֵרֵחַ!</p>

<br />

<p>וַיְהִי בְּהַשְׁלִימוֹ הַשִּׁירָה / וַיֹאמַר: הִנֵּה הִלַּלְתִּי הַגְּבִירָה הַהֲדוּרָה /
וְעַתָּה יּאמַר כָּל אֶחָד מִכֶּם שִׁירוֹ / וְנִרְאֶה לְמִי תִפְאֶרֶת הַשִּׁיר וַהֲדָרוֹ / וָאַעַן וָאֹמַר: חַי אָנִי, אִם בְּשִׁיר נְרַצֶּה הַגְּבִירָה
– קָרוֹב צִדְקִי / אֶעֱנֶה אַף אֲנִי חֶלְקִי / כִּי גַם לִי שִׁירִים כַּבְּרָקִים יְרוֹצֵצוּ / וּכְעֵין נְחֹשֶׁת קָלָל יְנוֹצֵצוּ / וְלִבּוֹת הָאֶבֶן בִּנְקַלָּה יְפוֹצֵצוּ.
וָאֶשָׂא מְשָׁלִי וָאֹמַר:</p>

<br />

<p>עָפְרָה תַשְׁקִיף מִן הָאֶשְׁנָב / וּבְעֵינֶיהָ יוֹנָה אוֹ תוֹר,</p>

<p>לִבִּי תַצִּיב כַּמַּטָּרָה, / תַּרְעִישׁ סִפָּיו, הַךְ הַכַּפְתּוֹר</p>

<p>וּבְעֵת חִצָּהּ תוֹרֶה צִדָּהּ / תֹּאמַר: תִּשְׁמַע חַלוֹם לִפְתֹר.</p>

<br />

<p>וַיְהִי בְּהַשְׁלִימִי הַשִּׁירָה / וָאֹמַר אֶל בַּעַל הַגְּבִירָה: / אֱמֹר נָא, הַחוֹשֵׁק, גַּם אַתָּה שִׁירָךְ / הִשָּׁמֵר וְהַשְׁקֵט, אַל תִּירָא וּלְבָבְךָ אַל יֵרָךְ / כִּי אִם תִּגְבַּר יָדְךָ עָלֵינוּ בְּשִׁירָה / נַנִּיחַ לְךָ חֵשֶׁק הַגְּבִירָה.
וַיֹאמֶר הָאִישׁ: חַיֵּיכֶם, הַחוֹשְׁקִים הַנְּעִימִים / בּוֹקֵר אָנֹכִי וּבוֹלֵס שִׁקְמִים / אֵינֶנִּי חוֹשֵׁק וְלֹא בֶן חוֹשֵׁק / וְלֹא אֵשֶׁת אֲחֵרִים גּוֹזֵל וְעוֹשֵׁק / אָמְנָם דְּבַר סֵתֶר הָיָה לִי אֶל הַגְּבִירָה / וְחָלִילָה לִי מִדַּבֶּר חֵשֶׁק וְדִבּוּר סָרָה / כִּי הַחֵשֶׁק גִּנּוּהוּ הַחֲכָמִים וְאָמְרוּ בַעֲדוֹ שֶׁהוּא מִפְתַּח כָּל הָאֲשָׁמִים /
וְרֶסֶן מַתְעֶה עַל לֶחָיֵי עַמִּים / וּלִבְעָלָיו לְשׁוֹן סֵתֶר וּפָנִים נִזְעָמִים / וְהַדּוֹרְכִים דַּרְכּוֹ יֵלְכוּ קְדוֹרַנִּית /יְגַלּוּ עֶרְוַת אֲבִיהֶם וּפְנֵיהֶם אֲחוֹרַנִּית /
וְהִיא הַגְּדוֹלָה שֶׁבַּמַּחֲלוֹת, יִקְרָאוּהָ מַחֲלָה רוּחָנִית / וְשָׁרְשָׁהּ בַּמֹּחַ נִטַּעַת / וְהִיא מִכּוֹס הַתַּרְעֵלָה קֻבַּעַת / וְאֵין טוֹב בְּדַעַת לַחֲשֹׁק, אָכֵן טוֹב לַחֲשֹׁק
בַּדָּעַת.</p>

<p>וְאָמַר הַמְּשׁוֹרֵר:</p>

<br />

<p>הַחֵשֶׁק מַחְלָה רוּחָנִית, / שָׁרְשָׁהּ בַּמֹּחַ נִטָּעַת,</p>

<p>אֵין טוֹב לָךְ בַּדַּעַת לַחְשֹׁק, / אָכֵן טוֹב לַחְשֹׁק בַּדַָעַת.</p>

<br />

<p>וָיֹאמֶר הַשָּׂר: וְלָמָּה תַּעְלִים / חִשְׁקְךָ זַרְזִיר מָתְנַיִם / וְאַתָּה חוֹשֵׁק מִמֶּנוּ פִי שְׁנַיִם / וּמִי לֹא יַחְשֹק הַבַּת יְרוּשָׁלַיִם / אֲשֶׁר גָּזְלָה נֹגַהּ וָצֶדֶק מִבֵּין כּוֹכְבֵי הַשָּׁמַיִם / וְהָיוּ בָּהּ לְעֵינָיִם / וְזֶה כַּמֶּה עָמַדְתִּי מִשְׁתָּאֶה / מִמַּרְאֵה עֵינַי אֲשֶׁר בָּהּ אֶרְאֶה / כִּי אַבִּיט הַשָּׁמַיִם וְהִנֵּה נֹגַהּ וָצֶדֶק אֵינָם / לֹא יָדַעְתִּי אִם גָּלוּ בַעֲווֹנָם / וְשָׁאַלְתִּי הוֹבְרֵי הַשָּׁמַיִם אִם יֵדְעוּ מֵאוֹדוֹתָם / וַיֹּאמְרוּ כִּי בִּפְנֵי הַגְּבִירָה רָאוּ אוֹתָם / מְפֻתָּחוֹת פִּתּוּחֵי חוֹתָם / וּמִשְׁבְּצוֹת זָהָב בְּמִלּוּאוֹתָם.
וַיִּשַׂא מְשָלוֹ וַיֹאמַר:</p>

<br />

<p>אֶפְקֹד צְבָא מָרוֹם וְאֶרְאֶה כִּי / נִפְקַד מְקוֹם צֶדֶק וְאֹור נֹגַהּ</p>

<p>וָאֶשְׁאֲלָה כָּל הוֹבְרֵי שַׁחַק: / מִי זֶה וְאֵיזֶה הוּא אֲשֶׁר שָׁגָה</p>

<p>לִגְנֹב כְּהַיּוֹם כּוֹכְבֵי מָרוֹם / וּלְהַעֲמִיד אָרָץ עֲלֵי תוּגָה?</p>

<p>וַיֹאמְרוּ לִי: דוֹד, שְׁאֵלָתָךְ / לִמְאֹד חֲקַרְנוּהָ לְהַשִׂיגָהּ!</p>

<p>לֹא נֶעֶדְּרוּ צֶדֶק וְנֹגַהּ, כִּי / עַל חוּג אֲדָמָה זָהֳרָם יִגַהּ,</p>

<p>אַךְ יָרְדּו הֵמָּה וְשָׁכְנוּ רֹאשׁ / עָפְרָה, בְּשׁוֹשַׁן הַיֳפִי סוּגָהּ:</p>

<p>שוּר עֵין יְמִינָהּ – תֶּחֱזֶה צֶדֶק, / שוּר עֵין שְׂמֹאלָהּ – תֶחֱזֶה נֹגַהּ!</p>

<p>וַיְהִי כַּאֲשֶׁר הִשְׁלִים הַשָּׂר שִׁירָיו / בָּאתִּי אַחֲרָיו וּמִלֵּאתִי אֶת דְּבָרָיו /
וָאֹמְרָה: חַיֵיכֶם, הַחוֹשְׁקִים! גַּם אֲנִי כָּכֶם אֲדַבֵּר / וּדְבַר חֵשֶׁק עַל אַהֲבַת הַגְּבִירָה אֲחַבֵּר / כִּי הַגְּבִירָה יְדִידוּת נַפְשִׁי / וְאָשִׂים חֵשֶׁק אַהֲבָתָהּ עֲטֶרֶת לְרֹאשִׁי / וְלוּ תִהְיֶה שְׂמֹאלִי תַּחַת לְרֹאשָׁהּ / וּבִימִינִי אֲחַבְּקֶנָּהּ וְתִהְיֶה נַפְשִׁי קְשׁוּרָה בְנַפְשָׁהּ / תִּהְיֶה לִי כָּל הַנְּעִימוּת לְמוֹרָשָׁה / אִינַק וְאֶשְׂבַּע מִשֹּׁד תַּנְחוּמֶיהָ / וְאֶלְחַם בְּמַנְעַמֶּיהָ / וָאֶאֱרֶה מֹרָהּ וּבְשָׂמֶיהָ / וְאִם גַּנָּבִים יְבוֹאוּנִי וְשׁוֹדְדֵי לַיְלָה – לָרִיק לֹא יִגָעוּ / יִגְנְבוּ דַּיָּם וְיִשְׂבָּעוּ / וְלֹא אֹמַר: סוּרוּ, סוּרוּ, אַל תִּגָּעוּ!
וָאֶשָּׂא מְשָלִי וָאֹמַר:</p>

<br />

<p>לוּ יַד שְׂמֹאלִי תִּהְיֶה תַחַת / רֹאשֵׁךְ, צְבִיַת חֵן, וּפִי אֶל דַּד</p>

<p>אִינַק, וְאִם שׁוֹדֵד יְבוֹאֵנִי – / לֹא אֹמְרָה כִּי אָהֳלִי שֻׁדָּד.</p>

<br />

<p>וַיְהִי כְּהַשְׁלִימִי הַשִּׁירָה / וַיִחַר אַף בַּעַל הַגְּבִירָה / וַיֹאמַר: אוֹי לָכֶם, שְׂעִירֵי עִזִּים / אֲנָשִׁים רֵיקִים וּפוֹחֲזִים / שׁוֹכְבִים וְחוֹזִים / אֲשֶׁר אָרְחוֹתֵיהֶם עִקְּשִׁים וּבְמַעַגְּלוֹתֵיהֶם נְלוֹזִים / רוֹאֶה אֲנִי אֶת פְּנֵיכֶם לַחֲשֹׁק נֶחְפָּזִים / וְדַרְכֵי הַנְּדִיבוּת בּוֹזִים / כְּאִלּוּ לֹא עָמְדוּ אֲבוֹתֵיכֶם עַל הַר גְּרִיזִים /
הֲלֹא יְדַעְתֶּם כִּי לַגְּבִירָה גּוֹאֲלִים וְאַחִים / וְהִיא כְשׁוֹשַֹנָּה בֵּין הַחוֹחִים / וְאֵיך תֶּחֱזוּ לָהּ מַשְׂאוֹת שָׁוְא וּמַדּוּחִים / וְלָהּ בַּעַל חוֹתֵם תָּכְנִית / וְאִישׁ יִגַּע בָּהֶם יִמְצָא בַּרְזֶל וְעֵץ חֲנִית / יַחַרְשׁוּ עַל גַּב הַחוֹשְׁקִים וְיַאֲרִיכוּ מַעֲנִית / וְיָשִׁיבוּ צֵל הַמַּעֲלוֹת אֲחוֹרַנִּית / וּמַה לָּכֶם לְרַחַם רַחֲמָתָיִם / וְהָעַזּוּת עַל פְּנֵי פְנֵיכֶם כְּאַמָּתָיִם / שׁוּבוּ לְאָהֳלֵיכֶם וְתִשְׁכְּבוּן בֵּין שְׁפַתָּיִם / אָמַרְתִּי אַךְ דְּבַר שְׂפָתָיִם / וּמַדּוּעַ נִגַּשְׂתֶּם אֶל הַחוֹמָה / וְעַתָּה, עֵצָה וּגְבוּרָה לַמִִּלְחָמָה / וּמִן הַתֵּמַהּ עֲלֵיכֶם, בְּנֵי עוֹנְנָה / כִּי יַחְשְׁבוּ אֶתְכֶם הָרוֹאִים לְאַנְשֵׁי שֵׂכֶל וּתְבוּנָה / וְאֵיךְ תִּתְפַּתּוּ אַחֲרֵי אִשָּׁה, תֵּרָאֶה יָפָה כַלְּבָנָה / וְעַל דֶּרֶך הָאֱמֶת תִּשְׁכֹּן עָלֶיהָ עֲנָנָה / הֲלֹא הֻגַּד מֵרֹאש לָכֶם כִּי בְלִבְנַת הַיְּעֵלָה אֵין
לִבְטֹחַ / כִּי כַמָּה שְֹחוֹרוֹת שָׁבוּ לְבָנוֹת אַחֲרֵי הִטּוֹחַ / וְהֵם לִמְצוֹדִים וַחֲרָמִים מִשְׁטוֹחַ.</p>

<br />

<p>וְאָמַר הַמְּשׁוֹרֵר:</p>

<br />

<p>דּוֹדִים! בְּלִבְנַת יַעֲלָה, אִם לֹא יְדַעְ/תּוּהָ תְמוֹל, אַל תִּבְטְחוּ בָטוֹחַ,</p>

<p>כִּי רָאֲתָה עֵינִי שְׁחוֹרָה מִשְּׁחוֹר / שָׁבָה לְבָנָה אַחֲרֵי הִטּוֹחַ.</p>

<br />

<p>אֲשֶׁר עוֹד רָאִיתִי בְּמַחֲשָבִי / וְנָתוֹן אֶל לִבִּי / כִּי כַמָּה מִן הַכְּעוּרוֹת, הָיוּ לְאַדְמַת דֹמֶן / יְיַפֶּה אוֹתָם הַשֹּׁמֶן / וְתַחַת הֱיוֹתָם מֵרוּחַ קָדִים שְׁדוּפוֹת / וּשְׁפָחוֹת חֲרוּפוֹת / תֵּחָשַׁבְנָה בְעֵת יַשְׁמִינוּ מִן הַיָּפוֹת /
וְתִהְיֶיןָ כַּאֲרָיוֹת טוֹרְפוֹת / וַעֲפַר אֶרֶץ בְּרֹאש הַחוֹשְׁקִים שׁוֹאֲפוֹת / וְאָמַר אֶחָד מֵאַנְשֵׁי הַמּוֹעֵצָה / בְּדֶרֶך מָשָׁל וּמְלִיצָה / כִּי
בְלֶכֶת אָנֶה וֶאָנָה אֲרִיסְטוֹ / מָצָא הַשֹּׁמֶן מִתְהַלֵּך
לְאִטּוֹ / וַיִשְׁאָלֵהוּ לָדַעַת מִשְׁפָּטוֹ / וַיַעַן כִּי כֹה מֶבָּטוֹ / לְיַפּוֹת הַכְּעוּרוֹת / וּלְהַלְבִּין הַשְּׁחוֹרוֹת / וְכַאֲשֶׁר יַחְשְׁבוּ הַחוֹשְקִים כִּי חָשְׁקוּ צוּרוֹת
הֲדוּרוֹת / אָז הֵם רוֹכְבֵי אֲתוֹנוֹת צְחוֹרוֹת.</p>

<p>וְאָמַר בְּשִׁירוֹ:</p>

<br />

<p>תְּמוֹל שִׁלְשׁוֹם שְֹמָנִים וַחֲלָבִים / פְּגַשְׁתִּימוֹ בְנַחַל הַבְּשׂוֹרוֹת.</p>

<p>שְׁאַלְתִּימוֹ: יְדִידִים! אַל פְּשַׁטְתֶּם? / הֱשִׁיבוּנִי: לְקַשֵּׁט הַכְּעוּרוֹת!</p>

<br />

<p>וְיֵש לְכָל חָכָם לֵב לְהִנָּצֵל מֵעָרְמָתָן / וּלְהוֹשִׁיב קַשְׁתּוֹ בְּאֵיתָן / פֶּן חֲמַס הַנָּשִׁים יְכַסֵּם וְשֹׁד בְּהֵמוֹת
יְחִיתָן / כִּי חַמָּתָן מְרֻבָּה מִצִּלָּתָן / וּכְבָר אָמְרוּ הַחֲכָמִים / וְגָלוּי לְכָל הָעַמִּים / כִּי הָאִשָּׁה מְצוֹדִים וַחֲרָמִים / וְהִיא סִבַּת כָּל מְרִי נֶפֶשׁ וְאֵיבָה וּמְרִיבָה / וְלַמָּוֶת וּלְכָל תְּלָאָה עִלָּה וְסִבָּה / טוֹב לִפְנֵי הָאֱלֹהִים יִמָּלֵט מִמֶּנָּהּ וְחוֹטֵא יִלָּכֵד
בָּהּ / וְאָמַר הֶחָכָם / הָאִשָּׁה סִבַּת כָּל רָע לְמִגָּדוֹל וְעַד קָטָן / וְהִיא מְצוּדָה, פָּרֵַשׂ אוֹתָהּ הַשָּׂטָן.
וְאָמַר הַמְּשׁוֹרֵר:</p>

<br />

<p>מוֹצֵא אָנִי מַר מִמָּוֶת / הַנָּשִׁים, הוֹבִישׁ מֶבָּטָן.</p>

<p>נַחְנוּ צֵידָהּ, הֵם כִּמְצוּדָה, / פָּרַשׂ אוֹתָהּ יַד הַשָּׂטָן.</p>

<br />

<p>וְלָכֵן הַיָּרֵא אֶת דְּבַר אֲדֹנָי מֵעֲבָדָיו / וְיִפְחַד מֵאִשּׁוֹ וְלַפִּידָיו / יִשָּׁמֵר מֵחִצֵּי עֵינֶיהָ / וְיַעֲצֹם עֵינָיו מֵרְאוֹת פָּנֶיהָ / וְאִם יַבְהִילוּהוּ אוּרֶיהָ וְתֻמֶּיהָ / יַהֲפֹך אוֹתָהּ וְיִתְגַּלּוּ אֵלָיו מוּמֶיהָ.
וְאָמַר הַמְּשׁוֹרֵר:</p>

<br />

<p>חֵמָה וָקֶצֶף אַף, צְבִי הַחֵן, שְׁפֹךְ / עַל יַעֲלָה וּגְעַר בְּמַנְעַמֶּיהָ.</p>

<p>אִם לִבְּךָ יִטֶּה עֲלֵי חִנָּהּ – הֲפֹךְ / אוֹתָה וְיִתְגַּלּוּ לְךָ מוּמֶיהָ!</p>

<br />

<p>וְכַמָּה מִן הַחֲכָמִים הַמְּחֻכָּמִים / וּמִזֶּרַע הַמְּלוּכָה וּמִן הַפַּרְתְּמִים / אֲשֶׁר הָיוּ עַל לוּחַ לֵב הַזְּמַן חוֹתָם / הַחֵשֶַׁק עִצֵּם רוֹאוֹתָם / עַד טַח מֵרְאוֹת עֵינֵיהֶם, מֵהַשְׂכִּיל לִבּוֹתָם / וְלֹא הֵבִינוּ לְאַחֲרִיתָם / וַיָּמִירוּ בְקָלוֹן כְּבוֹדָם / וּמִשְׁנֶה קֶצֶף לָקְחוּ בְיָדָם / וְהִנִּיחוּ עַל קֶרֶן הַצְּבִי צְבִי אֲשֶׁר מֵאַיִן לְיֵש
הֶעֱלָם / וּבְאַהֲבָתוֹ וּבְחֶמְלָתוֹ הוּא גְאָלָם / וַיְנַטְּלֵם וַיְנַשְּׂאֵם כָּל יְמֵי עוֹלָם / רוֹכְבֵי אֲתוֹנוֹת צְחוֹרוֹת הָיוּ לָמוֹ לְבָרוֹת / וְנָסְעוּ בְסִבָּתָם מֵהַר שֶׁפֶר וּמֵחֲצֵרוֹת / וַיַּחֲנוּ בְקִבְרוֹת הַתַּאֲוָה וּבְמוֹסֵרוֹת / וְאָמַר אֶחָד בְּשִׁירוֹ / בִּרְאוֹתוֹ כִּי הַחֵשֶׁק בְּמַאֲסָרוֹ אֲסָרוֹ:
אֲנִי בֶּן חֲכָמִים וּמֵבִין עֲלוּמִים / וּבֶן גּוּר אֲרָיוֹת וְאִמִּי לְבִיָּה</p>

<p>וְהֵשַע וְעִצֵּם מְאוֹרֵי לְבָבִי / לְבִלְתִּי רְאוֹת הוֹד צְבִי־יָהּ – צְבִיָה.</p>

<br />

<p>וְאָמַר חָכָם אֶחָד, כַּאֲשֶׁר שְׁאֵלוּהוּ אַנְשֵׁי עֲדָתוֹ / עַל אוֹדוֹת חָכְמָתוֹ / וּמַעֲשֵׂה תָקְפּוֹ וּגְבוּרָתוֹ / דְּעוּ אֵפוֹא, אַחַי / כִּי סִבַּת חָכְמָתִי וְעִלַּת שְׁבָחַי / וַאֲשֶׁר הַחֲכָמִים יִשְׁקְדוּ עַל דַּלְתוֹתַי לִשְׁמוֹר מְזּוזוֹת פְּתָחָי / וַתְּהִי לָהֶם לְאַזְכָּרָה רֵיחַ נִיחוֹחָי / וְהָיָה כָּל הַנָּשׁוּךְ וְרָאָה אוֹתִי וָחָי / הוּא: תַּחַת הֱיוֹת אִישׁ חוֹשֵׁק לְנֶגְדּוֹ הַצְּבִיָה
מַעֲמִיד / שִׁוִּיתִי אֲדֹנָי לְנֶגְדִּי תָמִיד.</p>

<p>וַיִּשָּׂא מְשָלוֹ וַיֹּאמַר:</p>

<br />

<p>לְשׁוֹאֵל: בְּמָה נַעֲלֵיתָ, עֲדֵי כָל / נְשׁוּךְ הַזְּמַן יֶחֱזֶךָ וְחָיָה?</p>

<p>עֲנִיתִיו: תְּמוּרַת לְהַצִּיב לְנֶגְדִּי / רְאוּת מִן צְבִיָה – צְבִיִּי צְבִי־יָהּ!</p>

<br />

<p>וְאֵין לִתְמֹהַּ אִם הָאִישׁ יֶחְסַר הוֹדוֹ וְיִפְעָתוֹ / וְיִהְיֶה רוּחַ אֱלֹהִים רָעָה מְבַעְתּוֹ / בְּהִתְחַבְּרוֹ עִם הָאִשָּׁה לְרָעָתוֹ / וּשְׁחִין אֲבַעְבּוּעוֹת עָלָיו פּוֹרֵחַ / וְיִהְיֶה מִכְּאֵב לִבּוֹ מַר צוֹרֵחַ / כִּי הִנֵּה הַשֶּׁמֶש הַזּוֹרֵחַ / הַגָּדוֹל עַל כָּל צְבָא הַשָּׁמַיִם בְהֶכְרֵחַ
/ לֹא יִלְקֶה רַק בְּהִתְחַבְּרוֹ עִם הַיָּרֵחַ.</p>

<p>וְאָמַר הַמְּשׁוֹרֵר:</p>

<br />

<p>אַל תִּתְמַהּ עַל אִישׁ, דּוּדָאֵי / חִשְׁקוֹ כַּיּוֹם נָתְנוּ רֵיחַ,</p>

<p>אִם, עֵת יִתְחַבֵּר עִם עָפְרָה, / זִיו הוֹדוֹ מֶנּוּ בוֹרֵחַ:</p>

<p>לֹא יִלְקֶה הַשֶּׁמֶשׁ רַק עֵת / יִתְחַבֵּר עִם הַיָּרֵחַ!</p>

<br />

<p>וְלָכֵן חִדְּלוּ לָכֶם מִן הַחֵשֶׁק אֲשֶׁר מִפִּיכֶם יוֹצֵא וָשָׁב / כִּי בַמֶּה הוּא נֶחְשָׁב / וּתְנּוּ לָכֶם מַרְגּוֹעַ וָנֹפֶשׁ / וְלִבְשׁוּ לָכֶם מִן הַשֵּׂכֶל בִּגְדֵי חֹפֶשׁ / פֶּן יִפְגְּעוּ בָכֶם אֲנָשִׁים מָרֵי נָפֶשׁ / וַאֲסֲפְתֶּם אֶת נַפְשְׁכֶם / וְנֶפֶשׁ בֵּית אֲבִיכֶם.
וַיֹאמֶר הַשָּׂר: הֲזֹאת חָשַׁבְתָּ לְמִשְׁפָּט עָלֵינוּ / לְיָרְאֵנוּ וּלְבַהֲלֵנוּ /
בֶּאֱמָרְךָ כִּי יֵשׁ לַגְּבִירָה בַּעַל חוֹתֵם תָּכְנִית / חַי אָנִי! הִנְנִי מִתְנַדֵּב לִגְזֹל מִיָּדוֹ הַחֲנִית / וְיֵּלֵךְ מִפָּנַי קְדוֹרַנִּית / וְאִם לַגְּבִירָה אַחִים שִׁבְעָה / אֶרְדֹּף אוֹתָם מֵהַר אֶל הַר וּמִגִּבְעָה אֶל גִּבְעָה / וְאֶקַּח לִי הַגְּבִירָה עַל אַפָּם וְעַל חֲמָתָם / וַאֲשִׂימֶנָּה עַל לִבִּי חוֹתָם / וּבְּחֵפֶץ גָּדוֹל הָיִיתִי בַעֲלָהּ מַכִּיר / כִּי הָיִיתִי מַכֶּה אוֹתוֹ בַחֲנִית וּבַקִּיר / אוֹ חִצַּי מִדָּמוֹ אַשְׁכִּיר.
וַיִּפֶן הַשָּׂר אֶל הַגְּבִירָה / וַיֹּאמַר: הִנְנִי נִשְׁבָּע בְּחֵי אַהֲבָתֵךְ
הַיְּקָרָה / וּבְיִפְעָתֵךְ הַטְּהוֹרָה /
וּבְנֹגַהּ זַרְחֵךְ הַנָּטוּי עַל רָאשֵׁי הַחוֹשְקִים כְּעֵין הַקֶּרַח הַנּוֹרָא / וּבְעֵינַיִךְ אֲשֶׁר כַּבְּרָקִים יַהֲלֹכוּ / וּבְגַבּוֹתָם אֲשֶׁר קַשְׁתוֹתָם יִדְרֹכוּ / וְלִבּוֹת הַחוֹשְׁקִים יִמְשֹׁכוּ /כִּי לֹא אֶפָּרֵד מִמֵּךְ עַד אֲשֶׁר אֶל חֶדֶר הוֹרָתֵךְ תְּבִיאִינִי / אוֹ בַּעֲלֵךְ חוֹתֵם תָּכְנִית תַּרְאִינִי.
וַתִּצְחַק הַגְּבִירָה וַתֹּאמַר: חַיֶּיךָ, הַשָּׂר! אִם תִּרְאֶנּוּ – תִּתְחָרֵט / כִּי הוּא אִישׁ צָרוּעַ וְרֹאשׁוֹ יִמָּרֵט / וְכָל עוֹמְסָיו שָׂרוֹט יִשָּׂרֵט /וְהוּא נִתְעָב וְנֶאֱלָח / כְּעוֹף נוֹדֵד, קֵן מְשֻׁלָּח / חֵץ כְּבֵדוֹ יְפַלַּח / וְאִם תַּחְפֹּץ לָדַעַת אֵיךְ נָסַעְתִּי מִיָּטְבָתָה אֶל אֶדְרֶעִי /
הוּא הָאִישׁ הַמְּדַבֵּר עִמָּכֶם, זֶה דּוֹדִי וְזֶה רֵעִי!</p>

<p>וַיִּקְצֹף הָאִישׁ עַל הַגְּבִירָה / וַחֲמַתוֹ בוֹ בָעֲרָה / וַיֹּאמַר: אִי, פָּרָה סוֹרֵרָה / אֵשֶׁת כְּסִילוּת וְאֵשֶׁת מֶרִי / אֲשֶׁר תֵּלְכִי עִמִּי קֶרִי / כְּדַבֵּר אַחַת הַנְּבָלוֹת תְּדַבֵּרִי / יַכֵּךְ אֲדֹנָי בִּשְׁחִין רָע וְלֹא יָמִישׁ מֵעֲשׂוֹת
פֶּרִי / אִמְרִי נָא, עוֹנְנָה, מֶה חָזִית / כַּאֲשֶׁר קָדְשִׁי בָּזִית / וְאָהַבְתְּ מִשְׁכָּבָם, יָד חָזִית / חַי אָנִי, כִּי לוּלֵא אֲשֶׁר עָלָה עַל פְּרִי הֲדָרֵךְ
חֲזָזִית / וְאַחֲרֵי מַרְאֵה עֵינַיִךְ הִתְפַּתִּית / וְאָבִיךְ הָאֱמוֹרִי וְאִמֵּך חִתִּית / אָז רָאִית צוּרָתִי הָאֲמִיתִית!
וַיִּשָּׂא מְשָלוֹ וַיֹּאמַר:</p>

<br />

<p>בָּזִית צוּרָתִי, שִׁית זֹונָה, / מַרְאֵה עֵינַיִךְ הִתְפַּתִּית.</p>

<p>לוּלֵי כִּעוּר צוּרָתֵךְ, אָז / רָאִית צוּרָתִי הָאְמִתִּית!</p>

<br />

<p>וַיֹּאמֶר הַשָּׂר, וְהוּא מַבִּיט אֶל הַגְּבִירָה / אֲשֶׁר נַפְשׁוֹ בְנַפְשָׁהּ קְשׁוּרָה: / אִי, צוּרָה נְעִימָה וַהֲדוּרָה! / זֶה הוּא אֲשֶׁר קוֹרֵא עָצְמוֹ חוֹתֵם תָּכְנִית / אֲשֶׁר פָּנָיו כִּפְנֵי הַתַּעֲנִית / וְעַל גַּבֵּךְ יַחֲרֹשׁ וְיַאֲרִיךְ מַעֲנִית / אִי, הֵילֵל בֶּן שָׁחַר! אֵיךְ נָפַלְתָּ מִשָׁמַיִם /
וַתִּהְיִי לְאִישׁ כְּמַר מִדְּלִי וּכְשַׁחַק מֹאזְנַיִם / חַי אָנִי, לוּ הָיִית דַּלְתִּי דּוֹפֶקֶת / וְעַל דוֹדַי מִתְרַפֶּקֶת /
אָז נוֹדַע לָךְ כִּי בְהֵמָה עַל צוּרַת אִישׁ אַתְּ חוֹבֶקֶת.</p>

<p>וַיִּשָּׂא מְשָׁלוֹ וַיֹּאמַר:</p>

<br />

<p>אֶת מִי תַחְבֹּקִי, עָפְרַת חֵן, / עַל מִי זֶה אַתְּ מִתְרַפֶּקֶת?</p>

<p>לוּ הָיִית לִי – נוֹדַע לָךְ כִּי / כָּעֵת ׳חַיָּה׳ אַתְּ חוֹבֶקֶת!</p>

<br />

<p>וַיְהִי כְּהַשְׁלִימוֹ הַשִּׁירָה / חֲמָתוֹ בוֹ בָּעֲרָה / וַיִּצְעַק צְעָקָה גְדוֹלָה וּמָרָה / וְנָהָה נְהִי נִהְיָה / אוֹי וַאֲבוֹי וְאוֹיָה / אָמַר: שָׁדוֹד נְשַׁדּוּנוּ / חֶבְלֵי שְׁאוֹל סַבּוּנוּ / וְעוֹד יָדָם נְטוּיָה / בְּבֵית יִשְׂרָאֵל רָאִיתִי שַׁעֲרוּרִיָּה /
כִּי פָּרָה אֲדֻמָּה, תְמִימָה בְשִׂכְלָהּ / אֲשֶׁר עַל עָלֶיהָ לֹא עָלָה / וְאֵין עַל עָפָר מָשְׁלָהּ / נָפְלָה כִּנְפֹל לִפְנֵי בְּנֵי עַוְלָה / תְּסַלֵּד בְּחִילָה / וְנַפְשָׁהּ מָרָה לָהּ / וְלֹא חָס עֵין אֱנוֹש עָלֶיהָ לְחֻמְלָה / וּבַעְלָהּ אֲרִי בַּמִּסְתָּרִים וְדֹב אוֹרֵב הוּא
לָהּ.</p>

<p>וַיִּשָּׂא מְשָלוֹ וַיֹּאמַר:</p>

<br />

<p>אֵיךְ טָחוּ מֵהַשְׂכִּיל לִבּוֹת, / אֵיךְ עֵינֵי רוֹאִים תִּשְׁעֶינָה,</p>

<p>כִּי רָאִיתִי שַׁעְרוּרִיָּה, / כִּי פָרָה וָדֹב תִּרְעֶינָה.</p>

<br />

<p>וַיְהִי טֶרֶם כִּלָּה הַשָּׂר שִׁירוֹ / וַאֲנִי בָאתִי בִּדְבָרוֹ / וְאֹמַר: אַחֲלַי לְפָנֶיךָ, הַשָּׂר! אַל תִּמְנַע מִמֶּנִּי לֶחֶם חֻקִּי /
וְאֶעֱנֶה אַף אָנִי חֶלְקִי.</p>

<p>וָאֶשָׂא מְשָׁלִי וָאֹמַר:</p>

<br />

<p>אֶתְמַהּ עַל כָּל חוֹשְׁקֵי חֵשֶׁק / אֵיךְ בַּחַיִּים לֹא יָקוּצוּ,</p>

<p>כִּי רָאִיתִי שַׁעְרוּרִיָּה, / דָּבָר עִם הַפְכּוֹ נִקְבָּצוּ,</p>

<p>כִּי רָאִיתִי פָּרָה וָדֹב / תִּרְעֶינָה יַחְדָו יִרְבָּצוּ.</p>

<br />

<p>וַיְהִי כִּרְאוֹת הָאִישׁ כִּי הִרְחַבְנוּ עָלָיו פֶּה / וּלְמַחֲלָתוֹ אֵין אֲרוּכָה וּמַרְפֵּא / הָיָה כְּאִישׁ נִדְהָם וְעֻלְפֶּה / כְּאִלּוּ נִדְקַר בַּחֶרֶב וְנִסְפֶּה / לֹא יִפְתַח פִּיו כְּאִלֵּם / וּמִפְּנֵי קִצְפִּי וַחֲרוֹן אַפִּי מִתְעַלֵּם /
וְהַגְּבִירָה בְּצָרַת בַּעֲלָהּ שְׂבֵעָה / וְאָז יִמָּלֵא שְׂחוֹק פִּיהָ וּשְׂפָתֶיהָ תְרוּעָה /
וּבַעֲלָהּ מִצָּרָתוֹ צוֹעֵק חָמָס / רָשָׁע יִרְאֶה וְכָעַס, שִׁנָּיו יַחֲרֹק וְנָמָס. /
וַיְהִי אַחֲרֵי כֵן וַיִּשָּׂא הָאִישׁ אֶת עֵינָיו / וַיָּשֶׂם אֶל הַשָּׂר פָּנָיו / וַיֹּאמַר: נִפְלֵאתִי עָלֶיךָ, הַשָּׂר! / בַּעַל חָכְמָה וּמוּסָר / בְּיָדְעִי מַעֲלָתֶךָ / וְאֶת יְקָר תִּפְאֶרֶת גְּדוּלָתֶךָ / וְיָדַעְתִּי כִּי אֶת אֲדֹנָי אֱלֹהֶיךָ תִירָא וְאוֹתוֹ
תַעֲבֹד / וּלְךָ אֵשֶׁת חֵן תִּתְמֹך כָּבוֹד / וְאֵיךְ בְּאֵשֶׁת אֲחֵרִים תַּחֲשֹׁק /הֲטוֹב לְךָ כִּי תַּעֲשֹׁק / וְהָיָה לְךָ לַחֲמֹל עַל יַחַס אֲבוֹתֶיךָ / וְלִגְעוֹר בַּחֵשֶׁק אֲשֶׁר לֹא מִבְּרִיתֶךָ / לָמָּה תָּמוּת בְּלֹא עִתֶּךָ! / שׁוּבָה, הַשָּׂר, מִזְּדוֹן לִבְּךָ וְעוּרָה
מִשְּׁנָתֶךָ / וּפְקֹד בְּצֶדֶק הוֹן אוֹצְרוֹתֶיךָ / וְהָיָה לְךָ לְמֵשִׁיב נֶפֶשׁ וּלְכַלְכֵּל אֶת שֵׂיבָתֶךָ / פֶּן מַה תַּעֲשֶׂה בְאַחֲרִיתֶךָ? / וְאָמַר הֶחָכָם לִבְנוֹ: בְּנִי לְךָ יַחַס מְכֻבָּד / וְאִם תִּשְׁמְרֶנּוּ בְּטוּב הַמַּעֲשִׂים – לֹא יֹאבַד / וּלְךָ הוֹן עָתֵק, בְּצֶדֶק תִּפְקְדֶנּוּ / וְדַע: אִם לֹא תִפְקְדֶנּוּ – תִּפְקְדֶנּוּ.
וַיִּשָּׂא מְשָלוֹ וַיֹאמַר:</p>

<br />

<p>בְּנִי! יַחְסָךְ מְכֻבָּד, תִּשְׁמְרֶנּוּ / בְּטוּב הַמַּעֲשִׂים, פֶּן תֹּאבְדֶנּוּ;</p>

<p>וְהוֹנְךָ רַב, בְּצֶדֶק תִּפְקְדֶנּוּ, / וְאִם לֹא תִּפְקְדֶנּוּ – תִּפְקְדֶנּוּ!</p>

<br />

<p>וְיֵש לְךָ, הַשָּׂר, לְהָבִין לְאַחֲרִיתֶךָ / וּלְהִוָּסֵר בְּרָעַת זוּלָתֶךָ / וְלֹא יִוָּסְרוּ אֲחֵרִים בְּרָעָתֶךָ / וְאָמַר הֶחָכָם בְּסֵפֶר הַמּוּסָרִים: / לֵץ תַּכֶּה וּפֶתִי יַעְרִים / וְדַע, כִּי הָאֱלֹהִים יִתְעַלֶּה גָּזְרָה חָכְמָתוֹ / אֲשֶׁר אִישׁ שֶׁלֹּא יִוָּסֵר בְּרָעַת זוּלָתוֹ / יִוָּסְרוּ אֲחֵרִים בְּרָעָתוֹ.
וְאָמַר הַמְּשׁוֹרֵר:</p>

<br />

<p>קְחָה מוּסָר וְהִוָּסֵר בְּזָּרִים / וְאַל יִוָּסְרוּ בָךְ הַבְּעָרִים,</p>

<p>וְדַע כִּי אִישׁ בְּאַחֵר לֹא יְיֻסָּר – / יְיַסֵּר בּוֹ אֱלֹהִים חַי אֲחֵרִים!</p>

<br />

<p>וְעַתָּה, לֵךְ אִיעָצְךָ, הַשָּׂר! / הַעֲבֵר חֵשֶׁק מִקִּרְבֶּךָ וַעֲדֵה עֲדִי חָכְמָה
וּמוּסָר / וּלְבַש תֻּמֶּיךָ וְאוּרֶיךָ / וְהַעֲבֵר רָעָה מִבְּשָׂרְךָ / וְהָלְכוּ גוֹיִים לְאוֹרֶךָ / וְאִם אֶת הַדָּבָר הַזֶּה תַּעֲשֶׂה וְחֻקּוֹתַי תִּלְמֹד / וְאֶת אֵשֶׁת עֲמִיתֶךָ לֹא תַּחְמֹד / וְצִוְּךָ אֱלֹהִים וְיָכָלְתָּ עֲמֹד / וְהַיָּמִים הָרִאשׁוֹנִים יִפְּלוּ, כִּי מַה שֶּׁעָבַר
חֲלוֹם / וְגַם כָּל הָעָם הַזֶּה עַל מְקוֹמוֹ יָבוֹא בְשָׁלוֹם.</p>

<p>וַיַעַן הַשָּׂר וַיֹּאמַר: יָדַעְתִּי כִּי לִי אֵשֶׁת חֵן וְכָבוֹד תִּתְמֹךְ / אָמְנָם בְּכָל יְכָלְתִּי עַל אֵשֶׁת אֲחֵרִים אֶסְמֹךְ / וְלֹא אָחוּשׁ בְּהַבִּיטִי אֶל מָקוֹם נָמוֹך / וְזֹאת הַגְּבִירָה מִיּוֹם רְאִיתִיהָ – אִוִּיתִיהָ חֲמַדְתִּיהָ / וְאַהֲבַת עוֹלָם אֲהַבְתִּיהָ / וְעַל כֵּן חֶסֶד מְשַׁכְתִּיהָ / וְעַל גַּרְגְּרוֹתַי עֲנָק עֲנַדְתִּיהָ / זֹאת מְנוּחָתִי עֲדֵי עָד, פֹּה אֵשֵׁב כִּי אִוִּיתִיהָ / וַאֲשֶׁר תֹּאמַר: אֵיךָ אֶחֱשֹׁק בְּאֵשֶׁת אַחֵר? / דַּע כִּי אֲנִי מְבַקֵּש רָצוֹן וְטוֹב שׁוֹחֵר / אָמְנָם אֵשֶׁת בֵּן מַחְפִּיר וּמַבְאִישׁ / לֹא אֶחְשֹב לְאֵשֶׁת אִישׁ / וְאַתָּה, אַחֲרֵי אֲשֶׁר עוֹנָתָהּ תִּגְרָע / וְהִיא לֹא תַצְמִיחַ, וְלֹא תִזָּרַע / רָאוּי שֶׁיִּגַּע בְּךָ רָע / וַאֲשֶׁר יְעַצְתַּנִי, בֵּן מְנַבֵּל / לְחַלֵּל בְּרִית הַחֵשֶׁק וּלְחַבֵּל / בָּזֶה עֲצָתְךָ לֹא אֲקַבֵּל / וְיָדַעְתִּי כִּי לִי יַחַס נִכְבָּד / וְלֹא אִירָא כִּי בְחָשְׁקִִי הַגְּבִירָה יֹאבַד /
וְאִם תִּשְׁאָלֵנִי עָלָיו – אֲנִי מִגֶּזַע יִשַׁי / וְאִם עֲצַתְךָ עֲצַת אֲחִיתוֹפֶל – אִתִּי עֲצַת חוּשָׁי!</p>

<p>וַיִּשָּא מְשָלוֹ וַיֹּאמַר:</p>

<br />

<p>דּוֹדִי שְׁאֵלַנִי עֲלֵי יַחְשִׂי, / וָאֹמְרָה: בֶּן עַבְדְּךָ יִשָׁי!</p>

<p>אָמַר: צְבִי! קַח לְךָ עֲצַת לִבִּי! / וָאֶעֱנֶה: טוֹבָה עֲצַת חוּשָׁי!</p>

<br />

<p>וְאֵיך לֹא תִהְיֶינָה יָדַי אֱמוּנָה / לַחֲשֹׁק בַּיָּפָה כַלְּבָנָה / וּמְקֻטֶּרֶת מֹר וּלְבוֹנָה / חַי אָנִי, כִּי מִיּוֹם הִכַּרְתִּי הָעֲדִינָה / וְרָאִיתִי דּוּדָאֵי חִשְׁקָהּ נָתְנוּ רֵיחַ / בֵּרַכְתִּי עַל אוֹרָהּ הַזּוֹרֵחַ / וְלֹא עַל חִדּוּשׁ הַיָּרֵחַ.
וַיִּשָּׂא מְשָלוֹ וַיֹּאמַר:</p>

<br />

<p>בְּיָדְעִי כִּי לְבָנָה שֵׁם מְשֻׁתָּף / לְיָרֵחַ וְאֶל עָפְרָה לְבָנָה –</p>

<p>אֲבָרֵך עַל צְבִיַת חֵן בְּחִדּוּשׁ / מְאוֹרָהּ, וְלֹא בְחִדּוּשׁ הַלְּבָנָה!</p>

<br />

<p>וּמִן הַדִּין הָיָה לְךָ לְהַחֲזִיק אֵלַי טוֹבָה נֶאֱמָנָה / כַּאֲשֶׁר הָיִיתִי עִם הַגְּבִירָה בְאָמְנָה / כִּי אֶאֱהַב אֶת אֲשֶׁר תֶּאֱהַב וּמְשַׂנְאֶיךָ אֶשְׂנָא / וְהָיָה לְךָ לִשְׂנֹא אוֹתִי אִם אֶשְׂנָא אוֹהֲבֶיךָ / וְאֶגְעַל בִּקְרוֹבֶיךָ / וְהִנֵּה רְצוֹנְךָ עִם רְצוֹנִי נִתְיֶחָד / עוֹלוֹת בְּקָנֶה אֶחָד.
וַיֹאמֶר הָאִישׁ: אַל תַּחְשֹׁב, הַשָּׂר, כִּי הַגְּבִירָה אֲהַבְתִּיהָ / כִּי תַכְלִית שִׂנְאָה שְׂנֵאתִיהָ / וְלוּלֵי חָמַלְתִּי עַל כְּבוֹדִי, פֶּן יֵחָשֵׁב אֵלַי לִפְחִיתוּת / כָּתַבְתִּי לָהּ סֵפֶר כְּרִיתוּת / וְחַי אֲשֶׁר קָנָה לְבָבִי וְקָם לוֹ לְבַד לַצְּמִיתוּת / בְּשִנְאָתִי אוֹתָהּ אֶתְאַו לִהְיוֹת מָעוּךְ וְכָתוּת.
וַיִּשָּׂא מְשָׁלוֹ וַיּאמַר:</p>

<br />

<p>בְּחֵי הָאֵל אֲשֶׁר קָנָה לְבָבִי, / וְלִבִּי קָם לְבַד לוֹ לַצְּמִיתוּת,</p>

<p>בְּשִׂנְאָתִי לְשׁוֹכֶבֶת בְּחֵיקִי / אֲנִי אֶתְאַו הֱיוֹת מָעוּך וְכָתוּת!</p>

<br />

<p>וַיֹאמֶר הַשָּׂר: וְאִם יִגְזֹר הַמַּזָּל וְתָמוּת אִשְׁתֶּךָ / הֲתִלְכֹּד צְבִיָּה אַחֶרֶת
בְּרִשְׁתֶּךָ? / וַיֹּאמֶר הָאִישׁ: חַיֶּיךָ, הַשָּׂר! אִם יֹאמְרוּ לִי
בְנֵי עַמֵּנוּ / נְשָׂא אִשָּׁה וּמָלוֹךְ תִּמְלֹךְ עָלֵינוּ / לֹא חָפַצְתִּי לָקַחַת לֹא מַלְכָּה וְלֹא נְסִיכָה / וְקֹדֶם חָפַצְתִּי לִהְיוֹת כְּרוּת שָׁפְכָה.
וַיִּשָּׂא מְשָׁלוֹ וַיֹאמַר:</p>

<br />

<p>לוּ יֹאמְרוּ עַמִּי: נְשָׂא אִשָּׁה / כַּיּוֹם וְעָלֵינוּ לְכָה מָלְכָה –</p>

<p>אֶתְאַו הֱיוֹתִי נֶעֱבַד בִּלְתָּהּ, / אוֹ לִהְיוֹת עִמָּהּ כְּרוּת שָׁפְכָה.</p>

<br />

<p>וַיֹאמֶר הַשָּׂר: הֲלֹא יָדַעְתָּ כִּי לֹא טוֹב הֱיוֹת הָאָדָם לְבַדּוֹ / וְלָכֵן נִבְרְאָה הָאִשָּה לְצִדּוֹ / לִהְיוֹת לוֹ עֵזֶר כְּנֶגְדּוֹ / וְכַמָּה מִן הַנָּשִׁים / יַעְלִימוּ מוּמֵי הָאֲנָשִׁים / וְיַשְׂבִּיעוּ בְצַחְצָחוֹת הַנְּפָשִׁים / וְתִהְיֶיןָ כָּאֳנִיּוֹת סוֹחֵר וְיִשְׁמְרוּ
הָרְכוּשִׁים / וְאָמַר הֶחָכָם, כַּאֲשֶׁר שְׁאֵלוּהוּ / אֵי זֶה טוֹב לִבְנֵי הָאָדָם אֲשֶׁר יַעֲשׂוּהוּ / וַיֹּאמֶר, כִּי הָאָדָם – יָחִיל טוּבוֹ / בְּשֵׂכֶל יִהְיֶה בוֹ / וְאִם אֵין זֶה – יִתְהַדֵּר בְּמַסֵּכַת זְהָבוֹ / וְאִם אֵין זֶה – יִקַּח אִשָּׁה כְשֵׁרָה, תַעֲלִים נֶגַע
לְבָבוֹ / וְאִם אֵין זֶה – יִשְׁתֹּק וִיכַסֶּה זְדוֹן לִבּוֹ בְקִרְבּוֹ / וְאִם אֵין זֶה – הַקְּבוּרָה תִּהְיֶה סֻכָּה לְרֹאשׁוֹ וְרֻבּוֹ.</p>

<p>וְאָמַר בְּשִׁירוֹ:</p>

<br />

<p>שְׁאֵלוּנִי: וּמַה זֶּה טוֹב בְּאָדָם? / הֲשִׁיבוֹתִי: בְּשֵׂכֶל יִהְיֶה בוֹ.
וְאִם אֵין זֶה? עֲנִיתִים: הָעֲשִׁירוּת, / לְהִתְהַדֵּר בְּמַסֵּכַת זְהָבוֹ.</p>

<p>וְאִם אֵין זֶה? עֲנִיתִים: הַחֲבֵרָה / כְּשֵׁרָה, תַּעֲלִים מוּמֵי לְבָבוֹ.</p>

<p>וְאִם אֵין זֶה? עֲנִיתִים: הַשְּׁתִיקָה, / לְכַסּוֹת אֶת זְדוֹן לִבּוֹ בְקִרְבּוֹ.</p>

<p>וְאִם אֵין זֶה? עֲנִיתִים: הַקְּבוּרָה / תְּהִי סֻכָּה עֲלֵי רֹאשׁוֹ וְרֻבּוֹ.</p>

<br />

<p>וַיֹּאמֶר הָאִישׁ: אָמְנָם יָדַעְתִּי כִּי הַנָּשִׁים לְעֵזֶר נִבְרָאוּ / אָמְנָם מְעַטּוֹת עַל זֹאת הַתְּכוּנָה נִמְצָאוּ / וְכַמָּה קָשֶׁה לִסְבֹּל חֶבְרַת הָרָעוֹת מֵהֶם / לֹא מֵהֶם וְלֹא מֵהֲמוֹנָם וְלֹא מֵהֱמֵהֶם / וְאָמַר הֶחָכָם: בְּזֹאת יִבְחַן הָאִישׁ נַפְשׁוֹ הַחֲכָמָה / לָדַעַת כִּי הִגִּיעָה לְמַעֲלָה נִכְבֶּדֶת וְרָמָה /
שֶׁיּוּכַל לִסְבֹּל חֶבְרַת אֵשֶּׁת הַזִּמָּה / כִּי הָאִשָּׁה הָרָעָה / תַּחֲלִיף שַׂעֲרָהּ וְלֹא טִבְעָהּ.</p>

<p>וַיִּשָּׂא מְשָׁלוֹ וַיֹּאמַר:</p>

<br />

<p>בָּזֹאת יַבְחִין נַפְשׁוֹ אִישׁ: שֶּ/יִּסְבֹּל חֶבְרַת אִשָּׁה רָעָה.</p>

<p>הִמְשִׁלוּהָ לִזְאֵב עֶרֶב: / תַּחְלִיף שַׂעְרָהּ אַךְ לֹא טִבְעָהּ.</p>

<br />

<p>וַיֹּאמֶר הַשָּׂר: אֵין לִתְמֹהַּ אִם חָשַׁקְנוּ חֵשֶׁק עָצוּם הַיַּעֲלָה / כִּי שָׁמַעְנוּ אוֹמְרִים כִּי עוֹדֶנָה בְתוּלָה / וְרַבִּים חוֹשְׁקֵי בְתוּלָה מֵחוֹשְׁקֵי בְעוּלָה / וּלְמַעֲלַת הַבְּתוּלָה נְתַנָּהּ הָאֵל בַּשָּׁמַיִם / בֵּין אֲרִי וּמֹאזְנָיִם.
וְאָמַר הַמְּשׁוֹרֵר:</p>

<br />

<p>בְּרַח, דּוֹדִי, בְּרַח מֵעִיר פְּרוּצָה, / וְקַח נַעְרָה בְתוּלָה וַחֲרוּצָה,</p>

<p>וְקַח מִפִּי לְךָ בֵאוּר נְעָרָה: / נְעָרָהּ מֵעֲפָרָהּ וַהֲקִיצָהּ!</p>

<br />

<p>וּמִן הַתֵּמַהּ מִן הַגְּבִירָה, אֵיךְ בַּחַיִים עוֹדֶנָּה /כִּי נְשָׂאתָהּ וַתַּשְׁלִיכֶנָּה/ וְכִרְחֹק מִזְרָח מִמַּעֲרָב תַּרְחִיקֶנָּה / וִישׁוּעָה רָחֲקָה מִמֶּנָּה / וְלָכֵן אִשָּׁה תְּאָרֵשׂ וְאִישׁ אַחֵר יִשְׁכָּבֶנָּהּ / וְלוּ לָמַדְתָּ ׳וְהָיוּ תוֹאֲמִים מִלְּמַטָּה׳ / כָּל אַנְחָתָהּ הִשְׁבַּתָּ / הֲלֹא יָדַעְתָּ כִּי לֹא יִלְקֶה הַיָּרֵחַ אוֹ אוֹרוֹ לֹא יֵחָצֶה / רַק בְּהִתְרַחֲקוֹ מִן הַשֶּׁמֶשׁ מִן הַקָּצֶה אֶל הַקָּצֶה.
וַיִּשָּׂא מְשָלוֹ וַיֹּאמַר:</p>

<br />

<p>עָפְרָה, עֵת עִם עֹפֶר תִּשְׁכֹּן, / תָּאִיר, תַּזְרִיחַ, אַף תִּרְצֶה.</p>

<p>אָכֵן, עֵת נוֹד דּוֹד חִשְקָהּ – עַל / נוּדוֹ גַּם לִבָּהּ יִמַָּצֶּה,</p>

<p>תִּדְמֶה לַסַּהַר: לֹא תֶּחְשַׁךְ / כֻּלָּהּ, אוֹ אוֹרָהּ יֵחָצֶה –</p>

<p>רַק עֵת תִּרְחַק מִן הַשֶּׁמֶשׁ / מִן הַקָּצֶה אֶל הַקָּצֶה.</p>

<br />

<p>וַיֹּאמֶר הָאִישׁ: חָלִילָה לְךָ, הַשָּׂר, מֵחֲזוֹת מַהֲתַלּוֹת / וְלוֹמַר כִּי לְמַעֲלַת בְּתוּלָה הוּשְׂמָה בַּשָּׁמַיִם בֵּין הַמַּזָּלוֹת / וְהִנֵּה, אִם תֹּאמַר כֵּן בַּבְּתוּלָה / מַה תֹּאמַר בְּסַרְטָן וְעַקְרָב אֲשֶׁר אֵצֶל
גְּבוּלָהּ / הֲתֹאמַר כִּי בַעֲבוּר מַעֲלָתָם הוּשָׂמוּ / בֵּין רֹאש כּוֹכָבִים כִּי רָמוּ?</p>

<p>וַיִּשָׂא מְשָלוֹ וַיֹּאמַר:</p>

<br />

<p>בְּתוּלָה יַחְשְׁקוּ חוֹשְׁקִים וְיֹאמְרוּ: / לְמַעְלָתָהּ זְבוּל הָיָה זְבוּלָהּ.</p>

<p>אֲשִׁיבֵמוֹ: רְאוּ סַרְטָן וְעַקְרָב / בְּצִדָּהּ: הֵם לְמַעְלָה – לֹא לְמַעְלָה!</p>

<br />

<p>וַיֹּאמֶר הַשָּׂר: חַי אֲנִי, כִּי דְבָרֶיךָ לֹא יוֹעִילוּךָ / וּמְשָׁלֶיךָ וַהֲתוּלֶיךָ לֹא יַצִּילוּךָ / הַגְּבִירָה הַזֹּאת לֹא לְךָ תִהְיֶה / וַאֲשֶׁר יָקוּם אֵלֵינוּ, אִם בְּהֵמָה אִם אִישׁ, לֹא יִחְיֶה / מוֹת יוּמָת, דָּמָיו בּוֹ יִהְיֶה.
וַיְהִי כִּרְאוֹת הַגְּבִירָה / כִּי בַעְלָהּ יְדַבֵּר עָלֶיהָ סָרָה / כְּאִלּוּ הָיְתָה לִזְנוּנִים הָרָה / וַתֹּאמֶר בְּלִבָּהּ: אַחֲרֵי אֲשֶׁר בִּי יִמְעַל /
וּבְחִשְׁקִי יִגְעַל / בּוֹר כָּרָה וַיַּחְפְּרֵהוּ וַיִּפֹּל בְּשַׁחַת יִפְעָל / וַתָּשֶׂם אֶל לִבָּהּ לְהַגְדִּיל עָצְבּוֹ / עַד יִהְיֶה גּוֹנֵחַ מִלִּבּוֹ / וַתֹּאמֶר אֵלֵינוּ: שְׁמָעוּנִי, הַחוֹשְׁקִים
הַנְּעִימִים / כִּי אַתֶּם נֵזֶר הַיָּמִים /בַּעְלִי זָקֵן, בָּא בַּיָּמִים / בַּחֹשֶׁךְ בָּא וּבַחֹשֶׁךְ יִתְעַלָּם / וִיצוּרָיו כַּצֵּל כֻּלָּם / חָלְפוּ עִם אֳנִיּוֹת אֵבֶה / וְלַחֵשֶׁק לֹא יִשְׁמַע וְלֹא יֹאבֶה / וְלִי סְחוֹרוֹת יָפוֹת וְנִמְרָצוֹת /צְבִי הֵם לְכָל הָאֲרָצוֹת / גֻּלּוֹת עִלִּיּוֹת וְגֻלּוֹת תַּחְתִּיּוֹת/
עָבְרוּ מַשְׂכִּיּוֹת / וּבַעְלִי מָךְ מֵעֶרְכָּם / וְהוּא בֵן לֹא חָכָם / וְאַתֶּם שְׁנֵי חוֹשְׁקִים / עַל דַּלְתּוֹתַי מִתְדַּפְּקִים / אֶחֱלֹק גּוּפִי לָכֶם לִשְׁנֵי חֲלָקִים / הִנֵּה גוּפִי אֲשֶׁר דָּמְתָה לְתָמָר קוֹמָתוֹ / וְהוּא כְּחָתָן יוֹצֵא מֵחֻפָּתוֹ / הָאֵזוֹר יִגְבֹּל אוֹתוֹ / קַח אַתָּה הַשָּׂר בָּרִאשׁוֹנָה / וְיַד רֵעֲךָ תִּהְיֶה בָאֲחֲרוֹנָה.
וָיִשָּׁא הַשָּׂר עֵינָיו / וַיַּרְא גּוּפָהּ נֶחְמָד לְמַבִּיטָיו / וְכָל אֲשֶׁר בָּהּ שׁוֹכֵן לִשְׁבָטָיו / כְּלָלָיו וּפְרָטָיו / וְכִרְאוֹת הַשָּׂר נֶטַע נַעֲמָן / דַּלַת רֹאשָׁהּ כָּאַרְגָּמָן / וּשְׂפָתֶיהָ שְׂפַת כּוֹס פֶּרַח שׁוֹשָׁן, מַעֲשֵׂה יְדֵי
אָמָּן / וִיפִי הָעֵינַיִם / וּבְרַד הַשִּׁנַּיִם וְכַפְתּוֹרֶיהָ וּפְרָחֶיהָ /
וְהִדּוּרֶיהָ וּשְׁבָחֶיהָ / וְצַוָּארָהּ כְמִגְדַּל הַשֵּׁן / וַיֹּאמַר: אָרוּר הָאִישׁ אֲשֶׁר עִם זֹאת הַגְּבִירָה יִהְיֶה
יָשֵׁן / וּבִרְאוֹתוֹ חֲזֵה הַתְּנוּפָה אֲשֶׁר הוּנָף וַאֲשֶׁר הוּרָם / וַיֹּאמַר: זֹאת הָאָרֶץ אֲשֶׁר נִשְׁבַּע אֲדֹנָי לְאַבְרָם / וַיִּבְחַר לוֹ הַמָּנָה הָעֶלְיוֹנָה / וַיֹּאמֶר כִּי לוּלֵי הֱיוֹתָהּ הַמָּנָה הַנִּכְבֶּדֶת וְהָעֲדִינָה / לֹא הָיְתָה לְמֹשֶׁה לְמָנָה.
וַיִּשָּׂא מְשָלוֹ וַיֹּאמַר:</p>

<br />

<p>מָה אֹמְרָה עֵת אֶחֱזֶה מִמַּעַל / יִפְעַת תְּמוּנָתֵךְ אֲשֶׁר זוֹרַָחַת?</p>

<p>אַבִּיט אֱלֵי אֶרֶץ – וְשָׁמָּה תַאֲוַת / נַפְשִׁי כְּאֵש תִּבְעַר וּמִתְלַקָּחַת,</p>

<p>אָמְנָם, לְגֹדֶל מַעֲלָתֵךְ, יַעְלָה, / תִּרְגַז יְחִידָתִי שְׁאוֹל מִתָּחַת.</p>

<br />

<p>וַיְהִי הוּא כִלָּה לְדַבֵּר וַיַּרְא בַּעַל הַיָּפָה / כִּי הַגְּבִירָה תִתְנַדֵּב לָנוּ בְּגוּפָהּ / וַיֹּאמַר: אָבְדָה הָאֱמוּנָה / וְאֵין לָהּ שֹׁרֶשׁ וְעָנָף / כִּי הָאָרֶץ חָנֹף תֶּחֱנָף / וַיִּקְצֹף בְּלִבּוֹ וַיִּתְאַנָּף / וַיַּחְשֹׁב בְּלִבּוֹ עָרְמוֹת / לְהִנָּצֵל מִיַּד מְהוּמוֹת / וַיֹּאמֶר אֵלֵינוּ, וְרַעְיוֹנָיו פּוֹחֲדִים וְרוֹהִים: / שְׁמָעוּנִי וְיִשְׁמַע אֲלֵיכֶם אֱלֹהִים! / הַיּוֹם הַזֶּה חֲשַׁבְתוּנִי לְחוֹשֵׁק כְּמוֹכֶם /
וַיֵּצֵא דְּבַר מַלְכוּת מִלִּפְנֵיכֶם / גְּזַרְתֶּם אֹמֶר וְיָקָם לָכֶם / אֲמַרְתֶּם: יְחַבֵּר כָּל אֶחָד מִמֶּנּוּ שִׁירָה /
עַל אוֹדוֹת הַגְּבִירָה / וְהָיָה הָאִישׁ אֲשֶׁר בִּמְלֶאכֶת הַשִּׁיר תִּגְבַּר יָדוֹ / נַנִּיחַ הַצְּבִיָּה לוֹ לְבַדּוֹ / וְעַתָּה, אַחֲרֵי אֲשֶׁר הַמַּזָּל פֹּה הֱבִיאָנִי /
הֱשִׁמַּנִי וְהֶלְאָנִי / וְלִרְאוֹת אֲשֶׁר לֹא דִמִּיתִי לִרְאוֹת הֶרְאָנִי /
הִנְנִי לְמַלֹּאת מִצְוַתְכֶם אֶרְצֶה / וְתִהְיוּ שְׁנֵיכֶם וְכָל הַחוֹשְׁקִים מִקָּצֶה / וּנְחַבֵּר שִׁירִים עַל אַהֲבַת זֹאת הַקְּדֵשָׁה /
וְאִם לֹא אֶגְבַּר עֲלֵיכֶם בְּשִׁירָה חֲדָשָׁה / בְּשָׂפָה בְרוּרָה, וּבִנְעִימָה וּבִקְדֻשָּׁה /
תִּהְיֶה עַל לוּחַ לֵב הַזְּמָן חֲרוּשָׁה / וְנָתַתִּי אוֹתָהּ לָכֶם מוֹרָשָה / אַךְ יָדוֹעַ תֵּדְעוּ כִּי אֲנִי, כְּאָדָם עָשׁוּק
וְרָצוּץ / אֲגַנֶּה הַבְּרוֹשׁ וַאֲפָאֵר הַנַּעֲצוּץ / כִּי חֵשֶׁק לֹא יָדַעְתִּי וְלֹא עָבַר לְעוֹלָם בִּי / אַךְ הֲנִיפוֹתִי לְעוֹלָם עָלָיו חַרְבִּי / וְהִכְרַתִּי אוֹתוֹ מִקִּרְבִּי / אֲשֶׁר לֹא צִוִּיתִי וְלֹא דִּבַּרְתִּי וְלֹא עָלְתָה עַל לִבִּי / אָמְנָם, כְּאָדָם אָנוּס / מִן הַפַּחַד אֶל הַפַּחַת אָנוּס / וְעַתָּה, הַגִּישׁוּ עַצוּמוֹתֵיכֶם, אַנְשֵׁי הַזִּמָּה / וְקוּמוּ וְנָקוּמָה וְנַעֲלֶה עָלֶיהָ לַמִּלְחָמָה / וְיַעֲבֹר עָלַי מָה!
וַיְהִי כִּשְׁמֹעַ הַשָּׂר נִיבוֹ / עָלַז לִבּוֹ בְקִרְבּוֹ / בְּחָשְׁבוֹ כִּי יָשִׁיב צוּר חַרְבּוֹ / וַיֹּאמַר: זֶה הַיּוֹם עָשָׂה אֲדֹנָי, נָגִילָה וְנִשְׂמְחָה בוֹ / וַיִּפֶן אֶל הַגְּבִירָה / וַיֹּאמַר: רָנִּי וְשִׂמְחִי צוּרָה הַהֲדוּרָה / כִּי הַיּוֹם הַזֶּה יוֹם בְּשׂוֹרָה / כִּי יָדֵנוּ בִּמְלֶאכֶת הַשִּׁיר תִּגְבַּר / וְשִׁירָיו תָּעוּ בַּמִּדְבָּר / אֵין חֵפֶץ בָּם לֹא לִזְרוֹת וְלֹא לְהָבֵר / וְעַתָּה, מַה לַתֶּבֶן אֶת הַבָּר / גִּילִי וְשִׂמְחִי, כִּי נִשְׁבַּר שֵׁבֶט מַכֵּך / וְתֶחֱסִי תַּחַת כְּרוּב מִמְשַׁח הַסּוֹכֵךְ / יִהְיֶה פִרְיוֹ מָתוֹק לְחִכֵּךְ / כִּי הִנְנִי בָא וְשָכַנְתִּי בְּתוֹכֵךְ.
וַתֹּאמֶר הַגְּבִירָה: חַיֶּיךָ, הַשָּׂר! אַף עַל פִּי שֶׁצּוּרָתוֹ כְּעוּרָה / וּפָנָיו כְּשׁוּלֵי קְדֵרָה / יְשַׁלַּח אֲדֹנָי בוֹ אֶת הַמְּאֵרָה! / לוֹ שָׂפָה בְרוּרָה / וְשִׁירָתוֹ חֲזָקָה וְנִמְרֶצֶת / מִפְּנִינֵי הַמַּאֲמָרִים מְקֻבֶּצֶת / וְאִם, לְאַשְמַת הָעָם, יִגְבַּר עֲלֵיכֶם בְּשִׁירָתוֹ, בֶּן
הַזּוֹנָה / תִּהְיֶה יָדִי עַל הַתַּחְתּוֹנָה / וּמַה תַּעֲשֶׂה נַפְשִׁי הָעֲנוּגָה / אִם תִּהְיֶה אֶל הַזָּקֵן מַמְרֶה לְמָנָה.
וַיֹּאמֶר הַשָּׂר: אַל תִּירָאִי חֲבַצֶלֶת הַשָׂרוֹן / כִּי אֲחַבֵּר עָלַיִךְ שִׁירִים, יְהֻלְּלוּ בְּכָל פֶּה וְגָרוֹן / וְתַעַנְדִי אוֹתָם עֲנָקִים לְגַרְגְּרוֹתַיִךְ וְשַׂמְתָּם בָּאָרוֹן / וַתֹּאמֶר הַגְּבִירָה: אֱלֹהִים יַעֲנֶה אֶת שְׁלוֹמְכֶם
/ וְיִרְצֶה אֲדֹנָי לְתִתִּי לַהֲלֹך עִמָּכֶם.</p>

<p>וַיֹּאמֶר הָאִישׁ: אֵיךְ יִהְיֶה עִנְיַן שִׁירֵינוּ: בְּדִבְרֵי יְקָר אוֹ בְּזֻלּוּת / בְּדִבְרֵי חָכְמָה אוֹ בְדִבְרֵי הוֹלֵלוּת?
וַיֹּאמֶר הַשָּׂר: נַפְלִיג לְדַבֵּר בְּנַבְלוּת / עַד אֲשֶׁר יֵחָשֶׁב לָנוּ לְשִׁפְלוּת / וְיִהְיוּ שִׁירֵינוּ הוֹלֵלוּת וְסִכְלוּת.
וַיֹּאמֶר הָאִישׁ: וּמִי יִהְיֶה לְחַטָּאת רִאשׁוֹנָה?</p>

<p>וַיֹּאמֶר הַשָּׂר: אֲנִי אֶגְאַל הַיּוֹם מִבֵּין הַחוֹחִים הַשּׁוֹשַׁנָּה.</p>

<p>וַיִּשָּׂא מְשָלוֹ וַיֹּאמַר:</p>

<br />

<p>עָפְרָה! הָסֵבִּי עֵינַיִךְ / מֵעֵינֵי סֹעַר, לֹא נֻחָם,</p>

<p>לִבִּי תַּצִּיבִי מַטָּרָה, / מֵחִצַּיִּךְ יוֹם יוֹם נִלְחָם,</p>

<p>עָלַי נַפְשִׁי תִשְׁתּוֹחֵחַ, / מִתְלַקַּחַת הֵיךְ אֵשׁ פֶּחָם.</p>

<p>עַד אָן תַּסְתִּירִי פָנַיִךְ, / תּוֹרִידִי לָאָרֶץ נִצְחָם?</p>

<p>אַחְלַי, עָפְרָה, הָרִיקִי לִי / בִּרְכוֹתַיִךְ – אָז אֶתְנֶחָם,</p>

<p>בִּרְכוֹת אֵם רוֹבֶצֶת תָּחַת, / בִּרְכוֹת שָׁדַיִם וָרָחַם.</p>

<br />

<p>וַיְהִי כְּכַלּוֹת הַשָּׂר שִׁירוֹ / בָּאתִי אַחֲרָיו וּמִלֵּאתִי אֶת דְּבָרוֹ.</p>

<p>וָאֶשָׁא מְשָׁלִי וָאֹמַר:</p>

<br />

<p>עָפְרַת חֵן, גֶּפֶן סוֹרַחַת! / מִפָּנַיִךְ לִבִּי נִחַת,</p>

<p>הַרְאִינִי נָא אֵת מַרְאַיִךְ, / כִּי עַל חִשְׁקֵךְ מַרְאִי מָשְׁחָת.</p>

<p>נִדְמָה חִשְׁקֵךְ אֶל תּוֹךְ קִרְבִּי / בָּרָד עִם אֵשׁ מִתְלַקָּחַת.</p>

<p>הַשְׁמִיעִינִי, רַעְיָה, קוֹלֵךְ / וּפְדִינִי מֵרֶדֶת שָׁחַת,</p>

<p>הֲבִיאִינִי אֶל גַּן עֶדְנֵךְ, / הַגְמִיאִינִי יֵין מִרְקַחַת,</p>

<p>מִמֶּגֶד שָׁדַיִם מֵעָל / וּמִתְּהוֹם רוֹבֶצֶת תָּחַת.</p>

<br />

<p>וַיְהִי טֶרֶם אֲכַלֶּה לְדַבֵּר וְשִׁירִי עוֹדֶנּוּ בְחִכִּי / וַיֹאמֶר הָאִישׁ: אַל תְּאַחֲרוּ אוֹתִי – וַאדֹנָי הִצְלִיחַ דַּרְכִּי!</p>

<p>וַיִּשָּׂא מְשָלוֹ וַיֹּאמַר:</p>

<br />

<p>מַה יָּפוּ דוֹדַיִךְ, עָפְרָה! / אוֹר לֶחְיֶךְ עַל כָּל אוֹר מָלָךְ,</p>

<p>נָפַלְתִּי בִּמְצוֹד אַהְבָתֵךְ / כִּנְפֹל דָּגִים לִפְנֵי שָׁלָךְ,</p>

<p>מִיִּרְאַת גַּעְרָתֵך אָנוּס, / מֵחַמָּתֵךְ אֶלֵי הוֹד צִלָּךְ,</p>

<p>אֶרְחַץ סוּתִי עִם דַּם דִּמְעִי, / אֶשְׁטָחֶנוּ אֶל אוֹר הִלָּךְ,</p>

<p>בָּחַרְתִּי הִסְתּוֹפֵף כַּיּוֹם / לִהְיוֹת עִמָּךְ, לִשְׁכַּב אֶצְלָךְ,</p>

<p>רַעְיָּתִי! אַל תַּעַצְרִי לִי / לִרְכֹּב, כִּי אִם אָמַרְתִּי לָךְ!</p>

<br />

<p>וַיְהִי כְּהַשְׁלִימוֹ הַשִּׁירָה הַמְּהֻלָּלָה / נָתַן עָלֵינוּ בְקוֹלוֹ קוֹל הֲמֻלָּה / וַיֶּחֱרַד הַשָּׂר חֲרָדָה גְדוֹלָה / וַיֹּאמַר: זֶה קוֹל עֲנוֹת גְּבוּרָה / בַּפַּעַם הַזֹּאת לֹא נִצַּחְנוּ הַגְּבִירָה / וָאַעַן וָאֹמַר אֶל הַשָּׂר: אֵין לְנַסּוֹת עוֹד
בְּשִׁירִים / כִּי לוֹ פְּנִינֵי הַמַּאֲמָרִים / וְיַהֲלוֹמֵי הַדִּבּוּרִים / הָבָה נִתְחַכְּמָה לוֹ בְּסוֹדוֹת / וְנָחוּד לוֹ חִידוֹת / כִּי אִם גָּבְּרָה יָדוֹ בַּשִּׁיר – קָצַר שִׂכְלוֹ / אוּלַי יְפֻתֶּה וְנוּכְלָה לוֹ / וַיֹּאמֶר הַשָּׂר: מַה מְּאֹד הֵיטִיב לְדַבֵּר זֶה
הַנָּבָל / אֲשֶׁר לִקְבָרוֹת יוּבָל /
וּבְשָׂרוֹ עָלָיו יִכְאַב וְנַפְשׁוֹ עָלָיו תֶּאֱבָל / רוֹאֶה אֲנִי כִּי כָּשַׁל כֹּחַ הַסַּבָּל / וְעַתָּה, חוּדָה לִי חִידָתְךָ וְתַרְחִיב לִי בַצָּר / כִּי יָדִי מֵהוֹשִׁיעַ תִּקְצָר / וּמְזִמָּה מִמֶּנִּי תִּבָּצַר / וּלְבָבִי כֹּחַ לֹא עָצָר / אָז לָבְשָׁה אוֹתִי רוּחַ קִנְאָה / וָאֹמַר אֶל בַּעַל הַנָּאָה: אָחוּדָה נָּא לְךָ חִידָה / אִם יָכוֹל תוּכַל לְהַגִּידָהּ / נַנִּיחַ לְךָ הַגְּבִירָה בִּכְבוֹדָהּ / וְלֹא נְדַבֵּר עוֹד מֵאוֹדוֹתֶיהָ / וְלֹא נִשְׂחַק עוֹד עַל מִשְׁבַּתֶּיהָ / וַיֹּאמֶר הָאִישׁ: הִשָּׁבְעוּ לִי כַּיּוֹם! / וַנִּשָּבַע לוֹ / וַיִּשְׂמַח הָאִישׁ כִּי רַב חֵילוֹ / וַיֹּאמַר: שָׁמַע אֱלֹהִים בְּקוֹלִי / אַךְ עָשַׁרְתִּי, מָצָאתִי אוֹן לִי / הִנֵּה אִשְׁתִּי אֲשֶׁר תַּחְמְדֶנָּה / חוּדָה חִידַתְךָ וְאֶשְׁמָעֶנָּה / וְאִם אָעֱמֹד רֶגַע וְלֹא אֵדָעֶנָּה / קְחוּ לָכֶם אִשְׁתִּי / אֲשֶׁר לָקַחְתִּי מִיֶּדְכֶם בְּחַרְבִּי וּבְקַשְׁתִּי
/ וְהִתְעַלְּלוּ בָהּ בְּפָנַי לְבָשְׁתִּי.</p>

<p>וַיִּשָּא מְשָלוֹ וַיֹּאמַר:</p>

<br />

<p>אֵין לִי יְרִיבוּן עִלְגֵי שָׂפָה, / נִרְפִּים וְלֵצִים חָמְדוּ לָצוֹן,</p>

<p>כִּי נֶחְשְׁבוּ לִי כָּל נְאוֹת הַשִּׁיר / לִנְווֹת כְּרוֹת רוֹעִים וגִדְרוֹת צֹאן!</p>

<br />

<p>וָאַעַן וָאֹמַר: אַל יִתְהַלֵּל חוֹגֵר כִּמְפַתֵּחַ / וְאוּלַי כִּי לְמִסְגֶּרֶת חִידָתִי לֹא תִמְצָא מַפְתֵּחַ / וְאָמַר הֶחָכָם: אֵין לָאָדָם לְהִתְאַבֵּל עַל פִּיד יוֹם / וְלֹא לִשְׂמֹחַ בְּעֵת יִמְצָא פִּדְיוֹם / כִּי הַכֹּל בִּגְזֵרַת הַנּוֹרָא וְהָאָיֹם / וְלֹא תֵדַּע מַה יֵּלֶד יוֹם.
וַאֶשָּא מְשָׁלִי וָאֹמַר:</p>

<br />

<p>אַל תִּתְעַצֵּב, דּוֹד, אֶל פִּיד יוֹם, / אַל תִּשְׂמַח יוֹם תִּמְצָא פִדְיוֹם,</p>

<p>עִם אֵל עוֹלָם הַסְכֵּן וּשְׁלָם, / הוּא הַנּוֹרָא, הוּא הָאָיֹם,</p>

<p>וּבְיוֹם מָחָר אַל תִּתְהַלֵּל, / כִּי לֹא תֵּדַע מַה יֵּלֵד יוֹם!</p>

<br />

<p>וַיֹּאמֶר הָאִישׁ: עַד מָתַי חִידָתְךָ בְּתוֹך חִכְּךָ תִמְנָעֶנָּה / חוּדָה חִידָתְךָ וְאֶשְמָעֶנָּה!</p>

<p>וָאַעַן וָאֹמַר: הִנֵּה לְךָ הַחִידָה / שִׂים פָּנֶיךָ לְהַגִּידָהּ / אֱמָר נָא: מִי הָאִשָּׁה אֲשֶׁר פָּרְצָה עָלֶיהָ פָּרֶץ / וְנוֹלְדָה בִּבְרִיאַת הַשָּׁמַיִם וְהָאָרֶץ / וּבַיּוֹם אֲשֶׁר נוֹלְדָה / בְּבֵית נוֹאֲפִים שָׁקָדָה
/ וּבְכָל אֲשֶׁר עָגְבָה עֲלֵיהֶם – בָּגָדָה / וּבְסוֹד עִירִין וְקַדִּישִׁין לֹא עָמָדָה /
וְהִיא בְּעוּלַת בָּעַל / וַתַּחֲשֹׁק בְּזָב וּבִבְלִיָּעַל / וּבְחוֹשְׁקֶיהָ מַעֲלָה מָעַל / אֵינֶנָּה פוֹעֶלֶת דָּבָר אַךְ מִתְפַּעֶלֶת / תַחֲשֹׁק בְּזָרִים וּבַעְלָהּ גּוֹעֶלֶת / לֹא יָדְעָה אַלְמוֹן יַחֲרִידֶנָּה / רַבּוּ שְׁנוֹתֶיהָ וּזְקֵנָה אֵינֶנָּה / הִנֵּה זֹאת חֲקַרְנוּהָ כֶּן הִיא, שְׁמָעֶנָּה / כִּי לְמַעַן הַרְאוֹתְךָ הוּבָאתָה הֵנָּה.
וַיֹּאמֶר הָאִישׁ: הֲזֹאת חָשַׁבְתָּ לְמִשְׁפָּט, בַּעַל הַלָּשׁוֹן / הַחִידָה אֲשֶׁר חַדְתָּ הוּא הַחֹמֶר הָרִאשׁוֹן.</p>

<p>וַיִּשָּא מְשָלוֹ וַיֹּאמַר:</p>

<br />

<p>אָמְרוּ: וּמָה אִשָּׁה בְּעוּלַת בַּעַל,</p>

<p>יוֹם נוֹלְדוּ הָרִים, הֲכִי, יֻלָּדָה,</p>

<p>יוֹם נוֹלְדָה – בֵּית נוֹאֲפִים שָׁקָדָה,</p>

<p>וּבְחוֹשְׁקֶיהָ מַעֲלָה הִיא מָעַל.</p>

<br />

<p>הִיא חוֹשְׁקָה בָּזָב וּבִבְלִיַּעַל,</p>

<p>וּבְכֹל אֲשֶׁר הִיא עָגְבָה – בָּגָדָה,</p>

<p>לֹא יָדְעָה אַלְמוֹן, וְלֹא עָמָדָה</p>

<p>לִרְאוֹת בְּסוֹד עִירִין וְאֵלֵי מָעַל.</p>

<br />

<p>לֹא פָעֲלָה דָבָר – וּמִתְפַּעֶלֶת,</p>

<p>רַבּוּ שְׁנוֹתֶיהָ וְלֹא זָקָנָה,</p>

<p>תַּחְשֹׁק בְּזָרִים, בַּעֲלָהּ גוֹעֶלֶת.</p>

<br />

<p>וָאֶעֱנֶה: חִידַתְכֶם צָפָנָה</p>

<p>סוֹד, כִּי ׳הֱיוּ לִי!׳ נוֹאֲפָה אִוֶּלֶת</p>

<p>תִּקְרָא, וְהוּא הַסּוֹד אֲשֶׁר טָמָנָה!</p>

<br />

<p>וַיְהִי כְּכַלּוֹת הָאִישׁ לְהַגִּיד הַחִידָה / וַיֶחֱרַד הַשָּׂר חֲרָדָה / וַיָּרַע הָאִישׁ עָלֵינוּ תְרוּעָה גְדוֹלָה / אָז נִקְהֲלָה עָלֵינוּ קְהִלָּה / וַתְּהִי צָרַָתֵנוּ כְפוּלָה / כִּי אָמְרוּ הַשְּׁכֵנִים / לִרְגֹּם אוֹתָנוּ בַּאֲבָנִים / וְהַגְּבִירָה אֲשֶׁר הָיְתָה בְּעַד הַחַלּוֹן נִשְׁקָפָה / כְּסוּפוֹת בַּנֶּגֶב חָלָפָה / וְעֵינֶיהָ כַּמָּטָר יַעֲרֹפוּ / יָזּוּבוּ מַיִם וּנְחָלִים יִשְׁטֹפוּ / וְשָׂם גַּפְנָהּ לְשַׁמָּה וּתְאֵנָתָהּ לִקְצָפָה /
וְעָמְדָה עָלֵינוּ קְצוּפָה / וְלֹא רְאִינוּהָ שָׁנָה רְצוּפָה / וַאֲנַחְנוּ קָלוֹן מִכָּבוֹד שָׂבַעְנוּ / וְדֶרֶך שָׁלוֹם לֹא יָדַעְנוּ / וְשַׁבְנוּ אֶל בֵּיתֵנוּ בְּבֹשֶׁת וּבִכְלִמָּה / כָּעָם הַנִּכְלָמִים בְּנוּסָם מִן הַמִּלְחָמָה.
וַיְהִי כִּי בָאנוּ אֶל בֵּית הַשָּׂר כָּל רוֹאֵנוּ יֶחֱרַד וְיִשֹּׁם / כִּי פְנֵי הַשָּׂר אֵינָם כִּתְמוֹל שִׁלְשׁוֹם / וּבְכָל אֲשֶׁר יִרְאֶה יִגְעַר וְיִלָּחֵם / וַיָּקוּמוּ כָל בָּנָיו וְכָל בְּנוֹתָיו לְנַחֲמוֹ, וַיְמָאֵן לְהִתְנַחֵם / וַתֵּתַצַּב אֲחוֹתוֹ מֵרָחוֹק / וּפָעֲרָה פִיהָ לִבְלִי חֹק / אוּלַי מִצָּרָתוֹ תִגְרַע וְתִמְחֹק / וַיֹּאמֶר הַשָּׂר: אֵין עֵת לִשְׂחֹק / כִּי הַיָּמִים עָבְרוּ תוֹרוֹת, חָלְפוּ חֹק / וַיּוּשַׂם לְפָנָיו לֶאֱכֹל, וַיֹּאמַר: לֹא אֹכַל / כִּי צָרוֹת לְבָבִי הִרְחִיבוּ וְשַׁבְתִּי לְחִצֵּי הַדְּאָגוֹת לְמַאֲכָל /
וְנִלְאֵיתִי כַּלְכֵּל וְלֹא אוּכָל / וְכִרְאוֹתִי כִּי כָל מַעֲשֵינוּ אֶל הַשָּׂר לֹא
לְרָצוֹן / הָלַכְתִּי בַחֲמַת רוּחִי וְלָקַחְתִּי גְדִי עִזִּים מִן הַצֹּאן / רַךְ וָטוֹב, זָכָר תָּמִים / וַתַּעַשׂ אִמּוֹ מַטְעַמִּים / וְכִרְאוֹתִי כִּי חֲמָתוֹ כִמְעַט סָפָתָה / וַאֲשֵׁרַת הַדְּאָגָה אֲשֶׁר עָלֶיהָ כֹּרָתָה / לָקַחְתִּי
בְיָדִי הַמַּטְעַמִּים וְהַלֶּחֶם אֲשֶׁר עָשָׂתָה / וָאֹמַר: יָקוּם אָבִי, שַׂר הַתְּעוּדָה / וְיֹאכַל, כִּי חָלַף עֵת הַסְּעוּדָה! / וַיִּשָּׁבַע וַיֹּאמַר: לְתוֹרָה וְלִתְעוּדָה! / אִם תָּקוּם תָּמָר – לֹא אֶבְרֶה מִיָּדָהּ!
וַיִּשָּׂא מְשָׁלוֹ וַיֹּאמַר:</p>

<br />

<p>לִבִּי יִרְעַד, רַגְלִי יִמְעַד, / אֵיכָה אֶסְעַד, דּוֹד, שֶׂה בִרְיָּה?</p>

<p>חַי אָנִי, לוּ תָקוּם תָּמָר – / לֹא אֶבְרֶה מִיָּדָהּ בִּרְיָה!</p>

<br />

<p>וַיִּשְׁאָלֵנִי הַשָּׂר: הֲרָאִיתָ מֶה עָשְׂתָה הַגְּבִירָה הַנֶּחְמָדָה / כַּאֲשֶׁר הִגִּיד בֶּן נַעֲוַת הַמַּרְדּוּת הַחִידָה?</p>

<p>וָאַעַן וָאֹמַר: רָאִיתִי, וְהָיוּ עֵינֶיהָ יוֹרְדוֹת מָיִם / כְּאִלּוּ נִבְקְעוּ מַעְיְנוֹת תְּהוֹם רַבָּה וְנִפְתְּחוּ אֲרֻבּוֹת הַשָּׁמָיִם.</p>

<p>וָאֶשָּׂא מְשָלִי וָאֹמַר:</p>

<br />

<p>לֹא יָדְעָה נַפְשִׁי, בְּשׁוּרִי עַנְנֵי / עֵינֵי צְבִיָה בַּבְּכִי יִדְמָעוּ,</p>

<p>אִם הֵם אֲרֻבּוֹת הַשְּׁחָקִים נִפְתְָחוּ, / אוֹ מֵי תְהוֹם רַבָּה אֲשֶׁר נִבְקָעוּ.</p>

<br />

<p>וַיֵבְךְּ הַשַּׂר עַל צָרַת הַגְּבִירָה / וַיֹּאמַר: הָאֵל יַצִּילֶנָּה מִכָּל צָרָה / כִּי יָדַעְתִּי כִּי נַפְשָׁהּ דָלְפָה מִתּוּגָה /
וַיִּתְפַּלֵּל עַל הַיּוֹנָה אֶל יְיָ אֱלֹהָיו מִמְּעֵי הַדְּאָגָה.</p>

<p>וַיִּשָּׂא מְשָלוֹ וַיֹּאמַר:</p>

<br />

<p>אֱלֹהִים, בְּעֻזָּךְ, נְחֵה אֶל מְחוֹזָךְ / עֲנִיָּה שְׁבִיָּה, נְהַר צַר בְּזָאָהּ,</p>

<p>אֲכָלָהּ הֲמָמָהּ זְמַן עַד לְכַמָּה, / טְלוּאוֹת תְּלָאָה טְלָאָהּ, תְלָאָהּ,</p>

<p>וְעֵת הִיא רְמוּסָה בְרָגְלָיו – תְּהַלֵּךְ / לְמוֹלֵךְ, לְדִמְיוֹן זְנַב הַלְּטָאָה,</p>

<p>וְלֹא חָלְתָה יוֹם זְמַן רָע הֲרָגָהּ / וְשָׁבָה בְמוֹתָהּ בְּרִיאָה בְּרִיאָה.</p>

<p>כְּבוּדָה, אֲשֶׁר נֶחֱלָתָה וְשָבָה, / תְּמוּרַת רְפָאָהּ – רְפָאָה רְפָאָה!</p>

<br />

<p>וַיְהִי כִּרְאוֹתִי כִּי הַשַּׂר לֹא יִתְנַחֵם / וְכָל רוֹאָיו יַחֲרִיד וּבְעֵינָיו יִקָּחֵם /
בָּרַחְתִּי מִבֵּית הַשָּׂר בְּנֶפֶשׁ נִבְהָלָה /
אֶל הַמָּקוֹם אֲשֶׁר הָיָה שָׁם אָהֳלִי בַּתְּחִלָּה.</p>

<br />
</blockquote>

<h2 id="המחברתהשמונה־עשרה:הַזְּכִירָה.הַקַּמְצָנִים.הַנָּדִיבמִקָּמֵרִינוֹ.">המחברת השמונה־עשרה: הַזְּכִירָה. הַקַּמְצָנִים. הַנָּדִיב מִקָּמֵרִינוֹ.</h2>

<blockquote>
<p>אָמַר עִמָּנוּאֵל הַמְּחַבֵּר: בִּהְיוֹתִי עִם הַשָּׂר, מַעְיָן הַמִּתְגַּבֵּר / מְפָרֵק הָרֵי הַתְּבוּנָה וּסְלָעֶיהָ מְשַׁבֵּר / הָיִינוּ פַעַם בְּדִבְרֵי חָכְמוֹת נְדַבֵּר / וַחֲיָּלִים נְגַבֵּר / וּפַעַם עַל רִיב לֹא לָנוּ נִתְעַבֵּר / נְדַבֵּר עַל כָּל דּוֹר וָדוֹר, מִשְׁפָּחָה וּמִשְׁפָּחָה, כְּפִי הָרָצוֹן / פַּעַם בִּדְבָרִים עֲרֵבִים וּפַעַם בְּדִבְרֵי לָצוֹן /
וַנַּחְשֹׁב גְּדוֹלִים מִמֶּנּוּ לְרוֹעֵי צֹאן.</p>
</blockquote>

<blockquote>
<p>וַיְהִי הַיּוֹם וַיּאֹמֶר אֵלַי הַשָּׂר: אֱמָר נָא, בְּחַסְדֶּךָ / אֵיךְ הָיָה הָעִנְיָן אֲשֶׁר קָרָה לְךָ עִם פְּלוֹנִי אִישׁ סוֹדֶךָ / כַּאֲשֶׁר שִׁבַּח זְכִירָתוֹ עַל זְכִירָתֶךָ / וּשְׁמִירָתוֹ עַל שְׁמִירָתֶךָ / וּבַעֲבוּר אֲשֶׁר גֵּאוּת עָשָׁן הִתְאַבָּךְ / וּמַטָּרָה לְחִצָּיו הִצִּיבָךְ / נֶאֱחַז בְּקַרְנָיו בַּסְּבַךְ / וְאַתָּה הֲשִׁיבוֹתָ לוֹ כְּדַרְכֵי טוּבָךְ / אֱמָר נָא, אֵיךְ הָיָה הַמַּעֲשֶׂה / וְלֹא תַחְמֹל עָלָיו וְלֹא תְכַסֶּה!
וָאַעַן וָאֹמַר: הָיָה פְּלוֹנִי חֲמוּדִי / הַיּוֹתֵר זַכְרָן אֲשֶׁר רָאִיתִי מֵעוֹדִי / לֹא שָׁכַח לְעוֹלָם דָּבָר רָאָהוּ / אוֹ מִפִּי אַחֵר שְׁמָעָהוּ / וְהָיָה מְסַפֵּר לְאִשְׁתּוֹ וּלְאוֹהֲבָיו אֵת כָּל אֲשֶׁר קָרָהוּ /
וְהָיָה מִתְפָּאֵר בְּטוֹב זְכִירָתוֹ / וְשָׂשׂ עַל נֹעַם אִמְרָתוֹ / כִּי הָאִישׁ הָיָה מְדַבֵּר צַחוֹת / וְלוֹ מִבְחַר הַסִּפּוּרִים וְהַשִּׂיחוֹת / וְאִם הָיָה שׁוֹמֵעַ אִישׁ דּוֹרֵשׁ / אוֹ בַתּוֹרָה קוֹרֵא וּמְפָרֵש / הָיָה זוֹכֵר כָּל דִּבְרֵיהֶם / עִקָּרֵיהֶם וְעַנְפֵיהֶם / וּפְנֵיהֶם וְכַנְפֵיהֶם / הַתְחָלוֹתֵיהֶם וְהַנָּחוֹתֵיהֶם וְכַוָּנוֹתֵיהֶם /
בְּאוֹתִיּוֹתֵיהֶם / וּבְמִלּוֹתֵיהֶם / אִישׁ אִישׁ לִלְשׁוֹנוֹ בְּאַרְצוֹתָם בְּגוֹיֵיהֶם / אִם הָיָה הַמְּדַבֵּר נוֹצְרִי אוֹ יִשְׂרְאֵלִי / עֵרִי וַאֲרוֹדִי וְאַרְאֵלִי / כָּמוֹהוּ יְדַבֵּר / וְהוּא לֹא פָנִים קִלְקַל וַחֲיָלִים
יְגַבֵּר / סוֹף דָּבָר, כָּל אִישׁ שָׁב בְּפָנָיו נֶאֱלָם / וּמִלְּדַבֵּר בִּמְקוֹמוֹ בּוֹשׁ וְנִכְלָם / וְלֹא נִרְאֵית זְכִירָה כִּזְכִירָתוֹ מִן הָעוֹלָם וְעַד הָעוֹלָם / וַיְהִי הַיּוֹם נָדְבָה רוּחוֹ אוֹתוֹ / לְפָאֵר בְּמַקְהֵלוֹת זְכִירָתוֹ / וְלוּלֵי הֶאֱרִיךְ לָשׁוֹן עָלַי – הָיִיתִי מְקַיֵּם דִּבְרָתוֹ / אָמְנָם רָצָה לְהַגְדִּיל זְכִירָתוֹ בְהַשְׁפָּלַת זְכִירָתִי / וּלְעַלּוֹת אִמְרָתוֹ עַל אִמְרָתִי / אֲזַי, בְּחָמְלִי עַל מַעֲלָתִי / אָמַרְתִּי לִלְשׁוֹנִי: עָזְרֵנִי וְאֶתְנַשָּׂא / כִּי לֹא מְשַׂנְאִי יְחָרְפֵנִי וְאֶשָּׂא / אָמְנָם הוּא אֱנוֹשׁ כְּעֶרְכִּי / וְעֵת הַרְאֵהוּ כִּי שֶׁקֶר נִסְכּוֹ וְלֹא נִסְכִּי /
אָז דִּבְּרָה לְשׁוֹנִי בְחִכִּי / וְהֶרְאֵיתִי לַכֹּל כִּי לֹא מַחְשְׁבוֹתָיו מַחְשְׁבוֹתָי
וְלֹא דְּרָכָיו דַרְכִּי / אָז נִשְׁאַר מִזְּכִירַת זְכִירָתוֹ בּוֹשׁ וְנִכְלָם / וּזְכִירָתִי עָלְתָה בַּמַּדְרֵגָה הָעֶלְיוֹנָה
שֶׁבַּסֻּלָּם / וְהָיָה לִי שֵׁם עוֹלָם.</p>

<p>וַיֹּאֶמר הַשָּׂר: רָצִיתִי לִשְׁמֹעַ בִּפְרָט אֵיךְ הָיוּ מַאֲמָרָיו / וּתְשׁוּבוֹתֶיךָ אֶל דְּבָרָיו.</p>

<p>וָאַעַן וָאֹמַר: יֵדַע אֲדוֹנִי, נֵזֶר הַמְּבִינִים / כִּי יוֹם אֶחָד עָלִיתִי הַשַּׁעְרָה אֶל הַזְּקֵנִים / וְשָׁם הָיוּ אַנְשֵׁי חֶסֶד וְאַנְשֵׁי אֱמוּנִים / בְּחֵיק הַמַּעֲלָה אֱמוּנִים / וְאָז הִתְחִיל לְסַפֵּר מִן הַגְּדוֹלוֹת כָּל אִישׁ חָכָם / וַיִּתְנַבֵּא גַּם פְּלוֹנִי בְּתוֹכָם / וְהִתְחִיל לְפָאַר זְכִירָתוֹ עַל כָּל הַזְּכִירוֹת / וְלָשׂוּם אוֹתָהּ לְמַעְלָה מִגַּלְגַּלֵי הַמְּאוֹרוֹת / וַיֹּאמַר: שִׁמְעוּ שָׁמַיִם וְהַאֲזִינִי אֶרֶץ / כְּמוֹ שֶׁזְּכִירָתִי פָּרְצָה בִגְבוּל הַזְּכִירוֹת
פֶּרֶץ / וְעִמָּנוּאֵל דּוֹדִי בְּעֵינַי לֹא יוּחַן / כִּי הוּא, בַּעֲווֹנוֹת, שַׁכְחָן
/ לֹא יִזְכֹּר מַה שֶֹאָכַל הַיּוֹם עַל הַשֻּׁלְחָן / וְהִנְנִי נִשְׁבָּע בְּחַיֵּי מִי אֲשֶׁר יוֹתֵר אֶאֱהַב וַאֲהַבְתִּיו / כִּי אֵין אִישׁ אֲשֶׁר פַּעַם אַחַת בְּיָמַי רְאִיתִיו / אֲשֶׁר כָּל יְמֵי חֶלְדִּי לֹא הִכַּרְתִּיו / וְבִרְאוֹתִי אוֹתוֹ מֵרָחוֹק בִּשְׁמוֹ קְרָאתִיו /
וְכָל קוֹרוֹתָיו, אֲשֶׁר קְרָאוּנִי עִמּוֹ, הִזְכַּרְתִּיו / וְאֵדַע שֵׁם כָּל עִיר וּכְפָר וּכְרַךְ / עַד דַּמֶּשֶׂק וְעַד חַדְרָךְ / וְאֶזְכֹּר כָּל הַקּוֹרוֹת וְהַחִדּוּשִׁים /
וּשְׁמוֹת הָאֲנָשִׁים וְהַנָּשִׁים / וְהַמְּלָכוֹת וְהַשָּׂרוֹת וְהַפִּילַגְשִׁים / וְעִמָּנוּאֵל יַעֲמֹד כְּאִישׁ מִשְׁתָּאֶה / לֹא יִזְכֹּר דָּבָר מִכָּל אֲשֶׁר יִרְאֶה / יִרְאוּ עֵינָיו – וְלֹא יַחְקֹר / וְיִשְׁמְעוּ אָזְנָיו – וְלֹא יִזְכֹּר / וְרַעֲיוֹנָיו יָחֹגּוּ וְיָנוּעוּ כַּשִּׁכּוֹר / וְהִתְחִיל לְסַפֵּר קוֹרוֹת מְלָכִים / וְשָׂרִים וּקְצִינִים וּנְסִיכִים / וְהֶאֱרִיךְ לְדַבֵּר דִּבְרֵי הֲבָלִים וַהֲתוּלִּים /
עַד שֶׁשַּׁבְנוּ לְדַבֵּר מִן הַחֲתוּלִים / עַד אֲשֶׁר קַצְנוּ מִשְּׁמֹעַ / וְכִמְעַט שֶׁלְּרֹב הַצַּעַר הֵחֵלּוּ הָעֵינַיִם
לִדְמֹעַ / וְכָל עוֹד שֶׁהָיָה מְחַזֵּר לִזְכֹּר הוֹדוֹ / וּלְהַאֲרִיךְ בִּכְבוֹדוֹ / אַךְ בִּי יָשׁוּב יַהֲפֹך יָדוֹ / וּכְשָׁמְעִי דְּבָרִים לֹא כֵנִים / וּקְצָת הָעָם הָיוּ כְּמִתְאוֹנְנִים / וְאַחַר זְכִירָתִי מְרַנְּנִים / אָמַרְתִּי: עֵת לְהַשְׁלִיךְ אֲבָנִים / וּלְעַפֵּר בֶּעָפָר / כִּי פְלוֹנִי בְּרִית הָאַחֲוָה הֵפַר.
וָאֹמְרָה: אַתָּה הָאִישׁ הַמִּתְפָּאֵר בִּזְכִירָה / וַתִּתֵּן אוֹתָהּ עַל רֹאשְׁךָ עֲטָרָה / אֵיךְ לֹא תַּעֲלֶה עַל לְבָבְךָ מַה שֶּׁיֶּש לִי מִן הַזְּכִירָה / בַּחֲמִשָּׁה חֻמְּשֵׁי תוֹרָה / וּמִיהוֹשֻעַ וְשׁוֹפְטִים וּשְׁמוּאֵל / וּמִמְּלָכִים וִישַׁעְיָה וְיִרְמִיָה וִיחֶזְקֵאל / וּמֵהוֹשֵעַ וְיוֹאֵל / וּמֵעָמוֹס וְעוֹבַדְיָה / וּמִיּוֹנָה וּמִיכָה וְנַחוּם וַחֲבַקּוּק וּצְפַנְיָה /
וּמֵחַגַּי וּמַלְאָכִי וּזְכַרְיָה / וּמִדִּבְרֵי הַיָּמִים וְדָנִיאֵל וְעֶזְרָא וְחָמֵשׁ
מְגִלּוֹת / וּמֵאִיּוֹב וּמִשְׁלֵי וְסֵפֶר תְּהִלּוֹת / וְאֵדַע בְּכָל מִלָּה וּמִלָּה / הַנִּקּוּד וְהַדִּקְדּוּק וְהַפְּעֻלָּה / וְהַפְּשָׁט וְהַדְּרָשׁ וְהַסּוֹד / מִקִּירוֹת הַסִּפּוּן וְעַד הַיְסוֹד / וְסִפְרֵי הַדִּקְדּוּק כֻּלָּם / לְמִקְּטַנָּם וְעַד גְּדוֹלָם / וְסֵפֶר הַשָּׁמַיִם וְהָעוֹלָם / וְסִפְרֵי אִבְּן עֶזְרָא בְּדַרְכֵי הַחֶשְׁבּוֹן / וּפֵרוּשׁ קֹהֶלֶת
וּמַאֲמַר יִקָּווּ הַמַּיִם אֶל הֶחָכָם רַבִּי שְׁמוּאֵל אִבְּן
תִּבּוֹן / וְסֵפֶר מוֹרֵה הַנְּבוּכִים /
וְסִפְרֵי תַלְמַי בְּחָכְמַת הַכּוֹכָבִים וְהַמַּהֲלָכִים / וְסֵפֶר הַמִּדּוֹת וְהָעֲרָכִים / וּפֵרוּשֵׁי הַמִּשְׁנָה וְהַחִבּוּר / וְסֵפֶר רִבִּי אַבְרָהָם הַנָּשִׂיא בְּסוֹד הָעִבּוּר / וְחֵלֶק הַדִּקְדּוּק וְהַשָּׁרָשִׁים לְרִבִּי דָוִד
קִמְחִי / הָאוֹמְרִים לְנַפְשִׁי: רָנִּי וְשִׂמְחִי! / וְסֵפֶר צַחוֹת וּמֹאזְנַיִם
/ הַנֶּחֱמָדִים לְהַשְׂכִּיל וְתַאֲוָה הֵם לָעֵינָיִם / וְסֵפֶר הַחַיּוּג וְהָרִקְמָה / וְסֵפֶר הַהַשָּׂגָה וְהַהַכְלָמָה / וְסֵפֶר הַחִזָּיוֹן / וְסֵפֶר כְּלִי הַנְּחֹשֶׁת וְהַהִגָּיוֹן.
אַתָּה שַׂמְתָּ מְגַמַּת פָּנֶיךָ, בִּרְאוֹתְךָ קָצִין אוֹ שָׂר / אוֹ מֶלֶך אוֹ נָגִיד אוֹ טִפְסָר / לָדַעַת מִדּוֹתָיו וְטַכְסִיסָיו / וַחֲיָלָיו וְאוֹכְלוֹסָיו / וְתַעֲנוּגָיו וּמְשׂוֹשָׂיו / וַאֲפוּנָיו וּגְרִיסָיו / וְתָאֳרוֹ וּמַעֲשָׂיו / וְקִנְיָנָיו וּנְכָסָיו / וְגִבְעוֹתָיו וּרְכָסָיו / וּמֹאזְנָיו וּפְלָסָיו / וּפְרָדָיו וְסוּסָיו / וּגְבִיעָיו וְכוֹסָיו / וְתוֹרָיו וְסִיסָיו / וּמַלְבּוּשָׁיו וּקְרָסָיו / וְיֵינוֹ וַעֲסִיסָיו / וּבַרְבּוּרֵי אֲבוּסָיו / וְאוֹצְרוֹתָיו וּמַאֲבוּסָיו / וּרְצוּעוֹתָיו וְכִיסָיו / וְאִכָּרָיו וַאֲרִיסָיו / וְשַׂהֲרוֹנָיו וּשְׁבִיסָיו / וְחַרְבוֹתָיו וּתְרִיסָיו / וּקְרוֹבָיו וִיחָשָׂיו / וְשָׂרֵי מִסָּיו וּמְכָסָיו / וְצִדְקוֹתָיו וַחֲמָסָיו / וְתִפְאֶרֶת עֲכָסָיו / וְצֹאנוֹ וּכְבָשָׂיו / וְעוֹשֵׂי רְצוֹנוֹ וּמַכְעִיסָיו / וּפִילַגְשָׁיו וְסָרִיסָיו / וּנְשָׁרָיו וּפְרָסָיו / וְעָזְנִיוֹתָיו וְכוֹסָיו / וְנִצָּיו וְתַחְמָסָיו / וְיַנְשׁוּפָיו וְטַוָּסָיו / וּרְחָמָיו וּפָנָסָיו / וּתְרָנָיו וְנִסָּיו / וְשִׁרְיוֹן קַשְׂקַשָּׂיו / וַחֲלוּקוֹ וּמִכְנָסָיו / וּפוֹלָיו וְתוּרְמוֹסָיו / וְעֵטָיו וְקוֹלְמוֹסָיו / וְקוֹרוֹתָיו וּכְפִיסָיו / וּמַשְׁקִיּוֹתָיו וּכִבּוּסָיו / וּגְלוּיָיו וּכְמוּסָיו / וַאֲבָנָיו וַחֲרָשָׁיו / וְכַסְלוּחָיו וּפַתְרוּסָיו / וְדִינָיו וְנִמּוּסָיו / וַחֲתוּלָיו וּרְמָשָׂיו –
וַאֲנִי שַׂמְתִי מְגַמַּת פָּנַי לָדַעַת מִן הָאֲנָשִׂים וְהַנָּשִׁים / טֶבַע אֶבְרֵי הַגּוּף וְכֹחוֹת הַנְּפָשִׂים / וּמִסְפַּר הַחוּשִׁים / הַפְּנִימִיִים וְהַמֻּרְגָּשִׁים / וְהַטְּבָעִים הַחֲזָקִים וְהַחֲלָשִׁים / וּמַה בֵּין הַנִּמְזָגִים וְהַמִּתְמַשְׁשִׁים / וּבֵין הַנִּגָּשִׁים וְהַנִּפְגָּשִׁים / וְסִבַּת הָרָפִים וְהַקָּשִׁים/ וּבָתֵי הַנֶּפֶשׁ וְהַלְּחָשִׁים / וּמִן הַמִּדּוֹת – הָעֲנָפִים וְהַשָּׁרָשִׁים / וּמִן הָאֵבָרִים – הַשָּׂרִים וְהַשַּׁמָּשִׁים / וְסִבַּת הָעַזֵּי פָנִים וְהַבּוֹשִׁים / וְהַלְּבָנִים וְהַכּוּשִׁים / וְהַנְּבוֹנִים וְהַטִּפְּשִׁים / וְהַנּוֹחִים וְהָעִקְשִׁים / וְהַפְּתָאִים וְחַכְמֵי
חֲרָשִׁים / לֹא אָחוּשׁ לָדַעַת צוּרַת הַפָּרָשִׁים / וְלִזְכֹּר תֹּאַר הַמַּלְבּוּשִׁים / וְאִם הֵם בַּחוּרִים אוֹ יְשִׁישִׁים / וְאִם אָכְלוּ פוֹלִים אוֹ עֲדָשִׁים / וּבְשַר סָרִיס אוֹ תְיָשִׁים / וְאִם הֵם שָׂרֵי עֲשָׂרוֹת אוֹ שָׂרֵי חֲמִשִּׁים
/ שָׂרֵי הָרֶכֶב אוֹ שָׁלִישִׁים / עֵירֻמִּים אוֹ חֲמֻשִּׁים / עִוְרִים אוֹ חֵרְשִׁים / מְשֻׁלָּחִים אוֹ פְּרוּשִׁים / וְאִם לָהֶם כִּנִּים אוֹ פַּרְעוֹשִׁים.
רְאֵה מַה בֵּין זְכִירָתְךָ לִזְכִירָתִי / וּשְׁמִירָתְךָ לִשְׁמִירָתִי / וַאֲמִירָתְךָ לַאֲמִירָתִי / וְיוֹתֵר מֵאֲשֶׁר תְּסַפֵּר מִדִּבְרֵי הֲבַאי בְּקֶרֶב מַחֲנֶךָ / בִּפְנֵי נָשֶׁיךָ וּבְנוֹתֶיךָ וּבָנֶיךָ / וּשְׁגַר אֲלָפֶיךָ וְעַשְׁתְּרוֹת צֹאנֶךָ / אֲנִי אֲסַפֵּר מִדִּבְרֵי חָכְמָה לְפָנֶיךָ / עַד אֲשֶׁר לִשְׁמֹעַ תְּצִלֶּינָה אָזְנֶיךָ / וְיוֹתֵר מֵאֲשֶׁר תִּזְכֹּר מִן הַשִּׂיחוֹת הַבְּטֵלוֹת
וְהַחִידוֹת / אֶזְכֹּר מִן הַחָכְמוֹת וְהַסּוֹדוֹת / וּמִן הַחֻקִּים וְהָעֵדוֹת
/ וְכִמְעַט שֶׁלֹּא תִזְכֹּר בְּלִבְּךָ שְׁמוֹת אֲנָשִׁים / כַּאֲשֶׁר אֶזְכֹּר מִשְׁמוֹת הַחֲכָמִים וְהַמְּפָרְשִׁים/ וְלֹא תִזְכֹּר כָּל כָּךְ שְׁמוֹת עֲיָרִוֹת וּכְרַכִּים וּכְפָרִים / כַּאֲשֶׁר אֶזְכֹּר אֲנִי מִן הַסְּפָרִים / מִלְּבַד הֱיוֹת כָּל סֵפֶר כַּמָּה עִנְיָנִים כּוֹלֵל /
וּבָזֶה יִתְהַלֵּל הַמִּתְהַלֵּל.</p>

<br />

<p>רְאֵה מַה בֵּין אָמְרֶךָ: פְּלוֹנִי בָנָה זֶה הַיְסוֹד / וּבֵין אָמְרִי: פְּלוֹנִי פֵּרַשׁ כָּך זֶה הַסּוֹד / וּבֵין אָמְרֶךָ: כָּך הוּא שֵׁם אוֹתוֹ הַכְּרָךְ / וְאָמְרִי: כָּך הִקְשָׁה פְּלוֹנִי, וּפְלוֹנִי כָּך פֵּרַךְ / וּבֵין
אָמְרֶךָ: מִמָּקוֹם פְּלוֹנִי עַד מָקוֹם פְּלוֹנִי כָּך וְכָך
מִילִים / וְאָמְרִי עַל פֶּה סֵפֶר תְּהִלִּים / אוֹ אָמְרִי: מִכּוֹכָב פְּלוֹנִי עַד כּוֹכָב פְּלוֹנִי כָך וְכָך שִׁעוּרִים מֻגְבָּלִים / וּבֵין אָמְרֶךָ: בִּשְׁנַת כָּך וְכָך לַפְּרָט הָיָה שׂבַע אוֹ
רָעָב / לְאָמְרִי: חֲמִשִּׁים וְאֶחָד מִיל שִׁעוּר עֲלִיַּת הָעָב / וּבֵין אָמְרֶךָ: כָּך וְכָך אָכַלְנוּ אֶמֶשׁ / לְאָמְרִי סִבַּת קַדְרוּת הַיָּרֵחַ וְהַשֶּׁמֶשׁ.
אַתָּה שַׂמְתָּ מְגַמַּת פָּנֶיךָ, בְלֶכְתְּךָ בַדֶּרֶךְ, לִשְׁאֹל / שְׁמוֹת הַכְּרַכִּים מִן הַיָּמִין וּמִן הַשְּׂמֹאל / וַאֲנִי אֶדְרֹךְ בְּרַגְלַי הָרְחוֹבוֹת וְהַשְּׁוָקִים / וְהֶהָרִים וְהַגְּבָעוֹת וְהָעֲמָקִים / וְנִשְׁמָתִי תַּהֲלֹךְ אָז עַל בָּמֳתֵי הַשְּׁחָקִים /
לֹא אָחוּש אָז לָדַעַת שְׁמוֹת הֶעָרִים וְהַכְּפָרִים / רַק אָשִׁיב אֶל לִבִּי הַחָכְמוֹת אֲשֶׁר בַּסְּפָרִים / וְשָׁם אַאֲרִיךְ הַסִּפּוּרִים / לֹא אַאֲרִיךְ בְּסִפּוּר אֲכִילַת הַבַּרְבּוּרִים / וְהַנְּמֵרִים הַחֲבַרְבּוּרִים / וְלֹא בִּסְעֻדַּת הַדָּגִים / וּבְיֶתֶר מִינֵי הַתַּעֲנוּגִים; / אַתָּה תִּזְכֹּר שְׁמוֹת הַפּוֹעֲלִים הָעֲצֵלִים / וַאֲשֶׁר אָכְלוּ בְּבֵיתְךָ גְּבִינָה וּבְצָלִים / וַאֲנִי אֶזְכֹּר שְׁמוֹת הַחֲכָמִים / וְדִבְרֵיהֶם וְחִידוֹתָם עַל לוּחַ לִבִּי נִרְשָׁמִים / אַתָּה זוֹכֵר צִבְאוֹת הָאָרֶץ וְהַדָּגִים אֲשֶׁר בַּמָּיִם / וַאֲנִי אֶזְכֹּר צִבְאוֹת הַשָּׁמָיִם; / אַתָּה זוֹכֵר אֵיךְ אֲכַלְתֶּם עַל הַגָּל / וּשְׁכַבְתֶּם בַּמַּעְגָּל / וּפְלוֹנִי שָׁתָה מִן הַיַּיִן וַיִּשְׁכַּר וַיִּתְגָּל / וַאֲנִי זוֹכֵר אֶלֶף וְעֶשְׂרִים וּשְנַיִם כּוֹכָבִים
הַנְּתוּנִים בְּאַרְבָּעִים וּשְׁמוֹנֶה צוּרוֹת הַגַּלְגָּל; /
אַתָּה זוֹכֵר צוּרַת הַמֶּלֶך וּגְדוֹלָיו / וְרֵעַיו וְגוֹאֲלָיו / וְכִנּוֹרָיו וּנְבָלָיו / וּקְצָת מֵהֵיכָלָיו / וְחַצְרוֹתָיו וְטִירוֹתָיו / וְחַדְרֵי מַשְׂכִּיּוֹתָיו / וַאֲנִי אֶזְכּוֹר הַכֹּהֵן הַגָּדוֹל מֵאֶחָיו / וּמַעֲלוֹתָיו וּשְׁבָחָיו / וּבִגְדֵי הַקֹּדֶש וּמְעִילָיו / וְחֵשֶׁב אֲפֻדָּתוֹ אֲשֶׁר עָלָיו / וּפַעֲמוֹנֵי זָהָב וְרִמּוֹנִים עַל שׁוּלָיו / וְהַצִּיץ אֲשֶׁר עָלָיו / פִּתּוּחֵי חוֹתָם קֹדֶש לַאדֹנָי / וְהַהֵיכָל לִפְנִים וְלִפְנָי / וְהָאוּלָם אֲשֶׁר לִפְנֵי הַשַּׁעַר וְקֹדֶש
הַקָּדָשִׁים / וְהַבְּרִיחַ הַתִּיכוֹן בְּתוֹך הַקְּרָשִׁים / וְהַדְּבִיר וְהַכְּרוּבִים / וּמִסְגְּרוֹת בֵּין הַשְּׁלַבִּים / וְצַלְעוֹת הַבַּיִת וְהָעֻבִּים / וְהָאָרוֹן וְהַכַּפֹּרֶת / וּמִזְבַּח הָעוֹלָה וּמִזְבַּח הַקְּטֹרֶת / וְשֶׁמֶן הַמִּשְׁחָה וּקְטֹרֶת הַסַּמִּים / וְחֹשֶׁן הַמִּשְׁפָּט וְאֶת הָאוּרִים וְאֶת הַתֻּמִּים / וְחַלּוֹנֵי שְׁקוּפִים אֲטוּמִים / וּמֶחֱזָה אֶל מֶחֱזָה שָׁלֹשׁ פְּעָמִים / וְהַכַּפּוֹת וְהַמַּחְתּוֹת / וְהַפּוֹתוֹת לַדְּלָתוֹת / וְהַשֻּׁלְחָנוֹת וְהַמְּנוֹרוֹת / וְיָם הַנְּחֹשֶׁת וַעֲשָׂרָה כִיּוֹרוֹת / וּשְׁנֵי הָעַמּוּדִים וְהַכּוֹתָרוֹת / וְהַסִּפּוֹת וְהַמִּזְרָקוֹת וְהַמְזַמְּרוֹת / וְהַפֶּרַח וְהַמֶּלְקָחַיִם וְהַנֵּרוֹת / וְהַהַרְאֵל אַרְבַּע אַמּוֹת / וְחַלּוֹנִים אֲטוּמוֹת / וְלִשְׁכָּה וּפִתְחָהּ בְּאֵילִים הַשְּׁעָרִים
/ וּמִחוּצָה לַשַּׁעַר הַפְּנִימִי לִשְׁכוֹת שָׂרִים / וְעָשׂוּי כְּרוּבִים וְתִימוֹרִים / וְהַלִּשְׁכָּה אֲשֶׁר נֶגֶד הַגִּזְרָה / וּפְנֵי הַכְּרוּב לַתִּימוֹרָה / וְתִימוֹרִים אֶל אֵילָיו / וּשְׁמוֹנֶה מַעֲלוֹת מֵעָלָיו / וְהָאִישׁ הָעוֹמֵד בֵּין הַהֲדַסִּים אֲשֶׁר
בַּמְּצוּלָה / וּמְנוֹרַת זָהָב כֻּלָּהּ / וְעַל רֹאשָׁהּ גֻּלָּה / וּשְׁנֵי הַזֵּיתִים מִימִינָהּ וּמִשְּׂמֹאלָהּ / וְהַמְּגִלָּה עָפָה / וְהָאִשָּׁה הַיּוֹשֶׁבֶת בְּתוֹךְ הָאֵיפָה / וְהָעֲטָרוֹת אֲשֶׁר לְחֵלֶם וּלְטוֹבִיָּה / וְלִידַעְיָה וּלְחֵן בֶּן צְפַנְיָה / וְהָאַרְבַּע מַרְכָּבוֹת הַיּוֹצְאוֹת מִבֵּין שְׁנֵי הָרִים / וְהַסּוּסִים בְּרֻדִּים, אֲמֻצִּים, לְבָנִים וּשְחוֹרִים / וְאִם בָּאתִי לִזְכֹּר כָּל הַדְּבָרִים / אֲשֶׁר עַל לְבָבִי יַעֲלוּ / יִכְלֶה הַזְּמָן וְהֵם לֹא יִכְלוּ / מִלְבַד אֲשֶׁר אֵדַע הַכַּוָּנוֹת / וְהַסּוֹדוֹת הַנְּכוֹנוֹת /
אֲשֶׁר בְּכָל הַדְּבָרִים הַנִּזְכָּרִים צְפוּנוֹת / וְלָכֵן חֲדַל לְךָ / מִזְּכֹר זְכִירָתְךָ, בַּאֲשֶׁר כְּבוֹדְךָ תַחְמֹד /
וּבִמְקוֹם גְּדוֹלֵי הַמַּעֲלָה אַל תַּעֲמֹד / לֵךְ וְסַפֵּר הֲתוּלֶיךָ לִקְטַנֵּי אֲמָנָה /
וְלַנָּשִׁים הַמּוֹזְרוֹת בַּלְּבָנָה / כִּי שִׂכְלְךָ בַּדְּבָרִים הָאֵלֶּה קָטֹן מֵהָכִיל /
וְאָז תַּצְלִיחַ אֶת דְּרָכֶיךָ וְאָז תַּשְׂכִּיל!</p>

<p>וַיְהִי כִּשְׁמֹעַ פְּלוֹנִי סְאוֹנִי סוֹאֵן בְּרַעַשׁ / חָמַד לַעֲמֹד מִצְּפוֹן לְהַר גַּעַשׁ / וְהַדְּבָרִים אֲשֶׁר אָמַר – לֹא אֲמָרָם / כִּי קִבֵּל נֵזֶק וְצַעַר וּבֹשֶׁת בַּעֲבוּרָם / וַיֹּאמַר: הַיּוֹם חָשְׁכוּ כוֹכְבֵי נִשְׁפִּי / הֵן קַלּוֹתִי, מָה אֲשִׁיבֶךָּ, יָדִי שַׂמְתִּי לְמוֹ פִי / וְקָפַץ פִּיו וְנֶאֱלָם / וְעָמַד בּוֹש וְנִכְלָם / וְלוֹ חֶרְפַּת עוֹלָם / וְכָל הָעָם קָרְאוּ אַחֲרָיו הֵידָד / וּבִרְאוֹתוֹ כִי שִׁמְשִׁי זָרְחָה – נוֹדַד / וְעָמַד בְּפָנִים נִזְעָמִים / וְלֹא רְאִינוּהוּ חֹדֶשׁ יָמִים.
וַיִּשְׂחַק הַשָּׂר וַיֹּאמַר: מַה מְּאֹד הֵיטַבְתָּ לְדַבֵּר / אַחֲרֵי הֱיוֹתוֹ עַל רִיב לֹא לוֹ מִתְעַבֵּר / כָּכָה יֵעָשֶׂה לְכָל אִישׁ /
אֲשֶׁר יִתְהַלֵּל, וְרֵיחַ רֵעָיו בְּעֵינֵי הָאֲנָשִׁים יַבְאִישׁ.</p>

<p>וָאֹמַר אֶל הַשָּׂר: יֵדַע אֲדוֹנִי, נֵזֶר הוֹדִי / כִּי לוּלֵי עָנְיִי וּמְרוּדִי / וַאֲשֶׁר חָמַלְתִּי עַל כְּבוֹדִי / הָיִיתִי מַכֶּה אוֹתוֹ בַּמַּטֶּה אֲשֶׁר בְּיָדִי /
כַּאֲשֶׁר עָלַי הֶאֱרִיךְ לָשׁוֹן / אָמְנָם אוֹצְרוֹתַי גְּרָפָם נַחַל קִישׁוֹן / וְהַחֶסְרוֹן אֵינֶנּוּ מַנִּיחַ לִי לִישֹׁן / עַד יַשְׁקִיף וְיֵרֶא אֲדֹנָי מִשָּׁמַיִם / וְצָרוֹת לְבָבִי יִמָּאֲסוּ כְמוֹ מַיִם / וְלֹא תָקוּם צָרָה פַּעֲמָיִם / וְתַחַת מַחֲגֹרֶת שַׂק – מְעִיל הוֹד אֶעְדֶּה / וְהַקּוֹל אֲשֶׁר אוֹמֵר רְדָה!׳ יֹאמַר ׳רְדֵה!׳
וָאֶשָּׂא מְשָׁלִי וָאֹמַר:</p>

<br />

<p>אֵלִי! פְּדָעֵנִי, בְּעֻזָּךְ, מִידֵי / עֹנִי, וְתַחַת שַׂק – מְעִיל הוֹד אֶעֱדֶה.</p>

<p>צַו לַזְּמַן, אֵל נֶאֱמָן, לִי יַעֲשֶׂה / שָׁלוֹם, וְקוֹל אוֹמֵר ׳רְדָה!׳ יֹאמַר ׳רְדֵה!׳</p>

<br />

<p>וַיֹּאמֶר הַשָּׂר: מַה מְּאֹד חָטָא הַזְּמָן / כַּאֲשֶׁר לֹא בָנָה לְךָ בַּיִת נֶאֱמָן / וַיַּחֲלֹק כְּבוֹדוֹ לִבְנֵי אֱלִיפַז וְתֵימָן / וַיַּלְבִּישֵׁם תְּכֵלֶת וְאַרְגָּמָן / וְלֹא יִתֵּן לָהֵם צָרַעַת נַעֲמָן / וְכַאֲשֶׁר יִשְׁאָלוּהוּ בָנָיו: לְמִי נַמְטִיר הַמָּן?
/ יֹאמַר: לַמְהוּמָן / וְלֹא יִתֵּן מָרְדְּכַי עַל בֵּית הָמָן / וְאֵיךְ לֹא יַחֲלֹק כְּבוֹדוֹ לַאֲחִימָן / וּלְכַלְכֹּל וְדַרְדַּע וְהֵימָן / וּמַדּוּעַ לֹא חָלַק לְךָ מִן הַהוֹן לְשָׂבְעָה / כַּאֲשֶׁר חָלַק לְךָ מִזִּמְרַת הַיְּדִיעָה / וְלִבְנֵי הַפִּילַגְשִׁים נָתַן מַתָּנוֹת וְלִבְנֵי בְרִיעָה / וּלְאִישׁ אֲשֶׁר יִקְרַב אֶל כָּל בְּהֵמָה לְרִבְעָהּ /
וְלֹא יִתֵּן לָהֶם כָּל רֹאש מֻקְרָח וְכָל זָקָן גְּרוּעָה / וּמִן הַקְּלָלוֹת שֶׁבְּיִרְמְיָה אֹרֶךְ הַיְרִיעָה / וְאָמַר הֶחָכָם: מִמּוּמֵי זֶה הָעוֹלָם וּמֵהֶבְלוֹ / שֶׁהוּא לֹא יָחֹן אִישׁ וָאִיש כְּפִי שִׂכְלוֹ / רַק יָחֹן אֲנָשִׁים לְבָבָם לְמֵרָע / וּמִצַּדִּיק עֵינָיו יִגְרָע / יַהֲרֹג יֹאשִׁיָהוּ וְיַמְלִיךְ חָפְרַע / וְיָמִיר רַע בְּטוֹב וְטוֹב בְּרָע.
וַיִּשָּׂא מְשָׁלוֹ וַיֹּאמַר:</p>

<br />

<p>אָמַר הֶחָכָם: מִמּוּמֵי / זֶה הָעוֹלָם אוֹ מִן הֶבְלוֹ –</p>

<p>לֹא יָחֹן אִישׁ מַה שֶּׁרָאוּי, / רַק יוֹסִיף לוֹ אוֹ יִגְרַע לוֹ.</p>

<br />

<p>וָאֹמַר אֶל הַשָּׂר: חַנַּנִי אֱלֹהִים וְיֶש לִי כֹל / כַּאֲשֶׁר עָשָׂה אוֹתְךָ עַל הַהוֹן יָכוֹל / וְלוּ הָיָה כָל אִישׁ חָכָם כָּמוֹךָ וְנָבָר / וּבַנְּדִיבוּת יָדוֹ כְיָדְךָ תִּגְבָּר / לֹא חָסַר אִישׁ בְּעוֹדוֹ דָבָר / אָמְנָם הַנְּדִיבוּת לְךָ לְמִקְנָה / יָדְךָ תִהְיֶה בּוֹ בָרִאשׁוֹנָה / וְיַד כָּל הָעָם בָּאַחֲרוֹנָה / וּבְכֹל אֲשֶׁר הִתְהַלַּכְתִּי מֵעִיר אֶל עִיר / לֹא מָצָאתִי אִישׁ מִשְּׁנַת הַכִּילוֹת יֵעוֹר וְיָעִיר / כִּי כֻלָּם יֹאמְרוּ: שַׁלֵּם יְשַלֵּם הַמַּבְעִיר! / וָאֹמְרָה בַעֲדָם: אֵלֶּה בְנֵי שֵׂעִיר! / וַאֲשֶׁר יִקָּרְאוּ נְדִיבֵיהֶם / וְרָאשֵׁי אַלְפֵיהֶם / הָפַךְ לִבָּם לִשְׂנֹא / וְלֹא מָצָאתִי בָם רַק נוֹקֵם וְקַנּוֹא / וְכָל אֶחָד וְאֶחָד יַעְלִים עֵינוֹ / וּכְמוֹ פֶתֶן חֵרֵשׁ יַאְטֵם אָזְנוֹ / אִם אֶקְרָאֵהוּ בְדָבָר יוֹעִילֵהוּ – קַל חִישׁ יַעֲנֶה / וְאִם אֶקְרָאֵהוּ בְצָרָתָה לִּי – עֹרֶף יִפְנֶה / וְהַזְּמָן יוֹסִיף כָּל אֲשֶׁר לוֹ לְמִשְׁנֶה / וְרָעָה אֵלָיו לֹא תְאֻנֶּה / יִדְמֶה לְכֶלֶב אִישׁ חָרַשׁ בַּרְזֶל: יִישַׁן לְקוֹל פַּטִּיש וְהֹלֶם פָּעַם / וְלֹא יַרְגִּיש שַׁאֲגַת אַרְיֵה וְקוֹל רָעַם / וְיִיקַץ לְקוֹל הַשִּׁנַיִם וְיִּנָּעֵר כְּפַעַם
בְּפָעַם / לֹא אֵדְעָה מָה אַחֲרִית הַזָּעַם.</p>

<p>וָאֶשָּׂא מְשָלִי וָאֹמַר:</p>

<br />

<p>דּוֹד, יוֹם קְרָאתִיהוּ לְעֶזְרָתוֹ – / גָּז חִישׁ כְּצִפּוֹר מִמְּרוֹם קִנּוֹ,</p>

<p>אַךְ יוֹם לְעֶזְרָתִי קְרָאתִיהוּ – / הֶחְרִישׁ כְּפֶתֶן יַאֲטֵם אָזְנוֹ,</p>

<p>נִדְמָה לְכֶלֶב אִישׁ חֲרַשׁ בַּרְזֶל, / בֵּית הוֹלְמִים שִׁבְתּוֹ וּמִשְׁכָּנוֹ:</p>

<p>יִישַׁן לְקוֹל פַּטִּישׁ וְיֵרָדֵם, / יִיקַץ לְעֵת אֹכֶל, לְקוֹל שִׁנּוֹ.</p>

<br />

<p>וְיֵדַע אֲדוֹנִי הַנָּבָר / כִּי מָצָאתִי הַנְּדִיבִים זוּלָתְךָ כַּיְּעֵנִים בַּמִּדְבָּר / וּמִנְחָתָם וְנִסְכֵּיהֶם כִּמְדֻבָּר / וּלְעוֹלָם לֹא קִבַּלְתִּי בוּשָׁה / רַק בְּאֶרֶץ מָרֵשָׁה / מִנְּדִיבִים שְׁלֹשָׁה / מְצָאתִים פֶּתַח הַשַּׁעַר / וְרַעְיוֹנַי אָחֲזוּ שָׂעַר / כִּי הָיִיתִי רָעֵב וְצָמֵא / סוֹעֵר וְהוֹמֶה / וָאֶקְרַב אֲלֵיהֶם וָאֹמַר: הַיּוֹם נָפְלוּ לִי בַנְּעִימִים חֲבָלִים / כִּי הִקְרָה לְפָנַי נְדִיבִים אֵל אֵלִים / וְעַתָּה רַחֲמוּ עָלַי, הָאֲצִילִים / מַחֲלִימֵי הַחוֹלִים / וְגוֹאֲלֵי הַגּוֹלִים / כִּי אֵין חֵפֶץ בַּכְּסִילִים / כִּי הַפִּיל – לֹא יְקִימוּהוּ כִּי אִם הַפִּילִים / וְהָעֲנָק – לֹא יְקִימוּהוּ כִּי אִם הַנְּפִילִים / וְעַתָּה חוּסוּ עַל נָדִיב, אֲשֶׁר הִתְגַּלְגַּל / עָלָיו אוֹפָן הַגַּלְגָּל / נִטְרָד בְּטִרְדּוֹתָיו / וְלוֹבֵשׁ חֶרְדוֹתָיו / וְאַל תַּחְמְלוּ עַל אִישׁ יְשַנֶּה דָתָיו /
שֶׁיּוֹרֵד עַל פִּי מִדּוֹתָיו.</p>

<p>וָאֶשָׂא מְשָלִי וָאֹמַר:</p>

<br />

<p>חוּסוּ עַל נָדִיב, הִתְגַּלְגַּל / עָלָיו גַּלְגַּל עִם טִרְדּוֹתָיו,</p>

<p>אַךְ לֹא תַחְמֹלוּ עַל עָשִׁיר / שֶׁיּוֹרֵד עַל פִּי מִדּוֹתָיו.</p>

<br />

<p>וַיַּעַן הָאֶחָד וַיֹּאמַר: אֱמָר נָא, עִקֵּשׁ / עַד מָתַי תִהְיֶה לָנוּ לְמוֹקֵשׁ / לְנָדִיב לֹא גְמַלְתּוֹ – אֵיךְ תְּבַקֵּשׁ / מַדּוּעַ חֹק הַמּוּסָר פָּרַעְתָּ / וּמְעִיל הַבֹּשֶׁת מֵעַל פָּנֶיךָ קָרַעְתָּ / וְקָלוֹן מִכָּבוֹד שָׂבַעְתָּ? / הֲלֹא יָדַעְתָּ, אִם לֹא שָׁמַעְתָּ / כִּי אַדְמָתְךָ אִם לֹא תַעַבְדֶנָּה – לֹא תוֹסֵף תֵּת כֹּחָהּ לָךְ / וְהִנֵּה הִיא צוֹעֶקֶת לְמוּלָךְ: / אִם לֹא תַשְׁקֵנִי – אֲנִי לֹא אַאֲכִילָךְ!
וַיִּשָּׂא מְשָׁלוֹ וַיֹּאמַר:</p>

<br />

<p>לְנָדִיב לֹא גְמַלְתּוֹ אַל תְּבַקֵּשׁ, / תְּקַדֵּם לוֹ וְאַז יָשׁוּב לְגָמְלָךְ.</p>

<p>זְכֹר אַדְמָתְךָ לָךְ אוֹמְרָה: קוּם / וְהַשְׁקֵנִי וְאַחַר אַאֲכִילָךְ!</p>

<br />

<p>וַיַעַן הַשֵּׁנִי וַיֹאמַר: מַה לִּי וָלָךְ, אִישׁ מַהֲתַלּוֹת / כִּי תְבַקֶּשׁ לְךָ גְּדוֹלוֹת / הַיּוֹם רַבּוּ עֲבָדִים הַמִּתְפָּרְצִים / אֲשֶׁר אַנְשֵׁי הַנְּדִיבוּת לוֹחֲצִים / הֲלֹא יָדַעְתָּ הָעֲדָרִים אֲשֶׁר עָלַי רוֹבְצִים / וְהָאֵם רוֹבֶצֶת עַל הָאֶפְרוֹחִים / אוֹ עַל הַבֵּיצִים / וְהַנּוֹגְשִׂים אֲשֶׁר אָצִים וְרָצִים / כִּי לִי בָנִים שְׂלֹשָׁה וְחָמֵשׁ בָּנוֹת גְּדוֹלוֹת /
וּמַשְׂאַת הַחֵשֶׁק הֵחֵלָּה לַעֲלוֹת / וּמִיִּרְאָתִי פֶּן אַחַת מֵהֶם תִּמְצָא עֲלִילוֹת /
לָלֶכֶת אֶל גִּבְעַת הָעֲרָלוֹת / וּבְאַוַּת נַפְשָׁהּ תִּשְׁאַף רוּחַ הַחוֹשְׁקִים
וְתִנְאָף / קָנִיתִי הַטַּבָּעוֹת וְנִזְמֵי הָאָף / וְהַנְּטִיפוֹת וְהַשֵּׁרוֹת וְהָרְעָלוֹת / וְכֶסֶף אֶשְׁקֹל כְּמֹהַר הַבְּתוּלוֹת / וּבְטֹרַח גָּדוֹל אוֹתָם אֲפַרְנֵס / וְנִדְחֵי צָרְכֵיהֶם אֲכַנֵּס / לוּלֵי אֲשֶׁר מִן הַשָּׁמַיִם עוֹשִׂים לִי נֵס
/ וְאֵיךְ אֶהְיֶה עַל בָּנַי אַכְזָרִי / וְאֶשְׁכַּח עֶצֶם מֵעֲצָמַי וּבָשָׂר מִבְּשָׂרִי /
וְיִשְׂבְּעוּ זָרִים כֹּחִי וְעֲצָבַי בְּבֵית נָכְרִי / וְאָמַר הֶחָכָם: הָאִישׁ אֲשֶׁר יִתֵּן הוֹנוֹ לְזָרִים / יֵחָשֵׁב מִן הָאַכְזָרִים / כִּי הַקְּרוֹבִים בִּקְרוֹבִים נֶעֱזָרִים / וְדוֹמֶה בְּמַעֲשֵׂהוּ אֶל הָעַיִן, הָרוֹאֶה הַשְּׁחָקִים / אֲשֶׁר בְּתַכְלִית הָרֹחַק רְחוֹקִים / וְלֹא יִרְאֶה הַקְּרוֹבִים / אֲשֶׁר סְבִיבוֹ הֵם יוֹשְׁבִים.
וַיִּשָּׂא מְשָׁלוֹ וַיֹּאמַר:</p>

<br />

<p>אֲדַמֶּה אִישׁ אֲשֶׁר יִתֵּן רְכוּשׁוֹ / אֱלֵי זָרִים וְיִמְנַע מִקְּרוֹבוֹ –</p>

<p>אֱלֵי עַיִן, אֲשֶׁר יִרְאֶה רְחֵקָיו / וְלֹא יִרְאֶה אֲשֶׁר יִשְׁכֹּן סְבִיבוֹ.</p>

<br />

<p>וַיַעַן הַשְּׁלִישִׁי וַיֹּאמַר: שָׁמַעְתִּי אוֹמְרִים / כִּי כָתוּב בְּאֶחָד מִן הַסְּפָרִים / אֲשֶׁר בָּאַרְבָּעָה וְעֶשְׂרִים / לֹא יָדַעְתִּי אִם בְּשִׁיר הַשִּׁירִים / אוֹ בְקֹהֶלֶת אוֹ בְמִשְׁלֵי: / מִסְּמַרְטוּטֵי כַּלְמֵי וּמִמַּהֲדוּרֵי מִלֵּי / חָשַׁבְתָּ לְהָרִיק הַכֶּסֶף הַמּוּשָׁב בְּפִי אַמְתְּחוֹתֵינוּ / וְהַהוֹן אֲשֶׁר לָכַדְנוּ בְרִשְׁתֵּנוּ / וְלָקַחְנוּ מִיַּד הַזְּמַן בְּחַרְבֵּנוּ
וּבְקַשְׁתֵּנוּ / בִּדְבָרִים עֲרֵבִים / וּבְקָרְאֲךָ אוֹתָנוּ ׳אֲצִילִים׳ וּ׳נְדִיבִים׳ /
וְיָצָאתָ אֵלֵינוּ לְשָׂטָן / וְלָכֵן דַּע כִּי יָדֵנוּ אֲחוֹת לוֹטָן / לֹא חִנָּם שִׁנָּה הַזְּמָן דָּתֶךָ / רַק עַל פִּי מִדּוֹתֶיךָ / וְלָכֵן נָשִׂים הַיֵּאוּשׁ וְהַמְּנִיעוּת פְּרִי מִדַּבְּרוֹתֶיךָ.
וַיִּשָּׂא מְשָלוֹ וַיֹּאמַר:</p>

<br />

<p>אֲשֶׁר קִוָּה לְהַרְבּוֹת אֶת נְדִיבוּ/תְךָ בִּרְבוֹת לְךָ אֶת מִשְׁאֲלוֹתָיו –</p>

<p>קְפֹץ יָדָךָ, וְשִׂים אֶת הַמְּנִיעוּת / וְהַיֵּאוּש פְּרִי מִדַּבְּרוֹתָיו.</p>

<br />

<p>כְּשָׁמְעִי – כִּסְתָּה כְלִמָּה פָנַי / וּפַלְגֵי מַיִם יָרְדוּ עֵינָי / וָאֹמְרָה בְקוֹל נֶעֱצָב: / מִי הֶאֱמִין כִּי אֶתְיַצָּב / לִפְנֵי הַחֹלֶד וְהָעַכְבָּר וְהַצָּב / אֶקְרָא אֲלֵיהֶם וְלֹא יַעֲנוּנִי / וְתַחַת אַהֲבָתִי יִשְׂטְנוּנִי / וְהַזְּמַן הוֹלֵך וְסוֹעֵר וְאוֹתִי יַעֲשֶׂה כָלָה / וְרוֹאֶה אֲנִי אֶת פְּנֵי נְדִיבָיו וְהִנֵּה אֵינָם כַּאֲשֶׁר בַּתְּחִלָּה / וָאֶתְּנָה אֶת לִבִּי לִרְאוֹת / סִבַּת אֵלֶּה
הַתְּלָאוֹת / וְאִם בְּסִכְלוּתִי אוֹ בְרִשְׁעִי עָלַי בָּאוֹת / וְכָל אֲשֶׁר חָקַרְתִּי וְאֶחְקֹר אֶמְצָא / בְּנַפְשִׁי דֵעָה וּמוֹעֵצָה / וְעַל יְמֵי הִתְעַלְּמוּתָהּ סוֹפֶדֶת / וְעַל חֵיל תַּאֲוֹתֶיהָ מוֹרֶדֶת וּבוֹגֶדֶת.
וָאֶשָּׂא מְשָלִי וָאֹמַר:</p>

<br />

<p>הָהּ, כִּי יְלִידֵי הַזְּמַן בִּי נִחֲרוּ,</p>

<p>אֵינָם אֱלֵי נַפְשִׂי כְּמוֹ הָיוּ תְמוֹל,</p>

<p>כִּי אֶחְשְׁבָה יוֹם וְלַיְלָה אֶעֱמֹל,</p>

<p>אוֹחִיל לְבִרְכוֹת אֵל – וְהֵמָּה אֶחֱרוּ.</p>

<br />

<p>אֵיכָה אֲקַוֵּם עוֹד – וְהֵמָּה סָחֲרוּ</p>

<p>אֶרֶץ אֲשֶׁר לֹא אֵדְעָה. אִם הַשְּׂמֹאל</p>

<p>אֵלֵךְ – לְיָמִין הוֹלְכוֹת הֵמָּה לְמוֹאל</p>

<p>וּתְמוֹל עֲבָדוּנִי וְפָנַי שִׁחֲרוּ.</p>

<br />

<p>וָאֶתְּנָה לִבִּי: אִם עַל מַעֲלִי</p>

<p>צָרוֹת זְמַן עָלַי כְּהַיּוֹם שׁוֹקְדִים?</p>

<p>וָאֶחֱזֶה צִדְקִי וְיֹשֶׁר פָּעֳלִי</p>

<br />

<p>אָבְדַן יְמֵי שֵׂכֶל בְּכָל יוֹם סוֹפְדִים.</p>

<p>אָרִיב בְּמוֹ שַׁחְרוּת, וְאַשְׁלִיךְ נַעֲלִי</p>

<p>עַל חֵיל בְּחוּרוֹתַי בְּשִׂכְלִי מוֹרְדִים.</p>

<br />

<p>וַיְהִי כִּשְׁמֹעַ הָאֲנָשִׁים אֶת דְּבָרַי / לֹא חָרְדוּ אֶל מַאֲמָרַי / וְלֹא נִכְנְעוּ לִבּוֹתָם / הֵרֵעוּ מֵאֲבוֹתָם /
וַיֹּאמְרוּ לִי: אִי, הַנִּכְאָב, אֲשֶׁר רֶשַע חָרַשְׁתָּ / וְלָכֵן מַעֲטֵה הָעֳנִי לָבַשְׁתָּ / אֵיךְ פְּנֵי אֲבוֹתֶיךָ הוֹבַשְׁתָּ / וּמַדּוּע אָהָלְךָ נָטַשְׁתָּ / הַאִם אָכַלְתָּ כָּל אֲשֶׁר יָרָשְׁתָּ? / וָאַעַן וָאֹמַר: נָטַשְׁתִּי אָהֳלִי – כִּי כֵן צֻוֵּיתִי / וְנַפְשִׁי מַמְּרוּרִים רִוֵּיתִי / וְקַצְתִּי בַזְּמַן וּבוֹ נִבְאַשְׁתִּי / כִּי מִמְּצֹא חֶפְצִי בוֹ נוֹאַשְׁתִּי / וְלָכֵן בְּבֹשֶׁת פָּנִים נִגַּשְׁתִּי / אֶל הַמַּחֲנֶה הַזֶּה אֲשֶׁר פָּגַשְׁתִּי / וְלֹא אֶשְׂנָא הָעֲנִיּוּת / רַק בַּעֲבוּר הֱיוֹתִי נִכְנָע אֶל הַפְּתַיּוּת
/ וְצָעַקְתִּי וְלֹא נַעֲנֵיתִי / וְאוּלַי כִּי לְטוֹב לִִי עֻנֵּיתִי.</p>

<p>וָאֶשָּׂא מְשָלִי וָאֹמַר:</p>

<br />

<p>הַשּׁוֹאֲלִים אֵיךְ אָהֳלִי נָטַשְׁתִּי –</p>

<p>לֹא תֵדְעוּ כִּי כֵן זְמָן צִוַּנִי?</p>

<p>הוּא מַמְּרוֹר עִם לַעֲנָה הִרְוַנִי,</p>

<p>עַד מִמְּצוֹא חֶפְצִי, אֱמֶת, נוֹאָשְׁתִּי.</p>

<br />

<p>קַצְתִּי בְמַחְמַדָּיו וּבוֹ נִבְאַשְׁתִּי.</p>

<p>מָה אֹמְרָה עוֹד? הַזְּמַן הִלְוַנִי</p>

<p>יָמִים, יְמֵי עֶצֶב, עֲדֵי הִשְׁוַנִי</p>

<p>אֶל מַחֲנוֹת הָאֵל אֲשֶׁר פָּגַשְׁתִּי.</p>

<br />

<p>אֶשְׂנָא זְמַן, תַּחַת אֲשֶׁר קִנֵּאתִי,</p>

<p>כִּי אֶחֱזֶה נַפְשִׁי אֲשֶׁר כּוֹרַעַת</p>

<p>אֶל הַפְּתַיּוּת – עַד אֲשֶׁר נַעְנֵיתִי.</p>

<br />

<p>יָדַע זְמַן כִּי אָהֳלָיו שָׂנֵאתִי,</p>

<p>עַל כֵּן לְקִיקְיוֹנִי יְמַן תּוֹלַעַת;</p>

<p>אוּלַי, יְדִידַי, כִּי לְטוֹב עֻנֵּיתִי.</p>

<br />

<p>וַיְהִי כִּרְאוֹת הָאֲנָשִׁים חֶסְרוֹנִי חָשְׁבוּ מִלָּתִי לְאַל / וַיֹּאמֶר אֶחָד מֵהֶם: נֵדְעָה מַה בְּפִיו יִשְׁאַל / וַיֹּאמְרוּ רֵעָיו: מַה לָּנוּ וְלַצָּרָה, אִם תִּגְאַל גְּאָל! / וַיֹּאמֶר הָאִישׁ, וּלְשׁוֹנוֹ כְּאֵשׁ תִּהֲלַךְ: /
שְׁאַל, מָה אֶתֵּן לָךְ / וָאֹמְרָה בְּנֶפֶשׁ שְׁפָלָה: / אַחַר בַּקָּשַׁת הַמְּחִילָה / יָדֶיךָ, הַשָּׂר, לְמוּדוֹת בַּחֶמְלָה / בְּכֶפֶל מִלְּשׁוֹנִי בַשְּׁאֵלָה!
וָאֶשָּׂא מְשָלִי וָאֹמַר:</p>

<br />

<p>נְדִיבֵי עָם! הֲטוֹב כִּי תֹאמְרוּ לִי: / שְׁאַל מֶנּוּ וְנָפִיק לָךְ בְּחֶמְלָה –</p>

<p>יְדֵיכֶם הֵם לְמוּדוֹת בַּנְּתִינָה / בְּכֶפֶל מִלְּשׁוֹנִי בַשְּׁאֵלָה!</p>

<br />

<p>וַיֹּאמֶר הָאִישׁ: בּוֹאָה אִתִּי הַבַּיִת וּסְעָד! / וָאֵלֵךְ אַחֲרָיו אֶל בֵּיתוֹ, וְלִבִּי בְצָרַת רַעֲבוֹנִי יִרְעָד / וַיֹּאמֶר הָאִישׁ: הֲתֹאכַל מִן הַיְּרָקוֹת הַחֲשׁוּבִים? / וָאַעַן וָאֹמַר: אִלּוּ הָיוּ הַיְרָקוֹת טוֹבִים – אֲכָלוּם
הַכְּלָבִים.</p>

<p>וָאֶשָּׂא מְשָלִי וָאֹמַר:</p>

<br />

<p>שְׁאֵלוּנִי: בְּמַה תִּסְעַד לְבָבָךְ, / הֲתִבְחַר בַּיְּרָקוֹת הַחֲשׁוּבִים?</p>

<p>עֲנִיתִים: לוּ יְהִי טוֹב בַּיְּרָקוֹת / כְּלָל עִקָּר – אֲכָלוּם הַכְּלָבִים!</p>

<br />

<p>וַיֹּאמֶר הָאִישׁ: הִנְנִי נִשְׁבָּע בַּאֲשֶׁר אֶל יֵשׁ הוֹצִיאַנִי מֵאַיִן / כִּי בְּבֵיתִי לֹא תֹאכַל בָּשָׂר וְלֹא תִשְׁתֶּה יָיִן / אָז שָׂתַקְתִּי וְהֶעֱלַמְתִּי עַיִן / וְאָמַרְתִּי בְלִבִּי: זֶה נִשְׁאַר מִבְּנֵי קַיִן / וַיּוּשַׂם לְפָנַי מִן הַיְרָקוֹת קְעָרָה / וְגַרְגְּרֵי זֵיתִים עֲשָׂרָה / וְצַפַּחַת מִמֵּי הַמְּעָרָה / בַּמִּדָּה. בַּמִּשְׁקָל וּבַמְּשׂוּרָה / וּפְתוֹתֵי לֶחֶם שְׂעוֹרִים / וַיִּהְיוּ פִי וְיָדַי לֶאֱכֹל נִמְהָרִים / וַיָּבוֹאוּ בִי הַמַּיִם הַמְּאָרְרִים לְמָרִים / וְהָיוּ סְבִיבַי שְׁלֹשָׁה נְעָרִים / יִקְחוּ מִלְּפָנַי הַמְּעַט אֲשֶׁר בַּעֲדִי הֵכִינוּ /
וַיָּשׁוּבוּ וְכָל הַמִּשְׁפָּחָה עָלַי יַלִּינוּ
/ וַיֹּאמְרוּ: לָקַח זֶה הָרְעַבְתָּן אֶת כָּל אֲשֶׁר לְאָבִינוּ / עוֹדָם מְדַבְּרִים – וְהִנֵּה אִשְׁתּוֹ, כְּאֵשׁ יַעַר תִּבְעַר / תֶּהֱמֶה וְתִסְעַר / וּבְבַעְלָהּ תָּרִיב וְתִגְעַר / וָתֹאמַר: זֶה הַהֵלֶך בְּעֵינַי לֹא יוּחַן /
כִּי יֹאכַל כְּאִלּוּ יִטְחָן / וְלֹא יָקוּם לְעוֹלָם מִן הְשֻּלְחָן /</p>

<p>וַיֹּאמֶר הָאִישׁ: חַי אָנִי, אִם לֹא יַנִּיחַ הָאֲכִילָה זֶה הַסָּכָל / לֹא יִפָּרֵד מִמֶּנִי עַד יָקִיא אֶת אֲשֶׁר אָכָל / וַיְּהִי כְּשָׁמְעִי קַמְתִּי קַל חִישׁ וּפַת לֶחֶם בְּיָדִי / וַיֹּאמֶר הָאִישׁ: הִנֵּה בַשָּׁמַיִם עֵדִי / כִּי אִם לֹא תַנִּיחַ הַלֶּחֶם – אֲשַׁסֵּעֲךָ כְּשַׁסַּע
הַגְּדִי / וָאַשְׁלִיךְ הַלֶּחֶם מִיָּדִי וָאֶבְרַח / וְהָאִישׁ אַחֲרַי מַר יִצְרַח / וְהַנְּעָרִים יֶהְדְּפוּנִי / וְהַכְּלָבִים יִרְדְּפוּנִי / וְהַצָּרוֹת מִכָּל עֲבָרַי הִקִּיפוּנִי / וְהַמַּיִם עַד נֶפֶשׁ אֲפָפוּנִי / וְעַד פֶּתַח שַׁעַר הָעִיר רְדָפוּנִי / וְלוּ הִשִּׂיגוּנִי – טְרָפוּנִי / וּרְאֹה פָנֶיךָ וּפְנֵי אִישׁ עוֹד לֹא פִלָּלְתִּי /
וְעַתָּה רְאֵה, הַשָּׂר, אֵיךְ נָפָלְתִּי.</p>

<p>וַיֹּאמֶר הַשָּׂר: בֶּאֱמֶת הָיְתָה זֹאת חֶרְפָּה עֲצוּמָה וּכְלִמָּה / וְכִמְעַט שֶׁאֵין אַחֲרֶיהָ נֶחָמָה / וְעַתָּה, הֲלֹא עָשִׂיתָ בָּאֲנָשִׁים הָהֵם נְקָמָה?
וָאַעַן וָאֹמַר: נַפְתוּלֵי אֱלֹהִים נִפְתַּלְתִּי / וְקַרְנָם בֶּעָפָר עוֹלַלְתִּי / וְהִשְׁבַּתִּי מִטְּהָרָם וְנִזְרָם לָאָרֶץ חִלַּלְתִּי / וּבְעַמִּים חֶרְפָּתָם הוֹדַעְתִּי / הִגַּדְתִּי וְהוֹדַעְתִּי וְהִשְׁמַעְתִּי / כִּי לֹא דַי הֱיוֹתָם אוֹתִי בוֹזִים / רַק שֶׁהִקְהִילוּ עָלַי אֲנָשִׁים מְחַבְּרֵי חֲרוּזִים / וַיִּתְקַבְּצוּ אֲלֵיהֶם אֲנָשִׁים רֵיקִים וּפוֹחֲזִים / מִן הַיְּהוּדִים הַפְּרָזִים / אֲשֶׁר לֹא עָמְדוּ אֲבוֹתֵיהֶם עַל הַר גְּרִיזִים / הִתְפָּאֲרוּ עָלַי בְּשִׁירֵיהֶם / וְהַדִּבֵּר אֵין בָּהֶם / שָׁלְחוּ לִי שִׁירִים מְטֻלָּאִים / סְבוּכִים וּכְסָבְאָם סְבוּאִים / יְסַפְּרוּ בָהֶם כִּי לָהֶם בְּכָל הַתְּעוּדוֹת / בְּכֶפֶל מִמֶּנִּי עֶשֶׂר יָדוֹת / וְהָיוּ בָהֶם אֲנָשִׁים יֻלְּדוּ עַל בִּרְכַּי וּגְמוּלֵי
חֲסָדַי / לָמְדוּ מִמֶּנִּי דֶרֶךְ הַשִּׂיר וְהֵם מַעֲשֵׂה יָדַי / וְלֹא הִשִּׂיגוּ בִמְרוּצָתָם אֲבַק שִׂירַי / וְאֵין אֶחָד בָּהֶם יְזַנֵּב הַנֶּחֱשָׁלִים אַחֲרַי / וּבִרְאוֹתִי כִּי יָנִיפוּ עָלַי יַד שִׁלְחָם / בִּשְׁאָט בְּנֶפֶשׁ בִּגְאוֹן רוּחָם / בָּנִים גִּדַּלְתִּי וְרוֹמַמְתִּי וְנָשָׂאתִי טָרְחָם / וְקָרַבְתִּי אֲלֵיהֶם בְּבָרְחָם / וּבְעֵת קָדַר עֲלֵיהֶם הַיּוֹם הָיִיתִי שִׂמְשָׂם וִירֵחָם / וְלֹא יִזְכְּרוּ מִי שָׂם צִיץ נֵזֶר הַשִּׁיר עַל מִצְחָם / אָמַרְתִּי: חַי אָנִי, אַבְאִישׁ וְאַבִּיעַ שֶׁמֶן
רָקְחָם / וְתָשׁוּב לְשׁוֹנָם מֻדְבָּק מַלְקוֹחָם / וְעַל כָּרְחָם אֶהְיֶה מַלְכָּם וּמְשִׁיחָם / וָאָקוּם וָאֲחַבֵּר עֲלֵיהֶם שִׁיר נִמְרָץ / בְּפִיו חָזוֹן נִפְרָץ / הוֹדַעְתִּי בָעַמִּים עֻזָּם / וְכִי הֵם יֶתֶר הַגָּזָם / וַהֲנִיפוֹתִי עֲלֵיהֶם שִׁיר חַרְבִּי / כַּאֲשֶׁר הָיָה עִם לְבָבִי / וְהִנֵּה הַשִּׁיר אֲשֶׁר עֲלֵיהֶם חִבַּרְתִּי /
כַּאֲשֶׁר הִתְעַבַּרְתִּי / וְלוּחוֹת בְּרִיתִי אִתָּם שִׁבַּרְתִּי / וְהוֹדַעְתִּי אוֹתָם כִּי עֲלֵיהֶם גָּבַרְתִּי / וְהֶעֱלֵיתִי עַד לַשָּׁמַיִם שִׂיאִי, וְאוֹתָם בְּעִמְקֵי
שְׁאוֹלָה קָבָרְתִּי.</p>

<p>וָאֶשָּׂא מְשָלִי וָאֹמַר:</p>

<br />

<p>אֶשְׁמַע דִּבַּת רַבִּים רָבִים, / עָלַי יָנִיפוּ יַד שִׁלְחָם,</p>

<p>בִּי יָשִׂיחוּ, לִי יָפִיחוּ, / בִּשְׁאָט נֶפֶשׁ, בִּגְאוֹן רוּחָם,</p>

<p>בָּנִים גִּדַּלְתִּי, רוֹמַמְתִּי, / זֶה כַּמֶּה נָשָׂאתִי טָרְחָם,</p>

<p>וּכְנֶשֶׁר יָעִיר אֶת קִנּוֹ / כֵּן רִחַפְתִּי עַל אֶפְרוֹחָם.</p>

<p>זֶה מַשְׂכֻּרְתִּי, חֵלֶף כִּי כֵן / קָרַבְתִּי לָהֶם יוֹם בָּרְחָם,</p>

<p>וּבְיוֹם קָדְרוּ כוֹכְבֵי שִׂכְלָם / הָיִיתִי שִׁמְשָׁם וִירֵחָם,</p>

<p>וּבְעֵת תָּעוּ בִנְתִיבוֹת בִּין – / שִׂכְלִי לִמְחוֹז חֶפְצָם הִנְחָם.</p>

<p>לֹא יָדַעְתִּי מִי יוֹלַדְתָּם, / אִם הַקָּאָת אוֹ הָרָחָם.</p>

<p>לֹא יַהְכֹּרוּ, לֹא יִזְכֹּרוּ / חַסְדִּי עִמָּם יוֹם נָס לֵחָם,</p>

<p>אֵין בָּם יָצִיץ מִי זֶה שָׂם צִיץ / נֵזֶר הַקֹּדֶש עַל מִצְחָם,</p>

<p>מִי רוּחַ שֵׂכֶל בָּם מָסַךְ / אוֹ מִי נָסַךְ אֶת יֵין רִקְחָם.</p>

<p>אֵיכָה בִי יָרִיבוּ – וּזְמַן / מָשַׁח אוֹתִי לִהְיוֹת פֶּחָם!</p>

<p>לִי חָלַק גֻּלּוֹת עִלִּיּוֹת, / מִן שָׁמַיִם יוֹם יוֹם אֶלְחַם,</p>

<p>אַךְ לָהֶם גֻּלּוֹת תַּחְתִּיּוֹת, / בִּרְכוֹת שָׁדַיִם וָרָחַם,</p>

<p>וּזְמַנִּי יוֹם שָׂם חִטָּתִי / שׂוֹרָה – אָז הֵפִיץ אֶת קִצְחָם,</p>

<p>וּבְעֵת קִטֵּר אוֹתִי אֶת מֹרִי – / הִבְאִישׁ הִבִּיעַ אֶת רֵיחָם,</p>

<p>וּבְיָדִי מַטֵּה הָאוֹתוֹת – / אֵיכָה אֶחְרַד לִבְרַק רִמְחָם?</p>

<p>אִם מֵימֵי חָכְמוֹתָם כַּיָּם – / לִבִּי הוּא נַחַשׁ בָּרִיחָם,</p>

<p>וּבְשֹׂא גַלֵּי מֵי יַמֵּיהֶם– / אָז מַטֵּה שִׂכְלִי הִשְׁבִּיחָם,</p>

<p>וּבְיוֹם הִצִּיבוּ חֵילֵיהֶם – / מַצַּב חַיל שִׂכְלִי הִבְרִיחָם,</p>

<p>עָלִיתִי אֶל עִיר גִבּוֹרָם, / אַף הוֹרַדְתִּי עֹז בָּרִיחָם,</p>

<p>אָנֹכִי הִשְׁוֵיתִי כַיוֹם / אֶת שָׂרֵיהֶם אֶל פִּרְחָחָם,</p>

<p>הֶחָרָש הַמַּסְגֵּר כַּגֵּר, / כַּתּוֹשָׁבָם וּכְאֶזְרָחָם,</p>

<p>חָנִיתִי כַדּוּר עַל חֵילָם, / יָדַעְתִּי נוּעָם גַּם נוּחָם,</p>

<p>הָיָה כַיּוֹם נִצְחִי נֶצַח, / אַךְ חֵילֵיהֶם – אָבַד נִצְחָם.</p>

<p>אֶזְעַק חָמָס אֶל הַיָּמִים / וּלְחוּג גַּלְגַּל כִּי הִשְׁבִּיחָם:</p>

<p>מַדּוּעַ דַּרְכָּם צָלֵחָה, / אוֹ מָה רָאָה כִּי הִרְוִיחָם?</p>

<p>אִלּוּ הִכִּיר מַעְבָּדֵיהֶם, / אוֹ אִלּוּ יָדַע אֶת שִׂיחָם –</p>

<p>לֹא הִשְׁכִּיבָם עַל מִטּוֹת שֵׁן / וּסְרוּחִים לֹא אָסַף נִדְחָם,</p>

<p>לֹא שָׁעָה אֶל מִנְחַת הֶבְלָם, / אַף לֹא רָצָה כַיּוֹם זִבְחָם,</p>

<p>לֹא נָתַן ׳בַּר הַלֶּחִי׳ אוֹ / ׳מָמוֹן נִכְנָס׳ יַעַל נִכְחָם,
אָכֵן הֶעְלֶה עַל גוֹרָלָם / ׳מָמוֹן יוֹצֵא׳ אוֹ ׳הַנִּלְחָם׳.
עַל זֹאת לִבִּי הוּא יָחִיל בִּי / וּבְתוֹך קִרְבִּי יוֹם יוֹם יֵחָם,</p>

<p>כִּי הִסְכַּנְתִּי כָּל אָרְחוֹתָם, / זֵרִיתִי רִבְעָם גַּם אָרְחָם.</p>

<p>אֵיךְ מוּל פִּרְיִי, פָּרַח עַל שָׁרְ/שֵׁי הַבִּין, יַשְׁווּ אֶת קִלְחָם?</p>

<p>אִם יִרְאוּ חִדֶּקֶל שִׂכְלִי – / אָז יִמְאָסוּ מֵי שִׁלוֹחָם,</p>

<p>לוּ יָרִיחוּ קִטֵּר בָּשְׂמִי – / אָז יִבְזוּ רֵיחַ נִיחוֹחָם,</p>

<p>יָשִׂימוּ יָד אֶל פֶּה שָׂרִים, / וּלְשׁוֹנָם מֻדְבָּק מַלְקוֹחָם.</p>

<p>אַקְדִּיר שִׁמְשָׁם, אֶתֵּן שָׁרְשָׁם / כַּמָּק, וּכְאָבָק דַּק פִּרְחָם.</p>

<p>הִנְנִי לַדּוֹר פִּרְצָם אֶגְדֹּר, / אֶהְיֶה לָהֶם רֹאש וּמְשִׁיחָם,</p>

<p>יֵלְכוּ גוֹיִים אֶל אוֹר שִׁירַי / וּמְלָכִים אֶל נֹגַהּ זַרְחָם,</p>

<p>עֶשֶׂר יָדוֹת לִי בַחָכְמוֹת – / מִי זֶה אִתִּי יִהְיֶה נִלְחָם?</p>

<p>אֶקְרָא לַחֹם קֹר, גַּם לַקֹּר / אֶקְרָא חֹם וּלְבָרָד פֶּחָם,</p>

<p>לִי חָכְמָה, לִי בִינָה, אֶקְרָא / בָּהּ עַל כָּרְחָם בַּעַל קֹר – חָם,</p>

<p>לוּלֵי חָסְדִּי – אָז הָפַכְתִּי / אֶל מַעְרָבָם אֶת מִזְרָחָם.</p>

<p>אֵיכָה יִבְזוּ עֶרְכִּי עַם זוּ / וַיֹּאמְרוּ כִּי מִמֵּי לִקְחָם</p>

<p>אֶשְׁאַב שֵׂכֶל אַבְקַת רוֹכֵל, / אָשִּׂיג נֶחְשָׁלֵי בָרִיחָם.</p>

<p>אֵיךְ תַּחַת לֶחֶם אַבִּירִים / וּדְגַן רוּם אֶקְטֹף מַלּוּחָם,</p>

<p>אוֹ תַחַת עֶדְיֵי הַשֵּׂכֶל / אֶחְמֹד עֶדְיָם אוֹ מַלְקוֹחָם?</p>

<p>אֵיכָה יָרִימוּ קֶרֶן אוֹ / עָלַי יָנִיפוּ יַד שִׁלְחָם!</p>

<br />

<p>וַיֹּאמֶר הַשָּׂר: בֶּאֱמֶת פָּרַעְתָּ בָּם פְּרָעוֹת / וְתַחַת אֲשֶׁר הִשְׁקוּךָ בְּשָׁלִישׁ דְּמָעוֹת / שָׂבְעָה נָפְשָׁם בְּרָעוֹת / וּבֶאֱמֶת הָיוּ כְסִילִים / וּבְתַכְלִית הַנַּבְלוּת נְבָלִים / כִּי הַנְּדִיבִים יִתְנַדְּבוּ בַגּוּפִים
וּבַנְּשָׁמוֹת / וְאַף אִם יִהְיוּ חַסְרֵי כָל נְעִימוֹת / לְדִמְיוֹן הַחֶרֶב הַחוֹתֶכֶת הָעֲצָמוֹת / וְאַף אִם תִּהְיֶה בַעֲלַת פְּגִימוֹת.
וַיִּשָׂא מְשָׁלוֹ וַיֹּאמַר:</p>

<br />

<p>נְדִיבֵי עַם, הֲכִי יִתְנַדְּבוּ לָךְ, / וְאַף כִּי הֵם חֲסֵרֵי כָל נְעִימוֹת,</p>

<p>כְּמוֹ חֶרֶב בְּצֵאתָהּ מִתְּעָרָהּ / אֲשֶׁר תַּחְתֹּךְ וְיֵש בָּהּ רֹב פְּגִימוֹת.</p>

<br />

<p>וָאַעַן וָאֹמַר: חַיֶּיךָ, הַשָּׂר! הָיָה בָהֶם אִישׁ עָשִׁיר לָרֹב / כִּי יָרַשׁ נַחֲלָה מִקָּרוֹב / וְהוּא אָמַר וַיָּבֹא עָרֹב / וְהָיָה אֲהוּבִי בַּזְּמַן שֶׁעָבַר / וּמְצָאתִיו רָחוֹק מֵאַהֲבָתִי אֲשֶׁר הָיְתָה עִמּוֹ כְבָר /
יוֹתֵר מֵרֹחַק נְהַר כְּבָר.</p>

<p>וַיֹּאמֶר הַשָּׂר: הֲלֹא שָׁמַעְתָּ מְשַׁל הַקַּדְמוֹנִי / הַכָּתוּב בְּסֵפֶר תַּחְכְּמוֹנִי / הָאוֹמֵר: יְהִי דַּי לְךָ מֵעֲמִיתְךָ הַנֶּאֱמָן / כַּאֲשֶׁר יַנְחִילֵהוּ הַזְּמַן / יְרֻשַּׁת עֹשֶׁר וּמַעֲלָה רָמָה / אִם יַרְאֶה לְךָ עֲשִׂירִית אַהֲבָתוֹ הַקְּדוּמָה.
וַיִּשָּׂא מְשָׁלוֹ וַיֹּאמַר:</p>

<br />

<p>יְהִי דַי מֵעֲמִיתָךְ לָךְ, יְדִידִי, / בְּיָרְשׁוֹ מַעֲלָה נִשֵּׂאת וְרָמָה,</p>

<p>בְּיוֹם תִּתּוֹ וְהַרְאוֹתוֹ לְךָ אֶת / עֲשִׂירִית אַהֲבָתוֹ הַקְּדוּמָה.</p>

<br />

<p>וָאַעַן וָאֹמַר: חַי אָנִי, כִּי לוּלֵי חֲסָדַי אֲשֶׁר קִדְּמוּם / לֹא חָשַׁבְתִּי עֲלֵיהֶם דְּבַר מוּם / אָמְנָם, אֲנִי מֵעוֹלָם בְּהוֹנִי פְדִיתִים / וּבְעֵת צָרָתָם עֲנִיתִים / וְהֵם, לֹא דַי שֶׁלֹּא הָיוּ בְצָרָתִי קְרוֹבִים
/ אֶלָּא שֶׁדִּבְּרוּ עָלַי כְּזָבִים / וְלָכֵן צַר לִי עַל הַחֲסָדִים אֲשֶׁר גְּמַלְתִּים /
כִּי נִחַמְתִּי כִּי עֲשִׂיתִים.</p>

<p>וָאֶשָּׂא מְשָלִי וָאֹמַר:</p>

<br />

<p>בְּנֵי נָתִין, בְּנֵי נָבָל בְּלִי שֵׁם, / קְדַשְׁתִּימוֹ, חֲשַׁבְתִּימוֹ כְזָבִים.</p>

<p>אֲנִי תָמִיד פְּדִיתִימוֹ וְאֶפְדֵּם – / וְהֵמָּה דִּבְּרוּ עָלַי כְּזָבִים!</p>

<br />

<p>וְדַע הַשָּׂר אֲדוֹנִי / צִיץ מִצְחִי וְנֵזֶר זְמַנִּי / כִּי אֲשֶׁר הֱבִיאַנִי / לַחֲשֹׁק בַּתְּבוּנָה / וְלִהְיוֹת יָדַי בַּחָכְמוֹת אֱמוּנָה / הוּא רְאוֹתִי הֱיוֹתִי נִמְאָס בְּעֵינֵי הַסְּכָלִים /
וְנִגַּשׂ וְנַעֲנֶה אֶל הַשְּׁפָלִים / אֲשֶׁר יַחְשְׁבוּנִי לְנִבְזֶה שׂוֹטְנַי / תִּגְדַּל מַעֲלָתִי בְעֵינַי / וּבָזֶה נוֹדַע לִי חִין עֶרְכִּי / כִּי לוּ יַחְפְּצוּ הַסְּכָלִים דַּרְכִּי / אָז יִוָּדַע לִי כִּי שֶׁקֶר נִסְכִּי.
וָאֶשָּׂא מְשָׁלִי וָאֹמַר:</p>

<br />

<p>אֲשֶׁר גָּרַם לְנַפְשִׁי לַחֲשֹׁק אֶת / תְּבוּנָתִי וְרָדְפִי טוּב פְּעָלִים –</p>

<p>רְאוֹתִי כִּי אֲנִי נִמְאָס לְכָל בָּז / וְנִגַּשׁ נַעֲנֶה אֶל הַשְּׁפָלִים.</p>

<br />

<p>וַאֲשֶׁר גָּרַם אֶל הַסְּכָלִים הָהֵם / לִהְיוֹת מַעֲלָתִי פְּחוּתָה בְעֵינֵיהֶם / הוּא רְאוֹתָם צְרוֹרוֹת כַּסְפָּם בְּאַמְתְּחוֹתֵיהֶם /
וַיִּרְאוּ אַמְתַּחְתִּי רֵיקָה / בּוּקָה וּמְבוּקָה וּמְבֻלָּקָה / וְנַפְשִׁי שׁוֹקֵקָה / וְאָמַר הֶחָכָם: חֶסְרוֹן הַהוֹן יַעֲלִים רֹב הַיֹּשֶׁר / וְכֵן הַסִּכְלוּת יַעֲלִימֵהוּ הָעֹשֶׁר.
וָאֶשָּׂא מְשָלִי וָאֹמַר:</p>

<br />

<p>אָמַר הֶחָכָם: יֵשׁ חֶסְרוֹן / עֹשֶׁר יַעְלִים רֹב הַיֹּשֶׁר,</p>

<p>כֵּן יֵשׁ סִכְלוּת עִם הוֹלֵלוּת / יַעְלִים אוֹתָם רֹב הָעֹשֶׁר.</p>

<br />

<p>וְשָׁכְחוּ הַכְּסִילִים כִּי לֹא קָנוּ הָעֹשֶׁר בְּשִׂכְלָם / רַק גַּלְגַּל הוּא שֶׁחוֹזֵר בָּעוֹלָם / וְאִם יֶחֱרַץ חָרוּץ / וְלִקְנוֹת הוֹן יֶחֱרַד וְיָרוּץ / לֹא יִצְלַח בְּמַעֲשֵׂהוּ / וְדֶרֶך תְּבוּנוֹת לֹא תוֹעִילֵהוּ / וְיַגִּיעַ הַהוֹן בִּנְקַלָּה לְיַד אִישׁ שׁוֹבָב / בְּשִׁגָּעוֹן וּבְעִוָּרוֹן וּבְתִמְהוֹן לֵבָב.
וָאֶשָּׂא מְשָלִי וָאֹמַר:</p>

<br />

<p>מַה תֶּחֱרַץ חָרוּץ – וְאֶרְאֶה הַזְּמַן / יָאֵר פְּנֵי חַסְדּוֹ לְגֵּר וּלְעֵקֶר.</p>

<p>אִם הַגְּזֵרָה יוֹרְדָה מִמַּעַל – / אִם כֵּן חֲרִיצוּת הָאֲנָשִׁים שֶׁקֶר!</p>

<br />

<p>וְדִמּוּ הַחֲכָמִים בְּשִׂכְלָם / הָעוֹלָם הַזֶּה לְסֻלָּם / זֶה יוֹרֵד בּוֹ וְזֶה עוֹלֶה / זֶה שׁוֹקֵט וְזֶה גוֹלֶה / זֶה נִכְבָּד וְזֶה נִקְלֶה / וּמִקְרָיו בְּצַד וּבְכָתֵף יֶהְדֹּפוּ / שָׁנָה עַל שָׁנָה חַגִּים יִנְקֹפוּ / וּמַחֲסֵה כָזָב וְסֵתֶר מַיִם יִשְׁטֹפוּ / וְאִישָׁיו לְמַאֲמָרוֹ כַּסּוּפָה יִרְדֹּפוּ / כַּלְּבוּש יַחֲלִיפֵם וְיַחֲלֹפוּ.
וָאֶשָּׂא מְשָׁלִי וָאֹמַר:</p>

<br />

<p>רְאֵה מִקְרֵי זְמָן בּוֹגֵד, / אֱנוֹשׁ אָנוּשׁ, וְהִפָּלֵא,</p>

<p>וְדָבָר, מִמְּךָ נֶעְלָם, / אֲנִי אֶת אָזְנְךָ גוֹלֶה,</p>

<p>פְּרָטָיו לֹא אֲבָאֵר, כִּי / זְמַנִּי מִסְּפֹר יִכְלֶה:</p>

<p>זְמָן יָרִיק לְךָ מָצוֹק / וְהַטּוֹב מִמְּךָ יִכְלֶה,</p>

<p>וְאִישָׁיו חוֹלְפִים יוֹם יוֹם / וְאָדָם כַּלְּבוּש יִבְלֶה,</p>

<p>וּמִי יוֹרִישׁ, וּמִי יַעְשִׁיר, / וּמִי יֵרֵד, וּמִי יַעְלֶה,</p>

<p>וּמִי מֶלֶךְ, וּמִי הֵלֶךְ, / וּמִי נִכְבָּד, וּמִי נִקְלֶה,</p>

<p>וּמִי עֶלְיוֹן, וּמִי אֶבְיוֹן, / וּמִי שׁוֹקֵט, וּמִי גוֹלֶה,</p>

<p>וּמִי נִטְרָף, וּמִי נִשְׂרָף, / וּמִי נִסְקָל, וּמִי נִתְלֶה,</p>

<p>מְתֵי מִסְפָּר כְּתַבְתִּים לָךְ / וְעוֹד נוֹסָף עֲלֵי אֵלֶּה!</p>

<br />

<p>וְאָמַר שְׁלֹמֹה בְחָכְמָתוֹ פַּעַם וּפַעֲמַיִם:
/ לַכֹּל זְמָן וְעֵת לְכָל חֵפֶץ תַּחַת הַשָׁמָיִם / וְלָכֵן הַיָּרֵא אֶת דְּבַר אֲדֹנָי מֵעֲבָדָיו / יְזַכֶּה אָרְחוֹ וְיַיְשִׁיר מַעְבָּדָיו / וְעַל דְּבַר אֱמֶת וְעַנְוָה צֶדֶק יִשְׁקֹד / וּמַעֲשָׂיו יִדְרֹש וְיִפְקֹד / כִּי הַזְּמַן יִתֵּן פְּנֵי הַצֹּאן אֶל עָקֹד /
וְתַחַת כְּבוֹדוֹ יֵקַד יְקוֹד / וְטָרֵף זְרוֹעַ אַף קָדְקֹד / כִּי עֵת סְפֹד וְעֵת רְקֹד.</p>

<p>וָאֶשָּׂא מְשָלִי וָאֹמַר:</p>

<br />

<p>רְאֵה, צְבִי, זְמָן וְעֵת / וְעַל דְּבַר אֱמֶת שְׁקֹד,</p>

<p>זְמַן וְעֵת לְכָל יְצוּר / וְעֵת סְפֹד וְעֵת רְקֹד.</p>

<br />

<p>וַיְּהִי כְּכַלּוֹתִי לְדַבֵּר / וְשִׁירֵי עֲלִיצוּתִי לְחַבֵּר / וַיֹּאמֶר הַשָּׂר: הוֹדַעְתַּנִי אֵיךְ רַבַּת שָׂבְעָה לָהּ
נַפְשְׁךָ יְגוֹנִים / וְלִשְׁמֹעַ לַעַג הַשַּׁאֲנַנִּים / וְהַבּוּז לִגְאֵיוֹנִים אֲשֶׁר לֹא נָשְׂאוּ לְמַעֲלָתְךָ פָנִים / וְעַתָּה הוֹדִיעֵנִי אִם מָצָאתָ נָדִיב בַּדּוֹר / אֲשֶׁר פֶּרֶץ הַזְּמָן יִגְדֹּר?
וָאַעַן וָאֹמַר: פָּגַעְתִּי שָׂשׂ וְעוֹשֵׂה צֶדֶק / אִישׁ נָדִיב מְחַזֵּק הַבֶּדֶק / תָּמִים בְּדוֹרוֹתָיו / יַעַרְפוּ כַמָּטָר נִדְבוֹת מִטְרוֹתָיו / וְהִזִּיל עָלַי מִטַּל נִדְבוֹתָיו / וְאָכַלְתִּי בְּבֵיתוֹ דָּגִים חֲשׁוּבִים / וּגְדַיֵּי עִזִּים טוֹבִים / וְחִבַּרְתִּי עֲלֵיהֶם שִׁירִים עֲרֵבִים.
וַיֹּאמֶר הַשָּׂר אֲדוֹנִי: / אֵיךְ הָיָה הַדָּבָר, בְּנִי?</p>

<p>וָאַעַן וָאֹמַר: הָיָה בְּעִירִי אָדָם נִכְבָּד / וּלְהִתְנַדֵּב – עָלָיו לֹא יִכְבָּד / מֶלֶךְ לִנְדִיבוּתוֹ נֶעֱבָד / וְחָשַׁבְתִּי כִּי כָל הַנְּדִיבוּת בְּמוֹתוֹ יֹאבַד /
וַיְהִי הַיּוֹם, וְהוּא מְצָאַנִי בְּאֵשׁ הַיְגוֹנִים בּוֹעֵר / וּבְכָל מַחֲמַדֵּי הַזְּמַן גּוֹעֵר / כִּי יָם הַתְּלָאוֹת הוֹלֵך וְסוֹעֵר / וַיֹּאמֶר אֵלַי הָאִישׁ: מָה אַתָּה רוֹאֶה / כִּי עָמַדְתָּ הַיּוֹם מִשְׁתָּאֶה? / וָאַעַן וָאֹמַר: חַיֶּיךָ! אֲנִי מַרְעִיד עָמַדְתִּי / כִּי הַיּוֹם לֹא סָעַדְתִּי / וּבָכִיתִי וְסָפַדְתִּי /
כִּי רָאִיתִי דָגִים גְּדוֹלִים וְלָשֶׁבֶת בְּצִלָּם חִמַּדְתִּי / וְאִם לֹא אֹכַל מֵהֶם – הֵן גָּוַעְתִּי אָבַדְתִּי! / וַיֹּאמֶר הָאִישׁ: בְּחַיָּי! אִם תִּדֹּר לְחַבֵּר עֲלֵיהֶם שִׁירִים עַלִּיזִים /
יִהְיוּ לְךָ הַדָּגִים וּשְׁנֵי גְדָיֵי עִזִּים / אָז אָמַרְתִּי: עֵת לַעֲשׂוֹת חֲרוּזִים / אָז הָלַכְתִּי עִם הָאִישׁ אֶל חֲצַר גִּנַּת הַבִּיתָן
/ וְהִרְאַנִי דָג גָּדוֹל, רָאוּי לְשָׁאוּל וִיהוֹנָתָן / וּבִרְאוֹתִי אוֹתוֹ חָשַׁבְתִּי הֱיוֹתוֹ לִוְיָתָן / וָאֹמַר אֶל לִבִּי: אֶחְשֹׁב הֱיוֹתִי הַיּוֹם חָתָן / וָאֹמַר אֶל הַנִּכְבָּד: אִם תַּעֲשֶׂה לִי מַטְעַמִּים עֲרֵבִים / אֲחַבֵּר הַיּוֹם שִׁירִים, מִצּוּר הַשֵׂכֶל חֲצוּבִים / וַיֹאמֶר הָאִישׁ:
הִכּוֹן וְהָכֵן לְךָ הַשִּׁירִים / כִּי הַמַּטְעַמִּים יִהְיוּ חֲמוּדִים וִיקָרִים / וַיְהִי כַאֲשֶׁר הִגִּיעַ עֵת הַסְּעוּדָה / יָשַׁבְנוּ אֲנִי וְהַנִּכְבָּד, שַׂר הַתְּעוּדָה /
וַיֹּאמֶר הַשָּׂר: יָבִיאוּ הַטְּלָאִים הַנְּעִימִים / וְהַגִּישׁוּ הַמַּטְעַמִּים
/ וְנַחֲלִיץ בָּהֶם הָעֲצָמִים / כִּי הַטָּלֶה רָאוּי לִמְרוֹם הַתְּהִלּוֹת / וְלָכֵן שָׂם אוֹתוֹ הָאֵל רִאשׁוֹן לַמַּזָּלוֹת. / וָאַעַן וָאֹמַר: חַיֶּיךָ, אֲדוֹנִי! דָּלְפָה נַפְשִׁי מִתּוּגָה / וְאֵין רְפוּאָה כַדָּג לַדְּאָגָה / כִּי לָשׁוֹן נוֹפֵל עַל הַלָּשׁוֹן / וְסָכְלוּ הָאוֹמְרִים: טָלֶה רִאשׁוֹן.
וָאֶשָּׂא מְשָלִי וָאֹמַר:</p>

<br />

<p>שִׂים, דוֹד, לְעֻמַּת הַדְּאָגָה דָּג, / כִּי הוּא לְבַד רִפְאוּת אֱלֵי נוּגִים.</p>

<p>מָה בָּעֲרוּ הָאוֹמְרִים: טָלֶה / רִאשׁוֹן לְמַזָּלוֹת וְלֹא דָגִים.</p>

<br />

<p>וָיֹּאמֶר הָאִישׁ: חַיֶּיךָ! כְּבָר הִסְכִּימוּ חַכְמֵי הַתְּכוּנָה / וּבְכָל שִׁבְטֵי יִשְׁרָאֵל מוּדַעַת נֶאֱמָנָה / כִּי דֶגֶל טָלֶה נוֹסֵעַ בָּרִאשׁוֹנָה / וְדֶגֶל דָּגִים בָּאַחֲרוֹנָה / וְהִנְנִי נִשְׁבָּע כִּי דָג לֹא יָבוֹא לְפָנֵינוּ / עַד אֲשֶׁר בְּחָכְמָתְךָ תַרְאֵנוּ / מַעֲלַת דָּגִים עַל טָלֶה / וְאִם הַסּוֹד הַזֶּה תְגַלֶּה / לְהַנְחִיל אוֹהֲבַי יֵשׁ וְאוֹצְרוֹתֵיהֶם אֲמַלֵּא. /
וָאַעַן וָאֹמַר: דַּע, אֲדוֹנִי, כִּי אֵין לַטָּלֶה יִתְרוֹן / בַּעֲבוּר הֱיוֹתוֹ לַמַּזָּלוֹת רִאשׁוֹן וְדָגִים אַחֲרוֹן / כִּי לְמַעֲלַת דָּגִים וְכוֹכָבָיו הָעֲדִינוֹת / הוּשַׂם בָּאֲחֲרוֹנָה מְאַסֵּף לְכָל הַמַּחֲנוֹת / מְצֹרָף אֶל זֶה, הֱיוֹת הַכּוֹכָבִים, וְאִם רַבּוּ
כַּחוֹל / הַכּוֹכָבִים אֲשֶׁר בִּשְׁנֵים עָשָׂר מַזָּלוֹת יְהַלְּלוּ שֵׁם אֵל בְּמָחוֹל / כִּי סוֹבְבִים סוֹבְבִים, הוֹלְכִים הַמַּזָּלוֹת / בַּיָּמִים וּבַלֵּילוֹת / לְדִמְיוֹן אֲנָשִׂים יָחוּלוּ בַּמְּחוֹלוֹת / וּמִדֶּרֶך אַנְשֵׁי הַמָּחוֹל לְהִתְגּוֹלֵל כַּמַּזָּלוֹת סָבִיב / וּבַמָּחוֹל הָאַחֲרוֹן חָבִיב.
וָאֶשָּׂא מְשָלִי וָאֹמַר:</p>

<br />

<p>אֵל עוֹלָם שָׂם הַמַּזָּלוֹת / כִּדְמוּת מָחוֹל סוֹבֵב סָבִיב,</p>

<p>עַל כֵּן הוּשַׂם דָּגִים אַחְרוֹן, / כִּי בַמָּחוֹל אַחְרוֹן חָבִיב.</p>

<br />

<p>וַיֹּאמֶר הָאִישׁ: הֵיטַבְתָּ אֶת אֲשֶׁר דִּבַּרְתָּ / וְהִנְנִי מֵקִים הָאֹמֶר אֲשֶׁר גָּזַרְתָּ / וַיְצַו לְהָבִיא בָרִאשׁוֹנָה הַדָּגִים / וְנִהְיֶה אוֹכְלִים וְשׁוֹתִים וְחוֹגְגִים / וְאַחַַר הַדָּגִים הֵבִיאוּ הַטְּלָאִים הַצְּלוּיִים, מֹר עוֹבֵר נוֹטְפִים / כְּאִלּוּ מִן הַשּׁוֹשַׁנִּים קְטוּפִים / אוֹ מִשִּׂפְתוֹת הַיְּעֵלוֹת חֲטוּפִים / וּמְתוּקִים מִדְּבַשׁ וְנֹפֶת צוּפִים / וְהַמִּרְקָחוֹת וּזְנִים הָיוּ עַל הַשֻּׁלְחָן
כַּאֲבָנִים / וְהַשְׁקוֹת בִּכְלֵי זָהָב וְכֵלִים מִכֵּלִים שׁוֹנִים / וְיֵין מַלְכוּת רָב / מָתוֹק לַנֶּפֶשׁ וְלַחֵךְ יֶעֱרָב / וְאָכַלְנוּ וְשָׁתִינוּ, עַד אֲשֶׁר לֹא הִכַּרְנוּ מִזְרָח
מִמַּעֲרָב. / וָאֹמַר: יֵשׁ לִי רָב /
בָּרוּךְ אֲדֹנָי צוּרִי הַמְּלַמֵּד יָדַי לַקְּרָב. / וַיֹּאמֶר הָאִישׁ: אָרוּר הָאִישׁ אֲשֶׁר לֹא יִהְיֶה הַיּוֹם שִׁכּוֹר / עַד אֲשֶׁר לֹא יַבְחִין בֵּין הַלֶּתֶךְ וְהַכּוֹר / וְיֹאמַר בְּדִבּוּר אֶחָד שָׁמוֹר וְזָכוֹר / וְלֹא יַבְחִין בֵּין פֶּתַח תִּקְוָה לְעֵמֶק עָכוֹר / לְמַעַן זֶה הַיּוֹם כָּל יְמֵי חַיֵּינוּ נִזְכֹּר. /
וָאֹמַר אֶל הָאִישׁ: אִם תִּפְטֹר אוֹתִי הַיּוֹם מִלּוֹמַר עוֹד שִׁיר / אֹמַר: בָּרוּךְ אֲדֹנָי וַאעְשִׁיר / כִּי אַחֲרֵי הֱיוֹתִי שִׁכּוֹר / לְחַבֵּר שִׁיר עוֹד לֹא אֶזְכֹּר / וַיֹּאמֶר הָאִישׁ: חִבַּרְתָּ שְׁנֵי שִׁירִים – וְאֵיךְ מִשִּׁיר תִּהְיֶה שׁוֹתֵק / וּכְבָר לִמַּדְתָּנוּ: ׳וְהַחוּט הַמְּשֻׁלָּשׁ לֹא בִמְהֵרָה
יִנָּתֵק׳ / וְלָכֵן חַבֵּר שִׁיר שְׁלִישִׁי / וְתִשְׁקְלֵהוּ בְמֹאזְנֶיךָ / וְאַחֲרֵי זֹאת לְהִשְׁתַּכֵּר שִׂים פָּנֶיךָ /
עַד אֲשֶׁר רֹאשְׁךָ עָלֶיךָ יִכְבָּד / וָאָקוּם וָאֶעֱשֶׂה מִצְוַת הַנִּכְבָּד.</p>

<p>וָאֶשָּׂא מְשָלִי וָאֹמַר:</p>

<br />

<p>מָתְקוּ לְחִכִּי טְלָאִים וְדָגִים, / עָרְכוּ לְפָנַי יְדֵי הַצְּבָאוֹת.</p>

<p>הֵם בַּזְמַן מָן לְטַעֲמָם, וְהִנְנִי / אוֹדֶה לְקָדוֹשׁ אֲדֹנָי צְבָאוֹת,</p>

<p>טָלֶה בְּשׂוּמוֹ לְרֹאשׁ כָּל גְּדוּדָיו, / וְדָגִים מְאַסֵּף לְכָל הַצְּבָאוֹת.</p>

<br />

<p>וַיְהִי בְּהַשְׁלִימִי הַשִּׁירָה / הָלַכְנוּ וְיָשַׁבְנוּ בַעֲלִיַּת הַמְּקֵרָה / וַיּוּשַׂם לְפָנֵינוּ שֻׁלְחָן מַעֲשֵׂה צַעֲצוּעִים /
וְכוֹסוֹת מְלֵאִים וּגְבִיעִים / וָאֶהְיֶה שַׁעֲשׁוּעִים / וְעָשִׂינוּ מִן הַיַּיִן מִשְׁפָּטִים / וְכַאֲשֶׁר בָּאתִי לָקוּם מָצָאתִי בִטְנִי עֲרֵמַת חִטִּים / וְלֹא יָכֹלְתִּי לָקוּם, כְּאִלּוּ הָיִיתִי אָסוּר בָּרְהָטִים. / וַיּוֹאֶל הָאִישׁ גַּם הוּא לָקוּם / וּבִרְאוֹתוֹ כִּי לֹא יוּכַל וְלֹא יְקִימוּהוּ כָל
הַיְּקוּם / אָמַר: נְתָנַנִי אֲדֹנָי בִּידֵי לֹא אוּכַל קוּם / כִּי רֹאשִׁי הוֹלֵךְ הֵנָּה וָהֵנָּה / וְהַיַּיִן שָׁלַח אֵשׁ בְּעַצְמוֹתַי וַיִּרְדֶּנָּה. / וָאַעַן וָאֹמַר: הִנְנִי נִשְׁבָּע בְּחַיֵּי נָחוֹר / כִּי תָאַבְתִּי לִשְׁתּוֹת מֵי שִׁיחוֹר / כִּי הַיַּיִן שָׁלַח יָדוֹ מִן הַחוֹר / וּפָרַשׂ רֶשֶׁת לְרָגְלַי, הֱשִׁיבַנִי אָחוֹר / וְלֹא אַכִּיר הַלָּבָן מִן הַשָּׁחוֹר / וְכִרְאוֹת אַנְשֵׁי הַבַּיִת יַד הַשִּׁכְרוּת הַחֲזָקָה / עָשׂוּ בַבַּיִת קוֹל דְּמָמָה דַקָּה / וַתִּפֹּל עָלֵינוּ תַרְדֵּמָה וְיָשַׁנּוּ שֵׁנָה עֲמֻקָּה / עַד אֲשֶׁר פָּנָה הַשֶּׁמֶשׁ לַעֲרֹב דֶּרֶךְ גְּבוּלוֹ / וְהַשִּׁכְרוּת חָלַף הָלַךְ לוֹ / וְעָמַדְתִּי יָמִים שְׁלֹשָׁה עִם הַנִּכְבָּד שִׂמְחַת
גִּילִי / וְזֶה הָיָה חֶלְקִי מִכָּל עֲמָלִי.</p>

<p>וַיֹּאמֶר הַשָּׂר: נָדִיב הָיָה הַנִּכְבָּד / וְזֶבֶד טוֹב אוֹתְךָ זָבָד / וְעַתָּה, הֲדָמוּ הַגְּבִירוֹת אֵלָיו בִּנְדִיבוּת?
וָאַעַן וָאֹמַר: בְּחַיַי אָסְפוּ עִם הַנְּדִיבוּת / כָּל עֲרֵבוּת וְכָל חֲשִׁיבוּת / כִּי עָמְדוּ לְשָׁרְתֵּנִי בְפָנִים יָפוֹת / וּבִזְרוֹעוֹת חֲשׂוּפוֹת / כִּשְׁפָחוֹת חֲרוּפוֹת / לְרַקָּחוֹת
וּלְטַבָּחוֹת וּלְאוֹפוֹת / וְלֹא סָרוּ מֵעֲשׁוֹת הַבִּרְיָּה וּלְלַבֵּב
לְבִיבוֹת / וְהַמִּטּוֹת הָיוּ בְאֵטוּן מִצְרַיִם חֲטוּבוֹת / וּבָכוּ לְפֵרוּדִי פַּעַם וּפַעֲמַיִם / כְּאִלּוּ נִפְתְּחוּ אֲרֻבּוֹת הַשָּׁמַיִם / אָמְרוּ: עַד מָה, הַשָּׂר, תִּשְׁבֵּנוּ / הִנֵּה נְדוֹדְךָ יִקְרַע סְגוֹר לִבֵּנוּ.
וָאֶשָּׂא מְשָלִי וָאֹמַר:</p>

<p>– ׳אַן תַּחֲנוֹת לִבָּךְ?׳ – יְדִידִים יִשְׁאֲלוּ,</p>

<p>וָאֶעֱנֶה אוֹתָם: בְּקָמֵרִינוֹ,</p>

<p>שָּׁם תַּאֲוַת נֶפֶשׁ, וְשָם אָרִינוּ</p>

<p>מֹר אֲהָלוֹת עִם כָּל בְּשָׂמִים נַעֲלוּ.</p>

<br />

<p>שָׁמָּה אֲסִירִים מִתְּמוּתָה נִגְאֲלוּ,</p>

<p>שָׁם עִם אֱלֹהִים בֶּאֱמֶת שָׂרִינוּ,</p>

<p>בִּשְׁתֵּי לְבִיבוֹת מָן, אֲשֶׁר בָּרִינוּ</p>

<p>עִם יַעֲלוֹת בִּגְאוֹן אֲדֹנָי צַהֲלוּ.</p>

<br />

<p>נַפְשִׁי פְדוּת דֶּמַע, רְאִיתִיו עַל לְחִי</p>

<p>יַעְלוֹת וְדוֹדִים, לִי כְּחָלִיל יֶהֱמוּ,</p>

<p>הָאוֹמְרִים: עַד מָה, צְבִי, תִּשְׁבֵּנוּ!</p>

<br />

<p>מַה תֶּהֱמִי, נַפְשִׁי, וּמַה תִּשְׁתּוֹחֲחִי?</p>

<p>פִּקְדִי לְשָׁלוֹם הַצְּבִיּוֹת, נָאֲמוּ:</p>

<p>אוֹי לַנְּדוֹד, יִקְרַע סְגוֹר לִבֵּנוּ.</p>

<br />

<p>וַיֹּאמֶר הַשָּׂר: הֲלֹא חָסַרְתָּ דָבָר בְּבֵית הַנִּכְבָּד?</p>

<p>וָאַעַן וָאֹמַר: בְּחַיָּי! חָסַרְתִּי דָבָר אֲשֶׁר עָלַי מְאֹד כָּבֵד / כִּי רָאִיתִי בְבֵית הַשָּׂר שׁוּמִים / כְּאִלּוּ נִגְזְרוּ מִן הָאוּרִים וּמִן הַתֻּמִּים / וּבְצָלִים מְהֻלָּלִים / יַחְפִּירוּ בְיָפְיָם הַגַּלְגַּלִּים / וְגִלְדֵיהֶם עָבִים / וְהַמָּן בְּתוֹכָם נִצְפָּן / וּמַרְאֵיהֶם וּמַעֲשֵׂיהֶם כַּאֲשֶׁר יִהְיֶה הָאוֹפַן בְּתוֹךְ הָאוֹפָן / וְהֶחָצִיר עָב וְיָקָר / כְּמַטֵּה אֱלִישָׁע וְיָפְיוֹ לֹא נֶחְקָר / וָאֹמַר אֶל הַנִּכְבָּד: זֹאת אֶדֶר הַיְקָר! / הַדָּג וְהַבָּשָׂר טָפֵל וְהַשּׁוּם וְהַבָּצָל וְהֶחָצִיר עִקָּר! /
הָבִיאוּ לִי מַטֵּה הֶחָצִיר כִּי רְצוֹנִי לַעֲשׂוֹת בּוֹ הַמּוֹפְתִים / וְשָׁמַעְתִּי אוֹמְרִים כִּי הוּא טוֹב לְמַעֲשֶׂה חֲבִתִּים! /וַיֹּאמֶר הָאִישׁ: חַיֶּיךָ! בְבֵיתִי שׁוּם וּבָצָל וְחָצִיר לֹא תֹאכַל /
כִּי רֵיחָם נִלְאֵיתִי כַּלְכֵּל וְלֹא אוּכַל / וְזֶה הַשֻּׁלְחָן לִפְנֵי אֲדֹנָי / וְלֹא יִקְרַב בּוֹ דָבָר שֶׁל גְּנַאי! / כְּשָׁמְעִי – הָיִיתִי אֶל הַיְגוֹנִים לְמַאֲכָל /
מִלְּבַד שֶׁהַנִּכְבָּד הֶחֱזִיק אוֹתִי סָכָל /
וָאֹמְרָה: הַיּוֹם לֻקַּח מִמֶּנִּי מַחְמַד עֵינָי / כִּי הַשּׁוּם וְהַבָּצָל וְהֶחָצִיר מִבְחַר עֲדָנָי / וְעַתָּה אֶפְּלָה נָּא בְיַד אֲדֹנָי.
וָאֶשָּׂא מְשָלִי וָאֹמַר:</p>

<br />

<p>אֶרְאֶה, אֲנִי, הַמָּן וְאֶרְאֶה הַשְּׂלָו,</p>

<p>אַךְ אוֹמְרִים לִי: סוּר וְאַל תִּקְרַב הֲלוֹם!</p>

<p>כָּל מַעֲדַנִּים הֵם בְּעֵינַי כַּחֲלוֹם,</p>

<p>פָּגַע גְּאוֹן לִבִּי כְּהַיּוֹם שׁוֹלְלָיו;</p>

<br />

<p>כִּי הַבְּצָלִים הֵם לְלִבִּי גוֹאֲלָיו,</p>

<p>הַשּׁוּם וְהֶחָצִיר וְהַבָּצָל – שְׁלוֹם</p>

<p>בֵּיתִי, וְעַל רֹאשִׁי עֲטֶרֶת יַהֲלוֹם,</p>

<p>כִּי בָם לְבָבִי הוּא יְכַלְכֵּל מַחֲלָיו.</p>

<br />

<p>הַשּׁוּם – צְבִי אֶרֶץ וּפֶרַח כָּל יְבוּל,</p>

<p>הַחֵן יְלָדָהוּ וְהַהוֹד רִקְּמוֹ,</p>

<p>עַיִש וּבָנֶיהָ בְּרִית לוֹ כוֹרְתִים;</p>

<br />

<p>גִּלְדֵי בְצָלִים – הֵם כְּגַלְגַּלֵי זְבוּל,</p>

<p>אוֹפַן בְּתוֹך אוֹפַן, וְהֶחָצִיר – כְּמוֹ</p>

<p>מַטֵּה אֱלִישָׁע לַעֲשׂוֹת הַמּוֹפְתִים.</p>
</blockquote>

<blockquote>
<p>וַיֹּאמֶר הַשָּׂר: מְאֹד הֵיטַבְתָּ לְדַבֵּר / וְשִׁירִים לְחַבֵּר / בָּרוּךְ אֲדֹנָי אֱלֹהֵי יִשְׂרָאֵל / אֲשֶׁר לֹא הִשְׁבִּית לַשִּׁירִים וְלַמְּלִיצוֹת גּוֹאֵל!</p>

<br />
</blockquote>

<h2 id="המחברתהתשע־עשרה:וְהִיאמַחְבֶּרֶתהַמּוּסָר">המחברת התשע־עשרה: וְהִיא מַחְבֶּרֶת הַמּוּסָר</h2>

<blockquote>
<p>אָמַר עִמָּנוּאֵל הַמְּחַבֵּר: בִּהְיוֹתִי עִם הַשָּׂר הַנִּכְבָּד / לְמִשְׁמַעְתּוֹ סָר וְנֶעֱבָד / שְׁאֵלַנִי וַיֹּאמֶר לִי: / אֱמָר נָא, שִׁמְחַת גִּילִי / הַאֱמֶת מַה שֶּׁיֹאמְרוּ עָלֶיךָ הַחֲבֵרִים / כִּי חִבַּרְתָּ בִימֵי הַנְּעוּרִים / מְלִיצוּת נִמְרָצוֹת וְשִׁירִים / עַל אָפְנֵיהֶם דְּבוּרִים / לְקוּחִים מִפְּנִינֵי הַמַּאֲמָרִים / וּמִזָּהָב וּמִפָּז יְקָרִים / מְדַבְּרִים בְּדִבְרֵי תּוֹכָחוֹת וּמוּסָרִים / לְחַנֵּךְ בָּהֵם הַנְעָרִים? / וַאֲנִי לְשֵׁמַע אֹזֶן שְׁמַעְתִּים / וּבְעֵינַי לֹא רְאִיתִים / וְאִם אֱמֶת הָיָה הַדָּבָר הַזֶּה וְחִבַּרְתָּם, / נִכְסְפָה וְגַם כָּלְתָה נַפְשִׁי לִרְאוֹתָם / וְלָשׂוּם אוֹתָם עַל לִבִּי חוֹתָם / וְעַתָּה הוֹצִיאֵם אֵלֵינוּ וְנֵדְעָה אוֹתָם!</p>
</blockquote>

<blockquote>
<p>וָאַעַן וָאֹמַר: דַּע, אֲדוֹנִי, יָרוּם הוֹדֶךָ! / כִּי מַה שֶׁשָּׁמַעְתָּ עַל עַבְדֶּךָ / הָיָה – זֶה יָמִים וְשָנִים / וְהַמְּלִיצוֹת הָהֵם וְהַשִּׁירִים הֵם יְשָנִים
נוֹשָׁנִים / חִבַּרְתִּים בִּימֵי נְעוּרַי / לְעוֹרֵר לִבּוֹת בַּחוּרַי / וְהַסִּבָּה אֲשֶׁר עוֹרְרַתְנִי לְחַבְּרָם אָשִׂים
נֶגְדֶּךָ / וְהִיא, כִּי בֵין הַיְּלָדִים אֲשֶׁר חָנַן אֱלֹהִים אֶת עַבְדֶּךָ / הָיָה אֶחָד מֵהֶם לְמִשְׁמַעְתִּי סָר / דָבֵק בְּדַרְכֵי הָעֲנָוָה וְהַמּוּסָר / וּמִתְעַנֵּג בְּדִבְרֵי הַמְּלִיצוֹת וְהַשִּׁירִים / הוֹלֵךְ בְּדֶרֶך תָּמִים / וּמוֹאֵס בְּדַרְכֵי הַנְּעוּרִים / וְהֵיטִיב חַסְדּוֹ מִן הָאֲחֵרִים / לְבִלְתִּי לֶכֶת אַחֲרֵי הַבַּחוּרִים / וּבִרְאוֹתִי אִתּוֹ רוּחַ נְדִיבָה / וְכִי הוּא מִתְאַמֵּץ לְעוֹרֵר הָאַהֲבָה / נָתַתִּי לוֹ יָד לַעֲלוֹת אֶל הַמֶּרְכָּבָה / וּפָתַחְתִּי לוֹ שַׁעֲרֵי הַמּוּסָר הַנְּעוּלוֹת /
וְסִקַּלְתִּי לְפָנָיו הַמְּסִילוֹת / וְהֶרְאֵיתִי לוֹ הַדֶּרֶךְ לִהְיוֹת נוֹהֵר אֶל אֲדֹנָי וְאֶל
טוּבוֹ / וָאֹמְרָה: זֶה הַשַּׁעַר לַיָי, צַדִּיקִים יָבוֹאוּ בוֹ! / וְחִבַּרְתִּי לוֹ וּלְכַיּוֹצֵא בוֹ / מַאֲמָרִים קְצָרִים / וְרָקַמְתִּי בָהֶם רִקְמַת שִׁירִים / לִפְקֹחַ עֵינַיִם עִוְּרִים / לָקַחַת מוּסַר הַשְׂכֵּל, צֶדֶק וּמִשְׁפָּט וּמֵישָׁרִים / וְאֵלֶּה דִבְרֵי תוֹכְחוֹתַי / וְשִׁירוֹתַי וּמְלִיצוֹתַי / אֲשֶׁר חִבַּרְתִּי / וּבִמְחוּגַת שִׂכְלִי אוֹתָם תֵּאַרְתִּי:
דַּע, בְּנִי, יַצְלִיחֲךָ הָאֱלֹהִים! / כִּי מִיּוֹם רָאִיתִי רַעְיוֹנֶיךָ צְמֵאִים וּכְמֵהִים
/ לְהִדָּבֵק בְּמַעֲלוֹת הַגְּבֹהִים / וְלַעֲלוֹת בְּמַעֲלוֹת הַשֵּׂכֶל וְלֶאֱחֹז
בְּסַנְסִנָּיו / וְלִהְיוֹת מֵהַיּוֹשְׁבִים רִאשׁוֹנָה בְּמַלְכוּתוֹ וּמֵרוֹאֵי פָּנָיו, / עָרַכְתִּי תוֹדָה לְיוֹצְרִי / אֲשֶׁר נָתַן כַּיּוֹם בְּךָ שִׁבְרִי. / בִּקַּשְׁתָּ לִמְצֹא דִּבְרֵי חֵפֶץ וְכָתוּב יֹשֶר / וּלְהִדָּבֵק בְּדַרְכֵי הָעֲנָוָה וְהַכֹּשֶר / וְהִנֵּה לְךָ מוּסָרִי בִּמְקוֹם הַהוֹן וְהָעֹשֶר /
וְתוֹכְחוֹתַי אֲשֶׁר תֶּאֱהָב / תַּחַת לָבָן וַחֲצֵרוֹת וְדִי זָהָב / וְעַתָּה, צְלַח רְכַב עַל דְּבַר אֱמֶת וְעַנְוָה צֶדֶק
/ כִּי הֵם לְבַדָּם מְחַזְּקֵי הַבֶּדֶק / וְשִׂים אֶל דְּבָרַי פָּנֶיךָ / וְתוֹרְךָ נוֹרָאוֹת יְמִינֶךָ / וְעַתָּה, בְּנִי! יִהְיוּ דְבָרַי עַל לוּחַ לִבְּךָ
חֲרוּתִים / וְלֹא אֶהְיֵה כִּמְנַגֵּן אֶל הַמֵּתִים / וּכְצוֹעֵק אֶל הַצְּלָמִים / וּמְדַבֵּר עִם כְּלָבִים אִלְּמִים / וּמִבַּלְעֲדֵי דְּבָרַי – הַנִּסְיוֹנוֹת יוֹרוּךָ /
וְהַיָּמִים יוֹכִיחוּךָ וִייַסְּרוּךָ / וִילַמְּדוּךָ וְיוֹעִילוּךָ מִבְּלִי מוֹפְתִים / וְהַגְּדוֹלָה שֶׁבַּתּוֹכָחוֹת – בִּקּוּר קִבְרֵי
הַמֵּתִים / וְאָמַר הֶחָכָם: דַּי בַּנִּסְיוֹנוֹת מוּסָר וּמְנוּחָה / וּבְתַהְפּוּכוֹת הַיָּמִים תּוֹכָחָה / וְדַע, בְּנִי, כִּי אִם יֵשׁ דָּבָר טוֹב מִן הַחַיִים – הוּא הַשֵּׂכֶל וְהַיֹּשֶר / וְאִם יֵש כָּמוֹהוּ בַּמְּצִיאוּת – הוּא הָעֹשֶׁר /
וְאִם יֵש מַר מִמָּוֶת – הוּא הַסִּכְלוּת / וְאִם יֵש כָּמוֹהוּ – הוּא הַדַּלּוּת / וְלָכֵן בְּמִגְדַּל עֹז אֲשֶׁר לַשֵּׂכֶל הִתְבַּצֵּר /
וּזְרַע לִצְדָקָה וְתִהְיֶה לְפִי חֶסֶד קוֹצֵר / וּבְהֵיכְלֵי רוּם תִּהְיֶה אוֹצְרוֹתֶיךָ אוֹצֵר /
וְשָם תִּבְנֶה בַיִת אוֹ חָצֵר / וְדַע כִּי הַמְּלָאכָה מְרֻבָּה וְהַיּוֹם קָצֵר / וְהִשָּׁמֵר בָּעוֹלָם הַזֶּה שֶׁלֹּא תִּהְיֶה לַח
–וְתִתְעַצֵּר / וְלֹא יָבֵש – וְתִשָּׁבֵר / וְלֹא בַעַל אַף – וְתִתְעַבֵּר / וְלֹא מָתוֹק – וְתִמָּצֵץ / וְלֹא מַר – וְתִמָּאֵס וְתִקָּצֵץ / וַאֲשֶׁר אֲזָרֶזְךָ עָלָיו בְּכָל עֹז / אֲשֶׁר לֹא תְחַלֵּל הַמִּקְדָּש הַמָּעוֹז / הוּא לְהִתְרַחֵק מִן הַגַּאֲוָה / וְלֶאֱחֹז בְּמִדַּת הַכְּנִיעוּת וְהָעֲנָוָה / כִּי הָעֲנָוָה תִּפְאֶרֶת הַחֲסִידִים / וְנֵזֶר הַמִּתְבּוֹדְדִים וְהַחֲרֵדִים / וְאֵיך יִתְגָּאֶה חֲצִיר גַּגּוֹת שֶׁקַּדְמַת שָׁלַף יָבֵשׁ / וְלֹא יִזְכֹּר אֲדֹנָי מֶלֶך גֵאוּת לָבֵשׁ / וּמִי יִכָּנֵס אֵלָיו בְּמַעֲטֵהוּ וְיִשְׁלָם / וְלֹא יָשֹׁב בְּמַעֲשֵׂהוּ דַךְ וְנִכְלָם / וּמִן הַתֵּמַהּ אֵיךְ אִישׁ בַּמְּרֵעִים יִתְחָר / וְלַעֲדוֹת עֲדִי הַגַּאֲוָה יִבְחָר / וּשְׁנֵי קְצוֹתָיו אָכְלָה אֵשׁ וְתוֹכוֹ נָחָר / וְלָלֶכֶת אֶל בֵּית מוֹעֵד לְכָל חַי יִסְחָר / וְהַיּוֹם כָּאן – וּבַקֶּבֶר מָחָר / יִזְכּרֹ זֹאת וְיִכָּלֵם מֵעֲצָתוֹ / כִּי הַזְּמַן יַשְׁלֵךְ כַּזַּיִת נִצָּתוֹ / וְהוּא גוּף אֲשֶר יֹאכַל קְצָתוֹ אֶת קְצָתוֹ / וְאָמַר הֶחָכָם: קֶרֶן הָאִיש הַמַּשְׂכִּיל – הָעֲנָוָה / וְקֶרֶן הַכְּסִיל – הָעַזּוּת וְהַגַּאֲוָה / וְקֶרֶן חֲסַר לֵב – הַתַּעֲנוּג וְהַתַּאֲוָה.</p>

<br />

<p>וְאָמַרְתִּי בְשִׁירִי:</p>

<br />

<p>אֱנוֹשׁ אָנוּשׁ – זְמָן פִּרְיוֹ יְקוֹסֵס, / וְקַל חִישׁ הוּא יְבַלֵּעַ עֲצָתוֹ,</p>

<p>וְאֵיךְ יִגְאֶה אֱנוֹשׁ נִכְאֶה – וְהוּא גוּף, / אֲשֶׁר יֹאכַל קְצָתוֹ אֶת קְצָתוֹ!</p>

<br />

<p>וְאֵיךְ נִתְגָּאֶה, אֲנַחְנוּ הָאֲמֵלָלִים / וּבָאנוּ בְעוֹלָמֵנוּ סְכָלִים / וְיָשַׁבְנוּ בוֹ מִתְרַשְּׁלִים / וְנֵצֵא מִמֶּנּוּ מֻכְרָחִים, דְּחוּפִים וּמְבֹהָלִים /
וּבְאַבְנֵי חַטֹּאתֵינוּ נִגָּפִים וְנִכְשָׁלִים / וְחִבַּרְתִּי עַל עִנְיָן זֶה שִׁיר / לְבַקָּשַת אִישׁ עָשִׁיר / צִוָּה לִבְנֵי
מְשְׁפַּחְתּוֹ / לָשׂוּם אוֹתוֹ בְקִבְרוֹ אַחֲרֵי מוֹתוֹ.</p>

<p>וְהוּא זֶה:</p>

<p>בָּאתִי בְעוֹלָמִי מְאֹד סָכָל / וָאֵשְׁבָה אִתּוֹ כְּמִתְרַשֵּׁל</p>

<p>וָאֵצְאָה מֶנּוּ כְּאִישׁ מֻכְרָח / וּבְחֵטְא, עֲשִׂיתִיהוּ תְמוֹל, כּוֹשֵׁל.</p>

<br />

<p>וְדַע, בְּנִי, כִּי הַקִּנְאָה / הִיא בֵין הַמִּדּוֹת מִדָּה שְׂנוּאָה / כִּי הִיא רְקַב הָעֲצָמוֹת / וּתְסַבֵּב תְּלָאוֹת עֲצוּמוֹת / וּמְרִיבוֹת וּמְהוּמוֹת / וְתָבִיא אֶל גֵּו כְּסִילִים מַהֲלֻמּוֹת / יַחְשְׁבוּ בְעָלֶיהָ טוֹבַת הָאֲנָשִׁים – לְקוּחָה מֵהֶם / וְרָעַת הָאֲנָשִׁים – טוֹבָה נְתוּנָה אֲלֵיהֶם / וְאָמַר הֶחָכָם: מִי שֶׁזָּרַע קִנְאָה – קוֹצֵר חֲרָטָה / וְטֶרֶם שֶׁבַע שָׁנִים יַעֲשֶׂה שְׁמִטָּה / וְאָמַר אַחֵר: חֲמִשָּׁה אֵין לָהֵם רְפוּאָה / וְהֵם: הַשִּׂנְאָה שֶׁתְּבִיאֶהָ הַקִּנְאָה / וְחֶבְרָה שֶׁתִּתְעָרֵב עִמָּהּ הָרְכִילוּת / וְדַלּוּת שֶׁיִּתְחַבֵּר עִמּוֹ הָעַצְלוּת / וָחֳלִי שֶׁתִּתְעָרֵב עִמּוֹ הַזִּקְנָה / וּבָחוּר שֶׁנָּשָׂא זְקֵנָה.
וְאָמַרְתִּי בְשִׁירִי:</p>

<br />

<p>דַּרְתִּי וְגַרְתִּי עִם מְתֵי קִנְאָה / וַיַּרְא לְבָבִי זֶה בְּעֵין שִׂכְלוֹ</p>

<p>כִּי הַמְּקַנֵּא יַחֲשֹׁב אִבּוּד / טוֹבָתְךָ – טוֹבָה נְתוּנָה לוֹ.</p>

<br />

<p>וּמִן הַדְּבָרִים אֲשֶׁר רָאוּי לְהַרְחִיק הֵם הַחֹנֶף וְהַכָּזָב / כִּי הַחֹנֶף נִתְעָב וְנֶעֱזָב / וּבָתֵּי הַכָּזָב לְאַכְזָב / וְאָמַר הֶחָכָם בִּמְשָׁלָיו / כִּי הַחֹנֶף קָצְרוּ מְעִילָיו / וּמָצָא מַחְשׂוֹף אֶל
הַנִּסְתָּרִים בֵּין שׁוּלָיו / וְהַכָּזָב – אָרְכוּ הֲבָלָיו וַהֲתוּלָיו / וּמָצָא מִכְשׁוֹל אֶל הַנִּשְעָן עָלָיו.</p>

<p>וְאָמַרְתִּי בְשִׁירִי:</p>

<br />

<p>בַּחֹנֶף מָצָאתִי מַחְשֹוֹף / אֶל הַנִּסְתָּרִים בֵּין שׁוּלָיו,</p>

<p>וּבַכָּזָב וּבַשֶּׁקֶר – / מִכְשׁוֹל אֶל הַנִּשְׁעָן עָלָיו.</p>

<br />

<p>וּמִן הַמִּדּוֹת הַמְּגֻנּוֹת / אֲשֶׁר הֵם סִבַּת הַחֲטָאִים וְהָעֲווֹנוֹת / הֵם הַכַּעַס וְהֶחָרוֹן / לֹא יִהְיֶה לָהֵם זִכָּרוֹן / וְאָמַר הֶחָכָם: הַכַּעַס – רֵאשִׁיתוֹ שִׁגָּעוֹן וְעִוָּרוֹן / וְסוֹפוֹ חֲרָטָה וְחֶסְרוֹן / וְעַתָּה, בְּנִי! הִתְנַהֵג בַּמִּדּוֹת הַטּוֹבוֹת וְהַחֲשׁוּבוֹת / וְדַבֵּר בְּמִלּוֹת צַחוֹת וַעֲרֵבוֹת / וְאַף אִם תִּהְיֶה לְפִי טִבְעֲךָ בַּעַל מִדּוֹת רָעוֹת / וּמְדַבֵּר בְּמִלּוֹת גְּרוּעוֹת / תְּתַקֵּן עִם רֹב הַהֶרְגֵל עַוָּתֶךָ / וְתִרְפָּא בַמִּנְהָג הַטּוֹב מַחַץ מַכָּתֶךָ / כִּי הַמִּנְהָג יָשׁוּב טֶבַע קַיָּם / וְלָכֵן הִתְנַהֵג בַּמִּדּוֹת הַטּוֹבוֹת וְתֹאכַל פִּרְיָם / וְאָמְרוּ כִּי הָיָה כָתוּב עַל חוֹתַם הֶחָכָם אַפְּלָטוֹן / כִּי מָצָא הַמִּנְהָג עַל כָּל דָּבָר שִׁלְטוֹן.
וְאָמַרְתִּי בְשִׁירִי:</p>

<br />

<p>אָמְרוּ כִּי נִמְצָא כָתוּב עַל / חוֹתַם הֶחָכָם אַפְּלָטוֹן</p>

<p>כִּי הַמִּנְהָג עִם הַהֶרְגֵּל / מָצָא עַל כָּל דָּבָר שִׁלְטוֹן.</p>

<br />

<p>וְעַתָּה. בְּנִי! / אִיעֲצָה עָלֶיךָ עֵינִי / סוּר מִדֶּרֶךְ עָצֵל אֲשֶׁר הִיא כִּמְשׂוּכַת חֶדֶק / וּפְקֹד נְוַת צִדְקֶךָ וְקַח מִפְּרִי עֵץ הַדַּעַת וְחַזֵּק הַבֶּדֶק / וַהֲדָרְךָ צְלַח רְכַב עַל דְּבַר אֱמֶת וְעַנְוָה
צֶדֶק.</p>

<p>וְאָמַרְתִּי בְשִׁירִי:</p>

<br />

<p>לְעֵץ פְּרִי יְמִין שְׁלַח / וְעַל עֲווֹן וְחֵטְא סְלַח.</p>

<p>עֲדֵה עֲדִי פְאֵר, וְעַל / דְּבַר אֱמֶת רְכַב צְלַח!</p>

<br />

<p>וְדַע, כִּי לְמַעֲלַת הַחֲרִיצוּת אֵין עֵרֶךְ וּתְמוּרָה / וְהִיא מִמַּעֲלוֹת זֶה הָעוֹלָם הַמַּעֲלָה הַגְּמוּרָה / יַגִּיעַ בְּעָלֶיהָ בַּעֲבוּרָהּ / לְמַעֲלָה נִשֵּׂאת וְרָמָה / לֹא יֶחְסַר כֹּל עִמָּהּ / וְיוֹתֵר תִּקְוָה יֵשׁ בְּאִישׁ חָרוּץ וָרָש / מֵאֲשֶׁר בִּכְסִיל, וְאִם הוֹן עָתֵק יִירָשׁ / וְהוּא בַעַל שָׂדֶה וּמִגְרָשׁ / כִּי הֶחָרוּץ יַעֲשִׁיר בְּחָכְמָתוֹ וְהוֹן אַחֵר יִירָשׁ / וְהַכְּסִיל יִוָּרֵשׁ בְּאִוַּלְתּוֹ וּמִן גֵּו
יְגֹרָשׁ / וְשָׁלוֹם רַב לְאוֹהֲבֵי הַחֲרִיצוּת וְאֵין לָמוֹ מִכְשׁוֹל / וְאָמַר שְׁלֹמֹה בְחָכְמָתוֹ: יַד חָרוּצִים תִּמְשֹׁל.
וְאָמַרְתִּי בְשִׁירִי:</p>

<br />

<p>תִּקְוָה בְאִישׁ חָרוּץ, וְאִם הוּא רָשׁ, / מִן הַכְּסִיל, לוֹ הוֹן וְעֹז יִירָשׁ,</p>

<p>כִּי רָשׁ בְּחָכְמָתוֹ – הֲכִי יַעְשִׁיר, / אַךְ הַכְּסִיל עָשִׁיר יְהִי נוֹרָש.</p>

<br />

<p>וְדַע, כִּי אֵין מִן הַחֲרִיצוּת ומִמַּעֲלָתוֹ / לְרַפֵּא הַגּוּף בִּלְבַד מִמַּחֲלָתוֹ / וְלַעֲסֹק בְּעִנְיָנֵי מִחְיָתוֹ / רַק מִן הַזְּרִיזוּת לְרַפֹּאת גַּם הַנֶּפֶש מִמַּחֲלָתָהּ / וּלְהָכִין צֵידָה לְיוֹם נְסִיעָתָהּ / וּלְטַהֲרָהּ מִטֻּמְאָתָהּ וְחֶלְאָתָהּ / פֶּן מַה תַּעֲשֶׂה בְאַחֲרִיתָהּ? / וְטֻמְאַת הַנֶּפֶש הִיא סִכְלוּתָהּ הַמֻּשְׂכָּלוֹת /
וּדְבֵקוּתָהּ בַּתַּאֲווֹת הַנִּבְזוֹת וְהַנִּקְלוֹת / כִּי הָאֲנָשִׁים אֲשֶׁר גָּבְרוּ עַל תַּאֲוָתָם בְּשִׂכְלָם / כְּבָר עָלוּ עַל רֹאש הַסֻּלָּם / וְהֵמָּה הַגִּבּוֹרִים אֲשֶׁר מֵעוֹלָם.
וְאָמַרְתִּי בְשִׁירִי:</p>

<br />

<p>אֲסִיר מָוֶת, יְחִידָתָךְ רְפָא, אִם / לְמָוֶת תֵּט וְשָׁחָה אֶל רְפָאִים,</p>

<p>וְזָכְרָה כִּי אֲשֶׁר גָּבְרוּ בְשִׂכְלָם / לְבַדָּם נִקְרְאוּ בִשְׁמָם רְפָאִים.</p>

<br />

<p>וְהִתְבּוֹנֵן עַל חֲרִיצוּתְךָ עַל הָעוֹלָם, אֱנוֹשׁ מִדַּעַת נִבְעָר! / אֲשֶׁר תִּרְדֹּף אַחֲרָיו וְתֶהֱמֶה וְתִסְעָר / וּבְכָל דָּבָר זוּלָתוֹ תִגְעָר / וְלֹא הִשַּׂגְתָּ מִמֶּנּוּ כִּי אִם מְעַט מִזְעָר / וּמַה תַּשִּׂיג מִן הָעוֹלָם הָאַחֵר / אֲשֶׁר אֵינְךָ בוֹ בוֹחֵר / וְלֹא רוֹדֵף אַחֲרָיו וְלֹא פָנָיו מְשַׁחֵר?! /
וְדַע כִּי מִי שֶׁיִּרְצֶה בִּמְעַט מִן הַטֶּרֶף וְיִבְטַח בְּעוֹשָׂיו / יְקַבֵּל מִמֶּנּוּ הָאֵל הַמְּעַט מִמַּעֲשָׂיו / וְאָמַר הֶחָכָם: הַהִסְתַּפְּקוּת שֶׁמּוֹנַעַת בְּעָלֶיהָ מִזֻּלּוּת / טוֹב מִן הַהוֹן הַמְּבִיאוֹ לִידֵי בִזָיּוֹן וְשִפְלוּת
/ וְחֶסְרוֹן הַצֹּרֶך טוֹב מִשְּׁאֵלָתוֹ / לְמִי שֶׁאֵינוֹ רָאוּי מִמֶּנּוּ, לִפְחִיתוּתוֹ / וְהָרָעָה חוֹלָה / אֲשֶׁר הִיא בֵּין הָרָעוֹת הַגְּדוֹלָה / הִיא כַּאֲשֶׁר לֹא תָפִיק רְצוֹן הַשְּׁאֵלָה / וְהַמְּבַקֵּשׁ מִן הַכִּילַי בַּקָּשָׁה / כִּמְבַקֵּשׁ חָכְמָה מֵאִשָּׁה / וּצְנִיעוּת מִקְּדֵשָׁה / וְדָגִים מֵאֶרֶץ יְבֵשָׁה / וְהַנְּדִיבוּת הִיא מַעֲלָה גְמוּרָה / וְהַשְּׁאֵלָה הִיא מִן הַנְּדָבָה חֲמוּרָה / וְלֹא לָקַח הַמְחַלֵּל הַדְרַת פָּנָיו בִּשְׁאֵלָתוֹ
תְמוּרָה / וְלוּ הִגִּיעַ לְהַעֲשִׁיר בַּעֲבוּרָהּ / וְאִם תִּשְׁקֹל הַשְּׁאֵלָה עִם הַמַּתָּנָה בְּכַף מֹאזְנָיִם / תַּכְרִיעַ הַשְּׁאֵלָה עַד תְּהוֹם וְתַעֲלֶה הַמַּתָּנָה עַד לַשָּׁמָיִם /
וְאָמַר הֶחָכָם: אִם לֹא תַמְרֶה תַאֲוָתֶךָ /
תְּבִיאֲךָ אֶל מַה שֶּׁבּוֹ בִזְיוֹנְךָ וְחֶרְפָּתֶךָ / וּמִי שֶׁשָּׁמַע אֶל תַּאֲוָתוֹ / כָּפַר בְּיוֹצְרוֹ וְגָדְלָה דַאֲגָתוֹ / וְרַבָּה חֲרָטָתוֹ / כִּי הַתַּאֲוָה שֻתָּפוּת הָעִוָּרוֹן / וְהִיא מִשְׁנֶה שִׁבָּרוֹן / וּמִשְׁתֵּה שִׁכָּרוֹן / וְדַע, כִּי מִן הַנְּדִיבוּת מַעֲלָה גְדוֹלָה / וְנֵדֶר הַנָּדִיב – מַתָּנָה מְהִירָה וּמְהֻלָּלָה / וְנֵדֶר הַכִּילַי – הָאִחוּר וְהָעֲלִילָה / וְאָמַר הֶחָכָם: הַכִּילוּת – גְּרִיעוּת / וְהַשְּׁאֵלָה מִן הַכִּילַי – הֶפְסֵד וְטָעוּת / וְדַע כִּי אֵין הַנָּדִיב מִי שֶׁמֵּשִׁיב גְּמוּל וְגוֹמֵל
חֲסָדִים / רַק הַמַּקְדִּים לַעֲנִיִּים מְרוּדִים / וְהַסֵּדֶר בַּהוֹצָאָה / הִיא מַעֲלָה נִפְלָאָה / אָמְנָם הָאִישׁ אֲשֶׁר לִקְנוֹת תְּבוּנָה יְחַזֵּר / וְעִם לוֹמְדֶיהָ יֵעָזֵר / וְכֶסֶף וְזָהָב וּרְכוּש לָהֶם יִהְיֶה בוֹזֵר / לֹא יִקָּרֵא מְפַזֵּר / וְחוֹבָה עַל חֲכַם לֵב לְהוֹצִיא לְמַדָּיו לְמַדַּי / וּבְמַאֲכָלוֹ וּבְמִשְׁתֵּהוּ – פָּחוֹת מִדַּי / וְיַעֲנִיק לַדַּלִּים יוֹתֵר מִדַּי / וּבְקִנְיַן הַחָכְמוֹת יְפַזֵּר / וְאָז מִן הַשָּׁמַיִם יֵעָזֵר / וְאָמַר חָכָם אֶחָד לְאַנְשֵׁי זְמַנּוֹ / כַּאֲשֶׁר שְׁאֵלוּהוּ בְּאֵיזֶה עִנְיָן יְחַלֵּק
מָמוֹנוֹ / דָּבָר, זֶה עִנְיָנוֹ:</p>

<br />

<p>בְּיוֹם שָׁאֲלוּ: אֵיךְ אֲחַלֵּק מְמוֹנִי / בְּקִנְיָן תְּבוּנוֹת וְאָכְלִי וּמַדָּי?</p>

<p>עֲנִיתִים: בְּקִנְיָן תְּבוּנוּת אֲפַזֵּר / זְהָבִי וְכַסְפִּי בְּעֹז עַד בְּלִי דָי,</p>

<p>וְאַעְנִיק בְּרָכָה לְרָשִׁים, וְאַמְעִיט / לְאָכְלִי, וְאוֹצִיא לְמַדַּי לְמַדַּי!</p>

<br />

<p>וְדַע, כִּי הַיְּשָׁרִים וְהַחֲסִידִים / אֲשֶׁר לִדְבַר אֲדֹנָי חֲרֵדִים / לֹא יִדְאֲגוּ עַל מִפְקַד הוֹנָם / וְאָבְדַן מִקְנֵיהֶם וְקִנְיָנָם / רַק יִדְאֲגוּ עַל פִּשְׁעָם וַעֲווֹנָם / וְעַל יְמֵי הִתְעַלְּמוּתָם / וַאֲשֶׁר לֹא נָתְנוּ אֶל לִבָּם חֶסְרוֹן שְׁלֵמוּתָם / לֹא יֵחָלְצוּ לַצָּבָא רַק לְהִלָּחֵם בְּיִצְרָם / וְלֹא יִתְאַוּוּ רַק כַּפָּרַת יוֹצְרָם / וְאָמָר אֶחָד מִן הַחֲכָמִים / כַּאֲשֶׁר שְׁאֵלוּהוּ עַל עָמְדוֹ מַרְעִיד וּמַשְׁמִים / דְּבָרִים נְעִימִים
/ וְאָמַרְתִּים בְשִׁירַי / לְהַשְׁאִיר בְּרָכָה אַחֲרַי.</p>

<p>וְאֵלֶּה הֵם:</p>

<br />

<p>בְּיוֹם שִׁבְתִּי, אֲנִי, מַרְעִיד וּמַשְׁמִים, / וְצִירִים וַחֲבָלִים יֹאחֲזוּנִי –</p>

<p>שְׁאֵלוּנִי: לְמַה תִּדְאָג? עֲנִיתִים: / אֲנִי אֶדְאַג לְפִשְׁעִי וַעֲווֹנִי.</p>

<p>שְׁאֵלוּנִי: וּמַה תִּתְאָו? עֲנִיתִים: / אֲנִי אֶתְאַו לְכַפָּרַת זְדוֹנִי.</p>

<p>שְׁאֵלוּנִי: הֲתִצְטָרֵךְ לְרוֹפֵא? / הֲשִׁיבוֹתִים: הֲלֹא הוּא הֶחֱלָנִי!</p>

<br />

<p>וְדַע, בְּנִי, כִּי הַחֲרָטָה אֲשֶׁר תִּהְיֶה לְנֶפֶשׁ מְעֻנָּה / הִיא מְשֻבַּחַת בִּיְמֵי הָעֶדְנָה / כִּי הַחֲרָטָה אֲשֶׁר תִּהְיֶה בִימֵי הַזִּקְנָה מְגֻנָּה / וּבְעָלֶיהָ בִּלְתִּי רָאוּי לַחֲנִינָה / רַק תִּהְיֶה נַפְשׁוֹ לְאֵש עַד מַאֲכֹלֶת / כִּי הִיא אָז מִבִּלְתִּי יְכֹלֶת.
וְאָמַרְתִּי בְשִׁירִי:</p>

<br />

<p>זְקַן אַשְמַי – חֲרָטָתוֹ מְגֻנָּה, / תְּהִי נַפְשׁוֹ לְאֵש־עַד מַאֲכֹלֶת,</p>

<p>וְתִדְמֶה לַעֲזִיבַת הַנְּקָמָה, / וְסִבָּתָהּ מְנִיעַת הַיְּכֹלֶת.</p>

<br />

<p>וְעַתָּה, בְּנִי! יְרָא מֵהָאֵל לְבַדּוֹ / אֲשֶׁר גָּבַר עָלֵינוּ חַסְדּוֹ / וּמְלֹא כָל הָאָרֶץ כְּבוֹדוֹ / וְהַשָּׁמַיִם עֵדוֹ / וְהָאָרֶץ שָׂהֲדוֹ / וְתִפְחַד מִשְּׁאוֹל וַאֲבַדּוֹ
/ וְהִשָּמֵר וְהַשְׁקֵט, אַל תִּירָא וּלְבָבְךָ אַל יֵרַךְ / מֵאִישׁ גָּדְלָה מַעֲלָתוֹ בְדוֹרָךְ / וְלֹא תָבוֹא בִלְבָבְךָ חֶרְדָּתוֹ / וְלֹא תְקַוֶּה תוֹעַלְתוֹ /
כִּי אִישׁ יַחְשֹׁב שֶׁיּוֹעִיל אוֹ יַזִּיק – סָכָל / וְעַתָּה, אִם יַחְשֹׁב שֶׁיוּכַל לְהַזִּיק – יוֹעִיל לְנַפְשׁוֹ אִם יוּכַָל / וְאָמַר הֶחָכָם: יְרָא הָאֵל לֶעֱזוּזֹו עָלֶיךָ / וּבוֹש מִמֶּנוּ לְקַָרְבוֹ אַלֶיךָ.
וְאָמַרְתִּי בְשִׁירִי:</p>

<br />

<p>אָמְרוּ אֵלַי אַנְשֵׁי סוֹדִי / כִּי אִישׁ רִיבִי לִי יִתְנַכָּל.</p>

<p>וָאֹמַר: אִישׁ יַחְשֹׁב כִּי הוּא / יַזִּיק לִי אוֹ יוֹעִיל – סָכָל:
אִם יַחְשֹב כִּי יַזִּיק אֵלַי – / יוֹעִיל אֶל נַפְשׁוֹ אִם יוּכָל!</p>

<br />

<p>וְהִזָּהֵר, בְּנִי, מֵעֲשֹׁק שְׁפַל רוּחַ וְדַכָּא / כִּי מִי שָׁלַח יָדוֹ בּוֹ וְנִקָּה? / וְאָמַר הֶחָכָם: אֵיךְ לֹא אֶהְיֶה יָרֵא / לִגְזֹל מִי שֶׁלֹּא יִמְצָא עָלַי עוֹזֵר זוּלָתִי הַבּוֹרֵא? / וְאָמַר אַחֵר: אֵין דָּבָר קָרוֹב לַשָּמַיִם וְחָשׁוּק / מִתְּפִלַּת הֶעָשׁוּק.
וְאָמַרְתִּי בְשִׁירִי:</p>

<br />

<p>אֵיךְ לֹא יִירָא לִבִּי לִגְזֹל, / אוֹ לַחְמֹס לֹא יִהְיֶה יָרֵא</p>

<p>מִי שֶׁאֵינוֹ מוֹצֵא עָלַי / עוֹזֵר זוּלָתִי הַבּוֹרֵא?</p>

<br />

<p>וּזְכֹר, בְּנִי, לִהְיוֹת הַדָּבָר אֲשֶׁר אֵלָיו תָּשִׂים פָּנֶיךָ / לִשְׁאֹל עֵצָה בְּכָל עִנְיָנֶיךָ / וְהוּא דָבָר מִכָּל הַחֲכָמִים מֻסְכָּם / וְאָמַר שְׁלֹמֹה בְחָכְמָתוֹ: וְשׁוֹמֵעַ לְעֵצָה חָכָם / וּכְבָר זָכְרוּ הַחֲכָמִים / כִּי הַטּוֹבָה שֶׁבַּבְּהֵמוֹת צְרִיכָה לְשוֹט / וְהַטּוֹבָה שֶׁבַּסְּפִינוֹת – לְמָשׁוֹט / וְהַכְּשֵׁרָה שֶׁבַּנָּשִׁים – לְבַעַל / וְהֶחָזָק שֶׁבָּרַגְלַיִם – לְנַעַל / וְהַטּוֹבָה שֶׁבַּקָּרָחוֹת – לְמִגְבַּעַת / וְהַיָּפָה שֶׁבָּאֶצְבָּעוֹת – לְטַבַּעַת / וְהַחֲסִידָה שֶׁבַּבְּהֵמוֹת – לִהְיוֹת נִרְבַּעַת / וְהַטּוֹב שֶׁבַּצָרַעַת – לְאֵזוֹב וּשְׁנִי תּוֹלַעַת / וְהַטּוֹב שֶׁבַּנְּחָשִׁים – לִרְצִיצָה / וְהַנָּקֵל שֶׁבַּצִּפְעוֹנִים – לְבֵיצָה / וְהַטּוֹב שֶׁבַּחִצִּים – לְנוֹצָה / וְהַיָּפָה שֶׁבַּנָּשִׁים – לְתַמְרוּק וּרְחִיצָה / וְהַזְּקֵנָה שֶׁבַּשׁוֹמֶרֶת יָבָם – לַחֲלִיצָה / וְהַקַּלָּה שֶׁבָּאִגְּרוֹת – לִמְלִיצָה / וְהַטּוֹבָה שֶׁבַּמְּהִילוֹת – לִמְצִיצָה / וְהַקַּלָּה
שֶׁבַּמֻּרְסוֹת – לִקְצִיצָה / וְהַטּוֹב שֶׁבַּבּוֹרוֹת – לִמְחִצָּה / וְהַקְּטַנָּה שֶׁבַּמְּנָחוֹת – לִקְמִיצָה / וְהַטּוֹבָה שֶׁבָאֲתוֹנוֹת – לִרְבִיצָה / וְהַצָּנוּעַ שֶׁבָּעֵינַיִם – לִקְרִיצָה / וְהַקַּלָּה שֶׁבַּמְּנוּסוֹת – לִמְרוּצָה / וְהַקָּטֹן שֶׁבַּפְחָתִים – לִקְפִיצָה / וְהַדַּעְתָּן שֶׁבָּאֲנָשִׁים צָרִיךְ לִשְׁאֹל עֵצָה / וּמִמַּעֲלַת הָאִישׁ הַשּׁוֹאֵל עֵצָה נְכוֹחָה / כִּי הוּא מְשֻבָּח עִם הַהַצְלָחָה / וּמְנֻצָּל בְּעֵת לֹא יַגִּיעַ אֶל הָרְוָחָה / וְהִתְחַבֵּר, בְּנִי, לְאַנְשֵׁי הַחָכְמָה / בְּיַעַן כִּי תִּלְמַד מֵהֶם דַּעַת וְעָרְמָה / וְהִזָּהֵר מֵחֶבְרַת אַנְשֵׁי מְרִיבָה וְשִׂטְנָה /
כִּי גוֹי אוֹבֵד עֵצוֹת הֵמָּה וְאֵין בָּהֶם תְּבוּנָה / וְאָמַר הֶחָכָם לִבְנוֹ: בְּנִי! אִם תִּרְצֶה לִקְנוֹת עוֹלָם עוֹמֵד / הֱיֵה חָכָם, אוֹ לוֹמֵד / אוֹ מַאֲזִין, אוֹ הַחָכְמָה חוֹמֵד / וְדַע כִּי בְּבַקָּשַת הַחָכְמַה הַשְּׁלֵמָה / הֻתְּרָה כָּל עָרְמָה וּמִרְמָה / וְאֵין שִׂפְתֵּי חֲלָקוֹת מִמִּדּוֹת הַמַּאֲמִין – אֶלָּא בְּבַקָּשָׁת הַחָכְמָה / וְאִם חָפַצְתָּ לִהְיוֹת לַחָכְמָה מוֹדָע וְגוֹאֵל /
לֹא תֵבוֹש לִהְיוֹת שׁוֹאֵל / כִּי מִי שֶׁלָּבָש בְּבַקָּשַׁת הַחָכְמָה מְעִיל הַבֹּשֶת –
לֹא הוֹעִיל / כִּי הוּא יִלְבַּש מִן הַכְּסִילוּת אֵפוֹד וּמְעִיל / וְאָמַר הֶחָכָם: שְׁאַל מִי שֶׁנִּסָּה הַדְּבָרִים / וְיִתֵּן לְךָ בְחִנָּם מַה שֶּׁקָּנָה בְדָמִים יְקָרִים / וְלֹא תֵבוֹש לִשְׁאֹל מִכָּל מִי שֶׁיִּזְדַּמֵּן / כִּי הַזָּהָב בְּקִבְרוֹת הָאָרֶץ יִטָּמֵן / וְאָמַר הֶחָכָם בְּסִפְרוֹ: / קַבֵּל הָאֱמֶת מִמִּי שֶׁאֲמָרוֹ / וְקַח הַפְּנִינִים מִן הַיָּם / וּמִבֵּין הַחוֹחִים – הַשּׁוֹשַנִים לְיָפְיָם /
וְהַזָּהָב מִן הֶעָפָר / וְהַחָכְמָה מֵאֲשֶׁר בְּרִית הֵפַר / אַךְ בִּדְבַר אֱמוּנָה לֹא תִהְיֶה נָדוֹן / לְהַאֲמִין בָּהּ אִישׁ אֲשֶׁר יַעֲשֶׂה בְזָדוֹן / גָּרֵש לֵץ וְיֵצֵא מָדוֹן! / וְאַשְבִּיעֲךָ בְּאַיְלוֹת הַשָּׂדֶה וּבִצְבָאוֹת /
שֶׁלֹּא תְבַקֵּש עַל הָאֱמוּנָה וְהַנִּפְלָאוֹת / מוֹפֵת אוֹ אוֹת / וְלֹא תִקַּח הַשֵּׂכֶל לְהִתְגָּאוֹת / וְלֹא הַחָכְמָה לְהִתְכַּבֵּד וּלְהִתְנָאוֹת / וְלֹא הָאֱמוּנָה לְרַמּוֹת / וְלֹא הָאֱמֶת לְכַזֵּב וּלְדַבֵּר מִרְמוֹת / כִּי הַמְּבַקֵּש הַחָכְמָה לְהִתְכַּבֵּד / לֹא יִקָּרֵא מֵאַהֲבָה עוֹבֵד / וְאַחֲרִיתוֹ עֲדֵי אוֹבֵד / וְדַע כִּי כָל עוֹד שֶׁהָאָדָם מְבַקֵּשׁ חָכְמָה – הוּא
מַשְׂכִּיל / וְהוּא סָכָל, בְּעֵת שֶׁיַּחְשֹׁב שֶׁהִשְׂכִּיל / וְאֵין בָּעוֹלָם דָּבָר מוֹעִיל כְּמוֹ הַחָכְמָה / עַד אֲשֶׁר אִם יִרְצֶה בְעָלֶיהָ הָעוֹלָם הַזֶּה – יַשִּׂיגֵהוּ עִמָּהּ / וְאִם יִרְצֶה הָעוֹלָם הַבָּא – עַל אַחַת כַּמָּה
וְכַמָּה / כִּי הוּא מָצָא דֶרֶך תְּמִימָה / וּמִמַּעֲלוֹת הַחָכְמָה שֶׁהַמֶּלֶך / יִמְשֹׁל עַל עָשִׁיר וָהֵלֶךְ / וְהֶחָכָם יִמְשֹׁל עַל הַמֶּלֶך / וְלָכֵן כָּל עָרוּם יַעֲשֶׂה בְדַעַת וְסִכְלוּתוֹ בְחָכְמָה
יְתַקֵּן / כִּי אֵין דָּבָר מְגֻנֶּה כַּסִּכְלוּת בַּזָּקֵן / וּבְעֵת יַעֲלֶה בְלִבְּךָ לְהִתְחַבֵּר עִם בְּנֵי אָדָם / הִתְחַבֵּר עִם אֲנָשִׁים אֲשֶׁר עָמַדְתָּ בְּסוֹדָם / וְיִהְיֶה הֶחָבֵר אֲשֶׁר תִּבְחַר וּתְקָרֵב, יִשְׁכֹּן חֲצֵרֶיךָ / אִישׁ אֲשֶׁר בְּעֵת תִּתְחַבֵּר עִמּוֹ – יְפָאֲרֶךָ /
וְאִם תְּכַבְּדֵהוּ – יְהַדְּרֶךָ / וְאִם תִּצְטָרַך לְעֶזְרָתוֹ – יַעַזְרֶךָ וְאִם תֹּאמַר –
יַצְדִּיק אֲמָרֶיךָ / וְאִם תִּכְעַס – יִסְבֹּל וּבְאַחֵר לֹא יְמִירֶךָ / וְאִם אֶת הַדָּבָר הַזֶּה תַּעֲשֶה וְחֻקּוֹתַי תִּלְמֹד / וְצִוְּךָ אֱלֹהִים וְיָכָלְתָּ עֲמֹד.
וְאָמַרְתִּי בְשִׁירִי:</p>

<br />

<p>בְּעֵת תִּרְצֶה לְקָרֵב אֶת / בְּנֵי אָדָם לְחֶבְרָתָךְ –</p>

<p>בְּחַר מֵהֶם וְהִתְחַבֵּר / אֱלֵי רֵעַ כְּלִבָּתָךְ,</p>

<p>אֲשֶׁר יָחִיל לְךָ דַרְכּוֹ / וְיִשָּׁמַע לְמִצְוָתָךְ,</p>

<p>וְיוֹם תִּבְחַר בְּחֶבְרָתוֹ – / יְפָאֵר אֶת חֲבוּרָתָךְ,</p>

<p>וְאִם תַּחְלֹק כְּבוֹדָךְ לוֹ – / יְהַדֵּר אֶת תְּמוּנָתָךְ,</p>

<p>וְאִם תִּרִצֶה לְעֶזְרָתוֹ – / יְהִי עֵזֶר בְּצָרָתָךְ,</p>

<p>וְיוֹם תִּגְזֹר אֲמָרֶיךָ – / אֲזַי יַצְדִּיק אֲמִירָתָךְ,</p>

<p>וְאִם תִּקְצֹף – יְהִי סוֹבֵל / חֲרוֹן אַפָּךְ וְעֶבְרָתָךְ,</p>

<p>וְיִדְרֹש כָּל יְמוֹתָיו אֶת / שְׁלוֹמֶךָ וְטוֹבָתָךְ.</p>

<br />

<p>וְהִזָּהֵר, בְּנִי, מֵהִתְעָרֵב עִם שׁוֹנִים / אֲשֶׁר חֶבְרָתָם – הַסְבָּרַת פָּנִים / וְאַהֲבָתָם – נְתִינַת שָׁלוֹם / וְידִידוּתָם חֲלוֹם / וּרְצוֹנָם מִמְּךָ רָב / וּרְצוֹנְךָ מֵהֶם רָחוֹק מִמִּזְרָח לַמַּעֲרָב / וְדַע כִּי חֶבְרַת הַנָּדִיב מְצִיאָה גְדוֹלָה וַהֲגוּנָה / וְחֶבְרַת הַנָּבָל חֲרָטָה מְגֻנָּה / תָּבִיא בַלְּבָבוֹת מְגִנָּה / וְחֶבְרַת הַשּׁוֹטֶה סַכָּנָה / וּמִי שֶׁיַּאֲמִין אֶל הָרְכִילִים מִסָּבִיב /
לֹא יִשָּׁאֵר לוֹ אוֹהֵב חָבִיב / וְלֹא יַעֲזֹב אוֹהֲבוֹ הָאִישׁ הַמַּשְׂכִּיל / בַּעֲבוּר רְכִילוּת אִישׁ רָכִיל / וְהֶעָצֵל שֶׁבִּבְנֵי אָדָם / מִי שֶׁמִּתְעַצֵּל לִקְנוֹת אוֹהֲבִים, יַעֲמֹד בְּסוֹדָם / וְהַיּוֹתֵר עָצֵל מִמַּה שֶּׁקָּדַם / הוּא מִי שֶׁבָּאוּ לְיָדוֹ וְאִבְּדָם / וְהַדָּבָר אֲשֶׁר לִבְּךָ עָלָיו אֲעוֹרְרֵהוּ / הוּא שֶׁתָבִין בְּלִבְּךָ הַדָּבָר אֲשֶׁר בְּפִיךָ
תִּקְרָאֵהוּ / וְלֹא תִהְיֶה קְרִיאָתְךָ מַשָּׂא אוֹ עֲבוֹדָה /
אוֹ מְלָאכָה כְבֵדָה / מִצְוַת אֲנָשִׁים מְלֻמָּדָה / רַק שִׂים בֵּין שִׂכְלְךָ וּבֵין הַתַּאֲוָה מַאֲפֵל / וֶאֱחֹז בְּסַנְסִנֵּי הַשֵּׂכֶל וְתִהְיֶה נִגָּשׁ אֶל הָעֲרָפֶל / לְהָאִיר חֶשְׁכַּת לִבְּךָ הָאָפֵל / וְשִׂים הַלֵּב עִקָּר וְהַפֶּה טָפֵל / וְאָז לֹא תִהְיֶה מִמַּעֲלַת הַחָכְמָה נוֹפֵל.
וְאָמַרְתִּי בְשִׁירִי:</p>

<br />

<p>בְּעֵת תִּקְרָא בְסִפְרֵי בִין – קְרָא עִם / לְבָבֶךָ, וְאַל תִּהְיֶה כְּרָעִים,</p>

<p>וְאִם יִקְשֶׁה דְבַר חָכְמָה לְלִבָּךְ – / קְרַע עַל מִפְתְּחֵי לִבָּךְ קְרָעִים!</p>

<br />

<p>וְדַע, כִּי מִבְחַר הַיְּדִיעוֹת הַחֲשׁוּבוֹת / הוּא מַה שֶּיִּתְיַשֵּׁב מֵהֶם בַּלְּבָבוֹת /
לֹא כַאֲשֶׁר יַעֲשׂוּ הַנִּמְהָרִים / אֲשֶׁר יִיגְעוּ לְהַרְבּוֹת סְפָרִים / וּבִהְיוֹת הַסְּפָרִים סְגוּרִים / יְמַשְּׁשׁוּ קִיר הַחָכְמָה כַּעִוְרִים / כִּי הַמַּדָּע אֲשֶׁר לֹא יַעֲבֹר הַנַּחַל עִמְּךָ /
לֹא יִתְיַחֵשׂ עַל שִׁמְךָ.</p>

<p>וְאָמַרְתִּי בְשִירִי:</p>

<br />

<p>מַדָּע אֲשֶׁר לֹא יַעֲבֹר עִמָּךְ / נַחַל – חֲשֹׁב אוֹתוֹ כְּמוֹ פֵאָה</p>

<p>שִׂים אֶת סְפָרֶיךָ לְקֶרֶן לָךְ / אַךְ מוֹעֲצוֹת לִבָּךְ לְהוֹצָאָה!</p>

<br />

<p>וְדַע, כִּי מִדֶּרֶך הַזְּרִיזוּת וְחִין עֶרְכּוֹ / לֶאֱחֹז צַדִּיק דַּרְכּוֹ / וְכַאֲשֶׁר יַמְתִּיק בְּפִיו דְּבַר חָכְמָה – לֹא יִמְנָעֶנּוּ
בְתוֹך חִכּוֹ / כִּי מִי שֶׁיַּעְלִים חָכְמָתוֹ וּבְתוֹך חִכּוֹ יִמְנָעֶנָּה / אוֹת כִּי לֹא בָטַח עַל מַה שֶׁיֵדַע מִמֶּנָּה.</p>

<p>וְאָמַרְתִּי בְשִׁירִי:</p>

<br />

<p>מִי שֶׁהֶעְלִים אֶת חָכְמָתוֹ / וּבְתוֹך חִכּוֹ יִמְנָעֶנֶָּה –</p>

<p>הוֹדִיעָנוּ כִּי לֹא בָטַח / עַל מַה שֶּׁיָּדַע מִמֶּנָּה.</p>

<br />

<p>וְדַע, כִּי אֵין מִן הַזְּרִיזוּת וְהָעָרְמָה / לִבְחֹר הַדֶּרֶך הַטּוֹבָה וְהַנְּעִימָה / אָמְנָם הַזָּרִיז הַטּוֹב וְהַנָּעִים / הוּא הַבּוֹחֵר הַפָּחוּת רַע מִשְּנֵי רָעִים.
וְאָמַרְתִּי בְשִׁירִי:</p>

<br />

<p>לֹא נַחֲשֹׁב מִן הַחֲכָמִים אֶת / הַבּוֹחֲרִים הַטּוֹב וְהַנָּעִים,</p>

<p>אַךְ נַחֲשֹׁב מִן הַמְּחֻכָּמִים / הַבּוֹחֲרִים טוֹב מִשְּׁנֵי רָעִים.</p>

<br />

<p>וְדַע, כִּי בְטוֹבַת הָעוֹלָם הַזֶּה אֵין יִתְרוֹן לִבְעָלֶיהָ / כִּי בִרְבוֹת הַטּוֹבָה – רַבּוּ אוֹכְלֶיהָ / וּמַה יִתְרוֹן לָאִיש יַטְרִיד בָּהּ רַעְיוֹנָיו / כִּי אִם רְאוּת עֵינָיו / וְעַל הָרֹב יִהְיֶה הוֹן חֶמְדָּתוֹ / וְאוֹצְרוֹת סְגֻלָּתוֹ / וְחַדְרֵי מַשְׂכִּיּוֹתָיו / וּבֵית נְכוֹתוֹ / לִמְסַפְּרֵי תִפְאַרְתּוֹ / בְּעוֹד בַּחַיִים חַיָּתוֹ / אוֹ לִמְחָרְפָיו אַחֲרֵי מוֹתוֹ.
וְאָמַרְתִּי בְשִׁירִי:</p>

<br />

<p>בִּרְבוֹת לְךָ עֹשֶׁר וְתִפְאֶרֶת – / רַבּוּ מְבַלֵּי אֶת יְגִיעָתָךְ,</p>

<p>לִמְשַׁבְּחֶיךָ הוּא בְעוֹדָךְ, אוֹ / לִמְחָרְפֶיךָ אַחֲרֵי מוֹתָךְ!</p>

<br />

<p>וְדַע, בְּנִי, כִּי הַזְּמַן נִקְרָא עִיר הַהֶרֶס / כִּי הוּא לַדְּאָגוֹת וְלַתְּלָאוֹת עֶרֶשׂ /
וְלֹא תֹאכַל מָתוֹק מִמֶּנּוּ, בִּלְתִּי בָלוּל עִם הָאֶרֶס / וְהַטּוֹב שֶׁבּוֹ נִמְזָג / מֵחַרְצַנִּים וְעַד זָג / יָבִיא יְצוּרָיו כְּשׁוֹר אֶל טֶבַח / כִּי הוּא יְבָרֵךְ הַזֶּבַח / וַאֲשֶׁר יִהְיֶה בוֹ מִטּוֹב אוֹ שֶׁבַח / נַחְשְׁבֵהוּ לְרֶוַח.
וְאָמַרְתִּי בְשִׁירִי:</p>

<br />

<p>תֵּבֵל – הַטּוֹב שֶׁבּוֹ מָזוּג, / עַל כֵּן נִקְרָא עִיר הַהֶרֶס,</p>

<p>לֹא תֹאכַל מָתוֹק מִמֶּנּוּ, / בִּלְתִּי בָלוּל עִם הָאֶרֶס.</p>

<br />

<p>וְאָמְרוּ הַחֲכָמִים הַנְּעִימִים / אֲשֶׁר דִּבְּרוּ עַל תּוֹלְדוֹת הַיָּמִים / כִּי הָעוֹלָם הַזֶּה כִּדְמוּת מַסְגֵּר / וּבוֹ הֶחָרָשׁ וְהַמַּסְגֵּר כַּגֵּר / וּפָנָיו בַּטָּמוּן חָבוּשׁ / וְעֵרוֹם יַעֲלֵהוּ הַזְּמַן מִבְּלִי לְבוּשׁ / וּמִי שֶׁיִּבְחַן הָעוֹלָם יִמְצָאֶנּוּ אוֹיֵב בִּכְסוּת אוֹהֵב לָבוּש.
וְאָמַרְתִּי בְשִׁירִי:</p>

<br />

<p>תֵּבֵל – מַסְגֵּר, הָאָדָם – גֵּר, / וּבְתוֹכוֹ בַּחַחִים חָבוּשׁ.</p>

<p>מִי שֶׁיִּבְחַן – יִמְצָאֶנּוּ / אוֹיֵב, בִּכְסוּת אוֹהֵב לָבוּש.</p>

<br />

<p>וְאָמַר חָכָם אַחֵר: הַזְּמַן עַיִט צָבוּעַ / וְתֵבֵל דּוֹמֶה לְגֶשֶׁר רָעוּעַ / וְתַחְתָּיו נַחַל שׁוֹטֵף עָמֹק וְנָתוּן בּוֹ חֶבֶל
גָּרוּעַ / וְהַדּוֹלֶה עָצֵל וְצָרוּעַ / וְהַדְּלִי רָצוּץ וְקָרוּעַ / וְאִם בָּא לִדְלוֹת – יִשָּׁבֵר כַּד עַל הַמַּבּוּעַ.
וְאָמַרְתִּי בְשִׁירִי:</p>

<br />

<p>תֵּבֵל, כִּשְׁמוֹ הַיָּדוּעַ, / יִדְמֶה אֶל גֶּשֶׁר רָעוּעַ,</p>

<p>תַּחְתָּיו נַחַל שׁוֹטֵף עָמֹק, / בּוֹ נָתוּן חֶבֶל גָּרוּעַ,</p>

<p>דּוֹלֶה עָצֵל, יָמָיו כַּצֵּל, / רֹאש פָּרוּעַ, אִישׁ צָרוּעַ,</p>

<p>וּדְלִי רָצוּץ, נִבְזֶה נָפוּץ, / קָלוּט, שָׂרוּעַ, קָרוּעַ,</p>

<p>יוֹם בָּא לִדְלוֹת – נָפָל וַתִּ/שָּׁבֵר כַּד עַל הַמַּבּוּעַ!</p>

<br />

<p>וָאֶתְמַהּ אִם אִישׁ בָּעוֹלָם הַזֶּה יַאֲמִין וְיֶחְסֶה / כִּי הוּא יַתְחִיל לְהַפְשִׁיט קֹדֶם שֶׁיְכַסֶּה / וְקֹדֶם שֶׁיִּתֵּן – יִגְזֹל / וְהַטּוֹב בּוֹ בְּיֹקֶר וְהָרַע בְּזוֹל / וְלֹא יְכַסֶה דָּבָר, יִהְיֶה בוֹ בּוֹחֵר / שֶׁלֹּא יְגַלֶּה אַחֵר / וְלֹא יִתֵּן לְאֶחָד מַעֲלַָתוֹ / אִם לֹא יַכְאִיב זוּלָתוֹ / יַחְתֹּף מְהֵרָה מַתְּנוֹתָיו / וְיַפְרִיד פִּתְאֹם מַחְבְּרוֹתָיו / יְשַׁלַּח חָפְשִׁי הַזְּבוּב הֶעָלוּב / וְיִתֵּן הַנֶּשֶׁר בַּכְּלוּב / וְדִמּוּהוּ הַחֲכָמִים לְכַף מֹאזְנַיִם / יַשְפִּילוּ הַיְתֵרִים וְיַעֲלוּ הַחֲסֵרִים עַד
לַשָּׁמַיִם / וּמִזֻּלּוּת הָעוֹלָם הַזֶּה וּמֵעָצְבּוֹ / שֶׁאֵין מַמְרִים הַבּוֹרֵא אֶלָּא בּוֹ / וְלֹא יַגִּיעַ הָאָדָם לִמְנוּחָתוֹ / וְלִתְשוּעַת נַפְשׁוֹ וְהַצְלָחָתוֹ / כִּי אִם בְּהַנָּחָתוֹ / וְאָמַר
הֶחָכָם זִכְרוּ זֹאת, מְיַחְלֵי הַזְּמָן וְיוֹנְקֵי שֹׁד
תַּנְחוּמָיו: / כַּמָּה פּוֹגֵעַ בַּיּוֹם שֶׁלֹּא יַשְׁלִימֵהוּ, וּמְיַחֵל לַמָּחֳרָת – וְאֵינוֹ מִיָּמָיו! / וְאָמַר אַחֵר: הָעוֹלָם עֵדֶן הַמִּין / וּמַאֲסָר הַמַּאֲמִין / וְדַע כִּי הַסֵּבֶל מַעֲלָה גְּדוֹלָה / וְהִיא תַּחְבּוּלַת מִי שֶׁאֵין לוֹ תַחְבּוּלָה / וּמִמַּעֲלַת הַסֵּבֶל כִּי בוֹ תַּקְצִיף הַשּׂוֹנֵא / וְהַסֵּבֶל עַל הַדְּאָגָה דַּאֲגַת הַמְקַנֵּא / וּמִי שֶׁאֵינוֹ רוֹצֶה בִגְזֵרַת הַבּוֹרֵא – הוּא כְבַהֲמוֹת
יָעַר / וּבוֹעֵר יוֹם יוֹם בְּאֵשׁ הַצָּעַר / וּמִי שֶׁאֵינוֹ רוֹאֶה כִּי יֵשׁ לַבּוֹרֵא עָלָיו אֶלָּא בְּמָזוֹן וּכְסוּת – הוּא בָעַר / וְדַע כִּי מִי שֶׁשָּׂם הַסֵּבֶל תַּכְלִיתוֹ וְקִצּוֹ /
יַגִּיעֵהוּ הַסֵּבֶל אֶל מְחוֹז חֶפְצוֹ / וְאֵין בָּאֵבֶל טוֹב מִן הַסֵּבֶל לִגְדֹּר פִּרְצוֹ /
וּלְהַחֲטִיא חִצּוֹ / וְאָמַר הֶחָכָם: אֵין לַגַּנָּב טוֹב מִן הַחֶבֶל / וְלַשּׁוֹטֶה טוֹב מִן הַכֶּבֶל / וּלְהַגְדִּיל הַצְּמָחִים טוֹב מִן הַזֶּבֶל / וּלְעוֹרֵר הַשָּׂשׂוֹן טוֹב מִן הַנֵּבֶל / וְאֵין לְמִי שֶׁאֵין לוֹ יְכֹלֶת בַּהֲסָרַת הָאֵבֶל /
טוֹב מִן הַסֵּבֶל / וְלָכֵן יְזַמֵּן בַּעַל נֶפֶשׁ יְרֵאָה / לְכָל פֶּגַע – סֵבֶל, וּלְכָל טוֹבָה – הוֹדָאָה / כִּי הַסֵּבֶל הוּא הַטּוֹב שֶׁבַּיּוֹעֲצִים / וְהָעֲנָוָה הַטּוֹב שֶׁבַּחֲבֵרִים הֶחָרוּצִים / וְאָמַר הֶחָכָם: מִי מִבְּנֵי אָדָם נִכְבָּד וּמַעֲלָתוֹ יְדוּעָה / מִי שֶׁיּוֹדֶה עַל הַטּוֹבָה וְיִסְבֹּל הָרָעָה / וּמִי שֶׁרַב סִבְלוֹ / וְנִרְאֵית עַנְוְתָנוּתוֹ / יִמְעֲטוּ חוֹמְסָיו וּמְבַקְשֵׁי רָעָתוֹ / וְלָכֵן אִם תִּהְיֶה מֵאַנְשֵׁי הַתּוֹרָה / וּמֵאַנְשֵׁי הַחָכְמָה הַיְּקָרָה / זְכֹר עִם כָּל טוֹבָה – סוּרָהּ / וְעִם כָּל צָרָה וּמְגוֹרָה / הַתִּקְוָה בָאֵל לְהַעֲבִירָהּ / לְמַעַן יִיטַב לְךָ בַּעֲבוּרָהּ / וְאָמַר הֶחָכָם, אֲשֶׁר הָיוּ דְּבָרָיו עֶזְרָה
בְצָרוֹת: / הָעוֹלָם הַזֶּה וְהַבָּא כִּשְׁתֵּי צָרוֹת / הָאֶחָד כְּשִׁפְחָה וְהַשֵּׁנִי כִּגְבֶרֶת / לֹא תְרַצֶּה הָאַחַת שֶׁלֹּא תַקְצִיף הָאַחֶרֶת / וְלָכֵן יִתְעוֹרֵר הַמַּשְׂכִּיל וְיָבוֹא לִצְבֹּא צָבָא / וּמֵהִלָּחֵם עִם הָעוֹלָם הַזֶּה לֹא יִתְחַבָּא / כִּי גֵרוּשֵׁי תֵבֵל הֵם נִשׂוּאֵי הָעוֹלָם הַבָּא.
וְאָמַרְתִּי בְשִׁירִי:</p>

<br />

<p>לֹא נָבִיא אָנֹכִי, גַּם לֹא / בֶּן נָבִיא – אַךְ שִׂכְלִי נִבָּא</p>

<p>כִּי גֵרוּשֵׁי תֵבֵל הֵמָּה/ נִשּׂוּאֵי הָעוֹלַָם הַבָּא!</p>

<br />

<p>וּמִנְּדִיבוּת הָעוֹלָם הַבָּא – שֶׁהוּא רָחוֹק מִן הַשָּׁוְא / נִמְצָא לִמְבַקְשָׁיו / וְנִדְרָש לְשׁוֹאֲלָיו וּלְדוֹרְשָׁיו / וְקַל הַדְּרָכִים וְהַמַּעֲבָרִים / פְּתוּחַ הַשְּׁעָרִים / מַה יָּפְיוֹ וּמַה טּוּבוֹ / זֶה הַשַּׁעַר לַאדֹנָי, צַדִּיקִים יָבוֹאוּ בוֹ! / וְדַע, בְּנִי, כִּי הַצֶּדֶק הוּא הָעוֹלֶה עַל הַמַּעֲלוֹת כֻּלָּם / לְמִקְּטַנָּם וְעַד גְּדוֹלָם / וַאֲשֶׁר הִגִּיעַ עָדָיו יִשְׁלָם / וְאָכַל וָחַי לְעוֹלָם / וְזֶה, כִּי הָעוֹלָם הַזֶּה דוֹמֶה לְפַרְדֵּס מָלֵא חוֹבָה וּזְכוּת / וּמְשֻׂכָּתוֹ הַמַּלְכוּת / וּבִלְעָדָיו הָיָה אַלּוֹן בָּכוּת / וְהַמַּלְכוּת הוּא שִׁלְטוֹן וְחֶמְדָּת / תְּשַׂגְּבֶנוּ הַדָּת / וְהַדָּת מִנְהָג אֲשֶׁר בּוֹ נֵלֵךְ / קָטָן וְגָדוֹל, עָשִׁיר עִם הֵלֶךְ / יַנְהִיגֶנּוּ הַמֶּלֶךְ / וְהַמֶּלֶךְ הוּא כִדְמוּת רוֹעֶה יִרְעֶה עֶדְרוֹ / וְהַחַיִל לַעֲשׂוֹת מַה שֶׁיַעֲשֶׂה יְעִירוֹ / וְהַחַיִל הוּא קִנְיַן כֶּסֶף, יְכַלְכְּלֶנּוּ הַמָּמוֹן / וְהַמָּמוֹן טֶרֶף, יְקַבְּצֶנּוּ הֶהָמוֹן / וְהֶהָמוֹן עֶבֶד, יַעֲבִידֶנּוּ הַצֶּדֶק / וְהַצֶּדֶק הוּא הַדָּבָר הַמְּאֻשָּׁר, הַמְּחַזֵּק כָּל בֶּדֶק / וְאָמְרוּ בַעֲדוֹ הַחֲכָמִים כֻּלָּם / הַצֶּדֶק שַׂר וּמְאֻשָּׁר וְהוּא תִקּוּן הָעוֹלָם.
וְאָמַרְתִּי בְשִׁירִי:</p>

<br />

<p>אָמַר הֶחָכָם: בִּינוֹתִי / סוֹד הָעוֹלָם וּתְמוּנָתוֹ:
הָעוֹלָם הַזֶּה פַּרְדֵּסִי, / הַמַּלְכוּת הוּא כִמְשֻׂכָּתוֹ;</p>

<p>הַמַּלְכוּת הוּא כִדְמוּת שִׁלְטוֹן, / הַדָּת תַּשְׂגִּיב אֶת חֻלְשָׁתוֹ;</p>

<p>הַדָּת – מִנְהַג יִנְהָגֶנּוּ / מֶלֶךְ חָכָם בִּידִיעָתוֹ;</p>

<p>הַמֶּלֶך הוּא כִדְמוּת רוֹעֶה, / הַחַיִל יָעִיר קִנְאָתוֹ;</p>

<p>הַחַיִל הוּא קִנְיַן כֶּסֶף / וּמְכַלְכֵּל הַמָּמוֹן אוֹתוֹ;</p>

<p>הַהוֹן – טֶרֶף, וּבְיַד הֶהָ/מוֹן אִסּוּפוֹ וּקְבוּצָתוֹ;</p>

<p>הֶהָמוֹן – עֶבֶד, יַעֲבִידֶ/נּוּ הַצֶּדֶק בִּגְבוּרָתוֹ;</p>

<p>הַצֶּדֶק – תִּקּוּן הָעוֹלָם, / שַׂר וּמְאֻשָּׁר מִזּוּלָתוֹ!</p>

<br />

<p>וְדַע, בְּנִי, כִּי לְיַסֵּר הַבֵּן חוֹבָה וּמִצְוָה / וְאָמַר שְׁלֹמֹה בְחָכְמָתוֹ: יַסֵּר בִּנְךָ כִּי יֵשׁ תִּקְוָה / וְאָמַר הֶחָכָם: הַבֵּן הַכְּסִיל הוּא לְאָבִיו עֶבְרָה / וְזַעַם וְצָרָה / וְאָבִיו דּוֹמֶה בְעִנְיָנוֹ לְבַעַל אֶצְבַּע יְתֵרָה / לֹא יֵדַע אֵיךְ יִתְנַהֵג עִמּוֹ / אִם יִכְרְתֶנּוּ – יַכְאִיב עַצְמוֹ / וְאִם יַשְׁאִירֶנּוּ – יַשְׁאִיר מוּמוֹ.
וְאָמַרְתִּי בְשִׁירִי:</p>

<br />

<p>אוֹמַר לִבְנִי, יוֹם יִמְרֹד בִּי: / אֶצְבַּע יָתֵר אַתָּה עִמִּי!</p>

<p>אַשְׁאִירְךָ – אַשְׁאִיר מוּמִי, / אֶכְרוֹת אוֹתָךְ – אַכְאִיב עַצְמִי!</p>

<br />

<p>וְהַלִּמּוּד לַבֵּן צָרִיךְ לִהְיוֹת בְּמַדְרֵגָה / כָּל עוֹד הֱיוֹת נַפְשׁוֹ רַכָּה וַעֲנֻגָּה /
וּלְהַנְהִיגוֹ כְּפִי כֹחוֹ בְּמֵיטַב הַהַנְהָגָה / וְהַחָכְמָה הָרְאוּיָה לַנְּעָרִים בַּתְּחִלָּה
/ הוּא אֲשֶׁר תֵּחָשֵׁב לַגְּדוֹלִים לְכִסְלָה.</p>

<p>וְאָמַרְתִּי בְשִׁירִי:</p>

<br />

<p>שְׁאֵלוּנִי: וּמַה חָכְמָה רְאוּיָה / לְלַמֵּד לַנְּעָרִים בַּתְּחִלָּה?</p>

<p>הֲשִׁיבוֹתִים: כְּחָכְמַת מָה אֲשֶׁר לַ/זְּקֵנִים יַחְשְׁבָהּ כָּל אִישׁ לְכִסְלָה.</p>

<br />

<p>וְאִם יֶעֱרַב לְבַבְךָ, בְּנִי, לָגֶשֶׁת אֶל הַשִּׁירִים / בְּחַר לְךָ מִזְּמְרַת הַדְּבָרִים / וּמִפְּנִינֵי הַמַּאֲמָרִים / וּמִן הַמְּלִיצוֹת הַבְּתוּלוֹת / אֲשֶׁר הָיוּ מִמְּשׁוֹרְרֵי הַזְּמַן בְּעוּלוֹת / וּמִבְחַר הַשִּׁירִים – אֲשֶׁר הוּא רַךְ בְּשָׁנָיו /
וְהַמְּגֻנֶּה בָהֶם הוּא אֲשֶׁר יָמוּת בְּטֶרֶם מוֹת אֲדוֹנָיו.</p>

<p>וְאָמַרְתִּי בְשִׁירִי:</p>

<br />

<p>שְׁאֵלוּנִי: וּמַה זֶה טוֹב בְּשִׁירִים? / הֲשִׁיבוֹתִים: אֲשֶׁר הוּא רַךְ בְּשָׁנָיו.
וּמָה הוּא הַמְּגֻנֶּה בָם? עֲנִיתִים: / אֲשֶׁר יָמוּת בְּטֶרֶם מוֹת אֲדוֹנָיו.</p>

<br />

<p>עוּרָה, בְּנִי, מִשְּׁנַת הַנַּעֲרוּת / וְהָקִיצָה לָצֵאת מֵעַבְדוּת הַזְּמַן לַחֵרוּת / וּפְקֹד הַיָּמִים אֲשֶׁר הָלְכוּ בְלֹא חֶמְדָּה / וּבְעוֹדְךָ בְּעוֹלַם הַמַּעֲשֶׂה וְהָעֲבוֹדָה / הָכֵן צֵידָה לְנַפְשְׁךָ הַשְּׁדוּדָה / הֲטֶרֶם תֵּדַע כִּי אָבְדָה? / וְאָמְרוּ הַחֲכָמִים כִּי יְמֵי הָאָדָם שְׁלֹשָׁה: /
תְּמוֹל, וְהַיּוֹם, וּמָחָר / וּתְמוֹל – חָלַף, וְאֶל אֶרֶץ לֹא יָדַעְנוּ סָחָר /
וְהַיּוֹם – לַחֲלֹף יָעֹז וְיִתְגַּבָּר / וּמָחָר – נֶעֱלָם וְלֹא נֵדַע מֵאוֹדוֹתָיו דָּבָר.</p>

<p>וְאָמַרְתִּי בְשִׁירִי:</p>

<br />

<p>יְמֵי אָדָם שְׁלֹשָה הֵם בְּמִסְפָּר: / תְּמוֹל – חָלַף כְּבָר, עָבַר זְמַנּוֹ,</p>

<p>וְהַיּוֹם – הוּא כְּמוֹ חוֹלֵף וְאֵינוֹ, / וּמָחָר – נֶעֱלָם, אֵין מִי יְבִינוֹ.</p>

<br />

<p>וְיָדוּעַ לְכָל מַשְׂכִּיל, כִּי בַזְּמַן הֶעָבַר – אֵין תַּחְבּוּלָה לְהוֹסִיף אוֹ לִגְרֹעַ / רַק מַה שֶּׁבּוֹ פְּעֻלַּת פָּעוּל לְטוֹב אוֹ לְרֹעַ / וּבַאֲשֶׁר יִהְיֶה מָחָר – נִבְעָר כָּל אָדָם מִדַּעַת
טִיבוֹ / וְלָכֵן בַּיּוֹם אֲשֶׁר אַתָּה בְקִרְבּוֹ / תִּפְעַל, לְפִי הַצֹּרֶךְ וְהַשָּׁעָה / לְהַמְצִיא לְנַפְשְׁךָ נֹפֶשׁ וּמַרְגֵּעָה.
וְאָנֹכִי, הָאָב הַמְּצַוֶּה / אֲשֶׁר לִרְאוֹת בְּךָ חָכְמָה וָשֵׂכֶל אֲקַוֶּה / אֵין בְּיָדִי הוֹן וָעֹשֶׁר / אָמְנָם הִפְקַדְתִּיךָ עַל הַצֶּדֶק וְהַכֹּשֶׁר / וּבְדֶרֶך חָכְמָה הוֹרֵיתִיךָ, וְהִדְרַכְתִּיךָ בְּמַעְגְּלֵי יֹשֶׁר / לִהְיוֹת אֶל אֲדֹנָי וְאֶל טוּבוֹ נוֹהֵר / וְיוֹתֵר מֵהֵמָּה, בְּנִי, הִזָּהֵר! / וַאֲנִי אֶבְטַח בַּאֲשֶׁר מֵאַיִן אֶל יֵש הוֹצִיאָנִי / וּבְצֵל יָדוֹ הֶחְבִּיאָנִי / כִּי תָבוֹא חָכְמָה בְלִבֶּךָ וְיִשְׂמַח לִבִּי גַם אָנִי / וְהַשֵּׂכֶל אֲשֶׁר יֻלַּדְתָּ עַל בִּרְכָיו / וְהֵאִירוּ לְךָ בְרָקָיו / יָצִיץ לְךָ מֵחֲרַכָּיו / וְיוֹפִיעַ עָלֶיךָ מֵהוֹדוֹ עַל הַשְלַָמָתֶךָ / שִׁעוּר לְהַשְלִים זוּלָתֶךָ / וְהָיָה רֵאשִׁיתְךָ מִצְעָר וּמְאֹד יִשְׂגֶּה אַחֲרִיתֶךָ.
וַיְהִי כִּשְׁמֹעַ הַשָּׂר יְפִי הַמּוּסָרִים / וּמֶתֶק הַמְּלִיצוֹת וְהַשִּׁירִים / צָחַק עַל אָמְרִי כִּי הֵם לְחַנֵּךְ בָּהֶם הַנְּעָרִים
/ וַיֹאמַר: חַי אָנִי, כִּי הֵם הַמַּדְרֵגוֹת הָעֶלְיוֹנוֹת שֶׁבַּסֻּלָּם / וְהֵם טוֹבִים וּרְאוּיִים לִגְאוֹנֵי עוֹלָם / הֵיטַבְתָּ לִרְאוֹת הִשְׂכַּלְתָּ עֲשֹה / וְאַתָּה בְעֵינַי תִּפְאֶרֶת הַשִּׁיר וְיַחֲשׂוֹ / וְשִׁירֵי זוּלָתְךָ הָיוּ עָלַי לָטֹרַח, נִלְאֵתִי נְשׂא / וְנַפְשִׁי נִכְסְפָה כַיּוֹם, וְרַעֲיוֹנַי כְּמֵהִים /
בִּרְאוֹתִי מַעֲלוֹתֶיךָ הַגְּבֹהִים / לִהְיוֹת לִי מִמְּלֶאכֶת יָדְךָ תְּפִלּוֹת, אֶתְפַּלֵל בָּהֶם
אֶל הָאֱלֹהִים / לְהַכְנִיעַ יִצְרִי הָאַכְזָרִי / וּלְהִתְרַצּוֹת בָּהֶם לְיוֹצְרִי / כִּי יָדַעְתִּי כִּי אִם תְּחַבְּרֵם / עַל כָּל הַתְּפִלּוֹת תְּפָאֲרֵם / וְאִם כָּכָה אַתְּ עוֹשֶׂה לִי / אֶשְׂמַח כִּי רַב חֵילִי / וְכִי כַּבִּיר מָצְאָה יָדִי / וְיַעֲלֹז לִבִּי וְיָגֵל כְּבוֹדִי!
וַיְהִי כְּשָׁמְעִי מִצְוַת הַשָּׂר, נֵזֶר הוֹדִי
/ קַמְתִּי קַל חִישׁ וָאֲחַבֵּר תְּפִלָּה נִפְלָאָה / בְּפַז הַשֵּׂכֶל מְסֻלָּאָה /
וָאֶתְּנֶנָּהּ אֶל הַשַּׂר לְהִתְפַּלֵּל בָּהּ בְּמַקְהֵלוֹת / וַתִּיטַב הַתְּפִלָּה בְעֵינָיו, וַתִּשָּׂא חֶסֶד לְפָנָיו מִכָּל הַתְּפִלּוֹת.</p>

<p>וְזֹאת הִיא הַתְּפִלָּה / אֲשֶׁר חִבַּרְתִּי אֶל הַשַּׂר הַנַּעֲלָה:</p>

<br />

<p>אָנָּא, אֲדֹנָי, כִּי אֲנִי עַבְדֶּךָ, / עָלַי, בְּחֶמְלָתָךְ, מְשֹׁךְ חַסְדֶּךָ,</p>

<p>רַחֵם יְחִידָתִי, לְךָ מִתְחַנְנָה / יוֹם יוֹם, וְכַפָּהּ שָׁטְחָה נֶגְדֶּךָ,</p>

<p>וּמְחֵה כְעָב פִּשְׁעִי, וְחֶטְאִי כַעֲנַן / שַׁחַק, וְשִׂים דִּמְעִי בְּתוֹךְ נֹאדֶךָ,</p>

<p>וּשְׁפֹךְ חֲמָתָךְ עַל עֲדַת מִתְקוֹמֲמִים – / עָלַי, אֱלֹהַי, אַל תְּעַר כַּדֶּךָ.</p>

<p>מִי יַעֲמֹד לִי, רַק חֲסָדֶיךָ, בְּיוֹם / תַּחְפֹּץ לְגַלּוֹת לִי צְפוּן סוֹדֶךָ?</p>

<p>מִי זֶה אֲשֶׁר יָלִיץ בְּעַד נַפְשִׁי, יְכַב / מָחָר יְקוֹד אֶשְׁךָ וְלַפִּידֶךָ?</p>

<p>אָנָה, אֱלֹהִים, אֵלְכָה מֵרוּחֲךָ, / אוֹ אָן אֲנִי אֶבְרַח בְּיוֹם פָּקְדֶךָ?</p>

<p>מִי זֶה יְכַחֵשׁ בֶּאֱלֹהוּתָךְ – וְשָׁ/מַיִם וְאֶרֶץ הֵם שְׁנֵי עֵדֶיךָ!</p>

<p>אֶרְאֶה צְבָא מָרוֹם לְךָ מִשְׁתַּחֲוִים, / גַּלְגַּל עֲרָבוֹת יוֹם לְיוֹם יוֹדֶךָ,</p>

<p>מִי כּוֹנְנָה שַׁחַק וְאוֹתוֹ טִפְּחָה, / מִי יָסְדָה אֶרֶץ – הֲלֹא יָדֶךָ!</p>

<p>עוּרָה, לְבָבִי, עוֹד בְּטֶרֶם בּוֹא יְמֵי / רָעָה, וְלֹא יוֹעִיל לְךָ סָפְדֶךָ!</p>

<p>עַד אָן תְּנַבֵּל צוּר, וְתַעַט כַּמְעִיל / מַעַל, וּבֶגֶד בּוֹגְדִים בִּגְדֶּךָ?</p>

<p>הַבֵּט זְמַן יָחִישׁ וְיִרְתּוֹם יוֹם לְיוֹם / רִכְבּוֹ, וְיִתְעַתֵּד לְפֵרוּדֶךָ.</p>

<p>אֵיךְ תַּעֲלִים עַיִן – וְעֵינָיו אוֹרְבוֹת, / יִתְנַכְּרוּ רֵעָיו בְּיוֹם אֵידֶךָ.</p>

<p>הוֹאֵל, לְבָבִי, צוּר בְּחֵיל שִׂכְלָךְ עֲלֵי / יִצְרָךְ, לְךָ יַשִּׂיא וְיַטְרִידֶךָ,</p>

<p>יַמְתִּיק בְּפִיו רָעָה, וְרֵאשִׁיתוֹ כְנֹ/פֶת צוּף, וְאַחְרִיתוֹ – עֲדֵי אָבְדֶךָ,</p>

<p>מוֹקֵש בְּקִרְבָּךְ הוּא, וְגַם שִׂכִּים בְּעֵי/נֶיךָ וְלִצְנִינִים בְּמֹו צִדֶּךָ.</p>

<p>זָכְרָה לְחַסְדֵי צוּר יְלָדֶךָ, אֲשֶׁר / יָכִין לְךָ מִיּוֹם לְיוֹם צֵידֶךָ.</p>

<p>הוּא הוֹדְךָ וּכְבוֹדְךָ, הוּא פוֹדְךָ, / הוּא הֶעֱמִיד אוֹתְךָ עֲלֵי עָמְדֶךָ,</p>

<p>שִׁית נוֹרְאוֹתָיו הָעֲצוּמוֹת נִכְחֲךָ, / גַּם מִפְעֲלוֹת חַסְדּוֹ תְּשַׁו נֶגְדֶּךָ,</p>

<p>מַעְטֵה שְׁבָחוֹתָיו כְּבֶגֶד תַּעֲטֶה, / וּלְבוּש תְּהִלּוֹתָיו כְּמוֹ מַדֶּךָ,</p>

<p>וּזְכֹר לְיוֹם, פֶּתַע יְקוּמוּן נוֹשְׁכֵי / וּמְזַעְזְעֵי גּוּפָךְ וּמַרְעִידֶיךָ,</p>

<p>יוֹם יִרְתְּמוּ יָמִים לְפִרְדֵי הַפְּרִי/דָה, יוֹם זְמַן רַע יַחֲרִישׁ בַּדֶּיךָ!</p>

<br />

<p>וְעוֹד חִבַּרְתִּי בְּמִצְוַת הַשָּׂר הַנַּעֲלָה / אַרְבָּעָה שִׁירִים בְּעִנְיַן תְּפִלָּה.</p>

<p>וְאֵלֶּה הֵם:</p>

<br />

<p>אִם תִּקְטְלֵנִי, אַל – לְךָ אוֹחִילָה, / אָנוּס לְעֶזְרָה מִמְּךָ – אֵלֶיךָ,</p>

<p>אֶתְכַּס בְּכַנְפוֹת חַסְדְּךָ יוֹם צַר, וּמִן / חַמָּתְךָ אֶבְרַח עֲדֵי צִלֶּךָ,</p>

<p>אֶבְטַח בְּיוֹם חֹשֶׁךְ וְקַדְרוּת זַעְמָךְ, / לֵאוֹר בְּאוֹר יִשְׁעָךְ וְנֵר הִלֶּךָ;</p>

<p>הִנֵּה לְבָבִי עִם לְבָבוֹת עַמְּךָ – / עִמָּךְ נְדָבוֹת הֵם בְּיוֹם חֵילֶךָ!</p>

<br />

<p>הַיּוֹשֵׁב עַל חוּג הָאָרֶץ, / אֵל כַּבִּיר לַמַּבּוּל יָשָׁב!</p>

<p>כָּל הַגּוֹיִים אַיִן נֶגְדָּךְ, / אֶפֶס נֶחְשָׁב, כַּגֵּר כַּתּוֹשָׁב.</p>

<p>הַבֵּט עֶנוּת עִם מִסְכֵּנוּת, / וּמְשִׁסָּה, אֵין אוֹמֵר: הָשַׁב!</p>

<p>צִפּוֹר בּוֹדֵד, מִקֵּן נוֹדֵד / וּכְשַׁחַק מֹאזְנַיִם נֶחְשָב.</p>

<p>הָשֵׁב עַמָּךְ תּוֹךְ אוּלַמָּךְ / וּבַגּוֹיִים לֹא יִתְחַשָּׁב!</p>

<br />

<p>יָקוּם אֱלֹהִים כְּקֶדֶם, וְיִרְעוּ / בָּשָׁן וְכַרְמֶל כְּמֵאָז כְּבָשָׂיו,</p>

<p>בַּת עוּץ וְאֶדֹם – כְּאַדְמָה וְכִסְדוֹם / יִתֵּן, וְיִשְׂמַח יְשׁוּרוּן בְּעוֹשָׂיו,</p>

<p>בָּבֶל מְנַבֵּל – יְחַבֵּל, וְעֵשָׂו – / כּוֹס יֵין חֲמָסָיו יְגָרֵם חֲרָשָׂיו.</p>

<p>חִצִּים שְׁנוּנִים וְגַלֵּי יְגוֹנִים, / פּוּצוּ בְעֵשָׂו וְיִשְׁכַּח מְשׂוֹשָׂיו!</p>

<p>אִם יִשְׁאֲלֵכֶם אֱנוֹשׁ: אַל פְּשַׁטְתֶּם? / כֹּה תֹּאמְרוּן: לַאֲדוֹנִי לְעֵשָׂו!</p>

<br />

<p>רוֹכֵב שְׁחָקִים! אוֹת בְּרִית בִּי שַׁתָּ – / יִצְרִי אֲזַי מִטָּהֳרוֹ הִשְׁבַּתָּ,</p>

<p>וּבְנֵי בְלִי שֵׁם שָׁמְנוּ וַיַּעֲלוּ/נוּ עַל שְׂפַת לָשׁוֹן, וּמֶה גַּם עָתָּה,</p>

<p>חֶרְפַּת עֲבָדֶיךָ לְעֵדוּת הָיְתָה / יוֹם יוֹם בְּפָנֵינוּ, חֲתוּמֵי מָטָּה.</p>

<br />

<p>וַיִּחַדּ הַשַּׂר עַל כָּל הַטּוֹבָה אֲשֶׁר רָאָה בַשִּׁירִים הָאַרְבָּעָה / וַיֹאמַר: אֵין זֶה כִּי אִם מִמִּבְחַר הַשֵּׂכֶל וּמִזִּמְרַת הַיְּדִיעָה / בָּרוּךְ אֱלֹהֵי מָעֻזּוֹת / אֲשֶׁר חָלַק לְךָ מִבְחַר הַמְּלִיצוֹת וְהַחֲרוּזוֹת / וְכָעֵת הִשְׁמִיעָנוּ כָּזֹאת!</p>

<br />

<br />

<h2 id="הַמַּחְבֶּרֶתהָעֶשְׂרִים:תְּהִלַּתאֲבִיגְדוֹר.">הַמַּחְבֶּרֶת הָעֶשְׂרִים: תְּהִלַּת אֲבִיגְדוֹר.</h2>

<p>הִתְנַצְּחוּת עִם שְׁלֹשָׁה אַנְשֵׁי מְדָנִים. שִׁיר לְכָל
דּוֹרֵשׁ.</p>

<br />

<p>אָמַר עִמָּנוּאֵל הַמְּחַבֵּר: אַחֲרֵי אֲשֶר רָאָה
הַשַּׂר הַמּוּסָרִים / הַנִּזְכָּרִים / וְהַתְּפִלוֹת / הַמְהֻלָּלוֹת /
נִפְלָא עֲלֵיהֶם בְּתַכְלִית הַפְּלִיאָה / וַיֹּאמֶר אֵלָי: רָאִיתִי
יָדְךָ בַּשִׁירִים וּבַמְּלִיצוֹת חֲזָקָה וְנוֹרָאָה / וּלְךָ לָשׁוֹן
מְדַבֶּרֶת גְּדוֹלוֹת, כְּאִלּוּ הָיִיתָ בִּימֵי אַנְשֵׁי הַנְּבוּאָה /
וְלֹא רָאִיתִי שִׁירָה כְּשִׁירְךָ עֹז אוֹזֶרֶת / וְכִמְעַט הַגְּבוּל
עוֹבֶרֶת / רַק שִׁירָה רְאִיתִיהָ לְכָל הַשִּׁירוֹת חוֹדֶרֶת / וְהִיא
עַל עַמּוּדֵי הַשֵּׂכֶל גֻּלָּה וְכוֹתֶרֶת / וּבְרֹאשׁ מְשׁוֹרְרֵי
הַזְּמַן עֲטֶרֶת תִּפְאֶרֶת / וּתְחִלָּתָהּ: ׳עוּרִי מְלִיצָתִי בְּרֹב
תִּפְאֶרֶת / עוּרִי לְשׁוֹן זָהָב וְהָאַדֶּרֶת׳ / רְאִיתִיהָ הֲרֵי
יָמִים וְשָׁנִים / בְּיַד אֲנָשִׁים מְבִינִים / יִשָּׂאוּהָ עַל כָּתֵף,
יִסְבְּלוּהָ / וְעַל רֹאשׁ שִׂמְחָתָם יַעֲלוּהָ / וְכָל רוֹאֶהָ
לִקְרָאתָהּ יֶחֱרַד / וְחָשַׁבְתִּי, לְרֹב יָפְיָהּ, כִּי בָאָה
מִסְפָרַד / וְלוּ מְצָאתִיהָ, לְרֹב חִשְׁקִי בָהּ וַאֲשֶר אוֹתָהּ
אֶאֱהַב / נָתַתִּי מִשְׁקָלָהּ זָהָב / וְלוּ רָאִיתָ צַחוּת לְשׁוֹנָהּ /
אָז תְּבָרֵךְ הַמְחַבֵּר בְּשֵׁם אֲדֹנָי רִאשׁוֹנָה / וְלוּ תֵרֵד
לְעֹמֶק עִנְיָנֶיהָ / וְתִרְאֶה סַפִּירֶיהָ וּפְנִינֶיהָ / תִּבְרַח
מִפָּנֶיהָ.</p>

<p>וַיְהִי כֶּאֱמֹר הַשָׂר כָּזֹאת לֹא אַחַת וְלֹא
שְׁתַּיִם / עַד אֲשֶר לְקוֹלוֹ צָלְלוּ הָאָזְנַיִם / לֹא יָכֹלְתִּי
לְהִתְאַפֵּק וְשָׂחַקְתִּי, עַד אֲשֶר דָּמְעוּ הָעֵינָיִם / וְכִרְאוֹת
הַשָּׂר רֹב שַׂחֲקִי / אֲשֶר לֹא הָיָה מֵחֻקִּי / כִּמְעַט בּוֹשׁ
וְחָפַר / וְחָשַׁב, לְרֹב שַׂחֲקִי, כִּי לִבִּי אֶת בְּרִיתוֹ הֵפַר /
וַיִּפֶן בְּחֵמָה אֵלַי וַיֹּאמַר: / חַי אָנִי! אִם רָאִיתָ הַשִּׁיר
אֲשֶר אֹמַר / מִפַּחְדוֹ לִבְּךָ סָמַר / וּפָנֶיךָ מִבְּכִי חֳמַרְמָר /
וְלֹא תִתְמַרְמֵר כַּאֲשֶר תִּתְמַרְמָר.</p>

<p>וָאַעַן וָאֹמַר: אֲדוֹנִי! אַחֲרֵי אֲשֶר הַשִּׁיר הַהוּא
תֶאֱהָבֶנּוּ / וְרֹאשׁ כָּל הַשִּׁירִים אֲשֶר רָאִיתָ תַּחְשְׁבֶנוּ /
מַה לַּעֲשׂוֹת לָאִישׁ אֲשֶר לְךָ יִכְתְּבֶנוּ?</p>

<p>וַיֹּאמֶר הַשָּׂר: הִנְנִי נִשְׁבָּע בַּאֲשֶר עָשָׂה
אֶרֶץ וְחוּצוֹת / כִּי הָאִישׁ אֲשֶר יָשִׁית בְּנַפְשׁוֹ עֵצוֹת /
וְאֵלַי יִכְתְּבֶנוּ – אֶעֱשֶׂה לוֹ מִזָּהָב מִשְׁבָּצוֹת / וְהַלְבֵּשׁ
אוֹתוֹ מַחֲלָצוֹת.</p>

<p>וָאַעַן וָאֹמַר: חַיֶּיךָ, הַשָּׂר! אוֹתִי תַלְבִּישׁ
בִּגְדֵי חֹפֶשׁ / כִּי הַיּוֹם אֶתֵּן לְלִבְּךָ נֹפֶשׁ / וְעַתָּה,
הִכּוֹן וְהָכֵן לְךָ בִּגְדֵי חֶמְדָּה / כִּי אִתִּי הַשִּׁירָה
הַחֲמוּדָה / וַיָּפָג לֵב הַשָּׂר, כִּי לֹא הֶאֱמִין / וָאַעַן וָאֹמַר:
חַי אָנִי, אִם אִשׁ לְהַשְׂמִיל וּלְהֵימִין!</p>

<p>כִּשְׁמֹעַ הַשָּׂר עָלַז לִבּוֹ / וַתְּחִי רוּחוֹ
בְּקִרְבּוֹ / וַיֹּאמֶר אֵלָי: כַּאֲשֶׁר אָהַבְתִּי תַחְמֹד / מְהֵרָה
חוּשָׁה, אַל תַּעֲמֹד / וְהָבֵא לִי הַשִּׁיר אֲשֶר אָהַבְתִּי / כִּי
לִרְאוֹתוֹ תָאַבְתִּי.</p>

<p>וָאַעַן וָאֹמַר: הִנֵּה לְךָ, הַשָּׂר, הַשִּׁיר אֲשֶר תִּשְׁאָלֵהוּ / הַרְחֵב פִּיךָ וַאֲמַלְאֵהוּ.</p>

<p>וָאֹמַר:</p>

<p>עוּרִי, מְלִיצָתִי, בְּרֹב תִּפְאֶרֶת, / עוּרִי, לְשׁוֹן זָהָב וְהָאַדֶּרֶת!</p>

<p>הִתְעוֹרְרִי, הִתְנַעֲרִי! מַה תֵּלְכִי / עַל מַעֲרֶכֶת שִׁיר כְּמוֹ חִגֶּרֶת?</p>

<p>מַה תֵּזְלִי לִמְאֹד לְשַׁנּוֹת טַעֲמֵךְ, / בּוֹאִי, וּמַה זֶּה אַתְּ כְּמִתְנַכֶּרֶת?</p>

<p>חֶרֶב תְּבוּנָתִי! וּמַה לָךְ תִּשְׁקְטִי, / חֶרֶב חֲלַל גָּדוֹל וְהַחוֹדֶרֶת!</p>

<p>מַה תֵּשְׁבִי בֵּין מִשְׁפְּתֵי תַעְרֵךְ, וּמַה / לָךְ תִּירְאִי וַתֵּלְכִי קוֹדֶרֶת?</p>

<p>אִי, יָם תְּבוּנָתִי! הֲתָנוּס מִפְּנֵי / שִׁירַת אֲבִיגְדוֹר, הוֹדְךָ זוֹכֶרֶת?</p>

<p>יַרְדֵּן תְּעוּדוֹת! מַה לְךָ תִּסֹּב אֲחוֹ/רַנִית – וְדָמִיתָ לְיָם כִּנֶרֶת!</p>

<p>הָיוּ זְמִירֶיךָ חֲקוּקִים עַל פְּנֵי / תֵבֵל בְּעֵט בַּרְזֶל וְגַם עוֹפֶרֶת.</p>

<p>עוּרִי, מְלִיצָתִי, וְאֵלָיו דַבְּרִי / פָּנִים בְּפָנִים, אַל תְּהִי סוֹרֶרֶת,</p>

<p>וּקְחִי בְיָדֵךְ שִׁיר, וּפָנָיו קַדְּמִי, / כִּי יֵשׁ וְיֵשׁ אֶל פָּעֳלֵךְ מַשְׂכֹּרֶת.</p>

<p>כָּזֹאת וְכָזֹאת תֹּאמְרִי אֵלָיו: אֲנִי / חוֹלַת אֲהָבִים, טוּבְךָ שׁוֹחֶרֶת.</p>

<p>דּוֹדִי, נְגִידִי! קַח בְּרָכָה הוּבְאָה / מִקִּיר לְבָבִי, לָךְ מְאֹד נוֹהֶרֶת.</p>

<p>יִהְיוּ לְרָצוֹן מַעֲנַי, אַף יִזְּלוּ / כַטַּל, וְשִׂיחִי יֶעֱרַב כִּקְטֹרֶת.</p>

<p>דּוֹדִי! בְּחַנְתִּיךָ, צְרַפְתִּיךּ בְּכוּר / מִבְחָן, מְצָאתִיךָ בְּיָד גּוֹבֶרֶת.</p>

<p>אֶזְרַע בְּךָ שִׁירַי – וּמֵאָה אֶמְצְאָה / עַל כָּל אֲשֶר נַפְשִׁי בְךָ שׁוֹעֶרֶת.</p>

<p>לֹא יָדְעָה נַפְשִׁי, אֲבָל הַיּוֹם לְבַד, / כַּמָּה וְכַמָּה חַרְבְּךָ דוֹקֶרֶת.</p>

<p>תִּלְאֶה יְחִידָתִי לְהָכִיל גָּדְלְךָ, / הִיא מִמְּךָ תִבְרַח – וְלָךְ חוֹזֶרֶת.</p>

<p>קַמְתָּ לְרוֹעֶה נֶאֱמָן, דּוֹר לֶאֱסֹף / הַצּוֹלְעָה, גַּם לַחֲבֹשׁ נִשְׁבֶּרֶת.</p>

<p>בָּךְ יִמְצְאוּ אִישִׁים יְסוֹדוֹת הָאֱמוּן, / לוּ הָיְתָה כָל הָאֱמֶת נֶעְדֶּרֶת.</p>

<p>תִּמְשֹׁךְ בְּחַכַּת שִׁירְךָ לִבִּי, וְעַל / לֵב כָּל נְדִיב עַם תִּפְרְשָׂה מִכְמֹרֶת.</p>

<p>פֶּצַע אֲהָבֶיךָ לְכָל דּוֹר נֶאֱמָן, / אָכֵן נְשִׁיקַת בִּלְתְּךָ נֶעְתֶּרֶת.</p>

<p>הָמוּ לְךָ מֵעַי, וְגַם הָמוּ לְךָ / הַלֵּב וְהַכָּבֵד וְהַיּוֹתֶרֶת.</p>

<p>נַפְשִׁי בְנַפְשֶׁךָ צְרוּרָה, נִקְשְׁרָה, / אָכֵן בְּכָל דּוֹד בִּלְתְּךָ גוֹעֶרֶת.</p>

<p>אֶשְׁאַף כְּעֶבֶד צֵל, וְדָמִיתִי לְמוֹ / הָרָה, אֲשֶׁר כָּל יוֹם וְלֵיל סוֹפֶרֶת.</p>

<p>נַפְשִׁי בְּךָ תָגִיל, צְבִי חִשְׁקִי, וּבָךְ / מִתְהַלְלָה תָמִיד וּמִתְפָּאֶרֶת.</p>

<p>תִּבְחַר לְהִסְתּוֹפֵף בְּבֵיתָךְ, הַצְּבִי, / מִדּוּר בְּבֵית בִּלְתָּךְ וּמִתְגּוֹרֶרֶת.</p>

<p>תַּבִּיט תְּמוּנָתָךְ בְּעֵין הִדּוּר, אֲבָל / הִיא מֵרְאוֹת זוּלָתְךָ עִוֶּרֶת.</p>

<p>מִיּוֹם אֲשֶׁר נַפְשִׁי יְדָעָתָךְ בְּשֵׁם – / שָׁבָה לְרֹב הָאַהֲבָה שִֹכֹּרֶת;</p>

<p>הִתְנַצְּלָה עֶדְיָה לְנוּדָהּ, וַתְּהִי / מִיּוֹם פְּרִידָה כָּאֳנִי סוֹעֶרֶת;</p>

<p>לָשׁוּב לְיַבֶּשֶׁת מְנוּחָה אֶל מְחוֹז / חֶפְצָהּ – בְּכָל לִבָּהּ, הֲכִי חוֹתֶרֶת;</p>

<p>לוּלֵי אֲשֶׁר לָשׁוּב מְהֵרָה יִחֲלָה – / אָז יוֹם פְּרִידָה הָיְתָה נִגְזֶרֶת.</p>

<p>דּוֹדִי! בְּטֶרֶם בּוֹא זְמִירֶיךָ, הֲכִי, / צָרָה יְחִידָתִי כְּמוֹ מַבְכֶּרֶת,</p>

<p>אָכֵן בְּבוֹאָם – הָיְתָה נַפְשִׁי כְזֹ/הַר הָרְקִיעִים זָהֳרָהּ מַזְהֶרֶת;</p>

<p>שַׂמְתִּים כְּחוֹתָם עַל לְבָבִי וַעֲנַדְ/תִּים כַּעֲנָקִים לִי עֲלֵי גַרְגֶּרֶת.</p>

<p>מַה יָקְרָה שִׁירָתְךָ, הַשָּׂר, וּמַה / נָּעְמָה אֱלֵי לִבִּי, וּמַה נֶּהְדֶּרֶת!</p>

<p>שִׁירָתְךָ, הַשָּׂר נְגִידִי, תַּחֲרִישׁ / בַּדִּים, וְאוֹתוֹת קוֹסְמִים מֵפֶרֶת;</p>

<p>הַשּׁוֹכְנִים עָפָר – לְרֵיחָהּ יִחְיוּ, / אַף הָרְפָאִים מִשְּׁאוֹל עוֹרֶרֶת;</p>

<p>מָשְׁכָה בְיָפְיָהּ הַלְּבָבוֹת, וַתְּהִי / שִׁירַת אֱנוֹשׁ זוּלָתְךָ מַמְזֶרֶת;</p>

<p>הִיא לַתְּבוּנָה אֵם, וְכִמְעַט מַעֲמַד / שֵׂכֶל חֲשַׁבְתִּיהָ, וְגַם נִבְצֶרֶת;</p>

<p>הִיא הָיְתָה אָמוֹן לְמוֹ דַעַת וְאֵם / לַשִּׁיר וְלַמִּקְרָא וְלַמָּסֹרֶת;</p>

<p>הִיא נוֹזְלָה גִשְׁמֵי נְדָבוֹת כַּעֲֵנַן / שַׁחַק, וְטַל אוֹרוֹת, הֲכִי מַמְטֶרֶת;</p>

<p>הָיוּ מְלִיצוֹת הַמְּלִיצִים כַּחֲלוֹם / הַבָּא בְרֹב עִנְיָן – וְהִיא פוֹתֶרֶת;</p>

<p>תִּדְמֶה לְבִכּוּרָה בְּרֵאשִׁיתָהּ, וְאַךְ / שִׁירַת נְדִיבִים דָּמְתָה בַקָּרֶת;</p>

<p>רִפְאוּת לְשָׁרְרִי הִיא, וְגַם שִׁקוּי לְעַצְ/מוֹתַי – וְשִׁיר זוּלָתְךָ מַמְאֶרֶת;</p>

<p>תִּשְׂחַק לְיוֹם אַחְרוֹן וְתָבוּז לִקְּהַת / עַמִּים בְּגַאְוָתָהּ וּמִשְׂתָּרֶרֶת;</p>

<p>עַל כָּל דְּרָכֶיהָ מְאוֹרוֹת נָגְהוּ, / יָקוּם כְּהַיוֹם אֵת אֲשֶׁר גוֹזֶרֶת;</p>

<p>מֵרֹאשׁ יְנִיקוֹת הַמְּלִיצָה – קָטְפָה / רַךְ, מֵחֲרָזִים – לָקְחָה צַמֶּרֶת;</p>

<p>יִתְעוֹרֲרוּ כָל יוֹרְדֵי בוֹר, לוּ עֲלֵי/הֶם שֵׁש פְּעָמִים תִּהְיֶה גוֹהֶרֶת;</p>

<p>מִי מוֹשְׁכוֹת שִׁירָתְךָ יִפְתַּח, וּמִי / זֹאת מַעֲדַנּוֹת זָהֳרָה קוֹשֶׁרֶת?</p>

<p>תִּפְתַּח בְּשִׁיר חָדָשׁ – וְאֵין סוֹגֵר, וּמִי / יוֹאֵל וְיִפְתַּח כַּאֲשֶׁר סוֹגֶרֶת?</p>

<p>לָהּ יִקְּדוּ שָׂרִים וְיִכְרָעוּ, וְלָהּ / יִשְׁתַּחֲווּ, לוּ הָיְתָה נִכֶּרֶת;</p>

<p>תּוֹצִיא לְאוֹר כָּל תַּעֲלוּמָה, וַתְּהִי / דֶּלֶת וּמַפְתֵּחַ לְכָל מִסְגֶּרֶת;</p>

<p>טוֹב עוֹלְלוֹת שִׁירָתְךָ, דוֹד, מִבְּצִיר / שִׁירַת נְדִיבֵי עַם, וּבָם עוֹצֶרֶת.</p>

<p>חָמְדָה יְחִידָתִי סְפִיחֶךָ, וְאֶת / עִנְבֵי נְזִירֶיךָ הֱיוֹת בּוֹצֶרֶת;</p>

<p>תִּשְׁאַב בְּשָׂשׂוֹן מֵי עֲיָנוֹת שִׂכְלְךָ, / אַף שִׁבֳּלֵי חַסְדָּךְ תְּהִי קוֹצֶרֶת.</p>

<p>עוֹרֵךְ לְהוֹד שִׁירָךְ זְמִיר זוּלָתְךָ – / עוֹרֵךְ לְקוֹל צִפּוֹר אֲתוֹן נוֹעֶרֶת.</p>

<p>הַשִּׂיר לְךָ יֵאוֹת, וְאָכֵן בִּלְתְּךָ / בַּשִּׁיר – כְּגַנָּב בָּא בְתוֹךְ מַחְתֶּרֶת.</p>

<p>לָשׁוֹן אֲשֶר תָּקוּם לְמִשְׁפָּט אִתְּךָ – / תַּרְשַׁע, בְּעֵת בָּהּ תִּגְעֲרָה מִגְעֶרֶת.</p>

<p>תַּעַשׂ לְךָ בָּתִּים בְּשִׁירִים נִמְרְצוּ, / עֵת הַמְּלִיצִים יַעֲשׂוּן מִנְהֶרֶת.</p>

<p>עֶרְכָּךְ לְמוּל כָּל שָׁר – כְּעֶרֶךְ הַצְּבִי, / רוֹעֶה בְשׁוֹשַנִּים, לְמוּל חַזֶּרֶת.</p>

<p>הָיָה תְמוֹל הַשִּׁיר דְּבָרוֹ נֶעֱלָם, / אַף מַעֲלָתוֹ מֵאֱנוֹשׁ נִסְתֶּרֶת,</p>

<p>גַּם הַמְּלִיצָה נִסְתְּרָה, לֹא יָדְעָה / אִישׁ, הָיְתָה הָעוֹבְרִים שׂוֹכֶרֶת,</p>

<p>עַד שִׂכְלְךָ בָא עַד מְלוֹן קִצָּהּ, וְגַם / קוֹרֵא וּפוֹשֵׁט בָּהּ כְּמוֹ אִגֶּרֶת,</p>

<p>יָעוֹד יְעַדְתָּהּ עוֹד, וְגַם הִנֵּה לְךָ / הָרָה וְיוֹלֶדֶת וְגַם דּוֹגֶרֶת.</p>

<p>מַה נִּפְלְאַתָה אַהֲבָתָךְ, הַצְּבִי, / הָיְתָה בְתוֹךְ לִבִּי כְּאֵשׁ בּוֹעֶרֶת;</p>

<p>שָׁרְשָׁהּ בְּתוֹךְ לִבִּי, וְהִנֵּה עַל שְׂפַת / לָשׁוֹן כְּאָפִיק נַחֲלָה נִגֶּרֶת;</p>

<p>לֹא יָכְלָה עוֹד הַצְּפִינוֹ חִשְׁקְךָ – / שָׂמָה לְשׁוֹנִי לִהְיוֹת דּוֹבֶרֶת.</p>

<p>קַח נָא, נְשִׂיא הַדּוֹר, תְּשׁוּרָה מִיְּדֵי / עַבְדָּךְ, אֲשֶר נַפְשׁוֹ בְךָ נִקְשֶׁרֶת;</p>

<p>תִּצְמָא לְךָ נַפְשׁוֹ, וְתַפְלִיא לַעֲשׂוֹת / הַטּוֹב בְּעֵינֶיךָ, וּמִתְמַכֶּרֶת;</p>

<p>כִּי יָדְךָ יַרְדֵּן תְּכוּנוֹת תַּעֲמִיד, / אַף יָם תְּעוּדוֹת רוֹם בְּעֹז פּוֹרֶרֶת.</p>

<p>לוּ תֹאמְרָה: שֶׁמֶשׁ בְּגִבְעוֹן דֹּם וְיָ/רֵחַ! – לְקוֹלָךְ שָׁמְרוּ מִשְׁמֶרֶת.</p>

<p>תִּבְחַר וְתִקְרַב אֶת מְלִיצָתִי, כְּמוֹ / עוֹלָה, עֲלֵי יַד אַהֲרֹן נִקְטֶרֶת.</p>

<p>תָּשִׁיר בְּשִׁיר חָדָשׁ לְךָ, וּלְהַחֲזִיק / בָּךְ – קוֹרְאָה בִשְׁמָךְ וּמִתְעוֹרֶרֶת.</p>

<p>הֵא שִׁיר, יְסַדְתִּיו מִפְּנִינֵי מַאֲמָר, / לִהְיוֹת עֲלֵי רֹאשָׁךְ לְהוֹד וַעְטֶרֶת!</p>

<br />

<p>וַיְהִי כִּשְׁמֹעַ הַשָּׂר הַשִּׁיר וּדְבָרָיו
הַיְקָרִים / פָּשַׁט אֶת בְּגָדָיו וְלָבַשׁ בְּגָדִים אֲחֵרִים /
וְהִלְבִּישַׁנִי בְגָדָיו הַחֲמוּדוֹת וּמְעִילָיו / וּכְתֹנֶת הַפַּסִּים
אֲשֶר עָלָיו / וַיְכַסֵּנִי מֶשִׁי וַיִּנְעֲלֵנִי תָּחַשׁ / וַיֹּאמַר:
בֶּאֱמֶת הָיָה מְחַבֵּר זֶה הַשִּׁיר חֲכַם חֲרָשִׁים וּנְבוֹן לָחַשׁ /
וְכָל מְשׁוֹרְרֵי הַזְּמַן בִּלְעָדָיו אָכְלוּ פְּרִי כָחַשׁ / וּבְחֵפֶץ
גָּדוֹל הָיִיתִי מַבִּיט תְּמוּנָתוֹ / אִם הוּא בַשָּׁמַיִם לְמַעֲלָתוֹ
/ מִי יִתֵּן יָדַעְתִּי וָאֶמְצָאֵהוּ, אָבוֹא עַד תְּכוּנָתוֹ!</p>

<p>וָאֹמַר אֶל הַשָּׂר: אֱמֹר נָא, נֵזֶר תִּפְאַרְתִּי! / אִם אַרְאֲךָ הָאִישׁ אֲשֶר חִבְּרוֹ – מַה מַשְׂכֻּרְתִּי?</p>

<p>וַיֹּאמֶר הַשָּׂר: הִנְנִי נִשְׁבָּע בֶּאֱמוּנָתִי /
כִּי תִהְיֶה נֶאֱמֶנֶת לְךָ אַהֲבָתִי / וְאַתָּה תִהְיֶה עַל בֵּיתִי /
וְהָאִישׁ הַהוּא – עַל שִׁכְמִי אֶשָּׂאֶנּוּ / וַעֳטָרוֹת לִי
אֶעֶנְדֶנּוּ / כִּי הוּא יִהְיֶה אִישׁ סוֹדִי וַחֲמוּדִי / חַגִּי
חָדְשִׁי וְשַׁבַּתִּי וְכָל מוֹעֲדִי / וְיַחְדָּו נִהְיֶה שַׁעֲשׁוּעִים
יוֹם יוֹם / וּבוֹ נִמְצָא לְפִיד יוֹם פִּדְיוֹם.</p>

<p>וָאַעַן וָאֹמַר: דַּע, אֲדוֹנִי הַשַּׂר, כִּי הָאִישׁ
אֲשֶר אַתָּה שׁוֹאֵל / הוּא הַנּוֹשֵׂא דֶגֶל אַהֲבָתְךָ, עִמָּנוּאֵל /
הַמְדַבֵּר אֵלֶיךָ פָּנִים בְּפָנִים / אֲשֶׁר נִרְאוּ עַל פִּיו אֵלֶּה
הַנִּצָּנִים / וְעַל פִּיו יִסְעוּ וְעַל פִּיו חוֹנִים / חַיּוֹת
הַשִּׁיר וְהָאוֹפַנִּים.</p>

<p>כִּשְׁמֹעַ הַשָּׂר דְּבָרַי חִבְּקַנִי וּנְשָׁקַנִי /
וְכַאֲשֶׁר יִדְבַּק הָאֵזוֹר אֶל מָתְנֵי אִישׁ אֵלָיו הִדְבִּיקַנִי /
וַיַּרְכִּיבֵנִי בְּמִרְכֶּבֶת הַמִּשְׁנֶה / וַיּוֹסֶף אֵת כָּל אֲשֶׁר
נָתַן אֵלַי לְמִשְׁנֶה.</p>

<p>וַיְהִי בִּהְיוֹתִי בְּבֵית הַשַּׂר, שׁוֹתֶה
מַמְתַּקִּים וְאוֹכֵל מַשְׁמַנִּים / וְלוֹבֵשׁ שָׁנִי עִם עֲדָנִים /
וְהִנֵּה שְלֹשָׁה אֲנָשִׁים, אַנְשֵׁי מְדְָנִים / מִגּוֹאֲלֵי הַשַּׂר
וַאֲחֻזַּת מֵרֵעָיו / וּמֵחֶבְרַת מְיֻדָּעָיו / בָּאוּ אֶל בֵּית הַשַּׂר
וַיִּהְיוּ שָׁם / הָאֶחָד – אָשָׁם הוּא אָשֹוֹם אָשַׁם / כִּי הָיוּ לוֹ
בִגְדֵי חֹפֶשׁ לְרִכְבָּה / וּכְדֵי לְהַכְאִיב נַפְשִׁי וּלְהַעֲצִיבָהּ
/ הָיָה שׁוֹאֵל מִמֶּנִּי בְּגָדַי וּמִנְעָלַי / וְאַדַּרְתִּי
וּמְעִילַי / וְאִם הָיִיתִי שׁוֹאֵל מִמֶּנּוּ דָבָר – יְמָאֵן אֵלָי /
וְהַשֵּׁנִי יִקַּח בְּגָדַי בַּסֵּתֶר וְיִלְבָּשֵׁם / וְהַשְּׁלִישִׁי
כְּאָשֵׁם / אַכְזָרִי הוּא וְלֹא יְרַחֵם / וּבְחֹזֶק יָד יִקָּחֵם /
וַאֲנִי הָיִיתִי בְכָל זֶה מַחֲרִישׁ / וְהַיָּגוֹן בְּלִבִּי יַשְׁרִישׁ
/ כְּנָחָשׁ יִשָּׁךְ וּכְצִפְעוֹנִי יַפְרִישׁ / עַד אֲשֶר נִרְאוּ
בְּפָנַי שְׂעִפֵּי הַדְּאָגָה / וְדָלְפָה נַפְשִׁי מִתּוּגָה.</p>

<p>וַיְהִי הַיּוֹם מְצָאַנִי הַשָּׂר סַר וְזָעֵף וּכְסָלַי
מָלְאוּ נִקְלֶה / וַיֹּאמֶר אֵלָי: מַדּוּעַ פָּנֶיךָ רָעִים – וְאַתָּה
אֵינְךָ חוֹלֶה?</p>

<p>וָאֹמַר אֶל הַשַּׂר אֲדוֹנִי: וּמַדּוּעַ לֹא יֵרְעוּ
פָנַי / וּבְגָדַי הַחֲמוּדוֹת, מַחֲמַד עֵינַי וַעֲדָנַי / נְתוּנִים
לְעַם אַחֵר וְרוֹאוֹת עֵינַי / וְלוּלֵי יָרֵאתִי מַעֲלָתְךָ אָמַרְתִּי
בְשִׂירִי / עַל כָּל הַלּוֹבְשִׂים מַלְבּוּשׁ נָכְרִי / דִּבְרֵי בוּז
וְקָלוֹן וּנְבָלוֹת / יַעֲשׂוּ בָהֶם רֹשֶׁם יוֹתֵר מִפְּצָעִים
וַחֲבָלוֹת / כִּי לִי עַל אַנְשֵׁי עוֹלוֹת / לָשׁוֹן מְדַבֶּרֶת
גְּדוֹלוֹת.</p>

<p>וַיֹּאמֶר הַשָּׂר: אַשְׁבִּיעֲךָ בְּאַהֲבָתִי הַיְקָרָה
/ לְחַבֵּר עַל כָּל אֶחָד מֵהֶם שִׁירָה / וּקְבַע שִׁיר כָּל אֶחָד מֵהֶם
בְּדֶלֶת חֶדְרוֹ / וּכְתֹב עָלָיו: כָּכָה יֵעָשֶׂה לָאִישׁ אֲשֶר לֹא
יַחְפֹּץ הַשָּׂר בִּיקָרוֹ!</p>

<p>וָאָקוּם, בְּמִצְוַת הַשָּׂר, וָאֲחַבֵּר שְׁלֹשָׁה
שִׁירִים / בְּעִנְיָן אֶחָד מְדַבְּרִים / וְקָבַעְתִּי כָּל אֶחָד מֵהֶם
בְּדֶלֶת חֶדְרוֹ / לְמַעַן יַכִּיר כָּל אֶחָד מֵהֶם מַעֲלָתִי
וְקִצּוּרוֹ / כִּי לֹא כְצוּרִי צוּרוֹ / וְיַכִּיר מֵהַיּוֹם אֲשֶר עַד
כֹּה לֹא הִכִּירוֹ / וְזֶה הַשִּיר אֲשֶר חִבַּרְתִּי בְּדִבְרֵי בוּז
וּנְבָלָה / עַל הָאִישׁ אֲשֶר הָיָה לוֹקֵחַ בְּגָדַי בְּהַשְׁאָלָה /
לִהְיוֹת לוֹ לְשַׁמָּה, לְחֶרְפָּה וְלִקְלָלָה / וְרָבְצָה בּוֹ כָּל
הָאָלָה:</p>

<br />

<p>נָבָל, אֲשֶר תִּשְׁאַל וְלֹא תַשְׁאִיל / וּבְהוֹן אֲחֵרִים תִּהְיֶה נֶעְזָר,</p>

<p>תַּחְמֹל עֲלֵי צֹאנָךְ – וְאֶת כִּבְשַׂת / אִישׁ רָשׁ תְּזַבֵּחַ וְתִתְאַכְזָר,</p>

<p>לוּ יֻתְּנוּ עָרְלוֹת בְּהַשְׁאָלָה / אָז תִּהְיֶה בוֹעֵל בְּעָרְלַת זָר.</p>

<br />

<p>וְזֶה הַשִּׁיר אֲשֶר חִבַּרְתִּי עַל הָאִישׁ אֲשֶר בַּסֵּתֶר יִקָּחֵם / וְהוּא אַכְזָרִי וְלֹא יְרַחֵם:</p>

<br />

<p>רְאוּ נָבָל, יְהִי רַע אַחֲרִיתוֹ / וְשָׁמַיִם יְגַלּוּ אֵת עֲווֹנוֹ!</p>

<p>אֲשֶר לוֹ צֹאן – וְכִבְשַׂת רָשׁ יְאַוֶּה / לְקַחְתָּהּ לוֹ, בְּחֶמְלָתוֹ לְצֹאנוֹ;</p>

<p>וְלוֹ עָרְלָה, וּמִיִרְאַת בְּלוֹתָהּ – / יְאַו לִבְעֹל בְּמוֹ עָרְלַת שְׁכֵנוֹ.</p>

<br />

<p>וְזֶה הַשִּׁיר אֲשֶר חִבַּרְתִּי עַל הָאִישׁ בַּעַל רִיב וּמָדוֹן / אֲשֶׁר הָיָה עוֹשֶׂה בְּזָדוֹן:</p>

<br />

<p>נָבָל, אֲשֶר כְסוּתִי וּמִנְעָלַי / תִּלְבַּשׁ וְתִנְעָלֵם לְחֶרְפָּתִי,</p>

<p>הוֹאֵל, בְּזֹה נֶפֶשׁ, מְתָעֵב גּוֹי, / לִבְעֹל חֲשׁוּקָתָךְ בְּעָרְלָתִי!</p>

<br />

<p>וַיְהִי כַּאֲשֶר אָכְלוּ הָאֲנָשִׁים הָהֵם / מִפְּרִי
דַרְכָּם וַיִּשְׂבְּעוּ מִמּוֹעֲצוֹתֵיהֶם / וַיִּתְעַצְּבוּ אֶל לִבָּם /
וַיְקָרְבוּ כַתַּנּוּר לִבָּם בְּאָרְבָּם / וַיֹּאמְרוּ אִישׁ אֶל
אָחִיו: הָבָה נִתְחַכְּמָה / וְנַעֲשֶׂה מֵהָאִישׁ הַזֶּה, בַּעַל
הַשִׁירִים, נְקָמָה / כִּי אִם גָּבְרָה יָדוֹ עָלֵינוּ בְּשִׁירוֹת
חֲמוּדוֹת / הֲלֹא לָנוּ בְחָכְמוֹת נִכְבָּדוֹת וּבִתְעוּדוֹת / וּבְטֶבַע
הַמְּצִיאוּת וּבִקְצָת סוֹדוֹת / עֶשֶׂר יָדוֹת / וְעַתָּה נָבוֹא
לְנַסּוֹתוֹ בְּחִידוֹת / וְנִשְׁאָלֵהוּ בְחָכְמוֹת הַטֶּבַע / וּמַה
שֶאַחַר הַטֶּבַע / וּבְמַהוּת הַזְּמָן וְהַתְּנוּעָה וְהָרֵיקוּת
וְהַמָּקוֹם / אוּלַי חֶרְפָּתֵנוּ נִקֹּם / וַיִּוָּעֲדוּ שְׁלֹשֶת
הָאֲנָשִׁים הַנִּזְכָּרִים / וַיָּבוֹאוּ לְיוֹם נוֹעָד, כְּאִישׁ אֶחָד
חֲבֵרִים / וַאֲנִי הָיִיתִי אָז עִם הָשָּׂר בְּמוֹשַׁב זְקֵנִים
וְישִׁישִׁים / וְשׁוֹפְטֵי אֶרֶץ וְחַכְמֵי חֲרָשִׁים / וַיֹּאמְרוּ:
הִכּוֹן וְהָכֵן לְךָ, כִּי לְבַעֲבוּר נַסּוֹת אוֹתְךָ בָּאנוּ / וָאַעַן
וָאֹמַר: אֶל מִי מִכֻּלָּנוּ? / וַיֹּאמְרוּ: אֵלֶיךָ, הַמְשׁוֹרֵר
הַסּוֹרֵר / וּמְדָנִים מְעוֹרֵר / כִּי תִשְׂתָּרֵר עָלֵינוּ גַּם
תִּשְׂתָּרֵר! / אָז אָמַרְתִּי אֶל הַנְּכָאִים: / אֲרוּרִים הַבָּאִים! /
חַי אָנִי, אַחֲרֵי אֲשֶׁר לֹא שָׂבְעָה נַפְשְׁכֶם בְּרָעוֹת / הַיּוֹם
אֶפְרַע בָּכֶם פְּרָעוֹת!</p>

<p>וַיִּגַּשׁ הָרִאשׁוֹן וַיַּחְשׁב כִּי חֶרְפָּתוֹ
וְחֶרְפַּת חֲבֵרָיו יִקֹּם / וַיִּשְׁאָלֵנִי בְּמַעֲמַד כֻּלָּם עַל
מַהוּת הַמָּקוֹם / וָאַעַן וָאֹמַר, לְהָתֵל בּוֹ / וּלְהַכְאִיב לֵב
חֲבֵרָיו וְלִבּוֹ: / דְּבַר שְׁאֵלָתְךָ הַנִּבְזֶה מִבֶּטֶן מִי יָצָא /
כִּי תִשְׁאַל עַל דָּבָר בִּלְתִּי נִמְצָא? / וַיִּצְעַק הָאִישׁ
לְיָרְאֵנִי וּלְבַהֲלֵנִי / וַיֹּאמַר: אֱלֹהִים מִזֶּה הַדַּעַת
יַצִּילֵנִי! / אֵיךְ תּוּכַל לְהַכְחִישׁ הַמֻּרְגָּשׁ / וְלַאֲמִתּוּת
דָּבָר לֹא תִגַּשׁ / מִי יוּכַל לְהַכְחִישׁ הַדָּבָר הַנִּרְאֶה לָעָיִן
/ וְלַחְשֹׁב מִן הַיֵּשׁ אָיִן?! / וָאַעַן וָאֹמַר: חַיֵּיכֶם!
חֲשַׁבְתֶּם כִּי נִמְלַטְתֶּם מִן הַפַּחַד – וּנְפַלְתֶּם בַּפַחַת /
כִּי בְאָמְרִי אֵין הַמָּקוֹם נִמְצָא – אָשִׂים טַעֲנָתִי נוֹצַחַת /
כִּי אִם הוּא נִמְצָא – הוּא מֻשְׂכָּל אוֹ מֻרְגָּשׁ, וְזֹאת חֲלֻקָּה
מֻכְרַחַת / וּמִן הַשֶּׁקֶר שֶׁיִּהְיֶה הַמָּקוֹם מֻשְׂכָּל / כִּי
הַמֻּשְׂכָּל – הַשִּעוּר וְהַכַּמּוּת מִמֶּנּוּ יֻסְכָּל / וְאִם הוּא
מֻרְגָּשׁ – אֵיךְ הַגֶּשֶׁם לְהִכָּנֵס בְּגֶשֶׁם יוּכָל?! / אִם כֵּן,
אֵין הַמָּקוֹם מָצוּי / וּבְהֶכְרַח מַאֲמָרִי רָצוּי.</p>

<p>וָאֶשָּׂא מְשָׁלִי וָאֹמַר:</p>

<br />

<p>הַמָּקוֹם מֻשְׂכָּל אוֹ מֻרְגָּשׁ; / מִן הַשֶּׁקֶר לִהְיוֹת מֻשְׂכָּל,</p>

<p>כִּי הַמֻּשְׂכָּל – הַשִּׁעוּר אוֹ / הַכַּמּוּת מִמֶּנּוּ יֻסְכַּל;</p>

<p>אִם הוּא מֻרְגָּשׁ – אֵיךְ הַגֶּשֶׁם / לִכָּנֵס בַּגֶּשֶׁם יוּכַל?</p>

<br />

<p>וְהִנֵּה לְךָ מוֹפֵת אַחֵר / אִם תִּהְיֶה הָאֱמֶת
בּוֹחֵר / וְהוּא שֶׁצָרִיךְ אַתָּה לָדַעַת, אִישׁ חֶרְמִי / כִּי כָל
נִמְצָא גַשְׁמִי צָרִיךְ אֶל מָקוֹם גַּשְׁמִי / אִם כֵּן, אִם הַמָּקוֹם
נִמְצָא, גַּם הוּא צָרִיךְ אֶל מָקוֹם אַחֵר / עוֹבֵר לַסּוֹחֵר /
וְהָאַחֵר לְאַחֵר / וְכֵן יֵלֵךְ לְלֹא תַכְלִית וָחֵקֶר / וּמְצִיאוּת
גּוּפִים בַּעֲלֵי תַכְלִית לְלֹא תַכְלִית – שֶׁקֶר.</p>

<p>וָאֶשָּׂא מְשָׁלִי וָאֹמַר:</p>

<br />

<p>כָּל נִמְצָא גַשְׁמִי צָרִיךְ אֶל / מָקוֹם גַּשְׁמִי יִמָּצֵא בוֹ.</p>

<p>אִם כֵּן, אִם הַמָּקוֹם נִמְצָא – / הוּא צָרִיךְ מָקוֹם לִמְסִבּוֹ,</p>

<p>גַּם יֵלֵךְ זֶה אֶל לֹא תַכְלִית, / הוּא נִמְנָע עַל שָׁוְא מַצָּבוֹ.</p>

<p>אִם כֵּן – אֵין הַמָּקוֹם נִמְצָא, / עַתָּה אֵפוֹא, דּוֹד, מַה טִּיבוֹ?</p>

<br />

<p>וַיִּגַּשׁ הַשֵּׁנִי וַחֲנִית שְׁאֵלָתוֹ יָרֵק /
יְנוֹפֵף יָדוֹ וְשִׁנָּיו חוֹרֵק / וְאֵש מִפִּיו זוֹרֵק /
וַיִּשְׁאָלֵנִי בִדְבַר הָרֵיקוּת, לְהוֹרוֹת כִּי הוּא רֵיק /
וּבִרְאוֹתִי כִּי הוּא בְּעֵינָיו אַרְכוֹן / עֲנִיתִיו,
כַּאֲשֶר עָנִיתִי לַחֲבֵרוֹ, הֵפֶך הַנָּכוֹן / וְאָמַרְתִּי כִּי
הָרֵיקוּת נִמְצָא מְצִיאוּת חָזָק / יִתְנוֹעֲעוּ בוֹ הַהֲוָיוֹת רָצוֹא
וָשׁוֹב כְּמַרְאֶה הַבָּזָק / וְהָיָה כִּי יִפָּלֵא מִמְּךָ דְבָרִי –
מִמְּעוֹן בִּינָתְךָ הַשְׁקֵף: / כִּי בִלְעֲדֵי הָרֵיקוּת – לֹא יִהְיֶה
נִמְצָא גַלְגַּל יוֹצֵא הַמֶּרְכָּז וְגַלְגַּל הֶקֵּף.</p>

<p>וָאֶשָּׂא מְשָׁלִי וָאֹמַר:</p>

<br />

<p>הָרֵיקוּת נִמְצָא, גַּם גַּלְגַּל / עַל דָּבָר לֹא קַיָּם יַקֵּף,</p>

<p>מוֹפֵת זֶה – הַגַּלְגַּל יוֹצֵא / הַמֶּרְכָּז גַּם גַּלְגַּל הֶקֵּף!</p>

<br />

<p>וַיִּגַּשׁ הַשְּׁלִישִׁי, וְהוּא הָיָה בַּעַל חָכְמַת
הַלִּמּוּדִים / וַיֹּאמַר: אֶרְאֶה דְבָרֶיךָ בָתִּים לְבַדִּים /
וְטַעֲנוֹתֶיךָ עֲקֻדִּים, נְקֻדִּים / הַיּוֹם תִּהְיֶינָה חִידוֹתַי לְךָ
לְשָׂטָן / וְתַחַת אֲשֶר חָשַׁבְתָּ לִהְיוֹת גָּדוֹל – תִּהְיֶה
בְעֵינֶיךָ קָטָן / וַיִּשְׁאָלֵנִי חִידָה נִפְלָאָה / בְּפַז הַחֵן
מְסֻלָּאָה / וְכַאֲשֶׁר אוֹתָהּ שָׁמַעְתִּי / כִּמְעַט אָחוֹר
נִרְתַּעְתִּי / וְלוּלֵא יָדַעְתִּי / מֵחָכְמַת הַתְּכוּנָה מַה
שֶּׁיָּדַעְתִּי / אָז בִּיוֵן מְצוּלַת הַשְּׁאֵלָה טָבַעְתִּי / וְקָלוֹן
מִכָּבוֹד שָׂבַעְתִּי / וְזֹאת הִיא הַשְּׁאֵלָה הַמְהֻלָּלָה / אֲשֶׁר
שָׁאַל בַּעַל הָאֲבֵלָה / אָמָר: אֱמָר נָא, הַמְשׁוֹרֵר אוֹיְבֵנוּ /
הַזּוֹרֵק הָאֵשׁ בָּעִיר לְעֵינֵינוּ / וְעַל מִצְחוֹת אֲנָשִׁים
נִכְבָּדִים הִתְוִיתָ תָו! / מַה נִשְׁתַּנָּה צֶדֶק לִהְיוֹת מוֹרֶה עַל
בָּתָּיו? / אָז הַתְמַהְמַהְתִּי כְרֶגַע וְאָמַרְתִּי: אֵין זֶה
מִמִּפְלְאוֹת הַכְּתָב וְהַמִּכְתָּב / וְלָכֵן הַסְתֵּר נִצָּנֶיךָ, כִּי
הִנֵּה הַסְּתָו / וְלוּ הִשְׂכַּלְתָּ אָז יָדַעְתָּ כִּי כֵן כּוֹכָב –
כַּתָּב, הַכָּף – כּוֹכָב, בַּתָּיו – בֵּית תָּיו.</p>

<p>וָאֶשָּׂא מְשָׁלִי וָאֹמַר:</p>

<br />

<p>אָמְרוּ: מַה נִּשְׁתַּנָּה צֶדֶק / לִהְיוֹת מוֹרֶה עַל בָּתָיו?</p>

<p>אָמַרְתִּי: כֵּן כּוֹכָב – כַּתָּב, / הַכַּף – כּוֹכָב, בָּתָּיו – בֵּית תָּיו.</p>

<br />

<p>כִּשְׁמֹעַ הָאִישׁ אָבְדוּ עֶשְׁתּוֹנוֹתָיו /
וּבִרְאוֹתוֹ כִּי לֹא הוֹעִילוּהוּ חָכְמוֹתָיו / בָּטַח בְּחִידוֹתָיו /
וַיֹּאמַר: וּמַה הוּא הַכֶּלֶב אֲשֶר לֹא יֶחֱרַץ לְשׁוֹנוֹ / וְשָׂם
בֵּין כּוֹכָבִים קִנּוֹ / יִנְשֹׁךְ וְלֹא יִזְעָף / יָרוּץ וְלֹא יִיגַע,
יֵלֵךְ וְלֹא יִיעָף / נִלְאוּ הָרִים שְׂאֵתוֹ כַלְכֵּל / וְאֵשׁ מִפִּיו
תֹּאכֵל / הַלַּיְלָה לוֹ לְיוֹמָם / וַאֲשֶר יְזֹרְבוּ נִצְמָתוּ,
בְּחֻמּוֹ נִדְעֲכוּ מִמְּקוֹמָם / וָאַעַן וָאֹמַר: הוּא כוֹכַב הַכֶּלֶב
/ אֲשֶׁר לֹא יֹאכַל לֹא דָם וְלֹא חֵלֶב.</p>

<p>וָאֶשָּׂא מְשָׁלִי וָאֹמַר:</p>

<br />

<p>כֶּלֶב קְרָא לַכְּלָבִים, וְאֶל דָּג / שׁוֹכֵן בְּלֵב יָם לְדָגִים לְשָׂטָן,</p>

<p>כֶּלֶב קְרָא עוֹד, בְּשִׁתּוּף, לְכוֹכָב / מַזְהִיר, אֲשֶר בֵּין תְּאוֹמִים וְסַרְטָן.</p>

<br />

<p>וְכַאֲשֶׁר הָיָה שֵׁם ׳כֶּלֶב׳ מְשֻׁתָּף לְאֵלֶּה
הַשְּׁלֹשָׁה / כֵּן הָיָה ׳סַרְטָן׳ מְשֻׁתָּף לְדָג וּלְמַזָּל
וּלְמַחֲלָה קָשָׁה.</p>

<p>וָאֶשָּׂא מְשָׁלִי וָאֹמַר:</p>

<br />

<p>סַרְטָן נִקְרָא שֵׁם הַנֶּגַע, / גַּם שֵׁם זֶה עַל דָּג הִתְגַּלְגָּל,</p>

<p>עוֹד אֶל צוּרָה מֵאַרְבָּעִים / וּשְׁמוֹנֶה צוּרוֹת הַגַּלְגָּל.</p>

<br />

<p>וְהִנֵה לְךָ שִׁיר אַחֵר עַל זֶה הָעִנְיָן / לְמַעַן תֵּדַע כִּי לִי הַשִּׁיר וְהַחָכְמָה לִי לְקִנְיָן.</p>

<p>וָאֶשָּׂא מְשָׁלִי וָאֹמַר:</p>

<br />

<p>קְרָא סַרְטָן לְסַרְטָנֵי יְאוֹרִים / וְאֶל נֶגַע בְּשֵׁם סַרְטָן מְקֹרָא,</p>

<p>וְכֵן הוּא שֵׁם לְמַזָּל, בֵּין תְּאוֹמִים / וּבֵין אַרְיֵה, הֲכִי, יִשְׁכֹּן וְיֵרָא.</p>

<br />

<p>וַיְהִי כִּשְׁמֹעַ הָאֲנָשִׁים מַעֲנַי / וְשִׁירֵי
רְנָנַי / זָחֲלוּ מֵחֲמַת פְּתָנַי / וְלֹא יָכְלוּ לַעֲנוֹת אוֹתִי, כִּי
נִבְהֲלוּ מִפָּנַי / וְהַזְּקֵנִים וְהַחֹרִים / הָיוּ שִׁירוֹתַי
מְפָאֲרִים / וְרַק מֵאוֹדוֹתַי מְדַבְּרִים.</p>

<p>וַיְהִי בְתוֹךְ הַיּוֹשְׁבִים אִישׁ / הָיָה לוֹ בֵּן
מַחְפִּיר וּמַבְאִישׁ / וְהָיָה נְעִים קוֹל, וּשְׁמוֹ אַבְרָהָם /
יַעֲמֹד בֵּין הָאֲנָשִׁים כְּאִישׁ נִדְהָם / וְהָיָה לְאָלָה בְקֶרֶב
עַמָּיו / גֶּבֶר לֹא יִצְלַח בְּיָמָיו / וְנָתַן לוֹ אָבִיו אִשָּׁה,
וּשְמָהּ אֶסְתֵּר / וּמַעֲשֶׂיהָ כְמַעֲשֵׂה זֶרֶשׁ: אָכוֹל וְהוֹתֵר /
תִּסְתַּתֵּר בְּעֵת אָכְלָהּ / וְתַשְׁמִיעַ בַּחוּץ קוֹלָהּ / שִׁית
זוֹנָה וּנְצוּרַת לֵב / תְּבַשֵׁל גְּדִי בַּחֲלֵב / וַיֹּאמֶר אֵלַי
הָאִישׁ: חַיֶּיךָ! אָבִיהָ שֶׁל כַּלָּתִי חָשַׁב בְּדַעְתּוֹ כִּי
רִמָּנִי / בְּתִתּוֹ בִתּוֹ לִבְנִי וְכָזֹאת וְכָזֹאת הֶרְאָנִי / וְגַם
אָמְנָה כִּי הֶלְאָנִי, הֱשִׁמָּנִי / וּלְמַעֲצֵבָה הִשְׁכִּיבָנִי /
כַּאֲשֶר מַטָּרָה לְחִצֵּי בִתּוֹ הִצִּיבָנִי / אָמְנָם לֹא רִמַּנִי /
אֶלָּא רִמִּיתִיו / וְלֹא הֶלְאַנִי / אֶלָּא הֶלְאֵתִיו / וְלֹא
הוֹגִיעַנִי / אֶלָּא הוֹגַעְתִּיו / כִּי נָתַתִּי לְבִתּוֹ עֵגֶל
יָרָבְעָם / חֶרְפַּת אָדָם וּבְזוּי עָם / וּבְחֵפֶץ גָּדוֹל הָיִיתִי
שׁוֹלֵחַ לוֹ שִׁירָה / תִּהְיֶה מִזֶּה הָעִנְיָן מְדַבְּרָה / אֲשֶׁר
לְתִתִּי לוֹ בְשוֹרָה / וָאַעַן וָאֹמַר: חַיֶּיךָ! פָּגַעְתָּ הָאִישׁ
אֲשֶר אַתָּה מְבַקֵּשׁ / הִנְנִי בְשִׁירִי אוֹדִיעֶנּוּ כִּי אַתָּה
נִפְתָּל אִם הוּא עִקֵּשׁ / וּבְפֹעַל כַּפָּיו רָשָׁע נוֹקֵשׁ / וְאִם
הִשְׁקְךָ קֻבַּעַת כּוֹס חֲמָתוֹ / לָקַח מִיָּדְךָ כִּפְלַיִם בְּכָל
חַטָּאתוֹ.</p>

<p>וָאֶשָּׂא מְשָׁלִי וָאֹמַר:</p>

<br />

<p>בִּתָּךְ, צְבִי חֵן, הָיְתָה לִי טֹרַח,</p>

<p>אֶסְתֵּר חֲשַׁבְתִּיהָ – וְהִנָּה זֶרֶשׁ.</p>

<p>חַי הַבְּרִית! תַּחַת מְמוּכָן – תֶּרֶשׁ</p>

<p>תַּתִּי, וְתַחַת אַהֲרֹן – לָךְ קֹרַח.</p>

<br />

<p>אַבְרָם, חֲשַׁבְתוֹ אַב הֲמוֹן – הוּא תֶרַח</p>

<p>וּלְבִתְּךָ תַּתִּיו מְרַגֵּל חֶרֶשׁ.</p>

<p>בִּתָּךְ עֲלֵי יִפְעָתְךָ, דוֹד, פֶּרֶשׁ</p>

<p>וּקְרָא שְׁמָהּ – אִם לֹא בְרִיעָה – סֶרַח.</p>

<br />

<p>חֵי נַפְשְׁךָ, דוֹדִי! בְּיוֹם הֻלֶּדֶת</p>

<p>שָׂטָן בְּקִרְבֶּךָ – שְׁמוֹנִים אֶלֶף</p>

<p>רֵעָיו סְבִיבוֹת אָהֳלִי נִצָּבוּ.</p>

<br />

<p>נַפְשִׁי בְמִדָּתָךְ לְךָ מוֹדֶדֶת,</p>

<p>אִם אִתְּךָ מִרְמוֹת – וְאִתִּי, חֵלֶף</p>

<p>מִרְמָתְךָ, מִרְמוֹת לְרִיב נִצָּבוּ!</p>

<br />

<p>וַיֹּאמְרוּ הָאֲנָשִׁים הַיּוֹשְׁבִים שָׁם: בֶּאֱמֶת,
בֶּן הָאִישׁ הַלָּזֶה / הִכַּרְנוּהוּ כְבָר לְנִבְזֶה / וְאָסַף כָּל
מִדּוֹת רָעוֹת כָּעוֹרֵב / אֶלָּא שֶׁקּוֹלוֹ עָרֵב / וְאִם שָׁלַל
מִמֶּנּוּ הַזְּמַן מַעֲלוֹת גְּדוֹלוֹת / חָלַק לוֹ בְּמַעֲלָה מִן
הַמַּעֲלוֹת הַמְהֻלָּלוֹת / וָאַעַן וָאֹמַר: דְּעוּ אֶל נָכוֹן כִּי
נְעִימוּת קוֹלוֹ / הוּא אוֹת גָּדוֹל עַל חֶסְרוֹן שִׂכְלוֹ / כִּי
לִהְיוֹתוֹ נָבוּב – קוֹלוֹ יֶעֱרָב / וְיָבֵשׁ מְקוֹר שִׂכְלוֹ
וּמַעְיָנוֹ חָרָב / וְנָפַל מִמֶּנּוּ רָב / כַּאֲשֶר נִרְאֶה הַתֻּפִּים
וְהַכִּנּוֹרוֹת וְהַחֲלִילִים / וְהַנְּבָלִים וְהַמְנַעַנְעִים
וְהַצֶּלְצְלִים / לוּלֵא הֱיוֹתָם חֲלוּלִים – לֹא הָיוּ לָהֶם קוֹלוֹת
נְעִימִים / וְהָיוּ כְלָבִים אִלְמִים / וְאָמַר הֶחָכָם דָּבָר אֵין
לִשְׁכֹּחַ: / כָּל עֲרֵבֵי הַקּוֹל הֵם חַסְרֵי מֹחַ.</p>

<p>וָאֶשָּׂא מְשָׁלִי וָאֹמַר:</p>

<br />

<p>דּוֹדִים! רְאוּ כִּנּוֹר וְנֶבֶל, תֹּף נְבוּב / לוּחוֹת – וְקוֹלָם יֶעֱרַב לִשְׂמֹחַ,</p>

<p>לוּלֵי חֲלִילוּתָם – אֲזַי יִדְמוּ כְלָ/בִים אִלְּמִים לֹא יוּכְלוּ לִנְבֹּחַ,</p>

<p>עַל זֶה וְעַל כֵּן יֹאמְרוּ הַמּוֹשְׁלִים / כִּי כָל עֲרֵבֵי קוֹל – חֲסֵרַי מֹחַ.</p>

<br />

<p>וַיְהִי כִּרְאוֹת אַנְשֵׁי הַמַּעֲמָד / כִּי שִׁירִי לֹא
יִסָּפֵר וְלֹא יִמָּד / הֵכִין כָּל אִישׁ שְׁאֵלָתוֹ / וְעָרַךְ כָּל
אֶחָד וְאֶחָד חִידָתוֹ / אָז לָבַשׁ שִׂכְלִי בִּגְדֵי תִפְאַרְתּוֹ /
וְהֶרְאָה לַכֹּל יִפְעָתוֹ וְיִקְרָתוֹ / וָאֹמַר לְעֵינֵי הַשֶּׁמֶשׁ
וּלְעֵינֵי הַשַּׂר אֲדוֹנִי: / הִנְנִי נִשְׁבָּע בִּגְאוֹנִי / כִּי לֹא
אָשׁוּב אֶל בֵּיתִי וְאֶל מִשְׁכָּנִי / עַד אָפִיק שְׁאֵלַת כָּל שׁוֹאֵל
/ וְאֶהְיֶה לַשִּׁיר וְלַמְּלִיצָה גוֹאֵל / לְמַעַן יֵדַע כָּל
מִתְגָּאֵל / כִּי לָקַחְתִּי לִי הַחָכְמוֹת בְּכֹחַ וְלָאֵל /
וְהַשֵּׂכֶל לִשְׁכֹּן בְּאָהֳלֵי יוֹאֵל / וְהָיוּ מֻטּוֹת כְּנָפָיו
מְלֹא רֹחַב אַרְצִי, עִמָּנוּאֵל.</p>

<p>אֲנִי טֶרֶם אֲכַלֶּה לְדַבֵּר / וְהִנֵּה אִישׁ עוֹבֵר /
מִבְּנֵי יִשְׂרָאֵל בָּא / וַיֹּאמַר: אַחֲרֵי אֲשֶׁר רְאִיתִיךָ
נְבוּאוֹת הַשִּׁיר נִבָּא / וְהַשֵּׂכֶל בָּרַח מִמְּקוֹמוֹ וּבְכֵלֶיךָ
נֶחְבָּא / חַבֵּר לִי שִׁיר עַל אַהֲבַת יְעֵלָה עֲדִינָה / לֹא
רְאִיתִיהָ הֲרֵי שְׁתֵּים עֶשְׂרֵה שָׁנָה / וְאַחֲרֵי בְלוֹתִי הָיְתָה
לִי עֶדְנָה / כִּי רָאִיתִי אוֹתָה אֶמֶשׁ בַּחֲלוֹם / וְאָמַרְתִּי
בְּלִבִּי: הִנְנִי עַתָּה בְעֹמֶק הַשָּׁלוֹם / וְהָיוּ רַעְיוֹנַי
תְּמֵהִים / כְּאִיּלוּ נִפְתְחוּ הַשָּׁמַיִם וְרָאִיתִי מַרְאוֹת
גְּבֹהִים / וְכַאֲשֶׁר הֱקִיצוֹתִי וְלֹא מָצָאתִי הַחֲשׁוּקָה / הוֹדִי
נֶהְפַּך עָלַי לְמַשְׁחִית וְנַפְשִׁי שׁוֹקֵקָה / וְשַׁבְתִּי קוֹדֵר
וְגוֹנֵחַ / אַחֲרֵי הֱיוֹתִי בַחֲלוֹמִי עָלֵז וְשָׂמֵחַ / וָאַעַן
וָאֹמַר: הִנֵּה הַשִּׁיר אֲשֶר תִּרְצֶה / וְהוּא מַבְרִיחַ אֶת חֲלוֹמְךָ
מִן הַקָּצֶה אֶל הַקָּצֶה.</p>

<p>וָאֶשָּׂא מְשָׁלִי וָאֹמַר:</p>

<br />

<p>מֶה עָרְבָה שֵׁנָה! בְּחָלוֹם הֶרְאֲתָה</p>

<p>אֵלַי צְבִיָּה, לֹא רְאִיתִיהָ הֲרֵי</p>

<p>שָׁנִים שְׁתֵּים עֶשְׂרֵה וְכִמְעַט אַחֲרֶי־</p>

<p>הָ כָלְתָה נַפְשִׁי, עֲדֵי כִי סָפְתָה.</p>

<br />

<p>וּבְעֵת חֲזִיתִיהָ בְחָזוֹן – חָדְתָה</p>

<p>נַפְשִׁי וְנִפְתָּחוּ לְפָנַי שַׁעֲרֵי</p>

<p>עֵדֶן, עֲדֵי נִגְלוּ לְפָנַי שַׁחֲרֵי</p>

<p>אוֹר, מַלְאֲכֵי מָרוֹם, וְרוּחִי רָפְתָה.</p>

<br />

<p>שַׁחַר הֱעִירַנִי – וְרוּחִי יַהֲלֹם</p>

<p>יִפְעַת פְּנֵי חַמָּה, בְּאוֹרוֹ נִסְתְּרָה</p>

<p>יִפְעַת צְבִיַּת חֵן וְגִזְרַת יַהֲלוֹם.</p>

<br />

<p>אוֹרוּ פְנֵי תֵבֵל – וְנַפְשִׁי קוֹדְרָה</p>

<p>שָׁבָה, בְּשׁוּרָה כִּי תְמוּנָה בַחֲלוֹם</p>

<p>רָאָת, וְלָכֵן בַּהֲקִיצָהּ נֶעְכְּרָה.</p>

<br />

<p>וַיַּרְא אִישׁ מֵאַנְשֵׁי הַמַּעֲמָד הַשִּׁיר אֲשֶׁר
חִבַּרְתִּי / וְכִי מִקְרֵי הָעוֹלָם בְּשִׁיר עָרֵב סִפַּרְתִּי /
וַיֹּאמַר: גַּם אֲנִי לֹא אֶחְשָׂךְ פִּי / דַּע, שָׂרִי וְאַלוּפִי /
כִּי לִי אִשָּׁה שְׁחַרְחֹרֶת / וּמֵאַהֲבַת הַחוֹשְׁקִים שִׁכֹּרֶת /
וְלָהּ מַרְאָה נִכְבֶּדֶת / תַּשְׁקִיף תָּמִיד בְּעַד חַלּוֹנֶיהָ /
וְתִקְרַע בַּפּוּךְ עֵינֶיהָ / תִּתְכַּבֵּס בַּנֶּתֶר וְתַרְבֶּה לָהּ
בֹּרִית / וְתִסָּתֵר עִם הַחוֹשְׁקִים בְּנַחַל כְּרִית / וְנִשְׁמַת
חִשְׁקָהּ כְּנַחַל גָּפְרִית / וְעִם הַמַּרְאָה כָּרְתָה בְרִית /
וּבְכָל עֵת אֶמְצָאֶנָה בֵין יָדֶיהָ / כְּאִלוּ לֹא תוּכַל לִחְיוֹת
בִּלְעָדֶיהָ / וּמֵרֹב אֲשֶר פָּנֶיהָ בְסֹלֶת תַּלְבִּין / תִּמְצָא
בְרַקָּתָהּ תָּמִיד הַסֻּבִּין / וְהִיא יוֹדַעַת סֵפֶר וְתִקְרָא
הַשִּׁירִים וְתָבִין / וְעַתָּה, חַבֵּר שִׁירָה נִפְלָאָה / וַאֲנִי
אֶכְתְּבֶנָּה סְבִיב הַמַּרְאָה / לְמַעַן תִּקְרָאֶנָּה וְתֵבוֹשׁ
וְתִכָּלָם / וְתִהְיֶה לָהּ חֶרְפַּת עוֹלָם / וָאַעַן וָאֹמַר: חַיֶּיךָ!
אֲנִי אֲחַבֵּר שְׁנֵי שִׁירִים / וְתִהְיֶינָה מֵאוֹדוֹת הַיַּעֲלָה
מְדַבְּרִים / וּשְׁנֵיהֶם תִּכְתֹּב סְבִיב הַמַּרְאָה / הַחִיצוֹן
יְשַׁבַּח הַנָּאָה / וְהַפְּנִימִי יְגַנֶּה הַצּוֹלֵעָה וְהַנַּהֲלָאָה /
וּבִהְיוֹת אִשְׁתְּךָ שָׁם נִשְׁקָפָה / תִּשְׂבַּע בְּחֶרְפָּה
וּגְדוּפָה / אוּלַי תִּהְיֶה לְמַחֲלָתָהּ תְּרוּפָה / וָאָקוּם
וָאֲחַבֵּר שִׁירָה עֲרֵבָה / כְּאִילּוּ תְדַבֵּר הַמַּרְאָה אֶל הַיָּפָה
הַנִּשְׁקֶפֶת בָּהּ.</p>

<p>וְהִיא זֹאת:</p>

<br />

<p>בִּי יָגִיל כָּל חוֹשֵׁק, בִּי כָּל / עָפְרַת חֵן תִּתֵּן עֵינֶיהָ,</p>

<p>בִּי תַעְלֶה אֶת נֵרוֹת אוֹרָהּ, / תָּאִיר אֶל עֵבֶר פָּנֶיהָ.</p>

<br />

<p>וְעוֹד דִּבַּרְתִּי דִּבְרֵי חֶרְפָּה / אֶל הַכְּעוּרָה אֲשֶׁר בָּה מִתְיַפָּה.</p>

<p>וְהִיא זֹאת:</p>

<br />

<p>מַה לָּךְ פֹּה, שִׁפְחָה נֶחְרֶפֶת, / וּבְעַד אֶשְׁנַבִּי נִשְׁקֶפֶת?</p>

<p>לֹא תַלְבִּינִי שַׁחְרוּת עוֹרֵךְ, /!עַד תַּלְבִּינִי אֶת הַזֶּפֶת!</p>

<br />

<p>וַיִּשְׂמַח הָאִישׁ בִּרְאוֹתוֹ הַשִּׁירִים / וַיִּהְיוּ
יָדָיו לְכָתְבָם סְבִיב הַמַּרְאָה מְהִירִים / וְכִרְאוֹת הָאִשָּׁה
הַשִּׁיר בָּהּ מְצַחֵק / וַתַּשְׁלֵךְ הַמַּרְאָה מִיָּדָהּ וַתֵּלֵךְ
וַתֵּשֶׁב לָהּ מִנֶּגֶד הַרְחֵק.</p>

<p>עוֹד זֶה מְדַבֵּר וְזֶה בָּא וַיֹּאמַר / הִנֵּה
לְשָׁלוֹם – מַר לִי מָר / כִּי נִקְרֵיתִי הַיּוֹם בְּחֻפַּת שְׁלֹמֹה
יְדִידְיָה / וּמַעֲשֶׂה שֶׁהָיָה כָּךְ הָיָה / כִּי תַּחַת אֲשֶר
דִּמִּינוּ שֶׁיִּהְיֶה כּוֹסֵנוּ רְוָיָה / וְלֶאֱכֹל בַּרְבּוּרִים
אֲבוּסִים / וְלִשְׁתּוֹת יֵינוֹת עֲסִיסִים / הָיוּ לָנוּ הַקְּטָטוֹת
וְהַכְּעָסִים / וְצָרוֹת כַּמַּיִם לַיָּם מְכַסִּים / אָכַלְנוּ
מַעֲדַנִּים מְאוּסִים / וְשָׁתִינוּ יֵין חֲמָסִים / אֲשֶׁר יִלְאוּ
הַלְּשׁוֹנוֹת לְסַפֵּר / וְתַחַת בְּשַׂר הַצְּבָיִים הָיָה לָנוּ שָׂעִיר
לְכַפֵּר / וּבְלֹא חַג הַמַּצּוֹת אָכַלְנוּ מַצּוֹת וּמְרוֹרִים /
וְהָיָה לָנוּ מִשְׁתֵּה שְׁמָרִים / וְכַאֲשֶׁר הִגִּיעַ הַתּוֹר /
לְבָרֵךְ הֶחָתָן בְּפֶרַח אוֹ בְכַפְתּוֹר / רָאִינוּ מַעֲשֶׂה לִסְתֹּר /
כִּי אָמַר אָבִיו: אַחֲרֵי רַבִּים לְהַטּוֹת / וּבֵרְכוֹ בִּשְׁנֵים
עָשָׂר פְּרוּטוֹת / וְעַל הַכֹּל הָיָה צָרַת רְאוּת הַכַּלָּה וְעֵינֶיהָ
מְרוּטוֹת / וְגַבּוֹת עֵינֶיהָ מְרוּטוֹת / וְעַתָּה, חַבֵּר שִׁירָה
נִכְבָּדָה / תְּדַבֵּר עַל עִנְיָן זֹאת הַסְּעֻדָּה / וָאַעַן וָאֹמַר:
חַיֶּיךָ! אֲנִי אֲחַבֵּר וּקְלוֹנוֹ אוֹדִיעוֹ / וְלֹא תִשָּׁכַח מִפִּי
זַרְעוֹ / וְזֶה הַשִּׁיר אֲשֶׁר חִבַּרְתִּי עָלָיו / לָתֵת לוֹ
כִדְרָכָיו וְכִפְרִי מַעֲלָלָיו:</p>

<br />

<p>מִשְׁתֵּה חֲתֻנַּת שְׁלֹמֹה יְדִידְיָה / אַגִּיד לְךָ, דוֹד, לְמַעַן תְּסַפֵּר!</p>

<p>חֵלֶף עֲסִיסָיו וּבַרְבּוּר אֲבוּסָיו – / מִשְׁתֵּה שְׁמָרִים וְשָׂעִיר לְכַפֵּר.</p>

<p>אָמְרוּ: יְבָרֵךְ בְּכַפְתּוֹר וּפֶרַח – / הִקְדִּים אֲבִיהוּ וּבֵרְכוֹ בְסַנְפֵּר!</p>

<br />

<p>עוֹד זֶה מְדַבֵּר, וְהִנֵּה אִישׁ בּוֹכֶה
לְמִשְׁפְּחוֹתָיו / מָלְאוּ זַעַם שְׂפָתָיו / וַיֹּאמַר: לִפְלוֹנִי
קְרוֹבִי</p>

<p>נָפְלָה עֲטֶרֶת רֹאשׁוֹ / כִּי בְנוֹ יְחִידוֹ אֲשֶר
הָיָה יְדִידוּת נַפְשׁוֹ / לְקָחוֹ אֱלֹהִים וְאֵינֶנּוּ / וְהִנֵּה הוּא
יִסְפְּדֶנּוּ וִיקוֹנֶנּוּ / יִגְעַר בַּמְנַחֲמִים / וְיֹאמַר: גָּדְלָה
הַחֲרָדָה וְאֵין מָקוֹם לְנִחוּמִים / כִּי בְנוֹ הָיָה נֵזֶר הַיָּמִים /
וְרָצִיתִי שֶׁתְּחַבֵּר שְׁתֵּי שׁוּרוֹת, בָּם אֶדְרְשֶׁנוּ /
וְהַיָּגוֹן אֲשֶר בְּלִבּוֹ יַשְׁרִישֶׁנוּ / אוּלַי אוּכַל נַכֶּה בּוֹ
וַאֲגָרְשֶׁנּוּ / וָאָקוּם וָאֲחַבֵּר אֵלָיו זֹאת הַשִּׁירָה הַנְעִימָה
/ וַיְשַׁלְחֶהָ אֵלָיו וַתְּהִי לוֹ לְנֶחָמָה.</p>

<br />

<p>נִכְאָב לְבִנְךָ! הֲתַעְכֹּר שְׁאֵרָךָ? / פֶּרַח זְמַן! קוּם חֲבֹשׁ אֶת פְּאֵרָךְ!</p>

<p>נָתַן אֲדֹנָי בְּנָךְ – וַאֲדֹנָי / לָקַח, יְהִי שֵׁם אֲדֹנָי מְבֹרָךְ!</p>

<br />

<p>עוֹד זֶה מְדַבֵּר וְזֶה בָּא וַיֹּאמַר: יֵש לִי תַלְמִיד
אֶחָד, וְהוּא בֶן הַסּוֹכֵן / אֲלַמְּדֶנּוּ לְדַבֵּר צַחוֹת – וְלֹא
יָבִין לְדַבֵּר כֵּן / יוֹצִיא כָּל מִלָּה מִשָּׁרְשָׁהּ וּמִיסוֹדָהּ /
אֲנִי אוֹמֵר: מִזְמוֹר לְתוֹדָה / וְהוּא: מִזְמוֹר לְסוֹדָה / אֲנִי
אוֹמֵר: קְרָשָׁיו, וְהוּא: קְרָסָיו / לֹא תוּכַל הָאָרֶץ לְהָכִיל אֶת
כְּעָסָיו / אֲנִי אוֹמֵר: שָׁחַת / וְהוּא: תָחַת / אֶרְגֵּז וְיִשְׂחַק
וְאֵין נָחַת / וַאֲנִי שָׁמַעְתִּי עָלֶיךָ נוֹרָאוֹת / וְעַתָּה חַבֵּר
שִׁיר אֲשֶׁר אֶל זֶה הָעִנְיָן יֵאוֹת / וָאָקוּם וָאֲחַבֵּר שִׁיר עַל
הָעִנְיָן הַנִּזְכָּר / וָאֹמַר אֵלָיו: אַל תַּבֵּט אַחֲרֶיךָ וְאַל
תַּעֲמֹד בְּכָל הַכִּכָּר / הִנֵּה לְךָ הַשִּׁיר אֲשֶׁר תֶּאֱהָב /
וּמִשְׁקָלוֹ עֲשָׂרָה זָהָב.</p>

<br />

<p>אֶרְגַּז וְתִשְׂחַק, כְּבַד פֶּה, וְאָנִי / אֶקְרָא: קְרָשָׁיו, וְאַתָּה – קְרָסָיו,</p>

<p>אוּלַי אֱלֹהִים יְצַו בַּחֲלוֹם לָךְ: / עֵת יֹאמְרוּ לָךְ: קְרָא ׳שָׁיו׳ – קְרָא ׳סָיוֹ׳?</p>

<br />

<p>עוֹד זֶה מְדַבֵּר וְזֶה בָּא / וַיֹּאמַר: הֵחָלְצוּ
מֵאִתְּכֶם אֲנָשִׁים לַצָּבָא / כִּי תְּמוֹל בִּהְיוֹתֵנוּ בְּבֵית
הַתְּפִלָּה / וְהִנֵּה יַעֲקֹב, הַמְשׁוֹרֵר הָאַשְׁכְּנַזִּי,
בַּכְּנֶסֶת עָלָה / וְהַחַזָּן רַבִּי מְשֻׁלָּם / בִּרְאוֹתוֹ אוֹתוֹ
קָפָץ פִּיו כְּאִלּוּ נֶאֱלָם / וְיַעֲקֹב הַמְשׁוֹרֵר בּוֹשׁ וְנִכְלָם /
וְהָיְתָה לוֹ חֶרְפַּת עוֹלָם / וְלֹא יָדַע כִּי כֵן מֵאֵילֵי אַרְצֵנוּ
צֻוֵּינוּ / לְבִלְתִּי נִתְפַּלֵּל רַק עִם הַתּוֹשָׁבִים הַיְדוּעִים
אֶצְלֵנוּ / וַיִּחַר לְיַעֲקֹב מְאֹד וַיֵּרֵד מִבֵּית הַתְּפִלָּה /
וַיֵּלֶךְ בְּזַעַף וַיְחַבֵּר מְגִלָּה / וְכָתַב בָּהּ עָלֵינוּ דִבְרֵי
לָצוֹן / לֹא הָיָה לָנוּ לְרָצוֹן / וְאָמַר כִּי לֹא הִגַּעְנוּ לְרוֹעֵי
צֹאן / וְקָבַע הַשִּׁירִים אֲשֶר חִבֵּר עָלֵינוּ בָּאָרוֹן / לִסְפּוֹת
עוֹד עַל חֲרוֹן אַפֵּנוּ חָרוֹן / וְעַתָּה, הוֹשִׁיעֵנוּ נָא מִיָּדוֹ /
וְחַבֵּר שִׁיר יַבְהִילֶנוּ וְיַחֲרִידוֹ / וְהַגֶּד לוֹ פִּשְׁעוֹ
וּמִרְדּוֹ / וָאַעַן וָאֹמַר: אַל תִּירְאוּ מֵאִשּׁוֹ וְלַפִּידוֹ / כִּי
פִּתְאֹם יָקוּם אֵידוֹ / וְתִשְׂחֲקוּ לְפִידוֹ / וְאִמְרוּ לָעָם
הַבּוֹכֶה לְמִשְׁפְּחוֹתָיו: / אַל תִּירְאוּ חֶרְפַּת אֱנוֹשׁ וְאַל
תֵּחַתּוּ מִגְּדוּפוֹתָיו / וְאִם בָּא עֲלֵיכֶם בְּלַהַב חֶרֶב וּבְרַק
חֲנִית / וְחָרַשׁ עַל גַּבֵּיכֶם וְהֶאֱרִיךְ מַעֲנִית / הִנְנִי מֵשִׁיב
אֶת צֵל מַעֲלוֹתָיו אֲחוֹרַנִּית / וּמִפָּנַי יֵלֵךְ קְדוֹרַנִּית /
וּמֵאֲשֶׁר חָטָא יִסְפֹּק עַל יָרֵךְ / וְתַחַת אֲשֶׁר קִלֵּל – יְבָרֵךְ
/ וְיִקְרָא לִפְנֵיכֶם אַבְרֵךְ / וָאָקוּם וָאֲחַבֵּר שִׁיר אַיָּלוֹת
יְחוֹלֵל / יְבָרֵךְ וִיקַלֵּל / יְפָאֵר וְיַחֲנִיף / וְיָשִׂים עַל
רֹאשֹׁו צָנִיף / וְלִפְעָמִים יָד רָמָה יָנִיף / וָאֶתְּנֶהוּ אֶל
הָאִישׁ הַצּוֹעֵק חָמָס / וָאֹמַר: לֵךְ וְהַרְאֵהוּ אֶל
הָאַשְׁכְּנַזִּי, וְאִם לִבּוֹ כְּלֵב הָאַרְיֵה – הִמֵּס יִמָּס / וְאִם
הָיָה עַד כֹּה רוּחַ אֱלֹהִים רָעָה מְבַעִתּוֹ / עַתָּה תִרְאֶה כִּי
יִנָּחֵם מֵרָעָתוֹ / וַיֵּלֶךְ הָאִישׁ וַיַּעַשׂ כַּאֲשֶר צֻוָּה /
וַיְהִי כִּרְאוֹת הָאַשְׁכְּנַזִּי הַשִּׁירָה הַנָּאוָה / קָם
וְהִשְׁתַּחֲוָה / כִּי הָיְתָה נֶחְמֶדֶת לְהַשְׂכִּיל וְלָעֵינַיִם
תַּאֲוָה / וְהָיָה בְעֵינָיו לְרַאֲוָה / וּבִקֵּשׁ כַּפָּרָה מֵאֲשֶׁר
חָטָא / בְּפֹעַל וּבְמִבְטָא / וַיְחַבֵּר שִׁירָה עֲרוּכָה / וַיַּהֲפֹךְ
בָּהּ אֶת הַקְּלָלָה לִבְרָכָה / וְזֹאת הִיא הַשִּׁירָה אֲשֶר
חִבַּרְתִּי אֵלָיו / לָתֵת לְיַעֲקֹב כִּדְרָכָיו וּלְהָשִׁיב לוֹ
כְמַעֲלָלָיו:</p>

<br />

<p>נֵר מַעֲרָבִי! מַה לְךָ נִזְעַקְתָּ / לָרִיב בְּצַדִּיקִים – וְלֹא צָדַקְתָּ!</p>

<p>בַּזְתָּ וְלָעַגְתָּ לְעִיר וְאֵם בְּיִשְׂ/רָאֵל, וְשָׁרַקְתָּ וְשֵׁן חָרַקְתָּ –</p>

<p>לָמָּה, צְבִי חֵן, צָחֲקָה שִׁירָתְךָ / עַל עָם חֲשָׁקוּךָ וּבָם חָשַׁקְתָּ?</p>

<p>לֹא מֵאֲשֶׁר קַצְנוּ בְחִשְׁקָךְ, הַצְּבִי, / מִבֵּית תְּפִלָּה יוֹם תְּמוֹל נִרְחַקְתָּ –</p>

<p>כֹּה יַעֲשֶׂה לָנוּ אֱלֹהִים חַי וְכֹה / יוֹסִיף לְעַם, בָּם כָּאֱזוֹר דָּבַקְתָּ,</p>

<p>אִם לֹא בְרִדְתָּךְ – הַלְּבָבוֹת יָרְדוּ / אִתָּךְ, וְנָדָדוּ בְּעֵת חָמָקְתָּ.</p>

<p>הוֹאֵל, צְבִי, וּזְמֹר זְמִירֶיךָ וְאֶת / חִקְקֵי זְמוֹרַת זָר אֲשֶׁר חָקַקְתָּ,</p>

<p>פֶּן יִפְגְעוּ מוֹרִים חֲצָצֵיהֶם בְּךָ, / פֶּן יִזְרְקוּ בָךְ כַּאֲשֶר זָרָקְתָּ!</p>

<br />

<p>עוֹד זֶה מְדַבֵּר, וְהִנֵּה אִישׁ צוֹעֵק עַל עַבְדוֹ
חָמָס / כִּי הָיָה אֵלָיו לְמִרְמָס / וַיֹּאמַר: שְׁמָעֵנִי, אֲבִי
הַמְּזִמָּה! / אֵיךְ אֲקַוֶה לִי עוֹד נֶחָמָה / וְנָתַתִּי אֶל עַבְדִּי
זֶרֶת – וּבִקֵּשׁ אַמָּה / הֶאֱכַלְתִּיו דְּבַשׁ וְחָלָב / וּבִקֵּשׁ מָן
וּשְׂלָו / אָמַרְתִּי: אֱכֹל! – וּבִקֵּשׁ לִשְׁתּוֹת / נָתַתִּי לוֹ
יְרָקוֹת – וּבִקֵּשׁ לְפָתוֹת / אָמַרְתִּי: לִין עַל אֲבוּסִי! /
וּבִקֵּשׁ לָנוּחַ עַל עַרְסִי / אָמַרְתִּי: סוּרָה שְׁבָה פֹּה! –
וּבִקֵּשׁ כַּר לָשֶׁבֶת עָלָיו / הִלְבַּשְׁתִיהוּ מְעִיל – וּבִקֵּשׁ
רִמּוֹנֵי תְכֵלֶת עַל שׁוּלָיו / וְעַתָּה, חַבֵּר עָלָיו, בְּחַסְדֶּךָ /
אֶת אֲשֶׁר תִּמְצָא יָדֶךָ / וָאָקוּם קַל חִישׁ וָאֲחַבֵּר עָלָיו זֶה
הַשִּׁיר / וּבִרְאוֹתוֹ אוֹתוֹ אָמַר: בָּרוּךְ אֲדֹנָי
וַאעְשִׁיר!</p>

<br />

<p>כָּל הַקּוֹנֶה עֶבֶד עִבְרִי / קוֹנֶה אָדוֹן לוֹ בִּגְבוּלָיו.</p>

<p>נָתַתִּי אֶל עַבְדִּי זֶרֶת – / בִּקֵּשׁ אַמָּה לוֹ בִמְשָׁלָיו,</p>

<p>אָמַרְתִּי: סוּרָה וּשְׁבָה פֹּה! – / בִּקֵּשׁ כַּר לָשֶׁבֶת עָלָיו,</p>

<p>אָמַרְתִּי: אָכְלָה מִצֵּידִי! – / בִּקֵּשׁ לִשְׁתּוֹת עִם טוּב מִלָּיו,</p>

<p>אָמַרְתִּי: לִין! בִּקֵּשׁ חָצֵר, / בַּרְזֶל וּנְחֹשֶׁת מִנְעָלָיו,</p>

<p>אוֹכִילֵהוּ פַת, אַשְׁקֶנּוּ / יֵין רִקְחִי – בִּקֵּשׁ מָן וּשְׂלָו,</p>

<p>הִלְבַּשְׁתִּיהוּ אֵפוֹד וּמְעִיל – / בִּקֵּשׁ רִמּוֹנִים עַל שׁוּלָיו.</p>

<p>לָכֵן אָרִים קוֹל כַּשּׁוֹפָר, / מִטַּעַם מֶלֶךְ וּגְדוֹלָיו:</p>

<p>לִקְנוֹת עִם הָעֶבֶד – מַקֵּל / וּרְצוּעָה לִפְרִי מַעֲלָלָיו!</p>

<br />

<p>עוֹד זֶה מְדַבֵּר, וְהִנֵּה אִישׁ נִצָּב עַל יְמִינִי /
וַיֹּאמַר: אֲנִי הַגֶּבֶר רָאָה עֳנִי / כִּי אֶחְמֹד עֵדֶן גַּן אֱלֹהִים
/ וְרַעְיוֹנַי אֵלָיו צְמֵאִים וּכְמֵהִים / וְתֵבֵל הָאֲרוּרָה
תְסִיתֵנִי / וְלַעֲפַר מָוֶת תִּשְׁפְּתֵנִי / כִּי תִּמְשְׁכֵנִי
בַעֲבוֹתוֹת הֲבָלֶיהָ / וְתִקְשְׁרֵנִי בַחֲבָלֶיהָ / וְאִם אָשִׂים מוּל
הָעֵדֶן מְגַמַּת פְּנֵי רַעְיוֹנִי / צוֹעֶקֶת אַחֲרַי: מַה לְךָ פֹה,
הֶעָנִי / אֵלַי תָּבוֹא, כִּי שָׂכֹר שְׂכַרְתִּיךָ בְּדוּדָאֵי בְּנִי /
וְעַתָּה, אֲבִי הַמּוֹעֵצָה! / שָׂא מָשָׁל וּמְלִיצָה / עַל זֹאת הָעֵצָה
הַיְּעוּצָה / וָאָקוּם וָאֲחַבֵּר לוֹ זֶה הַשִּׁיר הַנִּמְרָץ / בְּפִיו
חָזוֹן נִפְרָץ / וַיִּיטַב הַשִּׁיר בְּעֵינָיו / וַיִּישָׂא חֵן וָחֶסֶד
לְפָנָיו.</p>

<br />

<p>נַפְשִׁי בְּתוֹךְ קִרְבִּי תְּסֹעַר כָּאֳנִי, / תִּכְסֹף לְעֵדֶן גַּן לְתִּתּוֹ מַחֲנִי.</p>

<p>מָה אֹמְרָה, דּוֹדִים, וְתֵבֵל אוֹמְרָה: / שָׂכֹר שְׂכַרְתִּיךָ בְּדוּדָאֵי בְּנִי!</p>

<br />

<p>עוֹדֶנוּ מְדַבֵּר עִמִּי / וְהִנֵּה בָא אִישׁ צַדִּיק
תָּמִים / וַיֹּאמֶר אֵלָי: אֲדוֹנִי! יֵשׁ בִּשְׁכוּנָתִי זָקֵן מָלֵא
יָמִים / וְחָשַׁב כִּי יָשִׂים קִנּוֹ בַּמְּרוֹמִים / וְהִנֵּה הוּא
בוֹנֶה מִקְדָּשׁוֹ כְּמוֹ רָמִים / כְּאִלּוּ יַחְשֹׁב לִחְיוֹת
לְעוֹלְמֵי עוֹלָמִים / וּמִן הַתֵּמַהּ, כִּי לֹא יוּכַל מַלֵּט מַשָּׂא /
וּכְלָבִיא יָקוּם וְכַאֲרִי יִתְנַשָּׂא / בּוֹנֶה הֵיכָל רָם וְנִשָּׂא /
כַּאֲשֶר בְּעֵינָיו יָשַׁר / וְסָפוּן בָּאֶרֶז וּמָשׁוּחַ בַּשָָּׁשַׁר /
אוֹמֵר: אֶבְנֶה לִי בֵּית מִדּוֹת וַעֲלִיּוֹת / עָבְרוּ מַשְׂכִּיּוֹת /
וּמִגְדָּל בָּנוּי לְתַלְפִּיוֹת / וּמִי שֶׁלֹּא רָאָה בְעֵינָיו כָּל
הַמַּעֲשִׂים / בֵּית הַמְבַשְּׁלוֹת וְאֻרְווֹת הַסּוּסִים / וְהַמֶּרְחָץ
וּמִקְוֵה הַמַּיִם / וּמִגְדָּל וְרֹאשׁוֹ בַשָּׁמַיִם / וְטַבְּעוֹתָיו
וּנְזָמָיו / וּגְבִיעָיו וְחוֹתָמָיו / וּפְנִינָיו וְיַהֲלוֹמָיו / לֹא
רָאָה שִׂמְחָה מִיָּמָיו / וְאִלּוּ הָיָה לוֹ בֵן אוֹ בַת יַשְׁאִיר
אַחֲרָיו / אָמַרְתִּי: אַשְׁרָיו! / אָמְנָם לֹא נִין לוֹ וְלֹא נֶכֶד
בְּעַמּוֹ וְאֵין שָׂרִיד בִּמְגוּרָיו / וְאֵיך לֹא יֹאמַר בַּעַל נֶפֶשׁ
הַשּׁוֹבֵבָה: / לְמִי אֲנִי עָמֵל וּמְחַסֵּר אֶת נַפְשִׁי מִטּוֹבָה? /
וְאֵיךְ לֹא יַחְשׁב כִּי יִנְחֲלוּ זָרִים הוֹנוֹ וּרְכוּשׁוֹ / וְהוּא
יִשָּׂא הָאֲשָׁמִים לְנַפְשׁוֹ? / הֲלֹא יָדַע כִּי מִכָּל הַהוֹן אֲשֶר
צָבַר / לֹא יְלַוֵּהוּ מִמֶּנּוּ דָבָר / רַק בְּלוֹיֵי הַסְּחָבוֹת אֲשֶר
בָּהֶם יִהְיֶה נִקְבָּר / וְהַבַּיִת וְהַהֵיכָל / יַנִיחַ לְמִי
שֶׁיּוּכָל / וּמִי יוֹדֵעַ אִם חָכָם יִהְיֶה אוֹ סָכָל / וְהוּא יִהְיֶה
לְרִמָּה לְמַאֲכָל! / וְלִרְאוֹת זֶה הַמַּעֲשֶׂה נִלְאֵיתִי כַלְכֵּל
וְלֹא אוּכָל / וּמַה מְּאֹד הָיוּ מְסַפְּרִים תְּהִלּוֹתָיו / אִלּוּ
בָנָה בַשָּׁמָיִם מַעֲלוֹתָיו / וְעַתָּה, אֲדוֹנִי, חַבֵּר שִׁיר עַל זֶה
הַמַּעֲשֶׂה / וְלֹא תַּחְמֹל עָלָיו וְלֹא תְכַסֶּה / אַחֲרֵי אֲשֶר
תּוֹעֶה כְּשֶּׂה / וָאָקוּם וָאֲחַבֵּר עָלָיו זֶה הַשִּׁיר הַנֶּעֱרָב /
וַיִּשְׂמַח הָאִישׁ כְּמוֹצֵא שָׁלָל רָב:</p>

<br />

<p>מַה תֹּאמְרוּ עַל אִישׁ, יְגוֹנוֹת נִכְּלוּ</p>

<p>אֵלָיו, וְאוֹתוֹ הַזְּמַן יוֹם יוֹם יְכַל,</p>

<p>כִּי יֶאֱכֹל הַיּוֹם – וּמָחָר מַאֲכָל,</p>

<p>אֵיךְ יִהְיֶה הָעֵץ קְצוֹתָיו אֻכְּלוּ?</p>

<br />

<p>לֹא בָן אֲשֶׁר יָמִים עֲצָתוֹ סִכְּלוּ.</p>

<p>אֵיכָה יְחִידָתוֹ לְמִגְדַּל עֹז תְּכַל</p>

<p>לִבְנוֹת – וּמָחָר מֵת, וְלֹא הִשְׂכִּיל, סְכַל</p>

<p>אִישִׁים, אֲשֶׁר בַּדָּיו בְּשַׁחַת יִפְּלוּ.</p>

<br />

<p>אֵיךְ יַחֲרֹץ חָרוּץ קְנוֹת חָרוּץ – וְלֹא</p>

<p>יָשִׁיב אֱלֵי לִבּוֹ הֲאִם נַפְשׁוֹ יְלַו</p>

<p>הוֹן, יוֹם עֲלֵי קֶבֶר וְגָדִישׁ שׁוֹקְדָה?</p>

<br />

<p>לֹא יַהֲלֹךְ עִם הָאֱנוֹשׁ רַק פָּעֲלוֹ,</p>

<p>לֹא הוֹן וְלֹא חָרוּץ יְכַלְכֵּל מַחֲלָיו.</p>

<p>אִם תֶּחֱטָא נֶפֶשׁ – תְּהִי עַל מוֹקְדָה!</p>

<br />

<p>עוֹד זֶה מְדַבֵּר, וְהִנֵּה אִישׁ חוֹשֵׁק / יַחְפִּיר
בְּיָפְיוֹ הַשֶּׁמֶשׁ וְאוֹרוֹ עוֹשֵׁק / וַיֹּאמַר: אֲדוֹנִי! / אֲנַשֵׁק
רַגְלֶיךָ אִם נְטַשְׁתַּנִי לְנַשֵּׁק / וְתַעֲשֶׂה לִי הַדָּבָר אֲשֶר
אֶשְׁאַל / וְלֹא תָשִׂים מִלָּתִי לְאַל / כִּי אֵין זוּלָתְךָ לִגְאֹל,
וְלָכֵן אִם תִּגְאַל גְּאָל / וָאַעַן וָאֹמַר כְּאִישׁ תָּמֵהַּ: /
אֲדוֹנִי! לָמָּה זֶה אַתָּה לִשְׁאֹל מִתְמַהְמֵהַּ? / הַעֲמֵק שְׁאָלָה
אוֹ הַגְבֵּהַּ! / וַיֹּאמֶר הָאִישׁ: אֲדוֹנִי! חָשַׁקְתִּי בְשֶׁכְּבָר
אַחַת מִבְּנוֹת הַנְּדִיבִים / וַיִּהְיוּ דוֹדֶיהָ לִי עֲרֵבִים /
הָיְתָה לִי לְעֶזְרָה בְצָרוֹתַי / וַחֲשַׁבְתִּיהָ סְגֻלַּת כָּל
אוֹצְרוֹתַי / וְעַל עֲרָבִים בְּתוֹכָהּ תָּלִיתִי כִּנוֹרוֹתַי /
וְעַתָּה נִתְחַלְפָה הַשִּׁיטָה / וַיֵּצֵא לִי חוֹחַ תַּחַת חִטָּה /
כִּי הֲרֵי חֹדֶשׁ יָמִים נָפְלָה לַמִּטָּה / וְנֶהְפַּךְ לְאֵבֶל
שִׂמְחָתָהּ / כִּי קָרָה חֳלִי בְאַחַת מֵעֵינֶיהָ וְשִׁחֲתָהּ / וּמֵאָז
לֹא יָסַפְתִּי עוֹד לְדַעְתָּהּ / וְעַתָּה, חַבֵּר שִׁירָה נִמְרֶצֶת /
תִּהְיֶה זֶה הָעִנְיָן מְקַבֶּצֶת / וְעַל פְּרָטֶיהָ רוֹבֶצֶת / וְלֹא
הִתְמַהְמַהְתִּי כִּי אִם כְּרֶגַע / וָאֹמְרָה אֵלָיו: נִרְפָּא הַנֶּגַע
/ הִנֵּה הַשִּׁיר עַל זֶה הָעִנְיָן / וְאִם אֵין בּוֹ רֹב מִנְיָן – יֵשׁ
בּוֹ רֹב בִּנְיָן:</p>

<br />

<p>קַצְתִּי בְחֵשֶׁק יַעֲלַת הַחֵן, / לִי הָיְתָה מַשְׁעֵן וּמַשְׁעֵנָה.</p>

<p>אֵיכָה בְּחִשְׁקָהּ אֶעֱלֹז עוֹד, אוֹ / לִי תִהְיֶה מַשְׁעֵן – וּמָשׁ עֵינָהּ?</p>

<br />

<p>עוֹד זֶה מְדַבֵּר, וְהִנֵּה אִישׁ בָּא / בְּנֶפֶשׁ
דוֹאֲגָה וַעֲצוּבָה / כְּאִלוּ נִשְׁבַּר אוֹ נִשְׁבָּה / וְרוּחַ
הַיְגוֹנִים בּוֹ נָשְׁבָה / וַיֹּאמַר: אֲדוֹנִי! יֵש לִי בֵּן וּשְׁמוֹ
דָוִד, וְהוּא שָׁמֵן וְדָשֵׁן / יִשְׁכַּב עַל מִטּוֹת שֵׁן / וְכָל
הַיּוֹם וְכָל הַלַּיְלָה יָשֵׁן / וְלֹא יְקִיצוּהוּ הַקּוֹלוֹת
וְהַלַּפִּידִים וְקוֹל הַשּׁוֹפָר וְהָהָר עָשֵׁן / וְלֹא בְהֵמָה
תְשַׁלַּח בּוֹ הַשֵּׁן / שְׁנָתוֹ עַזָּה כַמָּוֶת / וְעַפְעַפָּיו
צַלְמָוֶת / לֹא יֵעוֹר מִשְׁנָתוֹ וְלוּ נִרְצַח / אוֹ אַרְיֵה טוֹרֵף
עַצְמוֹתָיו פִּצַּח / וְלוּ הִתְעָרֵב לִישֹׁן עִם הַמֵּתִים – נִצַּח /
וְעַתָּה חַבֵּר עָלָיו שִׁיר צַח / וָאַעַן וָאֹמַר: הִנֵּה לְךָ שִׁיר
נָאֶה וְרָטֹב / וְדָבָר בְּעִתּוֹ מַה טּוֹב!</p>

<br />

<p>שְׁנַת דָּוִד – שְׁנַת עוֹלָם, / שֵׁנָה מִמָּוֶת לֹא הִבְדִּיל,</p>

<p>לוּ הִתְעָרֵב עִם הַמֵּתִים / לִישׁוֹן עִמָּם – דָּוִד הִגְדִּיל!</p>

<br />

<p>עוֹדֶנוּ מְדַבֵּר עִמִּי / וְהִנֵּה אִישׁ קְרָאנִי
בִשְׁמִי / וַיֹּאמֶר אֵלָי: אֲדוֹנִי! תְּמוֹל קָדַר הַשֶּׁמֶשׁ בַּחֲצִי
הַשָּׁמַיִם / וַיִּמַּס לְבָב הָעָם וַיְהִי לְמָיִם / וַיְהִי כָל הָעָם
נָדוֹן לָדַעַת סִבַּת קָדְרוֹ וְחָשְׁכּוֹ / וַיֹּאמְרוּ זֶה אוֹמֵר
בְּכֹה וְזֶה אוֹמֵר בְּכֹה / וַיְהִי בְתוֹךְ הָעָם אִישׁ וּשְׁמוֹ
יוֹחָנָן בֶּן קָרֵחַ / וַיֹּאמֶר כִּי סִבַּת קַדְרוּתוֹ הוּא הַיָּרֵחַ /
אֲשֶׁר תַּסְתִּיר מִמֶּנּוּ אוֹר הַשֶּׁמֶשׁ הַזּוֹרֵחַ / וְקַדְרוּת
הַלְּבָנָה – סִבָּתָהּ צֵל הָאָרֶץ / הַפּוֹרֵץ בְּאוֹר הַלְּבָנָה פָּרֶץ
/ וּבִהְיוֹת שִׂכְלִי עַל חוּג זֹאת הַמַחֲשָׁבָה סוֹבֵב / רָאִיתִי
אִשָּׁה עֲדִינָה, בְּעַד הַחַלּוֹן נִשְׁקָפָה וַתְּיַבֵּב / וְצוּף
דִּבְשָׁהּ שִׂפְתֵי יְשֵׁנִים דּוֹבֵב / לֹא נִרְאָה כְיָפְיָהּ וְהוֹדָהּ
/ לְמִיּוֹם סוּר אֶפְרַיִם מֵעַל יְהוּדָה / אָז נוֹדַע לִי כִּי לְרֹב
הוֹדָהּ הַנֶּאְדָּר / וְהַיֳפִי וְהַחֵן אֲשֶר בְּגִשְׁמָהּ דָּר /
וַאֲשֶׁר כָּל הַהֲדּוּרִים בָּהּ, אִישׁ לֹא נֶעְדָּר / בּוֹש הַשֶּׁמֶשׁ
לְפָנֶיהָ וְקָדָר / וְאֶחְשֹׁב כִּי קַדְרוּת הַלְּבָנָה – הִיא סִבָּתָהּ
גַּם כֵּן / וְלֹא צֵל הָאָרֶץ, כַּאֲשֶר יֹאמַר הַמִּסְכֵּן / וְעַתָּה,
חַבֵּר לִי שְׁתֵּי שִׁירוֹת / תִּהְיֶינָה מֵאוֹדוֹת דְּבָרַי מְדַבְּרוֹת
/ וָאָקוּם וָאֲחַבֵּר שְׁתֵּי שִׁירוֹת מְהֻלָּלוֹת / דִּבְרֵי זֶה
הָאִישׁ כּוֹלְלוֹת / וְזֹאת הִיא הַשִּׁירָה הָאֲיֻמָּה / הַזּוֹכֶרֶת
סִבַּת קַדְרוּת הַחַמָּה:</p>

<br />

<p>יֹאמְרוּ עֲלֵי שֶׁמֶשׁ אֲשֶר קָדַר / כִּי הַלְּבָנָה הָיְתָה סִבָּה –</p>

<p>לֹא הַלְּבָנָה כִּסְּתָה אוֹרוֹ, / אַךְ אוֹר צְבִיָּה זָהֳרוֹ כִבָּה.</p>

<p>עָמְדָה עֲלֵי קַו הַתְּלִי נֶגְדּוֹ, / שָׁלְלָה שְׁלַל אוֹרוֹ – וְשָׁב נִשְׁבָּה.</p>

<br />

<p>וְזֹאת הִיא הַשִּׁירָה הָאַחֲרוֹנָה / הַמְדַבֶּרֶת עַל סִבַּת קַדְרוּת הַלְּבָנָה:</p>

<br />

<p>לֹא הַתְּלִי גָרַם וְצֵל הָאָרֶץ / כִּי הַלְּבָנָה הָיְתָה קוֹדֶרֶת,</p>

<p>אַךְ אוֹר פְּנֵי יַעְלָה מְאוֹרָה שָׁזְפָה, / כִּי הִיא בְהִלָּהּ צַר וְאוֹר חוֹדֶרֶת.</p>

<br />

<p>עוֹד זֶה מְדַבֵּר, וְהִנֵּה אִישׁ מְשׁוֹרֵר / וְעַל
אִישׁ אַחֵר מְדָנִים יְעוֹרֵר / וַיֹּאמַר: חֲמָסִי עַל פְּלוֹנִי
אוֹיְבִי / כִּי יִקַּח הַמְּלִיצוֹת אֲשֶר לָקַחְתִּי בְקַשְׁתִּי
וּבְחַרְבִּי / וְהוּא מְיַחֵשׂ אוֹתָם עַל שְׁמוֹ, זֶה הַנִּכְלָם / אֲשֶר
לֹא עָמַל בָּם וְלֹא גִדְּלָם / וְהִנֵּה יָדַי לְךָ פְרוּשׂוֹת /
לַעֲשׂוֹת בְּאוֹתוֹת וּבְמַסּוֹת / שֶיִּבָּצֵר מִמֶּנּוּ אֵת אֲשֶׁר
יָזַם לַעֲשׂוֹת / וָאַעַן וָאֹמַר: חַיֶּיךָ! יַד חַסְדִּי מִמְּךָ לֹא
אֶקְפֹּץ / הִנֵּה לְךָ הַשִּׁיר אֲשֶׁר תַּחְפֹּץ / וּבוֹ תִגְדֹּר
פִּרְצֶךָ / וְתַגִּיעַ אֶל מְחוֹז חֶפְצֶךָ / וְלֹא יַחֲטִיא
חִצֶּךָ.</p>

<br />

<p>תַּעְדֶּה לְךָ עֶדְיִי, וְתִתְיַחֵשׂ / עַל מִשְׁפְּחוֹת שִׁירַי, וְתִתְיַלָּד.</p>

<p>הִנְנִי בְשֵׁם חָדָשׁ אֲכַנֶּךָ: / קוֹרֵא אֲשֶר דָּגַר וְלֹא יָלָד!</p>

<br />

<p>עוֹד זֶה מְדַבֵּר וְזֶה בָּא, וַיֹּאמַר / הוֹשִׁיעָה,
אֲדוֹנִי, כִּי חָסִיד גָּמַר / וְהַשֵּׂכֶל יִישַׂן וַיֵּרָדַם / וּפַסּוּ
בַעֲלֵי הַדִּקְדּוּק מִבְּנֵי אָדָם / וָאַעַן וָאֹמַר: מַה לְךָ,
נִרְדָּם! / שֶׁבַח לַאדֹנָי אֱלֹהֵי יִשְׂרָאֵל / יֵשׁ לַשֵּׂכֶל
וּלְחָכְמַת הַדִּקְדּוּק גּוֹאֵל! / וַיֹּאמֶר הָאִישׁ: אֲדוֹנִי!
הִתְוַכַּחְתִּי אֶתְמוֹל עִם פְּלוֹנִי הַמְדַקְדֵּק / וּרְאִיתִיו בְּכָל
דְּרָכָיו צוֹדֵק / רַק בְּמַה שֶׁאָמַר כִּי לֹא תִמָּצֵא כְתוּבָה / וָו
עִקָּרִית בְּרֹאשׁ הַתֵּבָה / כִּי הִיא מְשָׁרֶתֶת בָּרֹאשׁ לְעוֹלָם /
בַּמִּלוֹת וּבַפְּעָלִים וּבַשֵּׁמוֹת כֻּלָּם / וַאֲנִי שָׁמַעְתִּי
אוֹמְרִים אַנְשֵׁי הַחָכְמוֹת / כִּי תִמָּצֵא וָו עִקָּרִית בְּרֹאשׁ
קְצָת שֵׁמוֹת / וְרָצִיתִי שֶתְּחַבֵּר שִׁיר וְתַזְכִּיר מֵהֶם אַחַת אוֹ
שְׁתַּיִם אוֹ שָׁלֹשׁ / וָאֶשְׁלַח אֶל הַמְדַקְדֵּק אוּלַי גְּאוֹן
לִבּוֹ אֶחֱלֹש / וָאָקוּם קַל חִישׁ וָאֲחַבְּרֶנוּ / וָאֹמַר: הִנֵּה
לְךָ הַשִּׁיר קָחֶנּוּ / וְאֶל הַמְדַקְדֵּק שְׁלָחֶנוּ / כִּי הוּא
יְעִירֶנוּ מִשְׁנָתוֹ וּבַהֲקִיצוֹ יוֹכִיחֶנוּ.</p>

<br />

<p>אֵיךְ תִּתְמַרְמֵר, דּוֹד, וַתֹּאמַר: / בִּמְלֶאכֶת הַדִּקְדּוּק אַפְסִי!</p>

<p>אִם נַעְלִים וַשְׁתִּי אוֹ וַשְׁנִי – / אֵיךְ נַחְבִּיא בֶּן וָפְסִי?</p>

<br />

<p>עוֹד זֶה מְדַבֵּר, וְהִנֵּה אִישׁ בּוֹכֶה וּמְקוֹנֵן /
וְאֵלַי בְּכָל עֹז מִתְחַנֵּן / וַיֹּאמַר: אֲדוֹנִי! בָּאתִי בְּנֶפֶשׁ
נֶעֱצֶבֶת / כִּי בָאֲרָזִים נָפְלָה שַׁלְהֶבֶת / וּמַה יַּעֲשׂוּ
אֲזוֹבֵי קִיר / אִם הַזְּמָן נְדִיבֵי עַמִּים יַפְקִיר / וּכְהָקִיר
בַּיִר מֵימֶיהָ כֵּן רָעָתוֹ יָקִיר / וְאֵיךְ כָּל לֵב לֹא יִשּׂם
וְיֶחֶרָד / וְלֹא יִהְיֶה מִמַּאֲוַיָּו נִפְרָד / וְתַחַת הֱיוֹתֵנוּ
בַמַּעֲלָה הָעֶלְיוֹנָה הִנְנוּ בַמּוֹרָד / וְיוֹמֵנוּ מְאֹד רָד / כִּי
בְמִשְׁפַּחַת פְּלוֹנִית הַקְּדוֹשָׁה / מֵתוּ בְשָׁנָה אַחַת אֲנָשִׁים
שְׁלֹשָׁה / נְשִׂיאֵי מַטּוֹת אֲבוֹתָם / הָיוּ עַל לֵב הַזְּמַן חוֹתָם /
וְעַד מָתַי יָשִׁיב הַזְּמַן צוּר חַרְבָּם / וּמַטָּרָה לְחִצָּיו
הִצִּיבָם / וְיַשְׁקִיט אֲשֶר קֵרְבוּ כַתַּנּוּר לִבָּם בְּאָרְבָּם /
לִטְמֹן עֲווֹנָם בְּחֻבָּם / וְעַד מָתַי תַּכֶּה עַמִּים בְּעֶבְרָה /
חֶרֶב הַזְּמַן, וְלֹא תֵאָסֵף אֶל תַּעְרָה / וְלָכֵן בָּאתִי אֵלֶיךָ
בְּנֶפֶשׁ מָרָה / לְחַבֵּר עַל זֶה הָעִנְיָן אֲמִירָה / כִּי יָדִי
תִּקְצַר מֵהוֹשִׁיעַ / וְשָׁמַעְתִּי אוֹמְרִים כִּי אוֹר שִׂכְלְךָ
יוֹפִיעַ / וְלַפּוֹשְׁעִים תַּפְגִּיעַ / וְכָל לָשׁוֹן תָּקוּם אִתְּךָ
לַמִּשְׁפָּט תַּרְשִׁיעַ / וָאָקוּם וָאֲחַבֵּר זֶה הַשִּׁיר, זָהָב
עֶרְכּוֹ / וַיִּקָּחֵהוּ הָאִישׁ וַיֵּלֶךְ לְדַרְכּוֹ.</p>

<br />

<p>חֶרֶב זְמַן בּוֹגֵד, הֲלֹא תִשְׁקֹטִי! / עַד אָן בְּנֵי מוּסָר בְּאַף תִּשֹּׁמִּי?</p>

<p>שִׁפְכִי חֲמָתֵך עַל עֲדַת הַבּוֹעֲרִים, / מִתּוֹךְ עֲדַת הָרוֹזְנִים הֵרֹמִּי!</p>

<p>הִתְאַפְּקִי חֶרֶב זְמַן, הֵאָסְפִי / אֶל תַּעֲרֵךְ, הֵרָגְעִי וָדֹמִּי!</p>

<br />

<p>עוֹדֶנוּ מְדַבֵּר, וְהִנֵּה אִישׁ בָּא מֵרָחוֹק / וּפִיו
יִמָּלֵא שְׂחוֹק / וַיֹּאמַר: הֲתִרְצוּ לָדַעַת אוֹדוֹתַי? / הַיּוֹם
רָאִיתִי אֲשֶׁר לֹא רָאוּ אֲבוֹתַי וַאֲבוֹת אֲבוֹתַי / כִּי בִּהְיוֹתִי
בְחֻפַּת סְעַדְיָה / אָמְרוּ עֲמִיתַי יוֹנָתָן וְצִדְקִיָּה / נִרְאֶה
פְנֵי הַכַּלָּה, אוּלַי נִצְטַיֵּד מִיָּפְיָהּ / וְכַאֲשֶׁר קָרַבְנוּ
אֵלֶיהָ / וְהֵסַרְנוּ מֵעַל פָּנֶיהָ צְעִיפֶיהָ / צַר וָאוֹר חָשַׁךְ
בַּעֲרִיפֶיהָ / כִּי צָפַד עַל עַצְמָהּ עוֹרָהּ / וְחָשַׁךְ מִשְׁחוֹר
תָּאֳרָהּ / וַנִּקְרָא שֵׁם הַמָּקוֹם הַהוּא: תַבְעֵרָה / בִּרְאוֹתֵנוּ
פְּנֵי הַכַּלָּה כְּשׁוּלֵי קְדֵרָה / וְכַאֲשֶׁר קָם הַחַזָּן לוֹמַר
הַתְּפִלָה / וּפָתַח בְּ׳יוֹצֵר אוֹר׳ תְּחִלָּה / צָעַקְתִּי
וַהֲרִימוֹתִי קוֹל כְּחוֹלָה / וָאֹמַר אֶל הַחַזָּן: אֵיךְ תֹּאמַר
׳יוֹצֵר אוֹר׳ בֶּן הָאֲבֵלָה! / הֲשָׁכַחְתָּ פְּנֵי הַכַּלָּה / אֲשֶׁר
עָשָׂה הַזְּמַן עִמָּהּ כָּלָה / אַךְ נִבְהָלָה / אֵין אוֹר וְאֵין
שִׂמְחָה וְגִילָה / רַק מְעוּף צוּקָה וַאֲפֵלָה / וּבָרַחְתִּי מִשָּם
בְּנֶפֶשׁ נִבְהָלָה / וְעַתָּה, חַבֵּר שִׁיר כַּאֲשֶר עִם לְבָבֶךָ /
וְהָרֵק עַל הַכַּלָּה הַנִּקְלָה חַרְבֶּךָ / וָאָקוּם וָאֲחַבֵּר זֶה
הַשִּׁיר עַל שְׁמוֹ / וַיֵּלֶך וַיָּשָׁב הָאִישׁ לִמְקוֹמוֹ.</p>

<br />

<p>אָמְרוּ עֲמִיתַי: בּוֹא וְנִרְאֶה אֶת / חָתָן וְהַכַּלָהּ בְּתוֹךְ כִּלָּה,</p>

<p>וָאֵלְכָה עִמָּם, וְהִנֵּה שָׁם / כַּלָּה – וְחשֶׁךְ עַל פְּנֵי כֻלָּהּ.</p>

<p>וָאֹמְרָה: בָּרוּךְ אֲשֶׁר הֵאִיר / לַכֹּל, בְּרֹב חַסְדּוֹ, וְהֶחְשִׁיךְ לָהּ!</p>

<p>קָם אִישׁ וּפָתַח אָז בְּ׳יוֹצֵר אוֹר׳, / אַךְ בִּי, הֲכִי, עָשָׁן וְאַף עָלָה;</p>

<p>קַמְתִּי בְּזַעַף אַף וְאָמַרְתִּי: / דּוֹדִים! הֲשָׁכַחְנוּ פְנֵי כַלָּה?</p>

<p>אֵין אוֹר וְאֵין מָאוֹר – תְּנוּ זִמְרָה / אֶל מַעֲבִיר יוֹם מִפְּנֵי לַיְלָה!</p>

<br />

<p>עוֹדֶנוּ מְדַבֵּר וְהִנֵּה אִישׁ בָּא, וַיֹּאמַר:
אֲדוֹנִי! תְּמוֹל שִׁלְשׁוֹם / נִקְרֵיתִי בְחֻפַּת גֵרְשֹׁם / וּלְרֹעַ
צוּרָתוֹ כָּל רוֹאֵהוּ יֶחֱרַד וְיִשֹּׁם / כִּי הוּא כְּכוּשַׁן
רִשְׁעָתָיִם / עַל פְּנֵי כָל הָאָרֶץ כְּאַמָּתַיִם / רוֹבֵץ בֵּין
הַמִּשְׁפְּתַיִם / וּלְחָיָיו כִּלְחִי חֲמוֹר חֲמוֹרָתַיִם /
וּלְשִׁנָּיו אֵין בְּרִיחַ וּדְלָתַיִם / וּפְנֵי אִשְׁתּוֹ כְּאוֹר
הַחַמָּה שִׁבְעָתַיִם / וְעֶדְיָהּ צֶבַע רִקְמָתַיִם / וְכִרְאוֹתִי
יִפְעַת הַכַּלָּה, סְגוֹר לִבִּי תִקְרַע / וְזֻלּוּת בַּעְלָהּ
הַמְּצֹרָע / אֲשֶר בֵּין רַגְלֶיהָ כָּרַע / אָמַרְתִּי: בֶּאֱמֶת אָמַר
הַנָּבִיא עַל זֶה הַמְּאֹרָע / יוֹצֵר אוֹר וּבוֹרֵא חשֶׁךְ, עוֹשֶׂה
שָׁלוֹם וּבוֹרֵא רָע / וְהָאִישׁ אֲשֶר חִבַּר זֶה הַחִבּוּר עוֹמֵד
בְּ׳מִי שֶפָּרָע׳ / וְעַתָּה, אַשְׁבִּיעֲךָ בְּאַיָּלוֹת אוֹ בִּצְבָאוֹת
/ לְחַבֵּר עַל זֶה הָעִנְיָן הַשִּׁיר אֲשֶר יֵאוֹת / וָאָקוּם וָאֲחַבֵּר
זֶה הַשִּׁיר, גִּזְרַת יַהֲלוֹם / וָאֶתְּנֵהוּ אֵלָיו וַיֵּלֶךְ מֵאִתִּי
בְּשָׁלוֹם.</p>

<br />

<p>רְאוּ חָתָן פְּנֵי כִבְשָׂן כְּכוּשָׁן / וְזִיו כַּלָּה אֲשֶׁר יִזְרַח וְיֵאוֹר,</p>

<p>וְהוֹדוּ אֵל אֲשֶׁר גּוֹלֵל לְאוֹר מִ/פְּנֵי חֹשֶׁךְ וְחֹשֶׁךְ מִפְּנֵי אוֹר.</p>

<br />

<p>עוֹדֶנוּ מְדַבֵּר, וְהִנֵּה אִישׁ בִּשְׁמִי קְרָאָנִי /
וַיֹּאמַר: אֲדוֹנִי! שָׁמַעְתִּי שִׁירְךָ וְהֶנְאָנִי / וְהַדָּבָר אֲשֶר
עָדֶיךָ הֱבִיאָנִי / הוּא רְאוֹתִי דָבָר אֲשֶר הֶלְאָנִי / כִּי רָאִיתִי
בִּשְׁכוּנָתִי אִשָּׁה עִבְרִית / דּוֹמָה בְצוּרָתָהּ לְשִׁפְחָה
מִצְרִית / וְנִשְׁמָתָהּ כְּנַחַל גָּפְרִית / וּפָנֶיהָ מוֹרִיקוֹת
כְּאִלּוּ הַנֶּגַע שָׁם נָפָל / שְׁקַעֲרוּרוֹת יְרַקְרַקּוֹת
וּמַרְאֵיהֶן שָׁפָל / לֹא עָלָה עַל לֵב אָדָם בְּדוֹרָהּ / כִּי אִישׁ
יִזָּקֵק לְצוּרָה כָזֹאת כְּעוּרָה / וְהִנֵּה הִיא לִזְנוּנִים הָרָה /
אֶחְשֹׁב כִּי לֹא שָׂם בָּהּ קִנּוֹ / רַק גִּבֵּן אוֹ דַק אוֹ תְבַלּוּל
בְּעֵינוֹ / אוֹ נָפַל שָׁמָּה שׁוֹר אוֹ חֲמוֹר / וְעַתָּה, אֱמֹר עָלֶיהָ
שִׁיר מִזְמוֹר! / וָאָקוּם וָאֲחַבֵּר שִׁיר, זֶה הָעִנְיָן יְסַפֵּר /
אֲשֶר לֹא יִמַּד יָפְיוֹ וְלֹא יִסָּפֵר.</p>

<br />

<p>מִמִּי הָרִית, שִׁפְחָה מִצְרִית, / מִצָּרוּעַ אוֹ מִגִּבֵּן?</p>

<p>כָּעֵת חַיָּה לָךְ כָּל בִּרְיָה / תֹּאמַר: ׳חַיָּה׳ חוֹבֶקֶת בֵּן!</p>

<br />

<p>עוֹדֶנוּ מְדַבֵּר, וְהִנֵּה אִישׁ הוֹלֵךְ וְקָרֵב /
וַיֹּאמֶר אֵלָי: אֲדוֹנִי הֶעָרֵב! / יֵש לִי מוֹדַע נֶאֱמָן / חוֹמֵל
עָלַי וְרַחֲמָן / יְדַעְתִּיו אֲבִי הַתְּעוּדוֹת / וְרִאשׁוֹן לְכָל
סֵבֶל הַסּוֹדוֹת / וְלוֹ בְּכָל חָכְמָה עֶשֶׂר יָדוֹת / חָלַץ מִן
הַזְּמַן בִּתְבוּנָתוֹ / וְיָצָא נָקִי מֵאָלָתוֹ / וְהִשִּׂיגָה יָדוֹ
וּמָצָא כְּדֵי גְאֻלָּתוֹ / וְכִרְאוֹת הֶהָמוֹן אֶת מַעֲלָתוֹ / וְאֶת
יְקָר תִּפְאֶרֶת גְּדֻלָּתוֹ / וְכִי הַשֵּׂכֶל שָׂמָהוּ מֵאַנְשֵׁי
סוֹדוֹ / וְאֶל אֲצִילֵי בְּנֵי יִשְׂרָאֵל לֹא שָׁלַח יָדוֹ / אָמְרוּ
כִּי מָצְאוּ בּוֹ עֶרְוַת דָּבָר / כַּאֲשֶר אֶל אַנְשֵׁי
הַפִּילוֹסוֹפְיָה הִתְחַבָּר / נוֹאֲלוּ וְנִשְּׁאוּ, לִמְּדוּ לְשׁוֹנָם
דַּבֶּר שֶׁקֶר, הַעֲוֵה נִלְאוּ / הָלְכוּ קְדוֹרַנִּית בְּקִנְאָתָם
אֲשֶׁר בּוֹ קִנְּאוּ / וַיֵּלְכוּ אֲחוֹרַנִית וְעֶרְוַת אֲבִיהֶם לֹא
רָאוּ / וְאָנֹכִי הִבְחַנְתִּי מַעֲלָתוֹ וְקִצּוּרָם / כִּי לֹא
כְצוּרֵנוּ צוּרָם / וְלוּ נוֹדַע אֲלֵיהֶם עֶרְכּוֹ, אֲשֶר הוּנַף וַאֲשֶר
הוּרָם / הֵבִיאוּ אַדִּירֵיהֶם בַּעֲבוֹדָתוֹ צַוָּארָם / וְהִנְנִי
שׁוֹאֵל מִמְּךָ בְּנֶפֶשׁ שְׁפָלָה / אַחַר בַּקָּשַׁת הַמְּחִילָה /
לְחַבֵּר עַל זֶה שִׁיר כַּאֲשֶר יֵאוֹת לוֹ / וְיִכְלֹל זֶה הָעִנְיָן
כֻּלּוֹ / וָאָקוּם וָאֲחַבֵּר זֶה הַשִּׁיר, אֲשֶׁר אֵין עַל עָפָר
מָשְׁלוֹ / וַיִּשְׂמַח הָאִישׁ כִּי רַב חֵילוֹ.</p>

<br />

<p>בְּחַיֵּי הַבְּרִית! טוֹב אַתְּ בְּעֵינַי / וְכָל צַדִּיק בְּךָ יָגִיל וְיַכְתִּיר,</p>

<p>וְנִגְלוּ לִי צְפוּנוֹת וַעֲמֻקּוֹת / אֲשֶׁר תּוֹךְ לִבְּךָ תַעְמִיק וְתַסְתִּיר,</p>

<p>אֲבָל אֶשְׁמַע הֲמוֹן עָם יֹאמְרוּ לִי: / יְהוּדָה נִים – וְלָא נִים, תִּיר – וְלָא תִיר.</p>

<br />

<p>עוֹד זֶה מְדַבֵּר וְזֶה בָּא, וַיֹּאמַר: אֲדוֹנִי! /
רָאִיתִי בְסִפְרֵי תַּלְמַי הַיְּוָנִי / בְּדַבְּרוֹ עַל טֶבַע
הַמַּזָּלוֹת אֲשֶׁר בַּגַּלְגַּל הַשְּׁמִינִי / שֶׁחִלֵּק כָּל מַזָּל
וּמַזָּל לִשְׁלֹשָׁה חֲלָקִים / וּמָצָא כָּל הַחֲלָקִים הָהֵם
בִּטְבָעִים חֲלוּקִים: / הַשְּׁלִישׁ הָרִאשׁוֹן יוֹרֶה טֶבַע אֶחָד /
וְהַשְּׁלִישׁ הָאֶמְצָעִי יוֹרֶה טֶבַע אַחֵר מְיֻחָד / וְהַשְּׁלִישׁ
הָאַחֲרוֹן בְּטֶבַע שְׁלִישִׁי הִתְיֶחָד / וְחֶלְקֵי כָּל מַזָּל
וּמַזָּל נִשְׁתַּנוּ מֵחֶלְקֵי חֲבֵרוֹ / וְקָשֶׁה עָלַי לִזְכֹּר מַה
שֶּׁהִזְכִּיר עַל כָּל אֶחָד מֵהֶם תַּלְמַי בְּסִפְרוֹ / וְרָצִיתִי
שֶׁתְּחַבֵּר שִׁיר כָּלִיל בַּהֲדָרוֹ / יַזְכִּיר בְּקִצּוּר כָּל אֲשֶר
הִזְכִּיר עֲלֵיהֶם תַּלְמַי בְּחִבּוּרוֹ / כְּדֵי שֶׁבְּיָדְעִי הַשִּׁיר
עַל פֶּה – אֵדָעֵם / וּבְקוֹל כָּמוֹהוּ אַרְעֵם / וָאָקוּם וָאֲחַבֵּר
שִׁיר מִשְּׁמוֹנָה טוּרִים / הָאַרְבָּעָה הָרִאשׁוֹנִים בְּטֶבַע רָאשֵׁי
הַמַּזָּלוֹת מְדַבְּרִים / וְהַטּוּר הַחֲמִישִׁי טִבְעֵי אֶמְצָעִיּוֹתָם
בּוֹ נִכְלָלוֹת / וְהַשְּׁלֹשָׁה הָאַחֲרוֹנִים מְדַבְּרִים בְּטֶבַע
סוֹפֵי הַמַּזָּלוֹת / וָאֶתְּנֵהוּ אֶל הָאִישׁ, וְהוּא מְסַפֵּר מִמֶּנוּ
תְהִלּוֹת.</p>

<br />

<p>טְלֵה חָלָב, אֲשֶׁר הוֹלִיד כְּלָלוֹ / רְעָמִים עִם בְּרָקִים, הֶחֱרִישָׁךְ,</p>

<p>וְהוּא רוּחַ וְרַעַשׁ וַעֲרָפֶל / לְךָ יִרְטַב וְחֹם יִרְעַשׁ וְיֶחְשָׁךְ,</p>

<p>אֲוִירוֹ חָם וְחַם גַּם אַחֲרֵיהֶם / שְׁנַיִם דּוּן לְבֵינוֹנִים בְּלַחְשָׁךְ,</p>

<p>אֲשֶׁר יִרְטַב וְהוּא נִשְׂרָף בְּמוֹ אֵשׁ / וְהוּא יִרְטַב וּבֵינוֹנִי יְבִישָׁךְ,</p>

<p>וְכָל אֶמְצַע – לְבֵינוֹנִי, הֲכִי, דּוּן, / לְבַד דָּגִים אֲשֶׁר יִרְטַב כְּנַפְשָׁךְ,</p>

<p>וְסוֹף יִשְׂרֹף אֲשֶׁר יַרְגִּישׁ כְּמַרְגִּישׁ / וְרוּחַ יִהְְיֶה רָטֹב וְנִמְשָׁךְ,</p>

<p>וּמֵימִיִּי כְמֵימִיִּי, וּפוֹעֵל / לְךָ רֶשַׁע אֲשֶׁר יַמְטִיר בְּרֹאשָׁךְ,</p>

<p>וְהוּא יַמְטִיר וְאַף רוּחַ יְיַלֵּד / אֲשֶׁר יִשְׂרֹף, וְהוּא נִקְרָא אֱנוֹשָׁךְ.</p>

<br />

<p>עוֹד זֶה מְדַבֵּר וְזֶה בָּא, וַיֹּאמַר: אֲדוֹנִי,
רִכְבִּי וּפָרָשִׁי! / יֵש לִי רֵעַ, שַׂמְתִּיו נֵזֶר לְרֹאשִׁי /
אֲהַבְתִּיו אַהֲבַת נַפְשִׁי / וְחָפַצְתִּי לִהְיוֹת בְּמַאֲסַר
אַהֲבָתוֹ, לֹא אֵצֵא חָפְשִׁי / וְעַל נוּדוֹ הֶחְדַּלְתִּי אֶת
תִּירוֹשִׁי / וּבְפָנַי יַעֲנֶה כַּחֲשִׁי / וּמִן הַיּוֹם אֲשֶׁר
אָרִיתִי יַעְרַת דִּבְשׁוֹ וּמָתְקוֹ / דִּמִּיתִי הֱיוֹת כָּל רֵעַ חָסֵר
בְּחֻקּוֹ / וְלוּ הָיוּ דוֹדָיו דְּבֵקִים בּוֹ כְּמַדָּיו – אֲנִי
כַּחֲלוּקוֹ / וְלוּ הָיוּ הֵם כַּחֲלוּקוֹ / אֲנִי נַפְשׁוֹ הַשּׁוֹכֶנֶת
בְּחֵיקוֹ / וּמָה אוֹסִיף עוֹד לְדַבֵּר מֵאוֹדוֹתָיו – וְהִזִּיקַנִי
וְיָסַפְתִּי בְחִשְׁקוֹ / וְעַתָּה, אֲדוֹנִי, תְּתָאֵר זֶה הַחֵשֶׁק
בְּשִׁירָךְ / לְמַעַן אֲדֹנָי אֱלֹהֶיךָ וְלִקְדוֹשׁ יִשְׂרָאֵל כִּי
פֵאֲרָךְ / כִּי יָדַעְתִּי אֵת אֲשֶׁר תְּבָרֵךְ מְבֹרָךְ / וָאַעַן
וָאֹמַר: הִשָּׁמֵר וְהַשְׁקֵט, אַל תִּירָא וּלְבָבְךָ אַל יֵרַךְ! /
וָאָקוּם וָאֲחַבֵּר לוֹ זֶה הַשִּׁיר הַנֶעֱרָךְ / וַיִּקֹּד הָאִישׁ
וַיִּשְׁתַּחוּ לְאַפָּיו, וַיֹּאמַר: יְהִי שֵם אֲדֹנָי מְבֹרָךְ!</p>

<br />

<p>בְּחִשְׁקִי עַל צְבִי, מִבְחַר עֳפָרִים – / אֲדַמֶּה כָּל צְבִי חָסֵר בְּחֻקּוֹ.</p>

<p>וְלוּ הָיוּ חֲשׁוּקָיו בּוֹ דְבֵקִים / כְּמוֹ מַדָּיו – אֲנִי לוֹ כַּחֲלוּקוֹ,</p>

<p>וְלוּ הָיוּ כְּנֵתַח מִנְּתָחָיו – / אֲנִי נַפְשׁוֹ אֲשֶׁר אֶשְׁכּוֹן בְּחֵיקוֹ.</p>

<p>וּמַה אוֹסִיף לְדַבֵּר בַּחֲשׁוּקִי – / וְהִזִּיק לִי וְיָסַפְתִּי בְחִשְׁקוֹ!</p>

<br />

<p>עוֹדֶנוּ מְדַבֵּר וְזֶה בָּא, וַיֹּאמַר: חָנֵּנִי
אֱלֹהִים וְיֵש לִי / רֵעַ שִׂמְחַת גִּילִי / וּמְנַחֵם מֵשִׁיב נַפְשִׁי
/ אֲשֶׁר הוּא הַצָּנִיף הַטָּהוֹר עַל רֹאשִׁי / וּבְכָל חֵן טוֹב הָאֵל
חֲנָנוֹ / וּמִמַּעַל לְכוֹכְבֵי אֵל שָׂם קִנּוֹ / וּבְטֶרֶם נוֹצַר
בַּבֶּטֶן הֱכִינוֹ / וְנָבִיא לִבְנֵי הַזְּמַן נְתָנוֹ / וְהוּא רִאשׁוֹן
אֶל הַחוֹשְׁקִים / וְנוֹטֶה אָהֳלֵי הַחֵשֶׁק וִירִיעוֹתָיו מֵקִים /
וְהַזְּמַן וְהַחֵשֶׁק עֲבָדָיו / וְצֹאן יָדָיו / וְלֹא הִתְעוּהוּ
כַּאֲשֶר הִתְעוּ כָּל מַלְכֵי גוֹיִּים בִּלְעָדָיו / וְעַתָּה, אֲדוֹנִי,
זֶה הָעִנְיָן בְּשִׁירְךָ תְפָאֲרֵהוּ / וּבִמְחוּגַת שִׂכְלְךָ
תְתָאֲרֵהוּ / כִּי אֵת אֲשֶׁר תְּאַשֵׁר – אַשְׁרֵהוּ / וָאָקוּם
וָאוֹצִיא כְלִי לְמַעֲשֵׂהוּ / וָאֲחַבֵּר זֶה הַשִּׁיר הַנִּפְלָא /
אֲשֶׁר בְּכֶתֶם אוֹפִיר לֹא יְסֻלָּא / וַיֹּאמֶר הָאִישׁ: בֶּאֱמֶת, זֶה
הַשִּׁיר עַל כָּל שִׁיר מֶלֶךְ / וַיִּקַח אֶת הַשִּׁיר וַיֵּלֶךְ.</p>

<br />

<p>מְנַחֵם לַזְּמַן הָיָה נְבִיאוֹ, / וְהַחֵשֶׁק קְרָאָהוּ בְּקִיאוֹ,</p>

<p>וְהִתְעוּ כָל אֱנוֹשׁ זוּלַת מְנַחֵם / כְּהַתְעוֹת אֱנוֹש שִׁכּוֹר בְּקִיאוֹ.</p>

<br />

<p>עוֹדֶנוּ מְדַבֵּר, וְהִנֵּה שְׁנֵי אַחִים בָּאִים בְּלֵב
נֶעֱצָב / וּמוּל פָּנַי הֶחֱזִיקוּ מַצָּב / וַיֹּאמְרוּ: יֵשׁ לָנוּ אָב
זָקֵן / כָּעוֹף נוֹדֵד מִקֵּן / יְעַוֵּת אֵת אֲשֶׁר נְתַקֵּן / אֲנַחְנוּ
לְמִשְׁמַעְתּוֹ כְפִי הַיְכֹלֶת סָרִים / וּבַעֲבוֹדָתוֹ וּבְמוּסָרָיו
מִתְפָּאֲרִים / וּתְהִלָּתוֹ וּמַעֲלָתוֹ, כַּחוֹבָה עָלֵינוּ,
מְסַפְּרִים / וְהוּא יַחְשֹׁב אוֹתָנוּ לְזָרִים / וְיִתֵּן אוֹתָנוּ
כְּסוֹרְרִים וּמוֹרִים / אֲשֶׁר לֹא צִוִּינוּ וְלֹא דִבַּרְנוּ וְלֹא
עָלָה עַל לִבֵּנוּ / וְעַל זֶה נֶעְכַּר כְּאֵבֵנוּ וְגָדַל עָצְבֵּנוּ /
וְאָבִי, רְאֵה גַּם רְאֵה! / אֵיךְ יַעֲלֶה עַל לְבָבֵנוּ הַנִּכְאֶה /
לִנְטוֹת מִדֶּרֶךְ מוּסָרוֹ וְלַעֲנוֹת עַזּוֹת / אֲשֶׁר עָשָׂה לָנוּ אֶת
הַנֶּפֶשׁ הַזֹּאת / וְאֵיךְ תִּשְׁכַּח נַפְשֵׁנוּ כָּל גְּמוּלָיו /
בְּזָכְרֵנוּ אָז מִקֶּדֶם מִפְעָלָיו / וְכָל מַחְסוֹרֵנוּ עָלָיו /
וְעַתָּה, חַבֶּר לָנוּ שִׁיר בִּדְבַר צַחוֹת / אוּלַי יִרְאֶה אֲדֹנָי
בְּעָנְיֵנוּ וִינַהֲלֵנוּ עַל מֵי מְנוּחוֹת / וְנִמְצָא בְשִׁירְךָ
שֹׂבַע שְׂמָחוֹת / וָאָקוּם וָאֲחַבֵּר שִׁיר כְּפִי כֹחִי / וָאֶשְׁפֹּךְ
עָלָיו רוּחִי / וַיֶּעֱרַב עֲלֵיהֶם שִׂיחִי.</p>

<br />

<p>אֵיכָה נַמְרֶה פִּיךָ, אוֹ מִן / דֶּרֶךְ מוּסָרָךְ, הָאָב, נֵט –</p>

<p>וּבְיָדָךְ כָּל מַחְסוֹרֵנוּ, / מִן הַכְּתֹנֶת עַד הָאַבְנֵט!</p>

<br />

<p>עוֹדָם מְדַבְּרִים אִתִּי וַאֲנִי נוֹשֵׂא מְשָׁלָי /
וְהִנֵּה שְלֹשָׁה אֲנָשִׁים נִצָּבִים עָלָי / וְהָאֲנָשִׁים אַנְשֵׂי
שֵׁמוֹת / נְקוּבֵי רֵאשִׁית הַחָכְמוֹת / קָרְאוּ בִשְׁמוֹתָם עֲלֵי
אֲדָמוֹת / וַיֹּאמְרוּ אֵלָי: הַמְשׁוֹרֵר לְעוֹלָם יִחְיֶה! / מֵאֶרֶץ
רְחוֹקָה בָּאוּ עֲבָדֶיךָ לְשֵׁמַע יְהוּדָה גוּר אַרְיֵה / כִּי
שָׁמַעְנוּ אֶת אֲשֶׁר הוֹבִישׁ מֵי יָם הַסִּכְלוּת / וְהֵאִיר אֹפֶל
עֵינֵי בְנֵי הַגָּלוּת / בְּהֵיטִיבוֹ נֵרוֹת הַלְּבָבוֹת הָעֲדִינוֹת /
וּבְמַלֹּאתוֹ מִשְׁבְּצוֹת הַהֲבָנוֹת ׳ מִיַּהֲלוֹמֵי הַסּוֹדוֹת
הָעֶלְיוֹנוֹת / וּבְתִתּוֹ סַפִּירֵי סְפָרָיו סֻלָּם / לַעֲלוֹת בָּהֶם
וּלְהַשִּׂיג כָּל נֶעְלָם / וּמִימֵי חָכְמָתוֹ לַמַּשִּׂיגִים חוֹמָה
מִימִינָם וּמִשְּׂמֹאלָם / וּבַהֲסִירוֹ הָעִבְרִים הָעִוְרִים
הַנִּרְפִּים / וְהַפִּסְחִים הַפּוֹסְחִים עַל שְׁתֵּי הַסְּעִפִּים /
אֲשֶׁר בִּמְלֶאכֶת אֲדֹנָי מִתְרַפִּים / וְהֵסִיר אֶת הַמַּסְוֶה מֵעַל
פְּנֵי הַנְּפָשׁוֹת הַשּׁוֹבֵבוֹת / וְהֶעֱלָה אוֹתָם לְמַעְלָה
מִגַּלְגַּל עֲרָבוֹת / עַד אֲשֶׁר לְכָל חַכְמֵי הַזְּמַן וּבַעֲלֵי
לְבָבוֹת / יִתְּנוּ בְנוֹת הַשִּׁיר הָאֲלָפִים וְלוֹ נָתְנוּ הָרְבָבוֹת
/ וּמָצָא בְיוֹם חֵילוֹ עַמּוֹ נְדָבוֹת / וּבִזֵּר עַמִּים יַחְפְּצוּ
קְרָבוֹת / וַיִּתְגּוֹדְדוּ כְּמִשְׁפָּטָם בָּרְמָחִים וּבַחֲרָבוֹת /
וְעַתָּה, אֵיךְ נִדְרָשָׁה כַיּוֹם אֶת פְּנֵי חָכָם עָדִיף מִנָּבִיא /
כָּרַע שָׁכַב בֵּין מִשְׁפְּתֵי הַחָכְמוֹת כַּאֲרִי וּכְלָבִיא /
וּבְיָדֵנוּ אֵין תְּשׁוּרָה לְהָבִיא / וְלָכֵן בָּאנוּ עָדֶיךָ בְּלֵב
בּוֹטֵח / בְּנֶפֶשׁ כּוֹרְעָה וּבְרַעְיוֹן מִשְׁתַּטֵּחַ / לְחַבֵּר
שִׁירֵי חֶמֶד הֲדוּרִים / לְקוּחִים מִפְּנִינֵי הַמַּאֲמָרִים /
וְעָשִׁיתָ אוֹתָם לְרֹאשׁוֹ עֲטָרוֹת / וְנִשְׁלָחֵם אֶל כֶּתֶר
הַמְּאוֹרוֹת / וְאַחֲרֵי כֵן נִרְאֶה פָנָיו הַהֲדוּרוֹת / וְזֹאת הָיְתָה
סִבַּת בּוֹאֵנוּ / וְשׂוּמֵנוּ עָדֶיךָ מְגַמַּת פָּנֵינוּ / וָאֹמַר אֶל
הַנִּכְבָּדִים: יִתֵּן כָּל אֶחָד מִכֶּם הָעִנְיָן / אֲשֶׁר יַחְפְּצֶנוּ
לִיסוֹד, וְעָלָיו אֶבְנֶה הַבִּנְיָן / וַיִּגַּשׁ הָאֶחָד וַיֹּאמַר:
אֲדוֹנִי! חָפַצְתִּי לְדַמּוֹת שִׂכְלוֹ / אֶל הַשֶּׁמֶשׁ בְּהִלּוֹ /
כִּי כַאֲשֶר הָיָה הַשֶּׁמֶשׁ כָּלִיל בַּהֲדָרוֹ / וְהוּא סִבַּת
הָרְאוּת, וְנִרְאֶה אוֹר בְּאוֹרוֹ / וּבוֹ נִרְאֵהוּ / כָּךְ שִׂכְלוֹ
אֲדַמֵּהוּ / הֱיוֹתוֹ סִבָּה לְכָל שֵׂכֶל, וּבוֹ נַשְׂכִּיל
וְנַשְׂכִּילֵהוּ / וְיָדַעְתִּי כִּי הִקְשֵיתִי לִשְׁאֹל / אָמְנָם
יָדַעְתִּי כִּי אֵין זוּלָתְךָ לִגְאֹל / וָאָקוּם קַל חִישׁ וָאֲחַבֶּר
לוֹ זֶה הַשִּׁיר, אָרְכוּ מֻטּוֹת כְּנָפָיו / וְאִם קָצְרוּ מִלָּיו –
רָבּוּ עֲנָפָיו / וַיִּקָחֵהוּ הָאִישׁ וַיִּבֶז לְכָל זְהָבוֹ וּכְסָפָיו
/ וַיִּקֹד וַיִּשְׁתַּחוּ לְאַפָּיו.</p>

<br />

<p>יִפְעַת תְּבוּנָתָךְ וְנֵר הִלָּךְ אֲדַם, / הַשַּׂר, לְאוֹר שֶׁמֶשׁ, וְאַמְשִׁילֵהוּ,</p>

<p>כִּי כַאֲשֶׁר שֶׁמֶשׁ נְסִבַּת הָרְאוּת, / נִרְאֶה בְאוֹרוֹ אוֹר וּבוֹ נִרְאֵהוּ –</p>

<p>כֵּן שִׂכְלְךָ סִבָּה לְשֵׂכֶל כָּל יְצוּר, / וּבְשִׂכְלְךָ נַשְׂכִּיל וְנַשְׂכִּילֵהוּ.</p>

<br />

<p>וְאַחֲרָיו הַשֵּׁנִי נִגָּש / וַיֹּאמַר: אֲדוֹנִי!
רָצִיתִי לְתָאֲרוֹ כִּי נִפְרַד מֵהַמֻּרְגָּשׁ / וְאֶל הָעֲרָפֶל אֲשֶׁר
שָׁם הָאֱלֹהִים נִגַּשׁ / וְחָשַׁב בְּשִׂכְלוֹ גֵּאוּת הַזְּמַן
נְמִיכוּת / וַיִּקְרָא שְׁמוֹ אַלּוֹן בָּכוּת / וּפָשַׁט מְעִילֵי
הַהֲמוֹנוּת וְלָבַשׁ מַלְאֲכוּת / עַד אֲשֶר עֵינֵי אַנְשֵׁי הַזְּמַן
מֵהַשִּׂיג הוֹדוֹ עָשָׁשׁוּ / כִּי לְמַדַּי לֹא הִתְקַדָּשׁוּ /
וּמֵעַבְדוּת הַמֶּלֶךְ־זָקֵן־וּכְסִיל לֹא חֻפָּשׁוּ / וַיֵּדְעוּ כִּי
עֵירֻמִּים הֵם וַיִּתְבֹּשָׁשׁוּ / וְנִגַּש יְהוּדָה לְבַדּוֹ אֶל
אֲדֹנָי, וְהֵם לֹא יִגָּשׁוּ / וָאָקוּם וָאֲחַבֵּר זֶה הַשִּׁיר
וָאֶתְּנֶהוּ אֵלָיו / וְנִרְצָה לוֹ לְכַפֵּר עָלָיו.</p>

<br />

<p>יִפָּלְאוּ לִבּוֹת בְּלָבְשָׁךְ מַלְאֲכוּת, / עַד כִּי לְהַשִּׂיג הוֹדְךָ נוֹאָשׁוּ.</p>

<p>תַּפְשִׁיט בְּשִׂכְלָךְ מֵחֳמָרִים אֶת עֲדִי / צוּרוֹת טְהוֹרוֹת יַעֲטוּ, יִלְבָּשׁוּ.</p>

<p>רָאוּ הֲלִיכוֹת שִׂכְלְךָ וַיֶּחֱזוּ / כִּי הֵם עֲרֻמֵּי הוֹד – וְהִתְבּוֹשָׁשׁוּ.</p>

<p>בָּזוּ לְשִׂכְלָם, לֹא עֲזָרָם לַעֲלוֹת / לֵאוֹר בְּאוֹר עֶלְיוֹן, וּבוֹ נִבְאָשׁוּ.</p>

<p>קֶרֶן מְאוֹר הִלָּךְ, וְאֵיכָה יֶחֱזוּ / הוֹדָךְ בְּעֵינֵיהֶם – וְהֵם עָשָׁשׁוּ!</p>

<p>אֵיךְ יַעֲמֹד לִבָּם בְּגִשְׁתָּךְ לַעֲרָ/פֶל, שָׁם אֱלֹהִים חַי, וְלֹא יִגָּשׁוּ!</p>

<br />

<p>וַיִּגַּשׁ אֵלַי הַשְּׁלִישִׁי / וַיֹּאמַר: רָצִיתִי,
רִכְבִּי וּפָרָשִׁי / לִרְמֹז אֶל יְהוּדָה גוּר אַרְיֵה / אֲשֶׁר
אָמַרְנוּ בְּצִלּוֹ נִחְיֶה / לֶאֱסֹף נְפוּצוֹת יְהוּדָה וְנִדְחֵי
יִשְׂרָאֵל לְכַנֵּס / וְלַעֲשׂוֹת שַׂרְפֵי סְפָרָיו וְלָשׂוּם אוֹתָם עַל
נֵס / יִרְאוּ אוֹתָם נְשׁוּכֵי הַזְּמַן וְיִחְיוּ / וּמִנַּהֲרֵי נַחֲלֵי
עֶדְנֵיהֶם יִרְוְיוּ / וְאַחֲרֵי מוֹת קְדוֹשִׁים יִהְיוּ / כִּי הוּא
לְבַדּוֹ בַּמַּשָּׂא יָשֹׂר / וְיַהֲפֹךְ עֵמֶק פְּגָרֵינוּ לְנַחַל
הַבְּשׂוֹר / וָאָקוּם וָאֲחַבֶּר לוֹ זֹאת הַשִּׁירָה הָעֲרֵבָה /
וַיִּשְׂמַח הָאִישׁ בִּרְאוֹתוֹ יָפְיָהּ וְטוּבָהּ / וַיֹּאמֶר אֵלָי:
הַיּוֹם נִרְצָע לְאַהֲבָתְךָ שַׂמְתָּנִי / אֶמְצָא חֵן בְּעֵינֶיךָ,
אֲדוֹנִי, כִּי נִחַמְתָּנִי / וַיְבָרְכוּ אוֹתִי בְּשֵׁם אֵל עֵילוֹם /
וַיֵּלְכוּ מֵאִתִּי בְּשָׁלוֹם.</p>

<br />

<p>חוּשָׁה, מְשִׁיחַ אֵל, עֲשֵׂה שָׂרָף וְשִׂים</p>

<p>עַל נֵס לְהַחְיוֹת בּוֹ נְשׁוּכֵי הַזְּמַן,</p>

<p>יָתֵד אֲשֶׁר נִתְקַע בְּמָקוֹם נֶאֱמָן,</p>

<p>נֶשֶׁר מְלֵא נוֹצָה וּבַעַל מַעֲשִׂים,</p>

<br />

<p>אַתְּ הוּא כְּרוּב מִמְשַׁח, כְּנָפָיו פּוֹרְשִׂים,</p>

<p>נֵצֶר כְּלִיל יֹפִי וְנֶטַע נַעֲמָן,</p>

<p>אַף זִכְרְךָ עָרֵב כְּנֹפֶת צוּף וּמָן,</p>

<p>נֵרָךְ וְהִלָּךְ כָּל חֲדָרִים חוֹפְשִׁים.</p>

<br />

<p>עוּרָה, גְּאוֹן יַעֲקֹב! וְלָמָּה תֶחֱרַד</p>

<p>עַל דּוֹדְךָ יִדֹּד וְהוֹלֵךְ וַחֲסֹר? –</p>

<p>הִנֵּה מְשִׁיחַ אֵל, בְּעָצְמָתוֹ, יְרַד</p>

<br />

<p>לָנוּ בְּגִבּוֹרִים, וְרִכְבּוֹ יֶאֱסֹר,</p>

<p>יַהְפֹךְ – וְאִם הַיּוֹם מְאֹד קָצָר וְרַד –</p>

<p>עֵמֶק פְּגָרֵינוּ לְנַחַל הַבְּשׂוֹר!</p>

<br />

<p>אֲנִי טֶרֶם אֲכַלֶּה לְדַבֵּר / וְהַשִׁירִים הָעֲרֵבִים
לְחַבֵּר / וְהִנֵּה אִישׁ מַכֶּה אִישׁ עִבְרִי מֵאֶחָיו וַיִּמְחָצֵהוּ /
וַיֶּאֱחֹז בְּעָרְפּוֹ וַיְפַצְפְּצֵהוּ / וּפֶרֶץ עַל פְּנֵי פֶּרֶץ
יִפְרְצֵהוּ / וְאֶל בֵּית הַבּוֹר יְרִיצֵהוּ / וּמַדָּיו יַפְשִׁיטֵהוּ /
וְכַאֲשֶׁר שָׁאַלְנוּ קָדְקֹד שֵׂעָר מִתְהַלֵךְ בַּאֲשָׁמָיו / עַל
רָדְפוֹ בַחֶרֶב אָחִיו וְשִׁחֵת רַחֲמָיו / אָמָר: הַסִּבָּה אֲשֶׁר עָלָה
עָשָׁן בְּאַפִּי / וְאֵשׁ תֹּאכַל מִפִּי / וְאֶנְהֹם וְאֹחֵז טַרְפִּי /
הוּא כִּי אָנֹכִי, הַדַּל בְּאַלְפִּי / הִלְוֵיתִי לְזֶה מֹשֶׁה הָאִישׁ
בִּימֵי חָרְפִּי / זְהָבִי וְכַסְפִּי / וְנָתַן לִי עָרָבִים / שְׁנַיִם
מִבְּנֵי הַנְּדִיבִים / וְהוּא מִפָּנַי מִתְעַלֵּם / וּבוֹשׁ לֹא יֵבוֹשׁ
וְלֹא יָדַע הִכָּלֵם / וּבִרְאוֹתִי מִרְיוֹ וְקָשְׁיוֹ / וְכִי לֹא
יְשַׁלֵּם נִשְׁיוֹ / הוֹרַדְתִּי מֵעָלָיו עֶדְיוֹ / אֲחַזְתִּיו וְלֹא
אַרְפֶּנוּ / וְלַעֲפַר מָוֶת אֶשְׁפְּתֶנוּ / וַיְהִי כִּרְאוֹת הַשַּׂר
אֲדוֹנִי / נִכְמְרוּ רַחֲמָיו עַל מֹשֶׁה הֶעָנִי / וַיֹּאמֶר אֶל הָאִיש
הָאוֹחֵז בּוֹ: לֹא נָכוֹן לַעֲשׂוֹת כֵּן, בְּנִי! / כִּי הַכַּעַס לֹא
יֵחָשֵׁב לְךָ לְחָכְמָה / וְלָכֵן הֶרֶף מֵאַף וַעֲזֹב חֵמָה / וְאַל
תִּתְחַר לְהָרַע בַּמְּרֵעִים / כִּי דִבְרֵי חֲכָמִים בְּנַחַת
נִשְׁמָעִים / וְעַתָּה חֲקֹר וְּדְרֹשׁ, וְאִם יוּכַל לְשַׁלֵּם נִשְׁיוֹ
מֹשֶׁה / אָז תִּהְיֶה לוֹ כְּנוֹשֶׁה / וְאִם יְצָאוּהוּ הַכְּסָפִים
וְהַזְּהוּבִים / רִיבְךָ רִיב אֶת הֶעָרָבִים / וַיִּפֶן אֵלַי הַשָּׂר
וַיֹּאמַר: אַחֲרֵי אֲשֶׁר עָשִׁיתָ הַיּוֹם בִּמְלֶאכֶת הַשִּיר
נִפְלָאוֹת / וְרָאִינוּ מִמְּךָ נוֹרָאוֹת / הָרִימָה פְּעָמֶיךָ
לְמַשּׁוּאוֹת / וְתָקִים אֶת דְּבָרַי בְּשִׁיר עָרֵב / וְנִפָּרֵד מִזֶּה
הַמַּעֲמָד, כִּי הָרָעָב הוֹלֵךְ וְקָרֵב / וְיַּכֶּה בִצְדִיָּה לְמוֹ
אָרֶב / כִּי פָנָה יוֹם וְכִי יִנָּטוּ צִלְלֵי עָרֶב / וְאִישׁ לֹא
יוֹסִיף עוֹד לִשְׁאֹל / פֶּן אֵרֵד אֶל רַעֲבוֹנִי אָבֵל שְׁאוֹל /
וְעַתָּה גְאַל לְךָ אַתָּה אֶת גְּאֻלָּתִי, כִּי לֹא אוּכַל לִגְאֹל! /
וָאָקוּם בְּמִצְוַת הַשָּׂר אֲדוֹנִי / וָאֲחַבֵּר שִׁיר חָדָשׁ, אֵין לוֹ
שֵׁנִי / לְהַצִּיל הֶעָשׁוּק מִמּוֹקְשׁוֹ / וּלְהוֹשִׁיעַ מִשּׁוֹפְטֵי
נַפְשׁוֹ.</p>

<p>וָאֶשָּׂא מְשָׁלִי וָאֹמַר:</p>

<br />

<p>עֲזֹב אַף וְחֵמָה, נְדִיב לֵב, וְקוּמָה / וְדַבֵּר בְּחָכְמָה בְּמִלִּים עֲרֵבִים,</p>

<p>וְאִם יֵש לְמֹשֶׁה – תְּהִי לוֹ כְּנוֹשֶׁה, / וְאִם אֵין בְּיָדוֹ מְעָה – רִיב עֲרָבִים!</p>

<br />

<p>וַיְהִי כִּשְׁמֹעַ הָאֲנָשִׁים הַשִּׁיר הַנָּעִים /
מַעֲשֵׂה צַעֲצוּעִים / צָעֲקוּ בְּקוֹל גָּדוֹל כְּאִלוּ אֵל הַכָּבוֹד
הִרְעִים / וַיֹּאמְרוּ מַה נִכְבָּד הַיּוֹם זֶה הַמַּעֲמָד וּמָה רַב
טוּבוֹ / כִּי רוּחַ אֲדֹנָי נוֹסְסָה בוֹ / וְהָיוּ כֻּלָּם מְסַפְּרִים
בִּשְׁבָחָי / וַיֹּאמְרוּ: כֹּה לֶחָי / הַיּוֹם הַזֶּה רָאִינוּ כִּי
יְדַבֵּר אֱלֹהִים אֶת הָאַָדָם וָחָי / וָאֵלֵךְ עִם הַשַּׂר לִשְׁכּן
תַּחַת צֶאֱלָיו / וְכָל הָעָם שָׁבוּ אִישׁ לְאֹהָלָיו.</p>

<br />

<br />
</blockquote>

<h2 id="הַמַּחְבֶּרֶתהָעֶשְׂרִיםוְאַחַת:קִינוֹתעַלעַצְמוֹעַלהַשַּׂרוְעַלבְּנוֹמֹשֶׁה">הַמַּחְבֶּרֶת הָעֶשְׂרִים וְאַחַת: [קִינוֹת עַל עַצְמוֹ, עַל הַשַּׂר, וְעַל בְּנוֹ מֹשֶׁה]</h2>

<blockquote>
<br />

<p>אָמַר עִמָּנוּאֵל הַמְּחַבֵּר: הָיִיתִי עִם הַשָּׂר הַמְאֻשָׁר יָמִים, חֳדָשִׁים
וְשָׁנִים / בְּחֵיק
הַיְדִידוּת אֱמוּנִים / וְהָיִינוּ בְחַצְרוֹת בֵּיתוֹ דְּשֵׁנִים
וְרַעֲנַנִּים / פַּעַם נְדַבֵּר דִּבְרֵי אֲהָבוֹת / וּפַעַם בְּשִׁירִים
נֶחְמָדִים וּבִמְלִיצוֹת עֲרֵבוֹת / וּפַעַם נָקוּמָה וּנְסוֹבְבָה
בָעִיר, בַּשְּׁוָקִים וּבָרְחוֹבוֹת / וּפַעַם נִדְרֹשׁ אַרְמוֹנֵי
הַמְּלָכִים הָרִאשׁוֹנִים / חֲדָשִׁים גַּם יְשָׁנִים.</p>

<p>וַיְהִי הַיּוֹם נִכְנַסְנוּ בַּהֵיכָל הַגָּדוֹל אֲשֶר
לַנּוֹצְרִים / וְסָבִיב לַהֵיכָל הָיוּ קִבְרוֹת הַמְּלָכִים הָאַדִּירִים
/ וְהַסְּגָנִים וְהַחֹרִים / כָּתוּב עַל כָּל אֶחָד מֵהֶם מְלִיצוֹת
צַחוֹת וְקִינוֹת עֲרֵבוֹת / מִצּוּר הַשֵּׂכֶל חֲצוּבוֹת / לְקוּחוֹת
מִפְּנִינֵי הַמַּאֲמָרִים / וַאֲרוּגוֹת מִיַּהֲלוֹמֵי הַדִּבּוּרִים /
מְדַבְּרוֹת מֵאוֹדוֹת בַּעֲלֵיהֶם / מְיַסְּרוֹת לֵב רוֹאֵיהֶם /
וּמַחֲרִידוֹת שׁוֹמְעֵיהֶם / יִכָּנְעוּ בַעֲבוּרָם הַלְּבָבוֹת
הַשּׁוֹמְעוֹת / וְיָשִׂימוּ עֵינֵי הַלֵּב דּוֹמְעוֹת / וְהַגַּאֲווֹת
נִכְנָעוֹת / וְהַבִּרְכַּיִם מִתְנַפְּלוֹת וְכוֹרְעוֹת / וּמִדֵי
קָרְאֵנוּ אוֹתָם – שָׁכַחְנוּ חֵשֶׁק שָׂרוֹת וַעֲלָמוֹת / וְחָשַׁבְנוּ
לִהְיוֹת קְדוֹשִׁים אַחֲרֵי מוֹת / שָׁב הַחֵשֶׁק בְּעֵינֵינוּ לְדֵרָאוֹן
/ וְהִנַּחְנוּ כָּל גֵּאָה וְגָאוֹן.</p>

<p>וַיֹּאמֶר הַשָּׁר: כַּמָּה יִכָּנְעוּ הַלְּבָבוֹת /
בְּמַה שֶׁיִּרְאוּ הָרוֹאוֹת בָּאֲרֻבּוֹת / חַי אָנִי, כִּי הַקִּינוֹת
אֲשֶר רָאִינוּ הֵסִירוּ רָהְבֵּנוּ / וְהִכְנִיעוּ בֶעָמָל לִבֵּנוּ / מַה
מְּאֹד נֶחֱטָא, אֲנַחְנוּ, קְהַל הָעִבְרִים / אֲשֶׁר לֹֹא נִכְתֹּב
קִינוֹת וּמוּסָרִים / בְּבֵית תְּפִלָּתֵנוּ אוֹ בִמְקוֹמוֹת הַקְּבָרִים
/ לָקַחַת מוּסַר הַשְׂכֵּל, צֶדֶק וּמִשְׁפָּט וּמֵישָׁרִים!</p>

<p>וָאַעַן וָאֹמַר: דַּע, אֲדוֹנִי הַשַּׂר, כִּי
בִמְקוֹמוֹת רְחוֹקִים הָלַכְתִּי / וְאִיִּים רְחוֹקִים דָּרַכְתִּי /
וּבְכָל הַמְּקוֹמוֹת אֲשֶר הִתְהַלַּכְתִּי / מָצָאתִי עַל קִבְרֵי
הָרַבָּנִים / וְהַשָּׂרִים וְהַסְּגָנִים / מְלִיצוֹת וְקִינִים / קְצָתָם
כְּתוּבוֹת בְּמִינֵי צִבְעוֹנִים / וּקְצָתָם חֲקוּקוֹת עַל לוּחוֹת
אֲבָנִים / וְרָאִיתִי בָם מִמִּבְחַר הַלְּשוֹנוֹת הַצַּחוֹת /
וּמִזִמְרַת הַמְּלִיצוֹת וְהַשִּׂיחוֹת / בְּחַשְׁמַלֵּי זָהֳרָם
הַלְּבָבוֹת מִתְלַקְּחוֹת / וַהֲרֵי כְמוֹ עֶשְׂרִים שָׁנָה חִבַּרְתִּי
שְׁתֵּי קִינוֹת / לִהְיוֹת עַל קְבוּרָתִי נְתוּנוֹת / תְּדַבֵּרְנָה
בְּעֵת אֵאָלֵם / וּתְיַסֵּרְנָה הַמִּתְעַלֵם / וְהַקּוֹרוֹת אֶל קְהַל
הַמֵּתִים – אֶל הַחַיִּים, בָּם, אֲגַלֵּם / יִרְאֵם כָּל גֵאֶה וָרָם
וּמֵעֲצָתוֹ יִכָּלֵם.</p>

<p>וַיֹּאמֶר אֵלַי הַשָּׂר: הַזֶּה חַסְדֶּךָ אֶת רֵעֶךָ /
מַדוּעַ לֹא הִרְאִיתַנִי מַעֲשֵׂה צַעֲצוּעֶיךָ? / וְעַתָּה, סַפְּרָה
נָּא לִי הַגְּדוֹלוֹת אֲשֶר עָשִׂיתָ / וְהַחֲמוּדוֹת אֲשֶׁר מִמֶּנִּי
כִסִּיתָ!</p>

<p>וָאֹמַר: דַּע, הַשַּׂר, כִּי הֶעְלַמְתִּים מִמְּךָ וְלֹא
הוֹדַעְתִּיךָ / וְעַד הַיּוֹם אוֹתָם לֹא הִשְׁמַעְתִּיךָ / פֶּן הַמָּוֶת
יַחֲרִיד שַׁעֲשׁוּעֶיךָ / וְיִיקְצוּ מְזַעְזְעֶיךָ.</p>

<p>וַיֹּאמֶר הַשַּׂר אֲדוֹנִי: / אַל יֹאמַר כֵּן מַחְמַד
עֵינִי / כִּי אֲשֶׁר זַעַם לְשׁוֹנוֹ יַפְחִידֵנִי / עַד אֲשֶׁר אֶל
הַמְּנוּחָה יַדְרִיכֵנִי / טוֹב מֵאֲשֶׁר יַבְטִיחֵנִי / וּמֵרְאוֹת מַה
שֶׁיִּהְיֶה אַחֲרֵי יַשְׁכִּיחֵנִי.</p>

<p>וַיִּשָׂא מְשָׁלוֹ וַיֹּאמַר:</p>

<br />

<p>אֲשֶר יַפְחִידְךָ זַעַם לְשׁוֹנוֹ, / עֲדֵי יַדְרִיכְךָ אֶל הַמְּנוּחָה –</p>

<p>מְשֻׁבָּח מֵאֲשֶׁר יַבְטִיחֲךָ, עַד / אֲשֶׁר יַפִּילְךָ פֶּגֶר בְּשׁוּחָה.</p>

<br />

<p>וָאֹמְרָה אֶל הַשָּׂר: רְאֵה דְּבָרֶיךָ טוֹבִים
וּנְכוֹחִים / וְהִנֵה אַגִּיד לְךָ הַשִּׁירִים הַמְשֻׁבָּחִים /
יוֹרִידוּ הָעָם הַמִּתְאַוִּים בָּרִיחִים / וְיָמִירוּ הֵיכְלֵי עֹנֶג
בִּמְעָרוֹת וּצְרִיחִים / בִּרְאוֹתָם כִּי מַלְכֵי אֶרֶץ וְשׁוֹטְרִים
וְשׁוֹפְטִים / לְקוּחִים לַמָּוֶת וְלַהֶרֶג מָטִים / אִישׁ לֹא נֶעְדָּר
/ וְזָקֵן וּנְשׂוּא פָּנִים לֹא נֶהְדָּר / וְהִנֵּה הַקִּינָה
הָרִאשׁוֹנָה הַחֲשׁוּקָה / בְּפַז הַשֵּׂכֶל מְחֻשָּׁקָה / וְעַתָּה בֹּא
כָתְבָה עַל לוּחַ אִתָּךְ וְעַל סֵפֶר חֻקָּה.</p>

<p>וָאֶשָּׂא מְשָׁלִי וָאֹמַר:</p>

<br />

<p>בִּינוּ עֲדַי, עַמִּים, וְאַל תִּגְבָּהוּ; / הָעוֹבְרִים, הִתָּמְהוּ וּתְמָהוּ;</p>

<p>הִתְנַפְּלוּ וּשְׂאוּ תְחִנָּה עַל אֲסִיר / מָוֶת, מְסַפֵּר אֵת אֲשֶׁר קָרָהוּ.</p>

<p>נִשְפָּט פְּנֵי מֶלֶךְ מְלָכִים נַעֲלָה / שָׂם חֹק וּמִשְׁפָּט לוֹ וְשָׁם נִסָּהוּ –</p>

<p>אֵיךְ יִהְיֶה עִנְיַן אֲשֶׁר נִשְׁפָּט פְּנֵי / בּוֹחֵן לְכִלְיוֹתָיו וְהִמְצִיאָהוּ!</p>

<p>הָיָה תְּמוֹל לִשְׁמוֹ וְזִכְרוֹ תַאֲוַת / נֶפֶשׁ – וְהַיּוֹם הַזְּמַן מָחָהוּ;</p>

<p>הָיָה תְּמוֹל עַל בָּמֳתֵי עָב נַעֲלָה – / בָּז לוֹ זְמַן בּוֹגֵד וְהִבְהִילָהוּ;</p>

<p>הָיָה תְּמוֹל שָׁלֵו בְּבֵיתוֹ, רַעֲנָן / תּוֹך הֵיכְלֵי עֹנֶג מְאֹד גָּבָהוּ –</p>

<p>הַיּוֹם, כְּאִישׁ נִדְהָם וְנִרְדָּם, יִשְׁכְּנָה / תּוֹך בּוֹר חֲשֵׁכִים, הַזְּמָן כָּרָהוּ;</p>

<p>יָדָיו אֲסוּרוֹת הֵם, וְרַגְלָיו הֻגְּשׁוּ / אֶל הַנְּחֻשְׁתַּיִם, וְעֵינָיו כָּהוּ.</p>

<p>סָכַל לְבָבוֹ יוֹם תְּמוּתָה, עַד אֲשֶׁר / בָּא הַזְּמַן בּוֹגֵד וְהִשְׂכִּילָהוּ;</p>

<p>לֹא שָׁעֲרָה נַפְשׁוֹ, בְּטֶרֶם בּוֹא יְמֵי / רָעָה, לְיוֹם מִשְׁפָּט, וְלֹא צָדָהוּ.</p>

<p>עַל מִי תְּלֻנוֹתָיו – וְעֵינוֹ עוֹלְלָה, / פָּתָה לְבָבוֹ עַד אֲשֶׁר הִטָּהוּ.</p>

<p>קָרָא זְמַנּוֹ לוֹ – וְהֶחְרִישׁ לוֹ, עֲדֵי / קָרָא לְבָבוֹ לוֹ וְלֹא עָנָהוּ.</p>

<p>לֹא יִמְצְאָה מֵלִיץ לְנַפְשׁוֹ, רַק אֲשֶׁר / פָּעַל תְּמוֹל יָדוֹ וְהוֹלִידָהוּ;</p>

<p>צוֹפֶה לְקֵץ יָמִין, מְחַכֶּה יוֹם לְיוֹם / בִּיאַת מְשִׁיחַ אֵל וְאֵלִיָהוּ!</p>

<br />

<p>וַיֹּאמֶר אֵלַי הַשָּׁר: צָדַקְתָּ בַּאֲשֶר שִׁבַּחְתָּ
הָרִאשׁוֹנָה / בְּיַעַן תּוֹרַת חֶסֶד עַל לְשׁוֹנָהּ / וְעַתָּה, הַגֶּד
נָא לִי הַשֵּׁנִית / וּבָהּ אֵדַע אִם הִיא לַשִּׁירִים חוֹתַם
תָּכְנִית.</p>

<p>וָאֹמַר: פְּקַח עֵינֶיךָ, הַשָּׁר, וּרְאֵה יְפִי
הַשְּׁנִיָּה / וְאָז תֹּאמַר: מָה אִמְּךָ לְבִיָּא / וְעַל שְׁנֵיהֶם
תִּקְרָא: שְׁנֵי עֳפָרִים תָּאֳמֵי צְבִיָּה!</p>

<p>וָאֶשָּׂא מְשָׁלִי וָאֹמַר:</p>

<br />

<p>רוֹעַי וְיוֹדְעַי לְפָנִים, / עָלַי שְׂאוּ תַּחֲנוּנִים!</p>

<p>אֶתְמוֹל אֲנִי חַי כְּמוֹכֶם – / הַיּוֹם בְּתוֹךְ גַּל אֲבָנִים;</p>

<p>שָׁלֵו אֲנִי יוֹם תְּמוֹלִי – / וַיְפַרְפְּרוּנִי זְדוֹנִים;</p>

<p>אֶתְמוֹל לְבוּשִׁי רְקָמוֹת, / שָׁנִי וְשֵׁשׁ וַעֲדָנִים –</p>

<p>הַיּוֹם בְּלוֹיֵי סְחָבוֹת / אֶתְכַּס וְאֶשְׂבַּע יְגוֹנִים.</p>

<p>פָּנַי יְכַסּוּ חֲרֻלִים, / עַל לֶחֱיַי קִמְשׁוֹנִים;</p>

<p>אֶשְׁכּוֹן כְּנִפְעַם בְּתוֹךְ עַם, / יִדְמוּ כְּאִלּוּ יְשֵׁנִים;</p>

<p>לֹא יֹאכְלוּן, לֹא יְרִיחוּן, / לֹא יֶהֱגוּ עִם גְּרוֹנִים;</p>

<p>יַד לֹא יְמִישׁוּן, וְאֹזֶן / לָהֶם – וְלֹא מַאֲזִינִים;</p>

<p>אִם יִכְבְּדוּ דוֹר בְּנֵיהֶם / אוֹ יִצְעֲרוּ – לֹא מְבִינִים;</p>

<p>וַיִּתְּנֵנִי זְמַנִּי / לַעַג וּבוּז שַׁאֲנַנִּים.</p>

<p>רֵעַי, תְּמוֹל חָשְׁקוּ בִי / וּלְאַהֲבָתִי אֱמוּנִים –</p>

<p>הִתְנַכְּרוּ, נִחֲרוּ בִי, / כָּאוֹב וְכַיִּדְעוֹנִים.</p>

<p>מִי הֶאֱמִין, יוֹם אֲנִי חַי, / עָלֵז וּבִכְנַף רְנָנִים,</p>

<p>עֵת אֶלְבְּשָׁה חוּר וְרִקְמָה, / אֶלְעַג לְפַחִים וְצִנִּים,</p>

<p>בִּרְחֹץ הֲלִיכַי בְּחֵמָה, / בִּהְיוֹת חֲנוּנֵי חֲנוּנִים –</p>

<p>כִּי אֶשְׁכְּנָה בוֹר חֲשֵׁכִים / יָמִים, חֳדָשִׁים וְשָׁנִים,</p>

<p>כִּי נִפְזְרוּ כָל עֲצָמַי, / אֶל פִּי שְׁאוֹלָה שְׁכוּנִים.</p>

<p>חָשַׁךְ מְאוֹרָם וְנָגְהָם, / יִדְמוּ לְאוּדִים עֲשֵׁנִים –</p>

<p>זַכּוּ תְמוֹל מִשְּׁלָגִים, / אַף אָדְמוּ מִפְּנִינִים,</p>

<p>הָיוּ כְנֹפֶךְ וְסַפִּיר, / עַל שֵׁשׁ וְתוֹלָע אֱמוּנִים.</p>

<p>מִי יִתְּנֵנִי כְקֶדֶם, / כִּימֵי אֲנִי עַל שְׂשׂוֹנִים,</p>

<p>יוֹם יִחֲלוּ לִי כְּמָטָר, / כִּרְבִיב וּמַלְקוֹשׁ עֲנָנִים;</p>

<p>אֶדְרֹך פְּאָתֵי אֲדָמָה, / תֵּימָא וְאוֹרְחוֹת דְּדָנִים,</p>

<p>צָפוֹן אֲסוֹבֵב, וְחַדְרֵי / תֵימָן, וְאָחוֹר וּפָנִים,</p>

<p>אֵשֵׁב בְּרֹאשׁ עַם כְּמֶלֶךְ / וּכְאִישׁ יְנַחֵם אֲנוּנִים.</p>

<p>אַיֵּה נְעָרַי סְבִיבָי, / אֵי הֵיכְלֵי שֵׁן וְהָבְנִים?</p>

<p>אַיֵּה פְּרִי הָאֲדָמָה, / אַיֵּה יְבוּל הַגְּפָנִים?</p>

<p>אֵי תֹף וּמָחוֹל וְנֵבֶל, / כִּנּוֹר וְעוּגָב וּמִנִּים?</p>

<p>אֵי צִלְצְלֵי הַתְּרוּעָה, / שִׁירוֹת וּמִשְׁתֵּה שְׁמָנִים?</p>

<p>אֵי יֵין שְׂנִיר וַאֲמָנָה, / אֵי צוּף וּמֶתֶק תְּאֵנִים?</p>

<p>אֵי הַשְּׁבִיסִים וְעַטְרוֹת / כַּלוֹת וְחֻפּוֹת חֲתָנִים?</p>

<p>אֵי צִפָּרִים נַעֲשׂוּ לִי, / אֵי צֹאן בְּרוּרוֹת וּמִשְׁנִים?</p>

<p>לֹא הֶאֱמַנְתִּי תְמוֹל כִּי / יַחְלִיף אֱלֹהַי זְמַנִּים,</p>

<p>לוּ הֶאֱמַנְתִּיו וּבַנְתִּיו – / אֶתְבּוֹנְנָה מִזְּקֵנִים,</p>

<p>אָכִין לְיוֹם הַפְּרִידָה / צֵידַת פְּעָלִים נְכוֹנִים.</p>

<br />

<p>דּוֹרְשִׁי! חֲקֹר סוֹד דְּבָרַי, / אִם לִבְּךָ לֵב נְבוֹנִים,</p>

<p>כַּתַּר זְעֵיר וַאֲחַוֶּה / קוֹרוֹת תְּמוּתָה לְבָנִים:</p>

<p>אִתִּי צְבָא מִפְּגָרִים – / הָיוּ תְמוֹל רַעֲנַנִּים;</p>

<p>הֵם לָךְ כְּהַיּוֹם לְמִדְרָךְ – / הָיוּ תְמוֹל לָךְ אֲדוֹנִים;</p>

<p>הָיוּ לְבָרוֹת לְרִמָּה – / הָאוֹכְלִים מַעֲדַנִּים,</p>

<p>לֹא נִכְּרוּ דַל וְשׁוֹעַ, / לֹא נֶהְדְּרוּ הַסְּגָנִים,</p>

<p>כָּרְעוּ כְשָׁדוּד בְּחַגְוֵי / סֶלַע וְחוֹרֵי פְתָנִים,</p>

<p>הַגּוֹזְלִים מֵעֲלֵיהֶם / עוֹרָם לְכָל צַד וּפָנִים.</p>

<p>לוּ נַפְשְׁךָ שָׁעֲרָה זֹאת – / תָּהִים וְתִסְפֹּד כְּתַנִּים,</p>

<p>תָּאוֹר יְמֵי הַפְּרִידָה, / תָּאוֹר יְמֵי הַזְּקוּנִים,</p>

<p>תִּפְשֹׁט מְעִילֵי כְבוֹדָהּ, / אֶדֶר עֲנַק צַוְּארוֹנִים,</p>

<p>הַמַּעֲטָפוֹת וְנִזְמֵי / הָאַף וְהַשַּׂהֲרוֹנִים.</p>

<br />

<p>אִם תִּשְׁאֲלָה עַל שְׁמִי – דַּע / כִּי בֵן אֲנִי לַסְּרָנִים,</p>

<p>הָיָה לְבָבִי רְחַב יָד, / בֶּן שֵׁשׁ כְּבֶן הַשְּׁמוֹנִים,</p>

<p>בָּנָה בְגָזִית זְמִירָיו, / עֵת נָפְלוּ הַלְּבֵנִים,</p>

<p>עֵת גֻדְּעוּ הַמְּלִיצוֹת – / הֶחְלִיף חֲרָזִים סְפוּנִים.</p>

<p>שִׁבְעִים וְאַרְבַּע עֲשָׂרוֹת / עַל רֹאשׁ שְׁמִי הֵם נְתוּנִים,</p>

<p>חָמֵשׁ עֲשָׂרוֹת וְשִׁשָּׁה / אֶמְצַע שְׁמִי הֵם מְכַנִּים,</p>

<p>אֶחָד וְשָׁלֹשׁ עֲשָׂרוֹת / בִּשְׁמִי הֲלֹא אַחֲרוֹנִים.</p>

<br />

<p>כִּשְׁמֹעַ הַשַּׂר הַשִּׁיר וְטוּבוֹ / בָּז לְאֱלִילֵי
כַּסְפּוֹ וְלֶאֱלִילֵי זְהָבוֹ / וּבִרְאוֹתוֹ כִּי שְׁמִי בְּקִרְבּוֹ /
צָחַק בְּלִבּוֹ / וַיֹּאמַר: הַשִּׁיר הַזֶּה הִנְאַנִי / וְנִצָּנֵי
הַזְּמַן הֶרְאַנִי / וְלוּלֵי שִׁמְךָ הַנִּרְמַז בּוֹ, אֲשֶׁר הֳנִיאַנִי
/ מִמְּךָ לְקַחְתִּיו / וְעַל לוּחַ קִבְרִי חֲקַקְתִּיו / כִּי הוּא
לַשּׁירִים כְּמֶלֶךְ עָתִיד לַכִּידוֹר /</p>

<p>וְכָמוֹהוּ לֹא נִהְיָה מִן הָעוֹלָם, וְאַחֲרָיו לֹא יוֹסֵף עַד שְׁנֵי דּוֹד וָדוֹר.</p>

<p>וַיִּשְׁאָלֵנִי הַשָּׂר וַיֹּאמַר: אֱמָר נָא הָאֱמֶת /
הַאִם חִבַּרְתָּ דִּבְרֵי הַקֶּבֶר, כַּאֲשֶר חִבַּרְתָּ דִּבְרֵי
הַמֵּת?</p>

<p>וָאַעַן וָאֹמַר: חִבַּרְתִּי / וּבִמְחוּגַת שִׂכְלִי
אוֹתוֹ תֵאַרְתִּי / שְׁמָעֶנּוּ וְהִפָּלֵא / כִּי הוּא רוּחַ חָכְמָה
וּבִינָה מָלֵא / וּבְכֶתֶם טָהוֹר לֹא יְסֻלֶּה.</p>

<p>וָאֶשָּׂא מְשָׁלִי וָאֹמַר:</p>

<br />

<p>אָרוֹן אֲנִי נֶחְשָׁב לְלוּחוֹת הַבְּרִית, / לִכְרוּב וְשָׂרָף אֶהֱיֶה מַזְכֶּרֶת,</p>

<p>עָכַר זְמַן בָּנָיו אֲשֶׁר טָמַן בְּתוֹךְ / קִרְבִּי לְשׁוֹן זָהָב וְהָאַדֶּרֶת.</p>

<br />

<p>וַיֹּאמֶר הַשָּׂר: חַי אָנִי, כִּי זֹאת הַשִּׁירָה עַל
כָּל הַשִּׁירוֹת גְּבֶרֶת / וּבְעַטְרוֹת הַשֵּׂכֶל מְעֻטֶּרֶת / וְהִיא
לְשִׁירֵי מְשׁוֹרְרֵי הַזְּמַן צַמֶּרֶת / וְלִמְלִיצוֹת מְלִיצֵי
הַזְּמַן גֻּלָּה וְכוֹתֶרֶת / וְהִנְנִי נִשְׁבָּע בַּאֲשֶׁר תִּכֵּן
שָׁמַיִם בַּזֶּרֶת / וַיָּשֶׂם פִּיךָ חֶרֶב חָלָל הַגָּדוֹל הַחוֹדֶרֶת /
כִּי לֹא נָשׁוּב אֶל בָּתֵינוּ עַד שֶׁתְּחַבֵּר בַּעֲבוּרִי אַחֶרֶת /
תִּהְיֶה חֲקוּקָה עַל קִבְרִי לַעֲטֶרֶת תִּפְאֶרֶת.</p>

<p>וָאֶתְמַהְמַהּ כְּרֶגַע לְמַלֹּאת מִצְוַת הַשָּׂר
אַלּוּפִי / וַיָּשֶׂם אֲדֹנָי דָּבָר בְּפִי / וָאֹמַר אֶל הַשָּׂר: קַח
לְךָ יַעְרַת צוּפִי / וּכְתֹב לְךָ שִׁיר לְשִׁמְךָ אֲרַגְתִּיו /
וּמִלוּחַ לִבִּי הֶעֱלִיתִיו / וּמִסַּפִּירֵי אֲמָרִים חִבַּרְתִּיו /
וְתִתְמַהּ עַל יָפְיוֹ / וּצְבִי עֶדְיוֹ / וַיְהִי הַשַּׂר, מִפִּי
אֶקְרָא אֵלָיו אֶת הַדְּבָרִים הָאֵלֶּה וְהוּא כוֹתֵב עַל הַסֵּפֶר
בַּדְּיוֹ.</p>

<p>וָאֶשָּׂא מְשָׁלִי וָאֹמַר:</p>

<br />

<p>אֲנִי אָרוֹן וְכַפֹּרֶת / וּבִי עָצְמָה וְלִי יִתְרוֹן;</p>

<p>אֲנִי לִכְרוּב כְּכַפֹּרֶת, / לְלוּחוֹת הַבְּרִית – אָרוֹן,</p>

<p>וּבִי יִצְחָק וְאַבְרָהָם, / אֲנִי הִיא מַעֲרַת עֶפְרוֹן,</p>

<p>אֲנִי כִנְבוֹ וְהֹר הָהָר / וּבִי מֹשֶׁה וּבִי אַהְרֹן.</p>

<br />

<p>וַיִּחַדְ הַשַּׂר עַל כָּל הַטּוֹבָה / אֲשֶׁר רָאָה
בַשִּׁירָה הָעֲרֵבָה / וַיִּקְרָא שְׁמָהּ: חֶפְצִי־בָהּ / וַיֹּאמַר:
יָשַׁנְתִּי אָז יָנוּחַ לִי / כִּי בַנְּעִימִים נָפַל חַבְלִי / וְזֶה
הָיָה חֶלְקִי מִכָּל עֲמָלִי / וַיִּשָּׁבַע בֶּאֱמוּנָתוֹ / כִּי לֹא
יַחֲלִיפֶנוּ וְלֹא יָמִיר אוֹתוֹ / בְּעַד כָּל בֵּית נְכוֹתוֹ.</p>

<p>וַיְהִי אַחֲרֵי כֵן וַיֹּאמֶר הַשַּׂר אֵלָי: רְאִיתִיךָ
כָּל יָמֶיךָ מֵיתָרֶיךָ תְכוֹנֵן / וְעַל כָּל שַׂר וְנָגִיד, אֲשֶר מִן
הָעוֹלָם הַזֶּה יִפָּרֵד, תְּקוֹנֵן / וּתְנַחֵם כָּל לֵב אָמֵל וְאוֹנֵן
/ וּבְשִׁירֶיךָ אֲשֶר עַל לֵב הַזְּמַן חֲרוּתִים / וּבִרָהִיטֵי
מְלִיצוֹתֶיךָ בְּרוֹתִים / תְּפָאֵר הַחַיִּים וְהַמֵּתִים / וַאֲשֶׁר לֹא
תְפָאֵר בְּשִׁירֶיךָ – אֵינֶנּוּ מְפֹאָר / וְתַכְרִית לוֹ נִין וְנֶכֶד
וְשֵׁם וּשְׁאָר / כִּי יָדַעְתִּי: אֵת אֲשֶׁר תְּבָרֵךְ – מְבֹרָךְ,
וַאֲשֶׁר תָּאֹר – יוּאָר / וְהִשְׁלִיכוּ נְבוֹנֵי הַזְּמָן עָלֶיךָ
יְהָבָם / וְיֹאמְרוּ כִי תְנַחֲמֵם מֵעָצְבָּם / וּבִכְנָפֶיךָ יַחֲזִיקוּ
לְדַבֵּר עַל לִבָּם / וְעֵת מִן הָעוֹלָם הַזֶּה יַחֲלֹפוּ / אֶל
מַאֲמָרְךָ כְּסוּפָה יִרְדֹּפוּ / לִהְיוֹת לָהֶם בְּצָרָתָם עֵזֶר /
וְלָשׂוּם עַל רֹאשׁ מֵתֵיהֶם נֵזֶר / וְהִנֵּה, כַּאֲשֶר יִהְיֶה הֶעָנָן
/ וּמִן הָעוֹלָם הַזֶּה תַּחֲלֹף וְתִשְׁתּוֹנָן / וְתֵשֵׁב בְּסֵתֶר
עֶלְיוֹן וּבְצֵל שַׁדַּי תִּתְלוֹנָן / מִי הוּא זֶה הַשָּׁר וְהַמֵּלִיץ
אֲשֶר יָרוּץ בְּצַוָּאר וְיִכּוֹנָן / וּלְסַפֵּר מַעֲלָתְךָ וְרַעַם
גְּבוּרָתְךָ מִי יִתְבּוֹנָן? / כַּמָּה יֶחֱטָא הַזְּמַן חֵטְא גָּדוֹל
וְנִמְרָץ / אִם לֹא יָשִׂים בְּמוֹתְךָ חֲזוֹן הַשִּׁירִים נִפְרָץ /
וְאִם לֹא יָרוּץ רָץ לִקְרַאת רָץ / וְאִם כָּל לָשׁוֹן לֹא תֶחֱרָץ /
לְהַגִּיד מִמְּךָ נוֹרָאוֹת / כַּאֲשֶר עָשִׁיתָ עַל נְדִיבֵי עַמִּים
נִפְלָאוֹת!</p>

<p>וְעַתָּה אִיעָצְךָ וִיהִי אֱלֹהִים עִמָּךְ / כְּבָר
יָדַעְתָּ כָּמוֹנִי כִּי בְנֵי עַמָּךְ / עֵירֻמִּים הֵם מִשִּׁירִים
וּמְלִיצוֹת / וּבְעוֹד בַּחַיִּים חַיָּתֶךָ מִשִּׁירֶיךָ וּמְלִיצוֹתֶיךָ
יִגְדְּרוּ הַפְּרָצוֹת / וְכַאֲשֶׁר אֶל עַל יִקְרָאוּךָ יֵדְעוּ כִּי
עֵירֻמִּים הֵם מִשִּׁירוֹת / וְאָז יִתְפְּרוּ עֲלֵה תְּאֵנָה וְיַעֲשׂוּ
לָהֶם חֲגוֹרוֹת / וְעַתָּה. בְעוֹד בַּחַיִּים חַיָּתֶךָ / הַעֲבֵר קוֹל
בְּכָל מַחֲנֵה שִׁירֶיךָ וּמְלִיצוֹתֶיךָ / וְיֵאָסְפוּ אֵלֶיךָ כְּאִישׁ
אֶחָד חֲבֵרִים / וְתִבְחַר מִפְּנִינֵי הַמַּאֲמָרִים / וּמַעֲלָתְךָ
וִיקָרְךָ עַל סֵפֶר כּוֹנְנֵהוּ / וּמַעֲשֶׂה יָדֶיךּ קוֹנְנָה עָלֶיךָ
וּמַעֲשֶׂה יָדֵינוּ קוֹנְנֵהוּ.</p>

<p>וַיִּיטְבוּ דִבְרֵי הַשַּׂר בְּעֵינַי / וָאָקוּם קַל
חִישׁ וָאֲשַׁנֵס מָתְנַי / וָאֲעוֹרֵר רַעְיוֹנַי / לְרֶגֶל הַמְּלָאכָה
אֲשֶר לְפָנָי / וָאֲחַבֵּר קִינוֹת נִמְרָצוֹת / מִפְּנִינֵי
הַמַּאֲמָרִים מְקֻבָּצוֹת / תֹּאמַרְנָה מִמֶּנִּי וּמֵאוֹדוֹתַי מַעֲלוֹת
נִכְבָּדוֹת / יוֹתֵר עַל מַה שֶּׁהֶם בִּי עֶשֶׂר יָדוֹת / כִּי כֵן
דֶּרֶךְ הַמְשׁוֹרְרִים בְּכָל הָאֱמוּנוֹת / לְהַפְלִיג בְּשֶׁבַח
וּבִגְנוּת / וְלָכֵן אָמַר הֶחָכָם, אֲשֶׁר נָתַן הָאֵל חָכְמָה בְּלִבּוֹ
/ מֵיטַב הַשִּׁיר – כְּזָבוֹ / וַעֲשִׂיתִים עַל דֶּרֶךְ כְּאִלוּ אִישׁ
קְרוֹבִי אוֹ גֶבֶר עֲמִיתִי / יֹאמְרֵם עָלַי דֶּרֶךְ הַפְלָגָה אַחֲרַי
מוֹתִי.</p>

<p>וְאֵלֶּה דִבְרֵי הַקִּינָה / אֲשֶׁר יָדִי אוֹתָהּ כּוֹנֵנָה:</p>

<p>הֲשָׁכַח חֲנוֹת הַזְּמַן, אִם קָפַץ בְּאַף רַחֲמָיו? /
כִּי מַדּוּעַ לֹא נִכְמְרוּ נִחוּמָיו / וְשָׁלַח יָדוֹ בִּשְׁלוֹמָיו /
וְהִלֵּל בְּרִיתוֹ עִם בַּעַל בְּעַמָּיו / הַנּוֹדָע בִּיהוּדָה
וּבְיִשְׂרָאֵל גָּדוֹל שְׁמוֹ / עֲטֶרֶת צְבִי וּצְפִירַת תִּפְאָרָה
לִשְׁאָר עַמּוֹ / עִמָּנוּאֵל בֶּן כְּבוֹד מָרֵנוּ רַבֵּנוּ שְׁלֹמֹה /
אֲהָהּ, נְשִׂיאֵנוּ עִמָּנוּאֵל / נְעִים זְמִירוֹת יִשְׂרָאֵל / רוּחַ
אַפֵּינוּ וּמְשִׁיחֵנוּ / צִיץ נֵזֶר הַקֹּדֶשׁ אֲשֶׁר עַל מִצְחֵנוּ /
חַיֵּי בְשָׂרֵנוּ וְנִשְׁמַת רוּחֵנוּ / הַמַּשְׂבִּיעַ נַפְשֵׁנוּ
בְצַחְצָחוֹת / הַמְנַהֲלֵנוּ עַל מֵי מְנוּחוֹת! / הָיִיתָ רֹאשׁ
שִׂמְחָתֵנוּ / וְשָׁכַחְנוּ בְךָ כָּל אַנְחוֹתֵינוּ / אָמָרְנוּ: זֶה
יְנַחֲמֵנוּ מִמַּעֲשֵׂנוּ / וּמֵעִצְּבוֹן יָדֵינוּ / וְתָלִינוּ עָלֶיךָ
כֹּל כְּבוֹדֵנוּ / וְהִנֵה נִכְזְבָה תוֹחַלְתֵּנוּ / וְעַתָּה, הָלוֹךְ
הָלָכְתָּ / כּוֹכָב אֲשֶׁר מִיַעֲקֹב דָרָכְתָּ / וּבְתוֹך אַבְנֵי אֵשׁ
הִתְהַלָּכְתָּ / לָמָּה גָּנָבְתָּ אֶת לִבֵּנוּ בְּמוֹ אָרֶב /
וַתְּנַהֵג אוֹתָנוּ כִּשְׁבוּיוֹת חָרֶב? / מִי יְדָעֲךָ, נֵזֶר הַזְּמַן
– וְלֹא יִבְכֶּה / וּמִי יִזְכֹּר שְׁלֵמוּתְךָ – וְדִמְעָה לֹא יְפַכֶּה
/ וּמִי יַעֲלֶה עַל לִבּוֹ נְעִימוּתְךָ – וּלְנֶחָמָה עוֹד יְחַכֶּה? /
אוֹיָה, אִישׁ שְׁלוֹמֵנוּ / מִי יַעְצֹר בְּעַמֵּנוּ / מִי יַעֲמָד לָנוּ
בַזְּמַן תַּחְתֶּיךָ / מִי יִשָּׂא הוֹד כֵּלֶיךָ, תֶּלְיְךָ
וְקַשְׁתֶּךָ? / אֵיךְ זְנַחְתָּנוּ רוֹעֵנוּ – וְלֹא זְנַחְנוּךָ /
וַאֲנַחְנוּ עֲטָרוֹת לָנוּ עֲנַדְנוּךָ / וְחוֹתָם עַל לִבֵּנוּ וְחוֹתָם
עַל זְרוֹעֵנוּ נְתַנּוּךָ / וְאִם בִּבְִכִי וּבְמִסְפֵּד נָשִׁיב אֶת
שְׁבוּתֶךָ – בְּמִסְתָּרִים בְּכִינוּךָ / וּכְהָמֵר עַל הַבְּכוֹר
וּכְמִסְפֵּר עַל הַיָּחִיד סְפַדְנוּךָ / וְאִם בְּהוֹן עָתֵק נִפְדֶּךָ –
בְּכָל מִכְמַנֵי זְהָבֵנוּ וְכַסְפֵּנוּ פְּדִינוּךָ / כִּי יָבוֹא
דְבָרְךָ וְכִבַּדְנוּךָ / וְעַתָּה, מִי יְנַחֵם אוֹתָנוּ, נֵזֶר
הַיָּמִים / וּגְדוֹלָה הַחֲרָדָה וְאֵין מָקוֹם לְנִחוּמִים / וְלוּלֵי
בִרְכָתְךָ. הַשַּׂר, אֲשֶׁר לָנוּ אָצַלְתָּ / מַחֲשׂוֹף סִפְרֵי
הַנְּבוּאָה אֲשֶׁר פִּצַּלְתָּ / כְּמַתְּנַת יַד שִׂכְלְךָ, וְלֹא
הִתְעַצַּלְתָּ / וְהַשֵּׂג הִשַּׂגְתָּ וְהַצֵּל הִצַּלְתָּ /
וְהִשְׁאַרְתָּ אַחֲרֶיךָ בְּרָכָה / לְרֶגֶל הַמְּלָאכָה / אֲשֶׁר
לְפָנֵינוּ / לֹא קָמָה עוֹד רוּחַ בְּאַפֵּינוּ / וְחָשְׁכוּ כּוֹכְבֵי
נִשְׁפֵּנוּ / כִּי כַּאֲשֶׁר נִזְכֹּר פְּרִידָתְךָ, נְשִׂיאֵנוּ / נֹחַם
יִסָּתֵר מֵעֵינֵינוּ / וְכַאֲשֶׁר סְפָרֶיךָ הַנְּעִימִים נָשִׁיב אֶל
לִבֵּנוּ / אִם נֵלֵךְ בְּקֶרֶב צָרַת הַדְּאָגָה – תְּחַיֵּנוּ / אִי,
לְשׁוֹן הַזָּהָב וְהָאַדֶּרֶת! / אַיֵּה אֵפוֹא מְלִיצָתְךָ הַשּׂוֹרֶרֶת
/ אֲשֶׁר הָיְתָה עַל כָּל הַמַּמְלָכוֹת גְּבֶרֶת / וּלְכָל דִּבְרוֹת
הַדּוֹבְרִים חוֹדֶרֶת / עֵקֶב אֲשֶׁר הָיְתָה בָהּ רוּחַ אַחֶרֶת /
וְאַיֵּה שִׁירְךָ הַנֶעֱרָב / הַנֶּחְמָד מִזָּהָב וּמִפַּז רָב /
וְאַיֵּה הַיָּדַיִם הַמְלֻמָּדוֹת לַקְּרָב? / מַה נְּדַבֵּר וּמַה
נִצְטַדָּק – וִיאוֹר הַבִּינָה חָרָב / וְנֶהְפַּךְ מִזְרָחֵנוּ לְמַעֲרָב
/ אִי, יַם הַתְּלָאוֹת! מִי יַעֲמִידְךָ מִזַעְפֶּךָ / אִי, הַשִּׁיר
הַמְפֹאָר! מִי יָשׁוּב שְׁבוּתְךָ, כַּאֲשֶר הָיִיתָ בִּימֵי חָרְפֶּךָ? /
אִי, קְהַל רוֹמִי! מִי יָאִיר כּוֹכְבֵי נִשְׁפֶּךָ? / אִי, זְמַן מָסוֹר,
הָרַגְתָּ בְיוֹם אַפֶּךָ! / מִי יַחֲזִיק מַצָּב מִפְּנֵי זַעְמֶךָ
וְקִצְפֶּךָ? / אִי, עַם אֲדֹנָי! מִי יַעֲנֶה דָבָר לְחוֹרְפֶיךָ? / אִי,
עוֹלַם הַשֵּׂכֶל! מִי יַשְׂכִּיל סוֹד מַלְאָכֶיךָ וּשְׂרָפֶיךָ? / אִי.
סֵפֶר תּוֹרַת אֲדֹנָי! מִי יֶחֱשֹׂף מֵעַל תַּפּוּחֵי זְהָבְךָ
מַשְׂכִּיוֹת כַּסְפֶּךָ? / אִי, עֲדַת אֲדֹנָי! מִי יִרְעֶה עַשְׁתְּרוֹת
צֹאנֶךָ וּשְׁגַר אֲלָפֶיךָ? / אִי, יַם הַשֵּׂכֶל! מִי יִשְׁכֹּן
בְּחוֹפֶךָ? / אִי, עֵדֶן גַּן אֱלֹהִים! מִי יֶאֳרֶה מוֹרְךָ וְצוּפֶךָ? /
אִי, אֶרֶץ צְבִי! מִי יִשְׁכֹּן בִּיפִי נוֹפֶךָ? / אִי, חָכְמַת
הַנִּגּוּן! מִי יָבִין מְלֶאכֶת נְקָבֶיךָ וְתֻפֶּיךָ? / אִי, עוֹלַם
הַתְּמוּרָה! מִי יַכִּיר רָעַת חֲנַפֶיךָ? / אִי, סֵפֶר דִּבְרֵי
הַיָּמִים! / מִי יְפָרֵשׁ דְּבָרֶיךָ הַסְּתוּמִים? / אִי, סֵפֶר
מִשְׁלֵי! מִי יִקְשׁוֹר פְּסוּקֶיךָ הַנְּעִימִים? / אִי, סֵפֶר אִיוֹב!
מִי יְבָאֵר סוֹדוֹתֶיךָ הַחֲתוּמִים? / אִי, סֵפֶר תְּהִלּוֹת! / מִי
יְגַלֶה צְפוּנֶיךָ הַנַּעֲלָמִים? / אִי, דָנִיֵּאל! מִי יְגַלֶּה סוֹד
קֵץ הַיָּמִים? / אִי, מְשִׁיחַ אֱלֹהֵי יַעֲקֹב, עֵינֵי כָל יִשְׂרָאֵל
עָלֶיךָ! / הִנֵּה, בִּהְיוֹת עַמְּךָ נְדָבוֹת בְּיוֹם חֵילֶךָ /
וְיִשְׂמַח זְבוּלוּן בְּצֵאתֶךָ וְיִשָׂשְׂכָר בְּאֹהָלֶיךָ / מִי
יִּהְיֶה מְחוֹקֵק אֲשֶר לֹא יָסוּר מִבֵּין רַגְלֶיךָ? / מִי יִכְתֹּב
אִגְּרוֹתֶיךָ אֶל הָאִיִּים הָרְחוֹקִים / וּמִי יָחֹק חִקְקֵי
הַמִּצְווֹת וְהַחֻקִּים? / וּמֵת הָאָדָם הַגָּדוֹל בָּעֲנָקִים /
הַנּוֹטֶה אָהֳלֵי הַתְּבוּנָה וִירִיעוֹת הַשֵּׂכֶל מֵקִים / אֲהָהּ עַל
הַמְּלִיצוֹת הַנִּמְרָצוֹת וְהַשִּׁירִים, מִנֹּפֶת צוּף מְתוּקִים / כִּי
בְקָקוּם בּוֹקְקִים / וְהֶעֱלוּ עָפָר עַל רֹאשָׁם, חָגְרוּ שַׂקִּים /
אֱלִי כִבְתוּלָה / חָכְמַת הַדִּקְדוּק וְהַפְּעֻלָּה / סָגַר אֶת יוֹמוֹ
הָאִישׁ אֲשֶׁר הָיִית מִמֶּנּוּ בְעוּלָה / אַשְׁרָיו שֶׁנִּפְרַד מֵאֶרֶץ
כָּבוּל / וְהִנּוֹ הַיּוֹם עִם שַׂרְפֵי זְבוּל / הַיּוֹם אֲנַחְנוּ
כַּאֲבֵלֵי אֵם קוֹדְרִים וּמִתְאַבְּלִים / אֲחָזוּנוּ צִירִים וַחֲבָלִים
/ וְשַׂרְפֵי זְבוּל נָפְלוּ לָהֶם בַּנְעִימִים חֲבָלִים / הַיּוֹם
יְתוֹמִים הָיִינוּ וְאֵין אָב – וּבְנֵי אֵלִים / יִרְקְדוּן כְּאֵילִים /
הַיּוֹם דִּמְעוֹתֵינוּ עַל לְחָיֵינוּ – וְשַׂרְפֵי הַקֹּדֶשׁ מְחַלְּלִים
בַּחֲלִילִים / הַיּוֹם לָנוּ הַיָּגוֹן כָּלִיל / וְלִבֵּנוּ לְמוֹ אָב
כֻּלֹּה יְיֵלִיל / וּלְמַלְאֲכֵי רוֹם שִׂמְחַת לֵבָב כַּהוֹלֵךְ
בֶּחָלִיל / וְאֵיכָה לְבָבֵנוּ לֹא יִפְחַד וְלֹא יֶחֱרַד / וְיוֹמֵנוּ
מְאֹד רַד / וּמִי יַעֲנֶה אֶל מְלִיצוֹת חַכְמֵי סְפָרַד? / וּמִי יָשִׁיב
לְשִׁירֵי חַכְמֵי פְּרוֹבִנְצָא הַמְפֹאָרִים / וְשָׁבַת דְּגַן שָׁמַיִם
וְלֶחֶם אַבִּירִים / אֶפֶס אַבִּיר הָרוֹעִים וּמוֹרֵה הַמּוֹרִים / הָיָה
לוֹ יָד וָשֵׁם בְּכָל אַרְבָּעָה וְעֶשְׂרִים / וּמִי יָשִׁיב דָּבָר
דָּבוּר עַל אָפְנָיו לְחַכְמֵי אַשְׁכְּנַז / וּמִי יִלְכֹּד אֶת קִרְיַת
סֵפֶר – וְחָדַל עָתְנִיאֵל בֶּן קְנַז / מִי יָבִין הַחִידוֹת
הַנַעֲלָמוֹת / וְאֶל מִי תְסֻבֶּינָה הָאֲלֻמּוֹת / וְתִשְׁתַּחֲוֶינָה
כוֹכְבֵי הַמַּעֲלוֹת הַרָמוֹת / וְאֵין טַל וְאֵין מָטָר וּשְׂדֵי
תְרוּמוֹת / מִי יְרַחֵם הַדַּלִּים? / מִי יָחוּס עַל הָאֻמְלָלִים? / מִי
יֶאֱסֹף הַבַּיְתָה הַגּוֹלִים? / מִי יְנַחֵם הָאֲבֵלִים? / מִי יִתֵּן
בֵּיתוֹ בֵּית וַעַד לַחֲכָמִים? / מִי יָאִיר הַפָּנִים הַנִּזְעָמִים? /
מִי יָשֹׁל לְמָרֵי נֶפֶשׁ מִן הַצְּבָתִים? / מִי יְפָאֵר בִּמְלִיצוֹתָיו
הַחַיִּים וְהַמֵּתִים / אֲשֶׁר כָּל רוֹאֵיהֶם יֹאמַר: בָּרוּך אֲדֹנָי
וַאעְשִׁיר? / מִי לְמוּל שֶֹמֶשׁ הַחָכְמָה עַפְעָפָּיו יַיְשִׁיר? / מִי
יָקוּם לָנוּ תַחְתָּיו בַּשִׁיר? / אֲהָהּ, כִּי אָפֵס הַמֵּלִיץ / אֲשֶׁר
עַצְמוֹתֵינוּ יַחֲלִיץ / הַדּוֹד הַנֶאֱמָן / הַמְרַחֵם וְהַשַּׁלְמָן /
צִנְצֶנֶת הַמָּן / רָד עִם אֵל וְעִם קְדוֹשִׁים נֶאֱמָן / נִמְצָא
לִמְבַקְשָׁיו / וְנִדְרָשׁ לְשׁוֹאֲלָיו / לֹא הָיָה כִילַי מֵחָכְמָתוֹ
וְלֹא הָיוּ רָעִים כֵּלָיו / וְלֹא מָנַע טוֹב מִבְּעָלָיו / אֵיךְ
נֶחֱשֶׁה מֵהַגִּיד תְּהִלּוֹתָיו עַל הָאֱמֶת / וְהוּא הִגִּיד שֶׁבַח,
דֶּרֶךְ הַעֲבָרָה, עַל כָּל מֵת / זֹאת נֶחָמָתֵנוּ בְעָנְיֵנוּ / אִם
נִפְרַד מִמֶּנּוּ רֹאשׁ מַאֲוַיֵּינוּ / אֲשֶׁר הוּא חַיֵּינוּ / כִּי
הַמָּוֶת עַל כָּל הַחַיִּים שַׁלִּיט / לֹא יָנוּס לָהֶם נָס וְלֹא
יִמָּלֵט לָהֶם פָּלִיט / וְאֵין לִתְמֹהַּ אִם הִנִּיחַ עִמָּנוּאֵל צֹאן
יָדוֹ וַעֲדָרָיו / וּנְרָדָיו וּכְפָרָיו / וְסַפִּירֵי סְפָרָיו /
וּמְלִיצוֹתָיו וְשִׁירָיו / הִנִּיחַ אַפְּלָטוֹן פִּרְחֵי הָאֱלֹהִיּוֹת
/ וְעָתְנִיאֵל אֶת גֻּלּוֹת עִלִּיוֹת / הִנִּיחַ אֲרִיסְטוֹ
הַפִּילוֹסוֹפְיָה / וְתָמָר אֲחוֹת אַבְשָׁלוֹם – יָפְיָהּ / וּשְׁלֹמֹה –
כֵּס יָה וּבִתְיָה / וְנָעֳמִי – רוּת הַמּוֹאֲבִיָּה / וְשִׁמְשׁוֹן –
הַגְּבוּרָה וּלְחִי חֲמוֹר טְרִיָּה / הִנִּיחַ תַּלְמַי חָכְמַת
הַתְּכוּנָה וְהַמִּשְׁפָּטִים / וְסֵפֶר הַפְּרִי וְהַחֲרוּטִים /
וְחָכְמַת הַמַּבָּטִים / וְיַעֲקֹב – שְׁנֵים עָשָׂר שְׁבָטִים / וְאֵת
הַמַּקְלוֹת אֲשֶר פִּצֵּל בָּרְהָטִים / הִנִּיחַ אַבְשָׁלוֹם שְׂעַר
רֹאשׁוֹ / וּשְׁלֹמֹה אֶת מִקְדָּשׁוֹ / וְסוּסָיו וּפָרָשָׁיו / וְנָשָׁיו
וּפִלַגְשָׁיו / הִנִּיַח אֶקְלִידַס חָכְמַת הַתִּשְׁבֹּרֶת / וּבֶן
אֶלְעָשָׁה – הַתִּסְפֹּרֶת / וּבְצַלְאֵל – הָאָרוֹן וְהַכְּרוּבִים
וְהַכַּפֹּרֶת / הִנִּיחַ אֲחַשְׁוֵרוֹשׁ שַׁרְבִיט זְהָבוֹ / וְיָרָבְעָם
– עֲגָלָיו וְהַחֹדֶשׁ אֲשֶר בָּדָא מִלִּבּוֹ / הִנִּיחַ צִדְקִיָּהוּ
עֵינָיו / וְעֶזְרָא – קֶסֶת הַסּוֹפֵר אֲשֶׁר בְּמָתְנָיו / הִנִּיחַ
יִצְחָק הַיִּשְׂרְאֵלִי סֵפֶר הַיְסוֹדוֹת / וְאִבְּן עֶזְרָא – סֵפֶר
הַמִּבְחָרִים וְהַמּוֹלָדוֹת / וְעֵשָׂו אֶת בְּגָדָיו הַחֲמוּדוֹת /
הִנִּיחַ נֹחַ כַּרְמוֹ / וְסַנְחֵרִיב – מַטֵּה זַעְמוֹ / הִנִּיחַ
מָרְדְּכַי שׁוּשַׁן הַבִּירָה / וְלוֹט אֶת סְדוֹם וְאֶת עֲמֹרָה /
וְחִירָם – צוֹר הַמַּעֲטִירָה / וְעֵשָׂו – הַבְּכוֹרָה / הִנִּיחַ
עָתְנִיאֵל אֶת עָכְסָה / וַאֲחַשְׁוֵרוֹשׁ אֶת הֲדַסָּה / וְאָסָף –
הַמַּשָּׂא / הִנִּיחוּ בְנֵי בִנְיָמִין הַגִּבְעָה / וְאֶלְעָזָר
הַכֹּהֵן – כְּלֵי הַקֹּדֶשׁ וַחֲצוֹצְרוֹת הַתְּרוּעָה / הִנִּיחַ אַהֲרֹן
הָאֵפוֹד וְהַחֹשֶׁן / וְהִנִּיחוּ בְנֵי יִשְׂרָאֵל אֶת אֶרֶץ גֹּשֶׁן /
הִנִּיחַ דָּוִד אֶת מְצוּדַת צִיּוֹן / וּשְׁלֹמֹה הָאַפִּרְיוֹן / וְאֶת
בֵּית חוֹרוֹן תַּחְתּוֹן וְאֶת בֵּית חוֹרוֹן עֶלְיוֹן / הִנִּיחַ יוֹנָה
הַקִּיקָיוֹן / וְגַלֵּינוּס חָכְמַת הָרְפוּאָה וְהַהִגָּיוֹן /
וְהִנִּיחוּ עָרְפָּה וְרוּת – מַחְלוֹן וְכִלְיוֹן / הִנִּיחַ אֶת צֹאנוֹ
הֶבֶל / וְדָוִד – הַכִּנּוֹר וְהַנֵּבֶל / וְאַחְאָב אֶת אִיזֶבֶל /
הִנִּיחַ שְׁלֹמֹה סִפְרֵי חָכְמוֹתָיו / וְדָנִיֵּאל – חֲלוֹמוֹתָיו /
הִנִּיחַ מֶלֶךְ אַשּׁוּר הַגְּאֵיוֹן / וְרַבִּי אַבְרָהָם הַנָּשִׂיא –
סֵפֶר הַחִזָּיוֹן / הִנִּיחַ חִירָם מְלֶאכֶת תֻפָּיו וּנְקָבָיו /
וְתַלְמַי – חָכְמַת הַגַּלְגַּל וְכוֹכָבָיו / הִנִּיחַ גָּלְיָת
הַפְּלִשְׁתִי שִׁרְיוֹן קַשְׂקַשָׂיו / וְלֶחֶם וּנְזִיד עֲדָשִׁים –
עֵשָׂו / וְלָבָן אֶת כְּבָשָׂיו / הִנִּיחַ יִשְׁמָעֵאל קַשְׁתּוֹ /
וְאֶלְקָנָה – שְׁמוּאֵל בְּנוֹ וְחַנָּה אִשְׁתּוֹ / הִנִּיחַ שְׁלֹמֹה
הַבַּיִת אֲשֶׁר בָּנָה / וְרִבְקָה אֶת יַעֲקֹב בְּנָהּ / הִנִּיחַ דָּוִד
סֵפֶר תְּהִלּוֹת / וְאַבּוּנָצָר – סֵפֶר הַהַתְחָלוֹת / וְאִבְּן עֶזְרָא
– סֵפֶר הַגּוֹרָלוֹת וְהַשְּׁאֵלוֹת / הִנִּיחָה שָׂרָה אֶת יִצְחָק,
אֲשֶׁר יָלְדָה אַחֲרֵי זִקְנָתָהּ / וָעֲתַלְיָה אֶת מִפְלַצְתָּהּ /
וְאִם הִנִּיחַ נְשִׂיאֵנוּ אֶת חֲמוּדוֹתֵָיו – אֵין לִתְמֹהַּ / כִּי כֵן
יָעַץ עַל נִבְרָאָיו גָבֹהַּ מֵעַל גָבֹהַּ / חַזְּקוּ יָדַיִם רָפוֹת
וּבִרְכַּיִם כּוֹשְׁלוֹת / וְאַמְּצוּ הַלְּבָבוֹת הָאֻמְלָלוֹת / כִּי
אִם נִפְרַד מִמֶּנּוּ הָאִישׁ אֲשֶׁר יְגוֹנֵנוּ יַחְבִּיא / וְשַׂר
הַצָּבָא אֲשֶׁר עַם הָאָרֶץ מַצְבִּיא / וּלְכָל דְּבַר חָכְמָה כַּאֲרִי
יִתְנַשָּׂא וְיָקוּם כְּלָבִיא / לֹא תֹאבַד תּוֹרָה מִכֹּהֵן וְעֵצָה
מֵחָכָם וְדָבָר מִנָּבִיא / וְאִם בְּאִישׁ אֶחָד לֹא תִמָּצֶאנָה כָּל
מַעֲלוֹתָיו / וְשֶׁמֶן הָעֲנָוָה עַל הָרֹאשׁ, שֶׁיוֹרֵד עַל פִּי
מִדּוֹתָיו / וִהְיוֹתוֹ יַרְדֵּן הַחָכְמוֹת וְהוּא מָלֵא עַל כָּל
גְּדוֹתָיו / וּמֹר וַאֲהָלוֹת קְצִיעוֹת כָּל בִּגְדוֹתָיו / יִמָּצְאוּ
בְרַבִּים מֵאַנְשֵׁי הַחָכְמָה חֲמוּדוֹתָיו / אַל תֶּחֶרְדוּ, עַם
אֲדֹנָי, הַחוֹנִים בְּמָרָה / אִם נָסַע עִמָּנוּאֵל מֵעוֹלַם הַהֶבֶל
וְהַתְּמוּרָה / כִּי הוּא אָרַח עִם שַׂרְפֵי זְבוּל לְחֶבְרָה / וְהִנּוֹ
הַיּוֹם בְּעוֹלַם הַחֶסֶד וְהַגְּבוּרָה / אֲשֶׁר שָׁם שִׂמְחָה
וְשָׂשׂוֹן וִיקָר וְאוֹרָה / וְכָל הַבָּא אֵלָיו יִשְׁלָם / וְלָקַח
מֵעֵץ הַחַיִּים וְאָכַל וָחַי לְעוֹלָם / לֹא מֵת נְשִׂיאֵנוּ –
וְחָכְמוֹתָיו עַל לוּחַ לֶב הַזְּמָן חֲרוּתִים / וְאֵיךְ מֵת –
וּסְפָרָיו יְחַיּוּ הַמֵּתִים / לֹא מֵת – וְזַרְעוֹ לִבְרָכָה /
וּמַצְלִיחִים לִמְלוּכָה / אַשְׁרָיו שֶׁיָּצָא מֵעֵמֶק הַבָּכָא /
וּבַנְּעִימִים נָפַל חַבְלוֹ / לַחֲזוֹת בְּנֹעַם אֲדֹנָי וּלְבַקֵּר
בְּהֵיכָלוֹ / מִי לְקָחוֹ כִּי אִם הַיּוֹצְרוֹ מִבֶּטֶן לְעֶבֶד לוֹ /
מַה טוֹב חֶלְקוֹ וּמַה נָּעִים גּוֹרָלוֹ / אַחֲלֵינוּ לִמְאַסֵּף
נַפְשׁוֹת חֲסִידָיו / לֶאֱסֹף נַפְשׁוֹ הַיְקָרָה עִם נֶפֶשׁ צֹאן יָדָיו
/ וְיָבוֹא דוֹדִי לְגַנּוֹ וְיֹאכַל פְּרִי מְגָדָיו / וְיִפְקֹד אֲדֹנָי
אֱלֹהֵי הָרוּחוֹת לְכָל בָּשָׂר / עַל עַם אֲדֹנָי אִישׁ נָגִיד וְשָׂר /
אֲשֶׁר יְרַפֵּא נִגְעוֹ / וְיָחִישׁ יִשְׁעוֹ / דּוֹרֵשׁ טוֹב לְעַמּוֹ
וְדוֹבֵר שָׁלוֹם לְכָל זַרְעוֹ / אֲשֶׁר יֵצֵא לִפְנֵיהֶם / וַאֲשֶׁר
יָבוֹא לִפְנֵיהֶם / אֲשֶׁר יוֹצִיאֵם / וַאֲשֶׁר יְבִיאֵם / וְעַל אֶבְרַת
חֲסָדָיו יִשָּׂאֵם / יֶאֱסֹף הַצּוֹלֵעָה וִיקַבֵּץ הַנִּדָּחָה /
וְיָשִׂים הַנֵּחֲלָאָה לְגוֹי עָצוּם בְּהַשְׁקֵט וּבְבִטְחָה /
וְשָׂשׂוֹן וְשִׂמְחָה יַשִּׂיגוּ וְנָסוּ יָגוֹן וַאֲנָחָה.</p>

<p>וַיְהִי כִּרְאוֹת הַשַּׂר אֶת הַקִּינָה אֲשֶׁר עָלַי
חִבַּרְתִּי / וּבִמְחוּגַת שִׂכְלִי אוֹתָהּ תֵּאַרְתִּי / וְכִמְעַט
אֲשֶׁר גְּבוּל הַקִּינוֹת עָבַרְתִּי / נִשְׁבָּע בְּיוֹצְרוֹ
וּמְעוֹדְדוֹ / וּבְנֶפֶשׁ אָבִיו אֲשֶׁר יְלָדוֹ / כִּי כָמוֹהָ לֹא רָאָה
מֵעוֹדוֹ.</p>

<p>וַיֹּאמֶר אֵלַי הַשָּׂר: הָאִם חִבַּרְתָּ קִינוֹת עַל
בִּנְךָ בְּכוֹרֶךָ / אֲשֶׁר הָיָה בְּעוֹכְרֶיךָ / כַּאֲשֶׁר נָסַע
מֵעוֹלַם הַהֶבֶל וְהָלַךְ אֶל הָאוֹר הַגָּמוּר / אֲשֶׁר לְיִרְאֵי
אֲדֹנָי וּלְחוֹשְׁבֵי שְׁמוֹ שָׁמוּר?</p>

<p>וָאַעַן וָאֹמַר: יֵדַע אֲדוֹנִי כִּי עָלָיו בְּשָׂרִי
סָמָר / וּפָנַי מִבְּכִי חֳמַרְמַר / וְלֹא הָיָה כַּיוֹם הַהוּא אֵלַי
יוֹם מַר / כִּי שַׁדַּי לִי הֵמַר / יוֹם חֹשֶׁךְ וְאֹפֶל / יוֹם עָנָן
וַעֲרָפֶל / יוֹם – גַּבְהוּת לִבִּי שַׁח וְשָׁפֵל / וְכַאֲשֶׁר נָדְבָה
רוּחִי אוֹתִי לְחַבֵּר עָלָיו קִינוֹת כַּאֲשֶׁר עִם לְבָבִי / חַם לִבִּי
בְּקִרְבִּי / וּנְשָׁמָה לֹא נוֹתְרָה בִּי / וְרָחֲפוּ כָּל עַצְמוֹתַי /
וַיִּתְּכוּ כַמַּיִם שַׁאֲגוֹתָי / וְנִבְקְעוּ כָּל מַעְיְנוֹת
דִּמְעוֹתַי / וְהִשְׁקֵיתִי מִצָּפָתָם גִּבְעוֹתַי / וְלוּלֵי
נִשְׁאַרְתִּי מְחַבֵּר קִינוֹת – נִצְמַתִּי / וְהִדְבִּיקַתְנִי הָרָעָה
וָמַתִּי / וְלֹא הִסְפַּקְתִּי לְחַבֵּר עָלָיו רַק שְׁתֵּי קִינוֹת
קְטַנּוֹת / לֵב רוֹאֵיהֶם מְבַכּוֹת וּמְעַנּוֹת.</p>

<p>וַיֹּאמֶר הַשָּׂר: אַשְׁבִּיעֲךָ בְּבוֹרֵא הַשָּׁמַיִם וְנוֹטֵיהֶם / לְהַגִּיד לִי הַקִּינוֹת הָהֵם.</p>

<p>וָאַעַן וָאֹמַר: הִנֵּה הַקִּינָה הָרִאשׁוֹנָה / אֲשֶׁר
חִבְּרָה עָלָיו נַפְשִׁי הָאֲנוּנָה / בְּנֶפֶשׁ נַעֲנָה / וּבְעֵינַיִם
דוֹמְעוֹת, כַּמָּטָר יַעֲרֹפוּ / יָזוּבוּ מַיִם וּנְחָלִים
יִשְׁטֹפוּ:</p>

<br />

<p>מִי יִתְּנָה אֶת בְּנִי חַי וְכַיּוֹם / יֵרְדוּ עֲצָמַי בְּבַדֵּי שְׁאוֹלָה.</p>

<p>הִנְנִי כְאֵשׁ אוֹכְלָה אֵשׁ – וְאַךְ הוּא / אֶל הַמְּנוּחָה וְאֶל הַנְּחָלָה.</p>

<br />

<p>וְזֹאת הַקִּינָה הַשְּׁנִיָּה / אֲשֶׁר חִבַּרְתִּי עָלָיו וְעֵינִי בּוֹכִיָּה / תַּאֲנִיָּה וַאֲנִיָּה:</p>

<br />

<p>מֹשֶׁה קְדוֹשִׁי וּמֵשִׁיב לְנַפְשִׁי, / חַגִּי וְחָדְשִׁי, לְרֹאשִׁי עֲטָרָה,</p>

<p>צוּפִי וְדִבְשִׁי, וּמֵרִים לְרֹאשִׁי, / סַהְרִי וְשִׁמְשִׁי, וְשִׂמְחָה וְאוֹרָה!</p>

<p>אֵיךְ אֶעֱצֹר אוֹן, וְאֵיךְ לִי יְהִי לֵב / שָׁקֵט וְשָׁלֵו – וְלִי אֵין בְּשׂוֹרָה!</p>

<p>אַזִּיל דְמָעוֹת, בְּדַם לֵב צְבוּעוּת, / לַשְׁקוֹת גְּבָעוֹת – וְאֶשְׁכֹּוֹן חֲרֵרָה!</p>

<p>אִלּוּ פְּדוּת אָב יְהִי לָךְ לְעֵזֶר – / אָחִישׁ פְּדוּתָךְ, בְּנִי, קַל מְהֵרָה,</p>

<p>אָמְנָם יְדֵי אָב וְיַד אָח קְצָרוֹת / עַל הַגְּאֻלָּה וְעַל הַתְּמוּרָה!</p>

<br />

<p>כִּשְׁמֹעַ הַשַּׂר זָלְגוּ עֵינָיו דְמָעוֹת וְהִתְאַנַּח
מִלִּבּוֹ אֲנָחוֹת / וַיֹּאמַר: אֲדֹנָי אֱלֹהֵי הָרוּחוֹת / אֲשֶׁר
הֶרְאֲךָ צָרוֹת רַבּוֹת וְרָעוֹת / יְצַוֶּה לְךָ יְשׁוּעוֹת / וְשֹׂבַע
שְׂמָחוֹת / וִינַהֶלְךָ עַל מֵי מְנוּחוֹת / וְיִשָּׂא מַשְׂאוֹת
שְׁלוֹמִים מֵאֵת פָּנָיו אֵלֶיךָ הָאֵל / מְלֹא רֹחַב אַרְצְךָ,
עִמָנוּאֵל.</p>

<br />

<br />
</blockquote>

<h2 id="הַמַּחְבֶּרֶתהָעֶשְׂרִיםוּשְׁתַּיִם:עֲנֵהכְסִילכְּאִוַָּּלְתּוֹ">הַמַּחְבֶּרֶת הָעֶשְׂרִים וּשְׁתַּיִם: [עֲנֵה כְסִיל כְּאִוַָּּלְתּוֹ]</h2>

<blockquote>
<br />

<p>אָמַר עִמָּנוּאֵל הַמְּחַבֵּר: הָיִיתִי עִם הַשָּׂר הַמְאֻשָּׁר חֶמְדַת הַלְּבָבוֹת • וּמִדֵּי הֱיוֹתִי עִמּוֹ חָשַׁבְתִּי לִהְיוֹת בְּגַלְגַּל עֲרָבוֹת • כִּי הוּא בְחָכְמֹתָיו הַמַּאֲלִיפוֹת וְהַמְרֻבָּבוֹת •
וּבְמִדּוֹתָיו הָעֲרֵבוֹת וְהַנְּדִיבוֹת • בִּזֵּר עַמִּים יַחְפְּצוּ קְרָבוֹת • וַתְּהִי אַהֲבָתֵנוּ יוֹם יוֹם נוֹסֶפֶת • וְעַל כָּל אַהֲבַת חוֹשְׁקִים עוֹדֶפֶת.
וַיְהִי הַיּוֹם, בְּצֵאתֵנוּ הַשַּׁעֲרָה עֲלֵי קָרֶת • וְהִנֵּה שָׁם אֲנָשִׁים נִכְבָּדִים לְכָבוֹד וּלְתִפְאָרֶת • אָמְנָם מִקָּצָה בַּחוֹבָרֶת • נִקְבְּצוּ שָׁם לַחַיָּה אַנְשֵׁי כְסִילוּת • נָטְלוּ לְחֶלְקָם תִּשְׁעָה קַבִּין מִן הַהוֹלֵלוּת • וְאֶחָד נָטַל כָּל הָעוֹלָם • עַד אֲשֶׁר לְחֶסְרוֹן שִׂכְלָם • לֹא יָדְעוּ בֵּין יְמִינָם לִשְׂמֹאלָם • נָתַן הַזְּמַן לָהֶם הַפְּתַיּוּת לְמוֹרָשָׁה • וּשְׂדֵה הַסִּכְלוּת וּמִגְרָשָׁהּ • וְלָהֶם צוּרַת אֲנָשִׁים וְשֵׂכֶל אִשָּׁה • וַיְהִי בִּרְאוֹתָם אוֹתָנוּ חָשְׁבוּ כִּי דָבָר גָּדוֹל
מָצָאוּ • וּמִכָּל הַמְּקוֹמוֹת אֲשֶׁר נָפוֹצוּ שָׁם נִצְבָּאוּ • וּמִן הַחֹרִים, אֲשֶׁר שָׁם נֶחְבָּאוּ • לִלְקֹט פְּנִינֵי אִמְרוֹתֵינוּ יָצָאוּ • וַיֹּאמְרוּ אֵלֵינוּ: אֲדֹנֵינוּ, בּוֹאֲכֶם יִהְיֶה לְשָׁלוֹם • בָּרוּך יִהְיֶה הַמִּקְרֶה אֲשֶׁר הֵבִיא אֶתְכֶם הֲלוֹם • וְהַיָּמִים הָרִאשׁוֹנִים יִפְּלוּ, כִּי מַה שֶּׁעָבַר –
חֲלוֹם • הִנֵּה אֲנַחְנוּ בְּעִמְקֵי הַסְּפֵקוֹת • וְכִכְלָבִים אִלְּמִים בְּסֶלַע הַמַּחְלְקוֹת • וְיֶשׁ לָנוּ מִן הַקֻּשְׁיוֹת יוֹתֵר מִדַּי • וְהַמְּתָרְצִים לֹא הִתְקַדְּשׁוּ לְמַדַּי • וְנֶאֱמַר לָנוּ כִּי לָכֶם לְכָל קֻשְׁיָא תֵּרוּץ • וְטוֹב פֶּרְיְכֶם מִפָּז וּמֵחָרוּץ • וְתָשִׂימוּ הָעוֹמֵד מְרֻבֶּה עַל הַפָּרוּץ • וּבִזְמַנְכֶם הָאֱמוּנָה נֶחְפָּה בַכֶּסֶף וְאֶבְרוֹתֶיהָ בִּירַקְרַק חָרוּץ • וְעַתָּה קְחוּ נָא אֶת בִּרְכָתֵנוּ • וְהָסִירוּ מִלִּבֵּנוּ אֶת מְבוּכוֹתֵינוּ • כִּי לָנוּ שְׁאֵלוֹת עֲצוּמוֹת • וְלָכֶם נִגְלוּ כָּל תַּעֲלוּמוֹת.
כִּשְׁמֹעַ הַשָּׂר עָלַז לִבּוֹ • וַיֹּאמֶר אֵלָי: מַה נִּכְבָּד זֶה הַיּוֹם וּמָה רַב
טוּבוֹ • נָגִילָה וְנִשְׂמְחָה בוֹ • הָבָה נִתְחַכְּמָה לָהֶם וְנִשְׁמַח בְּמַפַּלְתָּם •
בַּעֲנוֹתֵנוּ לַכְּסִילִים כְּאוַּלְתָּם.</p>

<p>וַיִּפֶן הַשָּׂר אֶל הָאֲנָשִׁים • וַיֹּאמַר: אַשְׁרֵיכֶם, זֶרַע קְדוֹשִׁים • אַשְׁרֵיכֶם וְאַשְרֵי יוֹלַדְתְּכֶם • זֶה דוֹדִי וְזֶה רֵעִי יִגְאַל גְּאֻלַּתְכֶם • וְיָשִׂים שָׁלוֹם פְּקֻדַּתְכֶם • פְּגַעְתֶּם אֶת שָׂשׂ וְעוֹשֵׂה צֶדֶק • הַמְחַזֵּק בְּשִׂכְלוֹ כָּל בֶּדֶק • הוּא יִהְיֶה לָכֶם לִישׁוּעָה • וְיָשִׂים הֶעָקֹב לְמִישׁוֹר וְהָרְכָסִים לְבִקְעָה •
אִם תִּשְׁאֲלוּ טַל – יַעֲרֹף כַּמָּטָר לִקְחוֹ • זָרַח נֵר הַתְּבוּנָה בְמִצְחוֹ • וְאִם שִׂכְלְכֶם יָם – הִנּוֹ בְרִיחוֹ • אֲדֹנָי צְבָאוֹת שְׁלָחָהוּ וְרוּחוּ • וְעִמּוֹ צְרִי גִלְעָד וּקְטָף מִירֵחוֹ • יֵלְכוּ הַמְפָרְשִׁים לְאוֹרוֹ וְהַגְּאוֹנִים לְנֹגַהּ
זַרְחוֹ • וְעַתָּה, הָאֲצִילִים וְהַשּׁוֹעִים • אִם לִי אַתֶּם וּבְקוֹלִי אַתֶּם שׁוֹמְעִים • לֹא תִשְׁאֲלוּ אוֹת וְלֹא תְנַסּוּ • מִמֶּנִּי תִרְאוּ וְכֵן תַּעֲשׂוּ • וַיִּפְשֹׁט הַשַּׂר אַדֶּרֶת כְּבוֹדוֹ • וַיְמַהֲרוּ הָאֲנָשִׁים וַיִּקְחוּ אִישׁ אֶת בִּגְדוֹ • וַיָּשִׂימוּ תַחְתַּי אֶל גֶּרֶם הַמַּעֲלוֹת • וַיִּתְקְעוּ בַּשּׁוֹפָר וַיֹּאמְרוּ: מָלַךְ מְתָרֵץ הַשְּׁאֵלוֹת • וַיְהִי בִּרְאוֹתִי כִּי שָׂמוּ אוֹתִי בִּמְרוֹם
הַתְּהִלּוֹת • וָאֹמַר אֶל הַקְּהִלּוֹת: •
הִתְקַבְּצוּ וְשִׁמְעוּ, אַנְשֵׁי הַשְּׁאֵלוֹת הַמְהֻלָּלוֹת • כִּי לִי קוֹל בְּעִנְיַן הַתֵּרוּצִים יְחוֹלֵל אַיָּלוֹת • אֶחֱשֹׂף יַעֲרוֹת הַסּוֹדוֹת בִּמְשָׁלָי • וּמִי בַּעַל דְּבָרֵים יִגַּשׁ אֵלָי!
וַיִּגַּשׁ הָרִאשׁוֹן וַיֹּאמַר: אֲדוֹנִי! הִנְנִי נָבוֹךְ בְּכָל אָרְחוֹתַי • כִּי מָצָאתִי כָתוּב הֵפֶךְ מִמַּה שֶּׁקִּבַּלְתִּי מֵאֲבוֹתַי • וְהֶאֱמַנְתִּיו כָּל יְמוֹתַי • כִּי אֲבוֹתַי סִפְּרוּ בְאָזְנַי • כִּי הַתּוֹרָה נִתְּנָה בְסִינַי • וּבָאֵשׁ יָרָד עָלָיו אֲדֹנָי • וּמוֹכִיחִים זֶה מֵאָמְרוֹ: ׳וְהַר סִינַי עָשַׁן׳ • וַאֲנִי מָצָאתִי כָתוּב בְּסֵפֶר מְדֻקְדָּק יָשָׁן • כִּי הַדָּת נִתְּנָה בְּשׁוּשַׁן!
וָאַעַן וָאֹמְרָה: חַיֶּיךָ! בְּסִינַי נִתְּנָה הַתּוֹרָה • וְהַכָּתוּב הָאוֹמֵר ׳והַדָּת נִתְּנָה בְּשׁוֹשַׁן הַבִּירָה׳ • רוֹצֶה לוֹמַר כִּי הַתּוֹרָה נְתָנָהּ הָאֵל לְעַם קְרוֹבוֹ • בְּחֹדֶשׁ סִיוָן, שֶׁהַשּׁוֹשַׁנִּים נִמְצָאִים בּוֹ •
וְלָכֵן נִתְּנָה בְּאוֹתוֹ הַחֹדֶשׁ • לְפָאֵר בָּהֶם הֵיכַל הַקֹּדֶשׁ • וַיֹּאמֶר הָאִישׁ: בְּאָשְׁרִי שֶׁכָּכָה הִשְמַעְתַּנִי
• אֶמְצָא חֵן בְּעֵינֶיךָ, אֲדוֹנִי, כִּי נִחַמְתָּנִי.</p>

<p>וַיַּרְא הַשֵּׁנִי כִּי טוֹב פָּתַרְתִּי • וּלְהָשִׁיב אֶת רֵעֵהוּ מִיַּם הַמְּבוּכָה אֶל יַבֶּשֶׁת
הַמְּנוּחָה חָתַרְתִּי • וַיֹּאמֶר אֵלָי: אֲדוֹנִי! רָאִיתִי תְשׁוּבוֹתֶיךָ נְכוֹחוֹת • וּבְפָנֶיךָ שֹׂבַע שְׂמָחוֹת • וְעַתָּה הוֹצִיאֵנִי מִזֶּה הַצַּעַר • אֲשֶׁר רַעְיוֹנַי עָלָיו אָחֲזוּ שָׂעַר • מַדּוּעַ אָמַר הַפָּסוּק: ׳חֲנוֹךְ לַנַּעַר׳ • וְלֹא אָמַר: ׳אַרְפַּכְשַׁד לַנָּעַר׳ • אוֹ ׳מְתוּשֶׁלַח׳?
וָאַעַן וָאֹמַר: מְתוּשֶׁלַח וְאַרְפַּכְשַׁד בָּאוּ אֱלֵי קֶבֶר בְּכֶלַח • וְהָיְתָה לָהֶם עִם הַזְּמָן בְּרִית מֶלַח • וּמִי שֶׁהָיָה קוֹרֵא אוֹתָם בְּשֵׁם נָעַר • הָיָה כְסִיל וָבָעַר • אָמְנָם חֲנוֹךְ בְּשֵׁם נַעַר יִקְרָאֶנּוּ • בַּעֲבוּר ׳וַיִּתְהַלֵּךְ חֲנוֹךְ אֶת הָאֱלֹהִים וְאֵינֶנּוּ׳ • וַיֹּאמֶר הָאִישׁ: הִנְנִי נִשְׁבָּע בְּחַיֵּי אֲבוֹתַי • כִּי עַל דָּבָר זֶה נִצְטַעַרְתִּי כָּל יְמוֹתַי • וְלֹא יָכֹלְתִּי לַעֲמֹד בְּסוֹדוֹ • בָּרוּךְ שֶׁחָלַק לְךָ מִכְּבוֹדוֹ!
וַיִּגַּשׁ הַשְּׁלִישִׁי וַיֹּאמַר; הִנְנִי תוֹעֶה בְּפָסוּק אֶחָד כַּשִּׁכּוֹר • אֵיךְ הַכָּתוּב בְּשִׁבְחֵי הָאִשָּׁה יִזְכֹּר: • ׳סָדִין עָשְׂתָה וַתִּמְכֹּר׳ • וְיָדוּעַ כִּי בְעֵת תִּמְכֹּר הָאִשָּׁה נִכְסֵי בֵיתָהּ • יוֹרֶה עַל עֹצֶם רָעָתָהּ!
וָאַעַן וָאֹמַר: הַסָּדִין בַּמָקוֹם הַזֶה – מַטְלִית • וְהַחֲסִידָה תִמְכֹּר אוֹתוֹ לְרַבָּנִים לַעֲשׂוֹת מִמֶּנּוּ טַלִּית.</p>

<p>וַיִּגַּשׁ הָרְבִיעִי וַיֹּאמַר: הוֹשִׁיעָה, אֲדוֹנִי, אֲבִי הַמּוֹעֵצָה! • אֵיךְ יֹאמַר הַפָּסוּק ׳רַק בְּזָדוֹן יִתֵּן מַצָּה׳ • וְהִנֵּה אֲנַחְנוּ, אֲשֶׁר בֵּין אַנְשֵׁי הַחָכְמָה לֹא נִתְחַשָּׁב • כַּגֵּר כַּתּוֹשָׁב • נוֹתֵן מַצָּה בְּפָנִים יָפוֹת לְכָל עוֹבֵר וָשָׁב.
וָאַעַן וָאֹמַר: הַסְכֵּת וּשְׁמַע מִלָּי • פָּסוּק זֶה אָמוּר עַל הָאִישׁ הַכִּילַי • אֲשֶׁר יִתֵּן הַמַּצָּה לֶעָנִי בְּפָנִים רָעוֹת •
וּבְשִׂיחוֹת גְּרוּעוֹת.</p>

<p>וַיִּגַּשׁ הַחֲמִישִׁי וַיֹּאמַר: אֱמָר נָא, שַׂר הָעֶדְנָה • אֵיךְ תְּפָרֵשׁ ׳וּפוֹתֶה תָּמִית כִּנָּה׳ • כִּי מַה פְּתַיּוּת יֵשׁ בַּהֲרִיגַת הַכִּנִּים • הַמִּתְאַכְזְרִים עָלֵינוּ כַּיְעֵנִים?
וָאַעַן וָאֹמַר: דַּע אֲדֹנִי הַנָּבָר • כִּי שְלֹשָׁה פֵרוּשִׁים בַּדָּבָר • הָרִאשׁוֹן הוּא פֵּרוּשׁ רַבֵּנוּ פִּינְחָס
מִתַּחְפְּנֵס • שֶׁפֵּרַשׁ כִּי פוֹתֶה הוּא הַמֵּמִית כִּנָּה בִּפְנֵי אִסְתְּנֵס • וְהַשֵּׁנִי – פֵּרוּשׁ רַבֵּנוּ יִצְחָק מֵרַבַּת •
שֶׁפֵּרַשׁ כִּי פוֹתֶה הוּא הַמֵּמִית כִּנָּה בְשַׁבָּת • וְהַשְּׁלִישִׁי – פֵּרְשׁוּ הַגְּאוֹנִים • שֶׁאָמְרוּ: פּוֹתֶה הוּא מִי שֶהֱמִיתוּהוּ הַכִּנִּים.
וַיִּגַּשׁ הַשִּׁשִּׁי וַיֹּאמַר: אֲדוֹנִי, אֵיךְ צִוְּתָה הַתּוֹרָה ׳אַל תִּשְׁכַּח עֲנָבִים׳ • וְלֹא הִזְכִּירָה הַתְּאֵנִים הָעֲרֵבִים • וְהָרִמּוֹנִים הַמְּתוּקִים • וְהַחַבּוּשִׁים וְהָאֲפַרְסְקִים?
וָאַעַן וָאֹמַר: הִזְכִּירָה הַתּוֹרָה הָעֲנָבִים, מִפְּנֵי שֶׁנִּמְצָא בָהֶם דְּבַר חִדּוּשׁ • כִּי עִם הַיַּיִן הַיּוֹצֵא מֵהֶם נַעֲשֶׂה הַבְדָּלָה וְקִדּוּשׁ •
וְהֵם הַפֵּרוֹת הַמְהֻלָּלִים • בַּעֲבוּר הֱיוֹתָם מְשַׁלְשְׁלִים.</p>

<p>וַיִּגַּשׁ הַשְּׁבִיעִי וַיֹּאמַר: אֵיךְ אָמַר שְׁלֹמֹה ׳אָמַרְתִּי אֶעֱלֶה בְתָמָר׳ • מַדּוּעַ יַעֲלֶה הוּא בָאִילָן וְלַעֲבָדָיו הַדָּבָר לֹא יֹאמַר?
וָאַעַן וָאֹמַר: הֶחָכָם שְׁלֹמֹה / רָצָה לַעֲשׂוֹת הַמִּצְוָה בְּעַצְמוֹ / וְלַעֲלוֹת עַל עֵץ הַתָּמָר הִתְאַוָּה •
לַחֲתֹךְ לוּלָב לְמִצְוָה • כִּי הוּא לַעֲשׂוֹת הַמִּצְוָה כְּאַיָּל יַעֲרֹג • וְכֵן אוֹתִיּוֹת אֶעֱלֶה: הֲדַס, לוּלָב, עֲרָבָה,
אֶתְרוֹג.</p>

<p>וַיִּגַּשׁ הַשְּׁמִינִי וַיֹּאמַר: לָמָּה הִזְכִּיר הַכָּתוּב: ׳הַלְלוּהוּ בְּצִלְצְלֵי תְרוּעָה׳ • וְלֹא אָמַר: ׳הַלְלוּהוּ בְּצִלְצְלֵי שְׁלֹשָׁה שְׁבָרִים
וּתְקִיעָה׳?</p>

<p>וָאַעַן וָאֹמַר: כְּבָר פֵּרְשׁוּ הַמּוֹרִים •
כִּי בְאָמְרוֹ ׳הַלְלוּהוּ בְּתֵקַע שׁוֹפָר׳ נִרְמְזוּ תְּקִיעָה וּשְׁלֹשָׁה שְׁבָרִים.</p>

<p>וַיִּגַּשׁ הַתְּשִׁיעִי וַיֹּאמַר: מַה מְּאֹד עָלַי קָשֶׁה • אֵיךְ לֹא אָמַר הַכָּתוּב: ׳עַל כֵּן לֹא יֹאכְלוּ בְנוֹת יִשְׂרָאֵל אֶת גִּיד הַנָּשֶׁה׳ • וַאֲנִי לָמַדְתִּי בְּמַסֶּכֶת כְּתֻבּוֹת • כִּי הוּא אָסוּר לַזְּכָרִים וְלַנְּקֵבוֹת!
וָאַעַן וָאֹמַר: חַיֶּיךָ! אִלּוּ הִזְכִּיר כֵּן הַכָּתוּב – הָיִינוּ לִשְׁנִינָה וּלְמָשָׁל • כִּי הָיוּ אוֹסְרוֹת אוֹתוֹ עֲלֵיהֶן חַי וּמְבֻשָּׁל.</p>

<p>וַיִּגַּשׁ הָעֲשִׂירִי וַיֹּאמַר: אֱמָר נָא, פֶּלֶא יוֹעֵץ • מָה רָצָה הַכָּתוּב בְּאָמְרוֹ ׳הִיא נָתְנָה לִּי מִן הָעֵץ׳ • וְהָיָה לוֹ לוֹמַר ׳מִפְּרִי הָעֵץ׳ לְפִי הַנִּרְאֶה • וְעַתָּה, אֱמָר נָא, בְחַסְדֶּךָ, מַה פֵּרוּשׁ בּוֹ אַתָּה רוֹאֶה?
וָאַעַן וָאֹמַר: חַיֶּיךָ, יְדִידוּת נַפְשִׁי! •
פֵּרוּשׁ הַפָּסוּק הוּא: הִיא נָתְנָה מִן הָעֵץ עַל רֹאשִׁי • וְדִכְּאָה לָאָרֶץ חַיָּתִי •
עַד שֶׁאָכַלְתִּי עַל כָּרְחִי שֶׁלֹּא בְטוֹבָתִי.</p>

<p>וַיִּגַּשׁ הָאַחַד עָשָׂר וַיֹּאמַר: אֵיךְ אָמַר הַכָּתוּב: ׳שְׁנֵי גוֹיִם בְּבִטְנֵךְ׳ לְרִבְקָה • וְאֶחָד מֵהֶם הָיָה יַעֲקֹב, אֲשֶׁר צוּרָתוֹ תַחַת כִּסֵּא
הַכָּבוֹד חֲקוּקָה • וּמִן הַתֵּמַהּ שֶׁהַפָּסוּק בְּשֵׁם גּוֹי יִקְרָאֶנּוּ • וּבָנָיו יִהְיוּ זֶרַע יַעַבְדֶנּוּ!</p>

<p>וָאַעַן וָאֹמַר: הַכָּתוּב יִקְרָאֶנּוּ גוֹי וְלֹא יַחְמֹל • מִפְּנֵי שֶעֲדַיִן לֹא נִמּוֹל • וְאַחֲרֵי שֶׁנִּמּוֹל בָּחַר בּוֹ • וּקְרָאוֹ זֶרַע אַבְרָהָם אוֹהֲבוֹ.
וַיִּגַּשׁ הַשְּׁנֵים עָשָׂר וַיֹּאמַר: מַה מְּאֹד הָיָה דָוִד בְּעֵינַי אֱוִילִי • שֶׁאָמַר: ׳חֲבָלִים נָפְלוּ לִי׳ • כִּי אִם נָפְלוּ מִיָּדוֹ הַחֲבָלִים וְאִבְּדָם • מַדּוּעַ הָיָה מִתְרָעֵם מֵהֶם לְאָדָם?
וָאַעַן וָאֹמַר: חַיֶּיךָ! ׳הֲבָלִים נָפְלוּ לִי׳ הֵם דִּבְרֵי הַגַּנָּבִים • שֶׁתּוֹלִים אוֹתָם בַּחֲבָלִים עַל שַׁעַר בַּת רַבִּים.
וַּיִּגַּשׁ הַשְּׁלֹשָׁה עָשָׂר וַיֹּאמַר: הִנְנִי נִפְרָד מִמַּאֲוַיַּי • אִם לֹא תְפָרֵשׁ לִי ׳אֲהַלְלָה אֲדֹנָי בְּחַיָּי׳ • כִּי מִי לֹא יָדַע בְּכָל אַנְשֵׁי הַחָכְמָה • כִּי לֹא
הַמֵּתִים יְהַלְּלוּ יָהּ וְלֹא כָל יוֹרְדֵי דוּמָה! וָאַעַן וָאֹמַר:
חַיֶּיךָ! רָחוֹק אַתָּה מִזֹּאת הַיְדִיעָה • כִּי מִלַּת ׳בְּחַיַּי׳ הִיא שְׁבוּעָה • וְ׳קַצְתִּי בְחַיַּי מִפְנֵי בְּנוֹת חֵת׳ הִיא שְׁבוּעָה גַם כֵּן • וּלְפִי זֶה הָעִנְיָן – הַפָּסוּק יִתָּכֵן.
וַיִּגַּשׁ הָאַרְבָּעָה עָשָׂר וַיֹּאמַר: אֲדוֹנִי! שָׂא נָא מְשָׁלֶיךָ • וְהוֹדִיעֵנִי פֵּרוּשׁ ׳בַּל כְּרוֹב אֵלֶיךָ׳ • כִּי אֵיךְ אָסַר לָנוּ הַכָּתוּב לֶאֱכֹל הַכְּרוֹב • וְהוּא הַדָּבָר הֶחָבִיב אֵלֵינוּ וְהַקָּרוֹב!
וָאַעַן וָאֹמַר: אֲסָרַתּוּ הַתּוֹרָה, כִּי הוּא מַזִּיק לָרֹב • וּלְהַחֲשִׁיךְ הָעֵינַיִם יֶאֱרֹב • וְהַגּוּף הָרָגִיל בּוֹ יֶחֱרַב חָרוֹב • תִּשָּׁחֵת הָאָרֶץ מִפְּנֵי הֶעָרֹב • וְעַל כֵּן אָמַר הֶחָכָם הַיִּשְׁמְעֵאלִי • ׳פָּדָה בְשָׁלוֹם נַפְשִׁי מִכְּרוּב לִי׳.
וַיִּגַּשׁ הַחֲמִשָּׁה עָשָׂר וַיֹּאמַר: חַיֶּיךָ, אֲדוֹנִי! הָיִיתִי יוֹדֵעַ בְּרָצוֹן • פֵּרוּשׁ ׳וְרָחֵל בָּאָה עִם הַצֹּאן׳ • כִּי לִהְיוֹת אֵשֶׁת נָבִיא רוֹעָה • הִיא חוֹלָה רָעָה!
וָאַעַן וָאֹמַר: חַיֶּיךָ! לֹא כַאֲשֶׁר יַחְשְׁבוּ הַחֲסֵרִים • רַק ׳רָחֵל׳ הוּא מִן הָ׳רְחֵלִים מָאתַיִם וְאֵילִים עֶשְׂרִים’.
וַיִּגַּשׁ הַשִּׁשָּׁה עָשָׂר וַיֹּאמַר: רָאִיתִי כָתוּב בַּפָּרָשָׁה • ׳רְאֵה חַיִּים עִם אִשָּׁה׳ • וְכִי מָה חַיִּים יִהְיוּ לָנוּ • עִם עַם אֲשֶׁר כִּלָּנוּ • וַאֲשֶׁר דִּמָּה לָנוּ • הֵן הֵנָּה סִבְּבוּ הַמָּוֶת לְכָל הַיְקוּם • וּשְׁדֵי הַמָּוֶת לָאֲנָשִׁים יְנִיקוּם!
וָאַעַן וָאֹמַר: חַיִּים הַנִּזְכָּר בַּפָּרָשָה הוּא שֵׁם אִישׁ הָיָה מִמָּרֵשָׁה • בַּעַל נֶפֶשׁ קְדוֹשָׁה • וְכַאֲשֶׁר רָאוּהוּ שְׁכֵנָיו מְדַבֵּר עִם הַקְּדֵשָׁה • אָמְרוּ: רְאֵה, חַיִּים עִם אִשָּׁה!
וַיִּגַּשׁ הַשִּׁבְעָה עָשָׂר וַיֹּאמַר: חַיֶּיךָ, הַשָּׂר! חַיַּי לֹא יִנְעֲמוּ • וּמֵעַי כַּכִּנּוֹר יֶהֱמוּ • עַד שֶׁתְּפָרֵשׁ לִי מַדּוּעַ הִזְכִּיר הַכָּתוּב פַּעֲמַיִם ׳נַחֲמוּ, נַחֲמוּ׳ •
וְאִלּוּ הָיָה ׳נַחֲמוּ׳ שְׁתֵּי פְעָמִים בַּשָּׁנָה – הֶחֱרַשְׁתִּי • אָמְנָם אַחֲרֵי הֱיוֹתוֹ פַּעַם אַחַת בִּלְבָד – אָמַרְתִּי: נִגְרָשְתִּי!
וָאַעַן וָאֹמַר: חַיֶּיךָ! לִשְׁאֵלָתְךָ נִדְרָשְׁתִּי • וּבְפָרְשִׁי סֵפֶר יְשַׁעְיָה עַל שְׁנֵי פָנִים אוֹתוֹ פֵרַשְׁתִּי • הָאֶחָד הוּא: נַחֲמוּ מֵהַתַּעֲנִית הַיּוֹשְׁבִים בְּעָרֵי הַפְּרָזוֹת • כִּי הִגִּיעַ ׳נַחֲמוּ׳ שֶׁתֹּאכְלוּ הָאוֹוָזוֹת •
וְהַפֵּרוּשׁ הַשֵּׁנִי הוּא: נַחֲמוּ בַגָּלוּת בְּאוֹוָזוֹת מִדֵּי שָׁנָה בְּשָׁנָה • וְנַחֲמוּ לֶעָתִיד בָּאוֹוָזוֹת דְּרַבָּה בַּר בַּר־חָנָא.
וַיִּגַּשׁ הַשְּׁמוֹנָה עָשָׂר וַיֹּאמַר: אֲדוֹנִי! שָׁמַעְתִּי שֶׁאָמְרוּ הָרַבָּנִים: • ׳בְּכָל עֵת יִהְיוּ בְגָדֶיךָ לְבָנִים׳ • וְאָנָה הִנִּיחוּ הַצְּבָעִים הַמְשַׁעַשְׁעִים • וְהָרְקָמוֹת מַעֲשֵׂה צַעֲצוּעִים • הַמְשַׂמְחִים לֵב אַנְשֵׁי הַזְּמָן • וְאֶת הַתְּכֵלֶת וְאֶת הָאַרְגָּמָן • וְיָדוּעַ, כִּי כָל אִישׁ אֲשֶׁר יִהְיֶה לְרֹאשׁ • אַחַר כָּל יָרֹק יִדְרֹשׁ • וְאִם הָיוּ בְנֵי דָעַת • אֵיךְ לֹא הִזְכִּירוּ אֶת שְׁנִי הַתּוֹלָעַת? • עוֹד שָׁמַעְתִּי שֶׁאָמְרוּ ׳וְשֶׁמֶן עַל רֹאשְׁךָ אַל
יֶחְסָר׳ • וְזֶה יוֹרֶה כִּי שִׂכְלָם סָר • כִּי בְּיוֹם מָשְׁחָם אֶת רֹאשָׁם • יְכַסּוּ חָמָס עַל לְבוּשָׁם • וְתַעַל צַחֲנָתָם וּבָאְשָׁם • וְלוּ רָאוּ בִזְמַנָּם אִשָּׁה בִּבְתוּלֶיהָ • אוֹ כַּלָּה תַעְדֶּה כֵלֶיהָ • וּכְתֹנֶת הַפַּסִּים אֲשֶׁר עָלֶיה • בְּצֶבַע רִקְמָתַיִם • תִּסְחַב שׁוּלֶיהָ עַל פְּנֵי הָאָרֶץ כְּאַמָּתַיִם •
וַעֲלֵיהֶם מְפֻתָּחִים • כָּל הַצִּיצִים וְהַפְּרָחִים • אֲשֶׁר יָצַר הָאֵל בְּגַנּוֹ • וְאֵת כָּל עוֹרֵב לְמִינוֹ • וְרִמּוֹנֵי הַתְּכֵלֶת וְהָאַרְגָּמָן • וְקַרְסֵי הַזָּהָב מַעֲשֶׂה יְדֵי אָמָּן • וְעַטְרוֹת הַזָּהָב אֲשֶׁר עַל רֹאשׁ פָּרוֹת הַבָּשָׁן
• אָז יֵעוֹר לִבָּם וְלֹא יִישָׁן • וְלֹא יִזְכְּרוּ הַשֶּׁמֶן וּמַעֲלֵה עָשָׁן • וְיִהְיוּ הַבְּגָדִים הַלְּבָנִים בְּעֵינֵיהֶם כְּפִיחַ
הַכִּבְשָׁן!</p>

<p>וָאַעַן וָאֹמַר: לָמָּה תְּדַבֵּר עוֹד דְּבָרֶיךָ • וְתַחְשֹׁב לְהַצְדִּיק אֲמָרֶיךָ • אִם קָרִיתָ – לֹא שָׁנִיתָ • כַּאֲשֶׁר לְדִבְרֵי הַהֶבֶל פָּנִיתָ • חַיֶּיךָ! מִי שֶׁלִמַּדְךָ כִּי ׳לְבָנִים׳ הוּא מֵעִנְיַן לַבְנוּת • לִמֵּד אוֹתְךָ סִכְלוֹת וּגְנוּת • וְלָכֵן פֵּרוּשִׁי מִפִּיךָ לֹא יָמוּשׁ • הַלָּמֶד בְּמִלַּת ׳לְבָנִים׳ הִיא לְשִׁמּוּשׁ • וּפֵרְשׁוּ אַנְשֵׁי הַתְּבוּנוֹת • כִּי הַמִּלָּה מִגִּזְרַת ׳וַיּוֹלֶד בָּנִים וּבָנוֹת׳ • וְאָמַר הֶחָכָם: אִם תַחְפֹּץ לְהַרְבּוֹת הוֹנֶךָ •
שְׁמֹר שְׁמִירַת הַכִּילַי קִנְיָנֶיךָ • וַעֲשֵׂה מִבְּלוֹיֵי בְגָדֶיךָ לְבָנֶיךָ • וְלֹא תַעֲשֶׂה כְּמִשְׁפַּט הַטִּפְּשִׁים • אֲשֶׁר יַעֲשׂוּ לִבְנֵיהֶם בְּגָדִים חֲדָשִׁים • וְאִם תַּחְפֹּץ לָדַעַת חָכְמָה וּמוּסָר • לְמִשְׁמַעַת אַנְשֵׁי הַחָכְמָה הֱיֵה סָר • וְנֵר דָּלוּק מֻנָּח עַל רֹאשְׁךָ אַל יֶחְסָר • לִלְמֹד הַחָכְמוֹת וְהַתְּעוּדוֹת • בַּשָּׁעוֹת הַנִּכְבָּדוֹת • וּבְעִנְיָן זֶה הַסִּכְלוּת יִפְנֶה עֹרֶף • כִּי אֵין רִנָּה שֶׁל תּוֹרָה אֶלָּא בְּלֵילוֹת
הַחֹרֶף.</p>

<p>וַיִּגַּשׁ הַתִּשְׁעָה עָשָׂר וַיֹּאמַר: אֲדוֹנִי! בְּכָל עֵת אֲשֶׁר אֲנִי רוֹאֶה • שְׁנֵי פְסוּקִים – אֶעֱמֹד מִשְׁתָּאֶה • הָאֶחָד הוּא: ׳וּבְעֵינֵי מֹשֶׁה רָע׳ • וְהַשֵּׁנִי הוּא: ׳וְהֵנִיף יָדוֹ אֶל הַמָּקוֹם וְאָסַף הַמְּצֹרָע׳ • וְהַדָּבָר אֲשֶׁר לִבִּי יִקְרָע • וְעָלַי מְאֹד קָשֶׁה • הוּא קְרֹא הַפָּסוּק ׳רַע׳ לְמֹשֶׁה • וְהוּא הָיָה מִבְחַר הַבְּרוּאִים • וְרִאשׁוֹן וְאָב לַנְּבִיאִים • וְכֵן אָמְרוֹ ׳וְהֵנִיף יָדוֹ אֶל הַמָּקוֹם וְאָסַף הַמְּצֹרָע׳ • מָתַי אָסָף הַמְשׁוֹרֵר נִצְטָרָע? • וְהִנֵּה אִם, לְאַשְׁמַת הָעָם, הַדָּבָר הַזֶּה בּוֹ אֵרַע • אֵיךְ חֹק הַמּוּסָר פָּרַע • לְהָנִיף יָדוֹ כְּנֶגֶד הַשֵּׁם • הֲלֹא יָדַע כִּי יֶחֱטָא וְאָשֵׁם • וְלָכֵן אֲדוֹנִי, בְּחַסְדֶּךָ, פָּרְשֵׁם!
וָאַעַן וָאֹמַר: ׳וּבְעֵינֵי מֹשֶׁה רָע׳ • רוֹצֶה לוֹמַר שֶׁחָשַׁשׁ בְּעֵינָיו • וְנִתְרַפֵּא כַּאֲשֶׁר קָרַן אוֹר פָּנָיו • וְאָסַף הַמְּצֹרָע הָיָה מִבְּנֵי הַפְּרִזִּי • וְיֶשׁ מְפָרְשִׁים שֶׁהָיָה בְנוֹ שֶׁל גַחֲזִי.
וַיִּגַּשׁ הָעֶשְׂרִים וַיֹּאמַר: אֲדוֹנִי! מַדּוּעַ
צִוּוּ לָנוּ הָרַבָּנִים ׳אֶחֱזוּ לָנוּ שׁוּעָלִים, שׁוּעָלִים
קְטַנִּים’?</p>

<p>וָאַעַן וָאֹמַר: חַיֶּיךָ! צִוּוּ אוֹתָנוּ אַחֲרֵיהֶם לַחְקֹר • וְאוֹתָם בַּחֶרֶב לִדְקֹר • לְצֹרֶךְ עוֹרוֹתֵיהֶם בִּזְמַן הַקֹּר.
וַיִּגַּשׁ הָאֶחָד וְעֶשְׂרִים וַיֹּאמַר: נִפְלֵאתִי פַעַם וּפַעֲמָיִם • עַל מַה שֶׁאָמַר הַכָּתוּב: ׳הוֹי כָּל צָמֵא לְכוּ לַמַּיִם׳ • וְאֵיךְ לֹא אָמַר: לְכוּ לַיַּיִן אֲשֶׁר יְחַיֵּנוּ מִיּוֹמָיִם?
וָאַעַן וָאֹמַר: חַיֶּיךָ, הֶחָבֵר! • בְּתִשְעָה בְאָב הַכָּתוּב מְדַבֵּר • בַּעֲבוּר הַצָּרָה שֶׁהָיִינוּ בָהּ וְרֹב הַמְּבוּכָה •
וְעַל כֵּן זֶה הַפָּסוּק כָּתוּב בִּמְגִלַּת אֵיכָה.</p>

<p>וַיִּגַּשׁ הַשְּׁנַיִם וְעֶשְׂרִים וַיֹּאמַר: שְׁמָעֵנִי, נֵזֶר הַתּוֹרָה! • אֵיךְ צִוָּה הַכָּתוּב: ׳ לֹא יִכְבֶּה בַּלַּיְלָה נֵרָהּ׳ • וְהֲלֹא אָסוּר לָאָדָם לְשַׁמֵּשׁ מִטָּתוֹ בִּמְקוֹם
אוֹרָה • וְאָסוּר לָאָדָם בַּיּוֹם לְהַעְפִּיל • רַק אִם יִהְיֶה בְּטַלִּיתוֹ מַאֲפִיל • וְאָמְרוּ, עַל צַד הָרֶמֶז בַּעֲלֵי הַקַּבָּלָה • ׳וְהָיִיתָ מְמַשֵּׁשׁ בַּצָּהֳרַיִם כַּאֲשֶׁר יְמַשֵּׁש הָעִוֵּר בָּאֲפֵלָה!
וָאַעַן וָאֹמַר: כְּבָר פֵּרְשׁוּ הַמּוֹרִים •
כִּי ׳לֹא יִכְבֶּה בַּלַּיְלָה נֵרָהּ׳ אָמוּר בְּיוֹם הַכִּפּוּרִים • שֶׁאֵין צֹרֶךְ אָז לַעֲלָטָה • לִהְיוֹתוֹ אָסוּר בְּתַשְׁמִישׁ הַמִּטָּה.
וַיִּגַּשׁ הַשְּׁלֹשָׁה וְעֶשְׂרִים וַיֹּאמַר: אֲדוֹנִי! רָאִיתִי כָתוּב בַּמִּזְמוֹר • ׳וַיְדַבֵּר חֲמוֹר אִתָּם לֵאמֹר׳ • וְעַתָּה אֱמָר נָא, הֶחָבֵר! אֵיךְ הַחֲמוֹר עִם הָאֲנָשִׁים מְדַבֵּר?
וָאַעַן וָאֹמַר: אַל תִּתְמַהּ אִם חֲיָלִים יְגַבֵּר • כִּי הַחֲמוֹר הַזֶּה הָיָה בֶּן אֲתוֹן בִּלְעָם • אֲשֶׁר עָשְׂתָה הָאוֹתוֹת לְעֵינֵי הָעָם.
וַיִּגַּשׁ הָאַרְבָּעָה וְעֶשְׂרִים וַיּאֹמַר: הִנְנִי, וַאֲשִׁישַׁת יַיִן אוֹתִי תַעֲנֹשׁ • אַךְ שֶׁתְּפָרֵשׁ לִי ׳אָכֵן רוּחַ הוּא בֶאֱנוֹשׁ׳.
וָאַעַן וָאֹמַר: כְּבָר פֵּרְשׁוּהוּ הָרַבָּנִים
• כִּי רוּחַ הִיא בֶאֱנוֹשׁ כְּשֶׁיֹּאכַל הָאֲפוּנִים.</p>

<p>וַיִּגַּשׁ הַחֲמִשָּׁה וְעֶשְׂרִים וַיֹּאמַר: אֱמָרנָא, הַשָּׂר וְהָאַמַרְכֵּל • מַדּוּעַ צִוְּתָה הַתּוֹרָה: ׳אֵשׁ לְפָנָיו תֹּאכֵל׳ • וְיָדוּעַ כִּי הָאֵשׁ יַחְשִׁיךְ הָעֵינַיִם • וְהָרָגִיל בּוֹ יִשְכַּב בֵּין שְׁפַתָּיִם!
וָאַעַן וָאֹמַר: שְׁפֵל לְסֵיפָא דִקְרָא • שֶׁהוּא: ׳וּסְבִיבָיו נִשְׂעֲרָה' • וְזֶה אָמוּר בְּעֵת הַקֶּרַח הַנּוֹרָא.
וַיִּגַּשׁ הַשִּׁשָּׁה וְעֶשְׂרִים וַיֹּאמַר: אֱמָר נָא, הַשָּׂר, בְּחַסְדֶּךָ! • מַדּוּעַ אָמַר דָּוִד: ׳גַּם מִזֵּיתִים חֲשֹׂךְ עַבְדֶּךָ׳ • וַהֲלֹא הַתּוֹרָה צִוְּתָה לָנוּ וְאֵלֶיךָ • ׳זֵיתִים יִהְיוּ לְךָ בְּכָל גְּבוּלֶךָ׳!
וָאַעַן וָאֹמַר: צִוְּתָה הַתּוֹרָה: ׳זֵיתִים יִהְיוּ לְךָ בְּכָל גְּבוּלֶךָ׳ לְצֹרֶךְ הָאוֹרָה • וּמֵאֲכֹל זֵיתִים חֲשֹׂךְ עַבְדֶּךָ, מִפְּנֵי שֶׁמַּזִּיקִים
אֶל הַזְּכִירָה.</p>

<p>וַיִּגַּשׁ הַשִּׁבְעָה וְעֶשְׂרִים וַיֹּאמַר: אֵיךְ אָמַר הָאֵל יִתְעַלֶּה ׳וְעַמִּי תְלוּאִים׳ • וְהָיָה לוֹ לִתְלוֹת הַגּוֹיִים • וְלָתֵת לְיִשְרָאֵל חֶלְקָם בַּחַיִּים!
וָאַעַן וָאֹמַר: זֶה מְבֹאָר עַל יְדֵי שְׁמוּאֵל
• שֶׁאָמַר: ׳וְהַגִּבְעוֹנִים לֹא מִבְּנֵי יִשְׂרָאֵל׳ • שֶׁתָּלוּ בְּנֵי רִצְפָּה בַת אַיָּה הָאֲנוּנִים • עַל שָׁאוּל וְעַל בֵּית הַדָּמִים, אֲשֶׁר הֵמִית אֶת הַגִּבְעוֹנִים.
וַיִּגַּשׁ הַשְּׁמוֹנָה וְעֶשְׂרִים וַיֹּאמַר: מִמַּה
שֶּׁצִּוְּתָה הַתּוֹרָה: ׳שְׁתֵה גַם אַתָּה וְהֶעָרֵל׳ יֵשׁ
לִתְמֹהַּ • כִּי אֵיךְ לִשְׁתּוֹת יֵין נֶסֶךְ יְצַוֶּה גָבֹהַּ מֵעַל גָּבֹהַּ • וּכְבָר גִּנָּה הֶחָכָם • אֲשֶׁר חֵלֶב זְבָחֵימוֹ יֹאכֵלוּ יִשְתּוּ יֵין נְסִיכָם! ֿ
וָאַעַן וָאֹמַר: זֶה שֶׁהִתִּיר הַכָּתוּב לִשְתּוֹת עִם הֶעָרֵל – אָמוּר בְּיַיִן מְבֻשָּׁל • וּבְעִנְיָן אַחֵר יַכֵּהוּ שָׁם עַל הַשַּׁל.</p>

<p>וַיִּגַּשׁ הַתִּשְׁעָה וְעֶשְׂרִים וַיֹּאמַר: תָּמֵהַּ אֲנִי תְמִיהָה רַבָּה • מִמַּה שֶּׁצִּוְּתָה הַתּוֹרָה לְנֹחַ לְהָבִיא כִּנִּים בַּתֵּבָה • וְהִנֵּה אִם יִכָּרְתוּ בְּמֵי הַמַּבּוּל מֵעַל פְּנֵי
הָאֲדָמָה • עוֹד כָּל יְמֵי הָאָרֶץ תְּהִי הַכִּנָּם בָּאָדָם וּבַבְּהֵמָה • וְיָבוֹאוּ מִדֵי יוֹם יוֹם לִצְבֹּא צָבָא • דּוֹר הוֹלֵךְ וְדוֹר בָּא!
וָאַעַן וָאֹמַר: ׳כִּנִּים תַּעֲשֶׂה אֶת הַתֵּבָה׳ פֵּרְשׁוּ הַגְּאוֹנִים • שֶׁהוּא מְבַשְּׂרָם, כִּי בִהְיוֹתָם בְּתוֹךְ הַתֵּבָה, דְחוּקִים וּמְעֻנִּים • יִשְׁרְצוּ בִגְדֵיהֶם כִּנִּים.
וַיִּגַּשׁ הַשְּׁלֹשִׁים וַיֹּאמַר: חַיֶיךָ, הַשָּׂר! יֶשׁ לִי שְׁאֵלָה: • אֵיךְ אָמַר הַכָּתוּב: ׳לָתֵת אֶת אֲחֹתֵנוּ לְאִישׁ אֲשֶׁר לוֹ עָרְלָה׳ • הֲלֹא יָדְעוּ שִׁבְטֵי יִשְׂרָאֵל מַה שֶּׁצִּוְּתָה
הַהֲלָכָה • ׳לֹא יָבוֹא פְצוּעַ דַּכָּה וּכְרוּת שָׁפְכָה׳ • וְאֵיךְ יִרְצוּ לָתֵת אֶת אֲחוֹתָם • לְאִישׁ שֶׁיֵּשׁ לוֹ טַבַּעַת שֶׁאֵין עָלֶיהָ חוֹתָם?
וָאַעַן וָאֹמַר: חַיֶּיךָ! לֹא הֵבַנְתָּ הַדָּבָר עַל בֻּרְיוֹ • וְלָקַחְתָּ מִן הַפָּסוּק עָלֵהוּ וְלֹא פִרְיוֹ • וְלָכֵן אָמְרוּ חֲכָמִים: טוֹב יוֹם בְּחַצְרוֹת הַחָכְמָה מֵאָלֶף • הֲלֹא יָדַעְתָּ כִּי מִלַּת ׳לוֹ׳ כְּתוּבָה בְּאָלֶף • וְלָכֵן לֹא רָצוּ לָתֵת לְמִי שֶׁאֵין לוֹ עָרְלָה •
כִּי הָעָרְלָה הִיא קֶרֶן הַבְּתוּלָה.</p>

<p>וַיִּגַּשׁ הָאֶחָד וּשְׁלֹשִׁים וַיֹּאמַר: מַה זֶּה שֶׁכָּתוּב בַּסְּפָרִים: ׳הַמַּמְעִיט אָסַף עֲשָׂרָה חֲמוֹרִים׳ •
וְאָנָה נִמְצְאוּ כָּל כָּךְ חֲמוֹרִים בַּתּוֹרָה • שֶׁיָּבוֹאוּ מֵהֶם לְכָל אֶחָד עֲשָׂרָה?</p>

<p>וָאַעַן וָאֹמַר: זֶה הָעִנְיָן הָיָה בְּמִלְחֶמֶת מִדְיָן • שֶׁהָיָה הַמַּלְקוֹחַ וְהַשְּׁבִי פִּלְאֵי פְלָאוֹת • וְהָיוּ הַחֲמוֹרִים שְׁלֹשִׁים אֶלֶף וַחֲמֵשׁ מֵאוֹת • וַיִּשְׂמַח הָאִישׁ וַיִּשָּׁבַע בְּאַיָּלוֹת וּבִצְבָאוֹת • כִּי אֵין אֵלּוּ אֶלָּא דִבְרֵי נְבוּאוֹת.
וַיִּגַּשׁ הַשְּׁנַיִם וּשְׁלֹשִׁים וַיֹּאמַר: אֲדוֹנִי! זֶה כַּמֶּה עָמַדְתִּי נִפְעָם • אֵיךְ אָמַר יְשַׁעְיָה: ׳אָכֵן חֲזִיר הָעָם׳ • וְכֵן: ׳כָּל הַבָּשָׂר חֲזִיר׳ • וְאֵיךְ קָדוֹשׁ וְנָזִיר • יִקְרָא עַם הַקֹּדֶשׁ חֲזִירִים
• וּבְזֶה הַשֵּׁם לֹא נִקְרֵאנוּ בְכָל אַרְבָּעָה וְעֶשְׂרִים!</p>

<p>וָאַעַן וָאֹמַר: חָלִילָה, חָלִילָה, שֶׁהַנָּבִיא בְּשֵׁם חֲזִירִים יִקְרָאֵנוּ • רַק עַל אֲכִילַת הַחֲזִיר יוֹכִיחֵנוּ • וּכְבָר פֵּרַשׁ זֶה הַדָּבָר • בְּאָמְרוֹ: ׳אוֹכְלֵי בְּשַׂר הַחֲזִיר וְהַשֶּׁקֶץ וְהָעַכְבָּר׳ • כִּי הַיְּהוּדִים הָהֵם הָאֲמֵלָלִים • הָיוּ קוֹנִים הַחֲזִירִים הַמְּלוּחִים וְהַיְבֵשִׁים מֵהָעֲרֵלִים • וְזֶה נִגְלֶה לַאֲשֶׁר מֵחֲרַכֵּי הַפָּסוּק מֵצִיץ • הָאוֹמֵר: ׳יָבֵשׁ חֲזִיר, נָבֵל צִיץ׳.
וַיִּגַּשׁ הַשְּׁלֹשָׁה וּשְׁלֹשִׁים וַיֹּאמַר: אֶשְׁאָלְךָ הַשָּׂר וּלִתְשׁוּבָתְךָ אֲחַכֶּה: • לְמִי צִוְּתָה הַתּוֹרָה שֶׁנַּכֶּה • בְּאָמְרוֹ: ׳הַזְּרוֹעַ וְהַלְּחָיַיִם וְהַכֵּה־בָהּ׳?
וָאַעַן וָאֹמַר: כָּךְ מְקֻבָּל אֲנִי מִבֵּית אֲבִי אַבָּא • שֶׁשָּׁאַל לְדוֹר רִאשׁוֹן •
וְאָמְרוּ כִּי זֶה הַפָּסוּק נֶאֱמַר עַל שִׁמְשׁוֹן • שֶׁהָיתָה לוֹ זְרוֹעַ רָמָה לְהִלָּחֵם בַּפְּלִשְׁתִּים • וְדֹעֲכוּ לְפָנָיו כַּפִּשְׁתִּים • וּבִלְחִי חֲמוֹר חֲמוֹרָתַיִם סָרוּחַ וּמַבְאִישׁ • הִכָּה אֶלֶף אִישׁ • וַיִּפֹּל הָאִישׁ עַל פָּנָיו • וַיִּשָּׁבַע בְּחַיֵּי אֲבוֹתָיו כִּי אוֹרוּ עֵינָיו •
וְלֹא שָׁמַע בִּלְתִּי הַיּוֹם דָּבָר דָּבוּר עַל אָפְנָיו.</p>

<p>וַיְהִי כִרְאוֹתִי כִּי נִפְלָא עַל הַפֵּרוּשׁ •
אָמַרְתִּי לוֹ: שְׁמַע עוֹד פֵּרוּשׁ אַחֵר עַל הַדְּרוּשׁ • דַּע, כִּי לְפִי מַה שֶּׁכָּתוּב בַּמָּסֹרֶת ׳וְהַקֵּבָה׳ • מִלָּה אַחַת בְּקוֹף, יֶשׁ לוֹ פֵּרוּשׁ אַחֵר וְתוֹעַלְתּוֹ מְרֻבָּה • כִּי בְזֶה הַפָּסוּק נִרְמַז אֶל הָאִשָּׁה • לִהְיוֹת צְנוּעָה וּקְדוֹשָׁה • כִּי אִם תִּתֵּן לַחוֹשֵׁק הַזְּרוֹעַ וְהַיָּד • וּלְבַסּוֹף תִּתֵּן לוֹ הַלְּחָיַיִם, וּמֵהֶם
יִצְטַיָּד • וְאַחֲרֵי כֵן תִּתֵּן לוֹ הַקֵּבָה • וְלָכֵן תִּזָּהֵר מִזֶּה הַנְקֵבָה!</p>

<p>וַיִּגַּשׁ הָאַרְבָּעָה וּשְׁלֹשִׁים וַיֹּאמַר: נִפְלֵאתִי וְעָמַדְתִי מַרְעִיד וּמַשְׁמִים • זֶה חֹדֶשׁ יָמִים • כִּי הַפָּסוּק הֵעִיד עַל נֹחַ שֶׁהָיָה ׳אִישׁ צַדִּיק תָּמִים׳ • וַאֲנִי שָׁמַעְתִּי אוֹמְרִים / בְּקָרְאָם מְגִלַּת פּוּרִים • הֵפְֶך אֵלֶּה הַדְּבָרִים • כִּי נִתְחַבֵּר עִם הָמָן וּבָנָיו הַבּוֹגְדִים • לְהַשְׁמִיד לַהֲרֹג וּלְאַבֵּד אֶת כָּל הַיְּהוּדִים •
וְהוּא אָמְרוֹ: ׳וְנֹוחַ מֵאוֹיְבֵיהֶם • וְהָרוֹג בְּשׂוֹנְאֵיהֶם׳!
וָאַעַן וָאֹמְרָה: / זֶה הַדָּבָר פֵּרֵשׁ בַּר קַפָּרָא
/ כִּי נֹחַ הֵעִיד עָלָיו הַכָּתוּב שֶׁהָיָה צַדִּיק
בְּדוֹרוֹתָיו • אָמְנָם בִּימֵי הָמָן, לְרֹב זִקְנָתוֹ, שָׁכַח תּוֹרַת אֲבוֹתָיו • גַּם מִן הַיּוֹם אֲשֶׁר נָטַע כֶּרֶם וְחִלְּלוֹ • וַיֵּשְׁתְּ מִן הַיַּיִן וַיִּשְׁכָּר וַיִּתְגַּל בְּתוֹךְ
אָהֳלוֹ • חָדַל מִתְקוֹ וְטַעְמוֹ • וְהָפַךְ לִבּוֹ לִשְׂנֹא עַמּוֹ.</p>

<p>וַיִּגַּשׁ הַחֲמִשָּׁה וּשְׁלֹשִׁים וַיֹּאמַר: הוֹשִׁיעָה, אֲדוֹנִי, כִּי מֵעַי כַּכִּנּוֹר יֶהֱמוּ • כִּי מַה נֹּאכַל בְּשַׁבָּת שֶׁל נַחֲמוּ • וּמַה יַעֲשׂוּ הַיְּהוּדִים הַפְּרָזִים, הַיּוֹשְבִים בְּעָרֵי
הַפְּרָזוֹת • אַחַר שֶׁהַכָּתוּב אָסַר אֶת הָאַוֹוָזוֹת • וְהוּא שֶׁאָמָר יְחֶזְקֵאל:
• ׳ולֹא תִהְיֶינָה עוֹד לָאוֹוָז, בָּרוּך אַתָּה אֲדֹנָי גָּאַל יִשְׂרָאֵל׳!</p>

<p>וָאַעַן וָאֹמְרָה: הִשָּׁמֵר וְהַשְׁקֵט, אַל תִּירָא / וְלֹא תֶּחֱרַד ולֹא תִבָּעֵת • כִּי לֹא אָסַר הַכָּתוּב אֲכִילַת הָאַוֹוָזוֹת בְּכָל עֵת • רַק אָסַר אֲכִילָתָם בְּיוֹם שֵׁנִי מֵהַשָּׁבוּעַ • וְצִוּוּי אֲכִילָתָם בְּנַחֲמוּ עוֹמֵד לְעוֹלָם
קָבוּעַ.</p>

<p>וַיִּגַּשׁ הַשִּׁשָּׁה וּשְׁלֹשִׁים וַיֹּאמַר: אֲדוֹנִי! אִם אֶת הַדָּבָר הַזֶּה תַגִּיד לָנוּ – תִּהְיֶה לְרֹאשׁ • מִי הוּא זֶה ואֵיזֶה הוּא אֲשֶׁר רָעָה עַל הַמֶּלֶךְ
יַחֲרֹשׁ • וְלָקַחַת אִשְׁתּוֹ מִמֶּנּוּ יִדְרֹשׁ • וְלֹא יִרְוֶה לַעֲנָה וָרֹאשׁ •
שֶׁאָמַר הַכָּתוּב: ׳וַתִּלָּקַח אֶסְתֵּר אֶל הַמֶּלֶךְ אֲחַשְׁוֵרוֹשׁ׳ • וְנִרְאֶה בְעֵינַי, כִּי זֶה הַלּוֹקֵחַ • הָיָה סָכָל וְלֹא פִּקֵּחַ • וְהִבְאִישׁ שֶׁמֶן רוֹקֵחַ!
וָאַעַן וָאֹמַר: חַיֶּיךָ, מִי שֶׁלְּקָחָהּ לָקָה עַל פִּי מִדּוֹתָיו • וְלָקַח מִיַּד הַמֶּלֶךְ כִּפְלַיִם בְּכָל חַטֹּאתָיו • וְהוּא הָמָן, אֲשֶׁר חָשַׁב רַע עָלֶיהָ • כְּמוֹ שֶׁהֵעִיד אָמְרוֹ: ׳וְהָמָן נוֹפֵל עַל הַמִּטָּה אֲשֶׁר אֶסְתֵּר עָלֶיהָ׳ •
וְלָכֵן סָבַל מַה שֶׁסָּבָל • וּבְאַחֲרִיתוֹ הָיָה נָבָל.</p>

<p>וַיִגַּשׁ הַשִּׁבְעָה וּשְלֹשִׁים וַיֹּאמַר: אֲדוֹנִי! עַל מַה שֶּׁצִּוְּתָה הַתּוֹרָה • ׳חֲלוּצִים תַּעַבְרוּ אֶת הַיַּרְדֵּן׳, תָּמַהְתִּי תְמִיהָה גְּמוּרָה •
כִּי לוּ עָבְרוּ יִשְׂרָאֵל אָז אֶת הַיַּרְדֵּן בַּמַּיִם • הָיְתָה חָכְמָה נִפְלָאָה לְצַוּוֹת לַחֲלֹץ הַנַּעֲלַיִם • אָמְנָם, אַחֲרֵי שֶׁהוֹבִישׁ אֶת מֵי הַיַּרְדֵּן הָאֵל מִמָּעַל • מַה צֹּרֶךְ לָלֶכֶת חֲלוּצֵי נָעַל?
וָאַעַן וָאֹמַר: בְּטוֹב חָשַׁבְתָּ • אָמְנָם הַפֵּרוּשׁ הַנָּכוֹן בּוֹ לֹא הִקְשַׁבְתָּ •
כִּי לֹא צִוְּתָה הַתּוֹרָה הַנֶּאֱמָנָה • שֶׁיַּעַבְרוּ הַיַּרְדֵּן חֲלוּצִים בַּפַּעַם
הָרִאשׁוֹנָה • רַק בְּעָבְרָם בּוֹ בִּשְׁאָר יְמוֹת הַשָּׁנָה.</p>

<p>וַיִּגַּשׁ הַשְּמֹנָה וּשְׁלֹשִׁים וַיֹּאמַר: אֱמֹר נָא, הָאֲמַרְכֵּל • מַדּוּעַ הָיָה מִתְאוֹנֵן אָדָם, בְּאָמְרוֹ: ׳הִיא נָתְנָה לִּי מִן הָעֵז וָאֹכֵל׳ • וַהֲלֹא הָעֵז מַפְרֶסֶת פָּרְסָה • וּמַדּוּעַ הָיְתָה הָעֵז בְּעֵינָיו מְאוּסָה • שְׁאַל נָא מִצְוַת הַתּוֹרָה וְתַעַנְךָ • שֶׁאָמְרָה: ׳וְעַתָּה שְׁלַח הָעֵז אֶת מִקְנֶךָ׳ •
וְאֵיךְ בְּאָמְרוֹ: ׳הִיא נָתְנָה לִּי מִן הָעֵז׳ לֹא יִבָּעֵת • וַהֲלֹא מַעֲשִׂים בְּכָל יוֹם שֶׁדַּדֶּיהָ יְרַוּוּנוּ בְּכָל עֵת • מְצֹרָף אֶל זֶה שֶׁמְּבָרְכִים בְּכָל קְהִלּוֹת עַם לוֹעֵז • עַל אֲכִילַת הֶחָלָב: ׳בּוֹרֵא פְּרִי הָעֵז׳!
וָאַעַן וָאֹמַר: חַיֶּיךָ! בְּעֵת שֶׁהֶאֱכִילַתּוּ בְשַׂר עֵז הָיָה חוֹלֶה • וּכְסָלָיו מָלְאוּ נִקְלֶה • וְהֻצְרַךְ לְבַרְבּוּר אוֹ בְשַׂר סָרִיס • וְהִיא נָתְנָה לוֹ עֵז מַקְרִין וּמַפְרִיס.
וַיִּגַּשׁ הַתִּשְׁעָה וּשְׁלֹשִׁים וַיֹּאמַר: אֲדוֹנִי! אֵיךְ תְּפָרֵשׁ בְּמַדָּעֲךָ • ׳אַל תַּחֲרֹשׁ עַל רֵעֲךָ׳ • כִּי אֵיךְ יַחֲרֹשׁ הָאָדָם בַּבְּקָרִים עַל רֵעוֹ?
וָאַעַן וָאֹמַר: שְׁמַע קוֹל הַפָּסוּק בְּרֵעֹה • זֶה הָיָה בִימֵי פַרְעֹה • וְהוּא מַה שֶּׁאָמְרוּ הַנְּבִיאִים הַקְּדוֹשִׁים • ׳עַל גַּבִּי חָרְשׁוּ חוֹרְשִׁים׳ • גַּם פֵּרְשׁוּהוּ הַמּוֹרִים • שֶׁהוּא אַזְהָרָה שֶׁלֹּא יַחֲרֹשׁ עַל הַקְּבָרִים.
וַיִּגַּשׁ הָאַרְבָּעִים וַיֹּאמַר: עַד כַּמֶּה פְעָמִים אֲנִי מַשְׁבִּיעֶךָ • לְהוֹדִיעֵנִי פֵרוּשׁ ׳וְשַׂמְתָּ שַׂכִּין בְּלֹעֶךָ׳!
וָאַעַן וָאֹמְרָה: זֶה צִוּוּי אֶל הָרוֹפֵא • לַחֲתֹךְ בְּסַכִּין הָאַסְכְּרָה.</p>

<p>וַיִּגַּשׁ הָאֶחָד וְאַרְבָּעִים וַיֹּאמַר: יָדָעְתִּי כִּי מִמְּקוֹר הַשֵּׁכֶל תִּשְׁאָב • וְעַתָּה הוֹדִיעֵנִי פֵרוּשׁ ׳בֵּן חָכָם יְשַׂמַּח אָב׳ • כִּי שָׁמַעְתִּי אוֹמְרִים כִּי הַשָּׂמֵחַ בְּאָב לֹא יָדַע
עֲשׂוֹת נְכוֹחָה • וּמִשֶּׁנִּכְנָס אָב מְמַעֲטִים בְּשִׂמְחָה!</p>

<p>וָאַעַן וָאֹמַר: אִם אֵין שִׂמְחָה בְּאָב – יֶשׁ בּוֹ לְשִׂמְחָה תִקְוָה • לְשַׂחֵק הַנְּעָרִים בּוֹ בְּשַׁעֲוָה.</p>

<p>וַיִּגַּשׁ הַשְּׁנַיִם וְאַרְבָּעִים וַיֹּאמַר: חִלִּיתִי פָנֶיךָ לְהוֹדִיעֵנִי עַל אֲמִתָּתוֹ • פֵּרוּשׁ ׳אֲשֶׁר שַׂמְתִּי עֲרָבָה בֵיתוֹ׳ • כִּי אֲנִי לֹא רָאִיתִי אִישׁ שֶׁיִּהְיֶה בֵיתוֹ
מֵעֲרָבָה • מִמִּזְרַח שֶׁמֶשׁ וּמִמַּעֲרָבָהּ!</p>

<p>וָאַעַן וָאֹמַר: זֶה הַפָּסוּק פֵּרְשׁוֹ רַבָּה • שֶׁהוּא אָמוּר עַל יוֹם הוֹשַׁעְנָא רַבָּה.</p>

<p>וַיִּגַּשׁ הַשְּׁלֹשָׁה וְאַרְבָּעִים וַיֹּאמַר: אִם נַפְשִׁי חֵן בְּעֵינֶיךָ מוֹצֵאת • שָׂא אֵלַי מֵאֵת פְּנֵי חָכְמָתְךָ מַשְׂאֵת • וּפָרֶשׁ לִי ׳רוֹחֲצוֹת בֶּחָלָב, יוֹשְׁבוֹת עַל מִלֵּאת׳ • כִּי מִי הֵם אֲשֶר רָאוּ בִימֵיהֶם • אֲנָשִׁים יִרְחֲצוּ בֶחָלָב עֵינֵיהֶם?
וָאַעַן וָאֹמַר: חַיֶּיךָ! זֶה אָמוּר עַל הָאֲנָשִׁים • אֲשֶׁר בְּעֵינֵיהֶם חוֹשְׁשִׁים • שֶׁיִּרְחֲצוּ אוֹתָם בַּחֲלֵב הַנָּשִׁים.
וַיִּגַּשׁ הָאַרְבָּעָה וְאַרְבָּעִים וַיֹּאמַר: אִם אַתָּה חָכָם וְתָבֶן • מַה פֵּרוּשׁ ׳הִשָּׁמֶר אַל תֵּפֶן אֶל אָבֶן׳?
וָאַעַן וָאֹמַר: זֶה יָדוּעַ אַף לִקְטַנִּים • כִּי בְעֵת שֶׁיַּשְׁלִיכוּ הַנְּעָרִים הָאֲבָנִים
• אֵין לִפְנוֹת אָז, פֶּן יַשְׁחִיתוּ הַפָּנִים.</p>

<p>וַיִגַּשׁ הַחֲמִשָּׁה וְאַרְבָּעִים וַיֹּאמַר: אֵיךְ
אָמַר הַפָּסוּק: ׳יְדֵי נָשִׁים רַחֲמָנִיּוֹת בִּשְּׁלוּ
יַלְדֵיהֶם׳ • אֵיךְ יִקְרָאֵם ׳רַחֲמָנִיּוֹת׳ – וְהֵם הֵם עֵדֵיהֶם • כִּי נִאֲפוּ – וְדָם בִּידֵיהֶם!
וָאַעַן וָאֹמַר: חַיֶּיךָ! בְּטוֹב פֵּרַשְׁתָּ • וּבְפֵרוּשׁ ׳רַחֲמָנִיּוֹת׳ צֶדֶק לָבַשְׁתָּ •
כִּי פֵּרוּשׁ ׳רַחֲמָנִיּוֹת׳ – זוֹנוֹת, יַדְבֵּק אֲדֹנָי בָּם אֶת הַדֶּבֶר! • נִגְזַר מִן ׳רַחַם רַחֲמָתִַים לְרֹאשׁ גֶּבֶר׳.
וַיִּגַּשׁ הַשִּׁשָּׁה וְאַרְבָּעִים וַיֹּאמַר: מָה רָצָה הַכָּתוּב בְּאָמְרוֹ: ׳פִּיהָ פָּתְחָה בְחָכְמָה׳?
וָאַעַן וָאֹמַר: שֶׁלֹּא יִכָּנְסוּ בְּפִיהָ הַזְּבוּבִים בִּימוֹת הַחַמָּה.</p>

<p>וַיִּגַּשׁ הַשִּׁבְעָה וְאַרְבָּעִים וַיֹּאמַר: אֲדוֹנִי! אַחֲרֵי אֲשֶׁר זָכִיתָ אֶל זֹאת הַמַּעֲלָה הָרָמָה •
רָצִיתִי שֶׁתְּפָרֵשׁ לִי עַל דֶּרֶךְ הַחָכְמָה • ׳מַרְבֶּה בָשָׂר מַרְבֶה רִמָּה׳ • כִּי אֲנִי רוֹאֶה אִישׁ יִקְנֶה בָשָׂר רַב עַד צַוָּאר
יַגִּיעַ • וִימַלֵּא מִמֶּנּוּ הַבַּיִת וְהַיָּצִיעַ • וּבַמֶּלַח יִמְלָחֵהוּ וְלָכֵן לֹא יַתְלִיעַ!</p>

<p>וָאַעַן וָאֹמַר: כְּבָר פֵּרְשׁוּ אַנְשֵׁי הַחָכְמָה • כִּי ׳מַרְבֶּה בָשָׂר מַרְבֶּה רִמָּה׳ • אָמוּר עַל מִי שֶׁיִּקְנֶה בָשָׂר רַב בִּימוֹת הַחַמָּה.
וַיִּגַּשׁ הַשְּׁמוֹנָה וְאַרְבָּעִים וַיֹּאמַר: אֵיךְ אָמַר הַכָּתוּב: ׳מַרְבֶּה נְכָסִים מַרְבֶּה דְאָגָה׳ • וְאָנוּ רוֹאִים כִּי הַנְּכָסִים הָרַבִּים מְסִירִים הָעֶצֶב
וְהַתּוּגָה • וְיָשִׂימוּ הַנֶּפֶשׁ בְּשׁוֹשַׁנֵּי הַשְּׂמָחוֹת סוּגָה!</p>

<p>וָאַעַן וָאֹמַר: מִי שֶׁכָּתַב ׳דְּאָגָה׳ בְאָלֶף בְּסִפְרָךְ • לֹא הָיָה רַבִּי אֶלְעָזָר בֶּן עֲרָךְ • וְלֹא עֲבֵד נְגוֹ וּמֵישָׁךְ וְשַׁדְרַךְ • דִּי שְׂעַר רֵאשְׁהוֹן לָא הִתְחָרַךְ • וְכָתַב ׳דְּאָגָה׳ בְאָלֶף בִּשְׁגָגָה • וּבַסְּפָרִים הַמְדֻיָּקִים כָּתוּב בְּחֶסְרוֹן הָאָלֶף: דָּגָה • מִן: ׳וְהַדָּגָה אֲשֶׁר בַּיְאוֹר תָּמוּת׳ • וְאָמַר, כִּי הַמַּרְבִּים נְכָסִים בִּשְׁלֵמוּת • יְנַהֲגֵם הַזְּמָן עַל מוּת • וְיַרְבּוּ לִקְנוֹת דָּגִים • וְיִהְיוּ אוֹכְלִים וְשׁוֹתִים וְחוֹגְגִים • וְהָעֶצֶב וְהַדְּאָגָה יִשָּׁאֲרוּ עִם הַנּוּגִים.
וַיִּגַּשׁ הַתִּשְעָה וְאַרְבָּעִים וַיֹּאמַר: רְאִיתִיךָ, הֶחָבֵר • מְפָרֵק הָרֵי הַשְּׁאֵלוֹת וְסַלְעֵיהֶם מְשַׁבֵּר • וְעַתָּה רַעְיוֹנַי נִכְסָפִים • לָדַעַת פֵּרוּשׁ ׳מַרְבֶּה נָשִׁים מַרְבֶּה כְשָׁפִים׳.
וָאַעַן וָאֹמַר: חֲבָל עַל אַנְשֵׁי חֶסֶד בְּאֵין מֵבִין נֶאֱסָפִים • חָשַׁבְתָּ הֱיוֹת ׳כְּשָׁפִים׳ • מִן ׳מְכַשֵּׁפָה לֹא תְחַיֶּה׳ • וַאֲשֶׁר פֵּרְשׁוֹ לְךָ כֵּן – דָּמָיו בּוֹ יִהְיֶה • אִם בְּהֵמָה אִם אִישׁ – לֹא יִחְיֶה • וְהִנְנִי קוֹרֵא עַל עַצְמִי: אוֹיָה לִי כִּי גַרְתִּי מֶשֶׁךְ! • ׳כְּסָפִים׳
צָרִיךְ לִהְיוֹת, בְּסָמֶךְ, מִן: ׳כַּסְפְּךָ לֹא תִתֵּן לוֹ
בְּנֶשֶׁךְ׳ • וְעִנְיַן זֶה הַפָּסוּק: כִּי מִי שֶׁיַּרְבֶּה נָשִׁים – יִרְבּוּ כְסָפָיו • וְעַשְתְּרוֹת צֹאנוֹ וּשְׁגַר אֲלָפָיו • כִּי לְרֹב נְדֻנְיוֹתָיו – יִהְיֶה שֶׁמֶשׁ צְדָקָה וּמַרְפֵּא
בִכְנָפָיו • וְיַבְרִיחַ הַיָּגוֹן בַּאֲלָפָיו • וְהָיוּ מֻטּוֹת כְּנָפָיו • מְלֹא רֹחַב הָאֲרָצוֹת • וְיַלְבִּישׁ אוֹתוֹ הַזְּמָן מַחֲלָצוֹת.
וַיִּגַּשׁ הַחֲמִשִּׁים וַיֹּאמַר: רוֹאֶה אֲנִי כִּי כֻלָּנוּ חֲבוּרֵי עֲצַבִּים • נֶהֱמֶה כַדֻּבִּים • וְלָקַחְנו מִן הַפְּתַיּוּת תִּשְׁעָה קַבִּים • וְעַתָּה הוֹדִיעֵנִי פֵרוּשׁ ׳הַמַּלְבִּין פְּנֵי חֲבֵרוֹ בָרַבִּים׳ • וַאֲנִי לֹא אֵדַע אֶת פֵּשֶר הַדָּבָר וְשִׁבְרוֹ • כִּי לֹא רָאִיתִי בְיָמַי וְלֹא רָאָה אָדָם בְּדוֹרוֹ • אִישׁ שֶׁיַּלְבִּין פְּנֵי חֲבֵרוֹ • אָמְנָם רָאִיתִי וְרָאוּ הָאֲנָשִׁים בִּימֵיהֶם • הַנָּשִׁים יַבְהִילוּ תַמְרוּקֵיהֶם • וְיַלְבִּינוּ שַׁחְרוּתָם לְמַעַן בֹּשֶׁת פְּנֵיהֶם!
וָאַעַן וָאֹמַר: אָחִי! מִשְּׁנַת הַסִּכְלוּת תָּעִיר • לֹא זֶה הַדֶּרֶךְ וְלֹא זֹה הָעִיר! • כִּי ׳הַמַּלְבִּין פְּנֵי חֲבֵרוֹ׳ • לְפִי מַה שֶּׁכָּתַב בַּעַל הַתּוֹסָפוֹת בְּסִפְרוֹ • הִיא הַהַלַבָּנַת־פָּנִים • וּמַעֲשֵׂה הַשְּׂחוֹק שֶׁיַּעֲשׂוּהוּ הַלֵּצָנִים • שֶׁיַּעֲשׂוּ כְלִי לְהִשְׁתַּעֲשֵׁעַ בּוֹ • זֶרֶת אָרְכּוֹ וְזֶרֶת רָחְבּוֹ • נָבוּב, וְיַעֲשׂוּ בְאֶמְצָעִיתוֹ • מְחִיצָה מַפְסֶקֶת, לַסְתִּיר עֲצָתוֹ • הַצַּד הָאֶחָד יַנִּיחֵהוּ רֵיק • וּבַצַּד הַשֵּׁנִי קֶמַח סֹלֶת בּוֹ זוֹרֵק •
וְאִם יִפְּחו בוֹ אֲשֶׁר לֹא יָבִינוּ • אִם יִהְיוּ שַׂעֲרוֹתֵיהֶם כַּשָּׁנִים – כַּשֶּׁלֶג
יַלְבִּינוּ • וְהָיוּ כְּלֹא הָיוּ • וְאִם יַאְדִּימוּ כַתּוֹלָע – כַּצֶּמֶר יִהְיוּ • וְכַאֲשֶׁר יִקָּהֲלוּ הַקְּהִלּוֹת • יִקְרְאוּ לְאַחַד מִן הָרֵיקִים וְיָשִׂימוּ עֲלִילוֹת •
וְהַצַּד הָרֵיק – כָּמוֹהוּ – יַרְאוּהוּ • וְלָפַחַת בּוֹ פַּעַם אַחַר פַּעַם יְחַנְּכוּהוּ •
וְיַעֲשׂוּ כֵן כְּדֵי לְהַבְטִיחוֹ • כְּדֵי שֶׁיִּפַּח בּוֹ לְבַקָּשָׁתָם בַּחֲמַת רוּחוֹ •
וְהוּא, עַל רְאוֹתוֹ הַכְּלִי רֵיק יִבְטָח • וְיַחְשֹׁב הֱיוֹתוֹ אָז שִׁמְעוֹן בֶּן שָׁטָח •
כִּי עֵינָיו מֵרְאוֹת טָח • וְלֹא יֵדַע כִּי הַצַּד הָאַחֵר לַחֲרָמִים וְלִמְצוֹדִים מִשְׁטָח •
בּוֹשׁ כִּי בָטָח • כִּי פִתְאֹם יַהֲפֹךְ הַלֵּיצָן יָדוֹ • וְיַקְרִיב הַצַּד הַמָּלֵא סֹלֶת לְצִדּוֹ • וְהוּא לֹא יֵדַע כִּי בָא אֵידוֹ • וְרוּחוֹ בְקִרְבּוֹ נָבְקָה • וְהַלֵּיצָן יְצַוֵּהוּ לָפַחַת בּוֹ בְחָזְקָה •
וְהָרֵיק יִפַּח עַל מְקוֹם הַקֶּמַח • וְהַלֵּיצָן קוֹרֵא: הִנְנִי מֵבִיא אֶת עַבְדִּי צֶמַח!
• וְאָז יִתְפַּזֵּר הַקֶּמַח עַל פָּנָיו • וְעַל רֹאשׁוֹ וְעַל זְקָנוֹ וְעַל גַּבּוֹת עֵינָיו •
וְהָרֵיק חוֹרֵק שִׁנָּיו • וְהוּא נָבוֹךְ בְּכָל עִנְיָנָיו • וְיֹּאמַר: הִנְנִי מַכִּיר אֵת אֲשֶׁר לֹא הִכַּרְתִּי • וָאֵדַע פֵּרוּשׁ ׳עִם לָבָן גַּרְתִּי׳ • וְאַנְשֵׁי הַקְּהִלָּה / יָרִיעוּ עָלָיו תְּרוּעָה גְדוֹלָה • כְּקוֹל מְחַצְצִים בֵּין מַשְׁאַבִּים • עַד שֶׁיָּזוּעוּ צַלְעוֹת הַבַּיִת וְהָעֻבִּים • וְזֶה הוּא פֵרוּשׁ ׳הַמַּלְבִּין פְּנֵי חֲבֵרוֹ
בָרַבִּים׳.</p>

<p>וַיִּגַּשׁ הָאֶחָד וַחֲמִשִּׁים וַיֹּאמַר: נַפְשִׁי עָלַי תִּשְׁתּוֹחָח, וּמֶה גַּם עַתָּה • וְאִם תְּפָרֵשׁ לִי ׳וְיִהְיוּ תֹאֲמִים מִלְּמַטָּה׳ • כָּל אַנְחוֹתַי הִשְׁבַּתָּ • כִּי זֶה הַפָּסוּק לֹא יָדַעְתִּי לְפָרְשׁוֹ • מִפְּנֵי שֶׁאָמַר אַחֲרָיו ׳וְיַחְדָּו יִהְיוּ תַמִּים עַל רֹאשׁוֹ׳ •
וְנִרְאֶה לְפִי פְשׁוּטֵי הַמִּקְרָאוֹת וְעִנְיָנֵיהֶם • שׁצָּרִיךְ לִהְיוֹת שָׁוִים בָּאֹרֶךְ הָאֲנָשִׁים עִם נְשֵׁיהֶם • וְאָנוּ רוֹאִים אֲנָשִׁים גָּבְהָה קוֹמָתָם • וְאֶל בֵּין עֲבוֹתִים הָיְתָה צַמַּרְתָּם • וְלָהֶם נָשִׁים שִׁפְלוֹת קוֹמָה • הָיוּ דֹמֶן לָאֲדָמָה • חָשַׁךְ מִשְּׁחוֹר תָּאֳרָם • וְצָפַד עַל עַצְמָם עוֹרָם • וְלֹא יַגִּיעוּ עַד טַבּוּרָם • וְכֵן תִּמְצָא אִישׁ זֶרֶת אָרְכּוֹ וְזֶרֶת רָחְבּוֹ • וְעָלְתָה חֲזָזִית עַל רֻבּוֹ • וְלוֹ לְאִשָּׁה פֶּרַח הַצְּבִיּוֹת • צַוָּארָהּ כְּמִגְדַּל דָּוִד בָּנוּי לְתַלְפִּיּוֹת • ואַחֲרֵי אֲשֶׁר צִוְּתָה הַתּוֹרָה לִהְיוֹת הָאִישׁ וְאִשְׁתּוֹ שָׁוִים בָּאֹרֶךְ • אֵיךְ לֹא יָבֹא בְלֵב הָאָרוּךְ, הַנּוֹשֵׂא קְצָרָה,
מֹרֶךְ • וְכֵן הַקָּצוּר הַנֹּשֵׂא אֲרוּכָה • אֵינֶנּוּ עוֹשֶׂה כַּתּוֹרָה וְכַהֲלָכָה • וְעַתָּה, אֲדוֹנִי, הַשְׁקֵט שְׁאוֹן לִבִּי • וּנְחֵנִי בְּדֶרֶךְ אֱמֶת, אִם דֶּרֶךְ עֹצֶב בִּי!
וָאַעַן וָאֹמַר: חַיֶּיךָ! לֹא אֲכַחֵד מִמְּךָ וְלֹא אֲכַסֶּה: • ׳וְיִהְיוּ תֹאֲמִים מִלְּמַטָּה׳ אֵינֶנָּה מִצְוַת עֲשֵׂה • רַק הַפָּסוּק עֵצָה טוֹבָה יַשְׁמִיעֵנוּ • וְדֶרֶךְ תְּבוּנוֹת יוֹדִיעֵנוּ • כִּי הַטּוֹב וְהַנָּעִים הוּא לְהַשְׁווֹת בַּעֲלֵי הַחֲבוּרָה • שֶׁהָאָרוּךְ יִשָּׂא אֲרוּכָה וְהַקָּצוּר קְצָרָה • וַיֹּאמֶר הָאִישׁ: נִחַמְתַּנִי! • אַחֲרֵי שֶׁכָּכָה הִשְׁמַעְתַּנִי • שֶׁאֵין זֶה הַפָּסוּק מִצְוַת עֲשֵׂה • כִּי הָיִיתִי יָרֵא לְנַפְשִׁי מִזֶּה הַמַּעֲשֶׂה • וְזֶה כַמָּה עָמַדְתִּי מִשְׁתָּאֶה • בַּעֲבוּר הֱיוֹתִי קְצַר קוֹמָה, כַּאֲשֶׁר אֲדוֹנִי רוֹאֶה • וְנָתַן לִי הַזְּמַן אֵשֶׁת יְפַת תֹּאַר וִיפַת מַרְאֶה • אֲרֻכָּה מֵאֶרֶץ מִדָּהּ • וּבִהְיוֹתֵנוּ תֹאֲמִים מִלְּמַטָּה – לֹא יַגִּיעַ רֹאשִׁי לְדַדָּהּ.
וַיִּגַּשׁ הַשְּׁנַיִם וַחֲמִשִּׁים וַיֹּאמַר: נִפְלֵאתִי פַּעַם וּפַעֲמַיִם • עַל אָמְרוֹ ׳יְהִי רָקִיעַ בְּתוֹךְ הַמָּיִם׳ • כִּי אֵיךְ יִהְיוּ בְתוֹךְ הַמַּיִם הַשָּׁמָיִם?
וָאַעַן וָאֹמַר: כְּבָר בֵּאֵר זֶה הַדָּבָר הֶחָכָם • שֶׁיִרְאֶה הַמַּבִּיט בַּמַּיִם צוּרַת הַשָּׁמַיִם בְּתוֹכָם.</p>

<p>וַיִּגַּשׁ הַשְּׁלֹשָׁה וַחֲמִשִּׁים וַיֹּאמַר: תָּמַהְתִּי עַל מִי שֶׁאָמַר ׳אַל תִלְחַם אֶת לֶחֶם רַע עָיִן׳ •
כִּי, חֵי נַעֲמָה אֲחוֹת תּוּבַל קָיִן • אֲנִי הָיִיתִי חָפֵץ לֶאֱכֹל מִן הַשֶּׁלּוֹ לֶחֶם וְלִשְתּוֹת
יַיִן • עַד אֲשֶׁר הָיִיתִי מַחֲזִיר מָמוֹנוֹ לְאָיִן!</p>

<p>וָאַעַן וָאֹמַר: לוּ לְדִבְרֵי מְפָרְשֵׁי הַתּוֹרָה הִקְשַׁבְתָּ • אָז יָדַעְתָּ כִּי אֵין פֵּרוּשׁ ׳רַע עַיִן׳ כַּאֲשֶׁר חָשַׁבְתָּ • כִּי פֵרוּשׁ ׳רַע עַיִן׳ הוּא: הַחוֹשֵׁשׁ בְּעֵינָיו • וְהָאוֹכֵל מִן הַלֶּחֶם אֲשֶׁר הוּא אוֹכֵל – יִרְבּוּ
יְגוֹנָיו • כִּי הוּא מִן הֶחֳלָאִים הַנִדְבָּקִים • כַּאֲשֶׁר בֵּאֲרוּ הַחֲכָמִים וְהַדְּבָרִים עַתִּיקִים.</p>

<p>וַיִּגַּשׁ הָאַרְבָּעָה וַחֲמִשִּׁים וַיֹּאמַר: אֲדוֹנִי! תֶּן לִי מַתָּנָה אַחַת עַל מְנָת לְהַחֲזִיר • מָתַי הָיָה שֶׁאָמַר זֶה שֶׁאָמַר הַכָּתוּב: ׳הַמַּצְמִיחַ
הָרִים חֲזִיר׳?</p>

<p>וָאַעַן וָאֹמַר: זֶה יִהְיֶה בְּבִיאַת הַגּוֹאֵל
• וְלָכֵן נִקְרָא ׳חֲזִיר׳, שֶׁעָתִיד הַקָּדוֹשׁ בָּרוּךְ הוּא לְהַחֲזִירוֹ לְיִשְׂרָאֵל.
וַיִּגַּשׁ הַחֲמִשָּׁה וַחֲמִשִּׁים וַיֹּאמַר: תָּמֵהַּ אֲנִי אֵיךְ הַמְחַבֵּר לֹא יִבָּעֵת • לוֹמַר: ׳דַּדֶּיהָ יְרַוּוּךָ בְכָל עֵת׳?
וָאַעַן וָאֹמַר: חַיֶּיךָ! אִלּוּ אָמַר כֵּן עַל הָאִשָּׁה – הָיָה אִוֶּלֶת • אָמְנָם אָמַר כֵּן עַל הָאַיֶּלֶת • כִּי בִהְיוֹת הָאַיָּלָה שְׁמֵנָה • יִהְיוּ דַדֶּיהָ לְךָ לְמָנָה • וּבְעִנְיָן זֶה תִּהְיֶה הָאֱמֶת בּוֹחֵן • כִּי רֹאשׁ הַפָּסוּק ׳אַיֶּלֶת אֲהָבִים וְיַעֲלַת חֵן׳.
וַיִּגַּשׁ הַשִּׁשָּׁה וַחֲמִשִּׁים וַיֹּאמַר: דּוֹמֶה שֶׁהָיוּ אֲבוֹתֵינוּ כַּת לֵצִים • שֶׁאָמְרוּ ׳נַחְנוּ נַעֲבֹר חֲלוּצִים׳ • אוֹ הָיוּ עֲנִיִּים וּמְרוּדִים, דְּחוּפִים וַהֲדוּפִים • אַחֲרֵי שֶׁהָיוּ הוֹלְכִים יְחֵפִים.
וָאַעַן וָאֹמַר: שְׁפֵל לְסֵיפֵהּ דִּקְרָא, כִּי הַכָּתוּב אָמַר: ׳נַחְנוּ נַעֲבוֹר חֲלוּצִים לִפְנֵי אֲדֹנָי׳ •
וְקַבָּלָה בְיָדֵינוּ מֵהַר סִינָי • כְּפִי מַה שֶׁהוֹרוּ הַמּוֹרִים • כִּי זֶה הַכָּתוּב מְדַבֵּר בְּיוֹם הַכִּפּוּרִים • שֶׁהוּא מִבֵּין שְׁאָר הַיָּמִים לְטוֹבָה נִבְדָּל •
וְעַל כֵּן אָסוּר בִּנְעִילַת הַסַּנְדָּל.</p>

<p>וַיִּגַּשׁ הַשִּׁבְעָה וַחֲמִשִּׁים וַיֹּאמַר: מִי קִלֵּל מֹשֶׁה, בְּאָמְרוֹ: ׳אִם בְּהֵמָה אִם אִישׁ – לֹא יִחְיֶה׳
• וּבְאָמְרוֹ: ׳כָּל חֵרֶם בְּיִשְׂרָאֵל לְךָ יִהְיֶה׳?
וָאַעַן וָאֹמַר: קִלֵּל עֲמָלֵק, בַּעֲבוּר שֶׁנִּלְחַם עִם יִשְרָאֵל בִּרְפִידִים • וְקִלֵּל הָמָן, עַל אֲשֶׁר שָׁלַח יָדוֹ בַּיְּהוּדִים.</p>

<p>וַיִּגַּשׁ הַשְּמוֹנָה וַחֲמִשִּׁים וַיֹּאמַר: שָׁמַעְתִּי אוֹמְרִים כִּי תַּעֲנוּג הַנְּשָׁמוֹת • יִהְיֶה לַנֶּפֶשׁ אַחֲרֵי מוֹת • הַגּוּף, כְּגַן רַעֲנָן וְרָטֹב • וּמַה זֶּה שֶׁאָמַר הַכָּתוּב: ׳שִׁמְעוּ שָׁמוֹעַ אֵלַי וְאִכְלוּ טוֹב
• וְתִתְעַנַּג בַּדֶּשֶׁן נַפְשְׁכֶם׳ • וְעַתָּה, שְׁמָעוּנִי בְּחַיֵי רָאשֵׁיכֶם! • מַה תַּעֲנוּג יִהְיֶה לְנֶפֶשׁ אִישׁ, מִטּוּב הָעוֹלָם הַזֶּה
מִתְיַאֵשׁ • בְּתוֹךְ הַדֶּשֶׁן אֲשֶׁר תֹּאכַל הָאֵשׁ?</p>

<p>וָאַעַן וָאֹמַר: זֶה הַפָּסוּק לֹא נֶאֱמַר עַל הַנְּפָשׁוֹת הַטְּהוֹרוֹת • רַק אֶל הַנְּפָשׁוֹת הַמְּקַצְּרוֹת • שֶׁאוֹמֵר לָהֶם הַכָּתוּב: אִכְלוּ בָעוֹלָם הַזֶה אֲשֶׁר אֲהַבְתֶּם • הַמְעַט מִן הַטּוֹב אֲשֶׁר עֲשִׂיתֶם • וְאַחַר הַמָּוֶת לְכוּ בְּאוּר אֶשְּׁכֶם • וְתִתְעַנַּג בַּדֶּשֶׁן נַפְשְׁכֶם.
וַיִּגַּשׁ הַתִּשְׁעָה וַחֲמִשִּׁים וַיֹּאמַר: אֲדוֹנִי! לְעֶזְרָתִי חוּשָׁה וְאַל תִּרְחָק • מַה זֶּה שֶּׁאָמַר הַכָּתּוב: ׳יוֹשֵׁב בַּשָּׁמַיִם יִצְחָק׳ • וְאַחֲרֵי שֶׁיָּדַעְנוּ כִּי הָאָבוֹת הֵם הֵם
הַמֶרְכָּבָה • לְפִי מַה שֶׁשָּׁמַעְתִּי בַאֲרַם צוֹבָה • וְהָאָבוֹת הָיוּ אַבְרָהָם יִצְחָק וְיַעֲקֹב • מַדּוּעַ יִצְחָק לְבַדּוֹ בְּשֵׁם יִנְקֹב • וְיֹאמַר כִּי הוּא לְבַדּוֹ בַשָּׁמַיִם יוֹשֵׁב?
וָאַעַן וָאֹמַר: לִדְבָרַי הַקְשֵׁב: אֱמֶת שֶׁאַבְרָהָם
וְיַעֲקֹב גַּם הֵם בַּמָּרוֹם אָמְנָם מְשַׁמְּשִׁים בַּעֲבוֹדָה
בַּעֲמִידָה • אֲבָל יִצְחָק לְבַדּוֹ יוֹשֵׁב, בַּעֲבוּר הָעֲקֵדָה.</p>

<p>וַיִּגַּשׁ הַשִּׁשִּׁים וַיֹּאמַר: חַיֶּיךָ, אֲדוֹנִי! קִבַּלְתִּי מֵאֲבוֹתַי • וְשָׁמַעְתִּי כָל יְמוֹתַי • כִּי מִצְווֹת הַתּוֹרָה אֲשֶׁר נִתְּנוּ בְסִינַי לַאֲבוֹתֵינוֹ • לֹא יָמוּשׁוּ מִפִּינוּ וּמִפִּי זַרְעֵנוּ • בִּפְרָטָם וּבִכְלָלָם • מִן הָעוֹלָם וְעַד הָעוֹלָם
• וְהַדְּבָרִים אֲשֶׁר נֶאֶסְרוּ – יִשָּׁאֲרוּ בְאִסּוּרָם • וַאֲשֶׁר הֻתְּרוּ – יִהְיוּ בְהֶתֵּרָם • וַאֲנִי מָצָאתִי בַמִּזְמוֹרִים • הֵפֶךְ אֵלֶּה הַדְּבָרִים • שֶׁאוֹמֵר: ׳אֲדֹנָי מַתִּיר אֲסוּרִים׳ • שֶׁמַּשְׁמַע שֶׁהוּא יַתִּיר הַדְּבָרִים שֶׁכְּבָר
אָסָר!</p>

<p>וָאַעַן וָאֹמַר: שְׁמָעֵנִי, הַשָּׂר וְהַטַּפְסָר! • דַּע, כִּי עַל דֶּרֶךְ הָאֱמֶת מִצְווֹת הַתּוֹרָה לֹא יוֹתִירוּ וְלֹא יֶחְסָרוּ • וְלֹא יִהְיֶה הֶתֵּר אֶל הַדְּבָרִים שֶׁכְּבָר
נֶאֱסָרוּ • אָמְנָם אָמְרוֹ: ׳אֲדֹנָי מַתִּיר אֲסוּרִים׳ • לְפִי מַה שֶׁפֵּרְשׁוּ הַמּוֹרִים • הוּא רֶמֶז לְאָמְרוֹ: ׳הַסּוּס אָסוּר וְהַחֲמוֹר אָסוּר׳ • שֶׁעִנְיָנוֹ:
שֶׁבַּעֲבוּר עֲווֹנוֹתֵינוּ שֶׁרַבּוּ בַּזְּמַן אֲשֶׁר לֹא סָר
וְיִרְבּוּ בְמַה שֶׁלֹּא יָסוּר • סוּס הַיְשׁוּעָה אֲשֶׁר יִרְכַּב הָאֵל לְהוֹשִׁיעֵנוּ • וְהַחֲמוֹר אֲשֶׁר יִרְכַּב עָלָיו מְשִׁיחֵנוּ • הֵם, בַּעֲווֹנוֹתֵינוּ הַחֲדָשִׁים וְהָעַתִּיקִים •
אֲסוּרִים בַּזִּקִּים • וְכַאֲשֶׁר תִּגְזֹר חָכְמָתוֹ יִתְעַלֶּה • זְרוֹעַ תִּפְאַרְתּוֹ לְעֵינֵי הָעַמִּים יְגַלֶּה •
וְיוֹדִיעַ צִדְקָתוֹ בַאִיִּים • לֹא לְמַעֲנֵנוּ, רַק לְמַעַן שְׁמוֹ הַמְחֻלָּל
בַּגּוֹיִים • וְיִשְׁפֹּךְ עַל מַמְלְכוֹת הָאָרֶץ חֲמַת רוּחוֹ • וְיַתִּיר הַסּוּס־אָסוּר וְהַחֲמוֹר־אָסוּר בְּכֹחוֹ • וְיֵצֵא לְיֵשַׁע עַמּוֹ לְיֵשַׁע אֶת מְשִׁיחוֹ.
וַיְהִי כִּשְמֹעַ הַקְּהִלּוֹת • קוֹל הַתֵּרוּצִים יְחוֹלֵל אַיָּלוֹת / וּדְבָרִים דְּבוּרִים
עַל אָפְנֵיהֶם • וַיִּפְּלוּ עַל פְּנֵיהֶם
• וַיֹּאמְרוּ אֵלָי: נִחַמְתָּנוּ, הַשָּׂר, נִחַמְתָּנוּ • שֶכָּכָה הִשְׁמַעְתָּנוּ! • וַיִּשָּׁבְעוּ בְנֶפֶשׁ אֲבוֹתָם הַיְתוֹמָה •
כִּי לֹא שָׁמְעוּ כָהֵם דִּבְרֵי חֵפֶץ וְחָכְמָה • מִיּוֹם הֱיוֹתָם עַל הָאֲדָמָה • וְלֹא יָמִירוּ מַה שֶּׁלָמְדוּ בַיּוֹם הַהוּא בְּכָל
אוֹצְרוֹתָם • וְלֹא יֻתַּן סְגוֹר תַּחְתָּם.</p>

<p>כִּשְׁמֹעַ הַשָּׂר הָיָה לוֹאֵט פָּנָיו וְשׂוֹחֵק
• וּבִרְאוֹתִי מַעֲשֵׂהוּ הָלַכְתִּי וְיָשַׁבְתִּי לוֹ מִנֶּגֶד, כִּמְטַחֲוֵי קֶשֶׁת הַרְחֵק • פֶּן יַרְגִּישׁוּ הָאֲנָשִׁים בְּשַׂחֲקוֹ • וְיָשִׁיבוּ לוֹ מִן הַחֶרְפָּה שִׁבְעָתַיִם אֶל חֵיקוֹ
• וְכַאֲשֶׁר חָדְלוּ הַקּוֹלוֹת • וְנִפְרְדוּ הַקְּהִלּוֹת • חָזַרְנוּ, הַשָּׂר וַאֲנִי, שָׂשִׂים וּשְׂמֵחִים • וְצָפַנּוּ מִן הַשִּׂמְחָה הַהִיא שְׁלֹשָׁה יְרָחִים.
וַיֹּאמֶר אֵלַי הַשָּׂר: בָּרוּךְ אֲדֹנָי צְבָאוֹת • אֲשֶׁר נָתַן הַיּוֹם בְּפִיךָ דִבְרֵי נְבוּאוֹת • וּלְעוֹלָם לֹא עָשִׂיתָ, בִּלְתִּי הַיּוֹם, גְּבוּרוֹת נִפְלָאוֹת • וַיְצַו הַשָּׂר לִכְתֹּב הַדְּבָרִים הָאֵלֶּה לְזִכָּרוֹן • לְמַעַן יֵדְעוּ אוֹתָם דּוֹר אַחֲרוֹן • וָאֶעֱשֶׂה כֵן כַּאֲשֶׁר צִוַּנִי, וָאָשִׂים אוֹתָם בָּאָרוֹן.</p>
</blockquote>

<blockquote>
<br />
</blockquote>

<h2 id="הַמַּחְבֶּרֶתהָעֶשְׂרִיםוְשָׁלֹשׁ:שִׁירהָאֶבְיוֹן.חִידַתהַחֲשׁוּקָה.כְּלִמַּתהָרוֹפְאִים.תְּהִלַּתקָלוֹנִימוּס">הַמַּחְבֶּרֶת הָעֶשְׂרִים וְשָׁלֹשׁ: [שִׁיר הָאֶבְיוֹן. חִידַת הַחֲשׁוּקָה. כְּלִמַּת הָרוֹפְאִים. תְּהִלַּת קָלוֹנִימוּס]</h2>

<p>אָמַר עִמָּנוּאֵל הַמְּחַבֵּר: בִּהְיוֹתִי עִם הַשַּׂר, יָרוּם הוֹדוֹ / חָשְׁבוּ גּוֹאֲלָיו וְרֵעָיו הֱיוֹתִי אִישׁ סוֹדוֹ / אֲהַבְתִּים וַאֲהֵבוּנִי / וּלְרוֹפֵא מֻמְחֶה חֲשָׁבוּנִי / וְאֵלַי יָבוֹא כָל אִישׁ אֲשֶׁר לוֹ הַנֶּגַע / וּמִקְרֶה רַע אוֹ פֶגַע / וְהָיִיתִי מְרַפֵּא אוֹתָם כְּרֶגַע.
וַיְהִי הַיּוֹם וַיָּבוֹא אֵלַי אִישׁ מִגּוֹאֲלֵי הַשָּׂר וּמִזֶּרַע הַמְּלוּכָה / לְבַקֵּשׁ עַל מַחֲלָתוֹ אֲרוּכָה / וַיַּגֶּד לִי כָּל נִגְעֵי לְבָבוֹ / וַיִּפְצַר בִּי לָשִׂים עֵינִי עָלָיו וּלְהָסִיר עָצְבּוֹ / כִּי הָיָה רֹאשׁוֹ וְרֻבּוֹ בְצוּקָה / וְאִסְטוֹמְכְָתוֹ בּוּקָה וּמְבוּקָה וּמְבֻלָּקָה.
וָאֹמַר אֶל הָאִישׁ: חַיֶּיךָ! מֵעֲשׂוֹת רְצוֹנְךָ לֹא אֶתְרַפֶּה / הִנְנִי מַעֲלֶה לְךָ אֲרוּכָה וּמַרְפֵּא / וָאָקוּם קַל חִישׁ לְרֶגֶל הַמְּלָאכָה אֲשֶׁר לְפָנַי / וְעוֹרַרְתִּי רַעְיוֹנַי / וְשִׁנַּסְתִּי מָתְנַי / לְהָכִין צֳרִי אֶל מַחֲלָתוֹ / לִהְיוֹת נָקִי מֵאָלָתוֹ / וָאָכִין לוֹ רְפוּאָה נִמְרֶצֶת / מִזִּמְרַת הָרְפוּאוֹת מְקֻבֶּצֶת / הָיְתָה בְּסִפְרֵי אִפּוֹקְרָט רוֹבֶצֶת / עֲשִׂיתִיהָ עַל יַד אִישׁ פִּקֵּחַ / רֹקַח מֶרְקַחַת מַעֲשֶׂה רוֹקֵחַ / וָאֵתֵּן לוֹ הָרְפוּאָה תּוֹךְ הַצַּלַּחַת / וָאֶבְחַר לוֹ מִן הַשָּׁעוֹת הַמְּשֻׁבַּחַת / בִּהְיוֹת הַלְּבָנָה בָּעַקְרָב בְּמַעֲלָה צוֹמַחַת / וְחָשַׁבְתִּי כִּי בְאוֹתוֹ הַמַּשְׁקֶה תִּהְיֶה רְפוּאָתוֹ / וַהֲסַרַת מֻרְאָתוֹ / וְתִתֻּם חֶלְאָתוֹ / כִּי הַמַּשְׁקֶה הַהוּא לְפִי דִבְרֵי הַחֲכָמִים /
הָיָה בוֹ שִׁעוּר לְשַׁלְשְׁלוֹ עֶשְׂרִים פְּעָמִים / וָאֹמַר אֶל הָאִישׁ: הִתְבּוֹדֵד אַחֲרֵי שְׁתוֹתְךָ זֶה הַמַּשְׁקֶה / וּפְנֵה מִכָּל עֲסָקֶיךָ עַד אֲשֶׁר גּוּפְךָ יִנָּקֶה / וְלֹא תַטְרִיד רַעְיוֹנְךָ בְּדָבָר מֵהַדְּבָרִים /</p>

<blockquote>
<p>וּסְגוֹר דַּלְתֵי בֵיתְךָ מִכָּל עֲבָרִים / כִּי הָרוּחַ יִגְרֹם לַעֲשׂוֹת תְּקִיעָה וּתְרוּעָה
וּשְׁלֹשָׁה שְׁבָרִים / וְזֵרַזְתִּיו מִכָּל הַצָּרִיךְ / וּבָזֶה אֵין צֹרֶךְ לְהַאֲרִיךְ / וְהוּא לֹא כֵן יְדַמֶּה וּלְבָבוֹ לֹא כֵן יַחְשֹׁב / כִּי אַחֲרֵי שְׁתוֹתוֹ הָרְפוּאָה יָצָא יָצוֹא וָשׁוֹב / וַיָּשֶׁת בְּנַפְשׁוֹ עֵצוֹת / לְחַבֵּר בַּלַּיְלָה הַהוּא שִׁירִים וּמְלִיצוֹת / וְלֹא סָר הָאִישׁ הַמִּסְכֵּן / כָּל הַלַּיְלָה מֵעֲשׂוֹת כֵּן / עַד אֲשֶׁר לְזֹאת הַסִּבָּה / כֹּחַ הָרְפוּאָה נִכְבָּה / וְלֹא פָעֲלָה בוֹ דְבַר תּוֹעֶלֶת / וְשָׁכַח מַאֲמָר אַנְשֵׁי הַחָכְמָה כִּי מַחֲשָׁבָה מוֹעֶלֶת / וְאִוֶּלֶת כְּסִילִים אִוֶּלֶת / וַתְּהִי הָרְפוּאָה הַהִיא כְּאֵלָה נוֹבֶלֶת.
וַיְהִי בְּאַשְׁמֹרֶת הַבֹּקֶר הָלַכְתִּי אֶל בֵּית הָאִישׁ / בֵּן מַחְפִּיר וּמַבְאִישׁ / וָאֶשְׁאַלֵהוּ עַל אוֹדוֹתָיו / וְאֵיךְ פָּעַל בּוֹ הַמַּשְׁקֶה וְקוֹרוֹתָיו / וַיִּשָּׁבַע הָאִישׁ בְּחַיֵּי אֲבוֹתָיו / וַיֹּאמַר: הַמַּשְׁקֶה וְהַדִּיאָה־פִנְיוֹן, אֲשֶׁר
חֲשַׁבְתּוֹ נִכְבָּד וְיָקָר / לֹא שִׁלְשְׁלוּנִי כְלָל כָּל עִקָּר! / כְּשָׁמְעִי – עָמַדְתִּי מַשְׁמִים / וְנָפְלוּ עָלַי אֵימִים / וְלִבִּי עַל הָרְפוּאָה רַע יַחֲרֹשׁ / וְלֹא הָיָה לִי פֶּה לְהָשִׁיב וְלֹא מֵצַח לְהָרִים
רֹאשׁ / וּבְעָמְדִי מַרְעִיד וּמִשְׁתָּאֶה / אָמַר אֵלַי הָאִישׁ הַנִּכְאֶה: / חַיֶּיךָ, הָרוֹפֵא! חִבַּרְתִּי הַלַּיְלָה שִׁיר מְפֹאָר
וְנֶחְמָד / אֲשֶׁר כָּל הַבָּא אֵלָיו וְעָמָד / וְהִנְנִי שָׂמֵחַ עָלָיו כְּעַל כָּל הוֹן / וְהוּא לֹא יָדַע הֱיוֹתוֹ מֻכֶּה בְשִׁגָּעוֹן וּבְעִוָּרוֹן וּבְתִמָּהוֹן / וַיּוֹצֵא מֵחֵיקוֹ גִלָּיוֹן / כָּתוּב עָלָיו שִׁיר, חִבְּרוֹ הָאֶבְיוֹן / חָשַׁב הֱיוֹתוֹ עַל כָּל הַשִּׁירִים עֶלְיוֹן / וְכַאֲשֶׁר הִתְבּוֹנַנְתִּי עָלָיו רְאִיתִיו מָלֵא חֶרְפָּה
וּכְדֵי בִּזָּיוֹן / וְאֹמְרָה אֶל לִבִּי: אֵין לִתְמֹהַּ אִם שָׂמַח יוֹנָה עַל הַקִּיקָיוֹן / וּבְוַדַּאי זֶה הוּא מִפֹּעַל הַנִּקָּיוֹן / כִּי מַה שֶּׁהָיָה לוֹ לְהוֹצִיא דֶרֶךְ בֵּית חוֹרוֹן
תַּחְתּוֹן / הוֹצִיא דֶרֶךְ בֵּית חוֹרוֹן עֶלְיוֹן / כִּי הַשִּׁיר אֲשֶׁר חָשַׁב הֱיוֹתוֹ בְּמֹאזְנֵי צֶדֶק מְאֻזָּן / כְּדֶרֶךְ שִׁיר כָּל חַרְזָן / הָיוּ מְזָוֵי שְׁגִיאוֹתָיו מְלֵאִים, מְפִיקִים מִזַּן אֶל זַן / הַכְּתִיבָה הָיְתָה רָעָה / וְהַמְּלִיצָה הָיְתָה נַחֲלָאָה וְצוֹלֵעָה / וְהַמִּשְׁקָל הָיָה מְעֻקָּל / וְהוּא לֹא פָנִים קִלְקַל / אָסַף הַשִּׁיר הַהוּא כָּל חֶרְפָּה וּגְנוּת / וּשְׁגָגוֹת לֹא בְמִסְכֵּנוּת / עַד אֲשֶׁר הָיוּ עָלַי לְטֹרַח, נִלְאֵיתִי נְשֹׂא / וַיִּשְׁאָלֵנִי הָאִישׁ וַיֹּאמַר: הַהֵטַבְתִּי לִרְאוֹת,
הִשְׂכַּלְתִּי עֲשֹׂה? / וָאַעַן וָאֹמַר:
חַיֶּיךָ, בַּעַל הַמְּלִיצָה! שָׁכַחְתָּ שֵׁם הַמִּרְקַחַת, כִּי קָרָאתָ
לְדִיאָה־פִנְדְּיוֹן דִּיאָה־פִנְיוֹן / עַל דֶּרֶךְ הַצִּידוֹנִים שֶׁיִּקְרְאוּ לְחֶרְמוֹן שִׁרְיוֹן / וְלֹא תֹּאמַר כִּי לֹא פָעֲלָה דָּבָר הָרְפוּאָה /
כִּי אַדְּרַבָּה, פָּעֲלָה פְּעֻלָּה נִפְלָאָה / וּמִי שָׁמַע כָּזֹאת וּמִי רָאָה / כִּי הוֹצִיאָה מִגּוּפְךָ כָּל טִנּוּף וְטֻמְאָה /
וְכָל בָּאְשָׁה וְצַחֲנָה וְחֶלְאָה / בְּלֹא צַעַר וּבְלֹא מַכְאוֹב / כְּאִלּוּ קָסְמָה לְךָ בָּאוֹב / וְעָשְׂתָה אִתְּךָ נוֹרָאוֹת / וּגְבוּרוֹת וְנִפְלָאוֹת / וְזֶה לְךָ הָאוֹת / כִּי כָל מַה שֶּׁהָיָה לָהּ לְהוֹצִיא מִלְמַטָּה – הוֹצִיאָה דֶרֶךְ הַלָּשׁוֹן / וְכָזֶה לֹא הָיָה מִימוֹת אָדָם הָרִאשׁוֹן / שָׂא נָא עֵינֶיךָ וּרְאֵה הַשִּׁיר אֲשֶׁר הֲקֵאוֹתוֹ /
אֵיךְ יַעֲלֶה בָאְשׁוֹ וְתַעַל צַחֲנָתוֹ / אֵין לִתְמֹהַּ אִם הָיָה לְךָ / עִם הֶחֳלָאִים מִלְחָמָה עֲרוּכָה / וְכֹבֵד בָּאִסְטוֹמְכָא / וּדְקִירַת הָעֵינַיִם / וּמַעַד הַמָּתְנַיִם / וְרִפְיוֹן הַשִּׁנַּיִם / וְצִלְצוּל הָאָזְנַיִם / וְכַיּוֹצֵא בָהֶם / מִן הֶחֳלָאִים לְמִינֵיהֶם / אָמְנָם יֵשׁ לִתְמֹהַּ אֵיךְ הָיִיתָ עַד כֹּה בַּחַיִּים / אַשְׁרֶיךָ, שֶׁנִּשְׁאֲרוּ מֵעַתָּה אֲבָרֶיךָ נְקִיִּים!
כִּשְׁמֹעַ הָאִישׁ בּוֹשׁ וְנִכְלָם / וְקָפַץ פִּיו וְנֶאֱלָם / וְהָיְתָה לוֹ חֶרְפַּת עוֹלָם / וְנִסְתַּר בְּיַרְכְּתֵי בֵיתוֹ / וַאֲנִי הָיִיתִי נֶחְפָּז לִבְרֹחַ מֵאֵימָתוֹ / פֶּן יָעִיר עָלַי כָּל חֲמָתוֹ.
בְּשׁוּבֵנִי בֵית הַשָּׂר וּרְאִיתִיו מֵרָחוֹק / אָז נִמְלֵָא פִי שְׂחוֹק / וַיִּתְמַהּ הַשָּׂר עַל רֹב שַׂחֲקִי / אֲשֶׁר לֹא מֵחֻקִּי / וַיֹּאמַר: שַׂמְתָּנוּ עַל רֹב שְׂחָקְךָ תְּמֵהִים.
וָאַעַן וָאֹמַר: צְחוֹק עָשָׂה לִי אֱלֹהִים! /
וְכִרְאוֹתִי כִּי הַשָּׂר לָדַעַת הַמַּעֲשֶׂה יִכְסֹף / סִפַּרְתִּי לוֹ כָּל הַמְּאֹרָע מֵרֹאשׁ וְעַד סוֹף.</p>

<p>כִּשְׁמֹעַ הַשָּׂר נִמְלָא פִּיו שְׂחוֹק / וְהַקּוֹל נִשְׁמַע עַד לְמֵרָחוֹק / וַיִּשָּׁבַע הַשָּׂר בְּחַיֵּי רֹאשׁוֹ / כִּי זֶה הַמַּעֲשֶׂה הִשְׂבִּיעַ בְּצַחְצָחוֹת נַפְשׁוֹ
/ וַיֹּאמֶר אֵלָי: הִנְנִי נִשְׁבָּע בְּנֶפֶשׁ אֲבוֹתַי / כִּי לֹא נָעַם לִי סִפּוּר כַָּזֶה כָּל יְמוֹתַי / וּלְעוֹלָם לֹא עָשִׂיתָ גְבוּרוֹת נִפְלָאוֹת / רַק בַּפַּעַם הַזֹּאת / אָמְנָם קָשֶׁה בְעֵינַי שֶׁהִפְסַדְתָּ הַהוֹצָאוֹת /
אֲשֶׁר הוֹצֵאתָ בַמִּרְקַחַת / אַף עַל פִּי שֶׁלֹּא הוֹצִיא הַסָּכָל דָּבָר מִתָּחַת.</p>

<p>וָאַעַן וָאֹמַר: חַיֶּיךָ, הַשָּׂר! אִם יַגִּיעַ מִסִּכְלוּתוֹ שֶׁלֹּא לִפְרֹעַ / אֲחַבֵּר עָלָיו שִׁיר, שֶׁלֹּא רָאִיתָ כָמוֹהוּ לָרֹעַ / וּבִרְאוֹתוֹ אוֹתוֹ יֹאמַר: עֵת לִקְרֹעַ! / וְרָעָה עָלָיו זֹאת מִכָּל הָרָעָה אֲשֶׁר מְצָאַתְהוּ
בְּיָמָיו / כִּי אֲפַרְסֵם סִכְלוּתוֹ לְעֵינֵי בְנֵי עַמָּיו / וְיִהְיֶה לְמָשָׁל וְלִשְׁנִינָה / וְלֹא יֶחְסַר כָּל יָמָיו מְגִנָּה.
וָאָקוּם בְּמִצְוַת הַשָּׂר מְשִׁיחִי / וָאֶשְׁלַח מַלְאָךְ אֶל הָאִישׁ לִשְׁלֹחַ אֵלַי שְׂכַר
טָרְחִי / וּשְׂכַר הַמִּרְקַחַת הַמְּשֻׁבַּחַת / אֲשֶׁר פְּדָעַתְהוּ מֵרֶדֶת שַׁחַת / וַיְמָאֵן הָאִישׁ וַיִּשָּׁבַע בְּחַיֵּי רֹאשׁוֹ / כִּי לֹא יִשְׁלַח אֵלַי מְאוּמָה מֵרְכוּשׁוֹ / אָז נָתַתִּי לַחֲטֹא חִכִּי, וְלִשְׁאֹל בְּאָלָה נַפְשׁוֹ.
וָאֶשָּׂא מְשָׁלִי וָאֹמַר:</p>

<br />

<p>קוּם, הַשָּׂר, קַח לְךָ גִלָּיוֹן / וּכְתֹב בּוֹ שִׁיר מִשִּׁיר צִיּוֹן,</p>

<p>שִׁיר חִבַּרְתִּי, עֵת נָתַתִּי / אֶל יוֹסֵף מַשְׁקֶה אֵזוֹבְיוֹן,</p>

<p>חָשַׁבְתִּי כִּי יָרִיק מֵעָיו, / יִפְדֶּנּוּ מִיַּד כִּלָּיוֹן,</p>

<p>אָמַרְתִּי לוֹ: דּוֹד, הֵחָבֵא / וּסְגֹר דֶּלֶת הָאַפִּרְיוֹן,</p>

<p>הִשָּׁמֵר מִצִּנִּים פַּחִים, / כִּי זֶה לְךָ מִפִּיד יוֹם פִּדְיוֹן.</p>

<p>הַבֹּקֶר אוֹר – שִׁחַרְתִּיהוּ / לִרְאוֹת אִם יָרַד לַטִּמְיוֹן</p>

<p>וּמְצָאתִיהוּ וּבְיָדוֹ שִׁיר / מָלֵא סִיגִים עִם שִׁגָּיוֹן,</p>

<p>שִׁיר מָלֵא חֶרְפָּה וּכְלִמָּה, / אֵין שִׁעוּר אֶל הַבִּזָּיוֹן,</p>

<p>כַּאֲשֶׁר אֵין שִׁעוּר לַפֵּאָה, / לַבִּכּוּרִים, לָרֵאָיוֹן,</p>

<p>וּלְחֶרְפַּת סִכְלוּתוֹ קָרָא / בִּשְׁמוֹ: ׳מַשָּׂא גֵּיא חִזָּיוֹן׳,
יַעַן חָשְׁבוֹ כִּי עַל תֵּבֵל / אֵין עֵרֶךְ אֵלָיו אוֹ דִמְיוֹן.</p>

<p>אָמַרְתִּי: שָׂמַחְתָּ עַל שִׁיר, / תַּחְרִיד צוּרָתוֹ כָּל רַעְיוֹן,</p>

<p>כִּשְׂמֹחַ יוֹנָה הַנָּבִיא, / עֵת שָׂמַח עַל הַקִּיקָיוֹן.</p>

<p>וָאֶשְׁאַל הָאִישׁ וָאֹמַר: / מַה פָּעַל הַדִּיָאה־פִנְדְּיוֹן?</p>

<p>וַיֹּאמֶר לִי: חַיֶּיךָ, לֹא / פָעַל דָּבָר דִּיאָה־פִנְיוֹן!
הֶחֱלִיף אֶת שֵׁם הַמִּרְקָחוֹת, / כִּקְרֹא אֶל הַר חֶרְמוֹן – שִׁרְיוֹן.</p>

<p>וָאַעַן: אַל תֹּאמַר כִּי לֹא / פָּעַל דָּבָר הַנִּקָּיוֹן,</p>

<p>כִּי בִּלְתּוֹ הָיִיתָ אָח אוֹ / רֵעַ אֶל מַחְלוֹן אוֹ כִלְיוֹן.</p>

<p>שׁוּר מֻרְאָתָךְ גַּם חֶלְאָתָךְ / שִׁיר הֵקֵאתָ, אִישׁ הָאֶבְיוֹן,</p>

<p>כִּי תַחַת צֵאתוֹ מִתַּחַת – / יָצָא מִבֵּית חוֹרוֹן עֶלְיוֹן.</p>

<br />

<p>וַיֹּאמֶר הַשָּׂר: חִבַּרְתָּ שִׁיר עַל חֶרְפַּת שִׁירָתוֹ / הֲלֹא תְחַבֵּר עוֹד שִׁיר עַל נַבְלוּתוֹ!</p>

<p>וָאַעַן וָאֹמַר: חַיֶּיךָ, הַשָּׂר! לוּ יָדַעְתִּי הֱיוֹתוֹ נָבָל בְּטֶבַע / הָיִיתִי מוֹסִיף לְיַסֵּר אוֹתוֹ כְּחַטֹּאתָיו שֶׁבַע / אָמְנָם, בְּמַה שֶּׁחָטָא לִי – אֵין לְהָבִיא רְאָיָה / מִשּׁוּם מַעֲשֶׂה שֶׁהָיָה.
וַיֹּאמֶר הַשָּׂר: דַּע אֶל נָכוֹן כִּי הוּא אֲבִי אֲבוֹת הַכִּילוּת / וְלֹא הִשִּׂיג אָדָם אֲבָקוֹ בְּעִנְיַן הַנַּבְלוּת.</p>

<p>וָאַעַן וָאֹמַר: חַיֶּיךָ, הַשָּׂר! עָלָיו שִׁיר אֲחַבֵּר / וּלְהַגִיד נַבְלוּתוֹ חֵילִים אֲגַבֵּר.</p>

<p>וָאֶשָּׂא מְשָׁלִי וָאֹמַר:</p>

<br />

<p>הוֹאִיל לִבִּי בֵּאֵר זֻלּוּת / שַׂר יוֹסֵף, כִּי לִמְאֹד גָּדָל.</p>

<p>הֵחֵל לִסְפֹּר, אַךְ בִּרְאוֹתוֹ / כִּי אֵין מִסְפָּר – לִסְפֹּר חָדָל.</p>

<p>יוֹם כִּילַי לַכִּילוּת עָשָׂה / סֻכָּה – הוּא בָנָה לוֹ מִגְדָּל.</p>

<p>כַּצַּדִּיק כָּרָשָׁע הִשְׁוָה, / לֹא נִכַּר שׁוֹעַ לִפְנֵי דָּל.</p>

<p>לָמַד לִקְפֹּץ יָד, כִּי לֹא יִ/פֹּל מִיָּדוֹ גַרְגֵּר חַרְדָּל.</p>

<br />

<p>וַיֹּאמֶר הַשָּׂר: חַיֶּיךָ! מֵעוֹלָם לֹא הוֹדַעְתַּנִי מַעֲשֶׂה מְשַׂמֵּחַ כָּזֶה / וּבְטוֹב עָשִׂיתָ נְקָמָה מִזֶּה הַנִּבְזֶה.</p>

<p>וָאַעַן וָאֹמַר: חַיֶּיךָ! לוּ שָׁמַעְתָּ מִפִּי / אֵת אֲשֶׁר קָרָה לִי בִּימֵי חָרְפִּי / עִם חֲשׁוּקָתִי הַנְּעִימָה / אֲשֶׁר הָיְתָה בְנָיוֹת בָּרָמָה / וְאֵיךְ עֲזָרַתְנִי חָכְמָתִי עִמָּהּ / אָז נִפְלֵאתָ הַפְלֵא וָפֶלֶא עַל הַמְּאֹרָע / וְיָדַעְתָּ כִּי לְדַעְתִּי בָחוֹר בַּטּוֹב וּמָאוֹס בָּרָע / הוֹשִׁיעָה לִּי יְמִינִי וּסְגוֹר לִבָּהּ הַקָּשֶׁה קָרָע.
וַיֹּאמֶר הַשָּׂר: הוֹדִיעֵנִי אֵיךְ הָיָה הַמַּעֲשֶׂה / וְלֹא תַעֲלִים מִמֶּנִּי דָבָר וְלֹא תְכַסֶּה.</p>

<p>וָאַעַן וָאֹמַר: חַיֶּיךָ, הַשָּׂר! חָשַׁקְתִּי בִימֵי חָרְפִּי אִשָּׁה נְעִימָה / יָפָה כַלְּבָנָה, בָּרָה כַּחַמָּה / חֲשַׁקְתִּיהָ חֵשֶׁק עָצוּם וְאַכְזָר / בְּחָשְׁבִי לִהְיוֹת מִמֶּנָּה נֶעֱזָר / וְהִיא חֲשָׁבַתְנִי לְזָר / אֲנִי רוֹדֵף אַהֲבָתָהּ – וְהִיא תִבְרָח / אֶתְחַנֵּן אֵלֶיהָ בְלֵב נִשְׁבָּר – וְהִיא מָרָה
תִצְרָח / אֲנִי שׁוֹכֵן בַּמַּעֲרָב – וְהִיא בַּמִּזְרָח / וְאִם אֶשְׁכֹּן אֲנִי בַּצָּפוֹן – הִיא בַדָּרוֹם / וְאִם אֲנִי בִשְׁאוֹל תַּחְתִּית – הִיא תַמְרִיא בַמָּרוֹם / וְאִם אֲנִי בַמָּרוֹם – הִיא תֵרֵד לִבְאֵר שַׁחַת / וְלֹא מָצָאתִי לְעוֹלָם עִמָּהּ נַחַת.
וַיְהִי הַיּוֹם הֵשִׁיב הַזְּמַן אֶת הַגְּזֵלָה אֲשֶׁר גָּזָל / וֶהֱבִיאַנִי הַמַּזָּל / לִרְעוֹת בַּגַּנִּים / וְלִלְקֹט שׁוֹשַנִּים / וְלִרְאוֹת הֲפָרְחָה הַגֶּפֶן, הֵנֵצוּ הָרִמּוֹנִים / וּבִהְיוֹתִי הוֹלֵךְ בַּגַּן לְרוּחַ הַיּוֹם עָמַדְתִּי מִשְׁתָּאֶה / וָאֶשָּׂא עֵינַי וָאֶרְאֶה / וְהִנֵּה הַיָּפָה, עֵינֶיהָ כְּיוֹנִים עַל אֲפִיקֵי מָיִם / זוֹרַחַת כַּשֶּׁמֶשׁ בַּחֲצִי הַשָּׁמַיִם / מָלְאָה הָאָרֶץ מִזָּהֳרָה זֹהַר / וְהִיא כְּמַעֲשֵׂה לִבְנַת הַסַּפִּיר וּכְעֶצֶם הַשָּׁמַיִם
לָטֹהַר / אָז, אִם עָלַז לִבִּי – אֵין לִתְמֹהַּ / וּבֵרַכְתִּי לַגָּבֹהַּ מֵעַל גָּבֹהַּ / וָאָקוּם וָאֵלֵךְ בְּלֵב עָלֵז אֶל הַיָּפָה / אֲשֶׁר כְּמוֹ שַׁחַר נִשְׁקָפָה
/ וָאֹמְרָה אֵלֶיהָ: אַחַר בַּקָּשַת מְחִילַת הַשְּׁגָגָה / שָׁלוֹם עָלַיִךְ, הַנָּאוָה וְהַמְּעֻנָּגָה / אֲשֶׁר בְּשׁוֹשַנֵּי הַיְּדִידוּת סוּגָה / בִּי, גְּבִרְתִּי, גְּבֶרֶת מַמְלָכוֹת! עַד מָתָי תִּהְיֶה נַפְשִׁי הַנּוּגָה / עַל אֲפִיקֵי מֵי יְדִידוּתֵךְ כְּאַיָּל עוֹרְגָה /
וְאוֹר יִפְעָתֵךְ אוֹתִי יוֹם יוֹם עוֹשֵׁק /
וַאֲנִי עָשִׂיתִי בַעֲבוּרֵךְ מַה שֶּׁלֹּא עָשָׂה לְעוֹלָם עַל חֲשׁוּקָתוֹ חוֹשֵׁק / וְלוּ הוֹאַלְתְּ – הָיִיתִי עֲפַר רַגְלַיִךְ לוֹחֵךְ וְנוֹשֵׁק / אַחֲלַי, גְּבִרְתִּי! בַּפַּעַם הַזֹּאת גַלִּי אֵלַי מַצְפּוּן
לִבֵּךְ / הַטָּמוּן בְּחֻבֵּךְ / וְלֹא תָלִינִי מַחְשְׁבוֹת אוֹנֵךְ עוֹד בְּקִרְבֵּךְ / אִם תַּחְפְּצִי בְחִשְׁקִי – הִנֵּנִי / וְאִם
תְּמָאַנִּי חִשְׁקִי – חֵשֶׁק עָפְרָה אַחֶרֶת לְעוֹלָם לֹא
יְעַנֵּנִי.</p>

<br />

<p>כִּרְאוֹת הַיָּפָה אוֹתִי קוֹרֵא מִן הַמֵּצַר / וְהִיא הָיְתָה בְמִשְׁעוֹל צַר / אֲשֶׁר אֵין דֶּרֶךְ לִנְטוֹת יָמִין וּשְׁמֹאל / וְזָכְרָה אֲשֶׁר עָשִׂיתִי בַעֲבוּר אַהֲבָתָהּ גַּם
מִשִּׁלְשׁוֹם גַּם מִתְּמוֹל / וַתֹּאמֶר בְּלִבָּהּ: יֶשׁ לִי עַל הָאִישׁ הַזֶּה לַחֲמֹל / וְלֹא כִגְמוּל יָדָיו עָלָיו אֶגְמֹל / טוֹב לִי לְהָסִיר מִלִּבּוֹ אַהֲבָתִי לִצְמִיתוּת /
וְכָתַב לָהּ סֵפֶר כְּרִיתוּת / וְלֹא יִרְדֹּף אוֹתִי בַשְׁוָקִים וּבַרְחוֹבוֹת וּבְכָל
עֲבָרִים / כַּאֲשֶׁר יִרְדֹּף הַקּוֹרֵא בֶּהָרִים / אֲבַקֵּשׁ מִזֶּה הַסָּכָל /אֲשֶׁר לַעֲשׂוֹת לְעוֹלָם לֹא יוּכָל / אֲנַסֶּה אוֹתוֹ בְחִידוֹת / אוּלַי תִּהְיֶיןָ יְדֵי שִׂכְלוֹ
מֵהוֹשִׁיעַ כְּבֵדוֹת / אִם אַשְׁמִיעֵהוּ חִידָתִי בִמְשָׁלַי / וְהוּא לֹא יוּכַל לְהַגִּידָהּ אֵלַי / וּתְכַל תְּלוּנָתוֹ מֵעָלָי.
וַתֵּפֵן אֵלַי וַתִּשָּׂא אֶת קוֹלָהּ וַתֹּאמַר: / הוֹי הַחוֹשֵׁק הַנִּמְהָר וְהַמַּר / אֲשֶׁר אֵלַי תִּתְמַרְמָר / וּבְשָׂרְךָ עָלַי סָמָר / הִנְנִי נִשְׁבַּעַת בְּחַיֵּי הַנּוֹרָא וְהָאָיוֹם / כִּי בִשְׁתַּיִם תִּתְחַתֵּן בִּי הַיּוֹם / אֲנִי אָחוּד לְךָ חִידָתִי / אֲשֶׁר לָכַדְתִּי בִמְצוּדָתִי / וְאִם יִגְזֹר הַמַּזָּל וְתַעֲמֹד בְּסוֹדָהּ /
וְתוּכַל הַחִידָה לְהַגִּידָהּ / הִנְנִי נִשְׁבַּעַת בְּאֵל עֵילוֹם / כִּי הִנְנִי נוֹתֶנֶת לְךָ אֶת בְּרִיתִי שָׁלוֹם /
וְלֹא אוֹסִיף הַחוֹשְׁקִים עוֹד לָקֹב / רַק אָשִׂים לְמִישׁוֹר לְבָבִי הֶעָקֹב / אַרְכִּיב אֶפְרַיִם, יַחֲרוֹשׁ יְהוּדָה, יְשַׂדֶּד לִי
יַעֲקֹב / וְאִם לֹא תִמְצָא חִידָתִי בִשְׁלֵמוּת / לֹא תְקַוֶּה מִמֶּנִּי לְעוֹלָם נְעִימוּת / וּבְיוֹם רְאוֹתְךָ פָנַי תָּמוּת.
הִנְנִי בְּצֵל זֶה אִילַן הַתַּפּוּחַ אֶתְלוֹנָן / אֲשֶׁר פִּרְיוֹ לִתְרוּפָה וְעָלֵהוּ רַעֲנָן /
וְכֻלּוּ שָׁלֵו וְשַׁאֲנָן / בְּזֹאת תִּבָּחֵן / אִם בְּעֵינַי תִּמְצָא חֵן / אִם תֹּאמַר לִי דְבָרִים אֲמִתִּים / כְּמִסְפַּר הַתַַּפּוּחִים אֲשֶׁר בּוֹ נְחִתִּים / וּשְׁקָרִים וַהֲתוּלִים כְּמִסְפַּר הֶעָלִים / אָז מַאֲוַיֵּי לִבְּךָ אַשְׁלִים / וְאִם אֵין זֹאת – עֵינַי מֵרְאוֹתְךָ אַעֲלִים / וְאַתָּה תִהְיֶה כְּאַחַד הַנְּבָלִים.
כְּשָׁמְעִי בֵּרַכְתִּי: בָּרוּךְ מְנַחֵם אֲבֵלִים / הַמַּחֲזִיר אֲבֵדָה לַבְּעָלִים!</p>

<p>וָאַעַן וָאֹמַר: שִׁמְעִי, צוּרָה הַהֲדוּרָה / אֶת מִסְפַּר הַחִידָה וְאֶת שִׁבְרָהּ / הִנְנִי מַגִּיד לָךְ כְּמִסְפַר הַתַּפּוּחִים דְּבָרִים אֲמִתִּיִּים: / לְכָל הַתַּפּוּחִים עֳקָצִים, בָּם תְּלוּיִּים / וּשְׁקָרִים כְּמִסְפַּר הֶעָלִים לְהַגִּיד אֶהְיֶה
נֶחְפָּז / כָּל עָלֶה הוּא מִזָּהָב וּמִפָּז.</p>

<p>וָאֶשָּׂא מְשָׁלִי וָאֹמַר:</p>

<br />

<p>צְבִיַּת חֵן בְּתַפּוּחַ תְּעוֹרֵר / חֲשׁוּקָה לַחֲסוֹת תַּחַת צְלָלָיו.</p>

<p>קְרַב לָךְ, בַּל קְרֹב לִי, עַד אֲמָרְךָ / כְּתַפּוּחָיו אֱמֶת, אַף שָׁוְא כְּעָלָיו.</p>

<p>רְאִי יָדוֹת כְּתַפּוּחַ בְּחֶשְׁבּוֹן / וְאֶל עָלֶה וְעָלֶה פָּז בְּשׁוּלָיו,</p>

<p>בְּנִיב קָצָר אֲגַל סוֹדֵךְ, יְחִידָה, / תְּנִי נָא לִי לְמָנָה שׁוֹק וְעָלָיו.</p>

<p>וַיְהִי כִּשְׁמֹעַ הַצּוּרָה הַנְּעִימָה / אֶת מִסְפַּר הַחִידָה הָעֲלוּמָה / הָיְתָה רוּחַ אֲחֶרֶת עִמָּהּ / וַתֹּאמֶר אֵלַי בְּלֵב נִשְׁבָּר: / מֵיְיָ יָצָא הַדָּבָר / יָקֹשְׁתָּ לִי וְנִלְכַּדְתִּי / מָצָאתָ הַחִידָה אֲשֶׁר חַדְתִּי / קָנִיתָ אוֹתִי הַיּוֹם בְּשִׂכְלָךְ / וְאוֹר יִפְעָתִי אֲשֶׁר עַל כָּל אוֹר מָלָךְ / נְתַתּוֹ זוֹרֵחַ לְמוּלָךְ / וְהִנֵּה אַהֲבָתִי לְעֻמָּתָךְ וְאֶצְלָךְ / לְעֵינֵי בְנֵי עַמִּי נְתַתִּיהָ לָךְ.
וָאַעַן וָאֹמַר: גְּבִרְתִּי! וּמַה יִּהְיֶה הַעֵרָבוֹן / אֲשֶׁר תִּתְּנִי אֵלַי לְשֶׁבֶר רְעָבוֹן / וַתַּעַן וַתֹּאמַר: אַחֲרֵי אֲשֶׁר
הוֹדִיעַ הָאֵל אוֹתְךָ אֶת כָּל זֹאת – אֵין כָּמוֹךָ חָכָם
וְנָבוֹן / אֲרוּרוֹת תִּהְיֵיןָ הַצְּבִיּוֹת / וְיוֹנֵי הַגֵּאָיוֹת / הַמַּעְלִימוֹת עַיִן מֵהַחֲכָמִים וְהַפִּקְּחִים
/ וְתַעֲגַבְנָה, לַסְתִּיר עֲצָתָם, עִם הָעִוְּרִים וְהַפִּסְּחִים / הִנְךָ, דוֹדִי, אֶשְׁכּוֹל הַכֹּפֶר, בַּעַל הַשִּׁירִים הַצַּחִים / וַאֲנִי כְּשׁוֹשַׁנָּה בֵּין הַחוֹחִים / וּכְבָר אָמְרוּ הַחֲכָמִים: שְׂפָתַיִם יִשָּׁק מֵשִׁיב דְּבָרִים נְכוֹחִים /
וַתְּמַהֵר וַתִּפְשֹׁט אֶת מְעִילָהּ וַתַּשְׁלֵךְ תַּחַת אַחַד הַשִּׂיחִים / וַתֹּאמַר אֵלַי: אַתָּה תִּהְיֶה עַל בֵּיתִי וְעַל פִּיךָ אֶשָּׁק / וְלֹא תִהְיֶה מֵחִשְׁקִי לְעוֹלָם נֶעֱשָׁק / וַתִּקְרַב אֵלַי וַתִּשָּׁקֵנִי / שְׂמֹאלָהּ תַּחַת לְרֹאשִׁי וִימִינָהּ תְּחַבְּקֵנִי / וַיִּהְיוּ דוֹדֶיהָ לִי עֲרֵבִים / וְעַד נְטוֹת הַיּוֹם הִתְעַלַּסְנוּ בָּאֳהָבִים / וַתְּהִי אַהֲבָתֵנוּ יוֹם יֹום נוֹסֶפֶת / הוֹלֶכֶת וְעוֹדֶפֶת / עַד אֲשֶׁר בָּאַחֲרִית הַמָּוֶת חֲטָפָהּ / וּמְאַסֵּף נַפְשׁוֹת הַחֲסִידִים אֲסָפָהּ / עַד פֹּה הִגִּיעַ מַעֲשֶׂה הַיָּפָה.
כִּשְׁמֹעַ הַשָּׂר אֶת אֲשֶׁר חָכְמָתִי עֲזָרַתְנִי / וְעַל בָּמֳתֵי הַיְּעֵלָה הִרְכִּיבַתְנִי / וַתֵּינִיקֵנִי דְּבַשׁ מִסַּלְעָהּ / וְשֶׁמֶן מֵחַלְמִישׁ צוּר לְשָׂבְעָה / אָמַר: הִנְנִי נִשְׁבָּע בְּנוֹטֵה שָׁמַיִם כַּיְרִיעָה / כִּי אַתָּה רִאשׁוֹן לְכָל סֵבֶל בֵּית הַחוֹשְׁקִים / וְאֵין כָּמוֹךָ נוֹטֶה אָהֳלֵי הַחָכְמָה וִירִיעוֹתֶיהָ מֵקִים / אָמְנָם הַזֹּקֶן הִכְבִּיד עֻלֶּךָ /וּבְסִבָּתוֹ אֶחֱרוּ פַּעֲמֵי מַרְכְּבוֹת מְשָׁלֶיךָ / וּמִיּוֹם אֲשֶׁר חָלִיתָ אֶת רַגְלֶיךָ / בֵּין מְשׁוֹרְרֵי הַזְּמַן לֹא נִשְמַע קוֹלֶךָ / וְרַעַשׁ רִכְבְּךָ וַהֲמוֹן גַּלְגִּלֶּיךָ / כַּאֲשֶׁר שְׁמַעֲנוּם בְּסוֹד אֱלוֹהַּ עֲלֵי אָהֳלֶיךָ.
וָאַעַן וָאֹמַר: אֲדוֹנִי! לוּ לִדְבָרַי הִקְשַׁבְתָּ / וּבְסוֹד נְבוֹנִים יָשַׁבְתָּ / אָז יָדַעְתָּ כִּי אֵין הַדָּבָר כַּאֲשֶׁר חָשַׁבְתָּ אָתָּה / כִּי בְעִנְיַן הַשִּׁיר וְהַמְּלִיצָה – כְּכֹחִי אָז וּכְכֹחִי עָתָּה / וּמָתַי חִבַּרְתִּי שִׁירִים מְתוּקִים / בְּמַעֲבֵה הַשֵּׂכֶל יְצוּקִים / רַק בִּהְיוֹת יְצוּרַי נֶאֱנָחִים וְנֶאֱנָקִים
/ בַּחֲלוֹתִי אֶת רַגְלַי / וְאָז נָשָׂאתִי מְשָׁלַי / וְהִנָּם הַיּוֹם עַל כַּפַּיִם חֲקוּקִים / וְעַל גַּרְגְּרוֹת אַנְשֵׁי הַחָכְמָה כַּעֲנָקִים / וּזְהַב הַשֵּׂכֶל מֵעֲלֵיהֶם מְרִיקִים.
וַיֹּאמֶר הַשָּׂר: הֲזֶה חַסְדְּךָ אֶת רֵעֶךָ /
וּמַדּוּעַ לֹא הִרְאִיתַנִי מַעֲשֵׂה צַעֲצוּעֶיךָ?</p>

<p>וָאַעַן וָאֹמַר: חַיֶּיךָ, הַשָּׂר! עָשִׂיתִי בְיָמַי שִׁירִים נִכְבָּדִים / מַשָּׂא צֶמֶד פְּרָדִים / הֲתַחְשֹׁב כִּי רָאִיתָ כֻּלָּם? / חַיֶּיךָ! לוּ רָאִיתָ הָעֲשִׂירִית מֵהֶם – עָמַדְתָּ נֶאֱלָם / וְלוּ יִסְפְּרֵם אִישׁ – תִּבָּקַע הָאָרֶץ לְקוֹלָם / וּמִי שֶׁיַּחְשֹׁב כִּי הִגִּיעַ לְתַכְלִיתָם – חֲלוֹם חָלָם / וּלְבַעֲבוּר תֵּדַע כִּי לֹא שָׁכַחְתִּי הַשִּׁירִים וְלֹא
אֶשְׁכָּחֵם / אַזְכִּיר הַשִּׁירִים אֲשֶׁר חִבַּרְתִּי בַחֲלוֹתִי אֶת רָגְלַי, מַהֵר וְקָחֵם / יֵדַע אֲדוֹנִי הַשָּׂר כִּי בִהְיוֹתִי בְעִיר
אַנְקוֹנָה / חָלִיתִי אֶת רַגְלַי, חֳלִי כָבֵד וְעָבַר עַצְמוֹנָה / וַיָּבוֹא גַם הַנִּצָּב
אַחַר הַלַּהַב וַיֵּצֵא הַפַּרְשְׁדוֹנָה / עָמַדְתִּי כָּל יְמֵי הָעֹמֶר
כְּתֹמֶר מִקְשָׁה / לֹא נִגַּשְׁתִּי אֶל אִשָּׁה / כִּי הָיָה כְאֵבִי נֶצַח וּמַכָּתִי אֲנוּשָׁה / וְיַד הַמַּחֲלָה הוֹלֶכֶת הָלוֹךְ וְקָשָׁה / רָעַבְתִּי וְצָמִיתִי / לֹא אָכַלְתִּי דָג וְיַיִן לֹא שָׁתִיתִי / צָעַקְתִּי מִכְּאֵב לֵב וּמִשֶּׁבֶר רוּחַ אֲיֵלִיל /
וְשָׁכַחְתִּי שִׂמְחַת לֵבָב כַּהוֹלֵךְ בֶּחָלִיל / כִּי הָיָה כְאֵבִי כָלִיל / וְנִרְאֶה בַעֲלִיל / וְהָרוֹפְאִים הָיוּ רוֹפְאֵי אֱלִיל / וּבִהְיוֹתִי בְּחֹזֶק הַמַּכְאוֹב / קָסְמָה נַפְשִׁי כְּאִלּוּ בָּאוֹב / וַיַּעַן אֲדֹנָי אוֹתִי מִן הַסְּעָרָה / וְחִבַּרְתִּי זֹאת הַשִּׁירָה הַיְּקָרָה.
וָאֶשָׂא מְשָׁלִי וָאֹמַר:</p>

<br />

<p>מִי הֶאֱמִין כִּי כָל יְמֵי הָעֹמֶר / מִקְשָׁה אֱהִי יוֹשֵׁב, לְדִמְיוֹן תֹּמֶר,</p>

<p>כִּי דָמְמוּ חוּשַׁי וְנִפְעַמְתִּי, וְאֵין / מִן הָאֱנוֹשׁוּת בִּי לְבַד הַחֹמֶר.</p>

<p>לִבִּי, אֲשֶׁר הָגָה בְּדַת אֵל יוֹם וְלֵיל, / מֵאֵן כְּהַיּוֹם לֶאֱמֹר ׳וַיֹּאמֶר׳.
צָדוּ צְעָדַי וַעֲצָמַי נִפְזְרוּ, / לוּ בָעֲשָׁא אָבִי וְאִמִּי גֹמֶר.</p>

<p>אֶזְכֹּר יְמֵי שִׁבְתִּי כְּמֶלֶךְ בַּגְּדוּד, / לִי יִחֲלוּ עַמִּי וְאֶגְזַר אֹמֶר.</p>

<p>צַר לִי, צְרִי גִלְעָד! וְאֵין אִישׁ יִתְּנָה / מִמָּךְ בְּצִנְצַנְתִּי מְלוֹא הָעֹמֶר.</p>

<br />

<p>כִּשְׁמֹעַ הַשָּׂר הַשִּׁיר הַנִּמְרָץ / אָמַר: בְּחַיָּי! בְּיָמֶיךְ הָיָה חָזוֹן נִפְרָץ /
וְעַתָּה הוֹדִיעֵנִי בְּחַיֶּיךָ / אִם חִבַּרְתָּ עוֹד שִׁיר עַל חָלְיֶךָ.</p>

<p>וָאַעַן וָאֹמַר: חַיֶּיךָ! חִבַּרְתִּי עַל הָרוֹפְאִים הַסּוֹבְאִים / אֲשֶׁר לִדְרֹשׁ אוֹתִי הָיוּ בָאִים / וּבִרְאוֹתִי אוֹתָם מִתְנַבְּאִים / אֶהְגֶּה אַךְ נְכָאִים / וְאָמַרְתִּי: נַפְשִׁי בְּתוֹךְ לְבָאִים / וְהִנֵּה הַשִּׁיר אֲשֶׁר חִבַּרְתִּי עֲלֵיהֶם / וָאֲקַלְלֵם בְּשֵׁם אֱלֹהֵיהֶם.</p>

<br />

<p>חוּשָׁה, לְבָבִי, קַח לְךָ צִנְצֶנֶת</p>

<p>אַחַת, וְתֵן שָׁם מָן מְלוֹא הָעֹמֶר,</p>

<p>אוֹ מִן צְרִי גִלְעָד קְחָה לָךְ חֹמֶר,</p>

<p>לִהְיוֹת צֳרִי אֶל מַחֲלָה נוֹשֶׁנֶת.</p>

<br />

<p>אִם אֵלְכָה בַחוּץ בְּלֹא מִשְׁעֶנֶת –</p>

<p>אָז אֶחֱשֹׁב לִהְיוֹת כְּדָרְלָעֹמֶר,</p>

<p>אֵשֵׁב בְּרֹאשׁ עַמִּים וְאֶגְזַר אֹמֶר,</p>

<p>וּלְגוֹאֲלַי אֶשְׁפֹּת שְׁלָם וּכְעֶנֶת.</p>

<br />

<p>אֶל מַעֲצֵבָה תִּשְׁכְּבוּן, הָרוֹפְאִים,</p>

<p>כִּי נִסְכְּכֶם שֶׁקֶר וְאַתֶּם אָיִן,</p>

<p>לִי תִּשְׂחֲקוּ עֵת בִּי יְגוֹנִים צוֹבְאִים,</p>

<p>תִּרְאוּ חֲתַת – וְתַעֲלִימוּ עָיִן.</p>

<br />

<p>אֵיךְ תֶּחֱשׁוּ, הַזּוֹלְלִים הַסּוֹבְאִים,</p>

<p>הִנְנִי שְׁכוּר חֵמָה – וְלֹא מִיָּיִן!</p>

<br />

<p>וַיֹּאמֶר הַשָּׂר: חַיֶּיךָ, הַמְּשׁוֹרֵר, נִחַמְתָּנִי / אַחֲרֵי אֲשֶׁר שִׁירִים מְפֹאָרִים כָּאֵלֶּה הִשְׁמִַעְתָּנִי / וְעַתָּה הוֹדִיעֵנִי, בְּחַסְדֶּךָ / אִם רָאִיתָ הַשָּׂר הַנִּכְבָּד רִבִּי קָלוֹנִימוֹס מֵעוֹדֶךָ / כִּי
שָׁמַעְתִּי כִּי הוּא לְבַדּוֹ בַזְּמַן חָשׁוּק וְנֶאֱהָב וְלוֹ לְשׁוֹן
הַזָּהָב וְהָאַדֶּרֶת / וְכָל שָׂר וּמֵלִיץ זוּלָתוֹ כְּגַנָּב נִמְצָא בַמַּחְתֶּרֶת.</p>

<p>וָאַעַן וָאֹמַר: חַיֶּיךָ, הַשָּׂר! רְאִיתִיו /
וְאֶל בֵּית אִמִּי וְאֶל חֶדֶַר הוֹרָתִי הֲבֵיאתִיו / הוּא לְבַדּוֹ נֵזֶר הַזְּמָן / רָד עִם אֵל וְעִם קְדוֹשִׁים נֶאֱמָן / יָדוֹ בְכָל הַחָכְמוֹת הַלִּמּוּדִיּוֹת רִאשׁוֹנָה /
וְיַד כָּל חַכְמֵי הַדּוֹר בָּאַחֲרוֹנָה / לוֹ הַמְּלִיצָה הַבְּתוּלָה אֲשֶׁר לֹא יָדַע אֱנוֹשׁ
דַּרְכָּהּ / וּדְבַר גְּבוּרוֹת וְחִין עֶרְכָּהּ / לְפָנָיו בּוֹשׁוּ הַמְּלִיצִים אֲשֶׁר מֵעוֹלָם / וְעָטוּ עַל שָׂפָם כֻּלָּם / חָרְדוּ לְפָנָיו וְעָמְדוּ תְמֵהִים / כִּי אֵין מַעֲנֵה אֱלֹהִים / לִפְנֵי רְאוֹתִי אֶת מְלִיצָתוֹ / אָמַרְתִּי בְלִבִּי: אֶשְׁלַח אֶחָד מִשִּׁירַי וְאֶקַּח אֶת חֲלִיצָתוֹ / וְכַאֲשֶׁר הִתְמַהְמַהְתִּי מִלּוּשׁ בָּצֵק עַד
חֻמְצָתוֹ / בָּשְׁנָה לָקַח לְבָבִי וּבוֹשׁ מֵעֲצָתוֹ / כִּי רָאֲתָה מִמַּעֲלָתוֹ עֵינִי / כֵּפֶל מֵאֲשֶׁר שָׁמְעָה אָזְנִי / כִּי לוֹ מִבְחַר הַחָכְמוֹת וְזִמְרַת הַיְּדִיעָה / וּנְהִירִין לֵיהּ שְׁבִילֵי דִשְׁמַיָא כִשְׁבִילֵי
דִנְהַרְדְּעָא / יֵדַע עַל פֶּה סִפְרֵי תַלְמַי / וְסִפְרֵי כַשְׂדִים וְיוֹשְׁבֵי לֵב קָמָי / לִמֵּד הַזְּמַן יָדָיו לַקְּרָב /
לְהַעְתִּיק לִלְשׁוֹן עִבְרִי סִפְרֵי לְשׁוֹן עֲרָב / עַד אֲשֶׁר יֹאמַר לְכָל אֲשֶׁר יִקְרָב: / יֶשׁ לִי רָב! / מִי זֶה אֲשֶׁר לִבּוֹ לָגֶשֶׁת יֶעֱרָב? / יָדוֹ בְעֹרֶף כָּל מִתְחַכֵּם וּמִתְפַּלְסֵף / וְכֶאֱסֹף בֵּיצִים עֲזוּבוֹת כָּל חַכְמֵי הָאָרֶץ
אוֹסֵף / יַחֲרִיד בִּמְלִיצָתוֹ כָּל מֵלִיץ / וְיַשְׂבִּיעַ בְּצַחְצָחוֹת הַנְּפָשׁוֹת וְהָעֲצָמוֹת יַחֲלִיץ / אָמְנָם שִׁיר שָׁקוּל לֹא הִרְאַנִי מִמְּלָאכְתּוֹ / כַּאֲשֶׁר הִרְאַנִי מִמְּלִיצוֹתָיו אֶת כָּל בֵּית נְכוֹתוֹ / וּבִרְאוֹתִי כִּי הוּא עֲטֶרֶת תִּפְאַרְתֵּנוּ / סַהֲרֵנוּ וְשִׁמְשֵׁנוּ / וְיַרְדֵּן לְצָרַעְתֵּנוּ / כִּי בְיָמָיו לֹא יָשִּׁיא אוֹיֵב בָּנוּ / וּבֶן עַוְלָה לֹא יְעַנֵּנוּ / חִבַּרְתִּי עָלָיו זֶה הַשִּׁיר הַנֶּעֱרָב / וְכַאֲשֶׁר רָאָהוּ אָמַר: יֶשׁ לִי רָב!</p>

<br />

<p>צְבִי! לַדּוֹר – תְּהִי מָאוֹר, לְיוֹמוֹ – / תְּהִי שִׁמְשׁוֹ, וְאֶל לֵילוֹ – יְרֵחוֹ,</p>

<p>וְאַתָּה הוּא צְרִי גִלְעָד לְנִגְעוֹ, / לְצָרַעְתּוֹ תְּהִי יַרְדֵּן יְרֵחוֹ.</p>

<br />

<p>וְכַאֲשֶׁר רָתַם רִכְבֵּי הַפְּרִידָה / שָׁלַחְתִּי אֵלָיו זֹאת הַשִּׁירָה הַנִּכְבָּדָה /
בַּעֲבוּר תִּהְיֶה לּוֹ לְעֵדָה / כִּי אַהֲבַת עוֹלָם אֲהַבְתִּיו / וְעַל כֵּן חֶסֶד מְשַׁכְתִּיו.</p>

<br />

<p>לֹא יָדַעְתִּי שֶׁפַע חַסְדֵּי / הָאֵל, לָנוּ יוֹם יוֹם יַעְמֹס,</p>

<p>עַד הִרְאַנִי מַלְאָךְ פָּנָיו / יִפְעַת הַשָּׂר קָלוֹנִימוֹס.</p>

<p>לוּ רָאִיתָ אוֹתוֹ מַעְתִּיק / סִפְרֵי בִין וּבְיָדוֹ קוֹלְמוֹס –</p>

<p>אָז רָאִיתָ קֹהֶלֶת וְיִ/שַׁעְיָה, אָז רָאִיתָ עָמוֹס.</p>

<p>הוּא עַל שַׁחַל הַמַּעְתִּיקִים / יִדְרֹךְ וּכְפִירֵיהֶם יִרְמֹס,</p>

<p>הוּא יֶחְשֹׂף סוֹד כָּל פִּילוֹסוֹף, / עַד כִּי כַגַּן סֻכּוֹ יַחְמֹס,</p>

<p>הוּא יָקִיר מֵימֵי הַבִּינָה / וּבְלִבּוֹ הַשֵּׂכֶל יִכְמֹס.</p>

<p>דִּבְרֵי פִיהוּ – תוֹרַת חֶסֶד, / אַךְ דִּבְרֵי זוּלָתוֹ – נִימוֹס.</p>

<p>קָצַר שִׁירִי לַגִּיד הוֹדוֹ, / כִּי לֹא מָצָאתִי עוֹד קוֹל ׳מוֹס׳!</p>

<br />

<p>וַיֹּאמֶר הַשָּׂר: חַיֶּיךָ! סִפַּרְתָּ בְשִׁירֶיךָ מִכְּבוֹדוֹ / מַה שֶּׁלֹּא סִפֵּר עָלָיו אָדָם מֵעוֹדוֹ / אַשְׁרָיו כִּי רַב חֵילוֹ וְכִי כַּבִּיר מָצְאָה יָדוֹ.
וָאַעַן וָאֹמַר: יֵדַע אֲדוֹנִי, כִּי חִבַּרְתִּי עוֹד עָלָיו מְלִיצָה צֶחָה / וְשַׂמְתִּיהָ מִנְחָה שְׁלוּחָה / אָל הַנִּכְבָּד הַנָּשִׂיא הֶחָכָם רִבִּי שְׁמוּאֵל / עֲטֶרֶת תִּפְאֶרֶת יִשְׂרָאֵל / תְּשׁוּבַת מִכְתָּבוֹ הַיָּקָר אֲשֶׁר שָׁלַח לִבְנֵי קְהַל מַגְדִּיאֵל / עַל אוֹדוֹת הֶחָכָם רִבִּי קָלוֹנִימוֹס הַנִּזְכָּר / אֲשֶׁר בִּפְרִידָתוֹ מֵאֶרֶץ אוֹתָם עָכָר.
וַיֹּאמֶר הַשָּׂר: חַיֶּיךָ! הֱיֵה זָרִיז וְנִשְׂכָּר / אַל תַּבִּיט אַחֲרֶיךָ וְאַל תַּעֲמֹד בְּכָל הַכִּכָּר / וּמַהֵר לְהַרְאוֹתִי פְּנִינֶיךָ / אִם מָצָאתִי חֵן בְּעֵינֶיךָ.
וָאַעַן וָאֹמַר: הִנֵּה הַמִּכְתָּב, שִׂים לְפָנֶיךָ / כִּי בוֹ יֵאוֹרוּ עֵינֶיךָ /
כִּי הוּא לְבַדּוֹ בַמְּלִיצוֹת יְרַוֶּה צִמְאוֹנֶךָ.</p>

<p>לְכָל תִּכְלָה קֵץ רָאִינוּ / וְלִרְאוֹת קֵץ לִתְהִלַּתְכֶם לָאִינוּ / קָצְרָה הַמְּלִיצָה מֵהִשְׂתָּרֵעַ וְיַד הַתְּהִלָּה
תִּקְצַר / וּלְבָבֵנוּ כֹּחַ לֹא עָצַר / לְפָנִים אַהֲבַת מַעֲלָתְכֶם יָרְתָה בָנוּ חֵצִי
/ וְהִנֵּה לֹא הֻגַּד לָנּוּ הַחֵצִי / יָדַעְנוּ מֵאוֹדוֹת מַעֲלַתְכֶם אֲשֶׁר עַד כֹּה לֹא
יָדָעְנוּ / יְסַפְתֶּם חָכְמָה וָטוֹב עַל הַשְּׁמוּעָה אֲשֶׁר שָׁמָעְנוּ / וְרָחֲבָה וְנָסְבָה לְמַעְלָה לְמַעְלָה מַעֲלַתְכֶם / וְכָעֵת בַּמָּרוֹם תַּמְרִיא תְהִלַּתְכֶם / תְּסֻבֶּינָה אַלֻמּוּת הַיָּמִים וְתִשְׁתַחֲוֶיןָ
לַאֲלֻמַּתְכֶם / וְנִשָּׂא דֵעֵנוּ לְמֵרָחוֹק וְנִתֵּן צֶדֶק לְפוֹעֲלֵנוּ / כִּי עַד אֲשֶׁר לֹא שָׁקְעָה שֶׁמֶשׁ חֲכָמֵינוּ / זָרְחָה שִׁמְשֶׁךָ, הַשָּׂר הַנִּכְבָּד וְהַיָּקָר, שְׁמוּאֵל נְשִׂיאֵנוּ / בָּרוּךְ אֲדֹנָי אֲלֹהֵי יִשְׂרָאֵל / אֲשֶׁר לֹא הִשְׁבִּית לָנוּ הַיּוֹם גּוֹאֵל / וְהִנֵּה אֲנָחְנוּ אֲסִירֵי הַתִּקְוָה, הַמִּתְבָּרְכִים
בְּשִׁמְךָ, בְנֵי קְהַל רוֹמָא, אֲשֶׁר זְקֵנֵינוּ וַחֲכָמֵינוּ /
וּפִנּוֹת כָּל עַמֵּנוּ / בָּאִים
עַל הֶחָתוּם, נוֹטִים אֵלֶיךָ כְּנָהָר שָׁלוֹם וּכְנַחַל שׁוֹטֵף
כָּבוֹד / רָאִינוּ מִכְתָּבְךָ, דָגוּל מֵרְבָבוֹת / יְחוֹלֵל אַיְלוֹת הָאַהֲבוֹת
/ וְהַמִּכְתָּב – מִכְתַּב אֱלֹהִים הוּא, חָרוּת עַל הַלְּבָבוֹת / הִשְׂבִּיעַ בְּצַחְצָחוֹת נַפְשֵׁנוּ / וַעֲנַדְנוּהוּ עֲטָרָה לְרֹאשֵׁנוּ / וְהִנֵּה אִתָּנוּ בָרֹאשׁ הָאֶבֶן הָרֹאשָׁה / הַנּוֹדַעַת לַחֲסִידוּת וְלַקְּדֻשָּׁה / מִמִּשְׁבְּצוֹת זְהַב הַשֵּׂכֶל לְבוּשָׁה / אֶבֶן בֹּחַן, פִּנַּת יִקְרַת, מוּסָד מֻסָּד / אַלּוּפֵנוּ, רֹאשׁ לְכָל אֲשֶׁר יִתְחַסָּד / הוּא הַגֶּבֶר הוּקַם עָל, יָסֹר בַּמַּשָּׂא / כְּלָבִיא עַל חַכְמֵי הַזְּמַן יָקוּם וְכַאֲרִי יִתְנַשָּׂא / הֶחָכָם הַגָּדוֹל,
הַפִּילוֹסוֹף הָאֱלֹהִי, רִבִּי קָלוֹנִימוֹס בֶּן כְּבוֹד גְּדֻלַּת
קְדֻשַּׁת הֶחָכָם הַגָּדוֹל הַנָּשִׂיא רִבִּי קָלוֹנִימוֹס, זִכְרוֹנוֹ
לִבְרָכָה לְחַיֵּי הָעוֹלָם הַבָּא, עוֹמֵד עַל מִשְׁמֶרֶת מְלֶאכֶת
עֲבוֹדַת אֲדוֹנֵנוּ הַמֶּלֶךְ רוֹבֶּרְטוֹ שֶׁיִּחְיֶה / אֲשֶׁר אָמַרְנוּ: בְּצִלּוֹ נִחְיֶה / עַז כַּנָּמֵר וְקַל כַּנֶּשֶׁר וְרָץ כַּצְּבִי וְגִבּוֹר
כָּאַרְיֵה / מִן הַיּוֹם אֲשֶׁר תָּהִינוּ בְקַנְקַנּוֹ / רָאִינוּ אֵיתָן מוֹשָׁבוֹ וּבַסֶּלַע קִנּוֹ / הָיָה סְגֻלָּה לַסְּגֻלָּה / וּתְהִלָּה לַתְּהִלָּה /
וְלַכּוֹתָרוֹת אֲשֶׁר עַל רֹאשׁ הָעַמּוּדִים לְגֻלָּה / מָשַׁך בְּיָפְיוֹ הַלְּבָבוֹת / וְנִפְלָא בְעֵינֵי הַמַּחֲשָׁבוֹת / וַיֹּאמְרוּ אִישׁ אֶל אָחִיו: מָן הוּא / כִּי לֹא יָדְעוּ מַה הוּא / סֹלּוּ לָרוֹכֵב בָּעֲרָבוֹת / כִּי לֹא תַם זְכוּת אָבוֹת / וְאִם עַד כֹּה לֶחֶם אַבִּירִים וּדְגַן שָׁמַיִם מִכֵּלֵינוּ אָזַל / הֵשִׁיב הַזְּמַן אֶת הַגְּזֵלָה אֲשֶׁר גָּזָל / וְעַתָּה, יְדִידוּת נַפְשֵׁנוּ / רִכְבֵּנוּ וּפָרָשֵׁינוּ / הַמַּעֲלֶה עֲדִי זָהָב עַל לְבוּשֵׁנוּ / עַל פֶּלֶא זְמַנֵּנוּ / הֶחָכָם הַגָּדוֹל רִבִּי קָלוֹנִימוֹס תְּצַוֵּנוּ / הַמַּשְׂבִּיעַ בַּטּוֹב עֶדְיֵנוּ / הַמְּחַדֵּשׁ כַּנֶּשֶׁר נְעוּרֵינוּ / הֲלֹא יָדַעְתָּ, נְסִיכֵנוּ / כִּי נְשִׂיא אֱלֹהִים אַתָּה בְּתוֹכֵנוּ / וּמְיּוֹם הֱיוֹתוֹ עִמָּנוּ / אָרִינוּ מֹרוֹ עִם בְּשָׂמָיו / וְאָכַלְנוּ יַעְרוֹ וְדִבְשׁוֹ וּמַנְעַמָּיו / וַאֲשֶׁר טוֹב עָשָׂה בְתוֹךְ עַמָּיו / אָמַרְנוּ בְלִבֵּנוּ: / זֶה סִינָי / זֶה יְנַחֲמֵנוּ
מִמַּעֲשֵׂינוּ וּמֵעִצְּבוֹן יָדֵינוּ מִן הָאֲדָמָה אֲשֶׁר אֵרֲרָהּ
אֲדֹנָי / בּוֹ יָרוּם קֶרֶן הוֹדֵנוּ / וְיִגְדַּל הֲדָרֵנוּ וּכְבוֹדֵנוּ / בְּיָמָיו תִּוָּשַׁע יְהוּדָה וְנַפְשֵׁנוּ תִיקָר /
לַיְהוּדִים תִּהְיֶה אוֹרָה וְשִׂמְחָה, וְשָׂשׂוֹן וִיקָר / מַה יָּפְיוֹ וּמַה טּוּבוֹ / נִכְבָּדוֹת מְדֻבָּר בּוֹ / וְחֹשֶׁן הַמִּשְׁפָּט עַל לִבּוֹ / הַמַּצְלִיחַ לִמְלוּכָה / הָעוֹמֵד עַל הַבְּרָכָה / וְעוֹבְרַי בְעֵמֶק הַבָּכָא / מַעְיָן יְשִׁיתוּהוּ / יִשָּׂאוּהוּ עַל כָּתֵף, יִסְבְּלוּהוּ / עָלָה לַשָּׁמַיִם שִׂיאוֹ / וּמִמַּעַל לְכוֹכְבֵי אֵל שָׂם כִּסְאוֹ / אֵיךְ לֵב חֲכַמֵינוּ מֵחָשְׁקוֹ יִתְיָאֵשׁ / וְקוֹל מַעֲלָתוֹ חוֹצֵב לָאֲהָבוֹת אֵשׁ / פִּגְרוּ כוֹכְבֵי אֵל מֵעֲבוֹר נַחַל מַעֲלָתוֹ / וְלָאוּ מֵהַשִּׂיג בִּמְרוּצָתָם אֲבַק תְּהִלָּתוֹ / מִי זֶה יֹאמַר: אֶעֱרֹךְ לִפְנֵי יִפְעַת שִׁמְשׁוֹ נֵר הִלִּי / שְׁרָגָא בְטַהֲרָא לָמָּה לִי? / כִּי שִׁבְעָתַיִם יַזְהִירוּ בְנֵי דֵעָה / וּנְשִׂיא נְשִׂיאֵינוּ שִׁבְעִים וְשִׁבְעָה / וְאִלּוּ הֶאֱכִילָנוּ אֶת מַן אִמְרוֹתָיו / וְלֹא טָעַמְנוּ צוּף יַעֲרַת דְּבַש הַעְתָּקוֹתָיו / דַּיֵּנוּ בְמַה שֶּׁרָאִינוּ מֵחֲמוּדוֹתָיו / מִלְבַד שֶׁמֶן הָעֲנָוָה שֶׁיּוֹרֵד עַל פִּי מִדּוֹתָיו
/ וְאִלּוּ גִלָּה עֶרְוַת הַמְּקַנְּאִים הַיּוֹרְדִים עִמָּנוּ לְחַיֵּינוּ / וְלֹא עָשָׂה בָהֶם שְׁפָטִים – דַּיֵּינוּ; / עַל אַחַת כַּמָּה וְכַמָּה טוֹבָה כְפוּלָה וּמְכֻפֶּלֶת לְמַעֲלָתוֹ עָלֵינוּ /
רָאִינוּ אוֹר בְּאוֹרוֹ / בַּחוֹתָמוֹת אֲשֶׁר הוֹצִיא מֵאֲדוֹנֵנוּ הַמֶּלֶךְ, יָרוּם
הוֹדוֹ וְיִגְדַּל הֲדָרוֹ / אָהַב לְכֻלָּנוּ הַתּוֹעֶלֶת / וְהִמְצִיאָהּ אֵלֵינוּ כְּפִי הַיְכֹלֶת / מִלְבַד אֲשֶׁר הִרְעִישׁ חַכְמֵי הַזְּמַן כָּאַרְבֶּה / וְאִזֵּן וְחִקֵּר, תִּקֵּן מְשָׁלִים הַרְבֵּה / עָלָה בִמְרוֹם הַחָכְמוֹת וַיִּשְׁבְּ מֵהֶם שֶׁבִי / וַיִּגְדַל יֶתֶר אֶל הַנֶּגֶב וְאֶל הַמִּזְרָח וְאֶל הַצֶּבִי / הוּא שְׁלֹמֹה בְחָכְמוֹתָיו / הַבּוֹנֶה בִשְׁמֵי שְׁמֵי הַשֵּׂכֶל מַעֲלוֹתָיו / וְדָוִד בִּמְלִיצוֹתָיו וּתְהִלּוֹתָיו / הוּא הֵימָן וְכַלְכֹּל / אֲשֶׁר לֹא יָשׁוּב מִפְּנֵי כֹל / עַל הַשֶּׁפַע הָאֱלֹהִי אֲשֶׁר שָׁפַע עַל פְּנֵי מַעֲלָתוֹ / עוֹדֵף עַל הַשְׁלָמָתוֹ / שִׁעוּר לְהַשְׁלִים לְזוּלָתוֹ / אַל יְסִירֵהוּ אֵל אֱמוּנָה וְאֵין עָוֶל, צַדִּיק
וְיָשָׁר / מִהְיוֹתוֹ מוֹרֶה עַל הַיֹּשֶׁר, / אֲשֶׁר תּוֹמְכוֹ מְאֻשָּׁר /
וְאֶל הַהַצְלָחָה, אֲשֶׁר הַמַּחֲזִיק בָּהּ יִשְׁלָם / וְאָכַל וָחַי לְעוֹלָם / בְּמִי נִתְפָּאֵר כִּי אִם בּוֹ / וּמִי יָאִיר אֶל עֵבֶר פָּנֵינוּ כִּי אִם אוֹר כּוֹכָבוֹ / וּמִי יַעֲלוּ עַל רֹאשׁ שִׂמְחָתָם זוּלָתוֹ, יוֹדְעֵי
טוּבוֹ / וּמִי יְקָרְבֵם כִּי אִם שַׁרְבִיט זְהָבוֹ / וּמִי יְרוֹשֵׁש הַקָּמִים עַל עַם אֲדֹנָי כִּי אִם חַרְבּוֹ? / מִי זֶה נֶגֶד הַזְּמָן יַחֲזִיק מָצָב? / מִי יִתְיַצֵּב לִפְנֵי מִקְרִָיו – אִם לֹא יִתְיַצָּב? / הֲיַעֲמֹד לִפְנֵי מַחֲנֵהוּ / הַחֹלֶד וְהָעַכְבָּר וְהַצָּב לְמִינֵהוּ? / מַה יַעֲשׂוּ הַצְּמֵאִים אֶל מֵי הַמְזִמָּה / אִם מֵעֲנָנָיו לֹא יִזְּלוּ מִטְרוֹת הַחָכְמָה? / רְאִינוּהוּ וְלֹא נָמוּת / וּמָצָאנוּ בְחֶבְרָתוֹ כָּל נְעִימוּת וּשְׁלֵמוּת / וְהָיָה מֵרֹב עֲשׂוֹת חָלָב אָכַלְנוּ חֶמְאָה / רָאִינוּ אֶת הַמַּרְאָה / וַנֹּאמַר: אֵין זֶה כִּי אִם בְּכֹחַ הַנְּבוּאָה / יַד אֲדֹנָי עָשְׂתָה זֹאת וּקְדוֹשׁ יִשְׂרָאֵל בְּרָאָהּ / וְכָל אֲשֶׁר שָׁתִינוּ – יָסַפְנוּ צִמְאָה / וְאַדִּירֵינוּ הֶעֱלוּ אֶת שִׁבְחוֹ עַל שְׂפָתָם / וּמְחוֹקְקֵינוּ בְמִשְׁעֲנוֹתָם / וּבִסְעִיף סֶלַע עֵיטָם / כִּי דַעַת שְׂפָתָיו בָּרוּר מִלֵּלוּ / וְנִטְעֵי אַהֲבָתוֹ נָטְעוּ נוֹטְעִים וְחִלֵּלוּ /
קְצָתָם יַלֹקּוּ אִישׁ בִּלְשׁוֹנוֹ / לְרַוּוֹת צִמְאוֹנוֹ / וְיֶתֶר הָעָם כָּרְעוּ עַל בִּרְכֵּיהֶם לִשְׁתּוֹת / וּמִתְדַּפְּקִים עַל הַדְּלָתוֹת / וַיֹּאמְרוּ אִישׁ אֶל אָחִיו: מָן הוּא וְלֶחֶם
אַבִּירִים / הַיּוֹרֵד מֵעַל רָאשֵׁי הֶהָרִים / מֵרֹאשׁ אֲמָנָה, מִמְּעוֹנוֹת אֲרָיוֹת, מֵהַרְרֵי נְמֵרִים / שָׁכַחְנוּ בוֹ צָרַת זְמַנֵּנוּ וַתְּהִי לְאָיִן / נְשָׂאנוּהוּ עַל כָּתֵף וּשְׁמַרְנוּהוּ כְאִישׁוֹן בַּת עָיִן / לְמַעֲלָתוֹ וּלְיִפְעַת אוֹרוֹ / כִּי כָּלִיל הוּא בַּהֲדָרוֹ / מַה נּוֹסִיף עוֹד לְדַבֵּר, חוֹתֵם תָּכְנִית / וְחֵשֶׁק אַהֲבַת מַעֲלַתְכֶם עַל גַבֵּנוּ הֶאֱרִיךְ מַעֲנִית / וּלְתָאֵר מַעֲלַתְכֶם יְדֵי הָעָם כְּבֵדִים / כִּי בָכֶם הַחָכְמָה וְהָעַנֲוָה וְהַנְּשִׂיאוּת רוֹכְבִים
צְמָדִים.</p>

<p>וּשְׁאֵלָתְךָ, הַשָּׂר הַנִּכְבָּד, מוֹרֵנוּ רִבִּי שְׁמוּאֵל, מֵאִתָּנוּ / לְיָעֵץ אֶל הַנִּכְבָּד, אָחִיךָ, פֶּלֶא זְמַנֵּנוּ / לָשׁוּב מַהֵר אֶל מְחוֹז חֶפְצוֹ / אֶל נָוֵהוּ וְאֶל אַרְצוֹ / אַף עַל פִּי שֶׁהַשְּׁאֵלָה הִיא לָנוּ נֶגְדִית
/ לְמַעֲלַת הַנִּזָּקִין נָשׁוּם לָהֶם בְּעִידֵי עִידִית / לֹֹא נִתֵּן דֳּמִי לוֹ / עַד אֲשֶׁר יָבוֹא לַחֲזוֹת בְּנֹעַם בְּנֵי בֵיתוֹ וּלְבַקֵּר
בְּהֵיכָלוֹ / אַף עַל פִּי שֶׁאֵין צֹרֶךְ, כִּי תָמִיד נִרְאֵהוּ מֵצֵר וְדוֹאֵג עַל עַכָּבָתוֹ / וּפַלְגֵי מַיִם יוֹרְדוֹת עֵינָיו עַל גָלוּתוֹ / וְלִבּוֹ בְאֵשׁ הַנְּדוֹד בּוֹעֵר / הוֹמֶה וְסוֹעֵר / וּמִשְׁתַּדֵּל בְּכָל
עֹז לְהַשְׁלִים מְלֶאכֶת אֲדוֹנֵנוּ הַמֶּלֶךְ שֶׁיִּחְיֶה וְאֵת אֲשֶׁר
נִגְזַר עָלָיו כְּדֵי לָשׁוּב אֶל מְחוֹז חֶפְצוֹ וְאֶל מְעוֹן
רִבְצוֹ / לְרַחֵף עַל גּוֹזָלָיו / וּלְהַפְלָגַת חִשְׁקוֹ לָשׁוּב אֲלֵיכֶם וְלִהְיוֹת בְּבֵיתוֹ כְּבָרִאשׁוֹנָה /
יוֹם אֶחָד בַּשָּׁנָה חָשׁוּב שָׁנָה / אָמְנָם מְלֶאכֶת אֲדוֹנֵנוּ הַמֶּלֶךְ שֶׁיִּחְיֶה אֲשֶׁר
בְּיָדוֹ – אֲרֻכָּה מֵאֶרֶץ מִדָּה וּרְחָבָה מִנִּי יָם / וּמַאֲמָר הַמֶּלֶךְ קִיַּם / לְהַנִיף יָדוֹ אֶל מְלֶאכֶת הַהַעְתָּקָה בַּעְיָם / וְלֹא יַרְפֶּנָּה עַד תֻּמָּהּ / וּלְמַלֹּאת מִצְוָתוֹ חוֹבָה וְחָכְמָה.
וְהָאֵל, הַמְסַפֵּר שְׁחָקִים בְּחָכְמָה / הַתּוֹלֶה אֶרֶץ עַל בְּלִי מָה / וְהַנּוֹתֵן לָעָם עָלֶיהָ נְשָׁמָה / יַגְדִּיל מַעֲלָתְךָ וְיַעֲשֶׂה שָׁלוֹם לָךְ / שָׁלוֹם יַעֲשֶׂה לָּךְ / כְּנֶפֶשׁ
אֱדוֹנֵנוּ וְנֶפֶשׁ דוֹרְשֵׁי שְׁלוֹמְךָ וְטוֹבָתְךָ כָּל
הַיָּמִים / בְּנֵי קְהַל רוֹמָא הַחֲתוּמִים / הַנּוֹטִים אֶל מַעֲלָתְךָ כְּנָהָר שְׁלוֹמִים / וּבְרָכוֹת כְּחוֹל יַמִּים / וְכָבוֹד כְּחֶפְצֶךָ / מְלֹא רֹחַב אַרְצֶךָ / עִמָּנוּאֵל.
כִּשְׁמֹעַ הַשָּׂר הַמִּכְתָּב הַנִּבְחָר / אָז קָפַץ וְנִשְׁבַּע וְלֹא אֵחַר / וַיֹּאמַר: הִנְנִי נִשְׁבָּע בַּאֲשֶׁר נָתַן טַל יַלְדּוּתְךָ
מֵרֶחֶם מִשְׁחָר / כִּי אַתָּה בַעַל הַלָּשׁוֹן / וְלַשִּׁיר וְלַמְּלִיצָה גוֹאֵל וְרִאשׁוֹן / וְכָל מְשׁוֹרְרֵי הַזְּמַן – נַחַל קִישׁוֹן גְּרָפָם, נַחַל קְדוּמִים, נַחַל קִישׁוֹן / בָּרוּךְ אֲשֶׁר הֶעֱמִידְךָ לְנֵס עַמִּים / וְלִהְיוֹת נִיר לְבָנָיו כָּל הַיָּמִים! / וָאֵשֵׁב עִם הַשָּׂר בְּשַׁלְוָה וּבְמִשְׁמַנֵּי
הַמְּדִינָה / כַּאֲשֶׁר הָיִיתִי אִתּוֹ בְאָמְנָה.</p>

<br />

<br />
</blockquote>

<h2 id="הַמַּחְבֶּרֶתהָעֶשְׂרִיםוְאַרְבַּע:תַּנְחוּמִיםקִינוֹתוְאִגְרוֹת">הַמַּחְבֶּרֶת הָעֶשְׂרִים וְאַרְבַּע: [תַּנְחוּמִים, קִינוֹת וְאִגְרוֹת]</h2>

<blockquote>
<br />

<p>אָמַר עִמָּנוּאֵל הַמְּחַבֵּר: בִּהְיוֹתִי בְּבֵית הַשָּׂר נֶטַע נַעֲמָן / הָיָה לִי רֵעַ, גּוֹאֵל וְרַחְמָן / רָד עִם אֵל וְעִם קְדוֹשִׁים נֶאֱמָן / וּשְׁמֹו צִדְקִיָה / נִקְבְּצוּ בוֹ כָּל הַמַּעֲלוֹת לַחַיָּה / וְכָמוֹהוּ לֹא הָיָה לְפָנָיו / אִישׁ חֲמוּדוֹת וּבַיְשָׁן וְעָנָו / נָקִי בְּכָל שִׁשָּׁה סְדָרִים / וְלוֹ יָד וָשֵׁם בְּכָל אַרְבָּעָה וְעֶשְׂרִים / חָכָם בְּדִקְדּוּק הַלָּשׁוֹן / וּבְסוֹד הָעִבּוּר הָיָה הָרִאשׁוֹן / מַה נוֹסִיף לְדַבֵּר עוֹד מֵאוֹדוֹתָיו / וְהוּא הִפְלִיא לַעֲשׂוֹת מִכָּל אֲשֶׁר הָיוּ בְדוֹרוֹתָיו / וַאֲהֵבַנִי אַהֲבָה עַזָּה / וְאַהֲבַת כָּל אִישׁ, זוּלָתִי אַהֲבָתִי, הָיְתָה בְעֵינָיו נְמִבְזָה / וְהָיוּ לוֹ שְׁנֵי בָנִים / בְּחֵיק הַיֳפִי אֱמוּנִים / הָיוּ נֶחְמָדִים לְהַשְׂכִּיל וְלָעֵינַיִם תַּאֲוָה / וְיָרְשוּ מֵאֲבִיהֶם הַחָכְמָה וְהָעֲנָוָה / הָיְתָה רוּחַ אֱלֹהִים בְּקִרְבָּם / וַאֲבִיהֶם אַהֲבַת נַפְשׁוֹ אֲהֵבָם.
וַיְהִי הַיּוֹם, וַאֲנִי הָיִיתִי עִם הַשָּׂר בַּחֲצַר גִנַּת הַבִּיתָן / לִרְאוֹת הֲפָרְחָה הַגֶּפֶן וְאִם הַנֵּרְדְּ רֵיחוֹ נָתַָן / וּלְפָנֵינוּ סְעֻדַּת לִוְיָתָן / וְהִנֵּה אִישׁ עִתִּי וּבְיָדוֹ רִצְפָּה / בְּמֶלְקָחַיִם לָקַח לִבִּי וּמְזִיחַ שִׂמְחָתִי רִפָּה / בְּאָמְרוֹ: הִנְנִי שָׁלוּחַ אֵלֶיךָ קָשָׁה / בִּבְגֹד הַזְּמַן בְּבַעַל נֶפֶשׁ קְדוֹשָׁה / וְהָרַס בְּעֶבְרָתוֹ הָאֶבֶן הָרֹאשָׁה / הַנּוֹדַעַת לַחֲסִידוּת וְלִקְדֻשָּׁה: / קָבַר צִדְקִיָּה הֶחָסִיד וְהֶעָנָו / בְּחֹדֶשׁ אֶחָד שְׁנֵי בָנָיו / וְתַחַת הֱיוֹתוֹ מֵעוֹדוֹ נוֹתֵן אִמְרֵי שָׁפֶר
/ וְנִלְחָם אֶת קִרְיַת סֵפֶר / שָׂם שַׂק בְּמָתְנָיו וְהוּא יוֹשֵׁב בְּתוֹךְ הָאֵפֶר /
וְעֶשְׁתּוֹנוֹתָיו אוֹבְדוֹת / וּפְנֵיהֶם וְכַנְפֵיהֶם פְּרוּדוֹת / וְלָכֵן שַׂמְתִּי פָנַי מוּעָדוֹת / לְהַגִּיד אֵלֶיךָ אֶת כָּל הַתְּלָאָה אֲשֶׁר
מְצָאָתְהוּ / וְהָרָעָה אֲשֶׁר הִדְבִּיקַתְהוּ / לְבַעֲבוּר תְּחַבֵּר אֵלָיו דִּבְרֵי קִינוֹת / כִּי אֵין שָׁר וּמֵלִיץ בְּכָל הַמְּדִינוֹת / אֲשֶׁר לֹא שָׁלַח אֵלָיו מִכְתְּבֵי יְגוֹנִים / וְלָמָּה יִהְיוּ מִכְתָּבֶיךָ אַחֲרוֹנִים?
כְּשָׁמְעִי הַדָּבָר – עָמַדְתִּי מַשְׁמִים /
וְנָפְלוּ עָלָי אֵימִים / וְקָרָאתִי שֵׁם הַמָּקוֹם הַהוּא: עֵמֶק עָכוֹר / וְסָפַדְתִּי עֲלֵיהֶם כְּמִסְפֵּד עַל הַיָּחִיד וְהָמֵר עֲלֵיהֶם כְּהָמֵר עַל הַבְּכוֹר
/ וָאֶתְּנָה אֶת לִבִּי לְחַבֵּר מְלִיצוֹת / בְּקִינוֹת נִמְרָצוֹת / יַבְכּוּ עֵינֵי הַלְּבָבוֹת / וְיַזִּילוּ דִמְעוֹת הָרוֹאוֹת בָּאֲרֻבּוֹת / וּלְדַבֵּר עִם הַזְּמָן דִּבְרֵי רִיבוֹת.
וְכִרְאוֹת הַשָׂר מַחֲשֶׁבֶת לִבִּי / וַיֹּאמֶר אֵלָי: לֹא כֵן, אָבִי! / אַחֲלֵי לְפָנֶיךָ, עֲשֵׂה כְאִישׁ נָבוֹן / וְלֹא תְחַבֵּר
דָּבָר מִדִּבְרֵי עִצָבוֹן / רַק שִׂים
לְנֶגְדְּךָ דִּבְרֵי הַחֲכָמִים / וּלְקֹט מִסִּפְרֵי חָכְמוֹתָם
לְשָׁמִים / וּמִגִּנְזֵי בְּרוֹמֵיהֶם – אֲמָרִים נְעִימִים / וְשַלֵּם לוֹ וְלַאֲבֵלָיו נִחוּמִּים בְּעִנְיָנִים חֲדָשִׁים / לְקוּחִים מִדִּבְרֵי הַקְּדוֹשִׁים / וּבִמְלִיצוֹת בְּתוּלוֹת /
אֲשֶׁר לֹא הָיוּ מִמְּשׁוֹרְרֵי הַזְּמַן בְּעוּלוֹת / וְאָז יִהְיוּ חַיִּים לְמוֹצְאֵיהֶם / וְיִמְצְאוּ חֵן וְשֵׂכֶל טוֹב בְּעֵינֵי רוֹאֵיהֶם / וְאָז תִּרְאֶה קִינוֹת זוּלָתֶךָ / וּמַה יִהְיֶה בֵּין מְלִיצָתָם לִמְלִיצָתֶךָ / וּבֵין עֲצָתָם לַעֲצַתֶךָ:
/ הֵם יְחַדְּשׁוּ הַיָּגוֹן בְּלֵב אֲבֵלָיו וִיעוֹרְרוּהוּ / וְאַתָּה, אִם יִהְיֶה בִּלְבָבָם יָגוֹן – אֶל הַשֹּׁקֶת יְעָרוּהוּ.</p>

<p>וַיְהִי כְּשָׁמְעִי דִּבְרֵי הַשָּׂר יָשְׁרוּ בְעֵינָי / וּלְמַלֹּאת מִצְוָתוֹ שַׂמְתִּי פָנָי / וָאָקוּם וָאֲחַבֵּר מְלִיצָה נִמְרֶצֶת / מִתּוֹכְחוֹת מוּסָר מְקֻבֶּצֶת / תְּנַחֵם בְּטוּב לִקְּחָהּ כָּל לֵב אָמֵל /
וְתִתֵּן חַיִּים לְמַרֵי נֶפֶשׁ וְאוֹר לְעָמֵל /
וָאֶשְׁלָחֶנָּה אֵלָיו בְּיַד אִישׁ מֵאַנְשֵׁי הַחָכְמָה / וַיִתְבּוֹנֵן עָלֶיהָ וַתְּהִי אֵלָיו לְנֶחָמָה.</p>

<p>וְאֵלֶּה דִּבְרֵי מְלִיצָתִי / הַשְּלוּחָה אֶל הַשָּׂר צִדְקִיָּה, אִישׁ עֲצָתִי:</p>

<p>בְּיַד הַזְּמַן חֶרֶב פִּיפִיּוֹת / יְנַהֵג בָּנָיו וּבְנוֹתָיו כִּשְׁבוּיוֹת / הַפְּגָעִים יָחוּלוּ, עָבְרוּ מַשְׂכִּיּוֹת / הָרוּחוֹת יִשְּׁבוּ – וְלֹא עַל תַּאֲוַת בַּעֲלֵי
הָאֳנִיּוֹת / אֵיךְ לֶב אִישׁ לִשְׁקֹט עַל שְׁמָרָיו יַחְשֹׁב / וְהַחַיּוֹת רָצוֹא וָשׁוֹב / לֹא יִשְׁקְטוּ בַזְּמַן כִּי אִם רְשָׁעָיו / וְלֹא יַעַמְדוּ עַל הַחֹמֶץ כִּי אִם תּוֹלָעָיו / אָבִי, אַל תִּדְאַג אִם נִהְיֵיתָ וְנָחֳלֵיתָ נוֹרָאוֹת / כִּי כַמָּה טוֹבוֹת צְפוּנוֹת בִּמְעֵי הַתְּלָאוֹת / וְכַמָּה אֲנַחְנוּ רוֹאִים / כִּי יִתְרַפְּאוּ הַגּוּפוֹת בָּחֳלָאִים /
וְנָפַל בַּעֲצוּמָיו חֵלְכָּאִים / וְאַל תֹּאמַר כִּי אֵין דָּן דִּינְךָ לְמָזוֹר / כִּי הִנֵּה הַכּוֹכָב יִישַׁר אַחַר הֱיוֹתוֹ נָזוֹר /
וְהַשֶּׁמֶשׁ, אַחַר אֲשֶׁר יֶעֱרַב – יִזְרַח וְיַחֲזֹר / וְהַלֵּילוֹת הָרוֹת מֵרָצוֹן אֵל אָיֹם / וְלֹא נֵדַע מַה יֵּלֶד יוֹם / וְיֵש בָּאֵל תְּמוּרָה מִכָּל אֲבֵדָה / וְאַחַר כָּל רוּחַ נוֹשֶׁבֶת מְנוּחָה וַעֲמִידָה /
הֲיִתָּכֵן בִּתְנוּעַת הַגַּלְגַּל מִבְּלִי הַרְכָּבַת הַטְּבָעִים / וּבַעֲלִיָתוֹ וִירִידָתוֹ מִבִּלְתִּי בִיאַת הַפְּגָעִים? / עֵת לְהַשְׁלִיךְ יְגוֹנִים וְעֵת לִכְנֹס / זֹאת הַכּוֹס – אֵין מִשְּׁתִיָּתָהּ מָנוֹס / הֵן לֹא הִשְׁקְךָ הָאֵל מִכּוֹס הַתַּרְעֵלָה קֻבַּעַת / רַק לְהַרְאוֹת לְכָל יוֹדְעֵי דַּעַת / עַד הֵיכָן כֹּחַ הַסַּבָּל מַגַּעַת / לֹא יִבְחַן הָאֵל כִּי אִם הָאֲצִילִים / וְכֵן בַּשָּׁמַיִם כּוֹכָבִים אֵין מִסְפָּר וַחֲיָלִים
/ וְאֵין הַלָּקוּת רַק לִשְׁנֵי הַמְּאוֹרוֹת הַגְּדוֹלִים / לֹא יִבְחַן הָאֵל הַסְּכָלִים קִצְרֵי יָד / וְכֵן אִלּוּ הָיָה בָּעוֹרֵב טוֹב – לֹא נִמְלַט מִיַּד הַצַּיָּד / אָמְנָם הַשָּׁלֵם יוֹסִיף עַל שְׁלֵמוּתוֹ כְּשֶׁיִצָּרֵף / וְכֵן יוּבָא הַזָּהָב בָּאֵשׁ וְלֹא יִשָּׂרֵף / אָבִי, רְאֵה גַּם רְאֵה! מַדּוּעַ יִבְכּוּ אָבוֹת עַל בָּנִים / אֲשֶׁר בְּחֵיק יוֹצְרָם אֱמוּנִים? / אֵיךְ תֹּאמַר, הַשָּׂר, אָבַד נִצְחִי / וּבָנֶיךָ בְּתַעֲנוּג עוֹלָם וּבְשָׂשׂוֹן נִצְחִי /
לָמָּה הָיִיתָ, נֵזֶר זְמַנֵּנוּ, כְּאִישׁ נִדְהָם / וְכוֹכְבֵי שַׁחְרְךָ אָסְפוּ נָגְהָם / אַחֲרֵי אֲשֶׁר בָּנֶיךָ בְּחֵיק אַבְרָהָם / הַאִם חַיָּה אֲכָלָתַם / אוֹ הָיוּ כְקַשׁ, אֵשׁ שְׂרָפָתָם? / הַאִם כִּנְפֹל לִפְנֵי בְנֵי עַוְלָה נָפְלוּ בֶּחָרֶב /
אוֹ נָפְלוּ בְיַד חַיָּה לָמוֹ אָרֶב? / הַאִם הָשְׁלְכוּ מִקִּבְרָם כְּנֵצֶר נִתְעָב / אוֹ הָיוּ לְחוּמֵי רֶשֶׁף וּמְזֵי רָעָב? / מִי לְקָחָם כִּי אִם הַיּוֹצְרָם? / מִי אֲסָפָם כִּי אִם צוּרָם? / מִי הִפְקִידָם בְּיָדְךָ כִּי אִם הָאֱלֹהִים? / וּמַדּוּעַ בְּדָרְשׁוֹ פִקְדוֹנוֹ נַעֲמֹד תְּמֵהִים? / הֲיִּתְקַצֵּף בַּעַל הַפִּקָּדוֹן, בְּתִתּוֹ / הַפִּקָּדוֹן אֲשֶׁר הָפְקַד אִתּוֹ? / וְאַחֲרֵי אֲשֶׁר אֵין לָנוּ לִדְחוֹת אֶת הַמָּוֶת
בָּאֵבֶל / אֵין, לְמִי שֶׁאֵין לוֹ יְכֹלֶת עַל הַדָּבָר, טוֹב מִן הַסֵּבֶל / וְהַסֵּבֶל טוֹב מִכָּל אֲשֶׁר יַעֲשֵׂהוּ הַמְנֻסֶּה / וְהַשֵּׁנִית, אִם לֹא יִסְבֹּל – אֵיזֶה דָּבָר
יַעֲשֶׂה? / וְגֶדֶר הַסֵּבֶל הַמְּפֹרָשׁ טַעְמוֹ / הוּא אֲשֶׁר לֹא יִשָּׁאֵר תַּרְעֹמֶת עִמּוֹ / יִתְבָּרֵך הָאֵל הָרִאשׁוֹן וְהָאַחֲרוֹן / אֲשֶׁר לֹא נִמְלַט זוּלָתוֹ מֵחֶסְרוֹן / וּבַאֲשֶׁר דְּבַר מַלְכוּתוֹ שִׁלְטוֹן / וְאֵין לְהַשְׂמִאיל וּלְהֵימִין / וּבְמַלְאָכָיו יָשִׂים תָּהֳלָה וּבִקְדוֹשָׁיו לֹא יַאֲמִין / הִנֵּה אָנֹכִי, עִמָּנוּאֵל הַמְּדַבֵּר / לֹא בָאתִי אֵלֶיךָ, הַנֶּאֱנָח, רִבִּי צִדְקִיָּה, כְּהַיּוֹם קִינוֹת לְחַבֵּר /
רַק חֲיָלֵי הַשֵּׂכֶל אֲגַבֵּר / אוּלַי דַּלְתּוֹת הַיְגוֹנִים אֲשַׁבֵּר / וְהָאֵל יְלַמֶּדְךָ לְהוֹעִיל וְלַעֲשׁוֹת הַטּוֹב
וְהַיָּשָׁר / וְלִתְמֹךְ בַּיֹּשֶׁר אֲשֶׁר תּוֹמְכוֹ מְאֻשָּׁר / וְיִתֵּן לְךָ רַחֲמִים / וִישַׁלֵּם לְךָ תַּחַת הָאֵבֶל סֵבֶל טוֹב וְנִחוּמִּים / וּתְבַלֶּה בַטּוֹב יְמוֹתֶיךָ וּשְׁנוֹתֶיךָ בַנְּעִימִים / כְּחֵפֶץ הַנִּכְאָב, אֲשֶׁר בְּכָל צָרָתְךָ לוֹ צָר / הַקּוֹרֵא לָאֵל מִן הַמֵּצַר / לְהָסִיר מַחֲלַת הָאֵבֶל מִקִּרְבְּךָ כְּחֶפְצֶךָ / וּלְשַלֵּם לְךָ נִחוּמִּים מְלֹא רֹחַב אַרְצֶךָ / עִמָנוּאֵל.
כִּרְאוֹת הַשָּׂר הַמִּכְתָּב וְצַחוּת הֶגְיוֹנָיו / וְיִפְעַת מְלִיצָתוֹ וִיפִי עִנְיָנָיו / וְכָל אֲשֶׁר בּוֹ דָּבָר דָּבוּר עַל אָפְנָיו / אוֹרוּ עֵינָיו / וְעָמְדוּ רַעְיוֹנָיו תְּמֵהִים / כִּי שָׁם נִגְלוּ אֵלָיו הָאֱלֹהִים / וַיֹּאמַר: מַה מְּאֹד נִפְלְאוּ מַעֲשֶׂיךָ בְעֵינָי / הַיּוֹם רָאִיתִי בְךָ אֲשֶׁר מֵעוֹלָם לֹא שָׁמְעוּ אָזְנָי / בֶּאֱמֶת הֲסִירוֹתָ מַחֲלַת הָאֵבֶל מִקִּרְבּוֹ / וְעָשִׂיתָ מֵרָעָה לְבִלְתִּי עָצְבּוֹ / וְעַתָּה, הַאִם שָׁנִיתָ לַעֲשׂוֹת כָּזֹאת בִּמְלִיצוֹת אוֹ
בַחֲרוּזוֹת / לְחַזֵּק לֵבָב יִתְחַמֵּץ / וּבִרְכַּיִם כּוֹשְׁלוֹת לְאַמֵּץ?</p>

<p>וָאַעַן וָאֹמַר: חַיֶּיךָ! הֶחֱיֵיתִי שַׂר צְבָא הַחוֹשְׁקִים אַחֲרֵי נָפְלוֹ / וְאַחֲרֵי נִמְכַּר – גְאֻלָּה הָיְתָה לוֹ.</p>

<p>וַיֹאמֶר הַשָּׂר: מִי הָיָה שַׂר צְבַא הַחוֹשְקִים?</p>

<p>וָאַעַן וָאֹמַר: חַיֶּיךָ! הוּא הָאָדָם הַגָּדוֹל בָּעֲנָקִים / אֲשֶׁר כָּמוֹהוּ לֹא נִהְיָה מִן הָעוֹלָם / אִישׁ שָׁלֵם בַּמִּדּוֹת הַחֲשׁוּבוֹת כֻּלָּם / הוּא הָיָה חָכָם וְנָבָר / וְנֶאֱמַן רוּחַ מְכַסֶּה דָבָר / גָּבַר עַל כֹּל אֲשֶׁר הָיוּ לְפָנָיו / בְּצַחוּת לְשׁוֹנוֹ וּבְתֹקֶף עִנְיָנָיו / נָשָא דֶגֶל הַחוֹשְקִים מִיּוֹם הֱיוֹתוֹ / וְכָל חוֹשְׁקֵי הָאָרֶץ בָּאוּ בִּבְרִיתוֹ / וּבְצֵאתוֹ מִן הַנֹּעַר אֶל הָעֶדְנָה / וְהוּא כְבֶן שְׁלֹשִׁים שָׁנָה / נָשָׂא אִשָּׁה מִבְּנוֹת הַנְּדִיבִים / עֵת צִיְּרָהּ חוֹתֵם תָּכְנִית – חָלַק לָהּ בָּרַבִּים / וּמַעֲשֶׂה חוֹשֵב עָשָׂה אוֹתָהּ כְּרוּבִים / וְכַאֲשֶׁר יָלַד אוֹתָהּ – עָמַד מִלֶּדֶת / וְעֵת הֻלֶּדֶת הַנִּכְבֶּדֶת / הָיוּ שָׁם כָּל צְבָא הַשָּׁמַיִם בְּלֵב וָלֵב לַעְדֹר / וְכָמוֹהָ לֹא נִהְיָה מִן הָעוֹלָם וְאַחֲרֶיהָ לֹא תוֹסֵף עַד שְׁנֵי דּוֹר וָדוֹר / וּבְנֶשֶׁף חִשְׁקוֹ, וְהוּא לֵיל הַחֻפָּה / הַזְּמָן מְזִיחַ אֲפִיקֵי שִׂמְחָתוֹ רִפָּה / וְכַאֲשֶׁר חָשַׁב לִשְׁכַּב אֶצְלָהּ, לִהְיוֹת עִמָּהּ
/ שִׁנָּה אֶת טַעֲמָהּ / וְנֶהְפַּךְ לְאֵבֶל הַמָּחוֹל / וְהָיוּ לוֹ צָרוֹת כַּחוֹל / שָׂם הַזְּמָן אֶת נֶשֶׁף חִשְׁקוֹ לוֹ לַחֲרָדָה / כִּי תַחַת אֲשֶׁר הֵאִירָה הָאָרֶץ מִכְּבוֹדָהּ / נֶהְפַּך לְמַשְׁחִית הוֹדָהּ / פַּעַם בּוֹכִיָה וּפַעַם סוֹפְדָה / וְעֵין אִישׁ חֵיקָהּ מַיִם יוֹרְדָה / בִּרְאוֹתוֹ צָרַת הַנִּכְבָּדָה / וְאֵת הַמַּעֲלוֹת אֲשֶׁר יָרְדָה / יִמְרֹט קְוֻצּוֹתָיו וּבְיָדָיו יִקָּחֵם / וַיָקוּמוּ גוֹאֲלָיו וְרֵעָיו לְנַחֲמוֹ, וַיְמָאֵן
לְהִתְנַחֵם / וְהָאִישׁ בְּשֶׁכְּבָר הָיָה יְדִידוּת נַפְשִׁי / וַעֲנַדְתִּיו עֲטָרָה לְרֹאשִׁי / וְכַאֲשֶׁר הֻגַּד לִי עִצְבוֹנוֹ / גָּדַל יְגוֹנִי בְנַפְשִׁי וְלֹא יָכְלָה עוֹד הַצְפִּינוֹ / וָאָקוּם וָאֲחַבֵּר אֵלָיו מְלִיצָה / תַּגִּיד בָּהּ נַפְשִׁי אֶת כָּל חֶפְצָהּ / לְנַחֲמוֹ מֵאֶבְלוֹ / וּלְעוֹרְרוֹ לְהַחֲזִיק בְּשִׂכְלוֹ / וּבְכִשְׁרוֹן תֻּמָּתוֹ / וְלֹא יָעִיר כָּל חֲמָתוֹ / וְכַאֲשֶׁר אֵלָיו שְׁלַחְתִּיהָ / הֲסִירוֹתִי דַּאֲגָתוֹ וּמֵעָלָיו הִדַּחְתִּיהָ / וְלֹא אָרְכוּ לוֹ הַיָּמִים / וְנָפַל חֶבְלוֹ בַּנְּעִימִים / וְהֵשִׁיבוּ הַיָּמִים אֶת הַגְּזֵלָה / וְשָׁבָה אֵשֶׁת חֵיקוֹ הַמְּהֻלָּלָה / אֶל חָכְמָתָהּ וְשִׂכְלָהּ / כַּאֲשֶׁר בַּתְּחִלָּה / וַיִהְיוּ יְמֵיהֶם יְמֵי צָהֳלָה / וְשִׂמְחָה נְעִימָה / כָּל יְמֵי הֱיוֹתָם עַל הָאֲדָמָה.
וַיֹּאמֶר הַשָּׂר: הֲתִזְכֹּר הַמְּלִיצָה אֲשֶׁר אֵלָיו שָׁלָחְתָּ / אֲשֶׁר בָּהּ כָּל יְגוֹנוֹ הִשְׁכָּחְתָּ?</p>

<p>וַאַעַן וָאֹמַר: הִנֵּה זֹאת הַמְּלִיצָה הַמְּתוּקָה / הָרְחָבָה וְהָעֲמֻקָּה /
וְעַתָּה, בּוֹא כָתְבָהּ עַל לוּחַ אִתָּךְ וְעַל סֵפֶר חֻקָּהּ:</p>

<p>מִי יוּכַל לְתַקֵּן אֵת אֲשֶּר עִוְּתוּ הַיָּמִים / מִי זֶה יְחַלֵּק שָׁלָל הָעֵת יַהֲלֹךְ אֵימִים?
/ עוּרָה, הֵילֵל בֶּן שָׁחַר, וְיָדַעְתִּי כִּי כֹל תוּכָל / לָמָּה תִּהְיֶה לְחִצֵּי הַדְּאָגוֹת לְמַאֲכָל / כַּמָּה דִּבַּרְתָּ עַל הַזְּמַן – וְעַתָּה הֶחֱרִידֶךָ! / אֲשֶׁר רָכַבְתָּ עָלָיו מֵעוֹדֶךָ / וְעָלִיתָ עַל בֳּמָתֵי עָבָיו – וְעַתָּה מַטָּרָה לְחִצָּיו הֶעֱמִידֶךָ! / אֱזָר נָא כְגֶבֶר חֲלָצֶיךָ / מֶלֶך אַל קוּם /
כִּי מִי יָקוּם לָנוּ עִם הַזְּמַן אִם לֹא תָקוּם? / אָבִי! מַה יַּעֲשֶׂה כָּל הַיְּקוּם? / לֹא יוּכַל קוּם! / עוּרָה, שַׂר צְבָא הַצְּבָאִים / לְהַחֲיוֹת רוּחַ שְׁפָלִים וּלְהַחֲיוֹת לֵב נִדְכָּאִים
/ וּנְטֵה יָדְךָ בְּכִידוֹן נָעֳמֶךָ / וְאַחֲרֶיךָ הַצְּבָאִים בַּעֲמָמֶיךָ / וְהִתְחַפֵּשׂ וּלְבַש בִּגְדֵי סֵבֶל / עוּרָה כְבוֹדִי, עוּרָה הַנֵּבֶל / וְצֵא כְפַעַם בְּפַעַם, כּוֹכָב אֲשֶׁר מִיַּעֲקֹב
דָּרָכְתָּ / כְּרוּב מִמְשַׁח הַסּוֹכֵךְ וּבְתוֹךְ אַבְנֵי אֵשׁ הִתְהַלָּכְתָּ / לָמָּה תִהְיֶה כְאִישׁ נִדְהָם? / הַאִם כּוֹכְבֵי שִׂכְלְךָ אָסְפוּ נָגְהָם / וְאֵיךְ יָאִיר לָנוּ הַשֶּׁמֶשׁ בְּצֵאתוֹ / אִם לֹא נִרְאֶה אוֹרְךָ מוּל זֹהַר יִפְעָתוֹ? / הֲיִתְּנוּ לָנוּ הַדּוּדָאִים רֵיחַ / אוֹ הֲיָאִיר לָנוּ הַיַָרֵחַ / אִם אֵין זָהֳרְךָ לְמוּלֵנוּ זוֹרֵחַ? / הֲיַזְהִירוּ הַכּוֹכָבִים מִמְּסִלּוֹתָם / אִם אֵין מִשְׁאֲרוֹת זָהָרְךָ צְרוּרוֹת בְּשִׂמְלוֹתָם? / וְעַתָּה, הִנְנוּ עַל יַם הַתְּלָאוֹת – מִי יִבְקָעֶנּוּ? / הִנֵּה כְּפִיר הַדְּאָגוֹת שׁוֹאֵג לִקְרָאתֵנוּ – מִי יְשַׁסְּעֶנּוּ? /
הִנֵּה מֵי הָעֶצֶב מְפַכִּים / הִנֵּה עֵינֵי הַחֵשֶׁק מְבַכִּים / מִי יִגְרַע נִטְפֵיהֶם? / הִנֵּה שַׂקֵי הַתְּבוּנָה מְלֵאִים – מִי יַתִּיר צְרוֹרוֹת כַּסְפֵּיהֶָם? / הִנֵּה צִבְאוֹת הַצְּבָאִים עֲטוּפִים בְּרָעָב – מִי יִתֵּן
עַל פִּיהֶם? / מַה יַּעֲשׂוּ אַנְשֵׂי שְׁלוֹמֶךָ / יוֹנְקֵי שֹׁד תַּנְחוּמֶיךָ / חֲפֵצֵי צִדְקֶךָ וְשׁוֹתֵי מֵימֶיךָ / אִם לֹא תָפֵץ עֶבְרוֹת אַפֶּךָ וְעָנָן זַעְמֶךָ? /
וּמַה יַּעֲַשׂוּ הַחוֹשְקִים לְגוֹיֵיהֶם / אֲשֶׁר בְּאוֹר פְּנֵי שִׂכְלֶךָ חַיֵּיהֶם / וּלְצוּף אִמְרוֹתֶיךָ כָּל מַאֲוַיֵּיהֶם / אִם מַנְּךָ תִּמְנַע מִפִּיהֶם / בְּרֹק בְּרַק שִׂכְלְךָ וְשַׂמַּח נְפָשׁוֹת עִנִּיתָ / וְהָאֵר פָּנֶיךָ אֲלֵיהֶם וּפָנִיתָ / עַד יַעֲבֹר עַם זוּ קָנִיתָ / עֶבֶד אֲדֹנָי! אַל יבַהֲלוּךָ הַזְּמַנִּים / וְאַל יַחֲרִידוּךָ הַיְּגוֹנִים / פֶּן יִלְמְדּוּ מִמְּךָ הָרוֹגְנִים / הִנֵּה רַבִּים יִסַּרְתָּ / וּלְמָרֵי נֶפֶשׁ יְשׁוּעוֹת בִּשַּׂרְתָּ / הֲלֹא תַּעֲשֶׂה כַּאֲשֶׁר דִבַּרְתָּ / תְּמוֹל יָדַיִם רָפוֹת תְּחַזֵּק וְלֵבָב יִתְחַמֵּץ / וּבִרְכַּיִם כּוֹשְׁלוֹת תְּאַמֵּץ / מַה זֶּה נִבְהַלְתָּ אֶל הַזְּמַן וְאֶל קוֹרוֹתָיו / לְמִי יַעֲמֹס הַזְּמַן כֹּבֶד תְּלָאוֹתָיו / אִם לֹא אֶל הַנּוֹדָע בִּגְבוּרוֹתָיו / הֲיַעֲמֹס אִישׁ כֵּלָיו הַכְּבֵדִים / כִּי אִם עַל הַגְּמָלִים הַנִּכְבָּדִים / הֲיִדְרֹךְ קֶשֶׁת נְחוּשָׁה / אִישׁ בַּעַל נֶפֶשׁ חֲלוּשָׁה? / וְיָדַעְתִּי כִּי נִגְלוּ לְךָ תַעֲלוּמוֹת הַזְּמַן וְקוֹרוֹתָיו / וּבָאתָ אֶל אוֹצְרוֹת צָרוֹתָיו / וְאֶל חַדְרֵי חֶרְדוֹתָיו / וְרָאִיתָ דֶּלֶף טוֹרֵד טִרְדוֹתָיו / שֶׁיּוֹרֵד עַל פִּי מִדּוֹתָיו / הֲלֹא הֲכִינוֹתָ צֵידַת הַסֵּבֶל לְעֵת צַר וּרְגָזוֹת / וְלֶחֶם נִחוּמִים לְעֵת כָּזֹאת / הֲנֶעֶלְמוּ מִמְּךָ קוֹרוֹת הַזְּמַן / כִּי תֶחֱרַד אִם יִשְׁבּוֹת הַמָּן? / זֶה דֶּרֶך הַזְּמַן וְזֶה מִשְׁפָּטוֹ / וּבְרִית הַיָּמִים כֹּה מַבָּטוֹ / אָבִי, רְאֵה גַּם רְאֵה! הַאִם מַעֲלַת הַחֲכָמִים / לִשְׂמֹחַ בְּאוֹר פְּנֵי הַיָּמִים / וְלִדְאֹג בְּעֵת יַהֲַלֹךְ אֵימִים? / לֹא כֵן, אָבִי! כִּי מַעֲלַת הֶחָכָם לְהָאִיר הַזְּמַן הָאָפֵל / וּלְחַדֵּשׁ נֹגַהּ בָּעֲרָפֶל / וְלִהְיוֹת אַבְרָהָם בִּימֵי אַמְרָפֶל / וּבִיְמֵי בַחַן – עֹפֶל / הַשָּׁפָלָה הַגְבֵּהַּ וְהַגָּבֹהַּ הַשְׁפֵּל /
וְיָדַעְתִּי כִּי דְּבָרַי לֹא יְקִימוּן כּוֹשֵׁל / אַף כִּי קָצִין, שׁוֹטֵר וּמוֹשֵׁל / כָּל קֳבֵל דִּי פַרְזְלָא דִּידָךְ מְהַדֵּק כֹּלָּא
וְחָשֵׁל / כִּי הַפִּיל – לֹא יְקִימוּהוּ כִּי אִם הַפִּילִים / וְהָעֲנָק – לֹא יְקִימוּהוּ כִּי אִם הַנְּפִילִים / וְכֵן הַנָּדִיב – לֹא יְקִימוּהוּ כִּי אִם הַנְּדִיבִים / וְהַנָּבוֹן – לֹא יְנַחֲמוּהוּ כִּי אִם הַחֲשׁוּבִים / אָמְנָם סִקַּלְתִּי הַמְּסִלָּה / לִפְנֵי גְּדוֹלֵי הַמַּעֲלָה / וְרָאשֵׁי הַתְּהִלָּה / אֲשֶׁר בָּם תֶּחֱזַק הַתִּקְוָה / וּבְמַחְשְׁבוֹת סוֹדָם תִּשְׁלַם הַחֵפֶץ וְהַתַּאֲוָה /
חַי הַבְּרִית! לֹא נַעֲמוּ חֲיֵּי הַחוֹשְׁקִים / וְלֹא שָׁלוּ הַנְּפָשִׁים בְּךָ דְּבֵקִים / מִיּוֹם שָׁלַח הַזְּמַן יָד בִּשְׁלוֹמֶךָ / וּמָרוֹר זֶה שֶׁאָנוּ אוֹכְלִים – עַל שְׁמֶךָ / עַל שׁוּם שֶׁמֵּרֲרוּ הַיָּמִים אֶת טַעֲמֶךָ / וְכִבּוּ גִשְׁמֵיהֶם עֲצֵי מַעֲרֶכֶת חִשְׁקֶךָ / בְּשַׁנּוֹתָם
טַעַם אֵשֶׁת חֵיקֶךָ / בַּת נָדִיב, גְּבֶרֶת הַמַּהֲלָלִים / הַנּוֹדַעַת עַל שְׁלֵמוּת הַמִּדּוֹת וְהַפְּעָלִים / נוֹשֵׂאתָ חֳלָיֵינוּ וְסוֹבֶלֶת מַכְאוֹבֵינוּ / אוֹ חָפֵץ הַזְּמַן כָּכָה לְהַרְאוֹתֵנוּ / לְמַעַן עַנּוֹתֵנוּ / וּלְמַעַן נַסּוֹתֵנוּ / לְהֵיטִיב לָנוּ בְּאַחֲרִיתֵנוּ / לְמַעַן נַכִּיר מַעֲלָתְךָ, הַשַּׂר, וְנָעֳמֶךָ / בְּשׁוּב אֲדֹנָי אֶת שְׁבוּתְךָ וְרַחֲמֶךָ / כַּאֲשֶׁר לֹא נַכִּיר מַעֲלַת הַשֶּׁמֶשׁ כִּי אִם בְּכַסּוֹת
אוֹתוֹ הָעֲנָנִים / וּמֶתֶק הַשָּׁלוֹם – רַק בְּהִתְהַפֵּך הַזְּמַנִּים / הוֹאֶל נָא, צְבִי הַצְּבָאִים, דָּגוּל מֵרְבָבָה / וְקַח נָא אֶת מִנְחָתִי וְסָמְכָהּ בְּרוּחַ נְדִיבָה / וְתֵן לָהּ יָד וְהַעֲלֶהָ אֶל הַמֶּרְכָּבָה / וְאִם אֵין בְּפִיהָ כָּל אֲשֶׁר בִּלְבָבָהּ / תוֹכָהּ רָצוּף אַהֲבָה / וּבַעַל הָרַחֲמִים יוֹצִיא
כָאוֹר צִדְקֶךָ / וְתָפֵק מִמֶּנּוּ רְצוֹן חִשְׁקֶךָ / לְהָשִׁיב שְׁבוּת
אֵשֶׁת חֵיקֶךָ / וְהָיָה רֵאשִׁיתְךָ מִצְעָר וְאַחֲרִיתְךָ יִשְׂגֶּה מְאֹד וְשִׁלַּם נְוַת צִדְקֶךָ.</p>

<p>וַיֹּאמֶר הַשָּׁר: מַה נָּעֲמָה / זֹאת הַנֶּחָמָה / וּמַה מְּאֹד הִפְלַגְתָּ לְדַבֵּר בְּחָכְמָה / וְעַתָּה הַגֶּד נָא לִי אִם דִּבַּרְתָּ עַל הַנְּעִימָה / בְּשׁוּב אֲדֹנָי אֶת שְׁבוּתָהּ וְרִחֲמָהּ.
וָאַעַן וָאֹמַר: חַיֶּיךָ, הַשָּׁר! דִּבַּרְתִּי
/ וְהָיִיתִי הָרִאשׁוֹן אֲשֶׁר אִישׁ חֵיקָהּ בִּשַׂרְתִּי / בִּדְבָרִים עֲרֵבִים אֲשֶׁר בְּעֵינָיו יָקַרְתִּי.</p>

<p>וַיֹאמֶר הַשָּׂר: אַחֲלַי לְפָנֶיךָ לְהוֹדִיעֵנִי מְלִיצַת הַבְּשׂוֹרָה / לְמַעַן יִיטַב לִי בַעֲבוּרָהּ / אָז דִּבְּרָה לְשׁוֹנִי בְחִכִּי / וְאֹמְרָה אֶל הַשָּׂר מַלְכִּי:
זֹאת הִיא הַמְּלִיצָה / אֲשֶׁר שָׁלַחְתִּי לְבַעַל הָעֲלִיצָה:</p>

<p>עוּרָה כְבוֹדִי, כִּי הִנֵּה הַסְּתָו עָבַר וְהַגֶּשֶׁם אָזָל / וְהֵשִׁיב הַזְּמַן אֶת הַגְּזֵלָה אֲשֶׁר גָּזָל / שָׁמַעְתִּי הַדְּבָרִים וְלֹא הֶאֱמַנְתִּי, לְרֹב עִצְּבוֹנַי / עַד אֲשֶׁר בָּאתִי וַתִּרְאֶינָה עֵינַי / הַנְּעִימָה וְהַכְּבוּדָה / סְגֻלַּת כָּל חֶמְדָּה /
כְּלִילַת יֹפִי, מָשׂוֹשׂ לְכָל הָאָרֶץ, פֶּרַח הַצְּבִיּוֹת / וְצִיץ הָעַלִּיזוֹת וְהַיְפֵהפִיּוֹת / עָפְרָתְךָ, הַצְּבִי, תַּעֲבֹר לְפָנַי בְּמָחוֹל / וְשׁוֹלַחַת לְךָ בְּרָכוֹת כַּחוֹל / וּמִדֵּי עָבְרָהּ תְּעוֹרֵר הָאֲהָבוֹת / וְתִמְשֹׁךְ אַחֲרֶיהָ הַלְּבָבוֹת / וְתִזְרֹק בָּם לֶהָבוֹת /
עַד יֹאמְרוּ בָעַמִּים: שָׁלוֹם לִמְלֶכֶת הַשָּׁמַיִם, שָׁלוֹם / וְהַיָּמִים הָרִאשׁוֹנִים יִפְּלוּ, כִּי מַה שֶׁעָבַר – חֲלוֹם / וּבֶאֱמֶת אֵינֶנָּה רְאוּיָה / כִּי אִם לְעֹפֶר הָאַיָּלִים / וּלְשַׂר צְבָא הַחֲיָלִים / כִּי הִיא מַלְכַּת הַצְּבִיּוֹת / וְתִפְאֶרֶת הַלְּבִיּוֹת / וְלוּלֵי הֱיוֹתְךָ הָאָדָם הַגָּדוֹל בָּעֲנָקִים / וּבְךָ יִתְהַלְלוּ הַקְּרוֹבִים וְהָרְחוֹקִים / לֹא הִנִּיחוּהָ אֵלֶיךָ הַחוֹשְקִים / בְּרוּכָה תִּהְיֶה הַסְּעָרָה, אַחֲרֵי אֲשֶׁר הִנְחַתְנוּ אֶל מְחוֹז חֶפְצֵנוּ /
וְלֹא הֶחֱטִיאָה חִצֵּנוּ / חֵי הַבְּרִית! כִּי לוּלֵא הִטְעִימְךָ הַזְּמַן מְרוֹרַת פִּתְנוֹ /
לֹא הִכַּרְתָּ צוּפוֹ וְיַעְרוֹ וְקִנְּמוֹנוֹ / יָבוֹא דוֹדִי לְגַנּוֹ / וְיֹאכַל פְּרִי מְגָדָיו אֲשֶׁר צָמְחוּ לִשְׁמֶךָ / כִּי מִי יֹאכַל אוֹ מִי יָחוּשׁ חוּץ מִמֶּךָ? / אָבִי! הֲתִתְמַהּ עַל אֲשֶׁר עֲשָׁקוּךָ הַיָּמִים / וְלֹא תִּתְמַהּ אֵיךְ יַעַשְׁקוּ הַשֶּׁמֶשׁ
בַּמְּרוֹמִים / וְיָשׁוּב, אַחַר הֱיוֹת זָהֳרוֹ מֵאִיר – קוֹדֵר / וְאַחֲרֵי הִגַּלוֹתוֹ – נִסְתָּר וְחוֹדֵר / וְיִגְזְלוּ מִן הַלְּבָנָה יִפְעָתָהּ / וְאֶת יְקָר תִּפְאֶרֶת גְּדֻלָּתָהּ / וְכַאֲשֶׁר יָשׁוּבוּ הַזּוֹרְחִים אַחֲרֵי לָקוּתָם / וְיִשְׂמְחוּ הַלְּבָבוֹת בְּשׁוּבָם לְקַדְמָתָם / כֵּן שָׂמְחוּ
הַלְּבָבוֹת בְּשִׁיבַת עָפְרָתְךָ וְהֶעֱטוּהָ כִמְעִיל כָּבוֹד
וְהֶאֱרִיכוּ שׁוּלֵי הַמַּהֲלָל / וְיָגִילוּ בָהּ כַּאֲשֶׁר יָגִילוּ בְּחַלְּקָם שָׁלָל / וּבַעֲבוּר אֲשֶׁר יָדַעְתִּי מַעֲלָתִי בְעֵינֶיךָ
מִמַּעֲלָתְךָ בְעֵינַי, וְיָדַעְתִּי כִּי תַּאֲמִין לְדִבְרֵי נֶאֱמָן
בֵּיתֶךָ / וְסָר אֶל מִשְׁמַעְתֶּךָ /
בָּאתִי אֵלֶיךָ בְּנֶפֶשׁ עֲלִיזָה לְבַשֶּׂרְךָ, כִּי רָאִיתִי חֶמְדָתְּךָ הַנְּעִימָה / מְעֻטֶּרֶת בְּכָל שֵׂכֶל וְחָכְמָה / וְנָתַתִּי שֶׁבַח לַאֲשֶׁר הִפְלִיא חַסְדּוֹ עִמָּהּ / וְלָכֵן, הַדּוֹד הֶעָרֵב וְהָרַחֲמָן / עֲמֹד בְּלֵב בּוֹטֵחַ וְנֶאֱמָן / כִּי חָזְרָה לְקַדְמָתָהּ / לְיָפְיָהּ וּלִנְעִימוּתָהּ / וַאֲשֶׁר לֹא קָצְרָה יָדוֹ מֵהוֹשִׁיעַ – יוֹשִׁיעֶךָ / וְיַרְבֶּה כַחוֹל זַרְעֶךָ / וְיִטֶּה אֵלֶיךָ כְּנָהָר שְׁלוֹמוֹ / וּכְנַחַל שׁוֹטֵף כְּבוֹדוֹ וְנָעֳמוֹ / כְּנֶפֶשׁ מְנַחֵם, מֵשִׁיב נַפְשִׁי בְּמֶתֶק נְאוּמוֹ / וְנֶפֶשׁ
מְשָׁרֶתְךָ, עִמָּנוּאֵל בֵּן כְּבוֹד רִבִּי שְׁלֹמֹה, זֵכֶר צַדִּיק
לִבְרָכָה!</p>

<p>וַיֹאמֶר הַשָּׂר: בֶּאֱמֶת, הָיוּ חֶמְדַּת לִבְּךָ הָאִישׁ וְהָאִשָּׁה / כַּאֲשֶׁר חִבַּרְתָּ עֲלֵיהֶם שִׁירָה חֲדָשָׁה.</p>

<p>וַאַעַן וָאֹמַר: חַיֶּיךָ! שְׁנֵיהֶם הָיוּ חֶמְדַּת לְבָבִי / כִּי הָאִישׁ הוּא הַנֵּר הַמַּעֲרָבִי / וְהָאִשָּׁה הָיְתָה פֶּרַח הַצְּבִיּוֹת אֲשֶׁר מֵעוֹלָם / וּשְׁנֵיהֶם גָּבְרוּ עַל כָּל בְּנֵי דּוֹרָם בְּשִׂכְלָם / וְלוּ שָׁמַעְתָּ הַקּוֹרוֹת אֲשֶׁר קְרָאוּנִי / וְהָרָעוֹת אֲשֶׁר מְצָאוּנִי / כַּאֲשֶׁר פִּתַּנִי חִשְׁקִי לִרְאוֹת פְּנֵי יִפְעָתָם
/ וְרָאִיתָ אָז עֵינַי נוֹזְלוֹת אֶת דִּמְעוֹתָם
/ וְרָאִיתָ הַשִּׁירָה הָעֲרֵבָה וּדְבָרֶיהָ הַנְּעִימִים / אֲשֶׁר שָׁלַחְתִּי אֲלֵיהֶם אַחַר יָמִים / אָז תֹּאמַר כִּי חָלִיתִי בְאַהֲבָתָם חֳלִי חֵשֶׁק כָּבֵד / וְאַחֲרִיתוֹ עֲדֵי אוֹבֵד.
וַיֹּאמֶר הַשָּׂר: חַיֶּיךָ, לֹא אָמוּשׁ מִזֶּה / עַד אֲשֶׁר הַשִּׁירָה בְּעֵינַי אֶחֱזֶה!</p>

<p>וָאַעַן וָאֹמַר: חַיֶּיךָ, הַשָּׂר, לֹא תוּכַל לְהָבִין דִּבְרֵי הַשִּׁירָה / רַק כְּהַקְדִּימִי לְהוֹדִיעֲךָ הַמִּקְרֶה אֲשֶׁר אֵלַי אָז קָרָה / וּמַעֲשֶׂה שֶׁהָיָה כָּךְ הָיָה:
אֲנִי יָצָאתִי בִיְמֵי חָרְפִּי מֵאֶרֶץ מוֹלַדְתִּי / עִם חֶבְרַת חוֹשְׁקִים מֵאַנְשֵׁי עֲדָתִי / לְהִתְהַלֵּךְ בָאָרֶץ לְאָרְכָּהּ וּלְרָחְבָּהּ / מִמִּזְרַח שֶׁמֶשׁ וּמִמַּעֲרָבָהּ / פַּעַם נָלִין בַמִּדְבָּר וּפַעַם בַּעֲרָבָה / פַּעַם בֶּעָרִים / וּפַעַם בַּיְּעָרִים / וְהָאִישׁ חֲשׁוּקִי עִם אֵשֶׁת חֵיקוֹ הָיוּ בְּפַבְּרִיָּנוֹ / וְהַחֵשֶׁק עַל כַּנְפֵי נְשָׁרָיו דֶּרֶך שָׁם נְשָאָנוּ
/ וְכַאֲשֶׁר קָרַבְנוּ שָׁם מַהֲלַךְ יוֹמַיִם / הִתְקַדְּרוּ הַשָּׁמַיִם / גַּם עָבִים נָזְלוּ מָיִם / הֵמָּהּ הָיוּ מֵי מְרִיבָה / אֲשֶׁר הִכּוּנוּ וּרְדָפוּנוּ עַד חוֹבָה / וַתְּהִי לָנוּ צָרָה עַל צָרָה / שֶׁלֶג וְקִיטוֹר וְרוּחַ סְעָרָה / וּמִמְּזָרִים קָרָה / וַנִּקְרָא שֵׁם הַמָּקוֹם מָרָה / כִּי מָרָה נַפְשֵנוּ וְנִכְאָבָה / בַּעֲשׂוֹת הַזְּמַן כַּוָּנִים לְהַעֲצִיבָה / וְחֵשֶׁק מְשָׁכָנוּ בַּעֲבוֹתוֹת אַהֲבָה / עַד אֲשֶׁר הִשְׁכִּיבָנוּ לְמַעֲצֵבָה / הָלַכְנוּ כַּאֲשֶׁר הַמַּזָּל גָּזַר / כִּי הַזְּמַן בָּנוּ הִתְאַכְזָר / וְכָשַל עוֹזֵר וְנָפַל נֶעֱזָר / וְעַל עַפְעַפֵּינוּ צַלְמָוֶת / וּכְפֶשַׂע בֵּינֵינוּ וּבֵין הַמָּוֶת / וְכַאֲשֶׁר הָיִינוּ עַל הָרֵי אַפֵּנִינוֹ / אָבַלְנוּ וְאָנִינוּ / וְחָלִינוּ וְנָהִינוּ / וּכְמוֹ הָרָה תַּקְרִיב לָלֶדֶת, תָּחִיל תִּזְעַק בַּחֲבָלֶיהָ, כֵּן הָיִינוּ / סוֹף כָּל סוֹף כַּאֲשֶׁר בְּפַבְּרִיָּנוֹ הִגַּעְנוּ /
קָלוֹן מִכָּבוֹד שָׂבַעְנוּ / וּבִיוֵן מְצוּלָה טָבַעְנוּ / כִּי הָיִינוּ מְזֵי רָעָב וּלְחוּמֵי רֶשֶׁף / וְהִכָּנוּ הָרָעָב מֵהַבֹּקֶר וְעַד הַנֶּשֶׁף / וְהֶחֱלִיד הַזְּמָן / הַסַּכִּין בֵּין סִימָן לְסִימָן / כִּי לֹא הָיָה שָׁם הֶחָשּׁוּק הַנֶּאֱמָן / וְלֹא רָאִינוּ אִשְׁתּוֹ צִנְצֶנֶת הַמָּן / פֶּרַח שׁוֹשָׁן, מַעֲשֶׂה יְדֵי אָמָּן / וּמָצָאנוּ תַּחַת אֶסְתֵּר – זֶרֶשׁ, וְתַחַת מָרְדְּכַי – הָמָן / עָמַדְנוּ שָׁם רְעֵבִים גַּם צְמֵאִים / כָּל הַיּוֹם וְכָל הַלַּיְלָה נֶהְגֶּה אַךְ נְכָאִים / וְנַפְשֵנוּ בְּתוֹךְ לְבָאִים / הַבֹּקֶר אוֹר, קָרַב יוֹם אֵידֵנוּ / כִּי הַיּוֹם חָשַׁךְ בַּעֲדֵנוּ
/ וְנִדְחַפְנוּ לָצֵאת מִשָּׁם אֲבֵלִים וַחֲפוּיֵי רֹאשׁ / כְּצֵאת הָמָן מִלִּפְנֵי הַמֶּלֶך אֲחַשְׁוֵרוֹש / נִכְזְבָה תוֹחַלְתֵּנוּ / אֲשֶׁר הָיְתָּה בְּפַבְּרִיָּנוֹ / אָבְדָה תִּקְוָתֵנוּ, נִגְזַרְנוּ לָנוּ / וְאַחֲרֵי יָמִים, אֲשֶׁר נְשַָׂאַתְנוּ הַסְּעָרָה אֶל מְחוֹז
חֶפְצֵנוּ / וַנָּפֶק רָצוֹן מֵהַזְּמַן וַיִּרְצֵנוּ / חִבַּרְתִּי מְלִיצָה מִפְּנִינֵי הַמַּאֲמָרִים / וּמִיַּהֲלוֹמֵי הַדִּבּוּרִים / כַּאֲשֶׁר עִם לְבָבִי / וּשְׁלַחְתִיהָ אֶל הַנֵּר הַמַּעֲרָבִי.
וְזֹאת הִיא הַמְּלִיצָה הַיְּקָרָה / אֲשֶׁר לֹא יֻתֵּן סְגוֹר תַּחְתֶּיהָ וְלֹא יִשָּׁקֵל כֶּסֶף
מְחִירָהּ:</p>

<p>הָרֵי אַפֵּנִינוֹ, רַבֵּי הַמְּהוּמוֹת! / אַל טַל וְאַל מָטָר עֲלֵיכֶם וּשְׂדֵי תְרוּמוֹת / הִנְנִי קוֹרֵא אֶתְכֶם בְּשֵׁמוֹת: / אָבֵל הַשִּׁטִּים וּבֵית הַיְּשִׁימוֹת / כִּי שָׁם שָׁכַחְנוּ כָּל נְעִימוֹת / וְחֵשֶׁק עֳפָרִים וַעֲלָמוֹת / וַיְהִי לָנוּ יוֹם עֲבָרוֹת / וְגַם מָטָר וְגֶשֶׁם מְטָרוֹת / וּפָרַץ הַזְּמַן עָלֵינוּ פָּרֶץ / כִּי לַשֶּׁלֶג יֹאמַר: הֱוֵא אָרֶץ! / וְנָחָנוּ דֶּרֶך אֶרֶץ פְּלִשְׁתִּים / מִגָּבֹהַּ נִירָא וּבַדֶּרֶך חַתְחַתִּים / וְהַזְּמַן מַשְׁלִיך קַרְחוֹ כְפִתִּים / מִתְאַכְזֵר בְּכָל עִנְיָנָיו / וְנוֹשֵׂא הַצִּנָּה הוֹלֵך לְפָנָיו / וְלָקַחַת נַפְשֵנוּ יַחְמֹד / וְלִפְנֵי קָרָתוֹ מִי יַעֲמֹד / וְרוּחַ יָם הַלֵּב לִגְזָרִים גּוֹזֵר / עַז פָּנִים כְּמַמְזֵר / נוֹתֵן שֶׁלֶג כַּצֶּמֶר, כְּפוֹר כָּאֵפֶר יְפַזֵּר /
וְכָשַל עָזוּר וְנָפַל עוֹזֵר / וְהָרוּחוֹת עָלֵינוּ בְקוֹלָם / וְהַמַּיִם לָהֶם חוֹמָה מִימִינָם וּמִשְּׂמֹאלָם /
הַקֹּר חוֹטֵף וְהַלֵּב נֶחְטָף / וּבַמַּיִם מֹרַק וְשֻטָּף / שָׁכַחְנוּ הַנָּשִׁים וְהַטָּף / וְנַפְשֵנוּ בָנוּ תִּתְעַטָּף / קַצְנוּ בְּכָל מַאֲוַיֵּינוּ / וַנִּבְחַר מָוֶת מֵחַיֵּינוּ / וַתִּקְרַב לַשַּׁחֵת נַפְשֵׁנוּ / וַחֲיָּתֵנוּ לַמְּמִיתִים / כִּי אָמַרְנוּ: כֻּלָּנוּ מֵתִים / רָאִינוּ שַׁעֲרֵי צַלְמָוֶת / וּכְפֶשַׂע בֵּינֵינוּ וּבֵין הַמָּוֶת / וַָאַעֲמִידָה שְׁתֵּי תּוֹדוֹת גְּדוֹלוֹת / וָאַעֲלֶה עַל לְבָבִי חֵשֶׁק שְׁתֵּי הָאַהֲבוֹת הַמְּהֻלָּלוֹת / לִהְיוֹת צֵל לְנַפְשִׁי / מִן הַתְּלָאוֹת אֲשֶׁר עָבְרוּ רֹאשִׁי / הַתּוֹדָה הָרִאשׁוֹנָה – חֵשֶׁק אַהֲבָתְךָ, הַשָּׂר הָאָיוֹם / אֲשֶׁר הוּא לְפִיד יוֹם פִּדְיוֹם / אֵשׁ יוֹקֶדֶת כָּל הַיּוֹם / וְהַתּוֹדָה הַשֵּׁנִית – חֵשֶׁק אֵשֶׁת חֵיקֶךָ, אַשְׁרֶיהָ / הַהוֹלֶכֶת לְמוֹאֵל וַאֲנִי אַחֲרֶיהָ / אֲשֶׁר אֵשׁ חִשְׁקָהּ תְּעוֹרֵר הָאַהֲבוֹת / וְתוֹפִיעַ אוֹר הַלְּבָבוֹת / וַתִּהְיֶינָה שְׁתֵּי הַתּוֹדוֹת הוֹלְכוֹת /
וּפֶלֶךְ הַחֵשֶׁק תּוֹמְכוֹת / וְאוֹתָנוּ בַּעֲבוֹתוֹת אַהֲבָה מוֹשְׁכוֹת / וּבִהְיוֹתֵנוּ בְּפַבְּרִיָּנוֹ / הַזְּמַן הִגִּישׁ עֲצוּמוֹתָיו וְהֶרְאָנוּ / זֶה כַּמָּה בְּמָסֹרֶת תְּלָאוֹתָיו הֱבִיאָנוּ / אַךְ אָז הֱשִׁמָּנוּ וְהֶלְאָנוּ / כִּי שָׁם שִׁחַרְנוּךָ / וּבִקַּשְׁנוּךָ – וְלֹא מְצָאנוּךָ / אֲזַי מֵי הַדְּאָגָה שְׁטָפוּנוּ / וְהַתְּלָאוֹת יֶהְדְֳפוּנוּ / וְעֵינֵנוּ בוֹכִיָּה / וְהַנֶּפֶשׁ תַּאֲנִיָּה וַאֲנִיָּה / וְדִמְעָתָהּ עַל לֶחְיָהּ / וְלוּלֵי הַתּוֹדָה הַשְּׁנִיָה / אֲשֶׁר רְשָפֶיהָ רִשְׁפֵּי אֵשׁ שַׁלְהֶבֶתְיָה / וְחִשְׁקָהּ אֲשֶׁר הָיָה צֵל עַל רֹאשִׁי / כִּמְעַט שָׁכְנָה דּוּמָה נַפְשִׁי / כִּי בִרְאוֹתָהּ אוֹתָנוּ וְנַפְשֵׁנוּ צָרָה כְּמַבְכִּירָה עַל הָאָבְנַיִם / נִצַּב חִשְׁקָהּ כַּשֶּׁמֶש בַּחֲצִי הַשָּׁמַיִם /
וְהוֹפִיעַ אוֹר שִׁבְעָתַיִם / וַנִּקְרָא שֵׁם הַמָּקוֹם הַהוּא מַחֲנָיִם / וְעַתָּה. מַה נְדַבֵּר וּמַה נִּצְטַדָּק, עֲטֶרֶת זָהָב
מְמֹרָט / וְלֹא רָאִינוּ אֵשֶׁת חֵיקֶךָ, אֲשֶׁר בַּעֲבוּר אַהֲבָתָהּ סָבַבְנוּ הָרֵי אֲרָרָט / וְלִרְאוֹת הוֹדָהּ דַּרְכֵּנוּ לְנֶגְדֵּנוּ יָרַט /
כִּי חָשַׁקְנוּ כֻלְּכֶם בִּכְלָל וְהִיא בִּפְרָט / אֱמָר נָא, עֲטֶרֶת רֹאשִׁי / רִכְבִּי וּפָרָשִׁי / נֵזֶר יִשְׂרָאֵל וּקְדוֹשִׁי / קוֹמַת אַרְזֵי אֵל וּמִבְחוֹר בְּרוֹשִׁי / צוּפִי וְיַעֲרִי וְדִבְשִׁי / מְנַחֵם מֵשִׁיב נַפְשִׁי! / מָתַי יָשִׁיב הַמַּזָּל / אֶת הַגְּזֵלָה אֲשֶׁר גָּזָל / הַיְכֻפָּר לוֹ הֶעָווֹן הַזֶּה בִּמְאֻזָּל / וּבְאַיִל מְשֻׁלָּשׁ וְתוֹר וְגוֹזָל / סָבַבְתִּי כַמָּה הָרִים / וְעִיֵּי הָעֲבָרִים / וּמְעוֹנוֹת אֲרָיוֹת וְהַרְרֵי נְמֵרִים / צַלְמָוֶת וְלֹא סְדָרִים / לִרְאוֹת פָּנֶיךָ הַהֲדוּרִים / וְלִרְעוֹת בְּגַנֵּי יְדִידוּתֶךָ / וְלִלְקֹט שׁוֹשַׁנֵּי אַהֲבָתֶךָ / אִוִּיתִיךָ, חֲמַדְתִּיךָ / בִּקַּשְׁתִּיךָ – וְלֹא מְצָאתִיךָ / אָמַרְנוּ: אַךְ יָצוֹא תֵצֵא לִקְרָאתֵנוּ / וְשָׁם נְחַדֵּשׁ מַמְלֶכֶת חִשְׁקֵנוּ / וְנִטְפֵי הַתְּלָאוֹת תְּגָרַַע / וְתָנִיף יָדְךָ אֶל הַמָּקוֹם וְאָסַף הַמְּצֹא־רָע /
וְנַעֲבִיר בִּבְרִית הַחֵשֶׁק וּבְאָלָתֶךָ / עֳפָרִים וּצְבִיוֹת אֲשֶׁר הִכִּירוּ מַעֲלָתֶךָ /
מַה מְּאֹד חָטָא הַזְּמַַן אֲשֶׁר כָּזֹאת הֶרְאָנוּ / מָתַי יַעֲבִירֵנוּ שֵׁנִית מִּפַבְּרִיָּנוֹ? / מָתַי אֶרְאֶה יִפְעַת אֵשֶׁת חֵיקֶךָ? / מָתַי יָאִירוּ אֵלַי בְּרָקֶיךָ? / מָתַי אֶשְׁמַע קוֹל רַעַמְךָ / בְּגַלְגַּל הַמְּלִיצוֹת? / מָתַי אֶרְאֶה חֲשׁוּקָתְךָ, צְבִי הִיא לְכָל
הָאֲרָצוֹת? / מָתַי חַשְמַלֵּי זָהֳרָהּ יְאִירוּן עַל עֵבֶר פָּנַי? / מָתַי נֹעַם מְשָׁלֶיךָ יְנִיסוּן אֶת יְגוֹנָי? / מָתַי אֶעֱנֹד פְּנִינֵי אִמְרוֹתֶיךָ עַל גַּרְגְּרוֹתַי? / אִם לֹא עַכְשָׁו – אֵימָתַי? / אִלּוּ רָאִינוּ צוּרָתְךָ הַהֲדוּרָה / וְלֹא רָאִינוּ יִפְעַת הַגְּבִירָה / דַיֵּנוּ / אָמְנָם, נֻטַּל כָּבוֹד מִבֵּית חַיֵּינוּ / וְהִתְנַצַּלְנוּ אֶת עֶדְיֵנוּ / כַּאֲשֶׁר נֶעְלַמְתֶּם שְׁנֵיכֶם מֵעֵינֵינוּ / אַיֵּה הַבִּטָּחוֹן אֲשֶׁר בָּטַחְנוּ? / חָשַׁבְנוּ לִיסֹד אַהֲבָתְכֶם מוּסָד מֻסָּד – וְתָפֵל
טַחְנוּ / כָּל זֹאת בָּאַתְנוּ – וְאַהֲבָתְכֶם לֹא שָׁכַחְנוּ / וְאַף כִּי נוֹסְעִים אֲנַחְנוּ / וְכַצְּבִי מֻדָּח הֻדָּחְנוּ / וּבְדַם דִּמְעוֹתֵינוּ הָאֲרָצוֹת נְרַוֶּה /
לַחֲזוֹת בְּנָעָמְךָ עוֹד נְקַוֶּה.</p>

<p>וּמֵהָאֵל הַקָּרוֹב לְכָל קוֹרְאָיו, אֲשֶׁר הוּא לְכָל נִבְרָאָיו עֵזֶר / נִשְׁאַל לָתֵת אֵלֶיךָ מִן הַשְּׂמָחוֹת נֵזֶר / וְתִזְכֶּה אֶל הַטּוּב אֲשֶׁר צָפַן לִירֵאָיו / וְאֶל הַחֶסֶד אֲשֶׁר מָשַׁךְ לִנְבִיאָיו / וְאֶל הַנִּצְחוּת אֲשֶׁר חָלַק לְמַלְאָכָיו וּצְבָאָיו / כְּנֶפֶשׁ הַנּוֹטָה אֵלֶיךָ, נֵזֶר הַיָּמִים / כְּנָהָר שְׁלֹומִים / וּבְרָכוֹת כְּחוֹל יַמִּים /
עִמָּנוּאֵל בֶּן כְּבוֹד רִבִּי שְֹׁלמֹה, זֵכֶר צַדִּיק לִבְרָכָה / אֲשֶׁר מִקְּרֹא לְךָ לְשָׁלוֹם לֹא יִתְעַצָּל / דּוֹרֵשׁ שְׁלוֹמְךָ וְעַל טוֹבָתְךָ יִתְפַּלָּל / וְאַתָּה תָּגִיל בַּאדֹנָי וּבִקְדוֹש יִשְׂרָאֵל תִּתְהַלָּל.
וַיֹּאמֶר אֵלַי הַשָּׂר: חַיֶּיךָ! חֵשֶׁק עָצוּם חֲשַׁקְתָּם / וּבֶאֱמֶת הָיוּ עַל לִבְּךָ חוֹתָם / וְעַתָּה הוֹדִיעֵנִי אֵיךְ אַתָּה עַתָּה בְּאַהֲבָתָם?
וָאַעַן וָאֹמַר: הִנְנִי בְחֵשֶׁק הָאִישׁ כְּבָרִאשׁוֹנָה / וְאַהֲבָתוֹ הַיְּשָׁנָה
/ לַיְלָה וְיוֹמָם לֹא תִּכְבֶּה, לְעוֹלָם יַעֲלֶה עֲשָׁנָהּ / וּגְדוּדֵי חִשְׁקוֹ יָבוֹאוּ בְלִבִּי בָּא שָׁנָה / אָמְנָם עַל אֵשֶׁת חֵיקוֹ נָמֵס לְבָבִי וְהָיָה לְמָיִם / כִּי לְקָחוּהָ לָנוּ מַלְאֲכֵי הַשָּׁמַיִם / וְנִשְׁמָתָהּ הַטְּהוֹרָה / הִיא בְחֵיק אַבְרָהָם וְשָׂרָה.
וַיֹּאמֶר הַשָּׂר: הַאִם חִבַּרְתָּ עַל פְּטִירַת הַגְּבִירָה קִינוֹת?</p>

<p>וָאָעַן וָאֹמַר: חַיֶּיךָ! לְדַבֵּר עָלֶיהָ הָיוּ יָדַי אֱמוּנוֹת / כִּי פְּרִידָתָהּ יָרְתָה בְלִבִּי חֵצִי / אָמְנָם לֹא יָדַעְתִּי מִפְּטִירָתָהּ כְּמוֹ מוֹעֵד מוֹעֲדִים וָחֵצִי / וְהָיָה קָשֶׁה עָלַי לְעוֹרֵר הָאֵבֶל יָשָׁן נוֹשָׁן / כִּי לוּלֵי זֶה הָיִיתִי מַעֲלֶה עֲשָׁנוֹ כְּעֶשֶׁן הַכִּבְשָׁן /
וְהִפְקַדְתִּיהָ בְיַד יוֹצְרָהּ וְאָמַרְתִּי: נֶפֶשׁ בְּרָכָה תְּדֻשָּׁן.</p>

<p>וַיֹּאמֶר הַשָּׂר: חָשַׁבְתִּי כָּל לֹא סָפַדְתָּ לְעוֹלָם עַל אִשָּׁה.</p>

<p>וָאָעַן וָאֹמַר: חַיֶּיךָ! סָפַדְתִּי עַל אִשָּׁה קְדוֹשָׁה / הָיוּ אִישָׁהּ וּבָנֶיהָ מִמֶּנָהּ רְחוֹקִים / וְחִבַּרְתִּי קִינִים לְשֵׁם אִישָׁהּ וּלְשֵׁם בָּנֶיהָ
וְהַדְּבָרִים עַתִּיקִים.</p>

<p>וַיֹּאמֶר הַשָּׂר: בְּחַיֶּיךָ! כָּתְבֵם לִי לְזִכָּרוֹן / לְמַעַן יֵדְעוּ אוֹתָם דוֹר אַחֲרוֹן.</p>

<p>וָאַעַן וָאֹמַר: הִנֵּה הַקִּינָה הַמְּהֻלָּלָה / אֲשֶׁר חִבַּרְתִּי עַל שֵׁם בַּעֲלָהּ:
קַוֵּה לִשְׁלוֹמִים וָאָיִן / שְׁכוּרַת וְלֹא מִיָּיִן / אֶל הִלָּקַח מַחְמַד כָּל עָיִן / גְּבֶרֶת הַמַּהֲלָלִים / פְּרִי קֹדֶש הִלּוּלִים / אֵשֶׁת חַיִל רַבַּת פְּעָלִים / יְדִדוּת נַפְשִׁי וְחֶמְדַּת שַׁעֲשׁוּעִי /חוֹתָם עַל לִבִּי וְחוֹתָם עַל זְרוֹעִי / צִיץ הָעֲנָוָה וְרֹאשׁ קְרוּאֶיהָ / אֵשֶׁת נְעוּרִים אֶסְתֵּר נוֹשֵׂאת חֵן בְּעֵינֵי כָּל
רוֹאֶיהָ / מִי יָעַץ זֹאת עָלַיִךְ, אֶסְתֵּר הַמַּעֲטִירָה / עֲטֶרֶת צְבִי וּצְפִירַת תִּפְאָרָה / מִי הֶאֱמִין כִּי יוּעַם אוֹרֵךְ / וְיִשְׁנֶא כֶּתֶם הוֹדֵךְ וַהֲדָרֵךְ / אֲרוּרָה הָאֲדָמָה בַּעֲבוּרֵךְ / אִי, חֶמְדַת נַפְשִׁי, יוֹנָתִי תַּמָּתִי! / אִי, גֶּפֶן פּוֹרִיָּה בְּיַרְכְּתֵי בֵיתִי! / אִי, יְדִידוּת נַפְשִׁי וְרֹאשׁ שִׂמְחָתִי! / אִי, שְׁלוֹם בֵּיתִי וּמְנוּחַָתִי! / אִי, צַדֶּקֶת! אִי, רַחֲמָנִית! / אִי, צְנוּעָה! אִי, שַׁלְמָנִית! / אַהֲרוֹנִית, סַהֲרוֹנִית, עֵרוֹנִית! / מִפְּנֵי פְרִידָתֵךְ הָלַכְתִּי קְדוֹרַנִּית / וְהַיָּגוֹן הֶאֱרִיךְ עַל גַבִּי מַעֲנִית / הֲשָׁמַעַתְּ אֶת אַנְחוֹתַי? / הֲרָאִית אֶת דִּמְעוֹתַי / כַּמָּטָר יַעֲרֹפוּ / יָזוּבוּ מַיִם וּנְחַָלִים יִשְׁטֹפוּ? / הַרְאִינִי אֶת מַרְאַיִךְ, הַשְׁמִיעִינִי אֶת קוֹלֵךְ / וְחָיְתָה נַפְשִׁי בִּגְלָלֵךְ / הֲשָׁמַעַתְּ, חֶמְדַת נַפְשִׁי, קוֹל בָּנַיִךְ צוֹעֲקִים
בְּמַר נַפְשָׁם / חָגְרוּ שַׂקִּים, הֶעֱלוּ עָפָר עַל רֹאשָׁם / זַעֲקַת שֶׁבֶר יְעֹעֵרוּ / וּכְמֹץ מִגֹּרֶן יְסֹעֵרוּ / יִגְעֲרוּ בַמְנַחֲמִים / יֹאמְרוּ: גָּדְלָה הַחֲרַָדַָה וְאֵין מָקוֹם לְנִחוּמִּים / אִי, אֵשֶׁת נְעוּרָי! / בְּיַד מִי הִנַּחַתְּ נְעָרַי / אֲשֶׁר טִפַּחְתָּם וַאֲשֶׁר רִבִּיתָם / אֲשֶׁר עָמַלְתְּ בָּם וַאֲשֶׁר גִּדַּלְתָּם / מִי יְנַחֲמֵם מִכְּאֵבָם / וּמִי יַשְׁקִיט שְׁאוֹן לִבָּם / הָיִית עַל גּוֹזָלַי מְרַחֶפֶת / שָׁכְנוּ לָבֶטַח עָלַיִךְ וַעֲלֵיהֶם הָיִית כָּל הַיּוֹם
חוֹפֶפֶת / וְעַתָּה, אֵיךְ רַחֲמַיךְ עֲלֵיהֶם הִתְאַכְזָרוּ / וְנִחוּמַיִך מֵהֶם זָרוּ / יִצְעֲקוּ לְמוּלֵךְ – וְאֵין מַפְנֶה / יִקְרְעוּ סְגוֹר לִבָּם – וְאֵין קוֹל וְאֵין עוֹנֶה /
מַה יַּעֲשׂוּ אָבִיךְ וְאִמֵּךְ, אֲשֶׁר אֲהֵבוּךְ אַהֲבַת נַפְשָׁם / וּמַה יֹּאמְרוּ אַחַיִךְ וְאַחְיוֹתַיִךְ – וְהָיִית עֲטֶרֶת רֹאשָׁם / מַה יַּעֲשֶׂה בַעַל נְעוּרַיִךְ – וְעוֹד לֹא יִרְאֵךְ / יִכְסֹף לִרְאוֹת פָּנַיִךְ – וְלֹא יִמְצָאֵךְ / מַה יַעֲשׂוּ בָנַיִךְ שְׂבֵעֵי מַמְּרוֹרוֹת / אֲבֵלֵי אֵם קוֹדְרִים, הַבּוֹכִים לְרֹאש אַשְׁמוּרוֹת /
אֲשֶׁר יְנַחֲמוּם וְלֹא יִתְנֶחָמוּ / אַשְׁכְּלוֹת מְרוֹרוֹת לָמוֹ / מָה אֲַדַבֵּר וּמָה אֶצְטַדָּק, אֵשֶַׁת נְעוּרַי / וְאַתְּ הָיִית בְּעוֹכְרָי / לְעוֹלָם לֹא אֶתְנַחֵם עָלַיִךְ / עַל אֲשֶׁר לֹא הָיִיתִי עַל פָּנַיִךְ / לָנוּד לָךְ וּלְסָפְדֵךְ / כָּרָאוּי לִכְבוֹדֵךְ / וְעַתָּה, הָלוֹךְ הָלַכְתְּ / כִּי נִכְסֹף נִכְסַפְתְּ / לָלֶכֶת אַחֲרֵי פְּלוֹנִי
וּפְלוֹנִי נְכָדַי – לָמָּה גָּנַבְתְּ אֶת לְבָבֵינוּ וַתְּנַהֲגִי
אוֹתָם כִּשְׁבוּיוֹת חָרֶב? אַחֲלַי לִמְאַסֵּף הַנְפָשׁוֹת הַקְּדוֹשׁוֹת
לֶאֱסֹף אֶת נַפְשֵׁךְ / וּכְבוֹד אֲדֹנָי יַאַסְפֵךְ.</p>

<p>וְזֹאת הִיא הַקִּינָה אֲשֶׁר חִבַּרְתִּי עַל שֵׁם בָּנֶיהָ / נִטְעֵי נַעֲמֶנֶיהָ.</p>

<p>הֲצֳרִי אֵין בְּרוֹמָא, אִם רוֹפֵא אֵין שָׁם, אֵנְשֵׁי שְׁלוֹמֵנוּ / כִּי מַדּוּעַ לֹא עָלְתָה אֲרוּכַת בַּת עַמֵּנוּ / הַצַּדֶּקֶת הַמְּהֻלָּלָה, מָרַת אֶסְתֵּר אִמֵּנוּ / מִי זֶה לִשְׁלוֹמִים וּבִרְכוֹת טוֹב יְקַדְּמֵנוּ / וְתַחְתֵּנוּ נִרְגַּז, יָבוֹא רָקָב בַּעֲצָמֵינוּ / וְנָפַל חֶלְכָּאִים בַּעֲצוּמֵינוּ / אַל תָּאִיצוּ לְנַחֲמֵנוּ / סוּרוּ סוּרוּ, הַמְּנַחֲמִים
/כִּי גָדַל הַכְּאֵב מְאֹד וְאֵין מָקוֹם לְנִחוּמִים / אֲהָהּ, מָרַת אֶסְתֵּר, אִמֵּנוּ הַקְּדוֹשָׁה / פִּנַּת יִקְרַת הָאֶבֶן הָרֹאשָׁה / אֲשֶׁר עָלִית עַל כָּל הַנָּשִׁים לַעֲנָוָה וְלִקְדֻשָּׁה / כַּמָּה וְכַמָה הִרְוַחְתְּ לְנַפְשֵׁנוּ הָאֲנוּשָׁה / וּבְיָם הַדְּאָגוֹת הַעֱבַרְתִּינוּ בַיַּבָּשָׁה / וְעַתָּה נַפְשֵנוּ יְבֵשָׁה / וְאַיֵּה אַהֲבָתֵנוּ אֲשֶׁר הָיְתָה עַל לְבָבֵךָ חֲרוּשָׁה? / אִי, בַּת נָדִיב, תּוֹמֶכֶת רוּחַ נְדִיבָה / אֲשֶׁר הָיִית בְּעֵת צָרָתֵנוּ קְרוֹבָה / אֵיךְ הִשְׁכַּבְתִּינוּ לְמַעֲצֵבָה / לָמָּה נַחְבֵּאת לִבְרֹחַ, עֲטֶרֶת רָאשֵׁינוּ / אֵיךְ לֹא קָרָאת אוֹתָנוּ, צוּפֵנוּ וְיַעֲרֵנוּ
וְדִבְשֵׁנוּ / לִשְׁפֹּךְ עָלַיִךְ אֶת מְרִירוּת נַפְשֵׁנוּ? / מִי יְנַחֲמֵנוּ מֵעִצְּבוֹן
יָדֵינוּ וּמִי זֶה יַשְׁקִיט כְּאֵבֵנוּ / וְרִשְׁפֵּי אַהֲבָתֵךְ כָּאֵשׁ
בּוֹעֵר בְּקִרְבֵּנוּ / עָלִית לַמָּרוֹם, שָׁבִית שֶׁבִי / וְהִנַחַתְּ אוֹתָנוּ עַל קֶרֶן הַצֶּבִי / אִי, בְּאֵר מַיִם חַיִּים, מַעְיַן גַנִּים / בְּיַד מִי נָטַשְׁתְּ בָּנַיִךְ הָאֲנוּנִים / שְׂבֵעֵי רֹגֶזׁ, מְלֵאֵי יְגוֹנִים / אֲבֵלֵי אֵם, יַעֲשׂוּ מִסְפֵּד כַּתַּנִּים / וְאֵבֶל כִּבְנוֹת יַעֲנָה / בָּעֶרֶב יָלִינוּ בֶכִי וְלַבֹּקֶר קִינָה / מִי יִתֵּן רֹאשֵׁנוּ מַיִם וְעֵינֵינוּ מְקוֹר דִּמְעָה
/ וְנִבְכֶּה יוֹמָם וָלַיְלָה לְשָׂבְעָה / בְּרֹאש מֻקְרָח וּבְזָקָן גְּרוּעָה / עַל לֹא־טוֹבָה הַשְּׁמוּעָה / אֲשֶׁר לְבָבֵנוּ שִׁסְּעָה / מִי יָעַץ זֹאת עָלַיִךְ, צִנְצֶנֶת הַמָּן / יָתֵד הַתְּקוּעָה בְּמָקוֹם נֶאֱמָן / מִי הֶאֱמִין כִּי תִּשְׁכְּחִינוּ – וְלֹא שְׁכַחֲנוּךְ אוֹ תִּזְנָחִינוּ – וְלֹא זְנַחְנוּךְ / וַאֲנַחְנוּ חוֹתָם עַל לִבֵּנוּ וְחוֹתָם עַל זְרוֹעֵנוּ
נְתַּנּוּךְ / אִמְרִי נָא, עֲטֶרֶת רֹאשֵׁנוּ / הֲיָדַעַתְּ בְּצָרַת נַפְשֵׁנוּ / הֲיָדַעַתְּ, חֲסִידָה בַשָּׁמַיִם / אֵיךְ תֵּרַדְנָה עֵינֵינוּ דִּמְעָה וְעַפְעַפֵּינוּ יִזְּלוּ מָיִם? / מִי יִמְחֶה דִּמְעָה מֵעַל פָּנֵינוּ / וְשָׁבַת מְשׂוֹשׂ לִבֵּנוּ / נֶהֱפַּךְ לְאֵבֶל מְחוֹלֵנוּ /
הִנֵּה אֲנַחְנוּ, פְּלוֹנִי וּפְלוֹנִי, שְׁכוּרֵי כּוֹס הַחֵמָה / בְּעֵינַיִם דּוֹמְעוֹת וּבְנֶפֶשׁ הוֹמָה / צוֹעֲקִים בְּקוֹל מָרָה עַל פְּטִירַת הַצַּדֶּקֶת מָרַת אֶסְתֵּר, אִמֵּנוּ הַתְּמִימָה / וְדוֹאֲגִים עִמָּכֶם, פְּלוֹנִי וּפְלוֹנִי, פֶּרֶץ אִמֵּנוּ
הָעַלִּיזָה / אֲשֶׁר פָּרַץ אֲדֹנָי פֶּרֶץ בְּעֻזָּהּ / אָמְנָם, יַד לְשׁוֹנֵנוֹ לְהַגִּיד תִּקְצַר / וּמְזִמָּה מִמֶּנּוּ תִּבָּצַר / וּלְבָבֵנוּ כֹּחַ לֹא עָצָר / כִּי פַחַד קְרָאָנוּ וּרְעָדָה / צִירִים אֲחָזוּנוּ כְּצִירֵי יוֹלֵדָה / נַעֲוֵינוּ מִשְּׁמֹעַ, נִבְהַלְנוּ מֵרְאוֹת / כִּי נִפְלִינוּ נוֹרָאוֹת / וְאִם לֹא
תִּשְׁמָעוּהָ – בְּמִסְתָּרִים תִּבְכֶּה נַפְשֵׁנוּ לְרֹאשׁ
אַשְׁמוּרוֹת / עַל אֲשֶׁר לֹא זָכִינוּ לִהְיוֹת עַל פְּנֵי אִמֵּנוּ בְּהִפָּרְדָהּ / לָנוּד לָהּ וּלְסָפְדָהּ / הוֹי אֵם וְהוֹי הוֹדָהּ / כָּרָאוּי לִכְבוֹדָהּ / וּמַה מְּאֹד חֲטַּאתְכֶם כְּבֵדָה / אֲשֶׁר לֹא קְרָאתֶם לָנוּ לִשְׁפֹּךְ אֶת נַפְשֵׁנוּ / אֶל חֵיק אִמֵּנוּ / וְלוּ הוֹדַעְתֶּם אוֹתָנוּ הַדָּבָר – הָיָה כָּל אֶחָד לָבוֹא נֶחְפָּז / וְכִי תְקַדְּמֵנוּ בִרְכוֹת טוֹב, תָּשִׁית לְרֹאשֵׁנוּ עֲטֶרֶת פָּז /
אַחֲלֵינוּ לִמְאַסֵּף נְפָשׁוֹת הַחֲסִידִים הַנְּקִיִים / לִצְרֹר נַפְשָהּ בִּצְרוֹר הַחַיִּים / וּמִנַּחַל עֲדָנָיו אוֹתָהּ זֶבֶד טוֹב יִזְבּוֹד / וְהָיְתָה מְנוּחָתָהּ כָּבוֹד.
עוֹד חִבַּרְתִּי קִינָה נִמְרֶצֶת / מִפְּנִינֵי הַמַּאֲמָרִים מְקֻבֶּצֶת / וּמִיַהֲלוֹמֵי הָעִנְיָנִים מְשֻׁבֶּצֶת / חִבַּרְתִּיהָ עַל אוֹדוֹת גְּבִירָה / הָיָה שְׁמָהּ שָׂרָה / כִּי עִם
רִשְׁפֵּי רוֹם וְעִם אֲנָשִׁים שָׂרָתָהּ, הָיְתָה חֲכָמָה
וּצְנוּעָה / בְּתוּלָה וְאִישׁ לֹא יְדָעָהּ / גָּבְרָה עַל כָּל הַגְּבִירוֹת בִּיפִי וּבְחָכְמָה / וְחָפְרָה לְנֶגְדָּהּ הַלְּבָנָה וּבוֹשָׁה הַחַמָּה / וְקִנְּאוּ לְמַעֲלָתָהּ עָשׁ, כְּסִיל וְכִימָה / וְכַאֲשֶׁר לְקָחָהּ הָאֱלֹהִים / עָמַדְנוּ מַרְעִידִים וְרוֹהִים / וְחִבַּרְתִּי עָלֶיהָ זֹאת הַקִּינָה לְפִי מַעֲלָתָהּ / וִיקָר תִּפְאֶרֶת גְּדֻלָּתָהּ.
הָיְתָה בְּשֶׁכְּבָר הַמָּוְתָה שְׂנוּאָה / לְלַעַג וָקֶלֶס בְּעֵינֵי כָּל רוֹאָהּ / אָמַרְנוּ בַעֲדָהּ: הִנֵּה מַתְּלָאָה / יָרוֹק יָרַק בְּפָנֶיהָ כָּל מוֹצְאָהּ / בַּאֲשֶׁר הִיא אָכְלָה וּמַדְּקָה וּבְרֶגֶל רָפְסָה /
וְתוֹרִיד מִמַּעֲלָתָהּ עַכְסָה וַהֲדַסָּה / וְהַיּוֹם שָׁבָה לִהְיוֹת שֶׁמֶשׁ צְדָקָה / אֲהוּבָה וַחֲשׁוּקָה / וְעַל לוּחַ הַלְּבָבוֹת חֲקוּקָה / כַּאֲשֶׁר בִּצְבִי הָאָרֶץ הִתְחַבְּרָה וְהִתְחַבְּקָה / מִי יִשְׂנָאֶהָ – וְעִמָּהּ אוֹצַר כָּל כְּלֵי חֶמְדָּה / אֲשֶׁר הָיְתָה תִפְאֶרֶת הַזְּמַן לְבַדָּהּ? / בָּחַרְנוּ לִהְיוֹת עִמָּהּ בַּמָּוֶת / וְתָאִיר לָנוּ הַצַּלְמָוֶת / מִשְּׁכֹן עִם הַחַיִים הַנְּעִימִים / לְבוּשֵׁי מִכְלוֹל וּבִגְלוֹמֵי תְכֵלֶת וּבְגִנְזֵי בְּרוֹמִים / עַל הָרֵי בְשָׂמִים / מִי יָקוּץ בְּחֶבְרָתָהּ וְעִמָּהּ לֹא יִתְחַבֵּר / בַּאֲשֶׁר תָּמוּת נָמוּת וְשָׁם נִקָּבֵר / וְאִישֹ יָמוּת בְּאַהֲבָתָהּ נַחְשֹׁב כִּי חֲיָלִים יְגַבַּר / לֹא מַחְשְׁבוֹתַיִךְ, הַמַּוְתָה, מַחְשְׁבוֹת
הַצְּבִיָּה / כִּי מַחְשְׁבוֹתַיִךְ מַחֲשֶׁבֶת רְמִיָּה / וּמַחְשְׁבוֹתֶיהָ – צֶדֶק וּפְלִילִיָּה / אַתְּ חָשַׁבְתְּ לְהוֹרִיד מַעֲלָתָהּ אֶל שְׁאוֹל תַּחְתִּיָּה / וְהִיא הֵרִימָה מַעֲלָתֵךְ עַד רוּם שְׁחָקִים / וְשָׂמָה הַלְבָבוֹת בָּךְ דְּבֵקִים / יַחְשְׁקוּךָ בַּעֲבוּרָהּ הַלְּבָבוֹת הַעֲדִינוֹת / הַפַּרְתְּמִים וְשָׂרֵי הַמְּדִינוֹת / כִּי מִיּוֹם אֲשֶׁר שָׁלַלְתְּ מְלֶכֶת הַשָּׁמַיִם /
נָמֵס לְבָבָם וְהָיָה לְמָיִם / וְעֵינֵיהֶם כַּמָּטָר יַעֲרֹפוֹ / יָזוּבוּ מַיִם וּנְחָלִים יִשְׁטֹפוּ / וּלְמַאֲמָרָהּ כַּסּוּפָהּ יִרְדֹּפוּ / יִנְהֲרוּ אֵלֶיהָ הַשּׁוֹעִים וְהַחֹרִים / וְיִרְדְּפוּ אַחֲרֶיהָ הַטַּפְסָרִים וְהַמִּנְזָרִים /
כַּאֲשֶׁר יִרְדֹּף הַקּוֹרֵא בֶהָרִים / כִּי מִי יַחְשֹׁק בַּחַיִּים – וְהַצְּבִיָּה מֵהֶם
נִפְרָדָה / וּמִי יִגְעַל בַּמָּוֶת – וְהַצְּבִיָּה בְּחוֹחֶיהָ נִלְכָּדָה / וְעִמָּהּ הִתְאֶחָדָה / בַּאֲשֶׁר תִּשְׁכֹּן הִיא – יִשְׁכְּנוּ הַלְּבָבֹות / וְשָׁם תְּקַנֵּנָּה הַמַּחֲשָׁבוֹת / נִכְסֹף בַּעֲבוּרָהּ לְהַגִּיעַ אֶל אֲשֶַׁר מִמֶּנּוּ פָחַדְנוּ / וְנִשְׂנָא אֵת אֲשֶׁר בְּשֶׁכְּבָר חָמַדְנוּ / לֹא הֶאֱמִינוּ מַלְכֵי אֶרֶץ וְכָל יוֹשְׁבֵי תֵּבֵל / כִּי הַמָּוֶת, מַשְׁחִית לְחַבֵּל / אֲשֶׁר אֵילֵי הָאָרֶץ מְנַבֵּל / יִהְיֶה לְעוֹלָם חָשׁוּק / וּכְבָר הָיָה כָּל הַיְּקוּם מִמֶּנּוּ עָשׁוּק / וְיִהְיוּ הַחַיִּים שְׂנוּאִים /
וְהָיוּ בְּשֶׁכְּבָר אֶל כַּנְפֵי נִשְׁרֵי הַלְּבָבוֹת נְשׂוּאִים / מַה גָּדְלָה מַעֲלַת הַנְּעִימָה / עַל טוֹב יִזָּכֵר שְׁמָהּ / בַּאֲשֶׁר נֶהְפַּך בַּעֲבוּרָהּ טֶבַע הַמְּצִיאוּת / לִשְׂנֹא הַחַיִּים וְהַבְּרִיאוּת / וְלָבָן וַחֲצֵרוֹת וְדִי זָהָב / וְהַמָּוֶת אֲשֶׁר שָׂנֵאנוּ – נֶאֱהָב / אֶתְמַהּ אִם לֹא סָגְרוּ בַעֲדָהּ הַגַּלְגַּלִּים /
כַּאֲשֶׁר נְשָׂאוּהָ עַל כַּנְפֵי נִשְׁרֵיהֶם הָאֶרְאֶלִּים / וְאִם לֹא יָצְאוּ לִקְרָאתָהּ עָשׁ וְכִימָה / וְכָל צְבָא הַשָּׁמַיִם לַחֲזוֹת בְּנָעֳמָהּ / וְאִם לֹא קִנְאוּ שַׂרְפֵי זְבוּל כַּאֲשֶׁר רָאוּהָ / אֶל הָאֶרְאֶלִּים אֲשֶׁר עַל כַּנְפֵיהֶם נְשָׂאוּהָ / וְאִם יָעוּפוּ הַשְּׂרָפִים אָנֶה וָאָנָה / מִן הַיּוֹם אֲשֶׁר בְּצִלָּם הִתְלוֹנָנָה / כִּי אִם יֵשׂ לָהֶם רַב בְּחֶבְרָתָהּ / אַחֲרֵי אֲשֶׁר תָּסֵך עָלֵימוֹ בְּאֶבְרָתָהּ / הָיוּ מַעֲלוֹת שַׂרְפֵי זְבוּל עֲשָׂרָה / וְהִנָּם הַיּוֹם אַחַת עֶשְׂרֵה עִם
שָׂרָה / הֲכִי קָרָא שְׁמָהּ שָׂרָה – עַל מִשְׂרָתָהּ / כִּי עִם
הָאֱלֹהִים וְעִם אֲנָשִׁים שָׂרָתָה / חָשַׁב הַמָּוְתָה לַעְצֹר אוֹתָהּ
בְאֶרֶץ תַּלְאוּבוֹת / וְהָאֶרְאֶלִּים נְשָׂאוּהָ עַל גַּלְגַּל עֲרָבוֹת
/ מַה תִּשְׁאֲלוּ, כּוֹכְבֵי אֵל, מִי הֵם הָגְּדוּדִים הַנּוֹשְׂאִים
אַחֲרֶיהָ / הֵם לִבּוֹת הַצְּבָאִים הַבּוֹכִים לְמוּלָהּ וְאוֹמְרִים:
אַשְׁרֶיהָ! / יְמָאֲנוּ לָשֶׁבֶת בָּאָרֶץ, אַחַר אֲשֶׁר מִשָּׁם נָסָעָה
/ וְיִשְׁתּוֹקְקוּ לַחֲנוֹת בַּאֲשֶׁר שָׁם אָהֳלֵי אַפַּדְנָה נָטָעָה /
וּמִי לֹא יִפָּלֵא / הַפְלֵא וָפֶלֶא / כִּי עָמְדָה בְתוּלַת הַשָּׁמַיִם
/ בְּגַלְגַּל הַשָּׁמַיִם / בֵּין אַרְיֵה וּמֹאזְנַיִם / חֲמֵשֶׁת
אֲלָפִים וּשְׁמוֹנֶה וּשְׁמוֹנִים שָׁנָה / וְאַף כִּי לֹא לָקְחָה
בְיָמֶיהָ בָשְׁנָה / לֹא הִגִּיעָה אֶל מַעֲלַת הַשְּׂרָפִים / וּבְתוּלַת
הָאָרֶץ עָמְדָה בְחֹרֵי עָפָר וְכֵפִים / בְּצַפַּחַת מַיִם וְעוּגַת
רְצָפִים / זְמַן קָצוּר / וְהוּשְׂמָה לְמַעֲלָתָהּ בְּנִקְרַת הַצּוּר /
אֶחְשֹׁב כִּי רָאֲתָה הָעֲנוּגָה וְהָרַכָּה / אֶת הָאָרֶץ לְרָחְבָּה
וּלְאָרְכָּהּ / וְרָאֲתָה כָל הַיְקוּם מָךְ מֵעֶרְכָּהּ / כִּי הִיא
תִמְשֹׁךְ לִוְיָתָן בְּחַכָּה וְחָלָק מִשֶּׁמֶן חִכָּהּ / מִי יִשְׁלַח
יָדוֹ בָּהּ – וְנִקָּה / וְלֹא מָצְאָה בִּצְבָא הַשָּׁמַיִם נְסִיכָה אוֹ
מַלְכָּה אֲשֶׁר תַּעֲרֹךְ / בְּחוּט נַעֲלָה וּבַשְּׂרוֹךְ / וְלָכֵן עַל
בָּמוֹתֵינוּ תִדְרֹךְ / וּבָחֲרָה לִשְׁכֹּן עִם שַׂרְפֵי זְבוּל
מֵהִתְעַנֵּג וּמֵרֹךְ / אַל תִּבְכּוּ לָהּ וְאַל תָּנוּדוּ כָּל
סְבִיבוֹתֶיהָ וְכָל יוֹדְעֵי שְׁמָהּ / כִּי בְיוֹם זַעַם לֹא גֻשְּׁמָה /
אָכֵן הִגִּיעָה אֶל הַמַּעֲלָה הָרָמָה / יִבְכּוּ וְיֶחֶרְדוּ אֲשֶׁר לֹא
הִשְׂכִּילוּ אֶת הַמַּעֲלָה אֲשֶׁר לָהּ הִגִּיעָה / וַאֲשֶׁר סָכְלוּ
כִּי עַתָּה הִרְגִּיעָה / כִּי הִיא שִׁבְעָתַיִם מְזֻקֶּקֶת / וְעוֹמֶדֶת
בְּשִׂמְחָה בִּלְתִּי פוֹסֶקֶת / וְשַׂרְפֵי זְבוּל חוֹבֶקֶת / וְעַל
דּוֹדֵיהֶם מִתְרַפֶּקֶת / וְאַדִּירֵיהֶם, אֲשֶׁר אֶל מַעַיְנֵי
הַיְּשׁוּעָה נַפְשָׁם שׁוֹקֶקֶת / וּרְעֵבָה אֶל לֶחֶם חֻקָּם /
שָׁלְחוּ בְשֶׁכְּבָר צְעִירֵיהֶם לְמַלֹּאת סִפְקָם / אֶל הַמַּיִם / וְשָׁאֲלוּ לֶחֶם אַבִּירִים וּדְגַן שָׁמָיִם / וּצְרוֹר כַּסְפָּם בְּשַׂקָּם / וְשָׁבוּ כְלֵיהֶם רֵיקָם / עַד אֲשֶׁר פָּגְעוּ הַצַּדֶּקֶת / וְהֵם מַגִּישִׁים אֵלֶיהָ וְהִיא מוֹצֶקֶת / תְּבֹרַךְ מִנָּשִׁים שָׂרָה / אֲשֶׁר עַָּלְתָה עַל כָּל הַנָּשִׁים בְּנֹעַם מוּסָרָהּ / וְנֶאֶלְמוּ הַלְּשׁוֹנוֹת לְדַבֵּר אֵלֶיהָ סָרָה / וְחָרְדוּ הַלְּבָבוֹת לַחְשֹב בָּהּ דְּבַר גְּנַאי / וְהַפְּתָאִים – לְדַבֵּר עִמָּהּ דִבְרֵי הֲבַאי / וְהָעֵינַיִם – מֵרְאוֹת בָּהּ דְּבַר עֶרְוָה / וְאַף אִם גָּרְסָה נַפְשָהּ לְתַאֲוָה / בָּרוּך אֲשֶׁר הִפְלִיא חַסְדּוֹ עִמָּהּ / לְתִתָּהּ כַּיּוֹם לִתְהִלָּה וּלְתִפְאֶרֶת בְּתוֹךְ עַמָּהּ.
וַיְהִי כִּשְׁמֹעַ הַשָּׂר קוֹל הַקִּינוֹת הַנִּזְכָּרוֹת / הָיוּ דִמְעוֹת עֵינָיו כַּאֲפִיק נְחָלִים נִגָּרוֹת / וָיֹאמֶר אֵלָי: אַתָּה הָיִיתָ מוֹצִיא מֵי הַדְּמָעוֹת מִצּוּר הַחַלָּמִישׁ / וְזַיִּת רַעֲנָן, יְפֵה פְּרִי תֹאַר, קָרָא אֲדֹנָי שְׁמֶךָ
וּמֵעֲשׂוֹת פְּרִי לֹא תָמִישׁ / וְעַתָּה, כַּלֵּךְ מִדַּבְּרוֹתֶיךָ אֶל עִנְיָנִים עֲרֵבִים / וְנִתְעַלְסָה בָּאֲהָבִים / וְנַנִּיחַ סִפּוּרֵי הַמֵּתִים הַמַּעֲצִיבִים.
כְּשָׁמְעִי דִּבְרֵי הַשָּׂר מִלֵּאתִי מִצְוָתוֹ / וָאֹמְרָה אֵלָיו לְעֵינֵי כָל קְהַל עֲדָתוֹ: /
חַיֶּיךָ, הַשָּׂר!אֲנִי אַשְׁמִיעֲךָ מְלִיצָה יָפָה / פּוֹרִיָּה וַעֲנֵפָה / שְׁלַחְתִיהָ מֵאַנְקוֹנָא הָעִיר אֶל קְהִלַּת רוֹמָא
הַמַּעֲטִירָה / יִשְׁמֶרֶנָּה שׁוֹמֵר יִשְׂרָאֵל מִכָּל צוּקָה וְצָרָה / שִׂים אֲמָרֶיהָ בִלְבָבֶךָ / וְהִיא תָּסִיר מַחֲלַת הַיָּגוֹן מִקִּרְבֶּךָ.
וַיֹּאמֶר הַשָּׂר: וַאֲנִי, זֹאת חָפַצְתִּי לִשְׁמֹעַ / כִּי בְּסַפֶּרְךָ עִנְיָן הַמֵּתִים – הֵחֵלוּ הָעֵינַיִם לִדְמֹעַ.</p>

<p>וָאַעַן וָאֹמַר: קַח לְךָ, הַשָּׂר, סְגֻלַּת הָאִגְּרוֹת הָעַלִּיזוֹת / וְצִיץ הַמְּלִיצוֹת, וְהִיא זֹאת / חִבַּרְתִּיהָ כַּאֲשֶׁר בְּנֵי קְהַל רוֹמָא נִמְנוּ וְגָמְרוּ / וְאָסְרוּ אִסָּר וְאֹמֶר גָזְרוּ / עַל כָּל אֲחֵיהֶם הַנְּפוֹצִים מֵעֶדְרֵיהֶם / לִפְרֹעַ הַמַּס לְיַד קְצָת מֵאֲחֵיהֶם הַמִּתְגּוֹרְרִים עִמָּהֶם / עַד עֵת קָצוּב הַנִּמְסָר לָהֶם / וְאִם לָאו – יִבָּדְלוּ מֵאֲחֵיהֶם / וְלֹא הִבְדִּילוּ בֵּין חַסְרֵי כֹל לַאֲשֶׁר בָּתֵּיהֶם מְלֵאִים כָּל טוּב / וּבֵין אֲחִירַע וּבֵין אֲחִיטוּב.
וְזֹאת הִיא הָאִגֶרֶת הַנִּמְרֶצֶת / אֲשֶׁר מִפְּנִינֵי הַמַּאֲמָרִים מְקֻבֶּצֶת:</p>

<p>בִּהְיוֹת הַזְּמַן נִלְחָם בָּנוּ מִלְחֶמֶת תְּנוּפָה / וְרוּחוֹ כְּנַחַל שׁוֹטֵף, עַד צַוָּאר יֶחֱצֶה, גּוֹיִים בְּנָפַת שָׁוְא לַהֲַנָפָה / וְשָׂם גֶּפֶן הַהוֹן לְשַׁמָּהּ וּתְאֵנָתוֹ לִקְצָפָה /
וְרֻדַּף כְּמֹץ הָרִים לִפְנֵי רוּחַ וּכְגַלְגַּל לִפְנֵי סוּפָה / רָאִינוּ וְהִנֵּה מְגִלָּה עָפָה / בָּרָה כַּחַמָּה וְכַשַּׁחַר נִשְׁקָפָה / פִּרְיָהּ לְמַאֲכָל וְעָלֶהָ לִתְרוּפָה / וְלָדַעַת אוֹדוֹתֶיהָ נַפְשֵנוּ נִכְסָפָה / וַתְּמַהֵר וַתָּסַר מֵעַל פָּנֶיהָ צְעִיפָהּ / וְהִנֵּה שָׁם יָד נְטוּיָה וְחֶרֶב שְׁלוּפָה / וְלַבַּת אֵשׁ וְאֵיפַת רָזוֹן זְעוּפָה / וְכַאֲשֶׁר שָׁאַלְנוּ: אָנָה הֵמָּה מוֹלִיכוֹת אֶת הָאֵיפָה? / וּמִי נָתַן שׂוֹנְאֵינוּ לַחֵרֶם וְיִשְׂרָאֵל לִגְדוּפָה / אָמְרוּ:
׳זֹאת הָאָלָה הַיּוֹצֵאת וּמְרַדְּפָה / בְּנֵי הַקּוֹץ, בְּנֵי אַסְנֶה, בְּנֵי חֲצוּפָה / הָעֵדָה הַחֲנֵפָה / עַל אוֹדוֹת אֲשֶׁר נִאֲפָה / וְעָבְרָה תוֹרוֹת וְחֹק חָלְפָה
/ וְנִבְדְּלָה מֵעֲדַת אֲדֹנָי, אֲשֶׁר נַפְשָׁהּ לָמוּת חֵרְפָה / הָיְתָה עֲדַת אֲדֹנָי פּוֹרִיָּה וָעֲנֵפָה / וְעַתָּה פֵּרוּד הַמּוֹרְדִים חָשׂוֹף חֲשָׂפָהּ / זֹאת עֹמֶדֶת בַּפֶּרֶץ בְּעַד
עַמֵּנוּ וּבְעַד עָרֵי אֱלֹהֵינוּ – וְזֹאת בְּאַוַת נַפְשָׁהּ רוּחַ
שָׁאֲפָה / זֹאת נֶחְלֵית עַל שֶׁבֶר, לֹא יוֹסִיף – וְזֹאת אַחֲרֵי שְׁרִירוּת לִבָּהּ רוֹדְפָה / זֹאת זָלָה זָהָב מִכִּיס וְכֶסֶף בַּקָּנֶּה תִּשְׁקֹל – וְזֹאת
יוֹם יוֹם עוֹדְפָהּ / זֹאת בַּמָּרוֹם תַּמְרִיא – וְזֹאת בְּצָרַת הַקָּהָל נַפְשָׁהּ מִתְעַטְּפָה / וְלָכֵן קוֹל גַעֲרַת הַקָּהָל יִצְנְפֵם צְנֵפָה / וִיצוּדֵם לְמַדְחֵפָה / וְעַל דָּא דָתָּא מְהַחְצְפָה.
וַאֲנַחְנוּ, בְּנֵי קְהַל אַנְקוֹנָא, אֲשֶׁר נַפְשֵנוּ בְּבֵית אַהֲבָתְכֶם מִסְתוֹפְפָה / נִפְלֵאנוּ
הַפְלֵא וָפֶלֶא, בְּיָדְעֵנוּ כִּי כָלָה וְנֶחֱרָצָה צְדָקָה
שׁוֹטְפָה / וַנֹּאמַר: אֵיךְ לֹא הִבְדִּילוּ מוֹרֵי אִמְרַת אֲדֹנָי צְרוּפָה / בֵּין הַחֲסִידָה וְהָאֲנָפָה / וּבֵין בְּשַׂר קֹדֶשׁ וּבְשַׂר טְרֵפָה / וּבֵין הַחֲרֵדִים אֶל דְּבַר אֲדֹנָי – לְיִשְׁבִּי בְנֹב אֲשֶׁר בִּילִידֵי הָרָפָה / וּבֵין אֲצִילֵי בְּנֵי יִשְרָאֵל – לְבִכְרֵי מִדְיָן
וְעֵיפָה / וּבֵין מְחֻיְּבֵי מַלְקוֹת – לִמְחֻיְּבֵי שְׂרֵפָה / וּבֵין אֲשַׁם נָזִיר לַאֲשַׁם מְצֹרָע וְאָשָׁם תָּלוּי – לַאֲשַׁם שִׁפְחָה חֲרוּפָה /
וּבֵין לָשָׁה וְעוֹרֶכֶת וּמְקַטֶּפֶת וְאוֹפָה / לַאֲשֶׁר מַלּוּחַ עֲלֵי שִׂיחַ קוֹטְפָה / וּבֵין סְפוֹג וּמַשְׁפֵּךְ – לִמְשַׁמֶּרֶת וְנָפָה /
וּבֵין הַיָּתֵד הַתְּקוּעָה בְּמָקוֹם נֶאֱמָן – לַאֲשֶׁר נַחַל קִישׁוֹן גְּרָפָהּ / וּבֵין הַמְנַדִּים
לְיוֹם רָע – לַאֲשֶׁר מִתְּנוּפַת יַד הַקָּהָל תֹּאחֲזֵם זַלְעָפָה /
וּבֵין בְּנֵי פַרְעֹשׁ וּבְנֵי יוֹרָה – לְאַנְשֵׁי נְטוֹפָה /
וּבֵין אֲשֶׁר נֶהֶפְכוּ עָלֶיהָ שָׁמַיִם – לַאֲשֶׁר צֹאנָהּ מַאֲלִיפָה / וּבוֹטַחַת בִּיפִי גוּפָהּ / וּבֵין הוֹלֶכֶת עַל גָחוֹן – לְהוֹלֶכֶת בְּקוֹמָה זְקוּפָה / וּבֵין אֲשֶׁר תֵּצֵא בְּתֻפִּים וּבִמְחוֹלוֹת – לַאֲשֶׁר עַל לִבָּהּ מְתוֹפְפָה /
וּבֵין הֲדַס שׁוֹטֶה – אֶל הַהֲדַסִּים אֲשֶׁר בַּמְּצוּלָה, וּבֵין עֲרָבָה – לְצַפְצָפָה / וּבֵין אַחֵר שֶׁקִּצֵּץ בַּנְּטִיעוֹת –לְאַבְדִּימֵי בַּר
תַּחֲלִיפָא / וּבֵין חוֹקֶקֶת בַּסֶּלַע מִשְׁכָּן לָהּ – לַאֲשֶׁר לֹא עָמְדָה, כִּי אֲדֹנָי הֲדָפָהּ / וּבֵין אֲשֶׁר יוֹבִילוּהָ רַגְלֶיהָ מֵרָחוֹק לָגוּר – לְמָאן
דִּיאָרַע לְהוֹן דְּיָשָׁא לִקְטָפָה / וּבֵין
אֲשֶׁר אֻסַּף שְׁלָלָם אֹסֶף הֶחָסִיל – לַאֲשֶׁר נְשׂוּאוֹתֵיהֶם
עֲמוּסוֹת מַשָּׂא לַעֲיֵפָה / וּבֵין אֲשֶׁר
יִתְּנוּ לוֹ עֹמֶר לַגֻּלְגֹּלֶת – לַאֲשֶׁר לוֹ בֶּקַע בַּגֻּלְגֹּלֶת
וְנֶחְבְּשָׁה בְּרֹב עָבְיָהּ וּבְרֹב הֶקֵּפָהּ / וּלְגֻלְגֹלֶת עַל פְּנֵי הַמַּיִּם צָפָה / וּבֵין בֶּטֶן עֲרֵמַת חִטִּים – לְכָרֵס שֶׁנִּקְרְעָה, עַד
דְקָיְמִין בַּהּ תְּלַת קֻשְׁיְתָא בְּרַוְחָא בְּצֵפָא / וּבֵין הַצּוֹמְחִים בְּבֵין חָצִיר – לַאֲשֶׁר עָבְשׁוּ
פְרוּדוֹתֵיהֶם תַּחַת הַמֶּגְרָפָה / וּבֵין
אֲשֶׁר שָׁמְנָה עָשְׂתָה – לַאֲשֶׁר יְתַד הָעֲנִיּוּת רַקָּתָהּ
חָלָפָה / אִם לֹא תֵדְעִי לָךְ, הַיָּפָה / כִּי הָאָרֶץ תַּחַת יוֹשְׁבֶיהָ חָנְפָה / וְיַד הָאֻמּוֹת עָלֵינוּ תַקִּיפָה / וְאֻמַּת עֵשָׂו בָּנוּ הִתְאַנְּפָה / וּמִלְּאָה כְרֵסָהּ מַעֲדָנַי, לֹא נֵדַע מַה יִּהְיֶה
בְסוֹפָהּ / הָיִינוּ כַּחֲצִיר גַּגּוֹת וּשְׁדֵפָה / וְאֵין כִּירָה שֶׁלֹּא תִהְיֶה קְטוּמָה וּגְרוּפָה / וּכְבָר לִמַּדְתּוּנוּ, רַבּוֹתֵינוּ, כִּי מִצְוַת פִּדְיוֹן קוֹדֶמֶת לְמִצְוַת עֲרִיפָה
/ וְכָל שֶׁכֵּן לַאֲשֶׁר שָׂדֵהוּ נִסְתַּחֲפָה / וְזֶרֶם מַיִם כַּבִּירִים שְׁטָפָהּ / וְרַבּוֹתֵינוּ, זִכְרוֹנָם לִבְרָכָה, הִבְדִּילוּ בֵּין שֵׁן
וָרֶגֶל לִנְגִיחָה וּנְגִיפָה / וּבֵין אַאֲוִירָא לִתְלוֹת – וְלִשְׂרֹף אֲגוּפָה / וּבֵין בֵּיתָהּ – לַחֲצֵרָהּ וְקַרְפִּיפָהּ / וּבֵין אִם קוּפָא לְגָו וּבֵין לְבַר קוּפָא / וְחִיְּבָה הַתּוֹרָה צֹאן וּבָקָר בִּשְׁחִיטָה – וְדָגִים סַגְיָא לְהוּ בַאֲסִיפָה /
וַנֹּאמֶר אִישׁ אֶל רֵעֵהוּ: הָבָה נִלְבְּנָה לְבֵנִים וְנִשְׂרְפָה לִשְׂרֵפָה / וְנִבְנֶה עִיר הָאַהֲבָה, לָעֵינַיִם תַּאֲוָה / וּמִגְדָּל – וְרֹאשׁוֹ בִשְׁמֵי שְׁמֵי הָאַחֲוָה / וְנַעֲשֶׂה לָּנוּ שֵׁם, פֶּן נָפוּץ וְנִהְיֶה לְרַאֲוָה / אוּלַי יֵשׁ תִּקְוָה / וְנִתְחַכְּמָה אֶל הַפֵּרוּד פֶּן יִרְבֶּה / וּבָעֲרָה אֵשׁ הַקִּנְאָה וְאֵין מְכַבֶּה / וּבַמֶּה תִּהְיֶה אוֹרָה וְשִׂמְחָה וְשָׂשׂוֹן לַיְּהוּדִים / אִם לֹא בִהְיוֹת כָּל הָאָרֶץ שָׂפָה אֶחָת וּדְבָרִים אֲחָדִים? /
וְלָכֵן, מוֹרֵינוּ וְרַבּוֹתֵינוּ הַנִּכְבָּדִים
/ פִּנּוֹת קְהַל רוֹמִי, הָעוֹמְדִים עַל הַפְּקוּדִים / נוֹשְׂאֵי עֹל סֻבֳּלוֹ / קְחוּ אִישׁ מַחְתַּת שִׂכְלוֹ / וּתְנּוּ בָהֶן אֵשׁ הָאַהֲבָה וְהָעֲנָוָה / וְשִׂימוּ עֲלֵיהֶם קְטֹרֶת הָאַחֲוָה / וְהוֹלִיכוּ מְהֵרָה אֶל הָעֵדָה / פֶּן יֵצֵא קֶצֶף הָעֵדָה הַמּוֹרְדָה / וְתָחֵל נֶגֶף הַפְּרִידָה / וּבָזֹּאת יְכֻפַּר עָווֹן הַמּוֹרְדִים וְזֶה כָּל פְּרִי הָסִיר חַטָּאתָם, בֶּאֱמָרְכֶם: /
שׁוּבוּ לַאֲשֶׁר הֶעְמִיקוּ סָרָה, וּבְתִתְּכֶם יָד לַאֲשֶׁר רָחֲקוּ מֵעֲלֵיכֶם / וּבְכֵן יָבִיאוּ צַוָּארָם בַּעֲבוֹדַת הַקָּהָל, וְהָיָה זֶה שָׁלוֹם וְכוּ׳.</p>

<p>וְהָאֵל, עִלַּת הָעִלּוֹת / הַנֶּאְדָּר בַּקֹּדֶשׁ וְנוֹרָא תְהִלּוֹת / וְלוֹ נִתְכְּנוּ עֲלִילוֹת / הַקַּדְמוֹן, אֲשֶׁר לֹא סָר מִהְיוֹת / הַבּוֹחֵן לִבּוֹת וּכְלָיוֹת / יִשְׁמַע קוֹלֵנוּ מִבּוֹר תַּחְתִּיוֹת / וִיזַכֵּנוּ אֶל מֵי גֻּלּוֹת עִלִּיּוֹת / שֶׁפַע תּוּשִׁיּוֹת / כִּימֵי עוֹלָם וּכְשָׁנִים קַדְמוֹנִיּוֹת / וְיַחֲזִיר עֲטֶרֶת קְהָלֵנוּ לְיָשְׁנָהּ / וּגְדוּדֵי הַשְּׂמָחוֹת יָבוֹאוּ בָּאָרֶץ בָּא שָׁנָה / וּפְדוּיֵי אֲדֹנָי יְשׁוּבוּן וּבָאוּ צִיּוֹן בְּרִנָּה / בְּחַיֵיכוֹן וּבְיוֹמֵיכוֹן יֵאָמֵן / וּבְחַיֵּי דְּכָל בֵּית יִשְׂרָאֵל, בַּעֲגָלָא וּבִזְמָן
קָרִיב וְאִמְרוּ אָמֵן!</p>

<br />

<p>כִּשְׁמוֹעַ הַשָּׂר הַמְּלִיצָה הַהֲדוּרָה אֲשֶׁר יָפְיָהּ לֹא נֶחְקָר / הָיְתָה לוֹ אוֹרָה וְשִׂמְחָה וְשָׂשׂוֹן וִיקָר / וַיֹּאמַר: זֹאת הַמְּלִיצָה הִיא פֶרַח כָּל הַמְּלִיצוֹת אֲשֶׁר הִשְׁמַעְתָּנִי /
אֶמְצָא חֵן בְּעֵינֶיךָ, כִּי נִחַמְתָּנִי / בְּךָ יִמְצָא הָאִישׁ כָּל מַאֲוַיָּיו / הַפּוֹרֵשׁ מִמְּךָ – כְּפוֹרֵש מֵחַיַָּיו / יָשַׁבְתִּי עִם הַשָּׂר יָמִים וְשָׁנִים וְהוּא מִתְעַלֵּס
בְּאַהֲבָתִי / וַיִּהְיוּ בְעֵינָיו כְּיָמִים אֲחָדִים בְּאַהֲבָתוֹ אוֹתִי / אַחֲרֵי כֵן גָּזַר הָאֵל בִּפְרִידָה / וְלָקַחְתִּי הַנְּסִיעָה לִי לְצֵידָה / וְהִפְקַדְתִּי הַשָּׂר בְּיַד אֵל עֵילוֹם / וָאֵלֵךְ מֵאִתּוֹ בְשָׁלוֹם.</p>

<br />

<br />
</blockquote>

<h2 id="הַמַּחְבֶּרֶתהָעֶשְׂרִיםוְחָמֵשׁ:וְהִיאמַחְבֶּרֶתהַיַּיִן">הַמַּחְבֶּרֶת הָעֶשְׂרִים וְחָמֵשׁ: [וְהִיא מַחְבֶּרֶת הַיַּיִן]</h2>

<blockquote>
<br />

<p>אָמַר עִמָּנוּאֵל הַמְּחַבֵּר: יָצָאתִי עִם הַשָּׂר בִּימֵי הַנְּעוּרִים / אַחַר סְעֻדַּת פּוּרִים / לִרְאוֹת בִּשְׂחוֹק הַשִּׁכּוֹרִים / כִּי שָׁמַעְנוּ אוֹמְרִים: בָּרְחוֹב יֵאַסְפוּ כָּל הָעֲדָרִים/ כְּאִיש אֶחָד חֲבֵרִים / וְשָׁמָּה יִצְבְּרוּ הַשִּׁכּוֹרִים חֳמָרִים חֳמָרִים / וְכַאֲשֶׁר קָרַבְנוּ אֶל הָרְחוֹב / וַאֲנַחְנוּ שׁוּלֵי הַגַּאֲוָה נִסְחֹב / רָאִינוּ קְהִלָּה גְדוֹלָה / וְהִנֵּה שָׁם קוֹל הֲמֻלָּה / כְּקוֹל מַחֲנֶה / וְעַם רַב אֲשֶׁר לֹא יִסָּפֵר מֵרֹב וְלֹא יִמָּנֶה / יִתְלַכְּדוּ וְלֹא יִתְפָּרָדוּ / וְכַאֲשֶׁר שִׁמְשֵׁנוּ זָרְחָה – נוֹדָדוּ / רָאוּנוּ נְעָרִים וְנֶחְבָּאוּ, וִישִׁישִׁים קָמוּ
עָמָדוּ / וַיֹּאמְרוּ לָנוּ: בְּרוּכִים הַבָּאִים! / וַיִּתְּנוּ לָנוּ מָקוֹם בְּרֹאשׁ הַקְּרוּאִים / יָשַׁבְנוּ עִמָּם וְעֵינֵינוּ רוֹאִים / חֶבֶל שִׁכּוֹרִים כְּסָבְאָם סְבוּאִים / לְפָנֵינוּ מִתְנַבְּאִים / אָז אָמַרְתִּי: נַפְשִׁי בְּתוֹךְ לְבָאִים! /
קְצָתָם הָיָה קוֹרֵעַ כְּסוּתוֹ בַחֲמָתוֹ / וְאוֹמֵר כִּי הוּא שְׁלֹמֹה בְחָכְמָתוֹ / וּקְצָתָם דּוֹבֵר הַוַּת נַפְשׁוֹ / וּקְצָתָם יָקִיא פִרְשׁוֹ / וְעָלָה בָאְשׁוֹ / וּקְצָתָם שׁוֹתֵת מַיִם בֵּין יְרֵכָיו / וּלְעֵינֵי הַכֹּל יַעֲשֶׂה צְרָכָיו / וּקְצָתָם מִן הָעֵדָה יֵרוֹם / וַיִּפְשֹׁט בְּגָדָיו וְיֵלֵךְ עָרֹם / וַיֹּאמֵר כִּי הִיא מִצְוַת עֲשֵׂה שֶׁהַזְּמַן
גְּרָמָהּ / וְהַשִׁכְרוּת וְהַפְּרִיצוּת בַּיּוֹם הַזֶּה עָרְמָה / וּקְצָתָם יָחוּלוּ בַּמְּחוֹלוֹת / בַּחוּרִים וְגַם בְּתוּלוֹת / וּתְדַבֵּרְנָה כְּאַחַת הַנְּבָלוֹת / אַף בְּלֵב יִפְעֲלוּן עוֹלוֹת / וָאֶקְרָא שֵׁם הַמָּקוֹם הַהוּא: עֵמֶק הַבָּכָא / בִּרְאוֹתִי שָׁם מְעוּף צוּקָה וַחֲשֵׁכָה / וּבִרְאוֹתִי אֵלֶּה הַנִּבְזִים / אֲשֶׁר בְּמַעְגְּלוֹתָם נְלוֹזִים / וּבְיֵין תּוֹעֶה שׁוֹכְבִים וְהוֹזִים / אָמַרְתִּי: מִי נָתַן הַיַּיִן לְבוֹזְזִים / וְהַשֵּׂכֶל לִמְשִׁסָּה /
לִשְׂחוֹק אָמַרְתִּי: מְהוֹלָל! וּלְשִׂמְחָה: מַה זֹּה עוֹשָׂה? / רָאִינוּ שָׁם מַה שֶׁלֹּא יוּכַל אִישׁ לְדַבֵּר וְאֹזֶן לִשְׁמֹעַ / עַד אֲשֶׁר הֵחֵלּוּ הָעֵינַיִם לִדְמֹעַ / לֹא רָאִיתִי כָהֵנָּה בְכָל אֶרֶץ מִצְרַיִם לָרֹעַ / אָז אָמַרְתִּי: עֵת לִקְרֹעַ! / וּבִרְאוֹתִי סִכְלוּת הָאֲנָשִׁים גּוֹבֵר / וַאֲנִי הָיִיתִי בְחוֹמַת שִׁכְרוּתָם שׁוֹבֵר / וְהִנֵּה אִישׁ שִׁכּוֹר לְפָנֵינוּ עוֹבֵר / וְעַל רִיב לֹא לוֹ מִתְעַבֵּר / פַּעַם יָשִׁיר וִירוֹנֵן / וּפַעַם יִסְפֹּד וִיקוֹנֵן / וּפַעַם לְרוֹאָיו מִתְחַנֵּן / וּפַעַם כְּגִבּוֹר מִיַּיִן מִתְרוֹנֵן / פַּעַם יִתְעַבָּר / וּפַעַם יִתְגַּבָּר / וְחֹק הַמּוּסָר אִבֵּד וְשִׁבַּר / וּדְבָרָיו לֹא לִזְרוֹת וְלֹא לְהָבַר / כִּי הַשִּׁכְרוּת עַל כָּל אֲפִיקָיו גָּבַר / וְחָלַף בּוֹ, שָׁטַף וְעָבָר / וְאַחֲרֵי אֲשֶׁר הִתְעוֹלֵל לְעֵינֵי הָעַמִּים פָּעַר פִּיו לִבְלִי חֹק / וְסָפַק יָדָיו בְּקִיאוֹ וְהָיָה לִשְׂחוֹק / וַיַּרְא הָעָם וַיָּנוּעוּ וַיַּעַמְדוּ מֵרָחוֹק / וַיִּהְיוּ הַסְּגַנִּים וְהַשָּׂרִים / מֵאוֹדוֹת הָאִישׁ הַלָּזֶה מְדַבְּרִים / וּבִהְיוֹת הָאִישׁ הַהוּא שוֹכֵב וְהוֹזֶה / אָמַרְתִּי: אֵין לִתְמֹהַּ עַל הָאִישׁ הַלָּזֶה / אֲשֶׁר הוּא דְרָכָיו בּוֹזֶה / וְאִם הַמִּנְהָג כְּמִנְהַג יֵהוּא / לֹא יוֹם הַכִּפּוּרִים הוּא, אַךְ יוֹם הַקִּיא פּוּרִים הוּא.
כִּשְׁמֹעַ הַשָּׂר אֶת דְּבָרַי / נִפְלָא הַפְלֵא וָפֶלֶא עַל מַאֲמָרַי / וַיֹּאמֶר אֵלָי: חַיֶּיךָ! הִשְׁלַכְתָּ מִפִּיךָ
סַפִּיר / אוֹר הַשֶּׁמֶש בְּיָפְיוֹ מַחְפִּיר / לֹא יְסֻלֶּה בְכֶתֶם אוֹפִיר / אֶחְשֹׁב כִּי בָא בְפִיךָ דֶרֶךְ מִקְרֶה / וְאִם אֵין זֶה – אֵין כָּמוֹךָ בְכָל הָאָרֶץ מוֹרֶה!
וָאַעַן וָאֹמַר: חַיֶּיךָ, הַשָּׂר! לוּלֵי הֱיוֹתִי יָרֵא / פֶּן אַשְׁלִיךְ הַיּוֹם פְּנִינַי / לִפְנֵי אֲנָשִׁים לֹא יָבִינוּ עִנְיָנַי /
וְחִלְלוּ אֶת צְפוּנַי / הָיִיתִי מַזְכִּיר מֵעִנְיָנוֹ שֶׁל יוֹם דְּבָרִים רְצוּיִים / אֲשֶׁר לֹא נִרְאוּ בְכָל הָאָרֶץ וּבְכָל הַגּוֹיִים /
אָמְנָם כִּי יַפְסִיד הַיּוֹם דְּבָרָיו / וְאֵין אִישׁ בְּכֹל הֶהָמוֹן הַזֶּה הָרָב אֲשֶׁר לֹא מִלֵּא
הַיּוֹם מִיַּיִן חֲדָרָיו / וְהֵצַר לוֹ בְכָל שְׁעָרָיו / עַד רֶדֶת חוֹמוֹתָיו / כַּאֲשֶׁר תִּרְאֶה כָּל אִישׁ מֵהֶם יְגַלֶּה
חָכְמוֹתָיו / וְהָאִישׁ הַזֶּה אֲשֶׁר תִּרְאֵהוּ מִשְׁתַּגֵּעַ / הוּא חוֹבֵר חֲבָרִים מְחֻכָּם וְדַרְדֵּעַ / בְּעֶרֶךְ אֲשֶׁר לֹא יַגִּיעַ אֶל הַקָּצֶה הָאַחֲרוֹן מִן הַשִּׁכְרוּת / כַּאֲשֶׁר הֱיִיתֶם רוֹאִים עַל לוּחוֹת סִפְרִי חָרוּת / אִלּוּ כָתַבְתִּי דִבְרֵי הַשִּׁכְרוּת עַל סֵפֶר /
כַּאֲשֶׁר עִם לְבָבִי, נוֹתֵן אִמְרֵי שֶׁפֶר /
וְלוּ שְׁמַעְתֶּם שִׁכְרוּת חֲבֵרִי – אֲמַרְתֶּם: רָב! / וְכָמוֹהוּ לֹא נִמְצָא מִן הַמִּזְרָח עַד הַמַּעֲרָב.</p>

<p>אָז נִקְהֲלוּ עָלַי קָהָל מֵאֲנָשִׁים / שָׂרֵי עֲשָׂרוֹת וְשָׂרֵי חֲמִשִּׁים / זְקֵנִים וִישִׁישִׁים / לְבַד מִן הַיְּהוּדִים הַפְּרָזִים, הַיּוֹשְׁבִים בְּעָרֵי הַפְּרָזוֹת /
וַיֹּאמְרוּ: חַי אֲשֶׁר עָשָׂה לָנוּ אֶת הַנֶּפֶשׁ הַזֹּאת / כִּי דְבָרֶיךָ דִּבְרֵי נְבוּאוֹת / וְלֹא נָסוּר מִזֶּה עַד אֲשֶׁר אוֹדוֹת חֲבֵרְךָ תַשְׁמִיעֵנוּ / וְשִׁכְרוּתוֹ וְתַעְתּוּעָיו תּוֹדִיעֵנוּ.
וָאַעַן וָאֹמַר: אַחֲרֵי אֲשֶׁר חִשְׁקְכֶם גּוֹזֵר לְהַגִּידוֹ – מִי לֹא יִנָּבֵא? / הִנְנִי מֵעֲשׂוֹת מִצְוַתְכֶם לֹא אֵחָבֵא / חַיֵּיכֶם! הָיָה לִי לְחָבֵר אִישׁ זוֹלֵל וְסוֹבֵא / וּלְקוֹל מוֹרָיו לֹא יִשְׁמַע וְלֹא יֹאבֶה / וּמִדֵּי יוֹם יוֹם יִשְׁתַּכֵּר / עַד אֲשֶׁר בֵּין טוֹב לָרַע לֹא יְבַקֵּר / וּבֶאֱמוּנָתוֹ יְשַקֵּר / וּבְעֵת שִׁכְרוּתוֹ הוֹרֵג כָּל הַבָּא לְפָנָיו וְעוֹקֵר / כָּל הַנִּמְצָא יִדָּקֵר / יָשִׂים פִּיו אֶל הֶחָבִית כְּשֶׁיִּצְמָא / וְכָל אֲשֶׁר בְּתוֹכוֹ יִטְמָא / כֵּן יַעֲשֶׂה יוֹם יוֹם, אֵין נָקִי / וּבְיוֹם אֲשֶׁר לֹא יָקִיא / יִפְחַד פֶּן הָאָרֶץ אוֹתוֹ תָקִיא / יַעֲמֹד עַל מִשְׁמֶרֶת הַיַּיִן קָבוּעַ / וּבְשִׂנְאָתוֹ הַמַּיִם יִשְׁבֹּר הַכַּד עַל
הַמַּבּוּעַ / וְיַעֲשֶׂה פּוּרִים בְּכָל שָֹבוּעַ / וְכַאֲשֶׁר יִשְׁאָלוּהוּ עַל אוֹדֹתָיו / יֹאמַר כִּי כָךְ קִבֵּל מֵרַבּוֹתָיו / וְכֵן הָיוּ נוֹהֲגִים אֲבוֹתָיו וַאֲבוֹת אֲבוֹתָיו / יֹאמַר: מַה מְּאֹד חָטָא הַזַּגָּג הָאָרוּר / צְפוּנָה חַטָּאתוֹ וַעֲווֹנוֹ צָרוּר / אֲשֶׁר לֹא עָשָׂה הַכּוֹסוֹת לְדִמְיוֹן הַקְּדֵרָה וְהַפָּרוּר / כִּי אָז יָצָאנוּ מֵעַבְדוּת לַשִּׁחְרוּר / כִּי בַעֲשׂוֹתוֹ הַכּוֹסוֹת קְטַנִּים – הֱשִׁמָּנוּ וְהֶלְאָנוּ /
כַּאֲשֶׁר כָּזֹאת הֶרְאָנוּ / הֶחֱלָנוּ וְהִבְהִילָנוּ / וְלוּ עֲשָׂאָם כִּכְלֵי הַשֶּׁתֶן אָז טוֹב לָנוּ / וְעַל דִּבְרֵי הַצּוֹמוֹת / יַחְגֹּר חֵמוֹת עֲצוּמוֹת / יֹאמַר כִּי בַּעֲבוּרָם לֹא תִחְיֶינָה הָעֲצָמוֹת / וּבִרְאוֹתוֹ בֶאֱלוּל נָשִׁים מִתְעַנּוֹת וּמַשְׁלִימוֹת / וּנְעָרִים וּזְקֵנִים / בִּבְכִי יָבוֹאוּ וּבְתַחֲנוּנִים / יַעֲשֶׂה מִסְפֵּד כַּתַּנִּים / וְאֵבֶל כִּבְנוֹת יַעֲנָה /
וְיֹאמַר כִּי בַּעֲבוּר אֲשֶׁר בְּיָמָיו הִתְעַנָּה / אַחֲרִיתוֹ מָרָה כַלַּעֲנָה / וְחָלָה חֳלִי כָבֵד / בַּטְּחוֹל וּבַכָּבֵד / וְאִם יִתְעַנֶּה עוֹד – אַחֲרִיתוֹ עֲדֵי אֹבֵד / וְאֶל צוֹם גְּדַלְיָה / אָמַר כִּי דָמוֹ בְּרֹאשׁוֹ הָיָה / כִּי נַפְשׁוֹ לֹא חִיָּה / כַּאֲשֶׁר לֹא נִשְׁמַר מִיִּשְׁמָעאֵל בֶּן נְתַנְיָה / וּבְיוֹם הַכִּפּוּרִים מַחֲשֶׁבֶת רָעָה יִכְמֹס / וְעָווֹן פְּלִילִי עָלָיו יַעֲמֹס / יֹאמַר כִּי אֲחָזוֹ בּוּלְמוֹס / וְאִם
לֹא יֹאכַל דְּבַשׁ וְכָל מִינֵי מְתִיקָה עַד שֶׁיֵּאוֹרוּ עֵינָיו כְּפִי
הַנִּימוֹס / חָלְיוֹ לָאָרֶץ חַיָּיו יִרְמֹס / וּבַעֲשָׂרָה בְּטֵבֵת יֹאמַר כִּי אִם יִתְעַנֶּה – הַקֹּר יַשְׁחִיתֵהוּ / וְלַעֲפַר מָוֶת יִשְׁפְּתֵהוּ / וּבְצוֹם אֶסְתֵּר עָרוֹם יַעֲרִים / וְשָׂם לוֹ עֲלִילוֹת דְּבָרִים
/ יֹאמַר כִּי אִם יִתְעַנֶּה – לֹא יוּכַל לִטְרֹחַ בִּסְעֻדַּת פּוּרִים / וּבְתַמּוּז יְמוֹתָיו בַּטּוֹב יְבַלֶּה / וִיהִי בִטְנוֹ לְמַלֵּא / יֹאמַר כִּי הוּא חוֹלֶה / וּכְסָלָיו מָלְאוּ נִקְלֶה / מְצֹרָף אֶל זֶה כִּי ׳נָשִׂים מְבַכּוֹת אֶת הַתָּמוּז׳ מִקְרָא מָלֵא /
וְלֹא חֻיְּבוּ בוֹ לְהִתְעַנּוֹת / רַק הַנָּשִׁים הַזְּקֵנוֹת / וְהָאַלְמָנוֹת הָעֲגוּנוֹת / וּבְחֹדֶש אָב / יֹאמַר כִּי לִבּוֹ יִכְאַב וְיִדְאָב / וְיִשָּׁבַע בְּנֶפֶשׁ אָבוֹתָיו / כִּי לֹא יֹאכַל בַּיּוֹם הַהוּא כִּי אִם לֶחֶם וָמָיִם
/ עַל חֻרְבַּן הַבַּיִת בּוֹ פַּעֲמַיִם / וּמִשֶּׁנִּכְנָס אֲדָר יַחֲלִיף כֹּחַ, יַעֲלֶה אֵבֶר
כַּנְּשָׁרִים / וְיַבְרִיחַ בְּכָל עֲבָרִים / וְיֹאמַר: ׳יִשְׁמְעוּ הָעִבְרִים / כִּי יוֹם פְּלוֹנִי הוּא פּוּרִים / וְכָל אִישׁ יַעֲשֶׂה יֵינוֹ מוֹלִין / וְיִקְנֶה דְבַשׁ וּתְבָלִין וּפִלְפְּלִין / וְשֶׁבַע יָלִין / וְיִשְׁכַּר וְיָרוֹן / וְיִקְרָא בְגָרוֹן / וּבְכֵן יָשֹׁב אַף אֲדֹנָי מִמֶּנוּ וְחָרוֹן / כִּי כָל בָּאֵי הָעוֹלָם עוֹבְרִים לְפָנָיו כִּבְנֵי מָרוֹן / וְהָאִישׁ אֲשֶׁר לֹא יִשְׁכַּר, וְאַף אִם הוּא מִבְּנֵי אַהֲרֹן / יֻכֶּה בְּשִׁגָּעוֹן וּבְעִוָּרוֹן / וַאֲנִי אֶהְיֶה לַשִּכּוֹרִים רִאשׁוֹן / אַף אֲנִי אַחֲרוֹן / וְלַעֲשׁוֹת מִצְוַת אַרְבַּע כּוֹסוֹת בַּפֶּסַח מִן הַמֻּבְחָר / לֹא אֵחָר / כִּי הוּא סֵפֶל אַדִּירִים יִבְחָר / וּלְרֵעוֹ יֹאמַר: הַקְשִׁיבָה וַעֲשֵׂה, אַל תְּאַחַר / וְהָיָה כָזֶה יוֹם מָחָר /
וּמִי שֶׁלֹּא רָאָה אוֹתוֹ שִׁכּוֹר בְּתוֹךְ עַמָּיו / מִתְהוֹלֵל בְּיָדָם וּמִתְהַלֵּךְ בַּאֲשָׁמָיו / כַּאֲשֶׁר יִקְדְּרוּ לוֹ שָׁמָיו / לֹא רָאָה שִׂמְחָה מִיָּמָיו / וְכַאֲשֶׁר יָקִיץ מִיֵּינוֹ / יֹאמַר כִּי נָפְלָה אֵשׁ בִּגְרוֹנוֹ / וְגָדַל יְגוֹנוֹ / וְנַפְשׁוֹ יָדְעָה לוֹ וְלֹא יָכְלָה עוֹד הַצְפִּינוֹ / יָשׁוּב לְחִצֵּי הַדְּאָגוֹת לְמַאֲכָל / וְכַיָּם נִגְרָשׁ, כִּי הַשְׁקֵט לֹא יוּכָל / לֹא יֶחֱרַשׁ וְלֹא יִשְׁקֹט וְכָל יוֹדְעָיו יְפַתֶּה / עַד אֲשֶׁר יָבִיאוּ לוֹ יַיִן וְיִשְׁתֶּה / וְכַאֲשֶׁר מִן הַיַּיִן יִשְׂבַּע, יֹאמַר: זֹאת מְנוּחָתִי
עֲדֵי עַד / אֲדֹנָי הַטּוֹב יְכַפֵּר בְּעַד / כָּל אֲשֶׁר רָאָה בְצָרַת נַפְשׁוֹ / לְהַצִּילוֹ מִפַּח יְקוּשׁוֹ / וְכַאֲשֶׁר יִתְבַּצֵּר הַיַּיִן עַל חוּג רֹאשׁוֹ
/ יִשְׁכַּח עֲמָלוֹ וְרִישׁוֹ / וְיַתְחִיל לִקְרֹץ בְּעֵינָיו / וּלְגַלּוֹת סִתְרֵי מַצְפוּנָיו / וְעֶרְוַת זְנוּנָיו / וְהַשָּׂטָן מְרַקֵּד בֵּין קְרָנָיו / וְיִתְנַבֵּא בְתוֹךְ הַבַּיִת וְיָחוּד חִידוֹת / וְיִתְכַּוֵּן לְדַבֵּר בְּסוֹדוֹת / וְיַחְשֹׁב כִּי יְדַבֵּר דִּבְרֵי נְבוּאוֹת / וּלְשׁוֹנוֹ כְּאִלּוּ קְשׁוּרָה בְשַׁלְשְׁלָאוֹת / וְלֹא יוּכַל לְחַתֵּךְ אוֹת / וּבְחָשְׁבוֹ כִּי הוּא הַמֶּלֶךְ בִּמְסִבּוֹ / שָׁקוּל כְּשִׁשִּׁים רִבּוֹא / יֶהְדֳּפֵהוּ הַיַּיִן מִמַּצָּבוֹ / וַיֵּרָאֶה לוֹ הָעוֹלָם מִתְהַפֵּךְ סְבִיבוֹ / וְאָז יִצְעַק מִכְּאֵבוֹ / וְיֹאמַר כִּי קִירוֹת בֵּית מוֹשָׁבוֹ / וְכָל אֲשֶׁר בּוֹ / עוֹלִים וְיוֹרְדִים בּוֹ / וְאָז יִפֹּל רֹאשׁוֹ עַל כְּרָעָיו וְעַל קִרְבּוֹ /
כִּנְפֹל לִפְנֵי בְּנֵי עַוְלָה וְהָיָה לְזַעֲוָה / וְלִפְנֵי רוֹאָיו יִהְיֶה לְרַאֲוָה / וְגוֹאֲלָיו וְרֵעָיו יַבְהִילוּהוּ / יִשָּׂאוּהוּ עַל כָּתֵף יִסְבְּלוּהוּ / וּלְמַעֲצֵבָה יַשְׁכִּיבוּהוּ / וְאָז חַיִל בָּלַע וַיְקִיאֶנּוּ / וּמִבִּטְנוֹ אֵל יוֹרִישֶנּוּ / וְכִרְאוֹת נָשָׁיו וּפִילַגְשָׁיו / כִּי דָמְמוּ חוּשָׁיו / יְחַפְּשׂוּ בֵין יְרֵכָיו / לִמְצֹא אֲשָׁכָיו / וְיִמְצְאוּ שֶׁעָשָׂה צְרָכָיו / וּלְהָפִיג שִׁכְרוּתוֹ, לְהַצִּילוֹ מִפַּח יְקוּשָׁיו / תִּרְחַצְנָה תֶּלְיוֹ וּמְבוּשָׁיו / בְּמַיִם קָרִים / וְהֵמָּה יָזוּבוּ מְדֻקָּרִים / וְעֵינָיו מֵרְאוֹת תִּשְׁעֶינָה / וְלֹא יַכִּיר מַעְבָּדֵיהֶם וְאֵת אֲשֶׁר תַּעֲשֶׂינָה / וְכָאֵלֶּה עִמּוֹ רַבּוֹת / מַאֲלִיפוֹת וּמְרֻבָּבוֹת / יוֹם וָלַיְלָה לֹא יִשְׁבֹּת / וְלוּלֵי כִּי אֵין בְּפִי עַתָּה חָזוֹן נִפְרָץ / חִבַּרְתִּי עָלָיו שִׁיר נִמְרָץ / אֲשֶׁר כָּל שַׂר וְנָגִיד לִרְאוֹתוֹ יֶחֱרָץ.
וַיֹּאמֶר הַשָּׂר: בִּי נִשְׁבַּעְתִּי כִּי פֹה יִהְיֶה תַחֲנוֹתֵנוּ / וְלֹא נָשׁוּב אֶל בֵּיתֵנוּ / וְלֹא נַעֲלֶה עַל עֶרֶשׂ יְצוּעֵנוּ / עַד אֲשֶׁר נִדְבוֹת פִּיךָ תַשְׁמִיעֵנוּ / וּמִנַּחַל עֲדָנֶיךָ תַשְׁקֵנוּ וְתַשְׂבִּיעֵנוּ /
וְכָל הָעָם יֹאמְרוּ: יְחִי אַבִּירֵנוּ וְרוֹעֵנוּ / נִכְבַּדֵּנוּ וְשׁוֹעֵנוּ / רִכְבֵּנוּ וּפָרָשֵׁנוּ / הַמַּשְׂבִּיעַ בְּצַחְצָחוֹת נִפְשֵׁנוּ / הַמַּעֲלֶה עֲדִי זָהָב עַל לְבוּשֵׁנוּ.
וַיְהִי כַּאֲשֶׁר מִצְוַת הַשָּׂר שָׁמְעוּ אָזְנָי / עוֹרַרְתִּי רַעְיוֹנַי / וְשִׁנַּסְתִּי מָתְנַי / וְשַׂמְתִּי אֶל מוּל פְּנֵי הַמְּלָאכָה פָּנַי / וַתִּצְלַח עָלַי רוּחַ אֲדֹנָי.
וָאֶשָּׂא מְשָלִי וָאֹמַר:</p>

<br />

<p>שִׁמְעוּ, הָרִים, שִׁיר הַשִּׁירִים, / חֻבַּר עַל רֹאשׁ הַשִּׁכּוֹרִים,</p>

<p>עֶפְרוֹן הַשָּׂר, הוּא שֶׁאָסַר / לִשְׁתּוֹת מַיִם לַבַּחוּרִים,</p>

<p>הַשּׁוֹתֶה יוֹם יוֹם לִצְמָאוֹ, / טֶרֶם יֹאכַל כּוֹסוֹת עֶשְׂרִים.</p>

<p>הוּא הַזּוֹלֵל, הַמִּתְהַלֵּל / כִּי יֹאכַל בָּשָׂר כִּנְמֵרִים,</p>

<p>הוּא יִתְעָרֵב עִם הַמֵּתִים, / מֵאֶרֶץ חַיִים נִגְזָרִים,</p>

<p>לִישֹׁן עַד בִּלְתִּי שָׁמַיִם, / אוֹ עַד שׁוּב נַפְשָׁם לִפְגָרִים.</p>

<p>עַל הַצּוֹמוֹת יַחְגֹּר חֵמוֹת, / יִתְחַל, כִּי הוּא עָרוֹם יַעְרִים;</p>

<p>לִבּוֹ יִכְאַב עַל חֹדֶשׁ אָב, / אַף יִדְאַב עַל יוֹם כִּפּוּרִים;</p>

<p>בּוֹכֶה וּמְבַכֶּה הַתַּמּוּז, / אֶל אֵבֶל יִקְרָא אִכָּרִים;</p>

<p>וּבְטֵבֵת נַפְשׁוֹ נֶעְצֶבֶת, / וּבְאֵלוּל יִסְפֹּד תַּמְרוּרִים;</p>

<p>אַךְ הוּא שָׁלֵו עֵת בּוֹא כִסְלֵו, / וּבְכָל חֹדֶש יַעַשׂ פּוּרִים,</p>

<p>וּכְדֵי לִשְׁתּוֹת אַרְבַּע כּוֹסוֹת – יַעַשׂ כָּל לֵיל לֵיל שִׁמּוּרִים;</p>

<p>וּבְרֹאשׁ חֹדֶשׁ מִקְרָא קֹדֶשׁ / יִקְרָא, וּבְיוֹם הַכִּפּוּרִים;</p>

<p>וּבְחַג סֻכּוֹת הוּא יֹאמַר: מַה / לָּנוּ לִבְשַׂר צֹאן וּשְׁוָרִים?</p>

<p>לָנוּ תוֹרִים וּבְנֵי יוֹנָה, / וּכְלוּב מָלֵא מִבַּרְבּוּרִים,</p>

<p>כִּי מִי יָחוּשׁ אוֹ מִי יֹאכַל, / חוּץ מִמֶּנּוּ, הַנּוֹתָרִים?</p>

<p>עַל כּוֹס נִבְזֶה יֹאמַר: מַה זֶּה? / הַקְרִיבוּ סֵפֶל אַבִּירִים!</p>

<p>מַדּוּעַ יַעַשׂ הַזַּגָּג / הַכּוֹסוֹת צָרִים וּקְצָרִים?</p>

<p>אִם הָיוּ כִּכְלֵי הַשֶּׁתֶן – / אָז הָיוּ נָאִים וַהְדוּרִים!</p>

<p>אַף יִשָּׁבַע כִּי כָל שׁוֹתֵי / מַיִם – הֻכּוּ בַסַּנְוֵרִים.</p>

<p>יֹאמַר: הִנֵּה, עִם מֵי מַבּוּל / הִשְׁחִית הָאֵל כָּל הַיְצוּרִים,</p>

<p>הִנֵּה כָּל הַבֵּן הַיִּלּוֹד / הִשְׁלִיכוּ בַיְאוֹר הַמִּצְרִים,</p>

<p>הִנֵה פַרְעֹה עִם כָּל חֵילֹו / צָלְלוּ תוֹךְ מַיִם אַדִּירִים,</p>

<p>הִנֵּה מֹשֶׁה עַל הַמַּיִם / אָמַר: שִׁמְעוּ נָא הַמּוֹרִים!</p>

<p>הִנֵּה עֵת הָאִשָּׁה תִשְׂטֶה, / תַּחַת אִישָׁהּ תִּקַּח זָרִים –</p>

<p>לַצְבּוֹת בֶּטֶן, לַנְפִּיל יָרֵךְ, / צִוָּה אֵל לִשְׁתּוֹת מֵי מָרִים.</p>

<p>לוּ עָשָׂה אֵל אֶת הַמַּבּוּל / מִזֶּרֶם יֵינוֹת כַּבִּירִים –</p>

<p>לֹא עָשָׂה נֹחַ תֵּבַת עֵץ / גֹּפֶר, לִהְיוֹת בָּהּ נִסְגָּרִים,</p>

<p>אַף לֹא נִנְעָרוּ הַחַיִּים, / אָכֵן חָיוּ הַנִּנְעָרִים.</p>

<p>יֵעוֹר בַּבֹּקֶר בַּבֹּקֶר, / יָקוּם אֶל קוֹל הַצִּפּוֹרִים,</p>

<p>יֹאמַר: נָפְלָה אֵשׁ בִּגְרוֹנִי, / חַמּוֹתִי, רָאִיתִי אוּרִים!</p>

<p>יָבֵש חִכִּי, אַף מָךְ עֶרְכִּי, / כִּי יָבְשׁוּ כָּל הַצִּנּוֹרִים,</p>

<p>נִלְאֵיתִי כַלְכֵּל, לֹא אוּכַל, / נָפַלְתִּי בִידֵי אַכְזָרִים,</p>

<p>גְּשׁוּ רֵעִים אֵלַי, כִּי עִם / הַצָּמָא לִי דִין וּדְבָרִים,</p>

<p>מַהְרוּ חוּשׁוּ נָא, כִּי רָעְשׁוּ / סִפַּי, הֻכּוּ הַכַּפְתּוֹרִים,</p>

<p>הַגְמִיאוּנִי מִיֵּין חֶלְבּוֹן, / כִּי הוּא רִפְאוּת צִיר וּמְזוֹרִים,</p>

<p>אִם לִי יַיִן, יִתֵּן בַּכּוֹס / עֵינוֹ, יִתְהַלֵּך מֵישָׁרִים –</p>

<p>אֶשְׂמַח כִּי רַב חֵילִי, וּכְאִישׁ / יָצָא לִמְלֹךְ מִבֵּית סוּרִים.</p>

<p>אָז יַגִּישׁוּ לוֹ מֵרֵעָיו / יַיִן, מַרְפֵּא לֵב וּבְשָׂרִים,</p>

<p>יִשְׁתֶּה, יִשְׁכַּר, אַף יִתְגַּבָּר, / יַעַשׂ אֵלָיו חַרְבוֹת צוּרִים,</p>

<p>וּכְאַרְיֵה כֵּן יִכְסֹף לִטְרֹף, / כִּכְפִיר יוֹשֵׁב בַּמִּסְתָּרִים,</p>

<p>יִשְׁכַּח רִישׁוֹ, עֵת תִּירוֹשׁוֹ / עַל רוּם רֹאשׁוֹ קִנּוֹ יָרִים,</p>

<p>יָשִׂישׂ יִשְׂמַח, גִּיל לוֹ יִצְמַח, / חֵלֶף בִּכְיוֹ שָׁר בַּשִּׁירִים,</p>

<p>וּבְעֵת יַחְשֹׁב כִּי הוּא יֹאמַר / אָז אִמְרֵי נֹעַם וּטְהוֹרִים –</p>

<p>אִם אַתָּה אִישׁ בִּינָה, תִשְׁמַע / תַּחַת הַשִּׁיר קוֹל הַסִּירִים,</p>

<p>עֵת יִתְנוֹדָד, עֵת יִתְגּוֹדָד, / יִקְרָא הֵידָד, לֹא הֵד הָרִים,</p>

<p>וּכְחֶזְיוֹן לַיְלָה כֵּן יֻדַּד, /יֵשֵׁב בָּדָד, מָאַס עָרִים,</p>

<p>וּכְאִישׁ שׁוֹכֵב עַל רֹאש חִבֵּל – / כֵּן יִתְאַבֵּל, יוֹמוֹ יַחְרִים.</p>

<p>וּכְפֶתַע פִּתְאֹם הוּא יִנְאֹם / כִּי הוּא יִלְכֹּד עִיר מִבְצָרִים,</p>

<p>וּלְלֹא דָבָר הוּא יִתְגַּבָּר, / יֹאמַר: אֶגְזֹר יָם לִגְזָרִים</p>

<p>וּרְכוּש אֶבְזֹר, אֶנְהֶה מָזוֹר, / אִישִׁים אֶעְזֹר – הֵם נֶעְזָרִים,</p>

<p>עִוְרִים אוֹלִיךְ, יַחַד אַשְׁלִיךְ / בִּכְלִמָּה חָרָשֵׁי צִירִים,</p>

<p>עִם כָּל שׁוֹאֵל הוּא יִתְגָּאֵל, / יֹאמַר: בִּינוֹתִי בַּסְּפָרִים,</p>

<p>יֹאמַר: לוּ הָיוּ הֶעָבִים / יַיִן אוֹ שֵׁכָר מַמְטִירִים,</p>

<p>אוֹ הָיוּ הַיַּמִּים יֵינוֹת – / לֹא יֵרְאוּנוּ הַמִּשְׁבָּרִים,</p>

<p>אַף לֹא קִוִּינוּ גַן עֵדֶן, / רַק לִהְיוֹת בַּיָּם נִקְבָּרִים.</p>

<p>מַדּוּעַ לֹא הָיִיתִי דָג / עִם קַשְׂקֶשֶׂת וּסְנַפִּירִים,</p>

<p>וִימֵי חַיַּי הָיוּ, כִּימֵי / הַיָּם, נֶצַח וּלְדוֹר דּוֹרִים,</p>

<p>וּמְלֹא הַיָּם הָיָה יַיִן, / מִן הַיֵּינוֹת הַנִּבְחָרִים,</p>

<p>וּלְבִלְתִּי רֶדֶת עוֹד גֶּשֶׁם / הָיוּ שָׁמַיִם נֶעְצָרִים,</p>

<p>אַף מַעְיָנוֹת נִכְבַדֵּי מַ/יִם וּתְהוֹם הָיוּ נִסְכָּרִים,</p>

<p>פֶּן יָבואוּ בִגְבוּלֵנוּ, / פֶּן יִהְיוּ לַיָּם נִגָּרִים –</p>

<p>אָז לֹא קִנֵּאתִי אֶל שָׂרִים, / וּלְמִנְזָרִים אוֹ טַפְסָרִים,</p>

<p>אַף לֹא קִנֵּאתִי לִבְנוֹת עָשׁ / וּצְבָא שַׁחַק הַמַּזְהִירִים,</p>

<p>לֹא קִנֵּאתִי כִימָה וּכְסִיל, / אַף לֹא קִנֵּאתִי לִמְאוֹרִים,</p>

<p>אִם בַּיָּם דַרְכִּי – לֹא אִירָא / מִן הַגַּלִּים הַנִּסְעָרִים.</p>

<p>וּבְעֵת יִשְׁתֶּה זֶה הַסּוֹבֵא / יֵינוֹת זַכּוּ מִסַפִּירִים –</p>

<p>לֹא יָסֵך אֶת רַגְלָיו, יֹאמַר / כִּי אָסוּר מִדִּבְרֵי סוֹפְרִים,</p>

<p>וּלְהַבְדִּיל בֵּין הָאוֹר לַחֹשֶׁךְ, / בֵּין יַיִן צָלוּל לִשְׁמָרִים.</p>

<p>מִי שֶּׁלֹא רָאוּ עֵינָיו עֵת / חוּל עָלָיו אֵלֶּה הַמִּקְרִים,</p>

<p>עֵת תָּחֵל הַמַּשְׂאֵת לַעְלוֹת, / וּבְעֵת יַעְלוּ הַקִּטּוֹרִים,</p>

<p>עֵת יִתְנַבֵּא תּוֹךְ הַבַּיִת, / עֵת יַסְפִּיק וּבְיַלְדֵי נָכְרִים,</p>

<p>עֵת יִתְכַּוֵּן לָחוּד חִידוֹת, / וּלְבָאֵר סוֹדוֹת נִסְתָּרִים,</p>

<p>עֵת הַמּוּמִים הַנַּעְלָמִים / תִּהְיֶיןָ עַל פִּיו נִזְכָּרִים,</p>

<p>עֵת יֶחְשֹׂף סוֹדוֹת יוֹלַדְתּוֹ / וּבְעֵת יֶחְשֹׂף סוֹדוֹת הוֹרִים,</p>

<p>עֵת עוֹלָלִים וּמְהוֹלָלִים / יָסֹבּוּ עָלָיו כִּדְבוֹרִים,</p>

<p>עֵת יָשׁוּב נִלְעָג בִּלְשׁוֹנוֹ / וּבְעֵת לִבּוֹ לֵב נִמְהָרִים,</p>

<p>עֵת יֵלֵךְ חַתְחַתִּים בַּדֶּ/רֶךְ, עֵת יִפֹּל תּוֹך מַכְמוֹרִים,</p>

<p>עֵת יִשָּׂאוּהוּ עַל כָּתֵף, / דִּמְיוֹן מֵת יוּבַל לִקְבָרִים,</p>

<p>עֵת נָשָׁיו תֶּלְיוֹ וּמְבוּשָׁיו / תִּרְחַצְנָה עִם מַיִם קָרִים,</p>

<p>עֵת יִשְׁכַּב אַרְצָה עַל עָרְפּוֹ, / לִדְמוּת מֵתִים וּמְדֻקָּרִים –</p>

<p>לֹא רָאָה שִׂמְחָה מִיָּמָיו / לֹא לָקַח מֶנּוּ מוּסָרִים.</p>

<p>שָׁכַח הַלֵּץ לֵץ הַיַּיִן, / זָנַח כִּי כָל צוֹפָיו עִוְרִים,</p>

<p>כָּל שׁוֹגִים בּוֹ לֹא יֶחְכָּמוּ, / סוּרָיו – הֵמָּה הַגִּבּוֹרִים!</p>

<p>אֶתְמַהּ עַל רוֹאֵי מִקְרֵי הַ/שִּׁכְרוּת מִיַּלְדֵי הָעִבְרִים:</p>

<p>אֵיךְ לֹא יָשׁוּבוּ, בִרְאוֹתָם / מִקְרָיו, פָּרוּשִׁים וּנְזִירִים,</p>

<p>אוֹ אֵיךְ לֹא יָשׁוּבוּ אֶל דָּת / אֻמַּת יִשְׁמָעאֵל אוֹ הַגְרִים?</p>

<p>זִכְרוּ נֹחַ, מֶה הָיָה לוֹ, / עֵת נָטַע כֶּרֶם כִּבְעָרִים:</p>

<p>שָׁתָה וַיִּשְׁכַּר וַיִּתְגַּל, / נִדְמָה אֶל חַיּוֹת הַיְּעָרִים,</p>

<p>מֶה עָשׂוּ לוֹ חָם וּכְנַעַן, / אוֹיְבֵי הָאֵל כִּיקַר כָּרִים;</p>

<p>זִכְרוּ לוֹט הוֹלֵךְ עִם אַבְרָם / וּבְנוֹתָיו בִּמְחִלּוֹת צוּרִים,</p>

<p>עֵת הִשְׁקוּהוּ יַיִן, עֵת מִ/מֶּנּוּ יָלָדוּ מַמְזֵרִים.</p>

<p>אַשְׁרָיו אִם לֹא שָׁתָה יַיִן, / אַשְׁרָיו אִם שָׁתָה מֵי נִמְרִים!</p>

<p>זִכְרוּ יוֹנָדָב בֶּן רֵכָב / וּבְנֵי בָנָיו הַמֻּבְחָרִים;</p>

<p>זִכְרוּ דָנִיאֵל, רָד עִם אֵל / וּבְכָל חֶזְיוֹן רֹאשׁ לַפּוֹתְרִים,</p>

<p>מָה רַב טוּבָם כִּי נִזְהָרוּ, / מַה נֶהְדָּרִים, מַה נִּפְאָרִים!</p>

<p>זֹאת בִּרְאוֹתִי – אָז הִכַּרְתִּי / אֶת מַעְשֵׂי אֵל חַי הַיְשָׁרִים,</p>

<p>אָז בַּעְשׂוֹתוֹ, בִתְבוּנָתוֹ, / מִמַּיִם יַמִּים וּנְהָרִים,</p>

<p>כִּי לֹא הָיוּ מִיֵּין חֶלְבּוֹן / מֵי בוֹרוֹת, שִׁיחִין וִיאוֹרִים!</p>

<br />

<p>כִּשְׁמֹעַ הַשָּׂר הַשִּׁיר הַנִּמְרָץ / קָם מִמְּקוֹמוֹ וְלִקְרָאתִי רָץ / וְחִבְּקַנִי וּנְשָׁקַנִי / וְכַאֲשֶׁר יִדְבַּק הָאֵזוֹר אֶל מָתְנֵי אִישׁ אֵלָיו הִדְבִּיקָנִי / וַיֹּאמֶר אֵלָי: הֵיטַבְתָּ לִרְאוֹת / הַיּוֹם עָשִׂיתָ גְבוּרוֹת נִפְלָאוֹת.
וַיְהִי כַּאֲשֶׁר שָׁמְעוּ הַסְּגָנִים וְהַשָּׂרִים / הַשִּׁירִים הַיְּקָרִים /
כָּרְעוּ עַל בִּרְכֵּיהֶם / בְּיָדְעָם כִּי שֶׁקֶר נִסְכֵּיהֶם / וּבְהַכִּירָם עֵרֶךְ מַעֲלָתִי עַל עֶרְכֵּיהֶם.</p>

<p>וַיִּהְיוּ בְתוֹך הָעָם אֲנָשִׁים מַשְׂכִּילִים / וּבְקַנֹּאתָם אֶל מַעֲלָתִי עָמְדוּ כְרֶגַע נִבְהָלִים / הֶעְתִּיקוּ מֵהֶם מִלִּים / אַחֲרֵי כֵן חָשְׁבוּ לְגַבֵּר חֲיָלִים / וְהֵחֵלוּ לָחוּד חִידוֹת וְלָשֵׂאת מְשָׁלִים / וְעַל הַיַּיִן אָמְרוּ הֲתוּלִים / הֲבֵל הֲבָלִים / וּבְחָשְׁבָם כִּי אֵלַי בְּעִנְיַן הַשִּׁיר יִדְמוּ /
מִבְּלִי הַדַּעַת נִדְמֹה נִדְמוּ.</p>

<p>אָז לָבְשָׁה אוֹתִי רוּחַ קְנָאוֹת / וְרָצִיתִי לְהַרְאוֹת עַל מַעֲלָתִי מוֹפֵת וָאוֹת /
וּלְהַשְׁמִיעָם נִפְלָאוֹת וְדִבְרֵי נְבוּאוֹת.</p>

<p>וָאֹמַר אֲלֵיהֶם: אַחֲרֵי אֲשֶׁר מִן הַשִּׁיר הַהוּא שְׂבַעְתֶּם / וּלְחַבֵּר עוֹד שִׁירִים יְגַעְתֶּם וְהוֹגַעְתֶּם / אֲנִי אַשְׂבִּיעַ הַיּוֹם רַעֲבוֹן שִׂכְלְכֶם, אִם תֹּאבוּ וּשְׁמַעְתֶּם / וְעַל הַיַּיִן אָחוּד חִידוֹת וְדִבְרֵי מְשָׁלִים /
וְאוֹצִיא מִצּוּר הַחַלָּמִישׁ מַיִם קָרִים זָרִים נוֹזְלִים.</p>

<p>וַיַּעֲנוּ כָל הָעָם יַחְדָּו וַיֹּאמְרוּ: רָאֹה
רָאִינוּ כִּי אַתָּה לְבַדְּךָ תִּשָּׂא הוֹד הַשִּׁיר וְהַמְּלִיצָה
בִשְׁלֵמוּת / דַּבֶּר אַתָּה עִמָּנוּ דִבְרֵי נְעִימוּת / וְאַל יְדַבֵּר עִמָּנוּ אַחֵר, פֶּן נָמוּת!</p>

<p>וַיְהִי כִרְאוֹתִי כִּי הָעָם לְקוֹלִי מַאֲזִינִים / אָמַרְתִּי: שִׁמְעוּ חֲכָמִים מִלַּי, וְרוֹזְנִים / אֲבוֹתֵינוּ סִפְּרוּ לָנוּ זֶה יָמִים וְשָׁנִים / כִּי הָיוּ בְעִיר חֶשְׁבּוֹן בְּיָמִים קַדְמוֹנִים / שְׁמוֹנִים זְקֵנִים / הָיוּ חֲכָמִים מְחֻכָּמִים /
וּבָנוּ מִקְדַּשׁ הַחָכְמָה כְּמוֹ רָמִים / הָיוּ בַעֲלֵי מְלִיצָה חֲזָקָה וַעֲמֻּקָה / וּמִדְּבָש וְנֹפֶת צוּפִים מְתוּקָה / וַיְהִי הַיּוֹם וְהִנֵּה הִגִּיעַ יוֹם שִׂמְחַת תּוֹרָה / וּשְׁמוֹנִים אִישׁ הַזְּקֵנִים נֶאֶסְפוּ בְּבֵית נְשִׂיא
אַרְצָם לְחֶבְרָה / וְשָׁם יָנְקוּ שְׁדֵי הַזְּמוֹרָה / וַיְהִי הֵמָּה מֵיטִיבִים אֶת לִבָּם / רוּחַ הַמְּלִיצָה נוֹסְסָה בָם /
וַיֹּאמְרוּ אִישׁ אֶל רֵעֵהוּ: נְדַבֵּר הַיּוֹם מֵאוֹדוֹת הַיָּיִן / הַנּוֹתֵן רוֹזְנִים לְאָיִן / וְכָל אֶחָד מִמֶּנּוּ יֹאמַר כַּטּוֹב וְכַיָּשָׁר בְּעֵינָיו / עַל הַיַּיִן, דָּבָר דָּבוּר עַל אָפְנָיו / וַיֵּאוֹתוּ הַזְּקֵנִים לְדַבֵּר עַל הַיַּיִן צַחוֹת / לְהַשְׂבִּיעַ הַנְּפָשִׁים בְּצַחְצָחוֹת / וּלְחַדֵּש אֶל נְשִׂיאָם שֹׂבַע שְׂמָחוֹת.
וַיִּגַּש הָרִאשׁוֹן וַיֹּאמַר: אוֹמֵר הַיָּיִן: בְּאָשְׁרִי! / כִּי הִנֵּה שְׁלֹמֹה שֶׁחָשַׁב לִמְחוֹת זִכְרִי / אָמַר בְּסִפְרוֹ: תַּרְתִּי בְלִבִּי לִמְשׁוֹךְ בַּיַּיִן אֶת בְּשָׂרִי.
וַיִּגַּש הַשֵּׁנִי וַיֹּאמַר: אוֹמֵר הַיָּיִן: אֲנִי בְיַלְדוּתִי – יֶלֶד שַׁעֲשׁוּעִים / וּבְבַחֲרוּתִי – מַעֲשֵׂה צַעֲצוּעִים / וּבְזִקְנוּתִי – לְמַעְלָה מִשִּׁבְעָה רְקִיעִים.
וַיִּגַּשׁ הַשְּׁלִישִׁי וַיֹּאמַר: אוֹמֵר הַיָּיִן: לוּלֵי הֱיוֹתִי בֵּן מְנַבֵּל אָב / כִּי נֹחַ אָב בִּי הֻכְאָב / אֶתְפָּאֵר כִּי אֲנִי הוֹלַדְתִּי עַמּוֹן וּמוֹאָב.
וַיִּגַּשׁ הָרְבִיעִי וַיֹּאמַר: אוֹמֵר הַיָּיִן: אֵין לִתְמֹהַּ אִם יְקִיאֵנִי יְלוּד אִשָּׁה / בַּעַל נֶפֶשׁ קְדוֹשָׁה / אַחֲרֵי שֶׁהַדָּג הֵקִיא אֶת יוֹנָה אֶל הַיַּבָּשָׁה.
וַיִּגַּשׁ הַחֲמִישִׁי וַיֹּאמַר: אוֹמֵר הַיָּיִן: כְּשֶׁיִּשְׁתֵּנִי אִישׁ – בִּמְרוֹם רֹאשׁוֹ אֶתְבַּצֵּר / וְשָׁם אֶבְנֶה בַּיִת אוֹ חָצֵר / וְיִהְיֶה בְּיָדִי כַּחֹמֶר בְּיַד הַיּוֹצֵר.
וַיִּגַּשׁ הַשִּׁשִׁי וַיֹּאמַר: אוֹמֵר הַיָּיִן: אֲנִי שׁוֹתֵי בְּכֶפֶל רִסְנִי אֶכְבֹּש / וּלְיָפְיִי עָרֹם יִרְאוּנִי וְלֹא אֵבוֹשׁ / וְלָזֶה לֹא אֶשְׁאַל בֶּגֶד לִלְבֹּשׁ.
וַיִּגַּשׁ הַשְּבִיעִי וַיֹּאמַר: אוֹמֵר הַיָּיִן: מָלַכְתִּי עַל תֵּבֵל מִימוֹת נֹחַ / אֶתֶּן לַיָּעֵף וּלְאֵין אוֹנִים פְּקַח־קֹחַ / וְכָל אֲשֶׁר אַזְקִין אוֹסִיף כֹּחַ.
וַיִּגַּשׁ הַשְּׁמִינִי וַיֹּאמַר: אוֹמֵר הַיָּיִן: חָדְלוּ פְרָזוֹן בַּתֵּבֵל עַד שַׁקַּמְתִּי / וְאִם בְּתַחְתִּיוֹת הָאָרֶץ רֻקַּמְתִּי / לֹא הֶלְאַנִי אִישׁ כִּי אִם בּוֹ נִקַָמְתִּי.
וַיִּגַּשׁ הַתְּשִׁיעִי וַיֹּאמַר: אוֹמֵר הַיָּיִן: אָנֹכִי בָּרָאתִי מַשְׁחִית לְחַבֵּל / כִּי אִישׁ לֹא יִשְׁתֵּנִי – יִתְאַבֵּל / וַאֲשֶׁר יִשְׁתֵּנִי – יִהְיֶה כְּשׁוֹכֵב בְּרֹאשׁ חִבֵּל.
וַיִּגַּשׁ הָעֲשִׂירִי וַיֹּאמַר: אוֹמֵר הַיָּיִן: חָכָם אֲנִי מִדָּנִיאֵל / אֲשֶׁר לֹא חָפֵץ בִּי לְהִתְגָּאֵל / וּלְגַלּוֹת כָּל סוֹד – אֲנִי קָרוֹב מִמֶּנּוּ וְגוֹאֵל.
וַיִּגַּשׁ הָאַחַד עָשָׂר וַיֹּאמַר: אוֹמֵר הַיָּיִן: אֲנִי אֲגוֹבֵב הַבְּתוּלוֹת / וְאֶתְּנֵם בְּיַד הַחוֹשְׁקִים כְּעֵדֶר הָרְחֵלוֹת / וְאָשִׂים כָּל הַנִּסְתָּרוֹת מְגֻלּוֹת.
וַיִּגַּשׁ הַשְּׁנֵים עָשָׂר וַיֹּאמַר: אוֹמֵר הַיָּיִן: אֲנִי תִפְאֶרֶת בַּחוּרִים / וּבִי תִטְחַן לְאַחֵר אֵשֶׁת נְעוּרִים / וְעָלֶיהָ יִכְרְעוּן אֲחֵרִים.
וַיִּגַּשׁ הַשְּׁלֹשָׁה עָשָׂר וַיֹּאמַר: אוֹמֵר הַיָּיִן: אֲנִי נוֹרָא וְאָיוֹם / וְאַמְתִּיק לַעֲנַת אוֹרְרֵי יוֹם / וְאֶהְיֶה פִדְיוֹם לְפִיד יוֹם.
וַיִּגַּשׁ הָאַרְבָּעָה עָשָׂר וַיֹּאמַר: אוֹמֵר הַיָּיִן: חָכְמָה וְכָבוֹד יָסַפְתִּי / וְכֶאֱסֹף בֵיצִים עֲזוּבוֹת כָּל הָאָרֶץ אֲנִי אָסָפְתִּי / וְלֹא הָיְתָה תַעֲלוּמָה אֲשֶׁר לֹא חָשָׂפְתִּי.
וַיִּגַּשׁ הַחֲמִּשָׁה עָשָׂר וַיֹּאמַר: אוֹמֵר הַיָּיִן: אֲנִי אַשְׁקֶה הַעַמִּים סַף רַעַל / וּבִלְעָדַי לֹא כָרְעוּ הַצְּבִיּוֹת לַבַּעַל / וְלֹא אָמְרוּ: יְהִי אֱלֹהָיו עִמּוֹ וְיָעַל!
וַיִּגַּשׁ הַשִּׂשָׁה עָשָׂר וַיֹּאמַר: אוֹמֵר הַיָּיִן: עֹז אָזַרְתִּי / וּבְעֵת לְבָדָד אֶשְׁכֹּן – בָּטַח לִבִּי וְנֶעֱזָרְתִּי / צָפוּ מַיִם עַל רֹאשִׁי – אָמַרְתִּי: נִגְזָרְתִּי!
וַיִּגַּשׁ הַשִּׁבְעָה עָשָׂר וַיֹּאמַר: אוֹמֵר הַיָּיִן: בָּרוּךְ הָאִישׁ אֲשֶׁר לֵידָתִי בִשַּׂר / בְּדִין אֶהְיֶה בְתֵבֵל לְרֹאשׁ וּלְשָׂר / כִּי הַמַּיִם הִשְׁחִיתוּ כָל בָּשָׂר.
וַיִּגַּשׁ הַשְּׁמוֹנָה עָשָׂר וַיֹּאמַר: אוֹמֵר הַיָּיִן: הִנְנִי בִגְאוֹנִי נִשְׁבָּע / כִּי מִי שֶׁיָּצִיף מַיִם עַל רֹאשִׁי – נֶפֶשׁ יִקְבָּע / וְדָמִי בְרֹאשׁוֹ יִהְיֶה אִם אֶטְבָּע.
וַיִּגַּשׁ הַתִּשְׁעָה עָשָׂר וַיֹּאמַר: אוֹמֵר
הַיָּיִן: הַמַּיִם בְּסוּפָה וּבִשְׂעָרָה דַרְכָּם וּמִפַּחְדָּם
אִישִׁים יִרְהוּ / וְהַמִּנְהָג כְּמִנְהַג יֵהוּא / בֵּאלָהָא דְסָנֵינָא לְהוּ.</p>

<p>וַיִּגַּשׁ הָעֶשְׂרִים וַיֹּאמַר: אוֹמֵר הַיָּיִן לַמָּיִם: לוּ הִמְטִיר הָאֵל אוֹתִי בְּאוֹתָם הָעִתִּים / עַל אַנְשֵׁי הַמַּבּוּל, כָּמוֹךָ – לֹא הֲמִתִּים /
אִמַּצְתִּים אַף עֲזַרְתִּים.</p>

<p>וַיִּגַּשׁ הָאֶחָד וְעֶשְׂרִים וַיֹּאמַר: אוֹמֵר הַיָּיִן: אֲנִי אַרְנִין לְשׁוֹן אִלֵּם / וְאִם יִשְׁתּוּנִי הַמֵּתִים – אֲצִילֵם / מִיַּד שְׁאוֹל אֶפְדֵּם, מִמָּוֶת אֶגְאָלֵם.
וַיִּגַּשׁ הַשְּׁנַיִם וְעֶשְׂרִים וַיֹּאמַר: אוֹמֵר
הַיָּיִן: אִם יִדְרְכוּנִי הָאֲנָשִׁים בְּרַגְלֵיהֶם – זֹאת
נֶחָמָתִי / כִּי אֶקַּח מֵהֶם נִקְמָתִי / אָבוּס עַמִּים בְּאַפִּי וְאֶדְרְכֶם בַּחֲמָתִי.</p>

<p>וַיִּגַּשׁ הַשְּׁלֹשָה וְעֶשְׂרִים וַיֹּאמַר: אוֹמֵר הַיָּיִן: אִם יְרִיצוּנִי הָאֲנָשִׁים עָרֹם אֶל הַבּוֹר / אֲנִי רָאשֵׁי תַנִּינִים אֶשְׁבֹּר / אַל יָנוּס הַקַּל וְאַל יִמָּלֵט הַגִּבּוֹר.
וַיִּגַּשׁ הָאַרְבָּעָה וְעֶשְׂרִים וַיֹּאמַר: אוֹמֵר הַיָּיִן: מִמַּעֲלָתִי הַיְּקָרָה / כִּי כַּאֲשֶׁר יַזְקִינוּ בַעֲלֵי הָעֹצֶם וְהַשְּׂרָרָה / יָשׁוּבוּ לִינֹק שְׁדֵי הַזְּמוֹרָה.
וַיִּגַּשׁ הַחֲמִשָּׁה וְעֶשְׂרִים וַיֹּאמַר: אוֹמֵר הַיָּיִן: מִי לֹא יֶחֱרַד לִבְרַק רָמְחִי / כִּי מִהְיוֹתִי אֲסָרוּנִי עַד עֵת כִּלְחִי / וְלֹא כָהֲתָה עֵינִי וְלֹא נָס לֵחִי.
וַיִּגַּשׁ הַשִּׁשָׁה וְעֶשְׂרִים וַיֹּאמַר: אוֹמֵר הַיָּיִן: אִם תִּסְגֹּר עַל אִישׁ שָׁנָה בְּבֵית כֶּלֶא / תָּבוֹא אֵלָיו צָרָה וְנַפְשׁוֹ תֵלֶא / וְתִסְגֹּר עָלַי שְֹנָתַיִם – וְאֶעֱשֶׂה פֶלֶא.
וַיִּגַּשׁ הַשִּׁבְעָה וְעֶשְׂרִים וַיֹּאמַר: אוֹמֵר הַיָּיִן: לְמַעֲלָתִי אֶהְיֶה עַל הַלְּבָבוֹת חוֹתָם / יְבִיאוּנִי הַשָּׂרִים בְּחַצְרֵיהֶם וּבְטִירוֹתָם /
וְהַבְּתוּלוֹת הַיָּפוֹת בְּחַדְרֵי מַשְׂכִּיתָם.</p>

<p>וַיִּגַּשׁ הַשְּׁמֹנָה וְעֶשְׂרִים וַיֹּאמַר: אוֹמֵר הַיָּיִן: אֲשֶׁר יָשִׂימוּ מִלָּתִי לְאַל / וְיִרְאוּ כִּי אִשֵּׁה אֲדֹנָי יַיִן יִשְׁאָל / הֲיֹאמְרוּ כִּי שֻׁלְחַן אֲדֹנָי מְגֹאָל?
וַיִּגַּשׁ הַתִּשְׁעָה וְעֶשְׂרִים וַיֹּאמַר: אוֹמֵר הַיָּיִן: הָעוֹלְלִים וְהַיּוֹנְקִים יִינְקוּ שְׁדֵי הַגְּבִירָה
/ וְאֵין תַּנָּא וְאֵין אֲמוֹרָא / אֲשֶׁר לֹא יִינַק שְׁדֵי הַזְּמוֹרָה.</p>

<p>וַיִּגַּשׁ הַשְּׁלֹשִׁים וַיֹּאמַר: אוֹמֵר הַיָּיִן: אֶרְאֶה הַחוֹשְׁקִים עַל חֲשׁוּקֵיהֶם תּוֹאֲנוֹת יְבַקֵּשׁוּן /
וְלַמּוֹכִיחַ בַּשַּׁעַר יְקוֹשׁוּן / וְאוֹתִי יוֹם יוֹם יִדְרֹשׁוּן.</p>

<p>וַיִּגַּשׁ הָאֶחָד וּשְׁלֹשִׁים וַיֹּאמַר: אוֹמֵר הַיָּיִן: אִלּוּ שָׁתָה יַיִן שִׁמְשׁוֹן / לֹא הִנִּיחָה גְבוּרָתוֹ לוֹ לִישׁוֹן / וְהָרַג כָּל אֻמָּה וְלָשׁוֹן.
וַיִּגַּשׁ הַשְּׁנַיִם וּשְׁלֹשִׁים וַיֹּאמַר: אוֹמֵר הַיָּיִן: לֹא הִכְאִיבַנִי דָּבָר מֵעוֹדִי / כִּהְיוֹתִי בְתוֹך נֹאד, לְפִי שֶׁאֵינוֹ לְפִי כְבוֹדִי
/ וְלָכֵן אֲשַׁסְּעֶנוּ כְּשַׁסַּע הַגְּדִי.</p>

<p>וַיִּגַּשׁ הַשְּׁלֹשָׁה וּשְׁלֹשִׁים וַיֹּאמַר: אוֹמֵר הַיָּיִן: לֹא יַחֲרִידוּנִי שִּנֵּי כְפִירִים / כַּאֲשֶׁר יַחֲרִידוּנִי הַנֹּאדוֹת מְבֻקָּעִים
וּמְצֹרָרִים /וּבָאוּ בִי הַמַּיִם הַמְּאָרְרִים לְמָרִים.</p>

<p>וַיִּגַּשׁ הָאַרְבָּעָה וּשְׁלֹשִׁים וַיֹּאמַר: אוֹמֵר הַיָּיִן: כָּל יִשְׁעִי וְכָל חֶפְצִי / בִּהְיוֹת כָּבוּש בְּכוֹס זְכוּכִית זַךְ מְעוֹן רִבְצִי / כִּי אָז אוֹרֶה אֶל הַשַּׂעֲרָה וְלֹא יַחֲטִיא חִצִּי.
וַיִּגַּשׁ הַחֲמִשָּׁה וּשְׁלֹשִׁים וַיֹּאמַר: אוֹמֵר הַיָּיִן: בְּדִין יִקְרְאוּ הָאֲנָשִׁים לְפָנַי אַבְרֵך / וּמִי זֶה יִהְיֶה הַמַּיִם לְמַעֲלָתִי עוֹרֵךְ / וְהֵם לַצְבּוֹת בֶּטֶן וְלַנְפִּיל יָרֵךְ.
וַיִּגַּשׁ הַשִּׁשָׁה וּשְׁלֹשִׁים וַיֹּאמַר: אוֹמֵר
הַיָּיִן: יֹאמְרוּ בַעֲדִי כִּי אֲנִי מַשְׁגֶּה בְדֶרֶךְ רַע
יְשָׁרִים / וּבִי יִתְגָּאוּ וְיַעֲלוּ אֵבֶר כַּנְּשָׁרִים / וְשָׁכְחוּ כִּי הַמַּיִם מַפִּילִים הַגְּשָׁרִים.</p>

<p>וַיִּגַּשׁ הַשִּׁבְעָה וּשְׁלֹשִׁים וַיֹּאמַר: אוֹמֵר
הַיָּיִן: בִּהְיוֹתִי בְּכוֹס זְכוּכִית – אַשְׁרַי / כִּי בוֹ יֵרָאוּ
פָנַי וַאֲחוֹרַי / וְלֹא אִירָא פֶּן יִרְאוּ בִי עֶרְוַת דָּבָר וְשָׁבוּ מֵאַחֲרַי.</p>

<p>וַיִּגַּשׁ הַשְּׁמוֹנָה וּשְׁלֹשִׁים וַיֹּאמַר: אוֹמֵר הַיָּיִן: הַמַּיִם יַרְעִישׁוּנִי כָּאַרְבֶּה / כִּי הַמְּעַט מִמֶּנּוּ אוֹרִי מְכַבֶּה / וְחוֹטֶא אֶחָד יְאַבֵּד טוֹבָה הַרְבֵּה.
וַיִּגַּשׁ הַתִּשְׁעָה וּשְׁלֹשִׁים וַיֹּאמַר: אוֹמֵר הַיָּיִן: אִמִּי גֶפֶן עֲנֵפָה וּפוֹרִיָּה / וְשָׁדֶיהָ אַשְׁכְּלוֹת כְּפָרִים, וְכוֹסָהּ רְוָיָה /
וְגַם זָבַת חָלָב וּדְבַש הִיא, וְזֶה פִּרְיָהּ.</p>

<p>וַיִּגַּשׁ הָאַרְבָּעִים וַיֹּאמַר: אוֹמֵר הַיָּיִן: כַּאֲשֶׁר יִשְׁתֵּנִי אִישׁ נָבוֹן – אַחֲרִישׁ / וְכַאֲשֶׁר יִשְׁתֵּנִי הָאֱוִיל – יִשְׂבַּע רִישׁ /
כְּנָחָש יִשָּׁךְ וְכַצִּפְעוֹנִי יַפְרִישׁ.</p>

<p>וַיִּגַּשׁ הָאֶחָד וְאַרְבָּעִים וַיֹּאמַר: אוֹמֵר
הַיָּיִן: כְּשֶׁיִּשְׁכַּר הָאֱוִיל יֹאמַר: הַנָּחָשׁ
הִשִּׂיאַנִי / וְכַאֲשֶׁר יֹאמַר כִּי בְרִשְׁעָתִי הֱקִיאָנִי / אֹמַר: יַרְשִׁיעֲךָ פִיךָ וְלֹא אָנִי.
וַיִּגַּשׁ הַשְּׁנַיִם וְאַרְבָּעִים וַיֹּאמַר: אוֹמֵר הַיָּיִן: אִלּוּ שָׁתוּנִי הַחַיָּה וְהַבְּהֵמָה / לֹא הִשְׁאִירוּ מִמֶּנִּי עַל פְּנֵי הָאֲדָמָה / וְתִתְעַלַּפְנָה הַבְּתוּלוֹת הַיָּפוֹת וְהַבַּחוּרִים
בַּצָּמָא.</p>

<p>וַיִּגַּשׁ הַשְּׁלֹשָׁה וְאַרְבָּעִים וַיֹּאמַר: אוֹמֵר הַיָּיִן: כַּאֲשֶׁר תִּטְעַמְנָה הַצְּבִיּוֹת יֵין מַחֲמַדִּים /
תְּמַּלֶּאנָה הֶחָבִיּוֹת וְנָפוֹץ הַכַּדִּים /
וְתֵלַדְנָה הַצֹּאן עֲקֻדִּים נְקֻדִּים וּבְרֻדִּים.</p>

<p>וַיִּגַּשׁ הָאַרְבָּעָה וְאַרְבָּעִים וַיֹּאמַר: אוֹמֵר הַיָּיִן: מִי שֶׁלֹּא רָאָה הַצְּבִיָּה שִׁכֹּרֶת / וּמִיַּד הַחוֹשְׁקִים בִּקֹּרֶת / לֹא רָאָה מֵעוֹלָם אֵשׁ בִּנְעֹרֶת.
וַיִּגַּשׁ הַחֲמִשָּׁה וְאַרְבָּעִים וַיֹּאמַר: אוֹמֵר
הַיָּיִן: יָבוֹאוּ הַחוֹשְׁקִים לִרְאוֹת שִׂפְתֵי הַצְּבִיָּה
יַאְדִּימוּ כַתּוֹלָע / כַּאֲשֶׁר אוֹתִי תִבְלַע / וְלֹא יָבוֹאוּ לִרְאוֹת אֶת הַקֹּדֶשׁ כְּבַלַּע.</p>

<p>וַיִּגַּשׁ הַשִּׁשָּׁה וְאַרְבָּעִים וַיֹּאמַר: אוֹמֵר הַיָּיִן: לוּלֵי מִלְּאוּ הַצְּבִיּוֹת מִמֶּנִּי שַׂקֵּיהֶם /
לֹא חָלְצוּ שַׁד, הֵינִיקוּ חֲשׁוּקֵיהֶם / כִּי כֵּן יִמְלְאוּ יְמֵי מְרוּקֵיהֶם.</p>

<p>וַיִּגַּשׁ הַשִּׁבְעָה וְאַרְבָּעִים וַיֹּאמַר: אוֹמֵר הַיָּיִן: לְפָנַי תָּדוּץ דְּאָבָה / וּבִלְעָדַי לֹא תִתֵּן לְחוֹשְׁקֵיהֶם הַנְּקֵבָה / הַזְּרוֹעַ וְהַלְּחָיַיִם וְהַקֵּבָה.
וַיִּגַּשׁ הַשְּׁמוֹנָה וְאַרְבָּעִים וַיֹּאמַר: אוֹמֵר הַיָּיִן: אֲנִי צַח וְאָדֹם, דָּגוּל מֵרְבָבָה / וַאֲשֶׁר יָשִׂימוּ אֶת הָאָרֶץ שְׁמָמָה וְחָרְבָּה /
הֵמָּה מֵי מְרִיבָה.</p>

<p>וַיִּגַּשׁ הַתִּשְׁעָה וְאַרְבָּעִים וַיֹּאמַר: אוֹמֵר הַיָּיִן: אֵין לִי בְעוֹלָמִי כְּצֵאת מִמַּסְגֵּר הֶחָבִיּוֹת /
וִהְיוֹת נָשׁוּק מִפִּי הַצְּבִיּוֹת / וְלֶכֶת בְּמֵישָׁרִים בִּגְרוֹן יוֹנֵי הַגֵּאָיוֹת.</p>

<p>וַיִּגַּשׁ הַחֲמִשִּׁים וַיֹּאמַר: אוֹמֵר הַיָּיִן: אֵין לִי בְעוֹלָמִי כִּהְיוֹתִי בְּסֵפֶל אַדִּיר בְּיַד חוֹשֶׁקֶת /
וְחוֹשְׁקֶיהָ סְבִיבָהּ וְהִיא עֲלֵיהֶם מִתְרַפֶּקֶת / הֵם מַגִּישִׁים אֵלֶיהָ וְהִיא מוֹצֶקֶת.</p>

<p>וַיִּגַּשׁ הָאֶחָד וַחֲמִשִּׁים וַיֹּאמַר: אוֹמֵר הַיָּיִן: עַל גַּבִּי חָרְשׁוּ חוֹרְשִׁים, הֶאֱרִיכוּ מַעֲנִית /
וּבְלֹא לַהַב חֶרֶב וּבְרַק חֲנִית / הֲסִבּוֹתִי אֶת לִבָּם אֲחוֹרַנִּית.</p>

<p>וַיִּגַּשׁ הַשְּׁנַיִם וַחֲמִשִּׁים וַיֹּאמַר: אוֹמֵר הַיָּיִן: בִּהְיוֹת בְּבֵית הַיַּעֲלָה מַיִם מְפַכִּים / יִהְיוּ עֵינֵי חִשְׁקָהּ מְבַכִּים / וְעִמִּי – תַּשְׁגִּיחַ מִן הַחַלּוֹנוֹת, תָּצִיץ מִן
הַחֲרַכִּים.</p>

<p>וַיִּגַּשׁ הַשְּׁלֹשָה וַחֲמִשִּׁים וַיֹּאמַר: אוֹמֵר הַיָּיִן: בִּהְיוֹתֵנוּ בְתוֹךְ הַנֹּאדוֹת לָבַשְׁנוּ שַׂקִּים /
וְקָרָאנוּ לָאֵל מִמַּעֲמַקִּים / כִּי בָם אָנַחְנוּ נְמַקִּים.</p>

<p>וַיִּגַּשׁ הָאַרְבָּעָה וַחֲמִשִּׁים וַיֹּאמַר: אוֹמֵר הַיָּיִן: מִי לֹא יִירָא מִזֶּרֶם מַיִם כַּבִּירִים / וְהִנֵּה כָּל סוּס פַּרְעֹה וּפָרָשָׁיו הָאַבִּירִים /
צָלְלוּ כַּעוֹפֶרֶת בְּמַיִם אַדִּירִים.</p>

<p>וַיִּגַּשׁ הַחֲמִשָּׁה וַחֲמִשִּׁים וַיֹּאמַר: אוֹמֵר הַיָּיִן: אִם בַּצְּבִיָּה עֵינַי אָעִיף / וְשָׁמַי עָלֶיהָ לֹא אַרְעִיף / לֹא גִלְּתָה מֵעַל פָּנֶיהָ צָעִיף.
וַיִּגַּשׁ הַשִּׁשָּׁה וַחֲמִשִּׁים וַיֹּאמַר: אוֹמֵר הַיָּיִן: אֶרְאֶה הַצְּבִיוֹת בְּעֵת הַחוֹשֵׁק יְשַׁכְּרָן /
אִיהוּ שָׁתִיק וְאִינְהוּ מְקַרְקְרָן / לֵית דִּין וְלֵית דַּיָּן וְלֵית עָלַם אָחֳרָן.</p>

<p>וַיִּגַּשׁ הַשִּׁבְעָה וַחֲמִשִּׁים וַיֹּאמַר: אוֹמֵר הַיָּיִן: נִשְׁכָּח צִבְעוֹן / וְשִׁמְשׁוֹן וְגִדְעוֹן / וּשְׂבָם וּנְבוֹ וּבְעוֹן וְיוֹשְׁבֵי גִבְעוֹן / וְלִי הַדָּבְרַי וְרַבְרְבָנַי יְבַעוֹן.
וַיִּגַּשׁ הַשְּׁמוֹנָה וַחֲמִשִּׁים וַיֹּאמַר: אוֹמֵר הַיָּיִן: טוֹב הַיַּיִן לְקוֹיָיו / אֲנִי אַמְצִיא לַחוֹשֵׁק כָּל מַאֲוַיָּיו / הַפּוֹרֵשׁ מִמֶּנִּי כַּפּוֹרֵשׁ מֵחַיָּיו.
וַיִּגַּשׁ הַתִּשְׁעָה וַחֲמִשִּׁים וַיֹּאמַר: אוֹמֵר הַיָּיִן: אֵין לִתְמֹהַּ אִם הַחוֹשְׁקִים יְכַבְּדוּנִי / וּלְרֹאשׁ וּלְשַׂר אֲלֵיהֶם יוֹדוּנִי / חַי אָנִי, אִלּוּ יְדָעוּנִי – עֲבָדוּנִי.
וַיִּגַּשׁ הַשִּׁשִּׁים וַיֹּאמַר: אוֹמֵר הַיָּיִן: לֹא נָתְנוּ בְנוֹת הָאָדָם תַּחֲנוֹתָם / בְּבָתֵּי הַחוֹשְׁקִים וּבְמַשְׂכִּיּוֹתָם / לוּלֵי הֱיוֹתִי הַמֵּלִיץ בֵּינוֹתָם.
וַיִּגַּשׁ הָאֶחָד וְשִׁשִּׁים וַיֹּאמַר: אוֹמֵר הַיָּיִן: לוּלֵי הֱיוֹת פִּי כְמֵאָה עֵדִים / לֹא אָמְרָה הַצְּבִיָּה: הִנֵּה דוּדָאַי מוּעָדִים / אִכְלוּ רֵעִים, שְׁתוּ וְשִׁכְרוּ דוֹדִים!
וַיִּגַּשׁ הַשְּׁנַיִם וְשִׁשִּׁים וַיֹּאמַר: אוֹמֵר הַיָּיִן: חַכְמֵי הַתּוֹרָה אֲשֶׁר הֱרִיחוּנִי / אוֹרָם וַאֲמִתָּם הֵמָּה יַנְחוּנִי / בְּאָמְרָם: חַמְרָא וְרֵיחָנֵי פִּקְּחוּנִי.
וַיִּגַּשׁ הַשְּׁלֹשָׁה וְשִׁשִּׁים וַיֹּאמַר: אוֹמֵר הַיָּיִן: הַיַּיִן טוֹב – הָאִישׁ אֲשֶׁר יְרִיחוֹ / יִשְׁכַּח הַקֶּטֶף הַבָּא מִירִיחוֹ / וְיִשְׁכַּח לְאוֹרוֹ אוֹר שִׁמְשוֹ וִירֵחוֹ.
וַיִּגַּשׁ הָאַרְבָּעָה וְשִׁשִּׁים וַיֹּאמַר: אוֹמֵר
הַיָּיִן: יְעָרְבוּנִי הָאֲנָשִׁים עִם הַמַּיִם וְחֶבְרָתָם לִי לֹא
תֶעֱרָב / כִּי כָךְ קִבַּלְתִּי מִפִּי רָב: / וְעִם שׁוֹנִים אַל תִּתְעָרָב.</p>

<p>וַיִּגַּשׁ הַחֲמִשָּׁה וְשִׁשִּׁים וַיֹּאמַר: אוֹמֵר הַיָּיִן: הִנְנִי עִם אֵל וְעִם קְדוֹשִׁים רָד / וְאֵשׁ חַשְׁמַלִּי מִתְלַקַּחַת בְּתוֹךְ הַבָּרָד /
וְאִם עִם מַיִם יְעָרְבוּנִי – יִמְצָאוּנִי מֵהֶם נִפְרָד.</p>

<p>וַיִּגַּשׁ הַשִּׁשָּׁה וְשִׁשִּׁים וַיֹּאמַר: אוֹמֵר הַיָּיִן: לְחֶרְפַּת הַמַּיִם – בִּכְלֵי חֶרֶשׂ יַעֲשׂוּ חֻפָּתָם
/ כִּי בִהְיוֹת כְּלֵי הַזְּכוּכִית אַשְׁפָּתָם / תִּגָּל עֶרְוָתָם גַּם תֵּרָאֶה חֶרְפָּתָם.</p>

<p>וַיִּגַּשׁ הַשִּׁבְעָה וְשִׁשִּׁים וַיֹּאמַר: אוֹמֵר הַיָּיִן: מֵחֶרְפַּת הַמַּיִם עַל גְחוֹנָם יֵלֵכוּ / וּמִמַּעְלָה אֶל מַטָָּה יִמְשֹׁכוּ / וְעִמִּי – קְבוּרִים וָבָאוּ וּמִמְּקוֹם קָדוֹשׁ יְהַלֵּכוּ
.
וַיִּגַּשׁ הַשְּׁמוֹנָה וְשִׁשִּׁים וַיֹּאמַר: אוֹמֵר הַיָּיִן: כַּאֲשֶׁר אֶזְכֹּר אֶל הַמַּיִם דְּבַר הַצְּפַרְדְּעִים
/ יֹאמְרוּ אֵלַי זֶרַע מְרֵעִים: / הֲשָׁכַחְתָּ ׳וְעַסּוֹתֶם רְשָׁעִים׳?
וַיִּגַּשׁ הַתִּשְׁעָה וְשִׁשֶּׁים וַיֹּאמַר: אוֹמֵר הַיָּיִן: אֵיךְ לֹא אִנָּקְמָה מִן הַשִּׁכּוֹרִים הַנְּבָלִים /
וְכָל גַּת מְלֵאָה פְּרִי קֹדֶשׁ הִלּוּלִים /
תִּרְמְסֶנָּה רֶגֶל, רַגְלֵי עָנִי, פַּעֲמֵי דַלִּים.</p>

<p>וַיִּגַּשׁ הַשִּׁבְעִים וַיֹּאמַר: אוֹמֵר הַיָּיִן: אֵין טוֹב כִּרְאוֹת הַשִּׁכּוֹרִים בְּצַד וּבְכָתֵף יֶהְדֹּפוּ / וּכְסוּפוֹת בַּנֶּגֶב יַחֲלֹפוּ / וּלְמַאֲמָרַי כַּסּוּפָה יִרְדֹּפוּ.
וַיִּגַּשׁ הָאֶחָד וְשִׁבְעִים וַיֹּאמַר: אוֹמֵר הַיָּיִן: בְּכָל עֵת אֲשֶׁר דְּרִיכַת הָאֲנָשִׁים אוֹתִי אֶזְכֹּר
/ אֶסְפֹּד כְּעַל הַבְּכוֹר / וְלוּלֵי זֶה לֹא עָשִׂיתִי לְעוֹלָם אָדָם שִׁכּוֹר.</p>

<p>וַיִּגַּשׁ הַשְּׁנַיִם וְשִׁבְעִים וַיֹּאמַר: אוֹמֵר הַיָּיִן: שִׂמְחוּ בְּפוּרִים וּמִדְּבַר עֶצֶב חִדְלוּ / וְאוֹתִי עַל רֹאש שִׂמְחַתְכֶם הַעֲלוּ / שְׁתוּ וְשִׁכְרוּ וּקְיוּ וְנִפְלוּ!
וַיִּגַּשׁ הַשְּׁלֹשָׁה וְשִׁבְעִים וַיֹּאמַר: אוֹמֵר הַיָּיִן: לֹא נָבִיא אָנֹכִי וְלֹא בֶן נָבִיא נִבָּא / אָמְנָם כָּך מְקֻבָּל אֲנִי מִבֵּית אֲבִי אַבָּא /
כִּי אִישׁ לֹא יִשְׁתֶּה יַיִן – אֵין לוֹ חֵלֶק לְעוֹלָם הַבָּא.</p>

<p>וַיִּגַּשׁ הָאַרְבָּעָה וְשִׁבְעִים וַיֹּאמַר: אוֹמֵר הַיָּיִן: בַּעֲווֹן הַדּוֹרְכִים בְּרַגְלֵיהֶם הַגִּתּוֹת / וְשׁוֹפְכִים בְּקִרְבָּם דַּם עֲנָבִים לִשְׁתּוֹת /
הָאֱמוּנִים עֲלֵי תוֹלָע חִבְּקוּ אַשְׁפַּתּוֹת.</p>

<p>וַיִּגַּשׁ הַחֲמִשָּׁה וְשִׁבְעִים וַיֹּאמַר: אוֹמֵר הַיָּיִן: בַּעֲווֹן הָאֲנָשִׁים הַשּׁוֹבָבִים / אֲשֶׁר יִתְלוּ עַל הָעֵץ עַל לֹא חָמָס בְּכַפֵּיהֶם
הָעֲנָבִים / אֲסַבֵּב יוֹם יוֹם תְּלִיַּת הַגַּנָּבִים.</p>

<p>וַיִּגַּשׁ הַשִּׁשָּׁה וְשִׁבְעִים וַיֹּאמַר: אוֹמֵר הַיָּיִן: תָּמַהְתִּי וְאֶתְמַהּ כָּל יְמוֹתַי / מַדּוּעַ יִתְלוּ הָאֲנָשִׁים עַל הָעֵץ אֲבוֹתַי / יוֹדִיעוּנִי מַה גָּנְבוּ לָהֶם, וּמָתַי?
וַיִּגַּשׁ הַשִּׁבְעָה וְשִׁבְעִים וַיֹּאמַר: אוֹמֵר
הַיָּיִן: מַדּוּעַ רָאִיתִי דַּם הָעֲנָבִים עַל קִיר הַגַּת
נִמְצָה / וַאֲשֶׁר מֵהֶם נִתְלָה – הַאִם בַּגַּנָּבִים נִמְצָא / מִי זֶה אָמַר וָתֶּהִי, אֲדֹנָי לֹא רָצָה?</p>

<p>וַיִּגַּשׁ הַשְּׁמוֹנָה וְשִׁבְעִים וַיֹּאמַר: אוֹמֵר הַיָּיִן: אִם יִתְלוּ הָאֲנָשִׁים הָאַשְׁכּוֹלוֹת / אֲנִי שַׂמְתִּי אִמּוֹתָם שַׁכּוּלוֹת / וְעוֹלְלֵיהֶם כַּגֶּפֶן, הָשֵׁב יָדִי כְּבוֹצֵר עַל
סַלְסִלּוֹת.</p>

<p>וַיִּגַּשׁ הַתִּשְׁעָה וְשִׁבְעִים וַיֹּאמַר: אוֹמֵר הַיָּיִן: בְּפָנַי שֹׂבַע שְׂמָחוֹת / וּמִפָּנַי יָנוּסוּ יָגוֹן וַאֲנָחוֹת / וְכַאֲשֶׁר יִשְׁתּוּנִי הָעוֹפוֹת יִלְמְדוּ לְדַבֵּר צַחוֹת.
וַיִּגַּשׁ הַשְּׁמוֹנִים וַיֹּאמַר: אוֹמֵר הַיָּיִן: אִם אֶעֱמֹד יוֹם אוֹ יוֹמַיִם / וְלֹא אֲתַקֵּן אֶת אֲשֶׁר עִוְּתוּ הַמַּיִם / יִגְוַע כָּל בָּשָׂר אֲשֶׁר תַּחַת הַשָּׁמַיִם.
וַיְּהִי כַּהֲתִמִּי הַמְּשָׁלִים הַנִּזְכָּרִים / אָמַרְתִּי אֶל הַסְּגָנִים וְהַחֹרִים: / הִנֵּה שְׁמַעְתֶּם דִּבְרֵי שְׁמוֹנִים הַזְּקֵנִים /
כְּפִי מַה שֶׁסִּפְּרוּ לָנוּ אֲבוֹתֵינוּ הַקַּדְמוֹנִים / וְכַאֲשֶׁר הִגִּיעוּ לְאָזְנַי דִּבְרֵיהֶם הָעֲרֵבִים / פְּנֵיהֶם פְּנֵי לֶהָבִים / שַׂמְתִּים עַל לוּחַ לִבִּי כְתוּבִים / וְלָעַד בְּצוּר שִׂכְלִי חֲצוּבִים / לְמַעַן יַעַמְדוּ יָמִים רַבִּים / וְכָלַלְתִּי עִנְיָנֵיהֶם בְּשִׁיר נֶחְמָד / אֲשֶׁר כָּל הַבָּא אֵלָיו וְעָמָד / קִבַּצְתִּיו מִפְּנִינֵי הַמַּאֲמָרִים / וְיִסַּדְתִּיו בְּסַפִּירִים / וְהִנֵּה הַשִּׁיר אֲשֶׁר עַל מְלִיצַת הַזְּקֵנִים חִבַּרְתִּי / וּבִמְחוּגַת שִׂכְלִי אוֹתוֹ תֵאַרְתִּי / כַּאֲשֶׁר עַל טוּב צַוָּארָם עָבַרְתִּי.</p>

<br />

<p>יֹאמַר יָיִן: עֹז אָזַרְתִּי, / לִפְגָרִים נֶפֶשׁ הֶחְזָרְתִּי.</p>

<p>אֵין לִתְמֹהַּ, אִם לִי תִכְרַע / כָל בֶּרֶךְ עַם זוּ יָצַרְתִּי,</p>

<p>כִּי רַבִּים מִמָּוֶת אֶגְאַל, / וִימֵי רַבִּים כֵּן הִקְצַרְתִּי.</p>

<p>זֶה חַסְדִּי עִם רֵעִי, כִּי כָל / מוֹצְאִי יֹאמַר: אַךְ עָשַׁרְתִּי!</p>

<p>וּבְעֵת מִמֶּנִּי יִשְׂבַּע אִישׁ, / יֹאמַר: דָּבָר לֹא חָסַרְתִּי!</p>

<p>מִלֵּב אָסִיר תּוּגָה אָסִיר, / שִׂמְחָה וָגִיל לוֹ עוֹרַרְתִּי,</p>

<p>וּלְהַגִּיעוֹ לִמְחוֹז חֶפְצוֹ / בִּמְשׁוֹטוֹת שִׂכְלִי חָתַרְתִּי.</p>

<p>הָיוּ שׁוֹכְנֵי עָפָר, יוֹם עַל / לִבָּם טַל אוֹרוֹת הִמְטָרְתִּי.</p>

<p>אִישׁ לֹא שָׁתָה יַיִן – יִיעַף, / יֹאמַר: כֹּחַ לֹא עָצַרְתִּי!</p>

<p>הָיִיתִי שִׂמְחַת הַיְּצוּרִים, / וּשְׁנַת טוֹבָתָם עִטַּרְתִּי.</p>

<p>מִן לֵדָתִי טַל יַלְדוּתִי, / אַזְקִין – אָז תִּגְדַּל תִּפְאַרְתִּי.</p>

<p>מִיּוֹם נֹחַ נָטַע כֶּרֶם – / לִמְלֹך עַל תֵּבֵל נִכְתָּרְתִּי.</p>

<p>בִּי יִתְהַלֵּל כָּל מִתְהַלֵּל, / עַל כָּל תַּעְנוּגִים אֻשַּׁרְתִּי,</p>

<p>וּלְהַרְאוֹת הָעַמִּים יָפְיִי – / עַל גִּלְדִּי שַׂק לֹא תָפַרְתִּי,</p>

<p>עָרוֹם יִרְאוּנִי – לֹא אֵבוֹשׁ, / לֹא חָפַרְתִּי כִּי נֶהְדָּרְתִּי.</p>

<p>כָּל אִישׁ יַחְשֹׁק אֶת פִּי לִנְשֹׁק, / וּבְעֵינֵי רוֹאַי יָקַרְתִּי,</p>

<p>שַׂר עִם סוֹחֵר פָּנַי שׁוֹחֵר, / וּפְנֵי אַחֵר לֹא שִׁחַרְתִּי.</p>

<p>אָסִיר שָׂפָה אֶל נֶאְמָנִים, / וּלְשׁוֹן נִלְעָגִים הִגְבַּרְתִּי,</p>

<p>אַפְרִיד לִבּוֹת הַנִּצְמָדִים, / חוֹשֵׁק עִם עָפְרָה הֶחְבַּרְתִּי,</p>

<p>וּבְתוּלוֹת נוֹבַבְתִּי, וּבְיַד / הַחוֹשְׁקִים אוֹתָם הִסְגַּרְתִּי.</p>

<p>כָּל הַחוֹשְׁקִים לִי זִבֵּחוּ, / אַף קִטֵּרוּ אֶל מִכְמַרְתִּי,</p>

<p>כִּי בָהֵמָּה שָׁמֵן חֶלְקָם, / וּלְהַמְצִיא חֻקָּם מִהַרְתִּי.</p>

<p>כָּל דֶּרֶךְ אֶדְרֹךְ נָגַהּ אוֹר, / יָקָם לִי אֹמֶר גָּזַרְתִּי.</p>

<p>אִישִׁים חָשְׁבוּ לִקְבֹּר אוֹתִי – / זֶה כַּמֶּה אוֹתָם קָבַרְתִּי,</p>

<p>אוֹתִי דִמּוּ לַהְרֹג – וּבְעֹז / יָדַי עַל כֻּלָּם גָּבַרְתִּי,</p>

<p>אֶת שֶׁהִתִּירוּ – אָסַרְתִּי, / אֶת שֶׁאָסְרוּ – הִתַּרְתִּי,</p>

<p>וּבְעֵת שָׂחְקוֹ – אָז בָּכִיתִי, / בְעֵת בָּכוּ – אָז שׁוֹרַרְתִּי,</p>

<p>וּבְעֵת פָּרָצוּ – בָּנִיתִי, / וּבְעֵת בָּנוּ – אָז סָתַרְתִּי,</p>

<p>וּבְעֵת עָקָרוּ – נָטַעְתִּי, / וּבְעֵת נַטָעוּ – עָקַרְתִּי,</p>

<p>וּבְעֵת דִּבֵּרוּ – הֶחְשֵׁיתִי, / וּבְעֵת הֶחְשׁוּ – אָז דִּבַּרְתִּי,</p>

<p>וּבְעֵת שָׁמָרוּ – הִשְׁלַכְתִּי, / וּבְעֵת הִשְׁלִיכוּ – שָׁמַרְתִּי,</p>

<p>קֶשֶׁר אַמִּיץ אַתִּיר, וּבְרִית / כָּרוּת בֵּין רֵעִים הֵפַרְתִּי,</p>

<p>שׁוֹשֵׂיתִי עִיר אַף מַמְלָכוֹת, / וּגְבוּלוֹת עַמִּים הֵסַרְתִּי,</p>

<p>וִיסוֹדֵי עִיר גִּלִּיתִי, אַף / אַבְנֵי עִיר לַגַּיְא הִגַּרְתִּי,</p>

<p>כִּצְבָא רוֹם בִּזְבוּל נִשְׁאַרְתִּי, / וּלְבַדִּי נָבִיא נוֹתַרְתִּי,</p>

<p>קָדְרוּ שֶׁמֶשׁ וּלְבָנָה, אַךְ / אוֹרִי יָהֵל, לֹא קָדַרְתִּי!</p>

<p>בֵּין אִם יִהְיֶה, בֵּין לֹא יִהְיֶה – / בִּקְהַל רָב צֶדֶק בִּשַּׂרְתִּי,</p>

<p>בָּטְחוּ אִישִׁים בִּנְדָרַי – אַךְ / לֹא קִיַּמְתִּי שֶׁנָּדַרְתִּי;</p>

<p>כֶּרֶם לֹא נָטַעְתִּי אֶבְצֹר, / שָׂדֶה לֹא אֶזְרַע קָצַרְתִּי.</p>

<p>עָלַי פָּצוּ פִיהֶם חַכְמֵי / עוֹלָם, אָמְרוּ כִּי סָרַרְתִּי,</p>

<p>וּלְעַוֵּר עֵינַי חָשָׁבוּ – / אָכֵן עֵינֵיהֶם עִוַּרְתִּי,</p>

<p>וּבְחָשְׁבָם כִּי אוֹתִי שָׁתוּ – / עַל חוּג רֹאשָׁם נִתְבַּצַּרְתִּי,</p>

<p>חָשַׂפְתִּי מַצְפּוּן לִבּוֹתָם, / וּבְקִרְבָּם סוֹד לֹא הִשְׁאַרְתִּי,</p>

<p>בָּזוּנִי יַעַן נִמְכַּרְתִּי – / שָׁכְחוּ כִּי אוֹתָם מָכַרְתִּי,</p>

<p>אַשְׁכִּיר יוֹם יוֹם אִישִׁים אֵין קֵץ, / אַךְ מִיָּמַי לֹא שָׁכַרְתִּי,</p>

<p>וּבְרַגְלֵיהֶם אִם נִרְמַסְתִּי – / אֶזְכֹּר כִּי רַבִּים יִסַּרְתִּי.</p>

<p>אִישִׁים הוֹצִיאוּ דִבָּתִי – / נָפְלוּ תוֹךְ שַׁחַת חָפַרְתִּי,</p>

<p>וּבְעֵת כִּי הֵם עָלַי קָשְׁרוּ – / תּוֹךְ לִבּוֹתָם אָז נִקְשַׁרְתִּי,</p>

<p>לֹא הָיוּ לָהֶם יָדַיִם, / יוֹם פָּנַי מֵהֶם הִסְתַּרְתִּי.</p>

<p>שִׁבַּרְתִּי רָאשֵׁי תַנִּינִים, / וּבְעָזִּי הַיָּם פּוֹרַרְתִּי,</p>

<p>לֹא נִמְלְטוּ מִיַּד רִשְׁתִּי, / הֵם חָלָמוּ – אַךְ פָּתַרְתִּי,</p>

<p>אֵימִים הִשְׁפַּלְתִּי עַד אֶרֶץ, / שָׂרִים בֶּעָפָר עִפַּרְתִּי.</p>

<p>וּבְשִׁבְתִּי בָדָד דּוּמִיָּה, / בָּטַח לִבִּי אַף נֶעְזַרְתִּי,</p>

<p>אָמְנָם עֵת צָפוּ מַיִם עַל / רֹאשִׁי – אָמַרְתִּי: נִגְזָרְתִּי!</p>

<br />

<p>וַיְהִי כִּשְׁמֹעַ הַשָּׂר וְהַקְּהִלּוֹת / קוֹל הַשִּׁיר יְחוֹלֵל אַיָּלוֹת / בֵּרְכוּ לַנֶּאְדָּר בַּקֹּדֶשׁ, נוֹרָא תְהִלּוֹת /
אֲשֶׁר כָּכָה לוֹ בְעוֹלָמוֹ / וְכָל הָעָם שָׁב לִמְקוֹמוֹ.</p>

<br />

<br />

<h2 id="הַמַּחְבֶּרֶתהָעֶשְׂרִיםוָשֵׁשׁ:וְהִיאמַחְבֶּרֶתהַזְּקֵנוֹת">הַמַּחְבֶּרֶת הָעֶשְׂרִים וָשֵׁשׁ: וְהִיא מַחְבֶּרֶת הַזְּקֵנוֹת</h2>

<br />

<p>אָמַר עִמָּנוּאֵל הַמְּחַבֵּר: יָצָאתִי עִם הַשַּׂר
בִּימֵי הַזְּקוּנִים / לִרְאוׁת הֲפָרְחָה הַגֶּפֶן, הֵנֵצוּ הָרִמּוֹנִים
/ וּבְצֵאתֵנוּ שַׁעַר עֲלֵי קָרֶת, מְדַבְּרִים מֵהַקּוֹרוֹת הַמּוֹצְאוֹת
/ וּמוֹצְאִים עַל הַזְּמַן תְּנוּאוֹת / יַעַן אֲשֶׁר יַפִּיל רִבּוֹאוֹת
/ וְיָרִים פְּעָמָיו לְמַשּׁוּאוֹת / רָאִינוּ וְהִנֵּה חֶבְרַת זְקֵנוֹת
בָּאוֹת / עֲיֵפוֹת וְנִלְאוֹת / בִּשְֹמָלוֹת בָּלוֹת וּמְטֻלָּאוֹת /
צוֹלְעוֹת וְנַהֲלָאוֹת / נְתָנָם הַזֹּקֶן לְמַחֲרָאוֹת / וְכַאֲשֶׁר
רְאִינוּם מֵרָחוֹק – נִבְהַלְנוּ מֵרְאוֹת / וְכַאֲשֶׁר קָרְבוּ אֵלֵינוּ
– הִכַּרְנוּ הֳיוֹתָם נְשֵׁי שָׂרֵי צְבָאוֹת / הָיוּ בִנְעוּרֵיהֶם עַל
כַּנְפֵי נִשְׁרֵי הַזְּמַן נְשׂוּאוֹת / יְפוֹת הַמַּרְאֶה וְהַבְּרִיאוֹת
/ וּבִרְקִיעַ הַיֳּפִי שָׂם לָהֶם הַזְּמַן כִּסְאוֹת / הָיָה בְשֶׁכְּבָר
לִשְׁמָם וּלְזִכְרָם תַּאֲוַת נַפְשֵנוּ / עֲנַדְנוּם עֲטָרוֹת
לְרָאשֵׁינוּ / הָיוּ סְהָרֵינוּ וּשְׁמָשֵׁינוּ / אֲשֶׁר הֶעֱלוּ עֲדִי
זָהָב עַל לְבוּשֵׁנוּ / שׁוֹמְרוֹת אַחֲוָתֵנוּ / וְחוֹלוֹת אַהֲבָתֵנוּ /
וְעַל עֲרָבִים בְּתוֹכָם תָּלִינוּ כִּנּוֹרוֹתֵינוּ / קִדַּמְנוּם
לְשָלוֹם בְּשָׂפָה רָפָה / וְהֵם הֵשִׁיבוּ בְכֹבֶד רֹאשׁ וּבְנֶפֶשׁ
זוֹעֲפָה / וּבִרְאוֹתָם כִּי הִשְׁתּוֹמַמְנוּ עַל שׁוֹמְמוּתָם /
הִתְאַנְּחוּ אֲנָחָה מִלִּבּוֹתָם / וַתֹּאמַרְנָה לָנוּ: תְּמוֹל
כַּאֲשֶׁר בִּבְרִית אַהֲבָה יָשַׁבְנוּ / וְהִקְשַׁבְתֶּם לְמִצְווֹתֵינוּ
וּלְמִצְווֹתֵיכֶם הִקְשַׁבְנוּ / לֹא חֲשַׁבְתֶּם וְלֹא חָשַׁבְנוּ / כִּי
הַזֹּקֶן יְשִׁיבֵנוּ כַּאֲשֶׁר שַׁבְנוּ / וְאִם אֲנַחְנוּ כָּחַשׁ
בְּשָׂרֵנוּ מִשָּׁמֶן וְהָלַכְנוּ קְדוֹרַנִית / גַּם אַתֶּם זְקַנְתֶּם
וְשַׂבְתֶּם וְהֵסֵב הַזֹּקֶן הַשֶּׁכֶם אֲחוֹרַנִּית / וְעַל גַּבֵּיכֶם
חָרַשׁ וְהֶאֱרִיךְ מַעֲנִית / וְהֵרִיק אַחֲרֵיכֶם חֶרֶב וּבְרַק חֲנִית /
וַיֹאמֶר הַשָּׂר: יֶשׁ לָנוּ רָב / כִּי חֶבְרַתְכֶם לָנוּ לֹא תֶעֳרָב /
כִּי יְאוֹר הַיְדִידוּת חָרָב / וַאֲגַם הַחֵשֶׁק הָיָה לְשָׁרָב / אִם
אַתֶּם לַמִּזְרָח אֲנַחְנוּ לַמַּעֲרָב / כִּשְׁמֹעַ הַגְּבִירוֹת
הִפְקִידוּנוּ לֵאלֹהִים / וַאֲנַחְנוּ עַל זִקְנוּתָם וּבְלוֹתָם
תְּמֵהִים / וּמִיִּרְאָתֵנוּ פֶּן נַגִּיעַ פּוֹחֲדִים וְרוֹהִים.</p>

<p>וַיְהִי כַּאֲשֶׁר הָלְכוּ מֵאִתָּנוּ זָכַרְנוּ יָפְיָן
וַהֲדָרָן בִּנְעוּרֵיהֶם / וְאֵת אֲשֶׁר עָלַזְנוּ עִמָּהֶם /
בְּטִירוֹתָם וּבְחַצְרֵיהֶם / וְרָאִינוּ כִּי הַזֹּקֶן הֱשִׁמָּם /
וְיָדוֹ הָיְתָה בָּם לְהֻמָּם / מִקֶּרֶב הַמַּחֲנֶה עַד תֻּמָּם /
וְצָפַד עוֹרָם עַל עַצְמָם / חָרַדְנוּ וּפָחַדְנוּ וְיָרֵאנוּ /
וְיָדַעְנוּ כִּי כְמִקְרֵיהֶם כֵּן יִקְרֵנוּ.</p>

<p>וַיֹאמֶר אֵלַי הַשָּׂר: אֱמָר נָא, אֲבִי הַמּוֹעֵצָה /
וַאֲבִי אֲבוֹת לַשִּׁירִים וְלַמְּלִיצָה / הֲלֹא תְקוֹנֵן קִינָה
נִמְרָצָה / עַל זֹאת הָעֵצָה הַיְעוּצָה / אֲשֶׁר הַזֹּקֶן יְעָצָהּ /
לְחַלֵּל גְּאוֹן כָּל צֶבִי / בְּתִתּוֹ בְנֵי הַחֵשֶׁק פְּלֵטִים
וּבְנוֹתָיו בַּשֶּׁבִי / וְעַתָּה, אֱזֹר מָתְנֶיךָ / וּלְהִלָּחֵם עִם
הַזֹּקֶן שִׂים פָּנֶיךָ / וְהַחֲרַדְתָּ אוֹתוֹ וְאֶת כָּל הֲמוֹנָיו /
וְשִׂימֵהוּ מַטָּרָה לְחִצֵּי מְשָׁלֶיךָ, וּמֵיתָרֶיךָ תְּכוֹנֵן עַל
פָּנָיו.</p>

<p>וָאֹמַר אֶל הַשָּׂר: הִנֵּנִי! / וְאֶל כָּל אֲשֶר
תַּחְפֹּץ תַּטֵּנִי! / וָאֲקוֹנֵן עַל הַזֹּקֶן בְּמִצְוַת הַשַּׂר,
וָאֹמַר: אֵיכָה יָעִיב בְּאַפּוֹ הַזֹּקֶן אֶת הַצְּבִיוֹת / הִשְׁלִיךְ
מִשָּׁמַיִם אֶרֶץ תִּפְאֶרֶת הַלְּבִיּוֹת / וְלֹא זָכַר בְּיוֹם אַפּוֹ
יִפְעַת יוֹנֵי הַגֵּאָיוֹת / וַיְנַהֵג אוֹתָם כִּשְׁבוּיות / בִּלַּע
הַזֹּקֶן וְלא חָמָל / הֶחְפִּיר יְפִי הַצְּבִיוֹת, קָמָל / כְּצִיץ יָצָא
וַיִמָּל / מַה נְּדַבֵּר וּמַה נִּצְטַדָּק – וְהַיְּעֵלוֹת הַחֲשוּקוֹת /
שָׁבוּ מִיַּד הַזְּמַן עֲשׁוּקוֹת / וְהַהוֹלְכוֹת נְטוּיוֹת גָּרוֹן
וּמְשַׂקְּרוֹת עֵינַיִם / נֶחְשְׁבוּ כְּמַר מִדְּלִי וּכְשַׁחַק
מֹאזְנַיִם / וְהַבָּנוֹת הָעֲלִיצוֹת / אֲשֶׁר הָיוּ צְבִי לְכָל
הָאֲרָצוֹת / שָׁבוּ כְּאַבְנֵי גִיר מְנֻפָּצוֹת. חָשַׁךְ מִשְּׁחוֹר
תָּאֳרָם, לֹא נִכְּרוּ בַּחוּצוֹת / וְשָׁבוּ הַפָּנִים הַיָפוֹת /
צְנוּמוֹת, דַּקוֹת וּשְׁדוּפוֹת / יְצוּדֵם הַזְּמַן לְמַדְחֵפוֹת / מִי
לְדִרְאוֹן עוֹלָם וּמִי לַחֲרָפוֹת / וּמִי בְּשַׁעַר הָאַשְׁפּוֹת / כִּי
הַזֹּקֶן שָׁלַח יָדוֹ מִן הַחֹר / וְהֵשִׁיב יוֹנֵי הַגֵּאָיוֹת אָחוֹר /
וּבְרַד הַשִּׁנַּיִם חָשַׁך מִשְּׁחוֹר / וְשָׁבוּ הָעֵינַיִם
הַמְשַׁקְּרוֹת כֵּהוֹת / וְדַלּוֹת הָרֹאשׁ כָּאַרְגָּמָן – סָפוּ תַּמּוּ
מִן בַּלָּהוֹת / וְשִׂפְתוֹת הַשּׁוֹשַׁנִּים – נְהִי נִהְיָה נוֹהוֹת /
כִּי נֶהְפַּךְ אֶל לַעֲנָה דִבְשָׁן / וּשְׁדֵי חֶמֶד – הוֹרִידוּ לָאָרֶץ
רֹאשָׁן / וְהָאַף כְּמִגְדַּל הַלְּבָנוֹן – יִתְאַנַּף וְיֶעְשָׁן /
וַיַּעַל עֲשָׁנוֹ כְּעֶשֶׁן הַכִּבְשָׁן / וַאֲשֶׁר בְּשֶׁכְּבָר
הַיָּמִים הִצְלִיחָה לִמְלוּכָה / וְעָמְדָה בְהַר גְרִיזִים עַל
הַבְּרָכָה / מְהוּמוֹת רַבּוֹת בְּתוֹכָה / מִי הֶאֱמִין כִּי נִרְאֶה
הַצְּבִיוֹת כַּאֲשֶר נִרְאֵם / וּגְדוֹלָה הַשִּׂנְאָה אֲשֶׁר נִשְׂנָאֵם
/ מִן הָאַהֲבָה אֲשֶׁר אֲהַבְנוּם וּבִקַּשְׁנוּם / וְחוֹתָם עַל לִבֵּנוּ
וְחוֹתָם עַל זְרוֹעֵנוּ נְתַנּוּם / וַעֲנָק עַל צַוָּארֵינוּ עֲנַדְנוּם
/ לֹא הֶאֱמַנּוּ כִּי הַזֹּקֶן יִהְיֶה הַחֵשֶׁק כּוֹבֵש / וְיִפְשֹׁט
הַחֵשֶׁק אֶדֶר הַיְקָר וְשַק יִהְיֶה לוֹבֵש / וְיִשָּׂא יָדוֹ בַיוֹם
הַהוּא לֵאמֹר: לֹא אֶהְיֶה חוֹבֵש / וּנְהַר הַיְדִידוּת יֶחֱרַב וְיָבֵשׁ
/ מִי הֶאֱמִין כִּי הַצְּבִיוֹת, אֲשֶׁר עָלָה לַשָּׁמַיִם שִׂיאָם /
וּמִמַּעַל לְכוֹכְבֵי אֵל שָׂמוּ כִסְאָם / וְיֹאמַר הַחוֹשֵׁק: מַחֲנֵה
אֱלֹהִים זֶה! כַּאֲשֶׁר רָאָם / יִמְצָאֵם הַזֹּקֶן כַּאֲשֶׁר מְצָאָם /
וְלֹא יְשַׁנֶּה עוֹד אֶת בִּגְדֵי כִלְאָם / מִי הֶאֱמִין כִּי הָרֹאשׁ
כַּכַּרְמֶל / אֲשֶׁר נָתַן חַיִּים לְמָרֵי נֶפֶשׁ וְאוֹר לְעָמֵל /
כְּקָנֶה וְסוּף קָמֵל / וְתַחַת הַצַּוָּאר מִגְדַּל הַשֵּׁן / אֲשֶׁר
הָיָה שָׁמֵן וְדָשֵׁן / וּמֵעַיִם עֶשֶׁת שֵׁן / נִרְאֶה הַקּוֹלוֹת
וְהַלַּפִּידִים וְהָהָר עָשֵׁן / וְהַבָּנוֹת הַיְפֵיפִיוֹת, אֲשֶׁר הָיוּ
כְזָוִיּוֹת הֵיכָל / אֲשֶׁר לְסַפֵּר הוֹדָם אִישׁ לא יוּכָל / עָבְרוּ
אֶת מִיכַל הַזִּקְנָה / הַשֵּׂיבָה לָהֶם לְמִקְנָה / וְשִׁנָּה הַזְּמָן
שִׂכְלָם לְסִכְלוּת / וְדַעְתָּם לְהוֹלֵלוּת / וּכְבוֹדָם לְזֻלּוּת /
וּנְדִיבוּתָם לְכִילוּת וְנַבְלוּת / וְשִׁבְרָם כְּשֵׁבֶר נֵבֶל /
וְהָפַךְ שִׂמְחָתָם אֶל אֵבֶל / מִי הֶאֱמִין כִּי יָשׁוּב הַחֵשֶׁק
הַנֶּאֱמָן אַלְמָן / וְהַגְּבִירוֹת מַעֲשֵׂי יְדֵי אָמָּן / אֲשֶׁר
הִתְבָּרְכוּ הַחוֹשְׁקִים בִּשְׁמָן / יִסְתּוֹלֵל בָּהֶם הַזְּמַן
וֶהֱדִמָּן / וְנָתַן צָרַעַת נַעֲמָן בְּנָעֳמָן / בְּשַׁנּוֹתוֹ אֶת
טַעְמָן / וְלֹא הָיָה לִבְנֵי יִשְרָאֵל עוֹד מָן / מִי הֶאֱמִין כִּי
הַיְּעֵלוֹת, אֲשֶׁר אֹזֶן שָׁמְעָה וַתְּאַשְּׁרֵם / וְכָל חוֹשֵׁק
יְפָאֲרֵם / וּלְאוֹת עַל יָדָיו וּלְזִכָּרוֹן בֵּין עֵינָיו יִקְשְׁרֵם /
הַזֹּקֶן עַל יְדֵי מָוֶת יְגִירֵם / פָּקוֹד וְהַחֲרֵם / מִי הֶאֱמִין
כִּי הַיְּעֵלוֹת, אֲשֶׁר חָשַׁקְנוּ בִימֵי הַנְּעוּרִים / וְהָלַכְנוּ
אַחֲרֵיהֶן הָלֹךְ וּבָכֹה עַד בַּחוּרִים / כַּאֲשֶׁר יִרְדֹּף הַקּוֹרֵא
בֶּהָרִים / בִּמְעוֹנוֹת אֲרָיוֹת וּבְהַרְרֵי נְמֵרִים / יָשׁוּבוּ
עֵינֵינוּ מֵרְאוֹתָם עִוְרִים / וְהַיְּעֵלוֹת אֲשֶר שָׁגִינוּ
בְאַהֲבָתָם / נִבְרַח הַיוֹם מִקִּרְבָתָם / אוֹיָה עַל קוֹמַת הַתָּמָר /
אֲשֶׁר שַׁדַּי לָהֶם הֵמַר / אֵיךְ לֹא עָמַד טַעְמָם בָּם וְרֵיחָם נָמָר
/ וְעוֹרָם כְּתַנּוּר נִכְמָר / וּבְשָׂרָם סָמָר / מִי יִתֵּן וְלֹא
הִכַּרְנוּם / אַחֲרֵי אֲשֶׁר בְּעִנְיָן רַע כָּזֶה רְאִינוּם / אֲהָהּ,
זֹקֶן הַמַּחֲרִיד / וּבֵין חוֹשְׁקִים וְחוֹשְׁקוֹת תַּפְרִיד / וְכַבִּיר
יוֹשְׁבִים תּוֹרִיד / וְלֹא הָיָה בְּיוֹם אַפְּךָ פָּלִיט וְשָׂרִיד /
מַה מְּאֹד עֲשַׁקְתָּנוּ וְרַצּוֹתָנוּ / וּמַמְּרוֹרִים הִשְׁבַּעְתָּנוּ
/ שֶׁכָּכָה הִשְׁמַעְתָּנוּ / הַמְעַט קַחְתְּךָ הַצְּבִיוֹת מַחְמַד
עֵינֵינוּ / אֲשֶׁר עָלַזְנוּ בָם בִּימֵי עֲלוּמֵינוּ / וְלָקַחַת
מֵחִשְׁקֵנוּ / גַּם הַצְּבִיּוֹת נֵזֶר זְמַנֵּנוּ / וְהִבְאַשְׁתָּ אֶת
רֵיחֵנוּ בְעֵינָם וְאֶת רֵיחָם בְּעֵינֵינוּ / עַד אֲשֶׁר אִם זְאֵב
עֲרָבוֹת יְשָׁדְדֵם / וּכְכָרִים לִטְבֹחַ יוֹרִידֵם / מִיַּד שְׁאוֹל לֹא
נִפְדֵּם / כִּי מִן הַיּוֹם אֲשֶׁר עִטַּרְתָּ אוֹתָנוּ בַעֲטֶרֶת
תִּפְאֶרֶת שֵׂיבָה שָׁבַת הַחֵשֶׁק הַנּוֹגֵשׂ, שָׁבְתָה מַדְהֵבָה /
וְתַחַת הַחֵשֶׁק וְהָאַהֲבָה / רַבָּה בָאָרֶץ הָעֲזוּבָה / וְצָמְחָה
בֵינֵינוּ וּבֵין הַצְּבִיוֹת אֵיבָה / עַד אֲשֶׁר אִם תָּמָר אֲחוֹת
אַבְשָׁלוֹם תִּצְעַק מִכְּאֵבָהּ / לֹא נַצִּיל אֶת נַפְשָׁהּ מִיַד
לֶהָבָה / וְלוּ תִהְיֶה בַזְּמַן אֶסְתֵּר / וַאֲנִי אֶהְיֶה מָרְדְּכַי –
מֵרְאוֹתָהּ אֶסְתַּתֵּר / וּמִשִּׂנְאָתִי לְפָרוֹת הַבָּשָׁן / אִם
הָיִיתִי יַרְחָע – לֹא אֶקַּח לִי אֶת בַּת שֵׁשָׁן / מַה מְּאֹד חָטָאתָ,
זֹקֶן הָאַכְזָר / כַּאֲשֶׁר שַׂמְתָּ הַחֵשֶׁק מִמֶּנוּ מוּזָר! /
וְאִלּוּ מֵרָעָה אֶל רָעָה לֹא תוֹצִיאֵנוּ / מִמִּפְקַד הַחֵשֶׁק
וּמֵחִצֵּי הַשֵּׂיבָה לֹא יָרֵאנוּ / וּבֵרַכְנוּךָ בְּצֵאתֵנוּ
וּבְבוֹאֵנוּ / וְאָמַרְנוּ: בּוֹא יָבוֹא בְרִנָּה נוֹשֵׂא אֲלֻמּוֹת
הַשֵּׂיבָה, נְסִיכֵנוּ / נְשִׂיא אֱלֹהִים אַתָּה בְּתוֹכֵנוּ / אָמְנָם
יֶחֱרַד לְבָבֵנוּ וְיִלָּפֵת / כִּי חִצֵּי הַשֵּׂיבָה אוֹת וּמוֹפֵת /
כִּי בְקָרוֹב לַעֲפַר מָוֶת תִּשְׁפְּתֵנוּ / וְשָׁם תַּעֲשֶׂה חֻפָּתֵנוּ
/ וְיָגוּרוּ בְךָ נִדָּחַי / וְלוּלֵי זֶה – אָמַרְנוּ: כֹּה לֶחָי! /
וְשַׁאֲגָתִי וּמְרִי שִיחָי / כִּי יָדַעְתִּי מָוֶת וְבֵית מוֹעֵד לְכָל
חָי.</p>

<p>וָאֶשָּׂא מְשָׁלִי וָאֹמַר:</p>

<br />

<p>אוֹיָה, עַל כִּי פָּרוֹת בָּשָׁן / הוֹרִידוּ לָאָרֶץ רֹאשָׁן!</p>

<p>עָלַזְנוּ בָם בִּנְעוּרֵינוּ – / הַיּוֹם נֹאכַל יָשָׁן נוֹשָׁן.</p>

<p>אֵיךְ שָׁב אָמֵל רֹאשׁ כַּכַּרְמֶל, / דַּלּוֹת רֹאשׁ – נִשְׁאָרוּ חָמְשָׁן,</p>

<p>עֵינֵי יוֹנֵי הַגֵּאָיוֹת / יַמְטִירוּ כַיוֹם מַלְקוֹשָׁן.</p>

<p>אַיֵּה הָאַף, בּוֹ מֹר אֶשְׁאָף – / כִּי יַעַל פִּיחַ הַכִּבְשָׁן,</p>

<p>אוֹיָה לִבְרַד הַשִּׁנַּיִם, / אֵיכָה נֶהְפַּך לִהְיוֹת כּוּשָׁן!</p>

<p>אֵי הַצַּוָּאר מִגְדַּל הַשֵּׁן, / וּשְׂפַת שָׁנִי, פֶּרַח שׁוֹשָׁן?</p>

<p>אַיֵּה הַשֵּׁרוֹת וּרְעָלוֹת, / אֵי יַהְלוֹמָן, אֵי תַרְשִׁישָׁן?</p>

<p>אֵי חֶלְיָתָן, אַיֵּה נִזְמֵי / הָאַף, אַיֵּה בִגְדֵי חֻפְשָׁן?</p>

<p>אֵי הַיְּעֵלוֹת הַנֶּחְשָׁקוֹת, / אַיֵּה הַגָּן, אַיֵּה חָדְשָׁן?</p>

<p>הַיָּפוֹת וּבְרִיאוֹת בָּשָׂר – / תַּחַת יָפְיָן נִרְאֶה כַחְשָׁן!</p>

<p>מֶה הָיָה לִנְטוּיוֹת גָּרוֹן, / מַה לַּזֹּקֶן כִּי הִרְעִישָׁן?</p>

<p>בָּטַחְתִּי בִגְבוּרוֹת לִבָּן – / הַיּוֹם נִרְאֶה מֵהֶם חֻלְשָׁן!</p>

<p>אֵין לִבְטֹחַ בָּם, כִּי אַחַר / גִּזָּן לֹא תִרְאֶה עוֹד לִקְשָׁן,</p>

<p>הֻכְשָרוּ לֶאְכֹל בִּתְרוּמָה, / כִּי הֶעְרִיבוּ כַיּוֹם שִׁמְשָׁן,</p>

<p>לוּ הֵבִיאוּ כַפָּרָתָן – / זָכוּ לֶאְכֹל בִּבְשַׂר קָדְשָׁן.</p>

<p>לֹא הֶאְמַנְתִּי בִּימֵי חָרְפָּן / כִּי תֶחְדַּלְנָה אֶת תִּירוֹשָׁן,</p>

<p>אוֹ יָמוּת בֶּעָפָר גִּזְעָן, / אִם יַזְקִין בָּאָרֶץ שָׁרְשָׁן.</p>

<p>אֶזְכֹּר חִשְׁקִי בִּבְחוּרוֹתַי, / יוֹם קִנֵּאתִי עַל פַּרְעוֹשָׁן,</p>

<p>עֵת הִתְנַדֵּב לִבִּי, בִּימֵי / חָרְפִּי, לִהְיוֹת כֹּפֶר נַפְשָׁן,</p>

<p>מִי חָשַׁב אָז כִּי אֶחְמֹדָה / תַּחַת יָפְיָן אֶת מַלְבּוּשָׁן,</p>

<p>אוֹ מִי חָשַׁב כִּי לֹא יָשׁוּב / זַעַף הָאֵל עַד הוֹרִישָׁן?</p>

<p>מַה זֶּה הָיָה לִבְנוֹת הַחֵן, / כִּי נֶהְפַּךְ אֶל לַעְנָה דִּבְשָׁן?</p>

<p>הָיָה כָאוֹב כַּיּוֹם קוֹלָן – / וּתְמוֹל נִשְׁמַע כַּיָּם רִגְשָׁן!</p>

<p>נִשְׁאַר בִּלְהָן, זַעְוָן וַעְקָן, / אָבַד חֶמְדָּן, נִשְׁכַּח דִּישָׁן,</p>

<p>אַחַר זִקְנָתָן וּבְלוֹתָן – / מַה לִּי לָבוֹא אֶל מִקְדָּשָׁן?</p>

<p>חַי אָנִי! לוּ אֶהְיֶה יַרְחָע – / לֹא אֶקַּח לִי אֶת בַּת שֵׁשָׁן.</p>

<p>אוֹי לָעֶגְלוֹת הַלֻּמָּדוֹת, / נִשְׁאָר תַּחַת זִמְרָן – יָקְשָׁן.</p>

<p>אֵין לָהֶם חֵלֶק בַּבִּינָה, / אוּלַי הָאֵל חָכְמָה הִשָּׁן.</p>

<p>לֹא תִשְׁמַעְנָה מִלַּי, אוּלַי / כִּי הַזֹּקֶן הוּא הֶחְרִישָׁן.</p>

<p>לוּ תִתְחַנֵּן לָהֶם אָז לֹא / יָשֹׁךְ כַּעְסָן, כִּי אָז יֶעְשָׁן,</p>

<p>כִּי אִמֵּצוּ כַיּוֹם לִבָּם, / אוּלַי הָאֵל רוּחָן הִקְשָׁן.</p>

<p>לִבְנוֹת זֶרֶשׁ אֵיךְ אִדָּרֵשׁ, / אֵיכָה אֶשְׁמַע אֶל קוֹל לַחְשָׁן?</p>

<p>אִלּוּ נִתְלוּ עַל הָעֵץ – אָז / תִּצְהַל תִּשְׂמַח הָעִיר שׁוּשָׁן.</p>

<p>אֶתְמַהּ אֶל חוֹנֵן הַצּוּרוֹת, / עֵת עוֹר עִם בָּשָׂר הִלְבִּישָׁן:</p>

<p>אֵיךְ לַהֶרֶג לֹא הִגִּישָׁן, / אוֹ לַטֶּבַח לֹא הִקְדִישָׁן?</p>

<p>אִם נֹחַם נִסְתָּר מֵעֵינַי / לִבְנוֹת חֵן כָּלוּ בֶעָשָׁן –</p>

<p>אֶתְנַחֵם אִם הִזְקִינוּ, כִּי / מֵאָז שָׁכַבְתִּי וָאִישָׁן.</p>

<p>לִבּוֹת הָיוּ בָם כִּשְׁבוּיוֹת – / הַיּוֹם נִתַּן לָהֶם חֻפְשָׁן.</p>

<p>הֵמָּה כַבְּגָדִים הַצּוֹאִים – / מִי פֶתִי יָסוּר יַלְבִּישָׁן?</p>

<p>חַי אָנִי! לוּ תַזְקִין אֶסְתֵּר – / לֹא אֶהְיֶה עַל חִשְׁקָהּ בִּלְשָׁן!</p>

<br />

<p>וַיְהִי כִּשְמֹעַ הַשַּׂר הַמְּלִיצָה הַנִּכְבֶּדֶת /
אֲשֶׁר עַל יִפְעַת הַצְּבִיוֹת הָאוֹבֶדֶת / מְקוֹנֶנֶת וְסוֹפֶדֶת /
וְהַשִּׁירָה הַהֲדוּרָה / הַמְדַבֶּרֶת בְּצַחוֹת וּבְשָׂפָה בְרוּרָה /
אֲשֶׁר לא יֻתַּן סְגוֹר תַּחְתֶּיהָ וְלֹא יִשָּׁקֵל כֶּסֶף מְחִירָהּ /
אָמָר: הִנְנִי נִשְׁבָּע בַּנּוֹרָא וְאָיוֹם / כִּי לֹא נִקְשְׁרָה
נַפְשִׁי בְּנַפְשְׁךָ בִּלְתִּי הַיּוֹם / הַיּוֹם עָשִׂיתָ גְבוּרוֹת
נִפְלָאוֹת / הַיּוֹם הִרְאִיתַנִי נוֹרָאוֹת / וְהִשְׁכַּחְתַּנִי חֵשֶׁק
אַיָּלוֹת וּצְבָאוֹת / כַּאֲשֶׁר הִשְמַעְתַּנִי דִבְרֵי נְבוּאוֹת! /
אָמְנָם, בֶּאֱמָרְךָ כִּי הַשֵּׂיבָה מוֹפֵת וָאוֹת / כִּי מִן הָעוֹלָם
הַזֶּה בְּקָרוֹב נִפָּרֵד / שַׂמְתַּנִי נִבְהָל וְחָרֵד / כִּי אַף עַל
פִּי שֶזֶּה כַּמָּה עַל הַמָּוֶת הוֹכַחְתַּנִי הוֹכֵחַ / עָשִׂיתִי
עַצְמִי כְשׁוֹכֵחַ / וְרוֹאֶה אֲנִי כִּי אֲנִי צָרִיךְ דְּבַר הַמָּוֶת
לִזְכּוֹר / וְלֹא לִהְיוֹת בְּיֵין הַתַּאֲוָה שִׁכּוֹר / וְאַחֲלַי
לְפָנֶיךָ לְהַזְכִּירֵנִי / דָּבָר אֲשֶׁר מִתַּאֲוַת הָעוֹלָם הַזֶּה
יְסִירֵנִי.</p>

<p>וָאַעַן וָאֹמַר: חַיֶּיךָ, הַשָּׂר! אֵין דָּבָר
יַכְנִיעַ הַלְּבָבוֹת / וְיָאִיר עֵינֵי הַמַּחֲשָׁבוֹת / וְיָשִׂים
אוֹתָם זַכּוֹת וּבָרוֹת / וּמַצִּיל הָאָדָם מִיּוֹם עֲבָרוֹת / כְּמוֹ
לֶכֶת בְּעֵמֶק הַפְּגָרִים וְלִרְאוֹת הַקְּבָרוֹת / וְהַעֲלוֹת עַל לֵב
הַשּׁוֹכְנִים שָׁמָּה / צָפוֹנָה וָנֶגְבָּה וָקֵדְמָה וָיָמָּה / מִי הֵם
וּמִי הָיוּ / וּמֶה הָיָה עִנְיָנָם, הַזְּמַן אֲשֶׁר בּוֹ חָיוּ / וְאִם
אוֹהֲבֵיהֶם וְדוֹרְשֵׁי שְׁלוֹמָם יִדְרְשׁוּם / וְאִם חֲשׁוּקֵיהֶם
לִרְאוֹתָם יְבַקְשׁוּם / וּמִי הֵם יוֹרְשֵׁיהֶם אֲשֶׁר יְרֵשׁוּם / וּמִי
שׁוֹכֵב בְּחַדְרֵי מַשְׂכִּיתָם / וּמִי פָקִיד עַל בֵּית נְכוֹתָם /
וּמִי שׁוֹכֵב עִם נְשׁוֹתֵיהֶם / וְאִם הוֹלִיכוּ עִמָּם אוֹצְרוֹתֵיהֶם /
וְאִם לָהֶם הָעַזּוּת וְהַגָּאוֹן / וְקוֹל שָׁאוֹן / וְאוֹר יְקָרוֹת
וְקִפָּאוֹן / אוֹ אִם הֵם לְכָל בָּשָׂר לְדֵרָאוֹן / וְאִם לָהֶם יְפִי
הַפָּנִים וְיִפְעָתָם / כַּאֲשֶׁר הָיָה עוֹד בַּחַיִּים חַיָּתָם / וְאִם
הַגָּדוֹל מֵהֶם עַל הַקָּטֹן יִרְהָב / וְאִם שָׁם הַבָּנוֹת הָאוֹמְרוֹת:
הַב, הָב! / וְאִם אִיש מֵהֶם עוֹד יֶאֱהָב / לָבָן וַחֲצֵרוֹת וְדִי זָהָב
/ וְאִם הֵם שְׂמֵחִים אוֹ נוּגִים / וְאִם אוֹכְלִים וְשׁוֹתִים
וְחוֹגְגִים / אוֹ בְרָעָה מִתְמוֹגְגִים / וְאִם בִּגְלוֹמֵי תְכֵלֶת
וְאַרְגָּמָן – וְאִם בִּלְבוּשׁ הֲרוּגִים / וְאִם שָׁם קוֹל צָהֳלָה
וַהֲמֻלָּה / קוֹל חָתָן וְקוֹל כַּלָּה / וּבְהַעֲלוֹת זֶה עַל
הַלְּבָבוֹת / אָז תִּפָּקַחְנָה הַבָּבוֹת / וְיִפְחֲדוּ וְיִרְהוּ /
וּנְהִי נִהְיָה יִנְהוּ / בִּרְאוֹתָם כִּי קָטֹן וְגָדוֹל שָׁם הוּא /
חַיֶּיךָ, הַשָּׂר! מִי שֶׁיִּתְבּוֹנֵן בָּהֶם וּמֵהֶם / יִרְאֶה שָׁם
שָׂרִים זָהָב לָהֶם / וּמַלְכֵי אֶרֶץ וְיוֹעֲצֵיהֶם / שׁוֹפְטֵיהֶם
וְשׁוֹטְרֵיהֶם / כֹּהֲנֵיהֶם וּנְבִיאֵיהֶם / שָׁם אֲנָשִׁים וְנָשִׁים /
וְשָׂרֵי עֲשָׂרוֹת וְשָׂרֵי חֲמִשִּׁים / וְשָׁלִישִׁים וּפָרָשִׁים /
שָׁמָּה כְסִילִים וַחֲכָמִים / זָקֵן עִם מְלֵא יָמִים / שָם נְעָרִים
וּזְקֵנִים / בַּחוּרֵי חֶמֶד, פַּחוֹת וּסְגָנִים / שָׁם עֲנִיִּים
וְאֶבְיוֹנִים / שָׁמָּה דְגוּלִים מֵרְבָבָה / וְשָׁם יוֹנֵק עִם אִישׁ
שֵׂיבָה / שָׁם חָתָן וְשָׁם כַּלָּה / גַּם בָּחוּר גַּם בְּתוּלָה / שָׁם
מֶלֶךְ וְצֹאן יָדָיו / הָרָה וְיוֹלֶדֶת יַחְדָּו / שָׁם מָרְדְּכַי
וְשָׁם הֲדַסָּה / וְשָׁם אָסָף יָסֹר בַּמַּשָּׂא / וְשָׁם עָתְנִיאֵל
וְעַכְסָה / וְגַם מִקְנֵנוּ יֵלֵך עִמָּנוּ, לֹא תִשָּׁאֵר פַּרְסָה / לֹא
נִכָּר שׁוֹעַ לִפְנֵי דָל / וְעָשִיר מֵרָשׁ לֹא נִבְדָּל / וְאֵין אִישׁ
עַל רֵעֵהוּ יִתְגַּדָּל / וְאִם תִּדְרֹשׁ דִּבְרֵי הַחוֹשְׁקוֹת
וְהַחוֹשְׁקִים / וְקִבְרֵי חֲבַצֶּלֶת הַשָּׁרוֹן וְשׁוֹשַׁנַּת
הָעֲמָקִים / וְאָדָם הַגָּדוֹל בָּעֲנָקִים / אֲשֶׁר הָיוּ כִּרְאִי
מוּצָק חֲזָקִים / וְלַסְתִּיר עֲצָתָם הָיוּ מַעֲמִיקִים / תִּמְצָא
קוֹלוֹת וּבְרָקִים / וְרֶחֶם מַשְׂכִּיל וְשָׁדַיִם צוֹמְקִים / וְלֶב רַע
וּשְׂפָתַיִם דּוֹלְקִים / כִּי בְקָקוּם בּוֹקְקִים / וְעֵינֵיהֶם אֲשֶׁר
רָצוּ כַבְּרָקִים / תִּרְאֶה אוֹתָם בְּחוֹרֵיהֶם נְמַקִּים / וְאִם
תִּדְרֹשׁ קֶבֶר אַיֶּלֶת אֲהָבִים / אֲשֶׁר מַעֲשֵׂה חוֹשֵׁב עָשָׂה
אוֹתָהּ כְּרוּבִים / תַּחֲרִישׁ וְתֶחֱרַד וְתִשֹּׁם וְתַעֲמֹד מִשְׁתָאֶה
/ וְהָיִיתָ מְשֻׁגָּע מִמַּרְאֵה עֵינֶיךָ אֲשֶׁר תִּרְאֶה / כִּי שָׁם
תִּרְאֶה עַם יָמֹכּוּ בַּעֲווֹנָם / רַגְלֵיהֶם – וְלא יְהַלֵּכוּ, לא
יֶהְגּוּ בִּגְרוֹנָם / לֹא יֹאכְלוּן וְלא יְרִיחוּן / וְלֹא יִרְאוּן
וְלֹא יִשְׁמְעוּן וְלֹא יְשִׂיחוּן / הִשְׁכִּיבָם הַזְּמַן לְמַעֲצֵבָה /
וַיַכֵּם וַיִרְדְּפֵם עַד חוֹבָה / וְחִלֵּל לָאָרֶץ נִזְרָם / אֲשֶׁר
הוּנַף וַאֲשֶׁר הוּרָם / וְחֵלֶק אֵין לָהֶם עוֹד לְעוֹלָם, כִּי נִשְכַּח
זִכְרָם / צוּרָם מְכָרָם וַאדֹנָי הִסְגִירָם / וְאִישׁ יָרִים הֶעָפָר
מֵעַל פְּנֵיהֶם / יַעֲלֶה בְאֹשׁ מַחֲנֵיהֶם וּבְאַפֵּיהֶם / וְיִרְאֶה
בְּפִגְרֵיהֶם / עָבְשׁוּ פְרוּדוֹת תַּחַת מֶגְרְפוֹתֵיהֶם / סָר צִלָּם
וְרִמָּה תְכַסֶּה עֲלֵיהֶם / וְתַחַת הַפָּנִים כְּזֹהַר הָרָקִיעַ
מַזְהִירוֹת / וְהָעֵינַים הַמְשַׂקְּרוֹת / יִרְאֶה הָעֲצָמוֹת
הַיְבֵשׁוֹת וְהַקוֹדְרוֹת / אֲשֶׁר הָיוּ לָרִמָּה לְבָרוֹת / גַּם
אַהֲבָתָם גַּם שִׂנְאָתָם כְּבָר אָבְדָה / וְנַפְשָׁם אֲשֶׁר נִפְרָדָה /
אִם בַּאדֹנָי בָּגָדָה / כִּי בָנִים זָרִים יָלָדָה / מֵעוֹלָמָהּ
נִטְרָדָה / וְאֶל אֲשֶׁר לֹא יָדְעָה נָדָדָה / וְסוֹפְדָה הַמַּעֲלוֹת
אֲשֶׁר יָרָדָה / וְלוּלֵי דְבַר אֲדֹנָי אֲשֶׁר נֶאֱמָן / אֲשֶׁר יָעַד
אֶל עֲבָדָיו עֵת וּזְמָן / לָשׂוּם הָרַי לַדָּרֶךְ וּמְסִלּוֹתַי
יְרוּמוּן / וְיִחְיוּ מֵתַי נְבֵלָתִי יְקוּמוּן / וְהַנְּפָשׁוֹת
הַטְּהוֹרוֹת / תִּהְיֶיןָ בִצְרוֹר הַחַיִים צְרוּרוֹת / וְהָיוּ
לִמְאוֹרוֹת / וְנֶפֶשׁ אֲשֶׁר אָהַב כָּל דִּבְרֵי בָלַע / וְנִפֵּץ אֶת
עוֹלָלֵינוּ אֶל הַסָּלַע / יְקַלְּעֶנָּה בְּתוֹךְ כַּף הַקָּלַע /
אָמַרְתִּי: הֵן גָּוַעְנוּ, אָבַדְנוּ כֻּלָּנוּ / אָבְדָה תִקְוָתֵנוּ,
נִגְזַרְנוּ לָנוּ / וְלָכֵן, כָּל יְמֵי צְבָאִי, עַד בּוֹא חֲלִיפָתִי
אֲיַחֵל / בְּיָדְעִי כִּי דְבָרוֹ הַטּוֹב לא יַחֵל / וְלַעֲווֹנוֹת
מְיַחֲלָיו סוֹלֵחַ וּמוֹחֵל / וְאֶהְיֶה בוֹחֵר בַּטּוֹב וּבָרַע בּוֹחֵל
/ וְמִבּוֹרְאִי יָרֵא וְזוֹחֵל / וְיָדַעְתִּי מִי אֶהְיֶה חַיֵּי עַד
נוֹחֵל / וּבִזְכוֹת אַבְרָהָם, יִצְחָק וְיַעֲקֹב, וְשָׂרָה וְרִבְקָה
וְרָחֵל / יְשׁוּעָה יָשִׁית חוֹמָה וָחֵל.</p>

<p>וָאֶשָּׂא מְשָׁלִי וָאֹמַר:</p>

<br />

<p>עֵת אֶחֱזֶה קִבְרֵי בְּנֵי הָעָם / יִמַּס לְבָבִי, יַעֲמֹד נִפְעָם,</p>

<p>כִּי אֶזְכְּרָה הַשּׁוֹכְבִים שָׁמָּה, / אֵיךְ הָיְתָה אָרְחָם וְגַם רִבְעָם,</p>

<p>אֶזְכֹּר יְמֵי שִׁבְתָּם בְּתֵבֵל, אַף / אֶזְכֹּר נְסִבָּה סִבְּבָה נָסְעָם.</p>

<p>בָּהֶם אֲנָשִׁים חָכְמוּ לִמְאֹד, / עַד כִּי לְמֶרְחָק נָשְׂאוּ דֵעָם,</p>

<p>הַדּוֹרְשִׁים טוֹבָה אֱלֵי עַמָּם, / הַדּוֹבְרִים שָׁלוֹם לְכָל זַרְעָם;</p>

<p>בָּם בַּהֲמוֹת שָׂדַי בְּתַבְנִית אִישׁ, / וַיְשַׁלְּחֵם הָאֵל בְּיַד פִּשְעָם;</p>

<p>בָּם בַּעֲלֵי אַשְׁמָה כְּמוֹ אָמוֹן, / אַף בַּעֲלֵי חַטָּאת כְּיָרָבְעָם,</p>

<p>הָאוֹמְרִים לָעוֹבְרִים: סוּרוּ! / וּמְקַדְּשִׁים הָעָם בְּמַגָּעָם,</p>

<p>יִתְהוֹלְלוּ, יִתְמוֹלְלוּ אֵימִים, / אַף הֻמְּכוּ – לוּ שָׁמְעוּ שִׁמְעָם.</p>

<p>נִלְאָה זְמַן לִרְפֹּא מְשׁוּבָתָם, / כִּי הֶחֱלִיף צִבְעָם וְלֹא טִבְעָם,</p>

<p>לֹא נָתְנוּ לִבָּם לְאַחְרִיתָם, / הִטּוּ לְבָבָם אַחֲרֵי בִצְעָם,</p>

<p>שָׁמָּה רְשָׁעִים חָדְלוּ רֹגֶז, / שָׁם יוֹעֲצֵי אֶרֶץ בְּמַדָּעָם,</p>

<p>שָׁמָּה עֲבָדִים מֵאֲדוֹנֵיהֶם / חָפְשִׁים, וְשָׁם כֵּהָה, אֱמֶת, נִגְעָם,</p>

<p>שָמָּה יְגֵעִים בַּזְּמַן נָחוּ, / שָׁם מָצְאוּ נָפְשָם וּמַרְגּוֹעָם,</p>

<p>קָטֹן וְגָדוֹל שָׁם, וְכָל הַיְקוּם / שָׁם רָבְדוּ עַרְשָׂם וּמַצָּעָם,</p>

<p>יַחַד אֲסִירִים שַׁאֲנָנוּ שָׁם, / לֹא שָׁמְעוּ נוֹגֵשׂ וְקוֹל רַעַם,</p>

<p>לֹא נִכְּרוּ שׁוֹעִים וְנִכְבָּדִים / לִפְנֵי חֲשֻׁכִּים, מָלְאוּ זַעַם,</p>

<p>הִתְיָאֲשׁוּ, הֵם, מֵרְאוֹת טוֹבָה, / לֹא עוֹד יְקַוּוּ לַחֲזוֹת נֹעַם.</p>

<p>לִבִּי סְחַרְחַר בַּחֲזוֹת כָּל זֹאת, / לֹא אֶשְׂמְחָה עֵת אֶחֱזֶה צַלְעָם,</p>

<p>צַר לִי וְאִם אֶהְיֶה כְמִתְעַלֵּם – / יוֹם יוֹם אֲנִי הוֹלֵךְ לְמַסָּעָם,</p>

<p>יַנְחֶה זְמַן אוֹתִי וְיִתְפַּלָּא / בִי, כַּאֲשֶׁר נָחָם וְהִסִּיעָם;</p>

<p>אֵרֵד שְׁאוֹל תַּחְתִּית וְאַגִּיעַ / בִּמְקוֹם אֲשֶׁר יָרָם וְהִגִּיעָם;</p>

<p>יַשְׁקֶה זְמַנִּי לַעֲנָה וָרוֹש / לִי, כַּאֲשֶׁר הִשְׁקָם וְהִשְׂבִּיעָם;</p>

<p>יַשְׁפִּיל גְּאוֹן לִבִּי וְיַכְנִיעַ / עָרְפִּי, כְּהִשְׁפִּילָם וְהִכְנִיעָם.</p>

<p>לוּלֵי אֲשֶׁר יָעַד אֱלֹהִים חַי / לָשוּב לְרַחֵם אֵת אֲשֶׁר זָעַם,</p>

<p>עֵת יִיקְצוּ כָל שוֹכְנֵי עָפָר, / חַסְדּוֹ וְעִזּוּזוֹ לְהוֹדִיעָם,</p>

<p>וּלְהַחֲלִיץ עַצְמוֹת מִקֻדָּשָׁיו / אֶת מַלְאֲכָיו יִשְׁלַח לְהַרְגִּיעָם –</p>

<p>זֹאת בַּחֲזוֹתִי יִפְּלוּ פָנַי, / יִמַּס לְבָבִי, יַעֲמֹד נִפְעָם!</p>

<br />

<p>כִּשְמעַ הַשַּׂר הַמְּלִיצָה הַנִכְבֶּדֶת / וְהַשִּירָה
אֲשֶׁר מִזָּהָב וּמִפָּז נֶחְמֶדֶת / אֲשֶׁר עַל הַמֵּת סוֹפֶדֶת /
הָיְתָה בְלִבּוֹ אֵש יוֹקֶדֶת / וְלא קָמָה עוֹד רוּחַ בּוֹ / וּפָחַד
וְרָחַב לְבָבוֹ / וַיֹּאמֶר אֵלָי: מַה מְּאֹד הֵיטַבְתָּ לְדַבֵּר /
וַחֲיָלִים לְגַבֵּר / וְדַלְתוֹת הַגַּאֲוָה לְשַׁבֵּר / לוּלֵי אֲשֶׁר
שַמְתַּנִי מִן הַמָּוֶת מְפַחֵד / וְעַתָּה אֱמָר נָא אֵלַי, אַל
תְּכַחֵד! / הַאִם הִפְחִידְךָ הַמָּוֶת כַּאֲשֶׁר דִּבַּרְתָּ /
וַתַּעֲלֵהוּ עַל לִבְּךָ כַּאֲשֶׁר סִפַּרְתָּ?</p>

<p>וָאַעַן וָאֹמַר: חַיֶּיךָ, הַשָּׂר! דְּבַר הַמָּוֶת אֵין
לִשְכֹּחַ / וּמִדֵּי דַבְּרִי בּוֹ לא אֶעֱצֹר כֹּחַ / וְאֵיךְ יַעֲמֹד
לִבִּי וְתֶחֱזַקְנָה יָדַי / וְהַיּוֹם וְהַלַּיְלָה אֲשֶׁר הֵם מוֹעֲדַי
/ יָרוּצוּ וְלֹא יִיגָעוּ, יֵלְכוּ וְלֹא יִיעָפוּ / לַהֲשִׁיבֵנִי אֶל
הָאֲדָמָה אֲשֶׁר מִמֶּנָּה לֻקַּחְתִּי יִשְׁאָפוּ / וְכָל רֵעַי
וּמְיֻדָּעַי בִּי יִבְגֹּדוּ / וְאוֹהֲבַי מִנֶּגֶד נִגְעִי יַעֲמֹדוּ /
וְיַפְשִׁיטוּנִי בִגְדֵי רִקְמָתִי וּמְעִילַי / וּכְתֹנֶת הַפַּסִּים
אֲשֶר עָלַי / וְיַלְבִּישׁוּנִי בְלוֹיֵי הַסְּחָבוֹת וּבְלוֹיֵי
הַמְּלָחִים / וְיִקְבְּרוּנִי תַחַת אַחַד הַשִּׂיחִים / אֵין דּוֹרֵשׁ
וְאֵין מְבַקֵּשׁ / וּמַה מְּאֹד יִהְיֶה הַלֵּב עִקֵּשׁ / לִשְׁכֹּחַ
הַמָּוֶת אֲשֶׁר לֹא יִשְׁכָּחֵהוּ / וְלִזְנֹחַ אֲשֶׁר לֹא יִזְנָחֵהוּ /
וְאִם לֹא יְשִׂימֵהוּ לְעֻמַּת רַעְיוֹנָיו / לְאוֹת עַל יָדָיו
וּלְזִכָּרוֹן בֵּין עֵינָיו / חַיֶּיךָ, הַשַּׂר, כִּי יְדֵי הַזֹּקֶן
וְהַשֵּׂיבָה עִצְּבוּנִי / כַּאֲשֶׁר מַטָּרָה לְחִצֵּי הַמָּוֶת
הִצִּיבוּנִי / וְאֵיךְ אָשוּב עוֹד לִמְנוּחָי / בְּזָכְרִי כִּי מָוֶת
תְּשִׁיבֵנִי וּבֵית מוֹעֵד לְכָל חָי.</p>

<p>וָאֶשָּׂא מְשָׁלִי וָאֹמַר:</p>

<br />

<p>יְדֵי זֹקֶן וְשֵׂיבָה עִצְּבוּנִי, / לְחַיַּי מֵרְרוּ, אָרִיד בְּשִׂיחָי,</p>

<p>וְכִלָּה הַזְּמַן־רַע אֶת בְּשָׂרִי / וְנִתַּח לִנְתָחִים אֶת נְתָחָי,</p>

<p>וְהַמָּוֶת בְּחַדְרֵי הַחֲדָרִים – / וּמַה בֶּצַע וְאִם אֶסְגֹּר בְּרִיחָי?</p>

<p>וְלִבִּי יֶהֱמֶה עָלַי, בְּזָכְרִי / תְּמוֹל פִּתְּחוּ בְעֵדֶן גַּן פְּרָחָי,</p>

<p>נְבוֹנִים יִחֲלוּ אֵלַי כְּמָטָר / וְשָׂרִים שָׁקְדוּ לִשְׁמֹר פְּתָחָי,</p>

<p>בְּהַשְׂבִּיעִי בְצַחְצָחוֹת נְפָשִׁים / בְּטוּב לִקְחִי וּמִגֶּרֶשׁ יְרָחָי,</p>

<p>חֲשָׁבוּנִי עֲטֶרֶת הוֹד בְּרֹאשָׁם / וְהֶעְלוּ עַל שְׂפָתָם אֶת שְׁבָחָי,</p>

<p>נְגִידִים נֶחְבְּאוּ מִגַּעֲרָתִי / וְאֵימִים חָרְדוּ לִבְרַק רְמָחָי,</p>

<p>וּמָה אֹמַר בְּזָכְרִי הַתְּמוּתָה / אֲשֶר תִּשְׁטֹף בְּעֵת מָחָר סְפִיחָי</p>

<p>וּמִנֶּגֶד לְנִגְעִי יַעֲמֹדוּ / מְיֻדָּעַי וּמֵרֵעַי וְאֶחָי</p>

<p>וְיַפְשִׁיטוּ מְעִילַי הַיְקָרִים / וְהַלְבֵּשׁ מִבְּלוֹיִים מִמְּלָחָי.</p>

<p>וְאֵיך אֶעְלֹז, אֲנִי נִכְאָב – וּמָוֶת / תְּשִׁיבֵנִי, וּבֵית מוֹעֵד לְכָל חָי!</p>

<br />

<p>כִּשְׁמֹעַ הַשַּׂר הַשִּׁיר הַנִּמְרָץ, לִקְרָאתִי רָץ /
וַיֹּאמֶר אֵלָי: אֱמָר נָא, בְּחַסְדֶּךָ / אֵיךְ הַמָּוֶת לֹא
יַחֲרִידֵנִי כַּאֲשֶׁר יַחֲרִידֶךָ / הֶהָיִיתָ חָרֵד עָלָיו כָּכָה
מֵעוֹדֶךָ / בְּכָל לְבָבְךָ וּבְכָל נַפְשְׁךָ וּבְכָל מְאֹדֶךָ?</p>

<p>וָאָעַן וָאֹמַר: חַיֶּיךָ, הַשָּׂר! לא תִשֹּׁם / אִם עַל
הַמָּוֶת לֹא תִשְׁתָּאֶה – וְתֶאֱשַׁם אָשׁוֹם / כִּי כָמוֹךָ הָיִיתִי
שׁוֹר נַגָּח מִתְּמוֹל שִׁלְשׁוֹם / אֶסְתּוֹלֵל בְּעַמִּי וּבָעַמִּים
אֶתְבּוֹלָל / בַּבֹּקֶר אֹכְלָה עַד וְלָעֶרֶב אֲחַלֵּק שָׁלָל / וְלִבִּי
חָרֵץ לֶאֱסֹף וְלִכְנֹס / כְּאִלּוּ מִיּוֹם הַמָּוֶת לִי מָנוֹס /
וְתִהְיֶה זֹאת מְנוּחָתִי עֲדֵי עַד / וְשָׁכַחְתִּי כִּי הַזְּמַן
יִמּוֹט וְיִרְעַד / וְכִי בִי כְבָר הֻתְרָה וְהוּעַד / וְתָמַהְתִּי
וְאָתְמַהּ: אֵיךְ שָׂמַחְתִּי לְשִׂמְחַת יוֹם / וְשָׁכַחְתִי לִמְצֹא
לְנַפְשִי פִדְיוֹם / וְנָשָׂאתִי עָלַי אָז הַמָּשָׁל הַלָּזֶה /
בְּהַכִּירִי כִּי שִׂכְלִי נִבְזֶה וְרָזֶה.</p>

<p>וָאֶשָּׂא מְשָׁלִי וָאֹמַר:</p>

<br />

<p>אֲנִי יָשֵׁן בְּעֶרֶשׂ תַּעֲנוּגֵי / זְמַן בּוֹגֵד, אֲשֶׁר יִמּוֹט וְיִמְעַד.</p>

<p>אֲדַלֵּג שׁוּר, וְלָעֶרֶב אֲחַלֵּק / שְׁלַל תֵּבֵל, וּבֹקֶר אֹכְלָה עַד</p>

<p>וְלִבִּי יֶחֱרַץ לֶאְסֹף וְלִכְנֹס, / כְּאִלּוּ זאת מְנוּחָתִי עֲדֵי עַד.</p>

<p>וְאֵיך אֶשְׂמַח לְשִׂמְחַת יוֹם וְרֶגַע, / וְאֵיךְ לֹא יֶחֱרַד לִבִּי וְיִרְעַד,</p>

<p>אֲשֶׁר אֶשְׁכַּח לְבֵית מוֹעֵד לְכָל חַי, / וְהַתַּגְמוּל אֲשֶׁר נָכוֹן וְנוֹעָד –</p>

<p>וְאֵיךְ הִתְנַצְּלוּת אוֹ מַעֲנֶה רַךְ, / יְהִי אֵלַי לְעֵת מָחָר לְמִסְעָד,</p>

<p>וְאֵיך אֶעְמֹד וְיָדַי תֶּחֱזַקְנָה / לְיוֹם הַבָּא – וּבִי הֻתְרָה וְהוּעַד.</p>

<p>אֲנִי נוֹאָשׁ רְאוֹת טוֹבָה לְנַפְשִׁי / וְלֹא אוֹחִיל לְבַד יִרְאָה וְרַעַד,</p>

<p>לְבַד אִם יִזְכְּרֵנִי אֵל, וְיָכִין / צֳרִי גִיל־עַד לְמַחְלָתִי אֲבִי עַד!</p>

<br />

<p>וַיֹּאמֶר הַשָּׂר: בְּטוֹב הוֹכַחְתָּ לְנַפְשְׁךָ
הַנַּעֲוָה / דֶּרֶך מוּסָר וַעֲנָוָה / לְהָסִיר מִמֶּנָּה מַעֲשֶׂה
וּלְכַסוֹת גֵּוָה / אָמְנָם בִּהְיוֹת לִבִּךָ עָרֵל וְטָמֵא / וּבְרַעַשׁ
וְרֹגֶז הָאָרֶץ יְגַמֵּא / וּבָחַר בַּאֲשֶׁר הִבְדִּיל הָאֵל לָנוּ
לְטָמֵא / וְעָזַב הַבָּרִי וְנִתְלָה בְשֶׁמֵּא / לֹא הִכִּיתָ בְחֶרְפָּה
לְחָיָיו / וְלֹא יָרַדְתָּ עִמּוֹ לְחַיָּיו / וְנָתַתָּ לוֹ כָל
מַאֲוַיָיו.</p>

<br />

<p>וָאַעַן וָאֹמַר: חַיֶּיךָ, הַשָּׂר! נִבֵּאתָ /
וּכְאִלּוּ שִׁירוֹתַי רָאִיתָ וְהָרְאֵיתָ / כִּי הוֹכַחְתִּיו תּוֹכָחָה
נִמְרֶצֶת / מִפְּנִינֵי הַתּוֹכָחוֹת מְקֻבֶּצֶת / דִּבַּרְתִּי עָלָיו
כְּפִי מַאֲמָרֶיךְ / כְּאִלּוּ בָאתִי אַחֲרֶיךָ / וּמִלֵּאתִי אֶת
דְּבָרֶיךָ / וְזֶה הַשִּׁיר אֲשֶׁר עַל לִבִּי נְשָׂאתִיו / בְּהַעֲווֹתוֹ
– וְהוֹכַחְתִּיו / וּבְשֶׁמֶן קָדְשִׁי מְשַׁחְתִּיו.</p>

<p>וָאֶשָּׂא מְשָׁלִי וָאֹמַר:</p>

<br />

<p>יְמוֹתַי חָלְפוּ רֻבָּם וְעָבְרוּ – / וְלִבִּי בִי עֲדֶן עָרֵל וְטָמֵא,</p>

<p>וְלַמָּוֶת, הֲכִי, הוֹלֵך וְקָרֵב / בְּכָל רֶגַע – וְהוּא לֹא כֵן יְדַמֶּה:</p>

<p>יְדַמֶּה לַעֲלוֹת גַּלְגַּל עֲרָבוֹת – / וְשָׁכַח כִּי לְבוֹר תַּחְתִּית יְגַמֵּא.</p>

<p>וְיַחְשֹׁב כִּי יְרַמֶּה הָאֲנָשִים / בְּמִרְמָתוֹ – וְהוּא נַפְשׁוֹ יְרַמֶּה,</p>

<p>כְּאִישׁ יַחְשֹׁב לְעַוֵּר עֵין מְשַׂנְאָיו– / וְהוּא עֵינוֹ בְּסִכְלוּתוֹ מְסַמֵּא,</p>

<p>וְשָכַח אֵת אֲשֶׁר יִמְצָא בְּבָרִי / וְהוּא נִתְלָה בְאוּלַי אוֹ בְשֶׁמֵּא,</p>

<p>וּמָאַס מִקְדְּשֵׁי אֵל הַקְּדוֹשִׁים / וּבָחַר בַּאֲשֶׁר הִבְדִּיל לְטַמֵּא.</p>

<p>וְאֵיךְ יִגְאֶה לְבַב נִכְאֶה וְנִלְאֶה – / וְהוּא בַמֶּה וְאַף נֶחְשָׁב לְבַמֶּה,</p>

<p>וְעֵת יִזְכּוּ קְדוֹשֵׁי אֵל לְשֹׂבַע / שְׂמָחוֹת – יִהְיֶה רָעֵב וְצָמֵא,</p>

<p>וְתַחַת לַחֲזוֹת נֹעַם אֱלֹהִים – / בְּבוֹר תַּחְתִּית יְהִי אוֹבֵד וְנִדְמֶה!</p>

<br />

<p>וַיֹּאמֶר הַשָּׂר: בֶּאֱמֶת יִסַּרְתָּ לִבְּךָ
וְהוֹכַחְתּוֹ / וּבְשֶׁמֶן קָדְשְׁךָ מְשַׁחְתּוֹ / אָמְנָם לִדְרֹשׁ
קִבְרֵי הַמֵּתִים, כַּאֲשֶׁר הוֹדַעְתַּנִי – לֹא אֲקַבֵּל / פֶּן הַדְרַת
כְּבוֹדִי אֲנַבֵּל / אָמְנָם אַחַת שָׁאַלְתִּי מֵאִתְּךָ, אוֹתָהּ
אֲבַקֵּשׁ / וּבְתִתְּךָ שְׁאֵלָתִי יָדַעְתִּי כִּי אַחַר תַּאֲוָתִי לֹא
יִנָּקֵשׁ / וְאִם תִּדֹּר לִי לְמַלֹּאת שְׁאֵלָתִי / תִּנָּקֶה
מֵאָלָתִי.</p>

<p>וָאַעַן וָאֹמַר: הִנֵּה בַּשָּׁמַיִם עֵדִי /
וּבַמְּרוֹמִים שָׂהֲדִי / כִּי לְמַלֹּאת שְׁאֵלָתְךָ, שָׂרִי וּנְגִידִי
/ אֶרְצֶה בְכָל לְבָבִי וּבְכָל נַפְשִׁי וּבְכָל מְאֹדִי / כְּפִי אֲשֶׁר
תַּשִּׂיג יָדִי.</p>

<p>וַיֹּאמֶר הַשָּׂר: שְׁאֵלָתִי וּבַקָּשָׁתִי לְחַבֵּר
אֵלַי תְּפִלָּה נֶהְדֶּרֶת / תִּהְיֶה לְרֹאשׁ כָּל הַתְּפִלוֹת עֲטֶרֶת /
וּצְבִי הַתְּפִלוֹת לְגָאוֹן וּלְתִפְאֶרֶת / וְתִהְיֶה מֵאוֹדוֹת
הַתְּמוּתָה מְדַבֶּרֶת / וְעַל יִצְרִי הָאַכְזָרִי בְּרַעַשׁ וְרֹגֶז
תְּגַמֵּא / וְתַכְנִיעַ בִּדְבָרֶיהָ הַלֵּב הֶעָרֵל וְהַטָּמֵא /
וְתִפְקַח עֵינֵי הַסּוֹמֵא / תְּקָרֵב הַלְּבָבוֹת אֶל הָאֱלֹהִים /
וְתָשִׂים אוֹרוֹת הַתַּאֲוָה כֵּהִים / אֶתְפַּלֵּל אוֹתָה שֶׁבַע
בַּיּוֹם / אוּלַי אֶמְצָא לְפִיד יוֹם פִּדְיוֹם / תִּהְיֶה כְּמוּסָה
עִמָּדִי, חֲתוּמָה בְּאוֹצְרוֹתָי / אֶשְׁכַּח בָּה כָּל צָרוֹתַי / וְעַל
שִׁכְמִי אֶשָּׂאֶנָּה וַעֲטָרוֹת לִי אֶעֶנְדֶנָּה.</p>

<p>וָאַעַן וָאֹמַר אֶל הַשָּׂר: / הִנְנִי אֶל מִשְמַעְתְּךָ
סָר! / וָאָקוּם וָאֲחַבֵּר תְּפִלָה נִמְרֶצֶת / בְּתוֹכְחוֹת מוּסָר
מְשֻׁבֶּצֶת / כַּאֲשֶׁר עִם לְבָבִי / וָאֶתְּנֶנָּה אֶל הַשַּׂר, נֵר
הַמַּעֲרָבִי.</p>

<p>וָאֶשָּׂא מְשָׁלִי וָאֹמַר:</p>

<br />

<p>אֱלֹהָי! נָפְלוּ פָנַי בְּזָכְרִי / בְּיוֹם אָמִיר בְּשִׁפְלוּת גַּאֲוָתִי,</p>

<p>בְּיוֹם יִתְנַכְּרוּ אֵלַי יְדִידַי, / בְּיוֹם אֶהְיֶה מְגֹרָשׁ מִנְּוָתִי,</p>

<p>בְּיוֹם אַחַי מְתֵי סוֹדִי וְרֵעַי / רְכוּשִׁי יַחְלְקוּ בִּימֵי בְכִיתִי,</p>

<p>בְּיוֹם אֶבְלֶה כְּרָקָב, אוֹ כְּבֶגֶד / אֲכָלוֹ עָשׁ וְרִמָּה, עַד כְּלוֹתִי,</p>

<p>בְּיוֹם אוֹיֵב יְחָרְפֵנִי – וְאֶשָּׂא, / וְאֶשְׁתֹּק – עֵת יְסֻפַּר מִגְּנוּתִי,</p>

<p>בְּיוֹם אוּרַד שְׁאוֹל אֶל יַרְכְּתֵי בוֹר – / וּמִי הוּא זֶה אֲשֶׁר יֵדַע עֲלוֹתִי?</p>

<p>בְּיוֹם רִמָּה תְכַסֵּנִי, וְעָלָה / בְאֹשׁ פִּגְרִי, וְתַעַל צַחֲנָתִי,</p>

<p>בְּיוֹם יַעְלוּ בְמֹאזְנַיִם פְּשָׁעַי, / וְלא אוֹעִיל בְּהַסְתִּירִי עֲצָתִי,</p>

<p>בְּיוֹם הַמָּוְתָה תִשֹּׁךְ וְתַפְרִישׁ, / בְּיוֹם אַחְרִישׁ וְלֹא מִמַּעֲלָתִי,</p>

<p>בְּלֹא חֹדֶשׁ וְלֹא שַבָּת וְקֹדֶשׁ / אֱהִי שׁוֹבֵת וְנָח מִכָּל מְלַאכְתִּי,</p>

<p>בְּלֹא חָכְמָה וְלֹא דַעַת קְדוֹשִׁים / אֱהִי נִכְנָע וְתָשֹׁךְ אַף חֲמָתִי.</p>

<p>אֲבוֹי עָלָי! וְחַטָּאתִי כְּתוּבָה / בְּעֵט בַּרְזֶל – וּמִי יָלִיץ זְכוּתִי?</p>

<p>לְזֹאת אָהִים וְאֶקֹּד לָךְ, אֱלֹהִים, / וְאַשְׁמִיעַ כְּקוֹל יָם נַהֲמָתִי,</p>

<p>וְאֶתְמַרְמַר בְּלֵב נִשְׁבָּר וְנִכְמָר, / וּמֵעֵינַי, הֲכִי, תִּדַּד שְׁנָתִי,</p>

<p>בְּיָדְעִי כִּי לְךָ מַצְרֵף לְצָרֵף / וְכוּר לִבְחֹן – וְשָׁם אֶשָּׂא זְכוּתִי,</p>

<p>וּמָאַסְתִּי לְעוֹלָמִי, וְנִכְסַף / לְבָבִי בִי לְדֵעָה אַחֲרִיתִי,</p>

<p>וְאִם חֶטְאִי לְעוֹלָמִים יְכֻפַּר, / וְאִם אֶמְצָא צֳרִי אֶל מַחֲלָתִי;</p>

<p>וְעִם חָשְׁבִי – יְעָצוּנִי שְׂעִפַּי / דְּרֹשׁ סִפְרֵי נְבִיאֶיךָ וְדָתִי,</p>

<p>וְדָרַשְׁתִּי בְסִפְרֵי הַנְּבוּאוֹת / וּמָצָאתִי בְתוֹכָם קֵץ פְּדוּתִי,</p>

<p>וְכִי מֵתַי תְּחַיֶה, אֵל, וְעֶדְנָה / לְנַפְשִׁי תִהְיֶה אַחְרֵי בְלוֹתִי,</p>

<p>וְכִי תָכִין לְעַם קָדְשָׁךְ מְנוּחָה / בְּגַן עֵדֶן, וְשָׁמָּה תַחֲנוֹתִי.</p>

<p>לְזֹאת הִתְעַלְּסָה נַפְשִׁי וְשָׂשָׂה, / וְנִחַמְתִּי, וְרַבָּה צָהֳלָתִי,</p>

<p>וְעָלֶיךָ, אֱלֹהַי, אֶת יְהָבִי / אֲנִי מַשְׁלִיךְ לְהָשִׁיב אֶת שְׁבוּתִי,</p>

<p>וְאַתָּה הוּא מְנָת חֶלְקִי וְכוֹסִי / וְצוּר מַחְסִי וּמַשְׁקִיט סַעֲרָתִי.</p>

<p>לְךָ אֶשְׁתַּחֲוֶה, מַלְכִּי, וְאַפְקִיד / בְּיָדָךְ, גּוֹאֲלִי, חַיַּי וּמוֹתִי,</p>

<p>וּבָך אֶבְטַח לְרַפֵּא אֶת מְזוֹרִי / וְלִשְׁמֹעַ לְדִבְרֵי שַׁאֲגָתִי.</p>

<p>וְלא אֶדְאַג לְקוֹרוֹת הַזְּמַנִּים, / וְלא אָחוּשׁ בְּהִבּוֹז בֵּית נְכוֹתִי.</p>

<p>וְאִם לִי רַחֲמֶיךָ, אֵל, לְחֶבְרָה / וְהֵמָּה יִשְׁמְרוּ בוֹאִי וְצֵאתִי –</p>

<p>הֲאֶתְעַצֵּב לְמִפְקַד גּוֹאֲלַי, אוֹ / הֲאֶשְׁתּוֹמֵם לְמוֹת אַנְשֵׁי עֲדָתִי?</p>

<p>אֲנִי אֶפְשֹׁט מְעִילֵי גַאֲוָתִי / וְאֶתְבּוֹדֵד, וְשַׂק אָשִׂים כְּסוּתִי,</p>

<p>וְאֶתְלוֹנֵן בְּסֵתֶר רַחֲמֶיךָ, / וְאָשִׂימָה בְצִלָּךְ אֶת חֲסוּתִי,</p>

<p>וְלָךְ יִצְמָא, וְלָךְ יִכְמַהּ בְּשָׂרִי, / וְלָךְ אֶכְרַע, וְלָךְ אֶכְרֹת בְּרִיתִי.</p>

<p>וּמָה אוֹסִיף, אֲנִי עַבְדָּךְ, לְדַבֵּר – / אֲדֹנָי, נֶגְדְּךָ כָל תַּאֲוָתִי!</p>

<br />

<p>כִּשְׁמֹעַ הַשַּׂר הַתְּפִלָּה הַמְהֻלָּלָה / נִשְׁבַּע
כִּי אֵין עַל עָפָר מָשְׁלָהּ / וַיֹּאמֶר אֵלָי: חַיֶּיךָ, אָבִי, אָבִי
/ נֵר הַמַּעֲרָבִי! / עָשִׂיתָ כַּאֲשֶׁר עִם לְבָבִי / בְּזֹאת
יָדַעְתִּי כִּי חָפַצְתָּ בִּי / זֹאת תָּסִיר רָהְבִּי / וְתַעֲבִיר
עֲווֹנִי הַטָּמוּן בְּחֻבִּי / הַפַּעַם אוֹדֶה אֶת אֲדֹנָי / רְאוּ
עַתָּה כִּי אוֹרוּ עֵינַי / זֹאת תָּנִיס יְגוֹנַי / זֹאת הֲלָכָה
לְמֹשֶׁה מִסִּינַי / כִּי מוֹצְאָהּ מָצָא חַיִּים וַיָּפֶק רָצוֹן
מֵאֲדֹנָי / כָּמוֹהָ לֹא רָאִיתִי מֵעוֹדִי / אֶשְׂמַח כִּי רַב חֵילִי
וְכִי כַבִּיר מָצְאָה יָדִי / וַיִתְּנֶהָ הַשַּׂר בְּבֵית נְכוֹתוֹ /
וַיִתְפַּלֶּל בָּה כָּל יְמֵי הֱיוֹתוֹ.</p>

<p>וַיְהִי אַחֲרֵי כֵן וַיֹּאמֶר אֵלַי הַשָּׂר: אֶמְצָא חֵן
בְּעֵינֶיךָ, אֲדוֹנִי, כִּי נִחַמְתַּנִי / מִן הַתְּפִלָּה הַמְהֻלָּלָה
אֲשֶׁר הִשְׁמַעְתַּנִי / וְעָשִׂיתָ מֵרָעָה לְבִלְתִּי עָצְבִּי /
בַּעֲשׂוֹתְךָ אוֹתִי עַז כַּנָּמֵר וְקַל כַּנֶּשֶׁר וְרָץ כַּצְּבִי /
וְגִבּוֹר כָּאֲרִי לַעֲשׂוֹת רְצוֹן אָבִיךָ שֶׁבַּשָּׁמַיִם / וּכְאַיָּל
תַּעֲרֹג עַל אֲפִיקֵי מַיִם / כֵּן נַפְשִׁי תַעֲרֹג אֶל הָאֱלֹהִים /
וּמַה מְּאֹד שַׂמְתָּ רַעְיוֹנַי תְּמֵהִים / מִמַּה שֶּׁהִזְכַּרְתַּנִי
לִדְרֹשׁ הַקְּבָרִים / וְלִרְאוֹת שָׁם הַפְּגָרִים / וַאֲנִי לֹא
רְאִיתִיךָ מִן הַיּוֹם אֲשֶׁר אוֹתִי הִכַּרְתָּ / עוֹשֶׂה כֵן כַּאֲשֶׁר
דִּבַּרְתָּ.</p>

<p>וָאַעַן וָאֹמַר: חַיֶּיךָ, הַשַּׂר! לוּ תָבוֹא עִמִּי
בְּבֵיתִי / וְתִכָּנֵס בְּחַדְרֵי מַשְׂכִּיתִי / חֶדֶר בְּחָדֶר /
תִּרְאֶה שָׁם מִן הַפְּגָרִים אֶת הַנְּתָחִים, אֶת הָרֹאשׁ וְאֶת
הַפָּדֶר / יוֹכִיחוּ הָאִישׁ אֲשֶׁר לֹא נוֹכַח / וְיַזְכִּירוּ אֵת
אֲשֶׁר יוֹם הַמָּוֶת שָׁכַח / וּבְשַׂר הַפְּגָרִים אֲשֶׁר נֶחְסָר /
הוֹדָם אֲשֶׁר סָר / יַכְנִיעוּ הַנֶּפֶשׁ אֲשֶׁר לא שָׁמְעָה בְּקוֹל,
וְלֹא לָקְחָה מוּסָר / יְקִימוּן הַכּוֹשֵׁל וְיַזְכִּירוּ הַמִּתְעַלֵּם
/ וִיאַמְּצוּ בִרְכַּיִם כּוֹרְעוֹת וִיחַזְּקוּ לֵב הַשָּׁלֵם /
יַשִּׂימוּ מְדַלֵּג כָּאַיָּל פִּסֵּחַ וְתָרֹן לְשׁוֹן אִלֵּם / יִתְּנוּ
הַנֶּפֶשׁ דְּבֵקָה בְּבוֹרְאָהּ / וְלִשְׁמֹעַ דְּבָרוֹ רְעֵבָה וּצְמֵאָה
/ יָשִׂימוּ הַצּוֹלֵעָה לִשְׁאֵרִית וּלְגוֹי עָצוּם הַנַּהֲלָאָה.</p>

<p>וַיֹּאמֶר הַשָּׂר: חַי אָנִי! זֶה הַדָּבָר לֹא
הֶאֱמַנְתִּי וְלֹא אַאֲמִין. כִּי פִגְרֵי הַמֵּתִים בְּחַדְרְךָ
תַטְמִין.</p>

<p>וָאַעַן וָאֹמַר: אֶרְאֶה אוֹתְךָ, הַשַּׂר, דָּשֵן
וְשָׁמֵן / וּלְמַחְמַדֵּי הַזְּמַן גּוֹאֵל וְאוֹמֵן /. וְעַל כֵּן לֹא
תַאֲמִין, כִּי לֹא תֵאָמֵן / חַיֶּיךָ, הַשָּׂר! פִּתַּחְתִּי עַל קִירוֹת
הַחֶדֶר סְבִיבוֹתָם / מַעֲשֵׂי חָרָשׁ אֶבֶן, פִּתּוּחֵי חוֹתָם /
דִּבְרֵי חֲכָמִים וְחִידוֹתָם / וּלְעֻמַּת עֶרֶשׂ יְצוּעַי צִיַּרְתִי
צוּרַת אִישׁ מֵת, נִגְזַר מֵעַמָּיו / בָּא רָקָב בַּעֲצָמָיו /
וְתוֹלָעִים הִלְּכוּ בוֹ סְבִיבוֹתָיו / וַיִּדְרְכוּ עַל בָּמוֹתָיו /
גּוֹזְלֵי עוֹרוֹ מֵעָלָיו וּשְׁאֵרוֹ מֵעַל עַצְמוֹתָיו / צָפַד עַל
עַצְמוֹ עוֹרוֹ / וְחָשַׁךְ מִשְּׁחוֹר תָּאֳרוֹ / יַבְהִיל כָּל רוֹאָיו
וְיַחֲרִיד / וּמֵאַהֲבַת הָעוֹלָם אוֹתָם יַטְרִיד / וּבְיָדוֹ אִגֶּרֶת
פְּתוּחָה / כָּתוּב בָּה לְרוֹאֶיהָ מוּסָר וְתוֹכָחָה / יָשִׂימוּ
הָאִישׁ הַחוֹטֵא נִכְלָם / וְחָנֵף וּמֵרָע וְכָל פֶּה דּוֹבֵר נְבָלָה
נֶאֱלָם / וַאֲשֶׁר בָּה לֹא יִוָּסֵר – לֹא יִוָּסֵר לְעוֹלָם / וּמִדֵּי
דַבְּרִי בָּהּ מֵעֲשׂוֹת הָרַע תַּשְׁכִּיחֵנִי / וּבְשָכְבִּי תִשְׁמֹר
עָלַי וְתוֹכִיחֵנִי / וֶהֱקִיצוֹתִי הִיא תְשִׂיחֵנִי.</p>

<p>וַיֹּאמֶר הַשָּׂר: מַדּוּעַ הֲקִילוֹתַנִי וּבְזִיתַנִי /
הֲשִׁמּוֹתַנִי וְהֶלְאֵיתַנִי / כַּאֲשֶׁר הַתּוֹכָחָה הַהִיא לא
הִרְאִיתַנִי / וְאַף כִּי מִצְחִי כְּשָׁמִיר, חָזָק מִצֹּר / לִרְאוֹתָה
בְּיַד הַמֵּת כֹּחַ לֹא אֶעֱצֹר / כִּי תְּמוּנָתוֹ רוּחַ נְגִידִים
תִּבְצֹר.</p>

<p>וָאַעַן וָאֹמַר: בִּי נִשְׁבַּעְתִּי, כִּי לֹא תִרְאֶנָּה רַק בְּיַד הַמֵּת / וְאָז תֵּדַע אִם דְּבָרִי אֱמֶת.
כִּשְׁמֹעַ הַשַּׂר חָשַׁב כִּי הַשִּׁירָה בְּקִיר
הַחֶדֶר כָּתַבְתִּי / וּמִדְּבַר צוּרַת הַמֵּת אֵלָיו כִּזַּבְתִּי /
וַיֹּאמֶר בְּלִבּוֹ: אֵלֵךְ עִמּוֹ בְּחַדְרֵי חֲדָרִים / וְשָׁם אֶרְאֶה
הַשִּׁירִים הַהֲדוּרִים / כִּי יָדַעְתִּי כִּי לא יְצַיֵּר בְּחֶדְרוֹ
צַלְמָוֶת וְלֹא סְדָרִים. וַיֹּאמֶר אֵלָי: מְהֵרָה חוּשָׁה, אַל תַּעֲמֹד
/ כִּי לִרְאוֹת הַשִּׁירָה אֶחְמֹד / וָאֵלֵךְ עִם הַשַּׂר אֶל בֵּיתִי /
וַהֲבֵאתִיו בַּחֲדַר מַשְׂכִּיתִי / וּבְקִירוֹת הַחֶדֶר הָיוּ כְתוּבִים
/ שִׁירִים מִלַּהֲבוֹת הַשֵּׂכֶל חֲצוּבִים / מְדַבְּרִים מִדִּבְרֵי
מוּסָר וַעֲנָוָה / נוֹתְנִים מַחְמַדֵּי הַזְּמַן לִפְנֵי מְלָכִים
לְרַאֲוָה / נֶחֱמָדִים לְהַשְׂכִּיל וְלָעֵינַיִם תַּאֲוָה.</p>

<p>וַיֹּאמֶר הַשַּׂר כַּאֲשֶׁר רָאָם: מַחֲנֵה אֱלֹהִים זֶה
/ אַשְׁרֵי אֱנוֹשׁ כָּזֹאת יוֹם יוֹם יֶחֱזֶה / פַּעַם וּפַעֲמָיִם / אֵין
זֶה כִּי אִם בֵּית אֱלֹהִים וְזֶה שַׁעַר הַשָּׁמַיִם!</p>

<p>וַיְהִי כַּאֲשֶׁר הַשַּׂר לִימִינוֹ פָנָה / רָאָה
הַשִּׁירָה אֲשֶׁר בְּיַד הַמֵּת נְתוּנָה / וַתִּשְכֹּן עָלָיו עֲנָנָה /
עַד אֲשֶׁר לְרֹב אֵימָתוֹ / נָפַל אַרְצָה מְלֹא קוֹמָתוֹ / עַד אֲשֶׁר
חָשַׁבְתִּי כִּי פָרְחָה נִשְמָתוֹ / וּבִרְאוֹתִי צָרַת נַפְשׁוֹ
כְּמַבְכִּירָה עֲלֵי אָבְנַיִם / וְהוּא נוֹפֵל וּגְלוּי עֵינַיִם /
כִּסִּיתִי עַל צוּרַת הַמֵּת בֶּגֶד / וְנָשָׂאתִי אֶת הַשַּׂר הַרְחֵק
כִּמְטַחֲוֵי קֶשֶׁת מִנֶּגֶד / וּבְטֹרַח גָּדוֹל הַעִירוֹתִיו /
כַּאֲשֶׁר מִן הַחֶדֶר אֶל הָעֲלִיָה עַל שִׁכְמִי נְשָׂאתִיו / וְכַאֲשֶׁר
שְׁאֵלוּנִי רוֹאָי: מַה מַּשָּׂא? / אָמַרְתִי: אֲנִי עָשִׂיתִי וַאֲנִי
אֶשָּׂא / וְכַאֲשֶׁר שָׁב אֶל דַּעְתּוֹ / בָּרַח לְשַׁעְתּוֹ / כְּאִלוּ
רוּחַ רָעָה מְבַעִתּוֹ / וַאֲנִי אַחֲרָיו רָץ, פֶּן בְּעֵינֵי רוֹאָיו
יִתְגַּנֶּה / אֶקְרָאֶנּוּ לַהֲשִׁיבוֹ – וְאֵין קוֹל וְאֵין עוֹנֶה /
וְכָל רוֹאֵינוּ חָשְׁבוּ כִּי קוֹל מִלְחָמָה בַּמַּחֲנֶה / וַיֹּאמְרוּ
לָנוּ: עִמְדוּ, עֲמֹדוּ! – וְאֵין מַפְנֶה. וַיְהִי כַּאֲשֶׁר הִגַּעְתִּי עִם הַשַּׂר אֶל בֵּיתוֹ / פָּנָה
אֵלַי בַּחֲמָתוֹ / וַיֹּאמַר אֵלָי: מַה מְּאֹד הוֹגַעְתַּנִי! /
וּמַמְרוֹרִים הִשְׂבַּעְתַּנִי / כַּאֲשֶׁר בְּבֵיתְךָ הֲבִיאוֹתַנִי /
וְצוּרַת הַמֵּת הִרְאִיתַנִי / חָשַׁבְתִּי כִּי דְבַר הַמֵּת / יִהְיֶה
שֶׁקֶר וְלֹא אֱמֶת / וְעַתָּה, בִּי נִשְׁבַּעְתִּי, יָצָא מִפִּי צְדָקָה
/ כִּי אִם לֹא תַרְאֵנִי הַתּוֹכָחָה מִדְּבַשׁ מְתוּקָה / וּתְשִׁיבֵנִי
מִבַּקָּשָׁתִי נִכְלָם / לֹא תוֹסִיף לִרְאוֹתִי עוֹד עַד עוֹלָם!</p>

<p>כְּשָׁמְעִי נִמְלָא פִּי שְחוֹק / וְהַקּוֹל נִשְׁמַע עַד
לְמֵרָחוֹק / וָאֹמַר אֵלָיו: אַחֲרֵי אֲשֶׁר לֹא רָאִיתָ אוֹתָהּ בְּיַד
הַמֵּת – תִּשְׁמָעֶנָּה מִפִּי הַחַי / וְהִיא מִבְחַר שִׁירוֹתַי
וְשִׂיחַי / מִמֶּגֶד תְּבוּאוֹת שִׁמְשִׁי וּמִמֶּגֶד גֶּרֶשׁ יְרָחַי /
אֲשֶׁר כָּל הַנָּשׁוּךְ יִרְאֶה אוֹתָהּ וָחָי.</p>

<p>וָאֶשָּׂא מְשָׁלִי וָאֹמַר:</p>

<br />

<p>הוֹי, הַשּׁוֹכֵב עַל מִטּוֹת שֵׁן, / הָקִיצָה, אִם אַתָּה יָשֵׁן!</p>

<p>וּרְאֵה תוֹלָע, דָּמִי יִבְלַע, / אַף בִּבְשָׂרִי יִשְׁלַח הַשֵּׁן.</p>

<p>עָרֵל, הִמּוֹל! וּזְכֹר: אֶתְמוֹל / הָיִיתִי כָמוֹךָ דָשֵׁן,</p>

<p>וּבְיוֹם מָחָר גַם אַתְּ תִּסְחַר / אֶל בּוֹר תַּחְתִּית מִן הֵיכְלֵי שֵׁן.</p>

<p>זֵד! מַה תֹּאמַר הַיּוֹם הַמַּר, / בִּרְאוֹתָךְ הַתֹּפֶת עָשֵׁן?</p>

<p>שָׁם תִּצָּרֵף, שָם תִּשָּׂרֵף / נַפְשָׁךְ אֶל שֶׁפֶךְ הַדָּשֶׁן.</p>

<p>אֶל מִי תִפְנֶה? פִּיךָ יַעְנֶה / בָּךְ, וּלְשׁוֹנָךְ אוֹתָךְ תַּלְשֵׁן!</p>

<p>שׁוּב נָא אֶל עָל וּזְמַן תִּגְעַל, / כִּי אוֹתָךְ עַל בִּרְכָּיו יִשֵּׁן.</p>

<p>בִּי תִרְאֶה אוֹת עַל הַבָּאוֹת, / כִּי הוּא דִשֵּׁן אֶת שֶׁדָּשֵּׁן.</p>

<p>אֵיךְ לֹא תֵעוֹר, נִצְמָד לִפְעוֹר! / הָקִיצָה, אִם אַתָּה יָשֵׁן!</p>

<br />

<p>כִּשְׁמֹעַ הַשַּׂר הַשִּׁירָה הַיְקָרָה / נִפְלָא מְאֹד
עַל יָפְיָהּ וַהֲדָרָהּ / וַיֹּאמַר: זֹאת הִיא עֲטֶרֶת צְבִי וּצְפִירַת
תִּפְאָרָה / אֶעֶנְדֶנָּה לִי עֲטָרָה / כִּי הִיא יָשְׁרָה בְעֵינַי /
מִכָּל הַשִּׁירוֹת אֲשֶׁר שָׁמְעוּ אָזְנַי / בָּרוּךְ אַתָּה לַאדֹנָי /
זֹאת תִּיטַב לִי מִשּׁוֹר פָּר / וַאֲשֶׁר הֶעֱוֵיתָ לִי מִדְּבַר הַמֵּת
– עוֹד לא יְסֻפָּר / וְסָר עֲווֹנֶךָ וְחַטָּאתְךָ תְכֻפָּר / וָאַפְקִיד
אֶת הַשַּׂר אֶל הָאֱלֹהִים / וְרַעְיוֹנָיו עַל יְפִי הַשִּׁירָה
תְּמֵהִים / וַיְצַו לְהַלְבִּישֵׁנִי מַחֲלָצוֹת / צְבִי הֵם לְכָל
הָאֲרָצוֹת / וָאֲבָרְכֵהוּ עַל כָּל הַטּוֹבָה אֲשֶר גְּמָלַנִי /
וְהָרָעָב לָשׁוּב אֶל בֵּיתִי הִבְהִילַנִי / כִּי פִּי עָלַי אָכַף /
וְהֶהָרִים לְפָנַי יִפְצְחוּ רִנָּה וְכָל עֲצֵי הַשָּׂדֶה יִמְחֲאוּ כָף
/ וָאֶקֹּד וָאֲבָרֵךְ אֶת אֲדֹנָי אֲשֶׁר יְעָצַנִי / וְנִהֲלַנִי עַל מֵי
מְנוּחוֹת וּבִנְאוֹת דֶּשֶׁא הִרְבִּיצַנִי / הַזָּן אֶת הָעוֹלָם כֻּלּוֹ
בְטוּבוֹ / וְלא יֶאְשְׁמוּ כָּל הַחוֹסִים בּוֹ.</p>

<br />

<br />

<h2 id="הַמַּחְבֶּרֶתהָעֶשְׂרִיםוָשֶׁבַע:וְהִיאמַחְבֶּרֶתהַמַּזָּלוֹת">הַמַּחְבֶּרֶת הָעֶשְׂרִים וָשֶׁבַע: וְהִיא מַחְבֶּרֶת הַמַּזָּלוֹת</h2>

<br />

<p>אָמַר עִמָּנוּאֵל הַמְּחַבֵּר: הָיִיתִי עִם הַשַּׂר בִּימֵי הַנְּעוּרִים בְּעִיר וִיאֶנָּה / וּבִהְיוֹתֵנוּ מְשׁוֹטְטִים בִּרְחוֹבוֹתֶיהָ אַחַת הֵנָּה
וְאַחַת הֵנָּה / בַּחַגִּים וּבַמּוֹעֲדִים / רָאִינוּ חֶבְרַת אֲנָשִׁים נוֹעָדִים / חוֹשְׁבִים שֶׁהֵם מְדַבְּרִים מִדִּבְרֵי חָכְמָה /
וְאֵין אִתָּם יוֹדֵעַ עַד מָה / זֶה יִשְׁאַל וְזֶה יַעֲנֶה / זֶה יְחָרֵף וְזֶה יְגַנֶּה / זֶה יִצְעַק וְזֶה אֵלָיו יִתְאַנֶּה / קוֹל מִלְחָמָה בַּמַּחֲנֶה / אֵין בֵּינֵיהֶם הַסְכָּמָה מִדָּבָר / קְצָתָם מְסַפְּרִים מַעֲשִׂים שֶׁהָיוּ כְבָר / וּקְצָתָם אוֹמְרִים: מֶלֶךְ פְּלוֹנִי גָבָר / וּבָא בָאֲרָצוֹת וְשָׁטַף וְעָבָר / וּקְצָתָם אוֹמְרִים: אֲנִי הָיִיתִי בִּנְהַר כְּבָר /
וּקְצָת נְדִיבֵי עַמִּים נֶאֱסָפוּ / וּלְדַבֵּר חֲמוּדוֹת נִכְסָפוּ / וַיִּתְנַבְּאוּ וְלֹא יָסָפוּ / לֹא בְדַעַת יְדַבְּרוּ וְדִבְרֵיהֶם לֹא בְהַשְׂכֵּל / וַיְהִי בְלִבִּי כְאֵשׁ עָצוּר בְּעַצְמוֹתַי נִלְאֵיתִי
כַלְכֵּל.</p>

<p>וָאֹמַר אֶל הַשָּׂר: הֲרָאִיתָ מָה הֵם עוֹשִׂים / כְּאִלּוּ הַגְּרָנוֹת שׁוֹסִים / אוֹ כְגִבּוֹרִים בַּמִּלְחָמָה בוֹסִים / אֵין בָּהֶם אִישׁ דְּבָרָיו בְּמִשְׁפָּט יְכַלְכֵּל /
וְכָל אֶחָד מֵהֶם עֲצַת חֲבֵרוֹ יְסַכֵּל / עַד מָה אֲנַחְנוּ מַחְשִׁים / וְלֹא נִהְיֶה אֶל הַמַּעֲרָכָה נִגָּשִׁים / וְנוֹצִיא מִפִּינוּ הַתַּרְשִׁישִׁים / הָבָה נֵרְדָה וְנַבְלָה שָׁם שְׂפָתָם / וְנַרְאֶה אֲלֵיהֶם כִּי נִבְעֲרָה עֲצָתָם / וְנֵדְעָה מָה אַחֲרִיתָם / וְנַשְׁמִיעֵם פְּנִינֵי אִמְרוֹתֵינוּ / וּנְשַׂחֶק בָּם כַּצִּפּוֹר וְנִקְשְׁרֵם לְנַעֲרוֹתֵינוּ.
וַיֹּאמֶר אֵלַי הַשָּׂר: אֱלֹהִים יַעֲנֶה אֶת שְׁלוֹמֶךָ / וְעַל טוֹב יִזָּכֵר שְׁמֶךָ / כָּמוֹנִי כָמוֹךָ, כְּעַמִּי כְעַמֶּךָ / אֶל כָּל אֲשֶׁר תַּחְפֹּץ תַּטֵּנִי / תִּקְרָא, וְאֹמַר: הִנֵּנִי!
וָאֹמַר אֶל הַשָּׂר: וּמַה הִיא הַחָכְמָה אֲשֶׁר בָּהּ נְדַבֵּר / וַחֲיָלִים עָלֶיהָ נְגַבֵּר?</p>

<p>וַיֹּאמֶר הַשָּׂר: אֶמְצָא חֵן בְּעֵינֶיךָ וּנְדַבֵּר מֵחָכְמַת הַמַּזָּלוֹת / וְאָז תִּרְאֶה אִם אָשִׁיב הַצֵּל אֲחוֹרַנִּית עֶשֶׂר מַעֲלוֹת / וְאִם אֵדַע שַׁעֲרֵי מָכוֹן וּוִילוֹן / וְאִם אֹמַר: שֶׁמֶשׁ בְּגִבְעוֹן דֹּם וְיָרֵחַ בְּעֵמֶק
אַיָּלוֹן / כִּי אֲנִי הוּא הַיּוֹשֵׁב בְּחָכְמַת הַמַּזָּלוֹת רִאשׁוֹנָה / וְיַד כָּל הָעָם בָּאַחֲרוֹנָה / וְאַל נָא אֶשָּׂא פְנֵי אִישׁ וְאֶל אָדָם לֹא אֲכַנֶּה / כִּי אֲנִי אֶהֱרֹס – וְלֹא יִבָּנֶה / אֲשֶׁר אִם יוּכַל אִישׁ לִמְנוֹת אֶת עֲפַר הָאָרֶץ – גַּם חָכְמָתִי כֹּה תִּמָּנֶה / וְלָכֵן קְרָא וְאָנֹכִי אֶעֱנֶה / וְאֶל חָכְמָה אַחֶרֶת לֹא נִפְנֶה / וְאָז תִּרְאֶה כִּי הָאֲנָשִׁים הָאֵלֶּה לֹא יִמְצְאוּ מַעֲנֶה / כִּי הַמָּקוֹם מְקוֹם מִקְנֶה / וְיִשְׁמְרוּ לְפִיהֶם מַחֲסוֹם / כִּי לַיְלָה מֵחָזוֹן וַחֲשֵׁכָה לָהֶם מִקְּסֹם.
וָאֹמַר אֶל הַשָּׂר: מָשְׁכֵנִי אַחֲרֶיךָ / הֵן לוּ יְהִי כִדְבָרֶךָ!</p>

<p>וַנִּקְרַב אֶל הַזְּקֵנִים וְהַשָּׂרִים / וָאֹמַר אֲלֵיהֶם: שִׁמְעוּ נָא, הַמּוֹרִים! / הַקֵּץ לְדִבְרֵי רוּחַ / אוֹ יִהְיֶה הָאָדָם, אוֹ יִהְיֶה יַבְרוּחַ! / הַיּוֹם הַזֶּה הוּא לַאדֹנָי קֹדֶשׁ הִלּוּלִים / לֹא עֵת לְדַבֵּר דִבְרֵי הֲתוּלִים / וּלְסַפֵּר חֲלוֹמוֹת וַהֲבָלִים / אוֹ נְדַבֵּר מִדְּבַר חָכְמָה רָמָה, אוֹ נַחֲרִישׁ / הֲלֹא יְדַעְתֶּם כִּי מְרַדֵּף רֵיקִים יִשְׂבַּע רִישׁ / הִנֵּה, מַה טּוֹב וּמַה נָּעִים כִּי מַה שֶּׁיָּרַשְׁנוּ מִן הַחָכְמָה אוֹתוֹ נוֹרִישׁ.
וַיַּחֲרִישׁוּ הָעָם וְלֹא עָנוּ אוֹתִי דָבָר / וְהַזָּדוֹן בְּלֵב קְצָתָם גָּבָר / וְחָלַף בָּהֶם וְשָׁטַף וְעָבָר.</p>

<p>וַיֹּאמֶר הַשָּׂר: תַּחַת דַּבֵּר הַיּוֹם דִּבְרֵי מַהֲתַלּוֹת / אַחֲרֵי אֲשֶׁר חָדְלוּ הַקּוֹלוֹת / נְדַבֵּר מִן הַחָכְמוֹת הַמְּהֻלָּלוֹת / וְנִזְכֹּר טֶבַע שְׁנֵים עָשָׂר מַזָּלוֹת / וְתַחַת לִשְׁמֹעַ דִבְרֵי הָאֵלָה וְהָאַלּוֹן אֲשֶׁר בַּשַּׁלֶּכֶת / וַעֲתַלְיָהוּ הַמּוֹלֶכֶת / נְדַבֵּר בְּטֶבַע שִׁבְעָה כּוֹכְבֵי לֶכֶת / וּבְסוֹדוֹת הָאֵל אֲשֶׁר גְּאָלָנוּ / וּמִבּוֹר שָׁאוֹן וְטִיט הַיָּוֵן הֶעֱלָנוּ / אֲשֶׁר שָׁמַעְנוּ וַנֵּדָעֵם וַאֲבוֹתֵינוּ סִפְּרוּ לָנוּ.
וָאֹמַר אֶל הָשָּׂר: מָשְׁכֵנִי אַחֲרֶיךָ / פְּתַח פִּיךָ וְיָאִירוּ דְבָרֶיךָ!</p>

<p>וַיֹּאמֶר הַשָּׂר: מִי כְשַׁבְּתַי אֶל הַחָכְמָה הָאֱלֹהִיָּה / וּמִי כַצֶּדֶק מַפְתֵּחַ שֶׁל חַיָּה / וּמִי כְמַאְדִּים עַל הַתְּנוּעָה וְהַנְּטִיָּה / וּמִי כַשֶּׁמֶשׁ עַל הַמַּלְכוּת וְהָעֲלִיָּה / וּמִי כַנֹּגַהּ עַל הַיֳּפִי וְהָרְוָיָה / וּמִי כַכּוֹכָב עַל הַכְּתָב וְהַמִּכְתָּב יָדוֹ הוֹיָה / וּמִי כַלְּבָנָה – זָבַת חָלָב וּדְבַשׁ הִיא, וְזֶה פִּרְיָהּ.
וָאַעַן וָאֹמַר: מִי כְשַׁבְּתַי בַּיָּם דַּרְכּוֹ / וּמִי כַצֶּדֶק יָצִיץ מֵחֲרַכּוֹ / וּמִי כְמַאְדִּים דָּם בְּשָׁפְכוֹ / וּמִי כַשֶּׁמֶשׁ עַל כּוֹכְבֵי אֵל בְּמָלְכוֹ / וּמִי כַנֹּגַהּ בַּחֵשֶׁק לַעֲרֹךְ עֶרְכּוֹ / וּמִי כַכּוֹכָב שֵׁבֶט סוֹפֵר בְּתָמְכוֹ / וּמִי כַיָּרֵחַ חָלַק מִשֶּׁמֶן חִכּוֹ.
וַיֹּאמֶר הַשָּׂר: מִי כְשַׁבְּתַי מַכֶּה עַמִּים בְּעֶבְרָה / וּמִי כַצֶּדֶק יַדְרִיכֵם בְּדֶרֶךְ יְשָׁרָה / וּמִי כְמַאְדִּים יוֹצִיא חַרְבּוֹ מִתַּעֲרָהּ / וּמִי כַשֶּׁמֶשׁ תּוֹפִיעַ עָלֵינוּ נְהָרָה / וּמִי כַנֹּגַהּ בְּאֵשׁ הַחֵשֶׁק כְּמוֹ תַנּוּר בּוֹעֵרָה / וּמִי כַכּוֹכָב אֶצְבַּע אֱלֹהִים לַחֲרוֹת דִּבְּרוֹת עֲשָׂרָה / וּמִי כַלְּבָנָה תוֹצִיא מִמְּזָרִים קָרָה.
וָאַעַן וָאֹמַר: מִי כְשַׁבְּתַי עוֹצֵר בְּעַד הַטִּפָּה / וּמִי כַצֶּדֶק צִפָּה רֹאשָׁהּ וְחִפָּה / וּמִי כְמַאְדִּים מְזִיחַ אֲפִיקָהּ רִפָּה / וּמִי כַשֶּׁמֶשׁ רוּחַ חַיִים בִּכְנָפֶיהָ שָׁאֲפָה / וּמִי כַנֹּגַהּ צוּרָתָהּ רִקֵּם וְיִפָּה / וּמִי כַכּוֹכָב צִיֵּר רֹאשׁ וְזָנָב, אַגְמוֹן וְכִפָּה / וּמִי כַלְּבָנָה יוֹצִיא חָתָן מֵחֻפָּה.
וַיֹּאמֶר הַשָּׂר: מִי כְשַׁבְּתַּי עַל הַחֲמוֹרִים / וּמִי כַצֶּדֶק עַל הַגְּמָלִים וְהַכָּרִים / וּמִי כְמַאְדִּים עַל הָעִזִּים וְהַשְּׂעִירִים / וּמִי כַשֶּׁמֶשׁ עַל הַסּוּסִים הָאַבִּירִים / וּמִי כַנֹּגַהּ עַל הַפְּרָדִים הָאֲרוּרִים / וּמִי כַכּוֹכָב עַל הַצֹּאן וְהָעֲדָרִים / וּמִי כַלְּבָנָה עַל הַשְּׁוָרִים.
וָאַעַן וָאֹמַר: מִי כְשַׁבְּתַי מֵעִיד עַל שַׁבְּתוֹתַי / וּמִי כַצֶּדֶק / לְחַזֵּק כָּל בֶּדֶק / וּמִי כְמַאְדִּים / לִשְׁפֹּךְ דָּם יַקְדִּים / וּמִי כַחַמָּה / לְחַדֵּשׁ פְּנֵי אֲדָמָה / וּמִי כַנֹּגַהּ / סָבִיב לוֹ נֹגַהּ / וּמִי כַכּוֹכָב / בֵּין רַגְלֵי הַשֶּׁמֶשׁ כָּרַע וְשָׁכַב / וּמִי כַיָּרֵחַ / נָטָה לָלוּן כְּאוֹרֵחַ.
וַיֹאמֶר הַשָּׂר: אֵין כְּשַׁבְּתַי עוֹקֵר מַלְכֻיּוֹת וּמַחֲרִיב / וְאֵין כַּצֶּדֶק צַדִּיק וְצֶדֶק יַקְרִיב / וְלֹא כְמַאְדִּים מְחַרְחֵר רִיב / וְלֹא כַשֶּׁמֶשׁ מַזְרִיחַ וּמַעֲרִיב / וְאֵין כַּנֹּגַהּ בַּחֵשֶׁק וּבִזְנוּנָיו / וְלֹא כַכּוֹכָב קֶסֶת הַסּוֹפֵר בְּמָתְנָיו / וְאֵין כַּלְּבָנָה דוֹבֵר דָּבָר דָּבוּר עַל אָפְנָיו.
וָאַעַן וָאֹמַר: אֵין כְּיוֹם שַׁבְּתַי בִּימוֹת הַשָּׁנָה / וְלֹא כַצֶּדֶק יִהְיֶה עִם הַצֶּדֶק בְּאָמְנָה / וְלֹא כְמַאְדִּים מַחֲזִיק מָגֵן וְצִנָּה / וְלֹא כַשֶּׁמֶשׁ עֲדִינָה / וְאֵין כַּנֹּגַהּ זוֹנָה / וְלֹא צוּרָה בָרָקִיעַ כְּצוּרַת כּוֹכָב קְטַנָּה / וְלֹא מָהִיר כַּלְּבָנָה.
וַיֹאמֶר הַשָּׂר: אֵין כְּשַׁבְּתַי מַשְׂכִּיל וְנָהִיר / וְלֹא כַצֶּדֶק זָהִיר / וְלֹא כְמַאְדִּים זֵד יָהִיר / וְלֹא כַשֶּׁמֶשׁ זוֹרֵחַ וּמַזְהִיר / וְלֹא כַנֹּגַהּ בַּשְּׁחָקִים בָּהִיר / וְלֹא כַכּוֹכָב סוֹפֵר מָהִיר / וְלֹא כַלְּבָנָה בֵּין שׁוּרוֹתָם יַזְהִיר.
וָאַעַן וָאֹמַר: אֵין כְּשַׁבְּתַי עָצֵל וּפִסֵּחַ / וְלֹא כַצֶּדֶק נוֹצֵחַ / וְלֹא כְמַאְדִּים רוֹצֵחַ / וְלֹא כַשֶּׁמֶשׁ שׁוֹאֵף וְזוֹרֵחַ / וְלֹא כַנֹּגַהּ חוֹשֵׁק וְשָׂמֵחַ / וְלֹא כַכּוֹכָב סוֹפֵר וּפִקֵּחַ / וְלֹא אִישׁ דְּבָרִים וּמֵלִיץ כַּיָּרֵחַ.
וַיֹּאמֶר הַשָּׂר: שְׁנוֹת שַׁבְּתַי לִקְבוּרוֹת / וּשְׁנוֹת צֶדֶק – צֶדֶק לִרְדֹּף וּלְהוֹרוֹת /
וּשְׁנוֹת מַאְדִּים לָנוּעַ אַחַר הַסְּחוֹרוֹת / וּשְׁנוֹת חַמָּה לִרְדֹּף הַשְּׂרָרוֹת / וּשְׁנוֹת נֹגַהּ לִשְׁגּוֹת בְּזָרוֹת / וּשְׁנוֹת כּוֹכָב לִלְמוֹד הַתּוֹרוֹת / וּשְׁנוֹת הַלְּבָנָה בְּאֵשׁ הַיַּלְדּוּת כְּמַרְאֶה
הַלַּפִּידִים בּוֹעֲרוֹת.</p>

<p>וָאַעַן וָאֹמַר: הַשֶּׁמֶשׁ כְּחָתָן בְּתוֹר הַמַּעֲלָה / וְהַלְּבָנָה תִתְכַּס בְּצָעִיף וְתִתְעַלֵּף כְּכַלָּה / וַחֲמֵשֶׁת כּוֹכְבֵי אֵל כְּשׁוֹשְׁבִינִים מְשׁוֹרְרִים בְּקוֹל הַמֻלָּה / וּשְׁנֵים עָשָׂר נְשִׂיאִים לְאֻמּוֹתָם יָחוּלוּ בַמְּחוֹלוֹת
וְחוֹזְרִים חֲלִילָה / וּצְבָא הַשָּׁמַיִם מִימִינָם וּמִשְׂמֹאלָם מְרִיעִים תְּרוּעָה גְדוֹלָה / וְהָעִיר שׁוּשָׁן צָהֲלָה.</p>

<p>וַיֹּאמֶר הַשָּׂר: הַשֶּׁמֶשׁ כַּמֶּלֶךְ וְהַלְּבָנָה גְבִרְתּוֹ / נֹגַהּ – פִּילַגְשׁוֹ וְאוֹמַנְתּוֹ / וְכוֹכָב – סוֹפֵר מָהִיר בִּמְלַאכְתוֹ / וְשַׁבְּתַי – יוֹדֵעַ בִּינָה לְעִתּוֹ / וְצֶדֶק – דָּן דִּין אֱמֶת לַאֲמִתּוֹ / וּמַאְדִּים – שַׂר הַטַּבָּחִים, וְהַמַּזָּלוֹת – שָׂרֵי צִבְאוֹת מַלְכוּתוֹ / וְכָל צְבָא הַשָּׁמַיִם – עַמּוֹ וְנַחֲלָתוֹ / יוֹשְׁבִים תַּחַת גַּפְנוֹ וְתַחַת תְּאֵנָתוֹ.
וָאַעַן וָאֹמַר: מִי כַטָּלֶה – מוֹצֵא רוּחַ מֵאוֹצְרוֹתָיו / וְכַשּׁוֹר – יָשֶׁת חֹשֶׁךְ סִתְרוֹ וְסֻכָּתוֹ סְבִיבוֹתָיו / וְכַתְּאוֹמִים – עָשָׂה לָרוּחַ מִשְׂקָל וּמַיִם תִּכֵּן בְּמִדּוֹתָיו / וְכַסַּרְטָן – מַשְׁקֶה הָרִים מֵעֲלִיּוֹתָיו / וְכָאַרְיֵה – חָזָק וְגִבּוֹר בְּמַמְשְׁלוֹתָיו / וְכַבְּתוּלָה – יֵרֵד הָעַיְנָה לִשְׁאֹב גֶּשֶׁם
מִטְרוֹתָיו / וְכַמֹּאזְנַיִם – יִשְׁקֹל הָרֵי עוֹלָם וְגִבְעוֹתָיו / וְכָעַקְרָב – בַּסּוּפָה וּבִשְׂעָרָה הֲלִיכוֹתָיו / וְכַקֶּשֶת – יוֹרֶה יוֹרֶה וּמַלְקוֹשׁ בְּקַשְׁתּוֹתָיו / וְכַגְּדִי – תֶאֱרַכְנָה לֵילוֹתָיו / וְכַדְּלִי – קִיֵּם ׳לֹא יַחֵל דְּבָרוֹ וּמוֹצָא שְׂפָתָיו׳ / וְכַדָּגִים – מְאַסֵּף לְכָל מַחֲנוֹתָיו.
וַיֹּאמֶר הַשָּׂר: טָלֶה – עַל רֹאשׁוֹ מְשָׁלוֹ / וְשׁוֹר – עַל הַצַּוָּאר עֹל סֻבֳּלוֹ / וּתְאוֹמִים – יָדָיו רַב לוֹ / וְסַרְטָן – הֶחָזֶה גְבוּלוֹ / וְאַרְיֵה – הָאִסְטוֹמְכָא בְגוֹרָלוֹ / וְלִבְתוּלָה – הַטַּבּוּר כֻּלּוֹ / וּלְמֹאזְנַיִם – הַבֶּטֶן וְחֵילוֹ / וּלְעַקְרָב – הָאֲשָׁכִים וּמְחִי קֳבָלּוֹ / וּלְקֶשֶׁת – יַרְכְּתֵי אָהֳלוֹ / גְדִי – הַבִּרְכַּיִם יֵשְׁבוּ בְצִלּוֹ / וּדְלִי – הַשּׁוֹקַיִם לְחַבְלוֹ / וְדָגִים – הָרַגְלַיִם יַחֲנוּ בְאוֹתוֹת עַל דִּגְלוֹ.
וָאַעַן וָאֹמַר: יֹאמַר טָלֶה: עָלִיתִי לְמַעְלָה מִכּוֹכְבֵי אֵל בְּעַנְוָתִי / וְלֹא עֲזָרַנִי אֶל זֶה קַלּוּתִי.
וַיֹּאמֶר הַשָּׂר: יֹאמַר שׁוֹר: עָלִיתִי אֶל הַשְּׁחָקִים בְּסִבַּת עֹל סֻבֳּלִי / וְלֹא עֲזָרַנִי אֶל זֶה גְבוּרָה הָיְתָה לִּי.
וָאַעַן וָאֹמַר: יֹאמַר תְּאוֹמִים: הָיִיתִי בַשַּׁחַק בְּסִבַּת הָאֲחָוָה / וּבִלְעָדֶיהָ הָיִיתִי לִפְנֵי מְלָכִים לְרַאֲוָה.
וַיֹּאמֶר הַשָּׂר: יֹאמַר סַרְטָן: הָיִיתִי בַשָּׁמַיִם לִהְיוֹת לָרְשָׁעִים תַּבְנִית / לְהָסֵב אֶת לִבָּם אֲחוֹרַנִּית.
וָאַעַן וָאֹמַר: יֹאמַר אַרְיֵה: לִמְדוּ מִמֶּנִּי
צְנִיעוּת וּגְבוּרָה / כִּי אֶצְלִי בְּתוּלָה וְלֹא גָעַרְתִּי בָהּ
לְעוֹלָם גְעָרָה.</p>

<p>וַיֹּאמֶר הַשָּׂר: תֹּאמַר בְּתוּלָה: אִתִּי אַהֲבַת חֶסֶד וְהַצְנֵעַ לֶכֶת / כִּי לֹא פִתּוּנִי שִׁבְעָה כוֹכְבֵי לֶכֶת.
וָאַעַן וָאֹמַר: יֹאמַר מֹאזְנַיִם: פַּלְּסוּ מַעְגַּל רַגְלֵיכֶם, בָּנַי / כִּי פֶלֶס וּמֹאזְנַיִם מִשְׁפָּט לַאדֹנָי.
וַיֹּאמֶר הַשָּׂר: יֹאמַר עַקְרָב: אִם תִּהְיוּ לְרָעוֹת אַחֲרֵי רַבִּים / אֲנִי אֲיַסֵּר אֶתְכֶם בָּעַקְרַבִּים.
וָאַעַן וָאֹמַר: יֹאמַר קֶשֶׁת: הוּשַׂמְתִּי בַשָּׁמַיִם לִרְאוֹת זִיקִים חִצִּים וָמָוֶת / לַעוֹזְבִים אָרְחוֹת יֹשֶׁר, לָלֶכֶת בְּדֶרֶךְ צַלְמָוֶת.
וַיֹּאמֶר הַשָּׂר: יֹאמַר גְּדִי: אֶרְבַּץ עִם אַרְיֵה וְקֶשֶׁת וְתִתְעַנַּג בַּדֶּשֶׁן נַפְשִׁי / לֹא יָרֵעוּ וְלֹא יַשְׁחִיתוּ בְכָל הַר קָדְשִׁי.
וָאַעַן וָאֹמַר: יֹאמַר דְּלִי: בִּלְבָבְךָ עֵצָה, וּלְךָ דְלִי – וְאֵיךְ לֹא תִדְלֶה / וַאֲנִי נְשִׂיאִים וָרוּחַ וְגֶּשֶׁם מִקְּצֵה הָאָרֶץ אַעֲלֶה.
וַיֹּאמֶר הַשָּׂר: יֹאמַר דָגִים: לֹא הֶעֱלַנִי אֶל הַשָּׁמַיִם – רַק הַשְּׁתִיקָה / וְעַתָּה, בּוֹא כָתְבָה עַל לוּחַ לִבֶּךָ וְעַל סֵפֶר חֻקָּהּ.
וָאַעַן וָאֹמַר: כַּמָּה גְדוֹלָה מַעֲלַת הָעֲנָוָה / שֶׁהֲרֵי קָדַם טָלֶה בַּמַּזָּלוֹת לְכָל בַּעֲלֵי הָעֹצֶם וְהַגַּאֲוָה.</p>

<p>וַיֹּאמֶר הַשָּׂר: מַה גָּדְלָה מְאֹד מַעֲלַת בַּעַל הַיָּפָה וְאַף אִם לוֹ קְרָנַיִם / שֶׁהֲרֵי הוּשַׂם שׁוֹר מַקְרִין מַפְרִיס מַזָּל בַּשָּׁמַיִם.</p>

<p>וָאַעַן וָאֹמַר: מַה גָּדַל חֵשֶׁק הַחוֹשְׁקִים הַנִּתְאָמִים / שֶׁהֲרֵי הוּשַׂם בַּשָּׁמַיִם מַזַּל תְּאוֹמִים.</p>

<p>וַיֹּאמֶר הַשָּׂר: אֵין לִתְמֹהַ אִם נְדִיבֵי עַמִּים יֵלְכוּ קְדוֹרַנִּית / אַחֲרֵי הֱיוֹת סַרְטָן בַּשָּׁמַיִם וְחוֹזֵר אֲחוֹרַנִּית.</p>

<p>וָאַעַן וָאֹמַר: מַה גָּדְלָה מַעֲלַת הָאִישׁ אֶל תַּכְלִית הַגְּבוּרָה יַגִּיע / שֶּהֲרֵי הוּשַׂם אַרְיֵה מַזָּל בָּרָקִיעַ.</p>

<p>וַיֹּאמֶר הַשָּׂר: מַה גָּדְלָה מַעֲלַת הַבְּתוּלָה / שֶׁהֲרֵי בֵּין מַזְּלוֹת הַשָּׁמַיִם תַּחֲנֶה בְאוֹתוֹת עַל דִּגְלָהּ.</p>

<p>וָאַעַן וָאֹמַר: אֵיךְ לֹא יִרְאוּ וְלֹא יִירְאוּ הָרְשָׁעִים – וְהֵם בַּעֲלֵי עֵינַיִם / כִּי פֶלֶס וּמֹאזְנֵי מִשְׁפָּט לַאדֹנָי בַּשָּׁמַיִם.</p>

<p>וַיֹּאמֶר הַשָּׂר: אֵין לִתְמֹהַּ אִם יַעֲלֶה לַשָּׁמַיִם שִׂיא הָרְשָׁעִים / אַחֲרֵי הֱיוֹת עַקְרָב לְמַעְלָה מִשִּׁבְעָה רְקִיעִים.</p>

<p>וָאַעַן וָאֹמַר: אֵין לִתְמֹהַּ עַל הַגְּזֵרוֹת הֶחָלוֹת בַּיַּבָּשֶׁת / אַחֲרֵי הֱיוֹת בַּשָּׁמַיִם הַמּוֹרִים בַּקָּשֶׁת.</p>

<p>וַיֹּאמֶר הַשָּׂר: אֵין לִתְמֹהַּ עַל בְּשַׂר הַגְּדִי אִם גָּדְלָה מַעֲלָתוֹ / אַחֲרֵי אֲשֶׁר לְמַעְלָה מִכּוֹכְבֵי אֵל תַּחֲנוֹתוֹ.</p>

<p>וָאַעַן וָאֹמַר: לֹא יָדַעְתִּי אֵיךְ הֶעָבִים יִמָּלְאוּ גֶשֶׁם וְיָרִיקוּ מַיִם / עַד רָאִיתִי מַזָּל דְּלִי בַשָּׁמַיִם.</p>

<p>וַיֹּאמֶר הַשָּׂר: לֹא יָדְעָה נַפְשִׁי אֵיךְ עָלוּ הַדָּגִים בַּשָּׁמַיִם / עַד רָאִיתִי כוֹכָבִים בַּדְּלִי יוֹצְאוֹת לִשְׁאֹב מָיִם.</p>

<p>וָאַעַן וָאֹמַר: אֵיךְ אִישׁ לֹא יְרַחֵף עַל גוֹזָלָיו וִירַחֵם / בִּרְאוֹתוֹ שָׁמַיִם עַיִשׁ עַל בָּנֶיהָ תַנְחֵם.</p>

<p>וַיֹּאמֶר הַשָּׂר: רָאִיתִי בַשַּׁחַק דְּלִי וְאֵין בּוֹר וְאֵין מַיִם / וְאוּלַי כִּי הוּא לִדְלוֹת וּלְהַעֲלוֹת נֶפֶשׁ הַצַּדִּיק בַּשָּׁמַיִם.</p>

<p>וָאַעַן וָאֹמַר: נִפְלֵאתִי בִרְאוֹתִי כִּי אֵין צוּרַת עוֹף בַּמַּזָּלוֹת וְלֹא יָדַעְתִּי לַדָּבָר פֵּשֶׁר / עַד אֲשֶׁר הִבְחַנְתִּי כִּי זֶה מִיִּרְאַת כּוֹכַב
הַנֶּשֶׁר.</p>

<p>וַיֹּאמֶר הַשָּׂר: לֹא נִבְרָא מֹאזְנַיִם בָּרָקִיעַ / רַק לִהְיוֹתוֹ מֹרֶךְ בְּלֵב הָרְשָׁעִים מַגִּיעַ.</p>

<p>וָאַעַן וָאֹמַר: אֶתְמַהּ, אַחֲרֵי הֱיוֹת שַׁבְּתַי לַבְּרוּאִים מִשְׁטַח חֲרָמִים / אֵיךְ עָלָה בְגוֹרָלוֹ מִבְחַר הַיָּמִים.</p>

<p>וַיֹּאמֶר הַשָּׂר: לֹא תָמַהְתִּי אֵיךְ הֻזְהֲרוּ מֵעֲשׂוֹת מְלָאכָה בַשַּׁבָּת אֲבוֹתַי / אַחֲרֵי אֲשֶׁר הִבְחַנְתִּי בְשִׂכְלִי עַצְלוּת שַׁבְּתַי.</p>

<p>וָאַעַן וָאֹמַר: אֵין לִתְמֹהַ אִם הַיָּמִים פָּרְשׂוּ רֶשֶׁת לְיַד מַעְגָּל / אַחֲרֵי הֱיוֹת שַׁבְּתַי וּמַאְדִּים בַּגַּלְגָּל.</p>

<p>וַיֹּאמֶר הַשָּׂר: פְּלוֹנִי יִתְחַבֵּר פַּעַם בַּחֹדֶשׁ עִם הָעֲדִינָה / כְּהִתְחַבְּרוּת שֶׁמֶשׁ פַּעַם בְּחֹדֶשׁ עִם הַלְּבָנָה.</p>

<p>וָאַעַן וָאֹמַר: פְּלוֹנִי צָנוּעַ כַּשֶּׁמֶשׁ הַחוֹנֶה בְכָל שָׁנָה חֹדֶשׁ בַּבְּתוּלָה / וְלֹא שָׁת לִבּוֹ לַעֲשׂוֹת עִמָּהּ נְבָלָה.</p>

<p>וַיֹּאמֶר הַשָּׂר: יֹאמְרוּ בְּקַדְרוּת הַשֶּׁמֶשׁ דִּבְרֵי חֲלוֹמוֹת וַהֲבָלִים / וְלֹא יֵדְעוּ כִי פְנֵי הַצְּבִיּוֹת אוֹרוֹ גוֹזְלִים.</p>

<p>וָאַעַן וָאֹמַר: לֹא עָלָה בְלִבִּי לִבְזוֹת וּלְשַׁקֵּץ אִישׁ קְצַר קוֹמָה וֶעֱנוּתוֹ / מִן הַיּוֹם אֲשֶׁר יָדַעְתִּי עֵרֶךְ גוּף כּוֹכַב־חַמָּה וּמַעֲלָתוֹ.
וַיֹּאמֶר הַשָּׂר: רָאִיתִי פַעַם וּפַעֲמַיִם אוֹר הַלְּבָנָה גֻּנַּב / וְלֹא יָדַעְתִּי הַסִּבָּה כִּי תַשְׁקִיף מִן הָאֶשְׁנָב.</p>

<p>וָאַעַן וָאֹמַר: לְכוֹכְבֵי גַלְגַּל הַשְּׁמִינִי נֶפֶשׁ צְנוּעָה / אֲשֶׁר עָמְדָה בְתוּלָה בֵינֵיהֶם
חֲמֵשֶׁת אֲלָפִים וּשְׁמוֹנֶה וּשְׁמוֹנִים שָׁנָה וְאִישׁ לֹא
יְדָעָהּ.</p>

<p>וַיֹּאמֶר הַשָּׂר: אֶחְשֹׁב הֱיוֹת כּוֹכְבֵי הַשָּׁמַיִם זְקֵנִים אוֹ סָרִיסִים / אִם שׁוֹכְנָה בְתוּלָה עִמָּהֶם וְלֹא עָשׂוּ לָהּ כְּתֹנֶת פַּסִּים.</p>

<p>וָאַעַן וָאֹמַר: אֵין לִתְמֹהַּ אִם יֵשׁ בָּאָרֶץ כְּסִילִים לְמִינֵיהֶם / אַחֲרֵי רְאוֹתֵנוּ כוֹכְבֵי שָׁמַיִם וּכְסִילֵיהֶם.</p>

<p>וַיֹּאמֶר הַשָּׂר: אֵין לִתְמֹהַּ אִם מָעֲטוּ גְדוֹלֵי הַמַּעֲלָה וְרַבּוּ הַשּׁוֹבָבִים / שֶׁהֲרֵי יֵשׂ בָּרָקִיעַ שֶׁמֶשׁ אֶחָד וּשְׁנֵי כְסִילִים וּשְׁנֵי כְלָבִים.</p>

<p>וָאַעַן וָאֹמַר: אֶחְשֹׁב כִּי הַכֶּלֶב בַּשָּׁמַיִם יִהְיֶה / לִשְׁמֹר טָלֶה וּגְדִי מִפִּי אַרְיֵה.</p>

<p>וַיֹּאמֶר הַשָּׂר: אֶחְשֹׁב כִּי לֹא נִבְרָא אַרְיֵה בַשְּׁחָקִים / רַק לִשְׁמֹר בְּתוּלָה מִן הַחוֹשְׁקִים.</p>

<p>וָאַעַן וָאֹמַר: לֹא הָיָה אַרְיֵה אֵצֶל בְּתוּלָה / רַק מִדְּאָגָה מִדָּבָר פֶּן תַּעֲשֶׂה נְבָלָה.</p>

<p>וַיֹּאמֶר הַשָּׂר: אִלּוּ אִישׁ עַל הַנָּשִׁים נֶאֱמָן יִהְיֶה / הָיָה אֵצֶל בְּתוּלָה תְּאוֹמִים וְלֹא אַרְיֵה.</p>

<p>וָאַעַן וָאֹמַר: מַה גָּדְלָה מַעֲלַת דָּגִים עַל כָּל הַמְּזוֹנוֹת / שֶׁהֲרֵי הוּשַׂם בַּמַּזָּלוֹת מְאַסֵּף לְכָל הַמַחֲנוֹת.</p>

<p>וַיֹּאמֶר הַשָּׂר: תָּמֵהַּ אֲנִי אֵיךְ לֹא יִשְׁמְרוּ הָאֻמּוֹת שַׁבְּתּוֹתַי / בִּרְאוֹתָם כִּי הָעֶלְיוֹן מִכּוֹכְבֵי לֶכֶת הוּא כּוֹכָב שַׁבְּתַי.</p>

<p>וָאַעַן וָאֹמַר: תַּמֵהַ אֲנִי אֵיךְ יִהְיֶה דֶרֶךְ הָרָשָׁע כִּמְשׂוּכַת חֶדֶק / בִּרְאוֹתִי בִּשְׁמֵי הַשָּׁמַיִם כּוֹכַב צֶדֶק.</p>

<br />

<p>וַיֹּאמֶר הַשָּׂר: אֵין לִתְמֹהַּ אִם הַצַּדִּיקִים אֶת הָרְשָׁעִים מְנַדִּים / שֶׁהֲרֵי הוּשַׂם בַּשָּׁמַיִם צֶדֶק עַל מַאְדִּים.</p>

<p>וָאַעַן וָאֹמַר: לֹא יִתְגָּאֶה הַמֶּלֶךְ לָחֹן בְּנֵי תְמוּתָה לְעִתּוֹת / כִּי הִנֵּה הַשֶּׁמֶשׁ, נִצּוֹצֵי חַשְׁמַלָּיו חִבְּקוּ אַשְׁפַּתוֹת.</p>

<p>וַיֹּאמֶר הַשָּׂר: אֵיךְ לֹא יִהְיֶה לַחֵשֶׁק אַחֲרֵי נִמְכַּר גְּאֻלָּה וּפִדְיוֹם / וְאוֹר נֹגַהּ הוֹלֵךְ וָאוֹר עַד נְכוֹן הַיּוֹם.</p>

<p>וָאַעַן וָאֹמַר: לֹא יֵבוֹשׁ שְׁפַל רוּחַ לְהִתְחַבֵּר עִם בַּעַל מַעֲלָה רָמָה / כִּי הִנֵּה כּוֹכָב הַקָּטֹן שֶׁבַּכּוֹכָבִים, לֹא יִפָּרֵד מִן הַחַמָּה.</p>

<p>וַיֹּאמֶר הַשָּׂר: אֵין לִתְמֹהַּ אִם הַיַּעֲלָה הַלְּבָנָה תִּהְיֶה עִם הַחוֹשְׁקִים בְּאָמְנָה / כִּי הִנֵּה לֹא יִתְחַבֵּר הַשֶּׁמֶשׁ פַּעַם בַּחֹדֶשׁ רַק עִם
הַלְּבָנָה.</p>

<p>וָאַעַן וָאֹמַר: אֵין לִתְמֹהַּ אִם הָעַקְרָב לִשְׁפֹּךְ דָּם יַקְדִּים / אַחֲרֵי הֱיוֹת עַקְרָב בֵּית מַאְדִּים.</p>

<p>וַיֹּאמֶר הַשָּׂר: נִקְרְאוּ בַעֲלֵי קְרָנַיִם אַנְשֵׁי בּוֹגְדוֹת אֲשֶׁר לֹא עָמְדָה רַגְלָם בַּמִּישׁוֹר / מִפְּנֵי הֱיוֹת בֵּית נֹגַהּ הַמּוֹכֶרֶת גּוֹיִים
בִּזְנוּנֶיהָ, שׁוֹר.</p>

<p>וָאַעַן וָאֹמַר: אֵין לִתְמֹהַּ עַל מַאְדִּים אִם יָדָיו מְלֻמָּדוֹת לַקְּרָב / אַחֲרֵי הֱיוֹת בְּבֵיתוֹ עַקְרָב.</p>

<p>וַיֹּאמֶר הַשָּׂר: אֵין לִתְמֹהַּ אִם הַיָּפָה כַלְּבָנָה תַּחֲזֹר אֲחוֹרַנִּית לְעֵת זִקְנָה וְתִקְטַן / אַחֲרֵי הֱיוֹת בֵּית לְבָנָה סַרְטָן.</p>

<p>וָאַעַן וָאֹמַר: הַשּׁוֹאֲלִים מַדּוּעַ הַחוֹשְׁקִים זָלִים זָהָב מִכִּיס וְלֹא יַחְמֹלוּ / שָׁכְחוּ כִּי בֵית נֹגַהּ מֹאזְנַיִם, אֲשֶׁר כֶּסֶף בַּקָּנֶה יִשְׁקֹלוּ.</p>

<p>וַיֹּאמֶר הַשָּׂר: אֵין לִתְמֹהַּ אִם הַדָּג הֵקִיא אֶת יוֹנָה אֶל הַיַּבָּשָׁה / כִּי אַחֲרֵי הֱיוֹת דָּגִים בֵּית צֶדֶק הָיָה לָהֶם הַצֶּדֶק לְמוֹרָשָׁה.</p>

<p>וָאַעַן וָאֹמַר: אֵין לִתְמֹהַּ מִן הַיָּרֵחַ אִם הוּא לִפְעָמִים בְּמַהֲלָכוֹ נָזוֹר / שֶׁהֲרֵי בֵיתוֹ סַרְטָן וְהוּא אֲחוֹרַנִּית חוֹזֵר.</p>

<p>וַיֹּאמֶר הַשָּׂר: אֵין לִתְמֹהַּ אִם הַשֶּׁמֶשׁ כְּמֶלֶךְ עַל תֵּבֵל יִהְיֶה / אַחֲרֵי הֱיוֹת בֵּיתוֹ אַרְיֵה.</p>

<p>וָאַעַן וָאֹמַר: אֵין לִתְמֹהַּ עַל הָאַרְיֵה אִם הוּא מֶלֶךְ עַל חַיּוֹת הָאֲדָמָה / אַחֲרֵי הֱיוֹת אַרְיֵה בֵית חַמָּה.</p>

<p>וַיֹּאמֶר הַשָּׂר: אֵין לִתְמֹהַּ אִם הַבְּתוּלָה תִתְיַפֶּה כְכַלָּה / אַחֲרֵי הֱיוֹת בֵּית כּוֹכַב־חַמָּה בְּתוּלָה.
וָאַעַן וָאֹמַר: תִּדְמֶה הַשֶּׁמֶשׁ לְחָתָן יְכַהֵן פְּאֵר בְּגַלְגַּלֶּיהָ / וְהַלְּבָנָה לַכַּלָּה תַעְדֶּה כֵלֶיהָ.</p>

<p>וַיֹּאמֶר הַשָּׂר: אֶרְאֶה חֲמֵשֶׁת כּוֹכְבֵי הַנְּבוּכָה / כְּשׁוֹשְׁבִינִים הָעוֹמְדִים עַל הַבְּרָכָה.</p>

<p>וָאַעַן וָאֹמַר: אֶרְאֶה שְׁתֵּים עֶשְׂרֵה צוּרוֹת אֲשֶׁר בַּאֲפֻדַּת גַּלְגַּל הַמַּזָּלוֹת / לְדִמְיוֹן שָׁרִים וְחוֹלְלִים יָחוּלוּ בַמְּחוֹלוֹת.</p>

<p>וַיֹּאמֶר הַשָּׂר: אֶרְאֶה צְבַא הַשָּׁמַיִם מִימִינָם וּמִשְׂמֹאלָם כַּחוֹל / לְדִמְיוֹן הָעָם הַנִּקְבָּצִים לִרְאוֹת הַמָּחוֹל.</p>

<p>וַיְהִי כִשְׁמֹעַ הָעָם אֶת מְלִיצוֹתֵינוּ הַחֲמוּדוֹת / וְהַחָכְמוֹת הָרָמוֹת וְהַנִּכְבָּדוֹת / עָמְדוּ מַרְעִידִים וּתְמֵהִים / כְּאִלּוּ שָׁם נִגְלוּ אֲלֵיהֶם הָאֱלֹהִים / וַיַּעֲמֹד אֶחָד מֵרָאשֵׁיהֶם בְּמִצְוַת אֲחֵיהֶם לְבָרְכֵנוּ / וּלְהוֹדוֹת אֶל מַעֲלָתֵנוּ / וַיֹּאמַר: שָׁלוֹם לָכֶם, שָׁלוֹם, הַרְרֵי אֵל / רָאשֵׁי אַלְפֵי יִשְׂרָאֵל / בָּרוּךְ אֲשֶׁר חָלַק לָכֶם מִכְּבוֹדוֹ / וַיַָּאצֶל עֲלֵיכֶם מֵהוֹדוֹ / לֹא
יָדַעְנוּ בִלְתִּי הַיּוֹם כִּי שׁוֹכְנֵי בָתֵי חֹמֶר, אֲשֶׁר בֶּעָפָר
יְסוֹדָם / יֵדְעוּ מַהַלְכוֹת צִבְאוֹת הַשָּׁמַיִם וְסוֹדָם / חָשַׁבְנוּ כִּי הַשָּׁמַיִם שָׁמַיִם לַאדֹנָי וְהָאָרֶץ נָתַן לִבְנֵי אָדָם /
אָמְנָם הַיּוֹם הַזֶּה, רָאִינוּ נִפְלָאוֹת / וְשָׁמַעְנוּ מִכּוֹכְבֵי שַׁחַק נוֹרָאוֹת / לֹא נִשְׁאַל עַל מַעֲלַתְכֶם מוֹפֵת אוֹ אוֹת / אֵין לִתְמֹהַּ אִם הָיִינוּ בְעֵינֵיכֶם לְחֶרְפָּה
וּלְקֶלֶס / שְׁקַלְתֶּם גִּבְעוֹת עוֹלָם בְּמֹאזְנַיִם וְהַרְרֵי עַד בַּפֶּלֶס / לְשֵׁמַעַ אֹזֶן שָׁמַעְנוּ שִׁמְעֲכֶם וְעַתָּה עֵינֵינוּ רָאָתָה / מִי לֹא יִירָא מִמַּעֲלַתְכֶם כִּי לָכֶם יָאָתָה /
דִּבַּרְתֶּם הַיּוֹם נְגִידִים / הִנֶּנּוּ לַאֲדֹנֵינוּ לַעֲבָדִים / וְעָלֵינוּ וְעַל פֹּעַל יָדֵינוּ תְצַוּוּ / כִּי לָכֶם הַלְּבָבוֹת יְקַוּוּ / וּמִדֶּשֶׁן חָכְמַתְכֶם יִרְוּוּ / אַחֲרֵי כֵן קָם הָעָם וְהִשְׁתַחֲוּוּ / וַאֲנַחְנוּ הִפְקַדְנוּם לֵאלֹהִים / וְהֵם נִשְׁאֲרוּ עַל מַעֲלָתֵנוּ תְמֵהִים.
וַיְהִי כִי בָאנוּ אֶל הַמָּלוֹן וַיֹּאמֶר הַשָּׂר: הֲרָאִיתָ אֵיךְ חָשַׂפְתִּי הַיּוֹם סוֹדִי / וְאֵיךְ בְּחָכְמַת הַמַּזָּלוֹת גָּבְרָה יָדִי / מִי יִתֵּן וְתִגְבַּר יָדִי בַּשִּׁירוֹת הַמְּהֻלָּלוֹת
/ כַּאֲשֶׁר גָּבְרָה בְּחָכְמַת הַמַּזָּלוֹת /
אָמְנָם אִם אִישׁ מֵהֶם לְדַבֵּר בְּעִנְיַן הַשִּׁיר יֹאבֶה / אֶצְטָרֵךְ לָבֹא חֶדֶר בְּחֶדֶר לְהֵחָבֵא.</p>

<p>וָאַעַן וָאֹמַר חַיֶּיךָ, הַשָּׂר! אִם אִישׁ מֵהֶם יָבוֹא וּמֵעִנְיַן הַשִּׁיר יִשְׁאַל / אָשִׂים מִלָּתוֹ לְאַל / וְאֶת גְאֻלָּתְךָ אָנֹכִי אֶגְאָל.</p>

<p>עוֹדֵנוּ בַדְּבָרִים הָאֵלֶּה מְדַבְּרִים / וְהִנֵּה עֶשְׂרִים אֲנָשִׁים, כְּאִישׁ אֶחָד חֲבֵרִים /
בָּאוּ עָדֵינוּ / לַחֲשֹׂף סוֹדֵנוּ / וַיֹּאמְרוּ אֵלֵינוּ: אֲדוֹנֵינוּ / הַיּוֹם רָאִינוּ מִכֶּם נוֹרָאוֹת / אֲשֶׁר לֹא יוּכַל אִישׁ לְדַבֵּר וְלֹא תִשְׂבַּע עַיִן לִרְאוֹת / וְעַתָּה, יִיטַב בְּעֵינֵיכֶם לְהוֹדִיעֵנוּ עַל הַנְּכוֹנָה / אִם בִּמְלֶאכֶת הַשִּׁיר יְדֵיכֶם אֱמוּנָה.
וַיֹּאמֶר הַשָּׂר: יֵשׁ וָיֵשׁ! / הִנֵּה חֲבֵרִי לֹא יִתְבַּיֵּשׁ / לִמַּדְתִּיו מִן הַשִּׁירִים כְּבָר / מַה שֶּׁיֵּדַע לְהָשִׁיב שׁוֹאֲלוֹ דָבָר / וְעַתָּה יֶחֱשֹׂף כָּל אֶחָד מִכֶּם סוֹדוֹ / וְאָז תִּרְאוּ כִּי רַב חֵילוֹ וְכִי כַבִּיר מָצְאָה
יָדוֹ.</p>

<p>וַיִּגַּשׁ הָרִאשׁוֹן וַיֹּאמַר: אֲדוֹנִי! אֲנִי מֵעִיר אַחַת וּשְׁמָהּ בֵּיתְתֵּר / וּבִשְׁכוּנָתִי עַלְמָה וּשְׁמָהּ אֶסְתֵּר / דַּיָּהּ לְכָל הַמְּלָאכָה לַעֲשׂוֹת אוֹתָהּ וְהוֹתֵר / מָצְאָה חֵן בְּעֵינַי מִכָּל הַבְּתוּלוֹת / קוֹמָתָהּ דָמְתָה לְתָמָר וְשָׁדֶיהָ לְאַשְׁכּוֹלוֹת / הִיא יַעֲלַת חֵן וְאַיֶּלֶת אֲהָבִים / מַעֲשֶׂה חוֹשֵׁב עָשָׂה אוֹתָהּ כְּרוּבִים / וְשָׁדֶיהָ – כְּדָתָן וַאֲבִירָם יָצְאוּ נִצָּבִים / קָרְעוּ מֵעֲלֵיהֶם אֶת עֶדְיָם / לֹא יָדַעְתִּי אִם הֵם אֲבֵלֵי אֵם לְעוֹרֵר בִּכְיָם / אוֹ לְהַרְאוֹת הָעַמִּים וְהַשָּׂרִים אֶת יָפְיָם / כִּי לְיָפְיָהּ בְּתֵּבֵל פָּרְצָה פָרֶץ / אֵין כָּמוֹהָ בְכָל הָאָרֶץ / וְלוּ תֹאמַר: שֶׁמֶשׁ בְּגִבְעוֹן דּוֹם וְיָרֵחַ בְּעֵמֶק אַיָּלוֹן! / לֹא תִמְצָא נֶגַע וְקָלוֹן / וְכָל אֶחָד מֵהֶם מַאֲמַר אֶסְתֵּר קִיַּם / וְכָמוֹהָ לֹא נִרְאֵית מִיָּם עַד יָם / וְעַתָּה, הוֹאֵל וְחַבֵּר עָלֶיהָ שִׁיר נִפְלָא / אֲשֶׁר בְּכֶתֶם אוֹפִיר לֹא יְסֻלָּא /
וָאָקוּם וָאֲחַבֵּר עָלֶיהָ זֹאת הַשִּׁירָה /
וַיִּשָּׁבַע כִּי לֹא יֻתַּן סְגוֹר תַּחְתֶּיהָ וְלֹא יִשָּׁקֵל כֶּסֶף מְחִירָהּ.</p>

<p>וָאֶשָּׂא מְשָׁלִי וָאֹמַר:</p>

<br />

<p>שְׁאֵלוּנִי: עַל מָה שְׁדֵי זֹאת הָעַלְמָה / לְבוּשָׁם קָרָעוּ לְעוֹרֵר אֶת בִּכְיָם?</p>

<p>הֲאִם קוֹדְרִים עַל אֵם יְהוּ, כַּאְשֶׁר נִרְאֵם / קְרוּעֵי בִגְדֵיהֶם לְנַצֵּל אֶת עֶדְיָם?</p>

<p>עֲנִיתִים: קָרָעוּ, וְרֹאשָׁם פָּרָעוּ, / לְהַרְאוֹת הָעַמִּים וְהַשָּׂרִים יָפְיָם.</p>

<p>וְאָמְרוּ: מַה טִּיבָם? עֲנִיתִים: מַה טּוּבָם! / דְּבָש וַחְלֵב זָבוֹת וְהִנֵּה לָךְ פִּרְיָם.
הֲלֹא זֹאת הִיא אֶסְתֵּר, לְחוֹשְׁקִים תֵּעָתֵר, / וְכָמוֹהָ לֹא תֶחֱזֶה מִיָּם עַד יָם.</p>

<p>וְאִלּוּ ׳דֹּם, שֶׁמֶשׁ, וְאִישׁ חֹשֶׁךְ יָמֵשׁ!׳ / תְּצַו הַיָּפָה – מַאֲמַר אֶסְתֵּר קִיַּם!</p>

<br />

<p>וַיִּגַּשׁ הַשֵּׁנִי / וַיֹּאמַר: אֲדוֹנִי! / יֵשׁ לִי שָׁכֵן וּשְׁמֹו שְׁלֹמֹה / וּמִדֵּי דַבְּרִי בוֹ וְאֶזְכֹּר מוּמוֹ / יֶחֱרַד לְבָבִי וְיִתַּר מִמְּקוֹמוֹ / וְלוּ הָיָה בַדּוֹר אִישׁ אֲשֶׁר רִשְׁעֵי הָאָרֶץ יַצְמִית / שְׁכֵנִי הָיְתָה אַחַת דָּתוֹ לְהָמִית / וְשֵׁם אִשְׁתּוֹ שְׁלוֹמִית / וּשְׁנֵיהֶם מֵאֲנוּ לָשׁוּב, הֶחֱזִיקוּ בַּתַּרְמִית / כִּי הָאִישׁ הַהוּא לַחֵרֶם וּלְגִדּוּפִים / וְהַאִשָּׁה בָּלָה נִאוּפִים / בָּהֶם כָּל דֹּפִי וְכָל גְּנַאי / רָעִים וְחַטָּאִים לַאֲדֹנָי / וְחָפַצְתִּי לְחַבֵּר שִׁיר, אֶחֱשׂף סוֹדָם /
לְהַגִּיד חַסְדָּם וְנִפְלְאוֹתָם לִבְנֵי אָדָם /
וְדֶרֶךְ הַשִּׁיר אֵלַי צַר, אֵין דֶּרֶךְ לִנְטוֹת יָמִין וּשְׂמֹאל / וְיָדַעְתִּי כִּי אֵין זוּלָתְךָ לִגְאֹל / וְלָכֵן חַבֵּר עֲלֵיהֶם שִׁיר כַּאֲשֶׁר עִם לְבָבֶךָ / וְאֵל שַׁדַּי יְבָרֵךְ אוֹתְךָ וְיַפְרְךָ וְיַרְבֶּךָ / אָז נַפְשׁוֹ מִדֶּשֶׁן שִׁירִי רִוֵּיתִי / וְהִנַּבֵּאתִי כַאֲשֶׁר צֻוֵּיתִי.
וָאֶשָּׂא מְשָׁלִי וָאֹמַר:</p>

<br />

<p>בְּעֵת תַּחְפֹּץ רְאוֹת שׁוּעָל מְרַמֶּה / וְאֵשֶׁת רֵעַ תְּיֻחַד לַנְּבָלָה –</p>

<p>לְכָה אֶל בֵּית שְׁלֹמֹה אִישׁ שְׁלֹומִית / וְשָׁם תִּרְאֶה חֲצַר שׁוּעָל וּבָלָה.</p>

<p>וַיִּגַּשׁ הַשְּׁלִישִׁי וַיֹּאמַר: אֲדוֹנִי! יֶשׁ לִי שָׁכֵן אֶחָד גִּבֵּן שׁוֹבָב / רוּם עֵינַיִם וּרְחַב לֵבָב / כְּאִלּוּ הָיָה מִבְּנֵי חֶבֶר הַקֵּינִי, מִבְּנֵי חוֹבָב / יִגְאֶה כַּשַּׁחַל וְשָכַח מוּמוֹ / בַּעֲבוּר הֱיוֹת הַמִּשְׂרָה עַל שִׁכְמוֹ / חָשַׁב זֶה הָאֶבְיוֹן, לְבָשְׁתּוֹ / כִּי תֵשֵׁב בְּאֵיתָן קַשְׁתּוֹ / וּכְתֵפוֹ, אֲשֶׁר מִשִּׁכְמָהּ תִּפֹּל, וְדַבַּשְׁתּוֹ / יִהְיֶה הָהָר חָמַד אֱלֹהִים לְשִׁבְתּוֹ / וְחָפַצְתִּי לְחַבֶּר לוֹ שִׁיר, אֲגַלֶּה בוֹ מוּמוֹ / וּמֵאָז לֹא אֶזְכְּרֶנּוּ וְלֹא אֲדַבֵּר עוֹד בִּשְׁמוֹ / וְיָדַעְתִּי כִּי כֹל תוּכַל / כִּי שׁוּלֵי שִׁירוֹתֶיךָ מְלֵאִים אֶת הַהֵיכָל / וְכֹל הַנֶּחֱרִים בְּךָ תַּחַת רַגְלֶיךָ שַׁתָּ / וְכָל לָשׁוֹן תָּקוּם אִתְּךָ לַמִּשְׁפָּט – חַתָּה /
וְעַתָּה, אַל תְּנַקֵּהוּ, כִּי אִישׁ חָכָם אָתָּה / וָאָקוּם וָאֲחַבֶּר לוֹ זֶה הַשִּׁיר / וַיֹּאמַר: בָּרוּךְ אֲדֹנָי וַאעְשִׁיר!
וָאֶשָּׂא מְשָׁלִי וָאֹמַר:</p>

<br />

<p>מִשְׂרָה עֲלֵי שִׁכְמָךְ, נְגִידִי, הָיְתָה / מֵאָז – וּמַה יּוֹעִיל לְךָ בָרְחֶךָ!</p>

<p>בָּרוּךְ אֱלֹהִים חַי, בְּחֶמְלָתוֹ, לְךָ / נָתַן שְׁכֶם אַחַד עֲלֵי אַחֶיךָ.</p>

<br />

<p>וַיִּגַּשׁ הָרְבִיעִי וַיֹּאמַר: אֲדוֹנִי! יֶשׁ לִי אִשָּׁה יָפָה / כְּמוֹ שַׁחַר נִשְׁקָפָה / פּוֹרִיָּה וַעֲנֵפָה / פִּרְיָהּ לְמַאֲכָל וְעָלֶהָ לִתְרוּפָה / אֲהַבְתִיהָ וְאֹהֲבֶנָּה / וּמִיִּרְאָתִי פֶּן תִּבְגֹּד בִּי – לַיְלָה וָיוֹם
אֶצֳּרֶנָּה / וְקָרוֹב אֶל בֵּיתִי אִישׁ וּשְׁמוֹ יִצְחָק הַבַּבְלִי / וְהוּא יוֹשֵׁב מִמּוּלִי / וְחָלַק מִשֶּׁמֶן חִכּוֹ / וּמִדֵּי יוֹם יוֹם יָצִיץ מֵחֲרַכּוֹ / וְיַבִּיט כֹּה וָכֹה / יֶאֱרֹב בַּמִּסְתָּר כְּאַרְיֵה בְסֻכֹּה / וּמוּל אִשְׁתִּי עַפְעָפָּיו יַיְשִׁיר / פַּעַם יְנַגֵּן וּפַעַם יָשִׁיר / וְהַיּוֹם אֲשֶׁר פַּעֲמַיִם וְשָׁלֹשׁ לֹא יִרְאֶנָּה / יַחְשֹׁב כִּי מִמָּרוֹם שָׁלַח אֵשׁ בְּעַצְמוֹתָיו וַיִּרְדֶּנָּה / וְחָפַצְתִּי לְחַבֵּר שִׁיר בּוֹ אוֹדִיעֶנּוּ / כִּי כָבֵד עָלַי הַמַּעֲשֶׂה אֲשֶׁר יַעֲשֶׂנּוּ / וְאִם עָלָה עֶצֶם בְּגוֹרָלוֹ יְגָרְרֶנּוּ / וְיַנִּיחַ לִי הַצְּבִיָּה אֲשֶׁר עָלְתָה בְּגוֹרָלִי /
כִּי הִיא לְבַדָּהּ חֶלְקִי מִכָּל עֲמָלִי / וְלָכֵן, אֲדוֹנִי, אִם תַּחְפֹּץ בְּאַהֲבָתִי /
גְּאַל אַתָּה אֶת גְּאֻלָּתִי / וְתִסֹּב תְּנַחֲמֵנִי וְתֶרֶב גְּדֻלָּתִי / וָאָקוּם וָאֲחַבֵּר לוֹ זֶה הַשִּׁיר בִּלְשׁוֹן אֲרָמִי
/ וַיִּקָּחֵהוּ וַיֵּלֵךְ מֵעִמִּי.</p>

<p>וָאֶשָּׂא מְשָׁלִי וָאֹמַר:</p>

<br />

<p>מָה לֵהּ לְיִצְחָק רְחִמְתִּי לְמֶחְזֵי, / הָא לָא חֲמִיתִי לְעֶלֶם דְּבִיתְהוּ.</p>

<p>יֶחְדֵּי בְחוּלָק דְּסָלִיק לְעַדְוֵהּ / אַנָן בְּדִידָן וְאִנְהוּ בְדִידִהוּ!</p>

<br />

<p>וַיִּגַּשׁ הַחֲמִישִׁי וַיֹּאמַר: אֲדוֹנִי: הָיוּ לִי שְׁנֵי חֲשׁוּקִים / בְּמַעֲבֵה הַחֵן יְצוּקִים / וְכִרְאִי מוּצָק חֲזָקִים / וּמִנֹּפֶת צוּף מְתוּקִים / מַה נָּעֲמוּ וּמַה נָּאווּ / בְּלֶכְתָּם קוֹמְמִיוּת וְלֹא כָרְעוּ לִי וְלֹא הִשְׁתַּחֲווּ / שָׁגִיתִי בְאַהֲבָתָם וּבְכָל עֵת אוֹתִי רִוּוּ / וְכַאֲשֶׁר הוֹרִידוּ לָאָרֶץ רֹאשָׁם וְלִי
הִשְׁתַּחֲווּ / מָאַסְתִּי חֶבְרָתָם / וּמְאַסְתִּים וְגַם גְּעַלְתִּים לְכַלּוֹתָם /
לְהָפֵר בְּרִיתִי אִתָּם / וְרָצִיתִי שֶׁתְּחַבֵּר עַל זֶה שִׁיר נִמְרָץ / אֲשֶׁר כָּל אֹזֶן לְשָׁמְעוֹ תֶּחֱרַץ / וָאַעַן וָאֹמַר: חַיֶּיךָ!הַחִידָה אֲשֶׁר תֹּאמְרֶנָּה
/ הִגִּיעָה לְיַד אִישׁ יִפְתְּרֶנָּה.</p>

<p>וָאֶשָּׂא מְשָׁלִי וָאֹמַר:</p>

<br />

<p>שְׁדֵי עָפְרָה, בְּלֶכְתָּם קוֹמְמִיוּת – / פְּדוּת לִבִּי וְנַפְשִׁי בַּחֲלָבָם,</p>

<p>וּמִן הַיּוֹם אֲשֶׁר הִשְׁתַּחֲווּ לִי – / מְאַסְתִּימוֹ וְנַפְשִׁי בָּחֲלָה בָם.</p>

<br />

<p>וַיִּגַּשׁ הַשִּׁשִּׁי וַיֹּאמַר: אֲדוֹנִי! יֶשׁ לִי רֵעַ מַשְׂכִּיל וְזֶרַע קְדוֹשִׁים / וְהוּא הֶחָרוּץ וְהַפִּקֵּחַ שֶׁבָּאֲנָשִׁים / וּשְׁנוֹתָיו הִגִּיעּו לַחֲמִשִּׁים / הֶעֱבִיד שִׂכְלוֹ לְתַאֲוָתוֹ / וְיִרְעֲשׁוּ הָרִים בְּגַאֲוָתוֹ / וּמִנְּעוּרָיו רָדַף אַחֲרֵי הַהֶבֶל / וַיֹּאמַר: טוֹב לָלֶכֶת אֶל בֵּית מִשְׁתֶּה מִלֶּכֶת אֶל בֵּית
אֵבֶל / וְהָיָה כִנּוֹר וָנֶבֶל / תֹּף וְחָלִיל וָיַיִן מִשְׁתָּיו / כִּלָּה בַתֹּהוּ וּבַבֶּהָלָה שְׁנוֹתָיו / וְהוּא נַחֵשׁ יְנַחֵשׁ / אָלֹה וְכַחֵשׁ / וְרָצוֹחַ וְגָנוֹב וְנָאוֹף / שַׁמּוֹת וְשָאוֹף / וְתָמַהְתִּי וְאֶתְמַהּ: אֵיךְ מִן הַמָּוֶת לֹא יֶחֱרַד / בִּרְאוֹתוֹ כִּי יוֹמוֹ מְאֹד רַד / וּבְקָרוֹב יִהְיֶה מִן הָעוֹלָם הַזֶּה נִפְרָד / וְחָפַצְתִּי לִשְׁלֹחַ לוֹ שִׁיר וּלְהַגִּיד לוֹ: /
עַד מָתַי יְנַבֵּל פְּאֵר שִׂכְלוֹ / וְשָׁכַח כִּי בְּפֶתַע יִנָּתֵק מִבְטַחוֹ מֵאָהֳלוֹ /
וְתִשְׁכֹּן בְּאָהֳלוֹ מִבְּלִי לוֹ / וּמְאוּמָה לֹא יִשָּׂא בַעֲמָלוֹ / וְעַתָּה, אֲדוֹנִי, יָרוּם הוֹדֶךָ! / הוֹאֵל וּפְנֵה אֵלַי, בְּגֹדֶל חַסְדֶּךָ / וְחַבֵּר עַל הָעִנְיָן הַמְתֹאָר / שִׁיר מְפֹאָר / כִּי יָדַעְתִּי, אֶת אֲשֶׁר תְּבָרֵךְ מְבֹרָךְ וַאֲשֶׁר תָּאֹר יוּאָר / וָאָקוּם וַאֲחַבֵּר אֵלָיו זֹאת הַשִּׁירָה / וַיַעַנְדֶנָּה לְרֹאשֹוֹ עֲטָרָה / וַיִּשְׁלָחֶהָ לְרֵעֵהוּ, אֲשֶׁר לְתִתּוֹ לוֹ
בְשׂוֹרָה.</p>

<p>וָאֶשָׂא מְשָׁלִי וָאֹמַר:</p>

<br />

<p>עֲדֵי מַה תְּנַבֵּל פְּאֵר שִׂכְלְךָ, דּוֹד! / וְאֵיךְ לִבְּךָ לֹא יְרוֹפֵף וְיִרְעֹד,</p>

<p>אֲשֶׁר תֶּחֱרַץ תֶּהֱמֶה עַל דְּבַר מוּם, / וְאָלֹה וְכַחֵשׁ וְנָאוֹף וְסָעוֹד –</p>

<p>וְאַתְּ בֶּן חֲמִשִּׁים, וְזֶרַע קְדוֹשִׁים / וְהֵחֵל אֲשׁוּרְךָ לְהִמּוֹט וְלִמְעֹד.</p>

<p>נְטֵה מֵעֲשׂוֹת רַע, צְבִי חֵן, וְשׁוּב מִ/צְּבָא הָעֲבוֹדָה וְלֹא תַעֲבֹד עוֹד!</p>

<br />

<p>וַיִּגַּשׁ הַשְּׁבִיעִי וַיֹּאמַר: אֲדוֹנִי! יֶשׁ לִי שָׁכֵן שׁוֹתֶה שִׁכּוֹר / יִתֵּן הַיֶּלֶד בַּזּוֹנָה וְהַיַּלְדָּה בַיַּיִן יִמְכֹּר / חָפֵץ שֶׁיִּטְּפוּ הֶהָרִים עָסִיס / וּמִשִּׂנְאָתוֹ הַמַּיִם יִשְׂנָא הַטַּל וְהָרְסִיס /
וְאֵין לוֹ בְדָבָר מִדִּבְרֵי הַחָכְמָה טַכְסִיס / וּנְשֵׁי בֵיתוֹ הֵם לְרוֹאֵיהֶם צָעַר / תִּדְמֶינָה לְחַיּוֹת הַיָּעַר / רָעֲמוּ פָנִים, סָעֲרוּ סָעַר / בְּבֵיתוֹ הִרְגִיעָה לִילִית וְקִנְּנָה קִפּוֹד / וְיֵש עֵת לִבְכּוֹת וְעֵת לִסְפֹּד / שָׁם נִקְבְּצוּ דַיּוֹת / וְלוּלֵי שֶׁחָסֵר הָאוֹפַנִּים הָיוּ לוֹ אַרְבַּע חַיּוֹת / וְעַתָּה, חַבֵּר אֵלַי שִׁיר, אֶשְׁלָחֶנוּ אֵלָיו /
לָתֶת לוֹ כִדְרָכָיו וּכְמַעֲלָלָיו / וָאָקוּם וָאֲחַבֶּר לוֹ שִׁיר, זָהָב מוּפָז עֶרְכּוֹ /
וַיִּפֶן וַיֵּלֶךְ לְדַרְכּוֹ.</p>

<p>וָאֶשָּׂא מְשָׁלִי וָאֹמַר:</p>

<br />

<p>בֵּית הַצְּבִי – שָׁם נִקְבְּצוּ דַיּוֹת / לוֹיוֹת, וְשָׁמָּה קִנְּנָה קִפּוֹז,</p>

<p>לוּ יִטְּפוּ הָרִים עֲסִיס – יִשְׁתֵּם, / הֵן יַעֲשֹׁק נָהָר וְלֹא יַחְפֹּז.</p>

<br />

<p>וַיִּגַּשׁ הַשְּׁמִינִי וַיֹּאמַר: אֲדוֹנִי! יֶשׁ לִי רֵעַ וְעָמִית / אַחַת דָּתוֹ לְהָמִית / וְאֶתְמַהּ אֵיךְ הָאָרֶץ אוֹתוֹ תִסְבֹּל / וְאֵיךְ כִּנְבֹל עָלֶה מִגֶּפֶן לֹא יִבֹּל / כִּי בְאֶחָיו חִנָּם יַחְבֹּל / וְיַעֲבֹר תּוֹרוֹת וְיַחֲלֹף חֹק / וְהָיוּ בְעֵינָיו לִשְׂחוֹק / וְשָׁכַח כִּי מֵרְשָׁעִים אֲדֹנָי רָחוֹק / וְאִם עַד כֹּה הֶעְלִים הָאֵל מִמֶּנּוּ אֶת עֵינָיו / כְּאִלּוּ לֹא רָאָה עֶרְוַת זְנוּנָיו / אֵין שִׁכְחָה לִפְנֵי כִסֵּא כְבוֹדוֹ / וּפִתְאֹם יָקוּם אֵידוֹ / וְיִרְאוּ עֵינָיו כִּידוֹ / וְאֵיךְ שָׁכַח בֶּן הַזּוֹנָה / כִּי מָרָה תִהְיֶה בָאַחֲרוֹנָה / כִּי לַאדֹנָי הַשָּׁמַיִם וּשְׁמֵי הַשָּׁמַיִם / וְעָבַר עַל פִּשְׁעוֹ פַּעַם וּפַעֲמַיִם / וְאִם לֹא יָשׁוּב – חַרְבּוֹ יִלְטֹשׁ וְעַל הָאָרֶץ יִשְׁפְּכֶנוּ כַּמָּיִם / וְחָפַצְתִּי אֲשֶׁר תְּחַבֵּר שִׁיר, אֲעוֹרְרֵהוּ /
אוּלַי מִדַּרְכּוֹ הָרָעָה אֲסִירֵהוּ / וָאֹמַר אֵלָיו: הִנֵּה הַשִּׁיר אֲשֶׁר תְּבַקֵּשׁ /
לְהַסִיר מֵעֲמִיתְךָ לֵב עִקֵּשׁ.</p>

<p>וָאֶשָּׂא מְשָׁלִי וָאֹמַר:</p>

<br />

<p>אִם בַּעֲבֹר תּוֹרוֹת וְחֹק לַחְלֹף / צוּר הֶעֱלִים עַיִן וְחֵטְא נָשָׂא –</p>

<p>שׁוּב מִזְּדוֹן לִבָּךְ, אֲרֵי לָאו כָּל / שַׁעְתָּא וְשַׁעְתָּא מִתְרְחִישׁ נִסָּא!</p>

<br />

<p>וַיִּגַּשׁ הַתְּשִׁיעִי וַיֹּאמַר: אֲדוֹנִי! חָפַצְתִּי שֶׁתְּחַבֵּר אֵלַי תְּפִלָּה קְצָרָה / אֶתְפַּלֵּל אוֹתָהּ בְּעֵת צָרָה / אֶתְקָרֵב בָּהּ אֶל הָאֱלֹהִים / הַמֵּרִים שְׁפָלִים וּמַשְׁפִּיל גְּבֹהִים / תִּהְיֶה מִמִּבְחַר הַמְּלִיצוֹת חֲצוּבָה / וּמִזִּמְרַת הָעִנְיָנִים קְצוּבָה / וְאִם תִּשָּׂא מַשְׂאַת הַתְּפִלָּה הַזֹּאת אֵלַי מֵאֵת
פָּנֶיךָ / יָדַעְתִּי כִּי מָצָאתִי חֵן בְּעֵינֶיךָ / וָאַעַן וָאֹמַר: הִנֵּה הַשִּׁיר כְּחֶפְצֶךָ / וַאדֹנָי אֱלֹהֶיךָ יִרְצֶךָ.
וָאֶשָּׂא מְשָׁלִי וָאֹמַר:</p>

<br />

<p>מִמִּי, אֱלֹהַי, אֶשְׁאֲלָה שָׁאוֹל / חֶפְצִי – וְאֵין זוּלָתְךָ לִגְאֹל!</p>

<p>לוּ חַסְדְּךָ לֹא תַחֲיֶה רוּחִי – / בַּדֵּי עֲצָמַי יָרְדוּ לִשְׁאוֹל;</p>

<p>לוּלֵי אֲסַפְתַּנִי בְרֹב חַסְדָּךְ – / מַתִּי בְּבֵין צָרְעָה וְאֶשְׁתָּאוֹל.</p>

<p>צִלָּךְ לְבַד אֶשְׁאַף, וְלַיָּמִין / אָסוּר בְּסוּר הַבּוֹעֲרִים לִשְׂמֹאל,</p>

<p>אֶרְחַץ בְּבֹר כַּפַּי, בְּיוֹם עַרְלֵי / לֵב בַּזְּמַן יִתְגָּאֲלוּ גָאוֹל.</p>

<p>אִם כּוֹפְרִים רָשׁוּ וְרָעֵבוּ – / נָא עַבְדְּךָ אַל תַּעֲזֹב לִשְׁאֹל!</p>

<br />

<p>וַיִּגַּשׁ הָעֲשִׂירִי וַיֹּאמַר: אֲדֹנִי יָדַעְתִּי גַּם יָדַעְתִּי כִּי הַנֶּפֶשׁ יִפְעָתָהּ בָּרָה וּטְהוֹרָה /
עֲטֶרֶת צְבִי צְפִירַת תִּפְאָרָה / עֲרוּכָה בַכֹּל וּשְׁמוּרָה / מִצּוּר הַשֵּׂכֶל חֻצָּבָה / וּמִלַּהֲבוֹת חַשְׁמַלָּיו נִקְצָבָה / וּבִמְרוֹם הַמַּעֲלוֹת נִצָּבָה / אָצַל אוֹתָהּ הָאֵל מֵהוֹדוֹ הָעֶלְיוֹן / וְנֹגַהּ כָּאוֹר תִּהְיֶה וְקַרְנַיִם מִיָּדוֹ לָהּ וְשָׁם חֶבְיוֹן / וּבְחֶמְלָתוֹ עָלֶיהָ עָשָׂה לָהּ בְּעוֹלָם הַשֵּׂכֶל
אַפִּרְיוֹן / לְהַשִּׂיג הַמֻּרְגָּשׁוֹת בְּאֶמְצָעוּת הַדִּמְיוֹן / וְכָתַב לָהּ גִּלָּיוֹן / וְכַאֲשֶׁר יִשְׁלָחֶנָּה בְזֶה הָעוֹלָם הָאֶבְיוֹן / הַשָּׁפָל וְאָפֵל וְאֵין נֹגַהּ לוֹ רַק קֶצֶף וּכְדֵי בִּזָּיוֹן / תִּשְׂמַח בּוֹ כְּשִׂמְחַת יוֹנָה עַל הַקִּיקָיוֹן /
וְתִשְׁכַּח הָעֲנִיָה וְהַדַּלָּה / הַמָּקוֹם אֲשֶׁר הָיָה שָׁם אָהֳלָהּ בַּתְּחִלָּה /
וְתַחְשֹׁב כִּי בָאָה אֶל הַמְּנוּחָה וְאֶל הַנַּחֲלָה / וְכַאֲשֶׁר יְעוֹרֵר הַשֵּׂכֶל הַנְּפָשׁוֹת הָאֲנוּשׁוֹת לֵאמֹר / הֲלֹא תִּזְכְּרוּ הַר הַמּוֹר / בֵּית אֱלֹהִים אֲשֶׁר שָׁם הָיִינוּ / תִּתְנַכֵּרְנָה וְתֹאמַרְנָה הַעוֹד לָנוּ חֵלֶק וְנַחֲלָה בְּבֵית אָבִינוּ / וְלָכֵן בָּאתִי אֵלֶיךָ הַשָּׂר הַנַּעֲלֶה / לְבַקֵּשׁ אַחַר בַּקָּשַׁת הַמְּחִילָה / לְחַבֵּר שִׁירָה יִהְיֶה זֶה עִנְיָנָהּ / אַשְׁפִּיל בָּהּ הַנֶּפֶשׁ הַנַּעֲנָה / וְאַזְכִּירֶנָּה אֶת עֲוֹנָהּ / וְיָרָד הֲדָרָהּ וַהֲמוֹנָהּ וּשְׁאוֹנָהּ / וְאִם תְּחַבְּרֶנָּה כְפִי שִׂכְלְךָ / הַנֶּפֶשׁ וְהָרְכוּשׁ קַח לָךְ! / וָאַעַן וָאֹמַר: לֹא חָפַצְתִּי מִמְּךָ כֶּסֶף וּרְכוּשׁ! / וָאָקוּם
וָאֲחַבֵּר לוֹ שִׁיר, לֹא יַעַרְכֶנּוּ יְגִיעַ מִצְרַיִם וּסְחַר
כּוּשׁ / וַיִּשְׂמַח עָלָיו הָאִישׁ וְאֵלָיו עָרָב / כְּמוֹצֵא שָׁלָל רָב.</p>

<p>וָאֶשָּׂא מְשָׁלִי וָאֹמַר:</p>

<br />

<p>נַפְשׁוֹת בְּנֵי אָדָם, אֲשֶׁר לֹא בָנוּ / סוֹד בֵּית אֱלֹהִים, בַּאֲשֶׁר הָיִינוּ –</p>

<p>מִתְנַכְּרוֹת אוֹמְרוֹת: הֲעוֹד יֶשׁ לָנוּ / חֵלֶק וְאִם נַחְלָה בְּבֵית אָבִינוּ?</p>

<br />

<p>וַיִּגַּשׁ הָאַחַד עָשָׂר וַיֹּאמַר: יֵשׁ אַיֶּלֶת אֲהָבִים וְיַעֲלַת חֵן בִּשְׁכוּנָתִי / הָיִיתִי נוֹתֵן בְּאַהֲבָתָהּ שְׂדֵה מִקְנָתִי / כִּי לָהּ שְׁתֵּי עֵינַיִם / קוֹרְעוֹת הַלְּבָבוֹת לִשְׁנַיִם / וְחָלִיתִי בְאַהֲבָתָהּ וְהֶחְדַלְתִּי אֶת דִּשְׁנִי / כִּי בִרְאוֹתִי בְשִׂפְתוֹתֶיהָ אֶת תִּקְוַת חוּט הַשָּׁנִי / וְאֶרְאֶה בְרַד הַשִּׁנַּיִם – אָמוּת לַשָּׁחַת / כִּי אֶרְאֶה בָּרָד וְאֵשׁ מִתְלַקָּחַת / וְלָכֵן, אַחֲרֵי אֲשֶׁר אֲנִי בְיָם חִשְׁקָהּ נִטְבָּע
/ הִנְנִי בִגְאוֹנִי נִשְׁבָּע / כִּי אֶת קוֹבְעַי נֶפֶשׁ אֶקְבָּע / וְלוּ תִהְיֶה אֵשֶׁת אִישׁ הַבֵּינַיִם / אַצְמִיחַ לוֹ קְרָנַיִם / וְלָכֵן חוּשָׁה, הַשָּׂר, וְהָיִיתָ לִי לְעֵינָיִם / וְחַבֵּר שִׁיר נֶחְמָד לְרוֹאָיו / תִּכְסֹפְנָה הַלְּבָבוֹת לִשְׁמֹעַ פְּלָאָיו / כְּשָׁמְעִי נָתַן הַחֵשֶׁק בְּפִי חָזוֹן נִפְרָץ /
וָאֲחַבֵּר זֶה הַשִּׁיר הַנִּמְרָץ / וְאָז הָאִישׁ לְקַחְתּוֹ חָרָץ / וַיֹּאמֶר אֵלָי: לוּ תַחְפֹּץ – כִּכַּר כֶּסֶף אֶשְׁקֹל
/ וָאַעַן וָאֹמַר: חַנַּנִי אֱלֹהִים וְיֵש לִי כֹל!</p>

<p>וָאֶשָּׂא מְשָׁלִי וָאֹמַר:</p>

<br />

<p>אֶל יַעֲלַת הַחֵן שְׁתֵּי עֵינַיִם, / הַקּוֹרְעִים לֵב חוֹשְׁקִים לִשְׁנַיִם,</p>

<p>בָּרָד וְאֵשׁ הִתְלַקְּחוּ בָהּ: הֵם שְׂפַת / שָׁנִי אֲשֶׁר לָהּ עַל בְּרַד שִׁנַּיִם.</p>

<p>אַחַר אֲשֶׁר נַפְשִׁי לְחִשְׁקָהּ תֶּהֱמֶה, / צָרָה כְּמַבְכִּירָה עֲלֵי אָבְנַיִם –</p>

<p>אַעַשׂ, וְלוּ אֵשֶׁת רְפָאִים תִּהְיֶה, / עַל הָרְפָאִים עַשְׁתְּרוֹת קַרְנַיִם.</p>

<br />

<p>וַיִּגַּשׁ הַשְּׁנֵים עָשָׂר וַיֹּאמַר: בִּי, אֲדוֹנִי! צַר לִי מְאֹד וּלְנַפְשִׁי רִיבוֹתִי / וַאֲשֶׁר קָרָה לִי מִן הָרַע – אָנֹכִי סַבּוֹתִי / בְּיָדְעִי מַעֲלַת הַנֶּפֶשׁ – וְלֹא בִינוֹתִי / וִהְיוֹת הַגּוּף טִיט וָרֶפֶשׁ – וּמִסֵּבֶל שִׁכְמוֹ
הֲסִירוֹתִי / מָכַרְתִּי הַקַּיָּם בַּכָּלֶה, וְהַטּוֹב בָּרַע הֲמִירוֹתִי / וּמֵרֶחֶם כָּרְשָעִים זֹרְתִּי / וְאָחוֹר נָזֹרְתִּי / קְרָאוּנִי – וְלֹא נֵעֹרְתִּי / וְלֹא חָרַדְתִּי מֵחֲרוֹן אַף אֲדֹנָי וְלֹא יָגֹרְתִּי
/ מִיּוֹם הֱיוֹתִי – עַל בִּרְכֵּי הַזְּמַן יָשַׁנְתִּי / וּבְשַׁמְנוֹ רֹאשִׁי דִשַּׁנְתִּי / הָיָה בִי שֵׂכֶל – וְלֹא הִבְחַנְתִּי / וְתוֹרַת אֱמֶת הָיְתָה בְּפִי וּבִלְבָבִי – וְלֹא הֶאֱמַנְתִּי / קְרָאוּנִי – וְלֹא הֶאֱזַנְתִּי / וְלָכֵן בְּדוּמִיָּה בָּדָד יָשַׁבְתִּי / כִּי אֲנִי זָקַנְתִּי וָשַׂבְתִּי / וְיָמַי כָּלוּ בְעָשָׁן / אִירָא מֵחֲרוֹן אַף אֲדֹנָי פֶּן יֶעְשָׁן / וְלוּ הֶאֱזַנְתִּי דִבְרֵי חֲכָמִים / חֲבָלִים נָפְלוּ לִי בַּנְּעִימִים / וְלָכֵן מִלְחָמָה תִהְיֶה בֵינִי וּבֵין נַפְשִׁי כָּל
הַיָּמִים / וְעַתָּה, הַשָּׂר! חַבֶּר לִי שִׁיר וְכוֹנְנֵהוּ / וּמַעֲשֵׂה יָדַי כּוֹנְנָה עָלָיו וּמַעֲשֵׂה יָדַי אֲקוֹנְנֵהוּ / וָאָקוּם וָאֲחַבֵּר זֶה הַשִּׁיר וָאֹמַר אֵלָיו: קָחֵהוּ / אַשְׁרֶיךָ אִם לֹא תִּשְׁכָּחֵהוּ!
וָאֶשָּׂא מְשָׁלִי וָאֹמַר:</p>

<br />

<p>צַר לִי, בְּיָדְעִי מַעֲלַת הַנֶּפֶשׁ</p>

<p>עַל מַעֲלַת הַגּוּף – וְלֹא יָגֹרְתִּי,</p>

<p>כִּי מִנְּעוּרַי כָּרְשָׁעִים זֹרְתִּי</p>

<p>וָאֶטְבְּעָה כַיּוֹם בְּטִיט וָרֶפֶשׁ</p>

<br />

<p>אֵיךְ אֶעֱדֶה רִכְבָּה וּבִגְדֵי חֹפֶשׁ?</p>

<p>כַּמָּה קְרָאוּנִי, וְלוּ נֵעוֹרְתִּי –</p>

<p>אָז עִם אֱלֹהִים בֶּאֱמֶת יָשֹׁרְתִּי,</p>

<p>וָאֶהֱיָה קוֹנֶה לְנַפְשִׁי נֹפֶשׁ.</p>

<br />

<p>מָה אֹמְרָה עוֹד – וַאֲנִי זָקַנְתִּי,</p>

<p>כָּלוּ יְמֵי חַיַּי בְּעָשָׁן כָּלוּ,</p>

<p>עַל כֵּן לְבוּשִׁי שַׂק וּמַעְטֵה אֵבֶל.</p>

<br />

<p>רַבַּת קְרָאוּנִי – וְלֹא הֶאְזַנְתִּי,</p>

<p>לוּ חָכְמוּ רֵעַי אֲשֶׁר סָכָלוּ –</p>

<p>אָז בַּנְּעִימִים יִהְיֶה לִי חֶבֶל.</p>

<br />

<p>וַיִּגַּשׁ הַשְּׁלֹשָׂה עָשָׂר וַיֹּאמַר: אֲדוֹנִי! יֵשׁ לִי אָחוֹת יָפָה וּשְׁמָהּ תָּמָר / וּפָנֶיהָ מִבְּכִי חֲמַרְמָר / וּבְשָׂרָהּ סָמָר / לֹא עָמַד טַעְמָהּ בָּהּ וְרֵיחָהּ נָמָר / כִּי שַׁדַּי לָהּ הֵמַר / בְּסִבַּת הַחוֹשְׁקִים אֲשֶׁר בָּהּ יִלָּחֵמוּ / אַכְזָרִים הֵמָּה וְלֹא יְרַחֵמוּ / לֹא יִתְּנוּ שֵׁנָה לְעֵינֶיהָ, לְעַפְעַפֶּיהָ תְּנוּמָה / הִיא לְשָׁלוֹם – וְהֵמָּה לַמִּלְחָמָה / זֶה כַּמֶּה הוֹדִיעָה אוֹתָם / כִּי קָצָה בְאַהֲבָתָם / וְלוּ הָיוּ עַל יַד יְמִינָהּ חוֹתָם / מִשָּׁם תְּנַתְּקֵם / וּכְטִיט חוּצוֹת תְּדִקֵּם / וְלֹא תִמְצָא עִמָּהֶם מַרְגּוֹעַ / וְלוּ יִתַּמּוּ כָּל הַחוֹשְׁקִים לִגְוֹעַ / לֹא יוּכְלוּ עֲלוֹת בְּהַר הַיַּעֲלָה וּבְקָצֵהוּ לִנְגֹעַ / וְלָכֵן, הַשָּׂר, חַבֶּר לָהּ שִׁיר חָדָשׁ, וּבוֹ תַחֲרֹת / כִּי הִיא פְסִילֵי הַחֵשֶׁק תְּגַדֵּעַ וַאֲשֵׁרָיו תִּכְרֹת / וְהִיא תִשְׁלָחֶנּוּ אֶל הַחוֹשְׁקִים / אֲשֶׁר דְּלָתֶיהָ דוֹפְקִים / אוֹלַי מִתַּרְמִית לִבָּם יֶחְדָּלוּ / וְלֹא יֵלְכוּ עוֹד אַחֲרֵי הַהֵבֶל וְיֶהְבָּלוּ / וָאָקוּם וָאֲחַבֶּר לוֹ זֶה הַשִּׁיר הֶעָרֵב / וַיִּיטַב בְּעֵינָיו כְּאִלּוּ נִתַּן בְּחוֹרֵב.
וָאֶשָׂא מְשָׁלִי וָאֹמַר:</p>

<br />

<p>הַחוֹשְׁקִים, מַה תִּיגְעוּ יָגוֹעַ? / נַפְשִׁי בְחֵשֶׁק מֵאֲנָה לִנְגֹּעַ!</p>

<p>אֵיךְ תִּרְדְּפוּ יַעְלָה, אֲשֶׁר לֹא מָצְאָה / נַפְשָׁהּ בְּחֶבְרַת חוֹשְׁקִים מַרְגּוֹעַ,</p>

<p>אֵיךְ אָזְרָה חַיִל, בְּעֹז הִתְאַכְזְרָה / לִכְרֹת אֲשֵׁרֵיהֶם וּבָם לִפְגֹעַ,</p>

<p>לֹא שׁוֹקְטָה,אַף שׁוֹפְטָה הָעוֹגְבִים, / עַד יִתְּמוּ הַחוֹשְׁקִים לִגְוֹעַ!</p>

<br />

<p>וַיִּגַּשׁ הָאַרְבָּעָה עָשָׂר וַיֹּאמַר: אֲדוֹנִי! יֵשׁ בְּעִירִי אֵשֶׁת חֵן חֲשַׁקְתִּיהָ / וּמִן הַיּוֹם אֲשֶׁר רְאִיתִיהָ / אִוִּיתִיהָ חֲמַדְתִּיהָ / וְאַהֲבַת עוֹלָם אֲהַבְתִּיהָ / וְעַל לוּחַ לִבִּי חֲקַקְתִּיהָ / וּלְסַפֵּר הוֹדָהּ – נִלְאָה כָּל חוֹשֵׁק וְלָאִיתִי / כִּי הִיא פֶרַח כָּל הַצְּבִיּוֹת אֲשֶׁר בְּיָמַי רָאִיתִי / חִלִּיתִי
פְנֵי בוֹרְאִי לְחַסֵּר מִמִּסְפַּר שְׁנוֹתַי וּלְהוֹסִיף עַל
שְׁנוֹתֶיהָ / כִּי הִיא מְלֵאָה הִדּוּרִים עַל כָּל גְּדוֹתֶיהָ / עַד כִּי כוֹכְבֵי הַשָּׁמַיִם וּכְסִילֵיהֶם / פָּשְׁטוּ אֶת מְעִילֵיהֶם / וְאֶדֶר הַיְקָר אֲשֶׁר עֲלֵיהֶם / וְנָתְנוּ בְעִזְבוֹנֶיהָ / וְצֶדֶק וְנֹגַהּ יָרְדוּ מִכִּסְאוֹתָם וְהָיוּ שְׁתֵּי עֵינֶיהָ / וְהָרָקִיעַ אֲשֶׁר עַל רָאשֵׁי הַחַיָּה הָיָה בְרַד
שִׁנֶּיהָ / וְהָאֵשׁ תִּזְרַח וְתֶעֱרַב בְּפָנֶיהָ / וְהַמַּלְאָךְ הַדּוֹבֵר הָיָה לְשׁוֹנָהּ / וְהִיא הַיּוֹשֶׁבֶת בְּמַלְכוּת הַדַּעַת רִאשׁוֹנָה / וְיַד כָּל חַכְמֵי הַזְּמַן בָּאַחֲרוֹנָה / וְהַכְּרוּבִים הָיוּ שְׁנֵי יָדֶיהָ / וְהָרֵי בְשָׂמִים הָיוּ שְׁנֵי שָׁדֶיהָ / אִם אֶשְׁכָּחֵם כָּל יְמֵי הֱיוֹתִי – תִּשְׁכַּח יְמִינִי / וְאִם לֹא אַעֲלֵם עַל רֹאש שִׂמְחָתִי – תִּדְבַּק לְחִכִּי לְשׁוֹנִי / וְזֶה כַּמָּה תָמַהְתִּי וָאֶתְמַהּ / אֵיךְ בְּשָׂרִי לָהּ כָּמַהּ / כִּי הִיא תִמְחַץ סְגוֹר לִבִּי בְּחֵץ עֵינֶיהָ /
וְלוּלֵא תִרְפָּא אוֹתִי בְּאוֹר פָּנֶיהָ / וּבְטוֹב רֵיחַ שְׁמָנֶיהָ / לֹא אוּכַל לָקוּם מִפָּנֶיהָ / אָמְנָם הִיא תִמְחַץ בְּחֵץ עֵינֶיהָ / וּתְרַפֵּא בְחַשְׁמַלֵּי זָהֳרָהּ / וְעַל כֵּן יֵלְכוּ הַחוֹשְׁקִים לְאוֹרָהּ / וְלוּ תִרְצַח הַיָּפָה אֶת כָּל הַיְּקוּם / לֹא יֹאמְרוּ: נְתָנַנִי אֲדֹנָי בִּידֵי לֹא אוּכַל קוּם / וְעַתָּה, הַשָּׂר! אַשְׁבִּיעֲךָ בְּאַיָּלוֹת וּבִצְבָאוֹת / לְחַבֵּר שִׁיר כַּאֲשֶׁר יֵאוֹת / וְאָשׁלָחֶנּוּ אֶל הַצְּבִיָּה חֲשׁוּקָתִי / כִּי הִיא לְבַדָּהּ בַּזְּמַן תְּשׁוּקָתִי / וָאֹמַר אֵלָיו: הִנֵּה הַשִּׁיר אֲשֶׁר לְפִי הָעִנְיָן
יֵאוֹת / וַיִּקָּחֵהוּ וַיְּבָרְכֵנִי בְשֵׁם אֲדֹנָי צְבָאוֹת.</p>

<p>וָאֶשָּׂא מְשָׁלִי וָאֹמַר:</p>

<br />

<p>לֹא יֹאמְרוּ ׳שָׁוְא עָמְלוּ בוֹנַיִךְ!׳ / הַחוֹשְׁקִים, עֵת יֶחֱזוּ פָנַיִךְ.</p>

<p>בָּרוּךְ אֲשֶׁר כָּכָה בְעוֹלָמוֹ, אֲשֶׁר / אָצַר סְגֻלּוֹתָיו בְּמִכְמַנָּיִךְ.</p>

<p>כָּל כּוֹכְבֵי שַׁחַק וְחֵילָם נָתְנוּ / הַחֵן וְהַיֹּפִי בְעִזְּבוֹנָיִךְ,</p>

<p>נֹגַהּ וְכוֹכָב אֶת הֲדָרֵךְ נָתְנוּ, / שָׁנִי בְקָשְׁרָם עַל בְּרַד שִׁנַּיִךְ.</p>

<p>אַשְׁרֵי אֱנוֹשׁ יַבִּיט לְהוֹדֵךְ, יַעֲלָה, / אַשְׁרֵי אֱנוֹשׁ יֹאחֵז בְּסַנְסִנָּיִךְ!</p>

<p>יוֹאֵל אֱלֹהִים חַי וְיוֹסִיף מַחֲצִית / מִסְפַּר שְׁנוֹת חַיַּי עֲלֵי שָׁנָיִךְ.</p>

<p>מִי לִמְּדֵךְ קֶשֶׁת, יְפֵהפִיָה, אֲשֶׁר / מָחַצְתְּ סְגוֹר לִבִּי בְּחֵץ עֵינָיִךְ.</p>

<p>אִם תִּקְטְלִינִי – לָךְ אֲיַחֵל, יַעֲלָה, / אֶצְעַק – וְלוּ אַתְּ אוֹטְמָה אָזְנָיִךְ!</p>

<p>אִם אֶשְׁכְּחָה חִשְׁקֵךְ, צְבִיַת חֵן, וְאִם / אֶתְאָו רְאוֹת רָזוֹן בְּמִשְׁמַנָּיִךְ,</p>

<p>אוֹ אֶזְנְחָה יִפְעַת תְּמוּנָתֵךְ, וְאִם / לֹא אֶפְזְרָה עַצְמוֹת בְּנֵי חוֹנָיִךְ –</p>

<p>תִּשְׁכַּח יְמִינִי לַחֲבֹק עוֹד יַעֲלָה, / אוֹ תַּחְשְׁבִינִי מִכְּלָל מוֹנָיִךְ,</p>

<p>עָפְרָה, וְאִלּוּ תִרְצְחִי כָּל הַיְּקוּם / לֹא יֹאמְרוּ: ׳שָׁוְא עָמְלוּ בוֹנָיִךְ!׳</p>

<br />

<p>וַיִּגַּשׁ הַחֲמִשָּׁה עָשָׂר וַיֹּאמַר: אֲדוֹנִי! חַנַּנִי אֱלֹהִים בֵּן, וְהוּא בְשִׂכְלוֹ אָגוּר / וּלְשׁוֹנוֹ זָהָב סָגוּר / הוֹבִילוּהוּ רַגְלָיו מֵרָחוֹק לָגוּר / בְּשִׁבְתוֹ תַחַת צֶאֱלִי / הָיָה שָׁלֵו בְּבֵיתִי וְרַעֲנָן בְּהֵיכָלִי / כְּאִישׁוֹן עֵינִי נְצַרְתִּיו / וְלַעֲשׂוֹת הַטּוֹב וְהַיָּשָׁר הִזְהַרְתִּיו / וְאַחֲרֵי אֲשֶׁר גָּזַר הָאֵל בַּפְּרִידָה / וְנָהַג בַּשְּׁבִי נַפְשִׁי הַשְּׁדוּדָה / חָשַׁבְתִּי לִשְׁלֹחַ אֵלָיו שִׁירָה / תִּהְיֶה לְנֶגֶד עֵינָיו לְאַזְכָּרָה / וְהוּא לְהַזְכִּירוֹ שֶׁיִּגְלֶה לִמְקוֹם תּוֹרָה / וְיַעֲשֶׂה מִן הַמִּדּוֹת הַטּוֹבוֹת לְרֹאשׁוֹ עֲטָרָה / וְאַחֲרֵי אֲשֶׁר נָתַן הָאֵל מַיִם עֲמֻקִּים עֵצָה בְלִבּוֹ / יִדְלֶנָּה בְּעוֹדֶנוּ בְאִבּוֹ / וְרוּחַ אֲדֹנָי נוֹסְסָה בוֹ / וְיָשִׂים כָּאָרֶץ גֵּווֹ וְכַחוּץ לַעוֹבְרִים / וְיִקַּח מוּסַר הַשְׂכֵּל, צֶדֶק וּמִשְׁפָּט
וּמֵישָׁרִים / וְאֵת אֲשֶׁר לְרֵעֵהוּ לֹא יַחְמֹד / וּבִמְקוֹם הַגְּדוֹלִים לֹא יַעֲמֹד / וְחֶרֶב שִׂכְלוֹ עַל הַזְּמַן יִשְׁלֹף / וְיִפְתַּח פִּיו אֶל דִּין כָּל בְּנֵי חֲלוֹף / וְיִזְכֹּר כִּי סוֹף כָּל אָדָם לָרֶדֶת אֶל אַבְנֵי בוֹר / וְהַשְּׁאוֹל אוֹתָנוּ חֳמָרִים חֳמָרִים יִצְבֹּר / אַל יָנוּס הַקַּל וְאַל יִמָּלֵט הַגִּבּוֹר / וְעַתָּה, אֲדוֹנִי, נֵר הַמַּעֲרָבִי! / עָלֶיךָ הִשְׁלַכְתִּי אֶת יְהָבִי / לְחַבֵּר אֵלָיו שִׁיר, יִגְזֹר הַלֵּב לִגְזָרִים / כִּי שָׁמַעְתִּי כִּי אָחַז דֶּרֶךְ הַמְּשׁוֹרְרִים / וָאַעַן וָאֹמַר: חַיֶּיךָ! אִם הוּא מְשׁוֹרֵר / עָלֵינוּ בְשִׁירָיו לֹא יִשְׂתָּרֵר / כִּי בִרְאוֹתוֹ שִׁירִי – אִם הוּא נִרְדָּם יִתְעוֹרֵר / וְטֶרֶם יִרְקַח כָּמוֹהוּ – שֶׁבַע פְּעָמִים יְזוֹרֵר.
וָאֶשָּׂא מְשָׁלִי וָאֹמַר:</p>

<br />

<p>צְבִי! מְאַס עֲווֹן וְאוֹן, / וְאֶל מְקוֹם אֱמוּן גְּלֵה!</p>

<p>רְאֵה: בְּלִבְּךָ בְאֵר / וְלָךְ דְּלִי – וְקוּם דְּלֵה.</p>

<p>שְׂפַת אֱמֶת וְדִין בְּנֵי / חֲלוֹף אֱהַב, וְשָׁוְא אֲלֵה.</p>

<p>זְכֹר זְמָן יְצַו לְךָ: / רְדָה, בְּבוֹר־בְּלִי בְּלֵה!</p>

<p>אֱמֹר לְנַפְשְׁךָ: שְׁחִי! / וְטוֹב אֲמָר לְךָ: עֲלֵה!</p>

<br />

<p>וַיִּגַּשׁ הַשִּׁשָּׁה עָשָׂר וַיֹּאמַר: אֲדוֹנִי! יֵשׁ בִּשְׁכוּנָתִי אָדָם רָשָׁע / אָזְנָיו הַכְבֵּד וְעֵינָיו הָשַׁע / וְעַל פַּת לֶחֶם יִפְשַׁע / וְאִם יִרְאֶה עַם בַּאדֹנָי נוֹשָׁע / פְּנֵיהֶם יִטְחָן / וְיֹאמַר: הֲיוּכַל אֵל לַעֲרֹךְ שֻׁלְחָן? / וְלֹא יֵדַע כִּי אֲדֹנָי צַדִּיק יִבְחָן / וְרָשָׁע וְאוֹהֵב חָמָס שָׂנְאָה נַפְשׁוֹ / וְיִשְׁפֹּךְ עֲלֵיהֶם חֲמַת אַפּוֹ וְאִשּׁוֹ / וְתָמַהְתִּי: אֵיךְ יוּחַן רָשָׁע בַּל לָמַד צֶדֶק /
וְכָל דְּרָכָיו כִּמְשׂוּכַת חֶדֶק / וְעַתָּה, אֲדוֹנִי! חַבֶּר לִי שִׁיר עַל הָעִנְיָן
הַזֶּה / וְאֶשְׁלָחֶנּוּ אֶל הָאִישׁ אֲשֶׁר דְּרָכָיו בּוֹזֶה / וָאַעַן וָאֹמַר: הִנֵּה שִׁיר עַל זֶה הָעִנְיָן יְדַבֵּר / וְדַלְתוֹת נְחוּשָׁה יְשַׁבֵּר.
וָאֶשָּׂא מְשָׁלִי וָאֹמַר:</p>

<br />

<p>אֵלִי, אֵלִי! אֵיכָה יוּחַן / רָשָׁע – וּפְנֵי אֶבְיוֹן יִטְחַן!</p>

<p>אַף יִתְמַרְמֵר זֵד, וַיֹּאמַר: / אִם יוּכַל אֵל לַעְרֹךְ שֻׁלְחָן?</p>

<p>שׁוּב, אֵל עֶלְיוֹן! וּבְעִיר צִיּוֹן / תִּיסֹד אָבֶן, אֶבֶן בֹּחַן,</p>

<p>יֵדַע רָשָׁע, עֵינָיו הָשַׁע, / כִּי אַתָּה, אֵל, צַדִּיק תִּבְחָן!</p>

<br />

<p>וַיִּגַּשׁ הַשִּׁבְעָה עָשָׂר וַיֹּאמַר: אֲדוֹנִי! יֵשׁ בְּעִירִי שְֹתֵּי אֲחָיוֹת יְפֵהפִיוֹת / תְּנַהֵגְנָה לִבּוֹת רוֹאֵיהֶם כִּשְׁבוּיוֹת / הָיוּ כִימָה וּכְסִיל לִפְנֵיהֶן עוֹטְיוֹת / וּבְנוֹת עַיִשׁ – כְּדַיּוֹת אוֹ עָזְנִיּוֹת / וְשִׁבְעָה כוֹכְבֵי לֶכֶת לְמִינֵיהֶם / שֶׁבַע הַנְּעָרוֹת הָרְאוּיוֹת לָתֵת לָהֶם / וּבְנוֹת הַחֵן בְּעֶרְכָּם כּוּשִׁיּוֹת / צַוָּארָן כְּמִגְדַּל דָּוִד בָּנוּי לְתַלְפִּיּוֹת /
וּלְשׁוֹנָן חֶרֶב פִּיפִיּוֹת / עָבְרוּ מַשְׂכִּיּוֹת / וּבִשְׂפַת שָׁנִי וּבְרַד הַשִּׁנַּיִם / קוֹרְעוֹת הַלְּבָבוֹת לִשְׁנַיִם / הוֹלְכוֹת נְטוּיוֹת גָּרוֹן וּמְשַׂקְּרוֹת עֵינָיִם / וְכָל אִישׁ אֲשֶׁר הוֹדָם יֶחֱזֶה / יֹאמַר: מַחֲנֶה אֱלֹהִים זֶה! / וְיִקְרָא שֵׁם הַמָּקוֹם הַהוּא מַחֲנָיִם / וְאַחַר אֲשֶׁר נַפְשֵׁנוּ צָרָה כְּמַבְכִּירָה עַל הָאָבְנָיִם / אֵין לִתְמֹהַּ אִם לְבַעֲלֵיהֶן עַשְׁתְּרוֹת קַרְנַיִם / עַתָּה, אוּרְיָן בַּר אוּרְיָן / עֲדֵה גָאוֹן וְגֹבַהּ וּלְבַש צְדָקָה כַּשִּׁרְיָן / וְחַבֵּר עֲלֵיהֶן שִׁיר כְּפִי יָפְיָן / וָאַעַן וָאֹמַר: חַיֶּיךָ! הַשִּׁיר יִהְיֶה כָלִיל בַּהֲדָרוֹ / וְיֵלְכוּ הַחוֹשְׁקִים לְאוֹרוֹ.
וָאֶשָּׂא מְשָׁלִי וָאֹמַר:</p>

<br />

<p>הַהוֹלְכוֹת וּמְשַׂקְּרוֹת עֵינַיִם, / הַקּוֹרְעֹות לֵב חוֹשְׁקִים לִשְׁנַיִם,</p>

<p>הַנּוֹתְנוֹת נֶפֶשׁ צְבָאִים לִהְיוֹת / צָרָה כְּמַבְכִּירָה עֲלֵי אָבְנָיִם!</p>

<p>לֹא אֵדְעָה בַמֶּה תְצוּדוּן אֶת לְבַב / חוֹשֵׁק: הֲאִם הוּא עַל בְּרַד שִׁנַּיִם,</p>

<p>אוֹ עַל שְׁדֵי חֶמֶד, אֲשֶׁר מֹר נוֹטְפוֹת / כַּיּוֹם, וְאִם הוּא בַעֲגִיל אָזְנָיִם?</p>

<p>מִי זֶה אֲשֶׁר יִתְמַהּ, בְּעֵת זֹאת נֶחֱזֶה, / אִם לָרְפָאִים עַשְׁתְּרוֹת קַרְנָיִם?</p>

<p>תִּהְיוּ לְרָצוֹן לִי, וְכָל מָקוֹם אֲשֶׁר / אֶרְאֶה פְנֵיכֶם – אֶקְרְאָה: מַחְנָיִם!</p>

<br />

<p>וַיִּגַּשׁ הַשְּׁמוֹנָה עָשָׂר וַיֹּאמַר: אֲדוֹנִי! רָאִיתִי מְתֵי רִשְׁעָה / שְׁכוּרִים בְּיֵין תּוֹעָה / וְלֵצִים חָמְדוּ לָצוֹן / וְתַחַת הֱיוֹתָם לִפְנֵי אֱלֹהִים לְרָצוֹן / וְהִנֵּה שָׂשׂוֹן וְשִׂמְחָה, הָרוֹג בָּקָר וְשָׁחוֹט
צֹאן / וְתָמַהְתִּי וְאֶתְמַהּ אֵיךְ יָמִירוּ טוֹבָה נִצְחִית וְעוֹמֶדֶת / בְּטוֹבָה כָלָה וְאוֹבֶדֶת / וּמְשׂוֹשׂ עוֹלָם – בְּאֵשׁ יוֹקֶדֶת / וּמַה טּוֹב לָאִישׁ לִהְיוֹת צִדְקָתוֹ עוֹמֶדֶת לָעַד / לָעֶרֶב יְחַלֵּק שָׁלָל וְלַבֹּקֶר יֹאכַל עַד / מֵאֲשֶׁר רַגְלוֹ תִמּוֹט וְתִמְעַד / וּבְזַעַם אֶל יַרְכְּתֵי בוֹר יִצְעַד / וְעַתָּה, מַה בֵּין הֱיוֹת אִישׁ בְּגַלְגַּל עֲרָבוֹת / אוֹ הֱיוֹתוֹ מְעֻתָּד בְּפִי הַחֲרָבוֹת / אֲחַלֶּה, אֲדוֹנִי, לְפָנֶיךָ / לְחַבֵּר עַל זֶה שִׁיר כְּפִי רְאוּת עֵינֶיךָ.
וָאֶשָּׂא מְשָׁלִי וָאֹמַר:</p>

<br />

<p>עַד אָן מְתֵי רִשְׁעָה בְּיֵין תּוֹעָה / שָׁכְרוּ, וְלֵצִים חָמְדוּ לָצוֹן,</p>

<p>שָׁכְחוּ מְשׂוֹשׂ עוֹלָם וְגִיל נִצְחִי, / לֵאמֹר: הֲרֹג בָּקָר וְשָׁחוֹט צֹאן.</p>

<p>לוּ חָכְמוּ – אָז טוֹב, וְיָפִיקוּ / מֵאֵת אֱלֹהִים גּוֹאֲלָם רָצוֹן.</p>

<p>מַה טּוֹב וְנָעִים לַחֲסוֹת בִּכְנַף / רוֹכֵב עֲרָבוֹת, מִהְיוֹת חִיצוֹן!</p>

<br />

<p>וַיִּגַּשׁ הַתִּשְׁעָה עָשָׂר וַיֹּאמַר: אֲדוֹנִי! מָצָאתָי כָתוּב לְאֶחָד מִן הַחֲכָמִים / בְּתוֹךְ מוּסָרָיו הַנְּעִימִים / כִּי מִי שֶׁיִּתֵּן מֵהוֹנוֹ לְאַחֵר – יִהְיֶה אֲדוֹנָיו / וְאִם יִצְטָרֵךְ לוֹ – יֵקַל בְּעֵינָיו / וְאִם יְיַאֵשׁ לִבּוֹ מִמֶּנּוּ / כָּמוֹהוּ בְמַדְרֵגָתוֹ יַחְשְׁבֶנּוּ / וְאִם יְכַבְּדֶנּוּ – יְכֻבַּד מִמֶּנּוּ / וְחָפַצְתִּי שֶׁהַדְּבָרִים הָאֵלֶּה בְּשִׁיר תְּחַבְּרֵם / וְכָבוֹד וְהָדָר תְּעַטְּרֵם / וָאַעַן וָאֹמַר: הִנֵּה הַשִּׁיר, קָחֶנּוּ / וּלְפִי הָעִנְיָן אֵין לְמַעְלָה מִמֶּנּוּ.
וָאֶשָּׂא מְשָׁלִי וָאֹמַר:</p>

<br />

<p>תְּנָה מֵהוֹנְךָ אֶל אִישׁ – וְתִהְיֶה / בְּעֵינֵיהוּ נְגִידוֹ אוֹ אֲדוֹנָיו;</p>

<p>וְיַאֵשׁ לִבְּךָ מֵאִישׁ זְמַנָּךְ – / וְכָמוֹהוּ תְּהִי נֶחְשָׁב בְפָנָיו;</p>

<p>וְכַבֵּד אִישׁ – וּמִמֶּנּוּ תְכֻבַּד, / וְהִצְטָרֵךְ לְאִישׁ תֵּקַל בְּעֵינָיו.</p>

<br />

<p>וַיִּגַּשׁ הָעֶשְׂרִים וַיֹּאמַר: אֲדוֹנִי! יֶשׁ לִי רֵעַ גֵּאֶה וָרָם / וְחַטֹּאתָיו לֹא יוּכַל אִישׁ לְסָפְרָם / וַאֲנִי שְׂנֵאתִיו בַּעֲבוּרָם / לֹא יֵבוֹשׁ הַסָּכָל וְלֹא יִכָּלֵם / וְלֹא יַעֲלֶה עַל לְבָבוֹ כִּי לֹא יוּכַל לְהִתְעַלֵּם
/ וְאֵל גְּמוּלוֹת אֲדֹנָי כְּעַל גְּמוּלוֹת כְּעַל יְשַׁלֵּם / וְאֵיךְ רֶסֶן תַּאֲוָתוֹ לֹא יִהְיֶה כוֹבֵשׁ / וְלֹא יִזְכֹּר הֶבֶל נִדָּף וְקַשׁ יָבֵשׁ / כִּי אֲדֹנָי מָלֶָךְ, גֵּאוּת לָבֵשׁ / חָפַצְתִּי בְשִׁיר נִמְרָץ לְהוֹכִיחוֹ / אוּלַי אָשִׁיב אֶת נִדְּחוֹ / וְאֵלֶיךָ, הַשָּׂר, יָדַי פְּרוּשׁוּת / קוּם, כִּי עָלֶיךָ הַדָּבָר לַעֲשׂוֹת! / וָאָקוּם וַאֲחַבֵּר שִׁיר כְּפִי הַעִנְיָן אֲשֶׁר
יִבְחָרֶנּוּ / וָאֹמַר: הִנֵּה הַשִּׁיר אֲשֶׁר יַכְלִימֶנּוּ / וְעַל טָעוּתוֹ יַעֲמִידֶנּוּ / לֹא יַעַרְכֶנּוּ כָּל כַּסְפּוֹ וּזְהָבוֹ / שְׁלַח יָדְךָ וֶאֱחֹז בִּזְנָבוֹ!
וָאֶשָּׂא מְשָׁלִי וָאֹמַר:</p>

<br />

<p>הֲיִגְאֶה וְיִשְׁלַם אֱנוֹשׁ דַּךְ וְנִכְלָם – / וְעַל טוֹב וְעַל רַע גְּמוּל לוֹ יְשֻׁלָּם</p>

<p>וְיַרְבֶּה אֲשָׁמָיו וְחַטֹּאת עֲלוּמָיו / כְּחוֹל יָם, וְסֵפֶר, אֱמֶת, לֹא יְכִילָם –</p>

<p>וְיִשְׁכַּח מְעוֹדֵד עֲנָוִים וְדֶרֶךְ / רְשָׁעִים יְעַוֵּת וְיִמְלֹךְ לְעוֹלָם!</p>

<br />

<p>וַיִּשְׂמַח הָאִישׁ וַיַעֲמֹד מִזַּעְפּוֹ / וַיִּשְׁלַח יָדוֹ וַיַחֲזֶק בּוֹ, וַיְהִי לְמַטֶּה
בְּכַפּוֹ.</p>

<p>וַיְהִי כַאֲשֶׁר תַּמּוּ כָּל הָאֲנָשִׁים לִשְׁאֹל אִישׁ אִישׁ אֶת שְׁאֵלָתוֹ / וּמָצָא כָּל אֶחָד מֵהֶם צֳרִי אֶל מַחֲלָתוֹ / הוֹדוּ וּבֵרְכוּ לְאֵל אֶחָד וְאֵין שֵׁנִי / וַיֹּאמְרוּ אֵלָי: הֶחֱיִיתָנוּ, נִמְצָא חֵן בְּעֵינֵי אֲדוֹנִי / וְהַחֶסֶד אֲשֶׁר עָשִׂיתָ עִמָּנוּ – אִישׁ לֹא שִׁעֵר וְלֹא
יְדָעוֹ / וְנִהְיֶה אֲנַחְנוּ וְאַדְמוֹתֵינוּ עֲבָדִים לְפַרְעֹה / אֲשֶׁר הַשָּׂר בְּחָרְךָ לְנַחֲלָתוֹ וְחַבְלוֹ / וְאַשְׁרֵי הָעָם שֶׁכָּכָה לוֹ! / וַיֵּלְכוּ שְׂמֵחִים וְטוֹבֵי לֵב אִישׁ לְאָהֳלוֹ.
וַיֹּאמֶר הַשָּׂר: בֶּאֱמֶת הִשְׂבַּעְתָּ נֶפֶשׁ הָאֲנָשִׁים בְּצַחְצָחוֹת / כַּאֲשֶׁר בְּעִנְיָן הַשִּׁירִים דִּבַּרְתָּ צָחוֹת / וְאוֹתְךָ לְאֹרֶךְ יָמִים וְשֹׂבַע שְׂמָחוֹת / יִפְקֹד אֲדֹנָי אֲלֹהֵי הָרוּחוֹת.</p>

<br />

<br />

<h2 id="הַמַּחְבֶּרֶתהָעֶשְׂרִיםוּשְׁמוֹנֶה:וְהִיאמַחְבֶּרֶתהַתֹּפֶתוְהָעֵדֶן">הַמַּחְבֶּרֶת הָעֶשְׂרִים וּשְׁמוֹנֶה: וְהִיא מַחְבֶּרֶת הַתֹּפֶת וְהָעֵדֶן</h2>

<br />

<p>אָמַר הַמְחַבֵּר עִמָּנוּאֵל בֶּן כְּבוֹד רִבִּי שְׁלֹמֹה זֵכֶר צַדִּיק לִבְרָכָה:</p>

<br />

<p>אַחֲרֵי אֲשֶׁר עָבְרוּ מִשְּׁנוֹתַי שִׁשִּׁים / וְצִירֵי
הַתְּמוּתָה הָיוּ בָאִים לִקְרָאתִי חָשִׁים / וְהִנֵּה פֶּתַע פִּתְאֹם
סָגַר אֶת יוֹמוֹ אִיש חַי, רַב פְּעָלִים, זֶרַע קְדוֹשִׁים / וְהָיָה
צָעִיר מִמֶּנִּי לְיָמִים / וּבִרְאוֹתִי – נָפְלוּ עָלַי אֵימִים /
וָאֹמְרָה: אוֹיָה לִּי, הַסָּכָל הַמִּתְעַלֵּם! / אֵיךְ לֹא אֵבוֹשׁ
וְלֹא אֶכָּלֵם / וְאָנֹכִי רָשַׁעְתִּי / וְחָטָאתִי וְעָוִיתִי
וּפָשַׁעְתִּי / וּבִיוֵן מְצוּלַת הַזְּמַן טָבַעְתִּי / וֵאלֹהִים
וַאֲנָשִׁים קָבַעְתִּי / וְהִרְבֵּיתִי אֲשָׁמַי וּזְדוֹנַי / מִכֹּל
אֲשֶׁר הָיוּ לְפָנָי / וְהִנֵּה פֶּתַע פִּתְאֹם אֶל עָל יִקְרָאוּנִי /
וְיִשָּׂאוּנִי עַל כָּתֵף, יִסְבְּלוּנִי / וְיוֹדְעֵי שְׁמִי
יְשַחֲרוּנִי וְלֹא יִמְצָאוּנִי / וּמַה הִיא הַצֵּידָה / אֲשֶׁר
הֵכַנְתִּי לְיוֹם הַפְּרִידָה / לְנַפְשִׁי הַשְּׁדוּדָה? / מָה אֲדַבֵּר
וּמָה אֶצְטַדֵּק וּמָה אֲיַחֵל / אִם לֹא יְקַדְּמוּנִי חַסְדֵּי סוֹלֵחַ
וּמוֹחֵל.</p>

<p>וּבִהְיוֹתִי כַדְּבָרִים הָאֵלֶּה נוֹתֵן אֶל לִבִּי /
חַם לִבִּי בְקִרְבִּי / וְנִפְתְּחוּ אֲרֻבּוֹת דִּמְעוֹתַי / וַיִּתְּכוּ
כַמַּיִם שַׁאֲגוֹתָי / וְעָשִׂיתִי אֵבֶל גָּדוֹל וְכָבֵד / בְּחָשְׁבִי
כִּי אַחֲרִית נַפְשִׁי הָאֲנוּנָה עֲדֵי אוֹבֵד / יַעַן הֱיוֹתִי
לְיִצְרִי לְמַס עוֹבֵד / וָאֹמְרָה: אַיֵּה אֵפוֹא דָנִיֵּאל אִישׁ
חֲמוּדוֹת, וְאַיֵּה חָכְמָתֶךָ? / מִי יִתֵּן יָדַעְתִּי וָאֶמְצָאֶךָ /
אָבוֹא עַד תְּכוּנָתֶךָ / אֶשְׁאָלְךָ וְתוֹדִיעֵנִי / וּמִנַּחַל
עֲדָנֶיךָ תַּשְׂבִּיעֵנִי / וְתוֹדִיעֵנִי מִדַּת יָמַי וְקִצִּי /
וְתַרְאֵנִי מְקוֹם מְנוּחָתִי וְרִבְצִי!</p>

<p>וּבִהְיוֹתִי בִיוֵן מְצוּלַת הַיָּגוֹן טוֹבֵעַ /
וְדִמְעָתִי כְנַחַל נוֹבֵעַ / וּמִיָּגוֹן וַאֲנָחָה לַנְתִּי שָׂבֵע /
וְהִנֵה אֵימָה חֲשֵׁכָה גְדוֹלָה נָפְלָה עָלָי / וְחָזוֹן נִרְאָה אֵלָי
/ וַאֲנִי הָיִיתִי עַל אוּבַל אוּלָי / וְלִבִּי יָצָא יָצוֹא וָשׁוֹב
כְּמַרְאֵה הַבָּזָק / וָאֶשָּׂא עֵינַי וָאֶרְאֶה וְהִנֵּה רוּחַ
גְּדוֹלָה וְחָזָק / מְרַחֵף וּמִתְגַּבֵּר / מְפָרֵק הָרִים וּסְלָעִים
מְשַׁבֵּר / וְאַחַר הָרוּחַ רַעַשׁ לְקוֹלוֹ צָלֲלוּ אָזְנָי / וּפַלְגֵי
מַיִם יָרְדוּ עֵינָי / וְאַחַר הָרַעַשׁ אֵשׁ וְקוֹל דְּמָמָה / וְאוֹר
שִׁבְעָתַיִם כְּאוֹר הַחַמָּה / וְהִנֵּה אִישׁ זָקֵן, עוֹטֶה מְעִיל,
עוֹבֵר לְפָנַי / וּמַרְאֵהוּ כְּמַרְאֵה מַלְאַךְ אֲדֹנָי / וּבִרְאוֹתִי
אוֹתוֹ – נִפְעַמְתִּי / וְנָפַלְתִּי אַרְצָה מְלוֹא קוֹמָתִי
וְנֶאֱלָמְתִּי / וְכִרְאוֹת הָאִישׁ כִּי לֹא עָצַרְתִּי כֹּחַ / וַיֹאמֶר
אֵלָי: מַה לְּךָ, נִרְדָּם, הֲלֹא אֲבַקֵּש לְךָ מָנוֹחַ! / קוּם, כִּי
לֹא זֹאת הַמְּנוּחָה / הַיּוֹם אַמְצִיא לְךָ רְוָחָה / וְנָסוּ יָגוֹן
וַאֲנָחָה / וּבְדַבְּרוֹ עִמִּי – הִתְחַזַּקְתִּי / וּבִכְנַף מְעִילוֹ
הֶחֱזַקְתִּי / וַעֲפַר רַגְלָיו לִחַכְתִּי וְנָשַׁקְתִּי / וָאֹמְרָה
אֵלָיו: בִּי, אֲדוֹנִי! אִם נָא מָצָאתִי חֵן בְּעֵינֶיךָ, אֲנִי
וְעַמֶּךָ / הַגִּידָה נָא שְׁמֶךָ! / וַיֹּאמֶר אֵלָי: אָנֹכִי דָנִיֵּאל
אִישׁ חֲמוּדוֹת / אֲשֶׁר קְרָאתַנִי וְעֵינֶיךָ מַיִם יוֹרְדוֹת /
בִּתְחִלַּת תַּחֲנוּנֶיךָ יָצָא דָּבָר לְהַרְאוֹתְךָ נוֹרָאוֹת וְחִידוֹת
/ הַיוֹם אַרְאֶךָ בְּצוּרוֹת וְסוֹדוֹת / פְּקַח עֵינֶיךָ וּרְאֵה /
וּבִין בַּדָּבָר וְהָבֵן בַּמַּרְאֶה / כִּי לְמַעַנְךָ שֻלַּחְתִּי
וְעַתָּה בָאתִי / וּלְהַשְׂכִּילְךָ בִינָה יָצָאתִי / הַעֲמֵק שְׁאָלָה
אוֹ הַגְבֵּהַּ / כִּי לֹא אוּכַל לְהִתְמַהְמֵהַּ / וָאֹמְרָה אֵלָיו:
אַחֲלֵי לְפָנֶיךָ, אֲדוֹנִי, לְהַרְאוֹתֵנִי הָעוֹלָם שֶׁכֻּלּוֹ אָרוּךְ
/ וְהַתֹּפֶת אֲשֶׁר מֵאֶתְמוֹל לָרְשָׁעִים עָרוּךְ / וּלְהוֹדִיעֵנִי
מְקוֹם תַּחֲנוֹתִי / אַחֲרֵי מוֹתִי / וְאֵי זֶה בַיִת אֲשֶׁר תִּבְנוּ
לִי, וְאֵי זֶה מָקוֹם מְנוּחָתִי / מָשְׁכֵנִי, וְאָנֹכִי אָרוּצָה
אַחֲרֶיךָ / וַיֹּאמַר: אָנֹכִי אֶעֱשֶׂה כִדְבָרֶךָ! / וַיִּשְׁאָלֵנִי
הָאִישׁ וַיֹּאמַר: אָנָה נִפְנֶה בָרִאשׁוֹנָה? / וָאַעַן וָאֹמַר:
הַתֹּפֶת יִהְיֶה רִאשׁוֹן וְהָעֵדֶן יִהְיֶה בָאַחֲרוֹנָה.</p>

<br />

<h2 id="הַתֹּפֶת"># הַתֹּפֶת</h2>

<br />

<p>וַיֹּאמֶר הָאִישׁ אֵלָי: הַחֲזֵק בִּכְנַף מְעִילִי
וֶאֱחֹז בּוֹ / וְרוּחַ בֵּינִי וּבֵינְךָ לֹא יָבוֹא / כִּי הַמָּקוֹם
אֲשֶׁר שָׁם נִפְנֶה הִיא אֶרֶץ חֲרֵרִים / צַלְמָוֶת וְלֹא סְדָרִים /
נִקְרָא בִשְׁמוֹ ׳עֵמֶק הַפְּגָרִים׳ / וָאַחֲזִיק בִּכְנַף מְעִילוֹ
וְרַעְיוֹנַי חֲרֵדִים / וּמִדֵּי לֶכְתֵּנוּ הָיִינוּ יוֹרְדִים /
וְהַדֶּרֶךְ דֶּרֶךְ לֹא סְלוּלָה / מְעוּף צוּקָה וַאֲפֵלָה / וָאֳרָחוֹת
עֲקַלְקַלּוֹת / לֹא רָאִינוּ שָׁם רַק בְּרָקִים וְקוֹלוֹת / וְלֹא
שָׁמַעְנוּ רַק קוֹל כְּחוֹלוֹת / וְצָרוֹת כְּמַבְכִּירוֹת / וְקָרָאתִי
שֵׁם הַיּוֹם הַהוּא יוֹם עֲבָרוֹת / וּבָאַחֲרִית הִגַּעְנוּ אֶל גֶּשֶׁר
רָעוּעַ, וְתַחְתָּיו נַחַל שׁוֹטֵף / וּכְאִלּוּ לֵב רוֹאָיו גּוֹזֵל
וְחוֹטֵף / וְאָז הֵחֵלָה נַפְשִׁי לְהִתְעַטֵּף / וּבְרֹאשׁ הַגֶּשֶׁר
שַׁעַר, וְשָׁם לַהַט הַחֶרֶב הַמִּתְהַפֶּכֶת / וַיֹּאמֶר הָאִישׁ אֵלָי:
זֶה נִקְרָא שַׁעַר שַׁלֶּכֶת / וְכָל אֲשֶׁר יִפָּרְדוּ מִן הָעוֹלָם
וּבַתֹּפֶת יִהְיֶה מַחֲנֵיהֶם / דֶּרֶךְ הֵנָּה פְנֵיהֶם / לֹא נָמוּשׁ
מֵהֵנָּה שָׁעָה אַחַת אוֹ שְׁתַּיִם / וְנִרְאֶה מִן הַחוֹלְפִים מִן
הָעוֹלָם רִבּוֹתַיִם / עַל פְּנֵי הָאָרֶץ כְּאַמָּתָיִם / וְאֵיךְ
יְנַהֲגוּם מַלְאֲכֵי מָוֶת / אֶל אֶרֶץ צִיָּה וְצַלְמָוֶת / אַחֲרֵי כֵן
נִדְרֹשׁ אוֹתָם בִּשְׁחִיתוֹתָם / וְתִרְאֶה מָה אַחֲרִיתָם / וְאֵין
לִתְמֹהַּ עַל עָצְבָּם / וְעַל עֹצֶם רָעָתָם וּמַכְאוֹבָם / כִּי דוֹר
תַּהְפּוּכוֹת הֵמָּה בָּנִים לֹא אֵמוּן בָּם / וְלָכֵן חַרְבָּם תָּבוֹא
בְלִבָּם / וּבִהְיוֹתֵנוּ שָׁם יוֹשְׁבִים / וְקוֹל חֲרָדוֹת מַקְשִׁיבִים
/ וְהִנֵּה קוֹל כְּחוֹלָה שָמַעְנוּ וְהִבְהִילָנוּ / קוֹל אוֹמְרִים:
אָבְדָה תִּקְוָתֵנוּ, נִגְזַרְנוּ לָנוּ! / וְכַאֲשֶׁר קָרְבוּ אֵלֵינוּ
רָאִינוּ / מִשְׁלַחַת מַלְאֲכֵי רָעִים חוֹלְפִים / יִסְחֲבוּ מִן
הַפְּגָרִים לְמֵאוֹת וְלַאֲלָפִים / וּבְעָבְרָם דֶּרֶךְ הַשַּׁעַר
יֹאמְרוּ לְכָל אֶחָד מֵהֶם: בֶּן אָדָם, אֲשֶׁר מִזִּמְרַת הָעוֹלָם
שָׂבָעְתָּ / וֵאלֹהִים וַאֲנָשִׁים קָבָעְתָּ / וְחֹק הַמּוּסָר
פָּרָעְתָּ / הִנֵּה תָקִיא אֶת אֲשֶׁר בָּלָעְתָּ / וְתִקְצֹר פְּרִי
מַעֲשֶׂיךָ אֲשֶׁר זָרָעְתָּ / הִנֵּה שְׂכַר פְּעֻלָּתְךָ תִּהְיֶה מוֹצֵא
/ הַנִּכְנָס יִכָּנֵס וְהַיּוֹצֵא אַל יֵצֵא! / וְהַנִּגְרָרִים
וְהַנִּסְחָבִים בְּקוֹל מָרָה יִצְעָקוּ / וְנַאֲקוֹת חָלָל יִנְאָקוּ /
בְּיָדְעָם כִּי רֹאשׁ פְּתָנִים יִינָקוּ.</p>

<p>וַיֹּאמֶר אֵלַי הָאִישׁ: הֲרָאִיתָ הַצֹּאן הָאוֹבְדוֹת /
אֲשֶׁר מַטָּרָה לְחִצֵּי הַתֹּפֶת עֲתִידוֹת? / עוֹד תָּשׁוּב וְתִרְאֶה
בְקָרוֹב / מִן הָאוֹבְדִים כְּכוֹכְבֵי הַשָּׁמַיִם לָרֹב.</p>

<p>וְכַאֲשֶׁר הַגֶּשֶׁר עָבַרְנוּ – בָּאנוּ בְּתַחְתִּיוֹת
אָרֶץ / וְכָל רוֹאַי יֹאמְרוּ לִי: מַה פָּרַצְתָּ עָלֶיךָ פָּרֶץ? /
וְשָׁם רָאִינוּ מְדוּרָה גְדוֹלָה בְּאֶרֶץ מַאְפֵּלְיָה / רְשָׁפֶיהָ
רִשְׁפֵּי אֵשׁ שַׁלְהֶבֶת יָהּ / מְדוּרָתָהּ אֵשׁ וְעֵצִים הַרְבֵּה /
לַיְלָה וְיוֹמָם לֹא תִכְבֶּה / וַיֹּאמֶר אֵלַי הָאִישׁ: זֹאת
הַמְּדוּרָה / אֲשֶׁר כְּנַחַל גָּפְרִית בּוֹעֵרָה / הִיא לַנְּפָשׁוֹת
אֲשֶׁר הֶעֱמִיקוּ סָרָה / וְאִם תַּחְפֹּץ לָדַעַת שֵׁם הָרְשָׁעִים
אֲשֶׁר בָּה וְאוֹדוֹתָם / הִתְבּוֹנֵן בִּשְׁמוֹתָם הַחֲקוּקִים
בְּמִצְחוֹתָם.</p>

<p>כַּאֲשֶׁר הִתְבּוֹנַנְתִּי בְּתוֹךְ הַמְּדוּרָה /
רָאִיתִי וְהִנֵּה שָׁם אַנְשֵׁי סְדוֹם וַעֲמֹרָה / וְעֵשָׂו אֲשֶׁר בָּז
לַבְּכוֹרָה / וְשָׁם שִׁמְעִי בֶּן גֵּרָא / שָׁם עֲתַלְיָה, אֲשֶׁר
אִבְּדָה אֶת כָּל זֶרַע הַמַּמְלָכָה / שָׁם אַבְשָׁלוֹם בֶּן מַעֲכָה /
שָׁם הָאִישׁ הַלֵּוִי, אֲשֶׁר עָמַד בְּבֵית מִיכָה / שָׁם אֲחַזְיָה,
אֲשֶׁר נָפַל בְּעַד הַשְּׂבָכָה / שָׁם סִיסְרָא מִתְכַּסֶּה
בַּשְּׂמִיכָה / שָׁם הָמָן בֶּן הַמְּדָתָא צוֹרֵר הַיְּהוּדִים / וְשָׁם
עֲמָלֵק, אֲשֶׁר נִלְחַם עִם יִשְׂרָאֵל בִּרְפִידִים / שָׁם יַאֲזַנְיָה
בֶן שָׁפָן וְיוֹאָב / וְיוֹיָקִים וְאַנְשֵׁי כוֹזֵבָא וְיוֹאָשׁ
וְשָׂרָף, אֲשֶׁר בָּעֲלוּ לְמוֹאָב / שָׁם יוֹחָנָן בֶּן קָרֵחַ
וְיַאֲזַנְיָה בֶּן הוֹשַׁעְיָה / וְשָׁם יִשְׁמָעֵאל בֶּן נְתַנְיָה /
שָׁם פַּרְעֹה נְכֹה וּפַרְעֹה חָפְרַע / וְשָׁם גֵּחֲזִי הַמְּצֹרָע /
שָׁם בִּלְעָם בֶּן בְּעוֹר / עַל דְּבַר כָּזְבִּי וְעַל דְבַר פְּעוֹר /
שָׁם אֲבִימֶלֶךְ בֶּן יְרֻבַּעַל / וְשָׁם כָּל הַנְּבִיאִים אֲשֶׁר
נִבְּאוּ בַבָּעַל / שָׁם אֲחִיתֹפֶל הַגִּילוֹנִי / שָׁם שֶׁבַע בֶּן
בִּכְרִי אִישׁ הַיְמִינִי / שָׁם זִמְרִי בֶּן סָלוּא, נְשִׂיא בֵית אָב
לַשִּׁמְעוֹנִי / שָׁם סַנְבַלַּט הַחֹרוֹנִי / וְטוֹבִיָּה הָעֶבֶד
הָעַמּוֹנִי / שָׁם גֶּשֶׁם הָעַרְבִי וְנָבָל הַכַּרְמְלִי / שָׁם חָפְנִי
וּפִנְחָס בְּנֵי עֵלִי / נְתוּנִים לְמַחֲרָאוֹת / יַעַן אֲשֶׁר שָׁכְבוּ
עִם הַנָּשִׁים הַצּוֹבְאוֹת / שָׁם אַחְאָב בֶּן קוֹלָיָה /
וְצִדְקִיָּהוּ בֶן מַעֲשֵׂיָה / אֲשֶׁר לֻקַּח מֵהֶם קְלָלָה / וְהָיוּ
בְּקֶרֶב עַמָּם לְאָלָה / שָׁם דּוֹאֵג הָאֲדוֹמִי, זִכְרוֹ מִנִּי אֶרֶץ
אָבָד / אֲשֶׁר פָּגַע בִּשְׁמוֹנִים כֹּהֲנִים נוֹשְׂאֵי אֵפוֹד בָּד /
שָׁם קַיִן אֲשֶׁר הָרַג הֶבֶל / שָׁם אַחְאָב וְשָׁם אִיזֶבֶל / שָׁם
צִדְקִיָּה בֶּן כְּנַעְנָה / שָׁם רֵכָב וּבַעְנָה / יַעַן אֲשֶׁר הָרְגוּ
אֶת אִישׁ־בֹּשֶׁת / שָׁם צִיבָא עֶבֶד שָׁאוּל, אֲשֶׁר רִגֵּל
בִּמְפִיבֹשֶׁת / שָׁם חָם, אֲשֶׁר רָאָה עֶרְוַת אָבִיו וְהָלַךְ נָחוּץ /
וַיַגֵּד לִשְׁנֵי אֶחָיו בַּחוּץ / שָׁם בְּנוֹת לוֹט, אֲשֶׁר הָרוּ
מֵאֲבִיהֶן / שָׁם פַּשְׁחוּר בֶּן אִמֵּר הַכֹּהֵן / שָׁם סִיחוֹן מֶלֶךְ
הָאֱמוֹרִי / שָׁם בְּנֵי שֵׂעִיר הַחֹרִי / שָׁם עוֹג מֶלֶךְ הַבָּשָׁן /
יַעֲלֶה עֲשָׁנוֹ כְּעֶשֶׁן הַכִּבְשָׁן / שָׁם נְבוּזַרְאֲדָן רַב
טַבָּחִים וְשָׁם סַנְחֵרִיב / וְשָׁם נְבוּכַדְנֶצַּר, אֲשֶׁר בֵּית
אֲדֹנָי הֶחֱרִיב / שָׁם בֶּרַע מֶלֶךְ סְדוֹם וּבִרְשַׁע / שָׁם כּוּשַׁן
רִשְׁעָתַיִם וְשָׁם מֵישָׁע / וְשָׁם טִיטוּס הָרָשָׁע / שָׁם אֲחִימָן
שֵׁשַׁי וְתַלְמַי יְלִידֵי הָעֲנָק / וְשָׁם אַנְטִיּוֹכֶס, רֹאשׁ
פְּתָנִים יִינָק / שָׁם רְחוּם בְּעֵל טְעֵם וְשַׁמְשַׁי סַפְרָא / וְשָׁם
שְׁלוֹמִית בַּת דִּבְרִי הָאֲרוּרָה / שָׁם עֻזִּיָּה מֶלֶךְ יְהוּדָה
וְהַצָּרַעַת בְּמִצְחוֹ / וְשָׁם חִיאֵל בֵּית־הָאֱלִי, אֲשֶׁר בָּנָה אֶת
יְרִיחוֹ / שָׁם יָרָבְעָם בֶּן נְבָט, עַל עֶגְלֵי זְהָבוֹ / וְהַחֹדֶשׁ
אֲשֶׁר בָּדָא מִלִּבּוֹ / וְשָׁם מִכֹּהֲנֵי הַבָּמוֹת רִבּוֹא / שָׁם
אִשּׁוֹת הַזִּמָּה אֵין מִסְפָּר / וּבְרֹאשָׁן אֵשֶׁת פּוֹטִיפַר / שָׁם
אָמוֹן, אֲשֶׁר בָּאֵל כָּפַר / כִּי דְבַר אֲדֹנָי בָּזָה וְאֵת מִצְוָתוֹ
הֵפַר / שָׁם יְהוֹיָקִים, בַּעֲווֹן בִּצְעוֹ / וְשָׁם אַמְנוֹן
וְיוֹנָדָב בֶּן שִׁמְעָא רֵעוֹ / שָׁם פְּנִינָה, אֲשֶׁר הִכְעִיסָה
חַנָּה / וְשָׁם שְׁכֶם בֶּן חֲמוֹר, אֲשֶׁר עִנָּה אֶת דִּינָה / שָׁם
יְהוֹאָשׁ בְּדַם זְכַרְיָה / וְשָׁם אָחָז בֶּן יוֹתָם בֶּן עֻזִּיָה /
שָׁם בַּעְשָׁע בֶן אֲחִיָּה / וְשָׁם עֲזַרְיָה בֶן אֲמַצְיָה / וְשָׁם
יְהוֹיָקִים, עַל הָעֹשֶׁק וְעַל הַמְּרוּצָה / וְשָׁם זִמְרִי אֲשֶׁר
מָלַךְ בְּתִרְצָה / שָׁם אֱוִיל מְרוֹדַךְ הַפּוֹתֶה / שָׁם
בֵּלְשַׁאצַּר, גֶּחָלִים עַל רֹאשׁוֹ חוֹתֶה / אֲשֶׁר הוֹצִיא כְלֵי בֵית
אֲדֹנָי וְהוּא שִׁכּוֹר שׁוֹתֶה / וְאִשְׁתִּיו בְּהוֹן מַלְכָּא
וְרַבְרְבָנוֹהִי, שֵׁגְלָתֵהּ וּלְחֵנָתֵהּ / שָׁם כְּנַעַן הָאָרוּר /
צְפוּנָה חַטָּאתוֹ וַעֲווֹנוֹ צָרוּר / יִטְחָנוּהוּ בָרֵחַיִם וְדָכוּ
בַּמְּדוֹכָה / וּבִשְׁלוּ בַּפָּרוּר / שָׁם צָרֵי יְהוּדָה וּבִנְיָמִין
הַנִּרְגָּנִים / אֲשֶׁר הִכְעִיסוּ נֶגֶד הַבּוֹנִים / שָׁם
אֲרִיסְטוֹטְלוֹס, בּוֹשׁ וְנֶאֱלָם / עַל אֲשֶׁר הֶאֱמִין קַדְמוּת
הָעוֹלָם / שָׁם גַּלֵּינוּס, רֹאשׁ הָרוֹפְאִים / עַל אֲשֶׁר שָׁלַח יַד
לְשׁוֹנוֹ לְדַבֵּר בְּמֹשֶׁה אֲדוֹן הַנְּבִיאִים / שָׁם אַבּוּנָצָר,
יוֹמוֹ רָד / יַעַן אָמַר כִּי הִתְאַחֲדוּת הַשֵּׂכֶל הָאֱנוֹשִׁי עִם
הַשֵּׂכֶל הַנִּפְרָד / הוּא מֵהַבְלֵי הַזְּקֵנוֹת / וְעַל אֲשֶׁר
הֶאֱמִין גִּלְגּוּל הַנְּפָשׁוֹת הָאֲנוּנוֹת / הַנִּכְרָתוֹת מִקֶּרֶב
עַמָּם / וְאָמַר כִּי יַחֲלִיפוּם אֲנָשִׁים עוֹמְדִים בִּמְקוֹמָם / שָׁם
אַפְּלָטוֹן, רֹאשׁ לַמְּבִינִים / יַעַן אֲשֶׁר אָמַר כִּי לַיְחָשִׁים
וְלַמִּינִים / יֵשׁ חוּץ לַשֵּׂכֶל מְצִיאוּת / וְחָשַׁב דְּבָרָיו
דִּבְרֵי נְבִיאוּת / שָׁם אִפּוֹקְרָט, יַעַן אֲשֶׁר הָיָה כִּילַי
מֵחָכְמָתוֹ / וְהֶעְלִים סִפְרֵי רְפוּאָתוֹ / שָׁם אִבְּן סִינָא, הָיָה
לְלַעַג וּשְׂחוֹק / יַעַן אֲשֶׁר אָמַר כִּי הִוָּלֵד אָדָם לֹא מֵאָדָם
אֶפְשָׁר לִזְמָן רָחוֹק / וְאָמַר כִּי לֵדַת הֶהָרִים הָיָה דֶרֶךְ
טִבְעִי, מִי יִתֵּן וְנֶאֱלָם / נִמְשַׁךְ אַחַר אֱמוּנַת קַדְמוּת
הָעוֹלָם / וְשָׁם אֲנָשִׁים אֵין מִסְפָּר, מֵתוּ מִזְּמַן רָחוֹק
וְקָרוֹב / חֲדָשִׁים גַּם יְשָׁנִים אֲשֶׁר לֹא יִסָּפְרוּ מֵרֹב.</p>

<p>וְכַאֲשֶׁר מִשָּׁם נָסַעְנוּ רָאִינוּ וְהִנֵּה סִיר
נָפוּחַ מִקָּצָה בַּחוֹבֶרֶת / וּבְתוֹכָהּ נְחֹשֶׁת וּבַרְזֶל וּבְדִיל
וְעוֹפָרֶת / וְקוֹל אוֹמֵר: שְׁפֹת הַסִּיר, שְׁפֹת / וְהַעֲמִידֶנָּה עַל
הַגֶּחָלִים הַשּׂוֹרְפוֹת / וְהָכִינוּ הַחַיּוֹת הַטּוֹרְפוֹת / כִּי
הִנֵּה חַיִל מִן הַנָּשִׁים הַנוֹאֲפוֹת / אֲשֶׁר עֲווֹנָם יְצוּדֵם
לְמַדְחֵפוֹת / לֹא רָצוּ לִהְיוֹת לְחַיֵּי עוֹלָם – וַתִּהְיֶינָה
לַחֲרָפוֹת! / עוֹדֶנּוּ מְדַבֵּר, וְהִנֵּה כְּסוּפוֹת בַּנֶּגֶב
חוֹלְפוֹת / עוֹטְיוֹת וְנִכְלָמוֹת וְשׁוֹמֵמוֹת / וּכְיוֹנֵי הַגֵּאָיוֹת
כֻּלָּם הוֹמוֹת / וְדִמְעוֹתֵיהֶן עַל לְחֵיהֶן / וּמְנַהֲגוֹת כְּקוֹל
יוֹנִים, מְתוֹפְפוֹת עַל לִבְבֵיהֶן / וְהִנֵּה מִשְׁלַחַת מַלְאֲכֵי
רָעִים יַשְׁלִיכוּם אֶל תּוֹךְ הַסִּיר הָרוֹתַחַת / וּפָרְשׂוּ כַּאֲשֶׁר
בַּסִּיר וּכְבָשָׂר בְּתוֹךְ קַלַּחַת / וְקוֹל אַדִּיר עֲלֵיהֶם
צוֹוַחַת: / לֹא רְצִיתֶם מִמֶּגֶד שָׁמַיִם מֵעָל – הֵא לָכֶם בְּאֵר
שַׁחַת / פַּח וָפַחַד וָפַחַת / אֱכֹלְנָה וּשְׂבַעְנָה מִמֶּגֶד תְּהוֹם
רוֹבֶצֶת תָּחַת!</p>

<p>מִשָּׁם נָסַעְנוּ וְהִנֵּה שׁוּחָה עֲמֻקָּה / בּוּקָה
וּמְבוּקָה וּמְבֻלָּקָה / לֹא יִשָּׁמַע בָּהּ רַק קוֹל בְּכִי וְקוֹל
צְעָקָה / וּבְתוֹכָהּ אֲרָיוֹת וּנְמֵרִים / וְעַקְרַבִּים חֲבַרְבּוּרִים
/ וַיֹאמֶר אֵלַי הָאִישׁ: זֹאת נִקְרֵאת: אֶרֶץ נְשִׁיָּה / וּבְשֵׁם
אַחֵר: שְׁאוֹל תַּחְתִּיָה / וְהִיא מְקוֹם הָאֲנָשִׁים הַמְּשַׂחֲקִים
בְּקֻבְיָא / אֲשֶׁר אָמְרוּ: לֹא יִרְאֶה יָהּ / וְדָמָן טָעוּן הַזָּיָה
/ וְלָכֵן יַד אֲדֹנָי הוֹיָה / בָּהֶם בַּנֶּפֶשׁ וּבַגְּוִיָּה / יַעַן
אֲשֶׁר פָּנוּ לְמַעֲלָה בְשַׂחֲקָם / וּבֵרְכוּ אֱלֹהִים בְּפִיהֶם
וּבִלְבָבָם, כַּאֲשֶׁר שָׁבוּ כְלֵיהֶם רֵיקָם / וְלָכֵן יָמֹדּוּ
פְעֻלָּתָם אֶל חֵיקָם / וְלֹא יַחְמְלוּ בְיוֹם נָקָם.</p>

<p>וְכַאֲשֶׁר מִשָּׁם נָסַעְנוּ / וְאֶל מָקוֹם אַחֵר
מֵהַתֹּפֶת הִגַּעְנוּ / רָאִיתִי אִישׁ הָיָה מֵאֵילֵי הָאָרֶץ / פָּרְצוּ
עָלָיו הַתְּלָאוֹת פָּרֶץ / צָפַד עוֹרוֹ עַל עַצְמוֹ וְהוּא לֹא פָנִים
קִלְקַל / בּוֹעֵר כְּאֵשׁ אוֹכְלָה אֵשׁ וְאֵינֶנּוּ אֻכָּל / הִכִּירַנִי
וְהִכַּרְתִּיו / וּבְשֶׁכְּבָר הַיָּמִים אֲהֵבַנִי וַאֲהַבְתִּיו /
וּבִרְאוֹתוֹ אוֹתִי הוֹלֵךְ הָלוֹךְ וְצָפֹה / הִתְאַנַּח אֲנָחָה
מִגּוּפוֹ / וַיֹּאמֶר אֵלָי: מַה לְּךָ פֹה וּמִי לְךָ פֹה / הַאִם
כִּנְפֹל בְּנֵי עַוְלָה נָפַלְתָּ / גַּם אַתָּה חֻלֵּיתָ כָמוֹנוּ,
אֵלֵינוּ נִמְשָׁלְתָּ? / וַיֹּאמֶר הָאִישׁ הַתּוֹמֵךְ בִּימִינִי: /
הִנְנִי נִשְׁבָּע בִּגְאוֹנִי / כִּי זֶה הָאִישׁ – אֶצְרֶנּוּ
כְּאִישׁוֹן עֵינִי / וַאֲלֵיכֶם לֹא יִתְמַשֵּׁל / וְכִי יָרוּץ – לֹא
יִכָּשֵׁל / אָז שָׁאַלְתִּי הָאִישׁ אֲשֶׁר בְּאֵשׁ הַתֹּפֶת בּוֹעֵר /
וָאֹמְרָה אֵלָיו: אֱמָר נָא, הַנִּכְאָב וְהַסּוֹעֵר! / מָה הַדָּבָר
אֲשֶׁר הֱבִיאֲךָ הֲלוֹם / וְאַתָּה הָיִיתָ עַל רֹאשׁ בְּנֵי דוֹרְךָ
עֲטֶרֶת יַהֲלוֹם / וְעַתָּה – אַתָּה רָחוֹק מִישׁוּעָה וְשָׁלוֹם? /
וַיַּעַן הָאִישׁ מִן הַסְּעָרָה / וּמִתּוֹךְ הָאֵשׁ הַבּוֹעֵרָה /
בְּקוֹל מַר / וַיִשָּׂא אֶת קוֹלוֹ וַיֹּאמַר: / אוֹיָה לִי, הַמַּר
וְהַנִּמְהָר וְהַנִּכְאָב / אֲשֶׁר נַפְשִׁי עָלַי תֶאֱבַל וּבְשָׂרִי
עָלַי יִכְאָב! / מַה מְּאֹד הָיִיתִי סָכָל / כַּאֲשֶׁר בָּנִיתִי
הַבַּיִת וְהַהֵיכָל / בְּמָקוֹם אֲשֶׁר לִשְׁכֹּן שָׁם לֹא אוּכָל / מִי
יִתֵּן וּבַשָּׁמַיִם בְּנִיתִיו וּבִמְרוֹם הַרְרֵי עַד יְסַדְתִּיו /
אוֹיָה לִּי, אַלְלַי לִי / כִּי הָיִיתִי רוֹעֶה אֱוִילִי / וְעָזַבְתִּי
לַאֲחֵרִים חֵילִי / הִגְדַּלְתִּי מַעֲשָׂי / וְלֹא אָמַרְתִּי: אַיֵּה
אֲדֹנָי אֱלֹהַי עוֹשָׂי? / עָשִׂיתִי לִי גַנּוֹת וּפַרְדֵּסִים /
וְכָנַסְתִּי לִי גַם כֶּסֶף וְזָהָב וְעֹשֶׁר וּנְכָסִים / וּבַרְבּוּרִים
אֲבוּסִים / וְאֶת תִּפְאֶרֶת הָעֲכָסִים / וְשָׁכַחְתִּי מָגֵן לַחוֹסִים
/ מֵאַנְתִּי לָתֵת לֶחֶם לְעָנִי / וּלְכַמָּה רֵיקִים וּפוֹחֲזִים
עָשִׂיתִי חֶסֶד וְהָיוּ בְאוֹכְלֵי שֻׁלְחָנִי / וְתַחַת לָמְדִי הָעֵדוֹת
וְהַחֻקִּים / אָכַלְתִּי מַשְׁמַנִּים וְשָׁתִיתִי מַמְתַּקִּים /
וּתְמוּרַת הַמַּעֲשִׂים הַטּוֹבִים / הָיוּ לִי הַפֵּרוֹת הָעֲרֵבִים /
וְיֵין חֶלְמוֹן וְצֶמֶר צַחַר / וּלְתוֹרָה וְלִתְעוּדָה אָמַרְתִּי
כַּדָּבָר הַזֶּה אֲשֶׁר אֵין לוֹ שָׁחַר / אָמַרְתִּי בְלִבִּי:
הַשָּׁמַיִם אֶעֱלֶה – וּפְלָאִים יָרַדְתִּי / יָקֹשׁ לִי הַזְּמַן
וְנִלְכַּדְתִּי / וְכָאוֹרֵג חַיַּי קִפַּדְתִּי / וּבַחֹשֶׁךְ יְצוּעִי
רִפַּדְתִּי / וְהַמַּעֲלוֹת אֲשֶׁר יָרַדְתִּי סָפַדְתִּי / תַּחַת אֲשֶׁר
לֹא עָבַדְתִּי / וְכַאֲשֶׁר אָבַדְתִּי אָבָדְתִּי / עָזַבְתִּי
לַאֲחֵרִים חֵילִי / וּמְאוּמָה לֹא יִשָּׁאֵר בְּכָל עֲמָלִי / וּמָה
יִּתְרוֹן לִי, לָרוּחַ עָמַלְתִּי / וְכַאֲשֶׁר שָׁכֹלְתִּי שָׁכָלְתִּי /
מִי הֱבִיאֲנִי לִקְנוֹת אֲחֻזּוֹת מִבַּיִת וּמִחוּץ / וְלֶאֱסֹף הוֹן
הָיִיתִי נָחוּץ / וְלֹא הָיָה לִי בֵּן וּבַת, יוֹרֵשׁ אוֹ נוֹחֵל / וְלֹא
קָרוֹב אֲשֶׁר לִרְאוֹת טוֹב בְּטוּבוֹ אֲיַחֵל / וְהִנַּחְתִּי הַכֹּל
לַאֲשֶׁר עִם אִשְׁתִּי יִשְׁכַּב / וְעַל בָּמוֹתַי יִדְרֹךְ וְיִרְכָּב /
אֵיךְ לֹא הִשֵּׂאתִי מֵהוֹנִי אִשָּׁה אַלְמָנָה וַעֲגוּמָה / וְלֹא
רִוֵּיתִי דֶשֶׁן נֶפֶשׁ יָתוֹם אוֹ יְתוֹמָה / אֵיךְ הָיִיתִי חוֹשֵׁב
בְּעוֹלַם הַתְּמוּתָה לְהִתְבַּצֵּר / וְלֹא בָנִיתִי בַשָּׁמַיִם בַּיִת
אוֹ חָצֵר / וְלָמַדְתִּי כִּי הַמְּלָאכָה מְרֻבָּה וְהַיּוֹם קָצֵר /
וְלָכֵן אֲשֶׁר זָרַעְתִּי הִנְנִי קוֹצֵר / וְהִנְנִי בְיַד מְעַנַּי
כַּחֹמֶר בְּיַד הַיּוֹצֵר / בְּמָקוֹם צַר, אֲשֶׁר אֵין דֶּרֶךְ לִנְטוֹת
יָמִין וּשְׂמֹאל / וְכַאֲשֶׁר לֹא חָמַלְתִּי עַל הָאֶבְיוֹנִים אֶתְמוֹל
/ כֵּן אֵין הַיּוֹם אִישׁ עָלַי יַחְמֹל / לֹא הָיָה נֶכֶד בְּעַמִּי
וְלֹא נִין / וּמַדּוּעַ לֵב אַלְמָנָה לֹא אַרְנִין / וּבְמַה
שֶׁהוֹצֵאתִי עַל הַחַלּוֹנוֹת / הָיִיתִי מַשִּׂיא כַּמָּה אַלְמָנוֹת /
אוֹיָה לִי! כִּי לֵב הוּתַל הִטָּנִי / כַּאֲשֶׁר מְעִיל הַגַּאֲוָה
יְעָטָנִי / וְחָשַׁבְתִּי לִבְנוֹת מִקְדָּשׁ כְּמוֹ רָמִים / וְחַלּוֹנֵי
שְׁקוּפִים אֲטוּמִים / וּלְמַלֹּאתוֹ גִנְזֵי בְּרוֹמִים / לְהַרְאוֹת
יָפְיוֹ הַשָּׂרִים וְהָעַמִּים / וְהִגְדַּלְתִּי מַעֲשַׂי מִכָּל בְּנֵי
עַמִּי / כִּי אָמַרְתִּי: אֵין לִי בֵן בַּעֲבוּר הַזְכִּיר אֶת שְׁמִי /
וּמִקְוֵה הַמַּיִם, אֲשֶׁר חָשַׁבְתִּי שֶׁתִּטְבֹּל בּוֹ אֵלַי אִשְׁתִּי
/ טָבְלָה בוֹ בְּפָנַי לְאַחֵר לִכְלִמָּתִי וּבָשְׁתִּי / נָטַעְתִּי
כֶרֶם – וְאוֹתוֹ לֹא חִלַּלְתִּי / וְרָאִיתִי אֶת אֲשֶׁר רְאֹה לֹא
פִלָּלְתִּי / בָּנִיתִי הֵיכָל – וְאוֹתוֹ לֹא חָנַכְתִּי / זֵיתִים הָיוּ
לִי בְּכָל גְּבוּלִי – וְסוֹךְ לֹא סָכְתִּי / אָמְרוּ רוֹאַי בִּבְנוֹתִי
הַהֵיכָל: אַשְׁרַי! / לֹא יָדְעוּ שֶׁאַנִּיחֶנּוּ לְאָדָם שֶׁיִהְיֶה
אַחֲרָי / וְלֹא יָשַׁנְתִּי בוֹ אֲפִלּוּ שְׁנַת עֲרַאי / הִתְחַלְתִּי
לִבְנוֹתוֹ – וְאַחֵר הִשְׁלִימוֹ / וְלֹא יָדַעְתִּי כִּי יִכָּרֵת שְׁמִי
מֵעִם אַחַי וּמִשַּׁעַר מְקוֹמוֹ / וּמַה בֶּצַע בִּבְנוֹתִי בֵּית
מִדּוֹת וַעֲלִיּוֹת מְרֻוָּחִים / וּבְצַפּוֹתִי כֶסֶף וְזָהָב
הַבְּרִיחִים / וּבְמַלֹּאתִי בָּתַּי וּגְנָזַי פְּרָחִים / וּמִמֶּגֶד
תְּבוּאוֹת שֶׁמֶשׁ וּמִמֶּגֶד גֶּרֶשׁ יְרָחִים / וְלֹא אָב וְלֹא אַחִים
/ וְלֹא בָנִים וְלֹא בָנוֹת / וְאֵיךְ לֹא נָשָׂאתִי מַשְׂאוֹת מֵאֵת
פָּנַי וּמִגְדָּנוֹת / אֶל הַיְּתוֹמִים וְאֶל הָאַלְמָנוֹת / וְאֶל
הַנְּפָשׁוֹת הָעֲגוּנוֹת / הַמְּעֻנּוֹת וְהַלְּחוּצוֹת / הָעֲטוּפִים
בְּרָעָב בְּרֹאשׁ כָּל חוּצוֹת / וּמִן הַדְּבָרִים הָרָעִים אֲשֶׁר
אַחֲרֵי הַמָּוֶת קְרָאוּנִי וְהֶחֱלוּנִי / הוּא: שֶׁהֲרֵי כִּשְׁתֵּי
שָׁנִים שְׁנֵי אֲנָשִׁים הִבְהִילוּנִי / וּמִתּוֹךְ קִבְרִי הֶעֱלוּנִי /
וְעַל כַּנְפֵי נְשָׁרִים נְשָׂאוּנִי / וְאֶל עִיר אַנְקוֹנָא בְּתוֹךְ
הֵיכָלִי הֱבִיאוּנִי / וְאָז בִּרְאוֹתִי אָמַרְתִּי: אוּלַי קֵץ
הַיָּמִין הִגִּיעַ / וְהָאֵל יִתְבָּרֵךְ חֵטְא רַבִּים נָשָׂא
וְלַפּוֹשְׁעִים יַפְגִּיעַ / וְאוּלַי כִּי מֵהַיּוֹם הַזֶּה וָהָלְאָה
אַרְגִּיעַ / וּבִהְיוֹתִי כָּזֹאת וְכָזֹאת חוֹשֵׁב / וְהִנֵּה אוֹמְרִים
לִי: רָשָׁע, הַקְשֵׁב! / לֹא כַאֲשֶׁר תַּחְשֹׁב, כִּי אֶל עַקְרַבִּים
אַתָּה יוֹשֵׁב / וּמֵרָעָה אֶל רָעָה תֵצֵא / וּמַר מִמָּוֶת תִּהְיֶה
מוֹצֵא! / וּבְשָׁמְעִי – הָאוֹר בַּעֲדִי חָשַׁךְ / וְנָתַתִּי יָד
אֲלֵיהֶם וְהָיִיתִי אַחֲרֵיהֶם נִמְשָׁךְ / עַד אֲשֶׁר אֶל בֵּית
הַטְּבִילָה הֱבִיאוּנִי / וְאִשְׁתִּי וּבַעְלָהּ הֶחָדָשׁ שָׁמָּה
יַרְאוּנִי / וְרָאִיתִי אוֹתָהּ פּוֹשֶׁטֶת בִּגְדֵי רִקְמָתָהּ /
וּבַעְלָהּ הֶחָדָשׁ נִצָּב לְעֻמָּתָהּ / וּבְמִקְוֵה הַמַּיִם אֲשֶׁר
הֲכִינוֹתִי אֶל הַנָּשִׁים הַצּוֹבְאוֹת / טָבְלָה בּוֹ וְעֵינַי רוֹאוֹת
/ אָז הֵחֵלוּ עֵינַי לִדְמֹעַ / וְסָבַלְתִּי מִן הַמַּכְאוֹב וְהַצַּעַר
מַה שֶׁאֵין הַפֶּה יָכוֹל לְדַבֵּר וְאֵין הָאֹזֶן יְכוֹלָה לִשְׁמֹעַ /
אָז יֹאמְרוּ לִי: מַה לְּךָ, אִישׁ חֲמָסִים! / כִּי אֶת רַגְלִים רַצְתָּ
וַיַּלְאוּךָ – וְאֵיךְ תְּתַחֲרֶה אֶת הַסּוּסִים? / הַאִם בִּרְאוֹתְךָ
אִשְׁתְּךָ טוֹבֶלֶת עָמַדְתָּ מִשְׁתָּאֶה / עוֹד תִּהְיֶה מְשֻׁגָּע
מִמַּרְאֵה עֵינֶיךָ אֲשֶׁר תִּרְאֶה! / וַיְבִיאוּנִי בַחֲדַר הַמִּטּוֹת
/ וּבִהְיוֹת עֵינַי הֵנָּה וָהֵנָּה מַבִּיטוֹת / רָאִיתִי שָׁם עֶרֶשׂ
רַעֲנַנָּה / וְאִשְׁתִּי עִם בַּעְלָה הֶחָדָשׁ שָׁמָּה יְשֵׁנָה /
שְׁמֵנָה וּדְשֵׁנָה / וּשְׂמֹאלוֹ תַּחַת לְרֹאשָׁהּ וִימִינוֹ
תְחַבְּקֶנָּה / וְקוֹל קוֹרֵא: אִשָּׁה תְאָרֵשׂ וְאִישׁ אַחֵר
יִשְׁכָּבֶנָּה! / וְאָז מִמָּרוֹם שָלַח אֵשׁ בְּעַצְמוֹתַי
וַיִּרְדֶּנָּה / אַחֲרֵי כֵן הֱבִיאוּנִי הֵנָּה הָלוּם וּמִשְׁתָּאֶה /
כַּאֲשֶׁר אֲדוֹנִי רוֹאֶה / וְעַתָּה עָלַי נַפְשִׁי תִּשְׁתַּפֵּךְ /
כִּי לֹא אוּכַל מִצַּד אֶל צַד לְהִתְהַפֵּךְ / כִּי עֲווֹנַי וַאֲשָׁמַי
/ רֶשֶׁת הֵכִינוּ לִפְעָמַי / וּבָא רָקָב בַּעֲצָמַי / וּבַצָּהֳרַיִם
קָדְרוּ שָׁמַי / וְכָל אֲשֶׁר אָצְרוּ אֲבוֹתַי וַאֲבוֹת אֲבוֹתַי
עָזַבְתִּי בַחֲצִי יָמָי / עָרֹם מִבֶּטֶן אִמִּי יָצָאתִי / וְעָרֹם
שַׁבְתִּי לָלֶכֶת כְּשֶׁבָּאתִי / וּמְאוּמָה לֹא נָשָׂאתִי בַעֲמָלִי /
לְבַד מִבְּלוֹיֵי הַסְּחָבוֹת אֲשֶׁר עָלוּ בְגוֹרָלִי / נַחֲלָתִי
נֶהֶפְכָה לְזָרִים / וּבָתַּי לְנָכְרִים / מַה בֶּצַע כִּי בָנִיתִי
בֵּית הַקַּיִץ וּבֵית הַחֹרֶף / וְכֻלָּם פָּנוּ לִי עֹרֶף / וְתַחַת
הַמֶּרְחָץ וְהַתַּנּוּר / אֶרְאֶה נְהַר דִּי נוּר / וְתַחַת מַעֲשֵׂה
שְׂפַת כּוֹס פֶּרַח שׁוֹשָׁן / אֶרְאֶה לַפִּידֵי אֵשׁ וְתַנּוּר עָשָׁן /
וּמְלֹא חָפְנַיִם עָמָל וּפִיחַ הַכִּבְשָׁן / וּתְמוּרַת צִפֳּרִים
נַעֲשׂוּ אֵלַי / אֶרְאֶה אֵימָה חַשֵׁכָה גְדוֹלָה נוֹפֶלֶת עָלָי /
וּתְמוּרַת שְׁתוֹת מַמְתַּקִּים וַאֲכֹל מַשְׁמַנִּים / וּלְפָנַי
יֶאֱתָיוּ חַשְׁמַנִּים / כָּשַׁלְתִּי בַצָּהֳרַיִם כַּנֶּשֶׁף
וְכַמֵּתִים בָּאַשְׁמַנִּים / וּתְמוּרַת הַבַּרְבּוּרִים הָאֲבוּסִים /
יִרְעוּ עָלַי כְּדָבְרָם כְּבָשִׂים / וְכִסּוּ עָלַי צָרוֹת כַּמַּיִם
לַיָּם מְכַסִּים / וּתְמוּרַת עֶרֶשׂ רַעֲנַנָּה / אֶעֱשֶׂה מִסְפֵּד
כַּתַּנִּים וְאֵבֶל כִּבְנוֹת יַעֲנָה / בָּעֶרֶב אָלִין בֶּכִי
וְלַבֹּקֶר קִינָה / וּתְמוּרַת קַרְנוֹת שֵׁן וְהָבְנִים / וְזָהָב וְרָב
פְּנִינִים / וְהַשְׁקוֹת בִּכְלֵי זָהָב וְכֵלִים מִכֵּלִים שׁוֹנִים /
וְהַטַּבָּעוֹת וְהַנְּזָמִים וְגִנְזֵי בְּרוֹמִים / וְשָׂדוֹת וּכְרָמִים
/ אֶרְאֶה מִשְׁטַח חֲרָמִים / וּבְרָקִים וּרְעָמִים / וּפָנִים
נִזְעָמִים / וּתְמוּרַת גַּג הַיָּצִיעַ / שַׂק וָאֵפֶר אַצִּיעַ /
וּתְמוּרַת אֵילָיו וְאֵילַמָּיו / נִכְרַת שְׁמִי מִקֶּרֶב עַמָּיו /
וּתְמוּרַת הָאוּלָם / אֵשֵׁב בּוֹשׁ וְנִכְלָם / וְלִי חֶרְפַּת עוֹלָם /
וּתְמוּרַת הֶחָבִיּוֹת / וּמִגְדָּל בָּנוּי לְתַלְפִּיוֹת / וְעוֹפוֹת
וְחַיּוֹת / יֶשׁ לִי בּוֹר תַּחְתִּיּוֹת / וְשַׁמּוֹת וּשְׁאִיּוֹת /
וּתְמוּרַת הַסֹּלֶת וְהַחִטִּים / וְעוֹרוֹת תְּחָשִׁים וַעֲצֵי שִׁטִּים
/ הִנְנִי אָסוּר בָּרְהָטִים / וְנַפְשִׁי בְּתוֹךְ לְבָאִים אֶשְׁכְּבָה
לוֹהֲטִים / וְלֹא אֶרְאֶה כִּי אִם נִזְבָּחִים וְנִשְׁחָטִים /
וּלְקוּחִים לַמָּוֶת וְלַהֶרֶג מָטִים / וּתְמוּרַת הֱיוֹת בְּבֵיתִי כַּת
לֵצִים וְאַנְשֵׁי עַוְלָה / וְכָל פֶּה דּוֹבֵר נְבָלָה / הִנֵּה הָאֵשׁ
וְהָעֵצִים וַאֲנִי הַשֶּׂה לְעוֹלָה / הָיָה טַל יַלְדוּתִי מֵרֶחֶם
מִשְׁחָר / וְעַתָּה עוֹרִי מִשְּׁחוֹר שָׁחָר / וּשְׁנֵי קְצוֹתַי אָכְלָה
הָאֵשׁ וְתוֹכִי נָחָר / וְהָיָה כָזֶה יוֹם מָחָר / מִי יִתֵּן בְּחַיַּי
קוֹרוֹת יְמֵי הַפְּקֻדָּה / אָז לֹא הִגַּעְתִּי לְזֹאת הַפְּקֻדָּה /
לֵךְ וֶאֱמֹר לַאֲשֶׁר בַּחַיִּים חַיָּתָם / קוֹרוֹת בְּנֵי תְמוּתָה
וְאוֹדוֹתָם / לְמַעַן יָבִינוּ לְאַחֲרִיתָם.</p>

<p>מִשָּׁם נָסַעְנוּ וְהִנֵּה עֲדַת אֲנָשִׁים עִוְרִים /
וְהִכַּרְתִּי מֵהֶם כְּמוֹ מֵאָה וְעֶשְׂרִים / וְהָאֲנָשִׁים הָהֵם הָיוּ
חֲכָמִים וּנְבוֹנִים וִידוּעִים לְשִׁבְטֵיהֶם / רָאשֵׁי אַלְפֵי
יִשְׂרָאֵל הֵם / וַיֹּאמֶר אֵלַי הָאִישׁ הַתּוֹמֵךְ בִּימִינִי: /
חַיֶּיךָ, מַחְמַד עֵינִי! / הָאֲנָשִׁים הָאֵלֶּה הַעֲוֵה נִלְאוּ / כִּי
הָיוּ עֵינַיִם לָהֶם לִרְאוֹת – וְלֹא רָאוּ / יָדְעוּ מַעֲלוֹת הַחָכְמָה
וִיקָרָהּ / וְלֹא רָאוּ אוֹר בְּאוֹרָהּ / שִׁמְשׁוּ חָכְמָתָם
בִּמְפֻרְסָמוֹת / וְקָרְאוּ בִשְׁמוֹתָם עֲלֵי אֲדָמוֹת / וּבָזוּ
לִידִיעַת הַמֻּשְׂכָּלוֹת הַנְּעִימוֹת / וְלָכֵן בַּצָהֳרַיִם כַּנֶּשֶׁף
יְמַשֵּׁשׁוּ / וּכְאֵין עֵינַיִם יְגַשֵּׁשׁוּ / וְהַמְפֻרְסָמוֹת אֲשֶׁר
בָּם דָבְקוּ וְאוֹתָם אָהֲבוּ / מִחוּץ לַמַּחֲנֶה עָזָבוּ / וַיִהְיוּ
חֲמוּדוֹתֵיהֶם מַיִם נִכְזָבוּ / וְלַאֲשֶׁר שׁוֹכְבִים עַל מִטּוֹת שֵׁן
עִם נְשׁוֹתֵיהֶם עֲזָבוּם / וְלַאֲשֶׁר מַטָּרָה לְחִצֵּי קִלְלָתָם
יַצִּיבוּם / וְהִנָּם הַיּוֹם מִכָּל חֶמְדָּם רֵיקִים / כִּי בְקָקוּם
בּוֹקְקִים / וּבַעֲווֹנוֹתָם הֵמָּה נְמַקִּים.</p>

<p>מִשָּׁם נָסַעְנוּ וְהִנֵּה אִישׁ זָקֵן גָּדוֹל
לְמַרְאֶה, הִצִיבוּהוּ לְמַטָּרָה / וְעַל רֹאשׁוֹ מֵחֲרֻלִּים
וְקִמְשׁוֹנִים עֲטָרָה / וּמִגֶּלְלֵי צֵאַת הָאָדָם יָשִׂימוּ בְאַפּוֹ
קְטוֹרָה / יִסְּרוּהוּ בַשּׁוֹטִים וּבָעַקְרַבִּים / וְיָסֹבּוּ עָלָיו
רַבִּים / יִשְׁפְּכוּ לָאָרֶץ מְרֵרָתוֹ / וּפֶתֶן אַכְזָר יִשְׁמֹט
עֶרְוָתוֹ / וְעַל רֹאש מִגְדָּל גָּבֹהַּ יַעֲלוּהוּ / וּמִשָׁם עַל רֹאשׁ
הַסֶּלַע יִשְׁמְטוּהוּ / פַּעַם בְּאֵשׁ זָרָה יִשְׂרְפוּהוּ / וּפַעַם
זְאֵבֵי עֶרֶב יִטְרְפוּהוּ / וּפַעַם קֶשֶׁת נְחוּשָׁה תַּחְלְפֵהוּ /
וּפַעַם נַחֲלֵי זֶפֶת וְגָפְרִית יִגְרְפוּהוּ / וּפַעַם נַחֲלֵי
בְלִיַּעַל יִשְׁטְפוּהוּ / פַּעַם קַרְנֵי רְאֵמִים יִגְּפוּהוּ /
כְּפֶטֶר חֲמוֹר יַעַרְפוּהוּ / וּמֵאוֹר אֶל חֹשֶׁךְ יֶהְדְּפוּהוּ /
וּפַעַם יְקַלְּעוּהוּ בְּתוֹךְ כַּף הַקָּלַע / וְיֹאמְרוּ לוֹ: אָהַבְתָּ
כָּל דִּבְרֵי בָלַע / אַשְׁרֵי שֶׁיֹּאחֵז וְנִפֵּץ אוֹתְךָ אֶל הַסָּלַע
/ יַכּוּ עָלָיו בִּמְחִי קָבָלּוֹ / וְלֹא יִתְּנוּ דֳמִי לוֹ / כָּל
הַיּוֹם וְכָל הַלַּיְלָה תָּמִיד לֹא יֶחֱשׁוּ / וּלְחַדֵּשׁ צָרוֹתָיו
תָּמִיד יוֹם יוֹם יִדְרְשׁוּ / וּבִרְאוֹתִי אֵלֶּה הַמַּכּוֹת
הַנּוֹרָאוֹת / נַעֲוֵיתִי מִשְּׁמֹעַ, נִבְהַלְתִּי מֵרְאוֹת / וָאֹמְרָה:
מִי הָאִישׁ הַלָּזֶה / אֲשֶׁר הַצַּעַר הַגָּדוֹל הַזֶּה בּוֹ אֶחֱזֶה? /
וַיֹּאמֶר הָאִישׁ הַתּוֹמֵךְ בִּימִינִי: / הֲלֹא יָדַעְתָּ מִי הוּא זֶה!
וָאֹמַר: לֹא, אֲדוֹנִי! / וַיֹאמֶר אֵלָי: זֶה הָאִישׁ סוֹרֵר וּמוֹרֶה
וְכַזְבָּן / וְנִקְרָא בְּשֶׁכְּבָר שְׁמוֹ רַבָּן / לֹא נִרְאָה רָשָׁע
כָּמוֹהוּ מִיּוֹם הַחֻרְבָּן / עָסַק בַּתּוֹרָה שֶׁלֹּא לִשְׁמָהּ / הוּא
אָמוֹן הִרְבָּה אַשְׁמָה / לֹא יָדַע מִן הַנִּאוּף שָׂבְעָה / קָרַב אֶל
כָּל בְּהֵמָה לְרִבְעָהּ / עַל כֵּן הִדְבִּיקַתְהוּ הָרָעָה / זֶה
הָאִישׁ בְּיַיִן תּוֹעָה שָׁכָר / וְתוֹרַת מֹשֶׁה בְּתוֹעֲבוֹתָיו עָכָר
/ וְלַעֲשׂוֹת הָרַע בְּעֵינֵי אֲדֹנָי הִתְמַכָּר / חִלֵּל אֶת קֹדֶשׁ
אֲדֹנָי אֲשֶׁר אָהַב וּבָעַל בַּת אֵל נֵכָר / שָׁגָה בְזָרָה וְחִבֵּק
חֵיק נָכְרִיָּה / לֹא הִנִּיחַ אָמָה נָכְרִיָּה / וְעַמּוֹנִית
וּמוֹאֲבִיָּה / יְהוּדִית וְנוֹצְרִית / וְשִׁפְחָה מִצְרִית / מָאַס
תּוֹכַחַת וְהֵפֵר בְּרִית / עַל כֵּן אַחֲרִיתוֹ לְהַכְרִית / לוֹ נֶפֶשׁ
מוֹרְאָה וְנִגְאָלָה, גַּם בְּלֹא דַעַת / לֹא הִנִּיחַ זָבָה וְשׁוֹפַעַת
/ וּמְנֻגַּעַת וּמְצֹרַעַת / וְאָתוֹן יוֹצֵאת בְּמַרְדַּעַת / וּפִי
חֲזִיר וּפִי טַבַּעַת / וְשִׁפְחָה חֲרוּפָה וְאָמָה נִרְצַעַת / וּפוֹתָה
וּמְשֻׁגַּעַת / וַעֲתַלְיָהוּ הַמִּרְשַׁעַת / וְזוֹנָה בַּפֶּה תּוֹבַעַת
/ וְנַהֲלָאָה וְצוֹלַעַת / וְהָרָה לָלֶדֶת כּוֹרַעַת / וְכָל אִשָּׁה
לְמִשְׁכַּב זָכָר אִישׁ יוֹדַעַת / עַד יַהְצָה וּקְדֵמוֹת וּמֵיפַעַת /
אֲשֶׁר לֹא הָיְתָה מִמֶּנּוּ נִרְבַּעַת / זֹאת בְּכָל הָאָרֶץ מוּדַעַת /
וְלָכֵן אֵין לְהִפָּלֵא אִם יִשְׁתֶּה מִכּוֹס הַתַּרְעֵלָה קֻבַּעַת /
הִכִּיר אֶת בּוֹרְאוֹ – וְנִתְכַּוֵן לִמְרֹד בּוֹ / חָטָא וְהֶחֱטִיא
רִבּוֹא / וְחֵטְא הָרַבִּים תָּלוּי בּוֹ / כִּסָּה פָנָיו בְּחֶלְבּוֹ /
הוּא אַנְטִיּוֹכֶס בְּמַעֲשָׂיו וְהָמָן בְּלִבּוֹ / הוּא יָרָבְעָם
בְּעֶגְלֵי זְהָבוֹ / וּמְנַשֶּׁה בְחַרְבּוֹ / הוּא חִלֵּל אֶת הַשֵּׁם
זֶה יָמִים וְשָׁנִים / וְתוֹעֲבוֹתָיו וְנָאָצוֹתָיו בַּסֵּפֶר
נִכְתָּבִים, חֲדָשִׁים גַּם יְשָׁנִים / לֵךְ וֶאֱמֹר אֶל הַסָּכָל
הַמְפֻתֶּה / כִּי עָרוּךְ מֵאֶתְמוֹל תָּפְתֶּה / וּמֵחֲמַת שַׁדַּי
יִשְׁתֶּה / לֹא יוּחַן וְלֹא יְרֻחָם / כֶּעָרִים אֲשֶׁר הָפַךְ אֲדֹנָי
וְלֹא נִחָם / כִּי כִּחֵשׁ לָאֵל מִמָּעַל / וּמִמֶּנוּ יָצָא חוֹשֵׁב עַל
אֲדֹנָי רָעָה, יוֹעֵץ בְּלִיָּעַל / וְלָכֵן יֵדַע כִּי בָרָד וְאֵשׁ
מִתְלַקַּחַת / וּפַח וָפַחַד וָפַחַת / בַּעֲדוֹ מֻנַּחַת / וְכַאֲשֶׁר
יָלִיץ בַּעֲדוֹ וַיֹּאמֶר: פְּדָעֵהוּ מֵרֶדֶת שַׁחַת! / יַכְרֵת פִּרְיוֹ
מִמַּעַל וְשָׁרָשָׁיו מִתַּחַת / יַעַן אֲשֶׁר שׁוֹבְבָה נַפְשׁוֹ
מְשׁוּבָה נִצַּחַת.</p>

<p>מִשָּׁם נָסַעְנוּ וְהִנֵּה שְׁנֵי אֲנָשִׁים / בְּפַחֵי
הַתֹּפֶת יוּקָשִׁים / וְכַאֲשֶׁר הִתְבּוֹנַנְתִּי בְּצוּרוֹתָם
הִכַּרְתִּים / וְנִפְלֵאתִי הַפְלֵא וָפֶלֶא עַל אֲשֶׁר בְּעִנְיַן רַע
רְאִיתִים / כִּי הָיוּ מִן הַיּוֹשְׁבִים רִאשׁוֹנָה / בְּמַלְכוּת
הַדַּעַת וְהַתְּבוּנָה / וְיַד כָּל הָעָם בָּאַחֲרוֹנָה / וָאֶשְׁאֲלָה
אֶת הָאִישׁ הַתּוֹמֵךְ בִימִינִי: / מַדּוּעַ קְרָאוּם כָּאֵלֶּה,
אֲדוֹנִי? / וַיֹאמֶר הָאִישׁ: אֵלּוּ הֵם שְׁנֵי אַחִים מִמָּרֵשָׁה /
הָיְתָה לָהֶם הַכִּילוּת לְמוֹרָשָׁה / חָשְׁבוּ הַזֻּלּוּת – קְדֻשָּׁה /
וְהַנְּדִיבוּת – צַחֲנָה וּבָאְשָׁה / הָיְתָה יָדָם צְנוּעָה / בְּתוּלָה
וְאִישׁ לֹא יְדָעָהּ / קָרְאוּ בְשֵׁם הַנְּדָבָה: בְּרִיעָה / וְשֵׁם
אַחְיוֹתֶיהָ: מַחְלָה וְנוֹעָה / לָהֶם הַיָּדַיִם הָאוֹמְרוֹת: הַב, הָב!
/ וַיַּעֲשׂוּ לָהֶם אֱלֹהֵי כֶסֶף וֵאלֹהֵי זָהָב / אֲהֵבוּם בְּכָל
לִבָּם וּבְכָל נַפְשָׁם וּבְכָל מְאֹדָם / אָמְרוּ כִּי זֹאת תּוֹרַת
הָאָדָם / לֹא תָלוּ עָשְׁרָם וּכְבוֹדָם / וּכְלֵי מַחְמַדָּם / בְּחֶסֶד
יוֹצְרָם וּמְעוֹדְדָם / אֲשֶׁר חַסְדּוֹ עַל כָּל חַי קָדָם / וְלֹא
שָׁעֲרוּ הֱיוֹתוֹ פִקָּדוֹן בְּיָדָם / לֹא שֵׁרְתוּ אִישׁ מֵעוֹדָם /
וְלֹא רָצוּ אִישׁ יְשָׁרְתֵם וְיַעֲמֹד בְּסוֹדָם / לְמִן הַיּוֹם אֲשֶׁר
בָּרָא אֱלֹהִים אָדָם / וְדָבָר אֵין לָהֶם עִם אָדָם / אָמְרוּ כִּי
מָצְאוּ כָתוּב בְּחָכְמָה יְוָנִית / ׳שֶׁלִּי שֶׁלִּי וְשֶׁלְּךָ
שֶׁלָּךְ – זוֹ מִדָּה בֵינוֹנִית׳ / שָׁכְחוּ כִּי הִיא מִדַּת סְדוֹם
וַעֲמֹרָה / וּכְאִילוּ כָּרְתוּ מִשָּׁם זְמוֹרָה / שָׂמוּ תַכְלִיתָם /
לֶאֱסֹף וְלִכְנֹס הוֹן עַד תַּבְלִיתָם / אָמְרוּ: כָּל הַהוֹן הַזֶּה
אֲשֶׁר הֲכִינוֹנוּ / בְּכֹחַ יָדֵינוּ עָשִׂינוּ וּבְחָכְמוֹתֵינוּ כִּי
נְבוּנוֹנוּ / וּבְעֵת רָאוּ הָעֲנִיִּים אֲשֶׁר לְבַקֵּשׁ נִכְלָמוּ /
מֵעֵינֵיהֶם נֶעְלָמוּ / וְ׳סוּרוּ טָמֵא!׳ קָרְאוּ לָמוֹ / שָׂנְאוּ
הַדַּלִּים אֲשֶׁר מִכָּל טוּב חֲסֵרִים / כְּשִׂנְאַת הַיִּשְׁמְעֵאלִים
אֶת הַחֲזִירִים / וּבְנוֹת הַחֵן אֶת בְּנֵי הַנְּזִירִים / וְהַחֲתוּלִים
אֶת הָעַכְבָּרִים / לֹא נֶחְלוּ עַל שֶׁבֶר הָאֲמֵלָלִים / אֲשֶׁר
בְּעֵירֹם וּבְחֹסֶר כֹּל גּוֹלִים / וּבְעֵת הָאֶבְיוֹן יִתְחַנֵּן
לִפְנֵיהֶם / יִבְרְחוּ מִמֶּנּוּ כִּמְלוֹא עֵינֵיהֶם / וּלְכָל עָנִי
וְאֶבְיוֹן / יֹאמְרוּ: מַה זֶּה סָכָלְתָּ / כַּאֲשֶׁר כָּל מַה
שֶׁיָּרַשְׁתָּ מֵאֲבוֹתֶיךָ אָכָלְתָּ / לֹא נָתְנוּ לְעוֹלָם לְעָנִי
פְּרוּטָה / שֶׁלֹּא הָיְתָה בְסוֹפָהּ חֲרָטָה / לִהְיוֹת בְּזַעַם
פָּנִים וּתְרוּעָה / וְהָיָה רַק זְוָעָה הָבִין שְׁמוּעָה / כַּאֲשֶׁר
יִשְׁמְעוּ כִּי אִישׁ יָרַד מִנְּכָסָיו / יֹאמְרוּ: זֶה גָרְמוּ לוֹ
מַעֲשָׂיו / שֶׁלֹּא צִמְצֵם כָּמוֹנוּ / וְלֹא הֵקִים סֵדֶר בְּמַעֲשָׂיו
כַּאֲשֶׁר הֲקִימוֹנוּ / הֶעְלִימוּ עֵינֵיהֶם מִן הָאֲמֵלָלִים /
וְהִסְתִּירוּ פְנֵיהֶם מֵרְאוֹת גּוֹלִים / כָּל קָרוֹב וְרָחוֹק
מִבֵּיתָם יִרְחָק / וְאִם יִרְאוּ הֵלֶךְ – יִגְעֲרוּ בוֹ וְנָס
מִמֶּרְחָק / וְ׳הַעֲנֵיק תַּעֲנִיק לוֹ' מִסִּפְרָם נִמְחָק / יֹאמְרוּ כּי ׳שַׁלַּח לַחְמְךָ עַל פְּנֵי
הַמָּיִם׳ / נִסּוּ פַּעַם וּפַעֲמָיִם / וּבְרֹב הַיָּמִים לֹא מְצָאוּהוּ
/ וְלָכֵן מִסִּפְרָם מְחָקוּהוּ / וַתְּהִי יָדָם אֱמוּנָה / בָּפָּסוּק
׳תֶּן חֵלֶק לְשִׁבְעָה וְגַם לִשְׁמוֹנָה׳ / יֹאמְרוּ כִּי הַטּוֹב
שֶׁבַּפֵּרוּשִׁים / לְחַלֵּק חֵלֶק עוֹף לְשִבְעָה וְגַם לִשְׁמוֹנָה
אֲנָשִׁים / וְלֹא לְחַלֵּק עוֹף בֵּין שְׁנַיִם, כַאֲשֶׁר יַעֲשׂוּ
הַטִּפְּשִׁים / וְדָרְשׁוּ ׳פָּתֹחַ תִּפְתַּח אֶת יָדְךָ לוֹ׳ /
לִפְתֹּחַ חֲמֵשׁ אֶצְבְּעוֹת הַיָּד וּלְהַכּוֹתָם בִּפְנֵי הֶעָנִי
לְהַבְהִילוֹ / אַחֲרֵי שֶׁאֱלֹהִים אָמַר לְבַהֲלוֹ / וְאֶחָד מֵהֶם
נִשְׁבַּע בְּיוֹצְרוֹ / וּבְחַיֵי בְּנוֹ בְּכוֹרוֹ / כִּי מִלַּת ׳לוֹ׳
בְּאָלֶף מְצָאָהּ כְּתוּבָה בְסִפְרוֹ / וְהָאַחֵר פֵּרַשׁ ׳פָּתֹחַ
תִּפְתַּח אֶת יָדְךָ לוֹ׳ / לְהַרְאוֹתוֹ כִּי אֵין בְּיָדְךָ מְאוּמָה
מִן הַשֶּׁלּוֹ / וְיֹאמְרוּ כִּי פֵּרוּשׁ ׳הַעֲבֵט תַּעֲבִיטֶנּוּ׳ / קַח
מִן הֶעָנִי עֲבוֹטוֹ כַּאֲשֶׁר תַּלְוֶנּוּ / דַּי מַחְסוֹרוֹ אֲשֶׁר
יֶחְסַר מִמֶּנּוּ / לֹא רָצָה לָדַעַת מִן הַפָּרָשָׁה רַק הַמִּדְרָשׁ /
וְעִבְרִי וּמְפֹרָשׁ / וְכָל דָּבָר שִׂכְלִי כַּיָּם נִגְרָשׁ / הָיָה
לָהֶם שֵׂכֶל וּמְזִימָּה וְעָרְמָה / וְלֹא פָנוּ אֶל דְּבַר חָכְמָה /
וְאִם יִשְׁמְעוּ דְבַר חָכְמָה – יִבְזוּהוּ / וְאִם יֶחֱזוּהוּ –
יִגְנְזוּהוּ / יַחְשְׁבוּ הַחָכְמָה זֻלּוּת וְנַבְלוּת / וְהָעֵסֶק בָּהּ
הוֹלֵלוּת וְסִכְלוּת / יֹאמְרוּ כִּי חָכְמַת הַהִגָּיוֹן / הֶבֶל וָרִיק
וּכְדַי בִּזָיוֹן / וּמִן הַלּוֹמְדִים חָכְמוֹת הַפִּילוֹסוֹפִים /
הַמְּתוּקִים מִדּבַשׁ וְנֹפֶת צוּפִים / וּבַעֲלִיל הַשֵּׂכֶל צְרוּפִים /
יֹאמְרוּ כִּי מַלּוּחַ עֲלֵי שִׂיחַ קוֹטְפִים / חָשְׁבוּ כִּי
בְהִתְרָחֲקָם מֵהַבֵּט אֶל דְּבַר חָכְמָה יֵרָצוּ / וּכְאִילּוּ
בְּהִסְתּוֹפְפָם בְּפִתְחֵי שְׁעָרֶיהָ גָּדֵר יִפְרֹצוּ / לֹא יָדְעוּ
כִּי הַחָכְמָה סֻלָּם / מֻצָּב אַרְצָה וְרֹאשׁוֹ מַגִּיעַ אֶל אֵל עוֹלָם
/ וּכְפִי עֲלוֹת הָאִישׁ בְּמַעֲלוֹתָיו הַגְּבֹהִים / יִקְרַב, מִדֵּי
עֲלוֹתוֹ, אֶל הָאֱלֹהִים / וּכְפִי הִתְרַחֲקוֹ – יִרְחַק מִמֶּנּוּ,
יִתְעַלֶּה / וּמִנֶּפֶשׁ וְעַד בָּשָׂר יְכַלֶּה / כִּי כָל אִישׁ כְּפִי
כֹחַ הַכָּרָתוֹ נִתְבָּע / וְלָכֵן אִישׁ אֲשֶׁר בְּיָם הַסִּכְלוּת
יִטְבַּע / נֶפֶשׁ יִקְבָּע / וְאֵין טְעָנָה לַמִּתְרַשֵּׁל וּמִתְעַלֵּם
/ כִּי אֶת אֲשֶׁר חָטָא מִן הַקֹּדֶשׁ – יְשַׁלֵּם / וְאֵלֶּה הָאֲנָשִׁים
הַשַּׁאֲנַנִּים / הַקּוֹפְאִים עַל שִׁמְרֵיהֶם דְּשֵׁנִים וְרַעֲנַנִּים
/ לוּ בִקְשׁוּ הַחָכְמָה כַכֶּסֶף וְחִפְּשׂוּ כַמַּטְמוֹנִים / אָז
קָבְצוּ מִמֶּנָּה הֲמוֹנִים הֲמוֹנִים / כַּאֲשֶׁר נָתְנוּ אֶת הַכֶּסֶף
בְּבֵיתָם כַּאֲבָנִים / וְאֵיךְ לֹא יֵעוֹרוּ מִשְּׁנָתָם – וְהֵם בְּנֵי
שִׁבְעִים / וּמֵאֲסֹף הוֹן וְלִכְנֹס אֵינָם שְׂבֵעִים / וְהָעֶצֶב אֲשֶׁר
בְּלִבָּם גָּדַל / הוּא אָמְרוֹ ׳והִשְׁאַרְתִּי בְקִרְבֵּךְ עַם עָנִי
וָדָל׳ / לְפַחְדָּם פֶּן כְּבוֹדָם יִדָּל / חָשְׁבוּ כִי הָאִישׁ לֹא
יִמְעַל מָעַל / רַק בְּשָׁכְבוֹ עִם אִשָּׁה בְעוּלַת בָּעַל / אוֹ
בְעָבְדוֹ אֶת הַבָּעַל / אוֹ יִגְגֹב מָמוֹן אֲחֵרִים / אוֹ יַסְפִּיק
בְּיַלְדֵי נָכְרִים / אוֹ יַעֲבֹד אֱלֹהִים אֲחֵרִים / שָׁכְחוּ כִּי
גְנֵבַת דֵעוֹת נָכְרִיוֹת / אֲדֹמִיּוֹת, צֵדְנִיּוֹת, חִתִּיוֹת /
בְּסִבַּת אֲשֶׁר לֹא יֵדְעוּ הַחָכְמוֹת הָאֲמִתִּיּוֹת / גְּדוֹלָה
מִגְּנֵבַת הַמָּמוֹנִיּוֹת / וְלִגְזֹל הַחֵלֶק הַשִּׂכְלִי מֵחֶלְקֵי
הַנֶּפֶשׁ הַמֻּשְׂכָּלוֹת / וְהַחָכְמוֹת הַמְהֻלָּלוֹת / גָּדוֹל מִכָּל
גְּנֵבוֹת וּגְזֵלוֹת / יִרְאוּ שִׂכְלָם עָרֹם – וְלֹא יְכַסּוּהוּ /
וּמֵרְאוֹת דָּבָר שִׂכְלִי יְנִיסוּהוּ / וְיֹאמְרוּ כִּי זֶה הַדָּבָר
אֲשֶׁר יַעֲשׂוּהוּ / בְּקֹהֶלֶת כָּתוּב מְצָאוּהוּ / וְהוּא: ׳כִּי מֶה
הָאָדָם שֶׁיָבוֹא אַחֲרֵי הַמֶּלֶךְ אֵת אֲשֶׁר כְּבָר עָשׂוּהוּ׳ / כִּי
אַחֲרֵי אֲשֶׁר אֵין יְכֹלֶת בָּאָדָם לְהַגִּיעַ / אֶל תּוֹר הָאָדָם
הַמַּעֲלָה / טוֹב לְהִשָּׁאֵר בְּמַדְרֵגַת הַשָָּׁפָלָה / וְלֹא יִיגַע
לָרִיק וְלֹא יֵלֵד לַבֶּהָלָה / לֹא יָדְעוּ כִּי מִי שֶׁלֹּא יוּכַל
לִהְיוֹת מֶלֶךְ – טוֹב לִהְיוֹתוֹ מִשְׁנֶה – טוֹב לִהְיוֹת קָצִין אוֹ
פָרָשׁ / מִהְיוֹתוֹ נַגָּר אוֹ חָרָשׁ; / וּמִי שֶׁלֹּא יוּכַל לִהְיוֹת
קָצִין – טוֹב לִהְיוֹת תַּגָּר / מִהְיוֹת חָרַשׁ בַּרְזֶל אוֹ נַגָּר /
וְטוֹב לִהְיוֹת נָגִיד וַאֲמַרְכֵּל / מִהְיוֹת סוֹחֵר אוֹ רוֹכֵל; /
וְטוֹב לִהְיוֹת סוֹחֵר אוֹ רוֹפֵא / מִהְיוֹת טַבָּח אוֹ אוֹפֶה; / וְטוֹב
לִהְיוֹת שַׂר הַטַּבָּחִים / מִהְיוֹת מְחַזֵּר עַל הַפְּתָחִים; / וְטוֹב
לִהְיוֹת דַּיָּן אוֹ סוֹפֵר / מִהְיוֹת אוֹרֵג אוֹ תוֹפֵר / אוֹ כּוּכִים
וּקְבָרוֹת חוֹפֵר; / וְטוֹב לִהְיוֹת צוֹרֵף / מִהְיוֹת זוֹבֵחַ שֶׂה
וְכֶלֶב עוֹרֵף / וְכֵן מִי שֶׁלֹּא יוּכַל לִהְיוֹת כְּמֹשֶׁה / לֹא
יִדְּבֶנּוּ לִבּוֹ לִהְיוֹת כִּמְנַשֶּׁה / רַק יִשְׁתַּדֵּל לִהְיוֹת
כִּיהוֹשֻׁעַ, אִם יַסְכִּים הָאֵל / וְאִם אֵין זֹאת – יִהְיֶה
כִשְׁמוּאֵל / וּמִי שֶׁלֹּא יִזְכֶּה לִהְיוֹת כְּאֵלִיָּהוּ – יִהְיֶה
כֶאֱלִישָׁע / וְלֹא יִהְיֶה כְבִרְשַׁע וּמֵישַׁע / וְעַל פַּת לֶחֶם
יִפְשָׁע / וְאִם לֹא יוּכַל לִהְיוֹת כְּיִרְמְיָה / יִהְיֶה כְּבָרוּךְ
בֶּן נֵרִיָּה / וְלֹא כְאָחָז בֶּן יוֹתָם בֶּן עֻזִיָּה / וְלָכֵן אֵלֶּה
אֲשֶׁר הָיָה לָהֶם לַעֲלוֹת מִשָּׁם בְּסֻלַּם הַחָכְמָה וְלֹא עָלוּ /
מֵהֵיכַל הַמֶּלֶךְ אֲדֹנָי צְבָאוֹת גָּלֹה יִגְלוּ / וּבְשַׁחַת זוּ
נִלְכְּדָה רַגְלָם וְנָפָלוּ.</p>

<p>וְכַאֲשֶׁר מִשָּׁם נָסַעְנוּ – רָאִינוּ אִישׁ, יַד
יְמִינוֹ וּלְשׁוֹנוֹ חֲתוּכוֹת / שָׂמוּהוּ מַטָּרָה לְחִצֵּי קַשְּׁתוֹת
נְחוּשָׁה דְרוּכוֹת / אֲשֶׁר מְרַרָתוֹ לָאָרֶץ שוֹפְכוֹת / פַּעַם עַל
מַחֲבַת בַּרְזֶל יִקְלוּהוּ / וּפַעַם בְּמֵי מָרָה יְטַבְּעוּהוּ /
וּפַעַם עַל הָעֵץ יִתְלוּהוּ / וּפַעַם בַּאֲבָנִים יִסְקְלוּהוּ /
וָאֶשְׁאַל הָאִישׁ הַדּוֹבֵר בִּי לָדַעַת אוֹדוֹתָיו / וְסִבַּת
הַפְלָגַת צָרוֹתָיו / וַיֹאמֶר אֵלָי: זֶה הָאִישׁ הָיְתָה לוֹ לָשׁוֹן
מְדַבֶּרֶת גְּדוֹלוֹת / אַף בַּלֵּב פָּעַל עוֹלוֹת / קִלֵּל אָבִיו וְרַק
בְּפָנָיו / וְרָץ אֵלָיו בְּצַוָּאר, בַּעֲבִי גַּבֵּי מָגִנָּיו /
וְהִכָּהוּ פַּעַם וּפַעֲמָיִם / עַד אֲשֶׁר עָלְתָה שַוְעַת אָבִיו
הַשָּׁמַיִם / וְלָכֵן בָּא בָּאֵשׁ וּבַמַּיִם / וְעָשָׂה אֲדֹנָי בּוֹ
אֶת אֲשֶׁר זָמַם / וְהוּא וְרֵעָיו לֹא יִזָּכְרוּ עוֹד בִּשְׁמָם / כִּי
אֲדֹנָי אֱלֹהֵינוּ הֲדִמָּם / אֵיךְ לֹא עָלָה עַל לִבּוֹ זֶה הַמְקֻלָּל
/ רָשָׁע חָלָל / כִי הַמְקַלְלִים אֲבוֹתָם וְאִמָּם / אֲשֶׁר הֶאֱכִילוּם
חֶלְבָּם וְהִשְׁקוּם דָּמָם / תִּהְיֶה יַד אֲדֹנָי בָּהֶם לְהֻמָּם /
מִקֶּרֶב הָמַּחֲנֶה עַד תֻּמָּם / שָׁכַח זֶה הַנִּכְלָם / כִּי
בְאֶמְצָעוּת אָבִיו וְאִמּוֹ יָצָא לַאֲוִיר הָעוֹלָם / וְלָכֵן אֵין
לִתְמֹהַּ אִם לוֹ חֶרְפַּת עוֹלָם / וְיַעַן אֲשֶׁר אָבִיו קִלֵּל –
חָתְכוּ לְשׁוֹנוֹ / וְיַעַן אֲשֶׁר הִכָּהוּ – גָּדְעוּ אֶת יְמִינוֹ /
לְמַעַן אֲשֶׁר לֹא יִשָּׁמַע עוֹד אֶל הָרֵי יִשְׂרָאֵל קוֹלוֹ / וְלֹא
יִטֶּה לָאָרֶץ מִנְלוֹ / מִלְּבַד שְׁאָר חֶרְדּוֹתָיו וְטִרְדּוֹתָיו /
שֶׁסוֹבֵל עַל פִּי מִדּוֹתָיו.</p>

<p>וְכַאֲשֶׁר מִשָּׁם נָסַעְנוּ / וְאֶל מָקוֹם אַחֵר
מֵהַתֹּפֶת הִגַּעְנוּ / רָאִינוּ אֲנָשִׁים עִבְרִיִּים / בִּלְשׁוֹנוֹתָם
תְּלוּיִים / יָסֹבּוּ עֲלֵיהֶם אֲנָשִׁים מוֹרִים בַּקֶּשֶׁת לְמַעַן
עַנּוֹתָם / יוֹרוּם וְחֵץ פִּתְאֹם הָיוּ מַכּוֹתָם / וְכַאֲשֶׁר
נִפְלֵאתִי הַפְלֵא וָפֶלֶא עַל עֹצֶם רָעָתָם / אָמַר הָאִישׁ הַדּוֹבֵר
בִּי: אַל תִּפָּלֵא עַל אֲבֵדָתָם / וְעַל רוּחַ אֱלֹהִים רָעָה אֲשֶׁר
מְבַעִתָּם / כִּי אֵלֶּה הָאֲנָשִׁים לֹא הָיוּ כַּאֲבוֹתָם / אֲשֶׁר
הָיוּ עַל לוּחַ לֵב הַזְּמַן חוֹתָם / רַק הָיוּ שוֹכְבִים עַל מִטּוֹת
שֵׁן וּסְרוּחִים עַל עַרְשׂוֹתָם / וְכָל יְמֵי הַחֹל הָיוּ יְשֵׁנִים עַד
אַרְבַּע שָׁעוֹת בְּתוֹךְ הַתַּכְרִיכִים / אָמְרוּ: כָּל יִשְׂרָאֵל
בְּנֵי מְלָכִים / אַךְ בַּשַּׁבָּתוֹת וּבֶחֳדָשִׁים / וּבְמוֹעֲדֵי
אֲדֹנָי הַמְקֻדָּשִׁים / אָמְרוּ: נַחְנוּ נֵחָלֵץ חוּשִׁים / כִּי מִי
כָמוֹנוּ וּמִי יוֹעִידֵנוּ / וּמִי זֶה רוֹעֶה אֲשֶׁר יַעֲמֹד לְפָנֵינוּ
/ וּבְשָׁלֹשׁ פְּעָמִים בַּשָּׁנָה / יָקוּמוּ לַחַטָּאת רִאשׁוֹנָה /
וּבְיוֹם הַכִּפּוּרִים בְּאַשְׁמֹרֶת הַבֹּקֶר יָקוּמוּ / וּלְרִיב
וּלְמַצָּה יָצוּמוּ / יֹאמְרוּ: אֵין אִישׁ יוֹדֵעַ ׳שׁוֹשַׁן עֵמֶק
אֻיְּמָה׳ כָּהֶם / וְהִיא יְרֻשָּׁה לָהֶם מֵאֲבוֹתֵיהֶם / יָרִיבוּ עַל
הַמְּקוֹמוֹת וְיִקְרְאוּ בְגָרוֹן / וְיֹאמְרוּ כִּי הֵם הָרְאוּיִם
לָשֶׁבֶת אֵצֶל הָאָרוֹן / זֶה אוֹמֵר: אֲנִי אֶתְפַּלֵּל בְּיוֹם
הַכִּפּוּרִים / וְזֶה אוֹמֵר: אֲנִי אֶקְרָא הַמְּגִלָּה בַּפּוּרִים /
אָמְרוּ אֵלֶּה הָאֲבֵלִים: / הֲיִתָּכֵן שׁיֹּאמְרוּ ׳אֵין כָּמוֹךָ׳
בְּשָׁלֹשׁ רְגָלִים / הַיְהוּדִים הָאֲמֵלָלִים / וּמִי יַשְׁלִים חֹמֶשׁ
בְּיוֹם שִׂמְחַת תּוֹרָה / רַק אַנְשֵׁי הָעֹצֶם וְהַשְּׂרָרָה / וּמִי
יִתְפַּלֵּל בְּיוֹם שַׁבָּת וָחֹדֶשׁ / רַק אַנְשֵׁי קֹדֶשׁ / וּמִי
יֹאמַר חֲזוֹן יְשַעְיָהוּ בֶן אָמוֹץ / רַק הַמְּאַשְּׁרִים חָמוֹץ /
וּמִי יִתְפַּלֵּל בְּיוֹם הוֹשַעְנָא רַבָּא / רַק אֲנַחְנוּ, בְּנֵי
הָעוֹלָם הַבָּא / וּמִי יִתְפַּלֵּל בְּחַג הַמַּצּוֹת / רַק גּוֹדְרֵי
הַפְּרָצוֹת / אֲשֶׁר הֵם צְבִי לְכָל הָאֲרָצוֹת / וּמִי יִתְפַּלֵּל
בַּחַגִּים וּבַמּוֹעֲדִים / רַק אַנְשֵׁי הָאָבוֹת הָעוֹמְדִים עַל
הַפְּקוּדִים / וְאִם לֹא נַשְׁמִיעַ הוֹד קוֹלֵנוּ בְּמַקְהֵלוֹת /
בְּנֹעַם הַיּוֹצְרוֹת וְהַתְּפִלּוֹת / מָתַי תִּשְׁמַעְנָה קוֹלֵנוּ
הַיְּעֵלוֹת? / וּבַמֶּה נַעֲנֹד עַל רָאשֵׁינוּ עֲטָרוֹת / אִם לֹא
בִקְרֹא בַחַגִּים וּבַמּוֹעֲדִים בְּנֹעַם הַהַפְטָרוֹת? / כָּזֹאת
וְכָזֹאת אָמְרוּ הָאֲנָשִׁים הָאֵלֶּה מֵעוֹדָם / חָשְׁבוּ כִּי זֹאת
תּוֹרַת הָאָדָם / וְיַעַן אֲשֶׁר הַגַּאֲוָה עֲנָקָתַם / הָרָעָה הַזֹּאת
הִדְבִּיקָתַם.</p>

<p>וְכַאֲשֶׁר מִשָּׁם נָסַעְנוּ רָאִינוּ אַנְשֵׁי עָרִיצִים
/ בְּהוֹנוֹת יְדֵיהֶם וְרַגְלֵיהֶם מְקֻצָּצִים / תְּלוּיִים עַל הָעֵצִים
/ וְהָעוֹף אוֹכֵל אֶת בְּשָׂרָם מֵעֲלֵיהֶם / וְעוֹרְבֵי נַחַל וּבְנֵי
נֶשֶׁר יְנַקְּרוּ אֶת עֵינֵיהֶם / יַמְטִירוּ עֲלֵיהֶם בָּרָד וְאֵש
מִתְלַקַּחַת / יַשְׁמִידוּ פִּרְיָם מִמַּעַל וְשָׁרְשֵׁיהֶם מִתָּחַת /
וְכִרְאוֹתִי, נָמֵס כַּדּוֹנַג לִבִּי / וְלָדַעַת אוֹדוֹתָם שָׁאַלְתִּי
הָאִישׁ הַדּוֹבֵר בִּי / וַיֹאמֶר אֵלָי: אֵלֶּה הָאֲנָשִׁים – עָלָה
עֲשַׁן הַסִּכְלוּת בְּאַפָּם / וְאִמְּצוּ רוּחָם וְהִקְשׁוּ עָרְפָּם /
וְנָהֲמוּ כַכְּפִירִים וְאָחֲזוּ טַרְפָּם / וְלָכֵן חָשְׁכוּ כּוֹכְבֵי
נִשְׁפָּם / עַם אֲדֹנָי הָיוּ וּמֵאַרְצוֹ יָצָאוּ / וְכַאֲשֶׁר יָצְאוּ
לִלְקֹט וְלֹא מָצָאוּ / חָמְדוּ שָׂדוֹת וְגָזָלוּ וּבָתִּים וְנָשָׂאוּ /
פָּרְקוּ עֹל שָׁמַיִם מֵעֲלֵיהֶם / כִּי צוֹרְרִים הֵם בְּנִכְלֵיהֶם /
גָּנְבוּ וְגַם כִּחֲשׁוּ וְגַם שָׂמוּ בִכְלֵיהֶם / לֹא מֵאֲשֶׁר תִּתֵּן
לָהֶם יִלְקֹטוּן / רַק אוֹרְחוֹתָם יְעַבְּטוּן / וּמִמּוּל שַׂלְמָה
אֶדֶר יַפְשִׁיטוּן / וְלָכֵן הֻכּוּ בְשִׁגָּעוֹן וּבְעִוָּרוֹן / וְאַף
עַל פִּי שֶׁלּוּחוֹת וְשִׁבְרֵי לוּחוֹת מֻנָּחִים בָּאָרוֹן / לֹא
יִהְיֶה לְאֵלֶּה בְהֵיכַל אֲדֹנָי חֵלֶק וְזִכָּרוֹן / כִּי עָלָה
לְגוֹרָלָם מִשְׁתֵּה שִׁכָּרוֹן / וּמִשְׁנֶה שִׁבָּרוֹן.</p>

<p>וְכַאֲשֶׁר מִשָּׁם נָסַעְנוּ רָאִינוּ עֶבְרָה וָזַעַם
וְצָרָה / בִּרְאוֹתֵנוּ אֲנָשִׁים, יַעֲבִירוּם בַּמַלְבֵּן וְיָשׂוּרוּ
אוֹתָם בַּמְּגֵרָה / וּפְנֵיהֶם כְּשׁוּלֵי קְדֵרָה / יִזְעֲקוּ מִכְּאֵב
לֵב וּמִשֵּׁבֶר רוּחַ יְיֵלִילוּ / וּמִסְפֵּד מַר יַגְדִּילוּ /
וּבִרְאוֹתִי עֹצֶם רָעָתָם – אֶשְׁתּוֹלָלְתִּי / נַעֲוֵיתִי מִשְּׁמֹעַ
וּמֵרְאוֹת נִבְהָלְתִּי / וְכִמְעַט עַל הָאָרֶץ נָפָלְתִּי / וַיֹאמֶר
אֵלַי הָאִישׁ הַדּוֹבֵר בִּי: / הָאֲנָשִׁים הָאֵלֶּה תָּעוּ מִבֶּטֶן
וּמֵרֶחֶם זֹרוּ / אָבְדָה תִקְוָתָם וּמֵאֶרֶץ חַיִּים נִגְזָרוּ /
כַּאֲשֶׁר עַל נַפְשׁוֹתָם הִתְאַכְזָרוּ / וְלַהֲרֹג עַצְמָם עֹז אָזָרוּ
/ וְלָכֵן עַצְמוֹתָם אֶל פִּי שְׁאוֹל נִפְזָרוּ / וּמִן גֵּו יְגֹרָשׁוּ
/ וּמֵרְאוֹת טוֹב הִתְיַאָשׁוּ / וְאֵשׁ אוֹכְלָה אֵשׁ יָרָשׁוּ /
חָשְׁבוּ בְדַעְתָּם הַחֲסֵרָה / כִּי בְמוֹתָם נֻצְּלוּ מִכָּל צָרָה
וְעֶבְרָה / לֹא יָדְעוּ אֵלֶּה הַנְּכֵאִים / כִּי מֵרָעָה אֶל רָעָה
הֵמָּה יוֹצְאִים / כִּי אָז יֶעְשַׁן אַף אֲדֹנָי בָּהֶם / וְיִקְצְרוּ
פְרִי מַעֲשֵׂיהֶם.</p>

<p>וְכַאֲשֶׁר מִשָּׁם יָצָאנוּ / וּבְתַחְתִּיוֹת הַתֹּפֶת
בָּאנוּ / רָאִינוּ שַׁחַת מְשֻׁנָּה לְרָעָה מֵחַבְרוֹתֶיהָ / יִלְאוּ
הַלְּשׁוֹנוֹת לְסַפֵּר אוֹדוֹתֶיהָ / שָׁם גַּחְלֵי רְתָמִים וְחִצִּים
שְׁנוּנִים / שָׁם חֲמַת תַּנִּינִים וְרֹאש פְּתָנִים / שָׁם נָחָשׁ,
שָׂרָף וְעַקְרָב וַחֲמַת עַכְשׁוּב / שָׁם כָּל חֳלִי וְכָל מַכָּה אֲשֶׁר
לֹא כָתוּב / שָׁם הַעֱלִי וְהָרִיפוֹת / וְשָׁם חַיּוֹת אֵשׁ טוֹרְפוֹת /
וְשָׁם לַהֲבוֹת אֵשׁ שׂוֹרְפוֹת / כִּמְעַט לֵב רוֹאֵיהֶם חוֹטְפוֹת /
וָאֶשְׁאֲלָה בְעַד הַעֱלִי וְהָרִיפוֹת / לָדַעַת מַה טִּיבָם / וּמָה
הַדָּבָר אֲשֶׁר יְשָׁרְתוּ שָׁם בָּם / וַיֹּאמֶר אֵלַי הָאִישׁ: זֶה
הַשַּׁחַת נִקְרָא שַׁחַת בְּלִי / הוּכַן מֵרֵאשִׁית לְכָל בְּנֵי רוֹעֶה
אֱוִילִי / וּבִפְרָט לְחִיאֵל בֵּית־הָאֱלִי / יִטְחָנוּהוּ שֶׁבַע
פְּעָמִים בַּיּוֹם בַּמַּכְתֵּשׁ בְּתוֹךְ הָרִיפוֹת בַּעֱלִי / מִלְּבַד
מַה שֶּׁיַּעֲשׂוּ בוֹ הַחַיּוֹת הַטּוֹרְפוֹת כָּלָה / וּמַה
שֶּׁיַּעֲשֶׂה בוֹ הָאֵשׁ הָאוֹכְלָה / וָאֶשְׁאֲלָה בְעַד חִיאֵל לָדַעַת
אוֹדוֹתָיו / אוּלַי אַכִּירֶנּוּ מֵאוֹתוֹתָיו / וַיֹּאמֶר הָאִישׁ
הַדּוֹבֵר בִּי אֵלָי: זֶה הָאִישׁ הֵחֵל בִּגְנוּת וְסִיֵּם / וּמִכָּל
אֲשֶׁר נָדַר בְּיָמָיו דָּבָר לֹא קִיֵּם / הָיְתָה הָאֱמוּנָה בְעֵינָיו
לְמִינוּת / וְהַשֶּׁקֶר וְהַכָּזָב חָכְמָה וְהִתְבּוֹנְנוּת / עָשָׂה
מִדִּבְרֵי תוֹרָה קַרְדֻּמּוֹת / וְלֹא לָמַד רַק לְרַמּוֹת /
וּלְהַעֲרִים עָרְמוֹת / אָמַר נָבָל בְּלִבּוֹ: עָשִׂיתִי לִי מִשָּׁוְא
וּדְבַר כָּזָב עֲטָרוֹת / וּמְלָאכָה הִיא לְעוֹלָם לִפְסֹל שְׁטָרוֹת /
לֹא הָפְקְדוּ אִתּוֹ סוֹדוֹת אֲשֶׁר לֹא הֱקִיאָם / וְהוֹצִיא עַל
צַדִּיקִים מִמֶּנּוּ דִבּוֹת מִלִּבּוֹ בְדָאָם / וְאִם הִגִּיעוּ לְיָדוֹ
מָמוֹנִיּוֹת אֲחֵרִים – בְּזָאָם / הָיָה פְרִיץ חַיּוֹת / רַע
לַשָּׁמַיִם וְרַע לַבְּרִיּוֹת / בַּעַל נֶפֶשׁ רְחָבָה כְבִלְעָם /
חֶרְפַּת אָדָם וּבְזוּי עָם / חָטָא וְהֶחֱטִיא כְּיָרָבְעָם / הוּא
לְדָוִד מִדּוֹאֵג הָאֲדוֹמִי חִלּוּף / וְנִרְגָּן מַפְרִיד אַלּוּף /
עִקֶּשׁ לֵב, מִתְנַקֵּם וְאוֹיֵב / וְהַדָּר בְּעִיר אַחַת עִמּוֹ –
בְּנַפְשׁוֹ מִתְחַיֵּב / כַּאֲשֶׁר יַזְכִּיר הָאָדָם מִשְּׁאוֹן מוּמָיו
וְדָכְיָם / הוּא כְטִפָּה מִן הַיָּם / כִּי הוּא אָסַף כָּל חֶרפָּה
וּגְנוּת / וּזְדוֹנוֹת לֹא בְמִסְכֵּנוּת / וְאֵין לוֹ חֵלֶק
בַּנֶאֱמָנוּת / וְאִם תַּחְפֹּץ לָדַעַת אֵיךְ הוּא אַכְזָר כַּיְּעֵנִים
בַּמִּדְבָּר / וְתוֹעֲבוֹתָיו וְנָאָצוֹתָיו כַּמְדֻבָּר / וְאֵיךְ
בְּרִיחֵי הַשֵּׂכֶל אִבַּד וְשִׁבַּר / וְעַל אֲדֹנָי וְעַל מְשִׁיחוֹ
הִתְעַבָּר / וְהוּא בַּר דְּלָא בָר / פּוּק חֲזִי מַאי עַמָּא דְבָר /
וַאֲבוֹתָיו וּבֵית אָבִיו בְּיָדְעָם כִּי הוּא אִישׁ חֲמָסִים /
חֲשָׁבוּהוּ מִן הָאֲנָשִׁים אֲשֶׁר הַגְּרָנוֹת שׁוֹסִים / וְלֹא הֶרְאוּ
לוֹ לְעוֹלָם הַפִּנְקָסִים / וְלֹא שְׁלָחוּהוּ אֶל הָאַרְגָּזִים /
וְהֶעְלִימוּ מִמֶּנּוּ סוֹד הַגְּנוּזִים / וּמִיִּרְאָתָם פֶּן יִתְּנֵם
לִמְשִׁסָּה וּלְבוֹזְזִים / נָתְנוּ אוֹצְרוֹתָם בְּעִזְבוֹנָם / וְלֹא
הֶעֱמִידוּהוּ לְעוֹלָם עַל חֶשְׁבּוֹנָם / פֶּן יִגְנֹב שֶׁבֶר רַעֲבוֹנָם
/ וְלָכֵן אֵין לִתְמֹהַּ אִם הוּשַׂם רֹאשׁוֹ בְצִלְצַל / וּפְרִי
אַדְמָתוֹ וְכָל יְגִיעוֹ יְיָרֵשׁ הַצְּלָצַל / אַחֲרֵי אֲשֶׁר כֹּל
אֲשֶׁר שָׁאֲלוּ עֵינָיו מֵהֶם לֹא אָצַל / וּמֵהוֹנוֹ עַל מָרֵי נֶפֶשׁ
לֹא אָצַל / וּמֵעֲשׂוֹת כָּל טוֹב הִתְעַצָּל / חַי אָנִי, כָּזֹאת
וְכָזֹאת יִקְרֶנּוּ / אוֹ יָבוֹא יוֹמוֹ אוֹ אֲדֹנָי יִגָּפֶנּוּ /
וּבַשַּׁחַת זוֹ תִהְיֶה תַחֲנוֹתוֹ / וְיִקַּח מִיַּד אֲדֹנָי כִּפְלַיִם
בְּכָל חַטָּאתוֹ / כְּשָׁמְעִי דִבְרֵי הָאִישׁ הִכַּרְתִּי חִיאֵל
בֵּית־הָאֱלִי מֵאוֹתוֹתָיו / וְיָדַעְתִּי כִּי לֹא עַל חִנָּם נִלְכַּד
בִּשְׁחִיתוֹתָיו / וּבֶאֱמֶת הוּא רָאוּי לְאוֹתוֹ הַמָּקוֹם וְאוֹתוֹ
הַמָּקוֹם רָאוּי לוֹ / וְלִרְשָׁעִים אֲשֶׁר כְּגִילוֹ / וְאֵין לִתְמֹהַּ
אִם נַפְשׁוֹ עָלָיו תֶּאֱבַל וּבְשָׂרוֹ עָלָיו יִכְאָב / כִּי הוּא בֵן
מְנַבֵּל אָב / נִבְרָא לִהְיוֹת מַשְׁחִית לְחַבֵּל / וְלָכֵן הָרַע מֵאֵת
הָאֱלֹהִים יְקַבֵּל.</p>

<p>וְכַאֲשֶׁר מִשָּׁם נָסַעְנוּ רָאִינוּ כְמוֹ מֵאָה
וַחֲמִשִּׁים אֲנָשִׁים / בְּפַחֵי הַתֹּפֶת יוּקָשִׁים / וְכַאֲשֶׁר
הִתְבּוֹנַנְתִּי בְצוּרוֹתָם / הִכַּרְתִּים כִּי הָיוּ רָאשֵׁי בֵּית
אֲבוֹתָם / וְנִפְלֵאתִי הַפְלֵא וָפֶלֶא עַל עֹצֶם רָעָתָם / בְּזָכְרִי
מַעֲלָתָם וְיִפְעָתָם / וּמַעֲשֵׂיהֶם הַטּוֹבִים
וְצִדְקָתָם / וְכִי הָיוּ רָאשֵׁי הַמְּדַבְּרִים בְּכָל הַמְּקוֹמוֹת /
נְבוֹנִים וִידוּעִים, אַנְשֵׁי שֵׁמוֹת / וְשָאַלְתִּי הָאִישׁ הַדּוֹבֵר
בִּי לָדַעַת אוֹדוֹתָם / וּמָה הַדָּבָר אֲשֶׁר סִבֵּב רָעָתָם /
וַיֹּאמֶר אֵלָי: אֵלֶּה הָיוּ גְדוֹלֵי הַדּוֹר / וּכְמוֹ שֶׁהָיָה לָהֶם
בְּלֹא לֵב וָלֵב לַעֲדֹר / לְחַזֵּק אֶת בֶּדֶק בֵּית אֲדֹנָי
וּפִרְצוֹתָיו לִגְדֹּר / כֵּן שָׁלְחוּ לִפְנֵי אֲדֹנָי לְהִתְפַּלֵּל /
כָּל אִישׁ סוֹבֵא וְזוֹלֵל / אֲשֶׁר קֹדֶשׁ אֲדֹנָי חִלֵּל / וְלִפְנֵי
הָעַמִּים יִתְהוֹלֵל / וּבִהְיוֹתוֹ מְדַבֵּר בַּתְּפִלָּה – בְּעֵינָיו
קוֹרֵץ וּבְרַגְלָיו מוֹלֵל / חֲמוֹר סְפָרִים גּוֹלֵל / רָשָׁע, עַל
תַּאֲוַת נַפְשׁוֹ הִלֵּל / יָרִים קוֹל, אַיָּלוֹת יְחוֹלֵל / לֹא יָדַע
אִם יְבָרֵךְ אוֹ יְקַלֵּל / וְאִישׁ יִשְׁמַע תְּפִלָּתוֹ יֹאמַר דֶּרֶךְ
גְּנַאי: / מֶה קוֹל הַצֹּאן הַזֶּה בְּאָזְנָי? / וּכְמוֹ שֶׁהָיָה לָהֶם
לִבְחוֹר חַזָּן / מִזִּיו חָכְמוֹתָיו מְלֵאִים וּמְפִיקִים מִזַּן אֶל
זַן / יִהְיוּ פִּיו וְלִבּוֹ שָׁוִים / וְרַעְיוֹנָיו אֶל אֲדֹנָי קוֹוִים
/ אֵינֶנּוּ מֵהָעָם הַמִּתְאַוִּים / לֹא גָדַל עַל אֲהָבִים / וְלֹא
פָנָה אֶל רְהָבִים / יָרֵא אֶת אֲדֹנָי וְסָר מֵרָע / כֵּן בָּחֲרוּ
בְאִישׁ חָנֵף וּמֵרָע / וּבְגֵחֲזִי הַמְּצֹרָע / וְאֵיךְ רָאוּי לִהְיוֹת
שְׁלִיחַ צִבּוּר / אִישׁ בּוּר / בַּעֲצַבִּים חָבוּר / וּבְקִבְרוֹת
הַתַּאֲוָה קָבוּר / לֹא יָבִין מִכָּל אֲשֶׁר יֹאמַר דִּבּוּר / אֲשֶׁר
לֹא עָמְדוּ אֲבוֹתָיו בְּהַר סִינָי / וּבוֹצֵעַ בֵּרֵךְ נִאֵץ אֲדֹנָי? /
הַיְשֻׁלַּח לִפְנֵי נָגִיד וַאֲמַרְכֵּל / אִישׁ לֹא בְדַעַת יְדַבֵּר
דְּבָרָיו לֹא בְהַשְׂכֵּל / וְאֵיךְ לֹא בוֹשׁוּ לִשְׁלֹחַ לִפְנֵי מֶלֶךְ
מַלְכֵי הַמְּלָכִים / כָּל טָמֵא לְנֶפֶשׁ וְאִישׁ תְּכָכִים / אֲשֶׁר
הֶעָווֹן בְּחַבְלֵי הַשָּׁוְא מוֹשְׁכִים / יַקְרִיבוּם נָא לְפֶחָתָם: /
הֲיִרְצֶה אוֹ יִפְנֶה אֶל מִנְחָתָם? / וְהִנֵּה אִם יִהְיֶה לָהֶם דָּבָר
לִפְנֵי שָׂר / אוֹ נָגִיד אוֹ טִפְסָר / יִבְחֲרוּ אִישׁ בַּעַל מוּסָר /
יוֹעֵץ וַחֲכַם חֲרָשִׁים / יָלִיץ בַּעֲדָם לְהַצִּילָם מִפַּח יוֹקְשִׁים
/ וְאֵיךְ יִבְחֲרוּ מִן הָעָם / עֵגֶל יָרָבְעָם / יַעֲמֹד לִפְנֵי
הָאָרוֹן כְּנִפְעָם? / אֵין לִתְמֹהַּ אִם תַּגִּישׁ וְתַקְדִּים בַּעֲדָם
הָרָעָה / וְהָיָה רַק זְוָעָה הָבִין שְׁמוּעָה.</p>

<p>וְכַאֲשֶׁר מִשָּׁם נָסַעְנוּ רָאִינוּ בְנֵי אָדָם /
חָשַׁךְ הָאוֹר בַּעֲדָם / וְשִׁמְשָׁם וִירֵחָם קָדַר / לֹא תֹאַר לָהֶם
וְלֹא הָדָר / יַעַמְדוּ בִמְקוֹם חֹשֶׁךְ וַאֲפֵלָה / וְהָיוּ שָׁם
מַמְלָכָה שְׁפָלָה / אֲפָפוּם מִשְׁבְּרֵי מָוֶת וַיְבַעֲתוּם נַחֲלֵי
בְלִיַּעַל / כְּאִלּוּ כִחֲשׁוּ לָאֵל מִמַּעַל / וּבִרְאוֹתִי אוֹתָם
בִּיוֵן מְצוּלַת הַיָּגוֹן טוֹבְעִים / כַּאֲנָשִׁים אֲשֶׁר אֱלֹהִים
וַאֲנָשִׁים קוֹבְעִים / שָׁאַלְתִּי לָדַעַת מִפְעֲלוֹתָם / וּמָה
הַדָּבָר אֲשֶׁר לִרְאוֹת כָּזֹאת הֵבִיא אוֹתָם / וַיֹאמֶר אֵלָי: אֵלֶּה
הַשּׁוֹבָבִים / לָמְדוּ תוֹרָה נְבִיאִים וּכְתוּבִים / וּמִשְׁנָה
וּגְמָרָא / וְסִפְרֵי וְסִפְרָא / וְתוֹסָפוֹת וּפֵרוּשִׁים /
וְלִקּוּטִים וְחִדּוּשִׁים / אֶלָּא שֶׁעָשׂוּ מִן הַתּוֹרָה וְהַחָכְמוֹת
/ עֲטָרוֹת וְקַרְדֻּמּוֹת: / עֲטָרוֹת לְהִתְגַּדֵּל בָּהֶם /
וְקַרְדֻּמּוֹת לֶאֱכֹל מֵהֶם / לֹא אָהֲבוּ הַתּוֹרָה וְהַחָכְמָה
לְמַעֲלָתָם / וְלִיקָר תִּפְאֶרֶת גְּדֻלָּתָם / רַק עֲשָׂאוּם כֵּלִים
לְהַגִּיעַ בָּם אֶל זוּלָתָם / חָשְׁבוּ בְדַעְתָּם הַחֲסֵרָה
וְהַפְּגוּמָה / כִּי לַדְּבָרִים, אֲשֶׁר יַגִּיעוּ בְסִבָּתָם עֲלֵיהֶם,
מַעֲלָה רָמָה / מֵאֲשֶׁר לַתּוֹרָה וְלַחָכְמָה / וְלֹא יָדְעוּ כִּי
הַתּוֹרָה וְהַחָכְמָה הָיוּ כָּאֳנִיּוֹת סוֹחֵר / וְהַמְכֻוָּן הוּא
לְהַגִּיעַ אֲלֵיהֶם וּפְנֵיהֶם לְשַׁחֵר / וּלְמַעֲלָתָם הֱיוֹת כּוֹסֵף
וּבוֹחֵר / לֹא לְכַוֵּן לְהַגִּיעַ בְּאֶמְצָעוּתָם אֶל דָּבָר אַחֵר /
כִּי הֵם אֲשֶׁר יְשִׂימוּנוּ לָאֵל קְרוֹבִים / וְלִשְׁכֹּן בֵּינוֹת
לַכְּרוּבִים / וְלָכֵן מִי שֶׁיְּכַוֵּן לְהַגִּיעַ בְּאֶמְצָעוּת
הַתּוֹרָה וְהַחָכְמָה, שֶׁהֵם דִּבְרֵי אֱלֹהִים חַיִּים / לְדָבָר מִן
הַדְּבָרִים הַגַּשְׁמִיִּים / אוֹ לְהִתְפָּאֵר בֵּין הַחַיִּים / חָלַם
חֲלוֹם / וְלֹא יָדַע דֶּרֶךְ שָׁלוֹם / וְלֹא יִהְיוּ מַעֲשָׂיו רְצוּיִים
/ כִּי הֵם הַחַיִּים הָעַצְמִיִּים / וְכֵן אָמַר שְׁלמֹה ׳כִּי מוֹצְאִי
מָצָא חַיִּים׳ / לֹא אָמַר מוֹצְאִי מָצָא דָבָר שֶׁבְּסִבָּתוֹ יִזְכֶּה
אֲלֵיהֶם / רַק מוֹצְאִי מָצָא דְבַר הַחַיִים, כִּי חַיִּים הֵם
לְמוֹצְאֵיהֶם.</p>

<p>וְכַאֲשֶׁר מִשָּׁם נָסַעְנוּ רָאִינוּ אַנְשֵׁי חֲמָסִים
/ בְּרַגְלֵי סוּסֵי אֵשׁ נִרְמָסִים / יְכַסוּ עֲלֵיהֶם צָרוֹת כַּמַּיִם
לַיָּם מְכַסִּים / וָאֹמְרָה: מִי אֵלֶּה אֲשֶׁר רָבְצָה בָּם הָאָלָה /
וְעָשָׂה הַמִּשְׁפָּט בָּהֶם כָּלָה / אַךְ נִבְהָלָה? / וַיֹּאמֶר
הָאִישׁ: אֵלֶּה הֵם בְּנֵי עַוְלָה / אֲשֶׁר שָׁקְדוּ בְּפִתְחֵי בֵית
הַטְּבִילָה / לִרְאוֹת הַנָּשִׁים הַמִּתְקַדְּשׁוֹת מִטֻּמְאָתָן /
בְּבוֹאָן וּבְצֵאתָן / הָלְכוּ אַחֲרֵי הַהֶבֶל וַיֶּהְבָּלוּ / וְאִישׁ
אֶל אֵשֶׁת רֵעֵהוּ יִצְהָלוּ / יְנַבְּלוּ פִיהֶם וְלָדַעַת אוֹדוֹתֵיהֶן
יִשְׁאָלוּ / וְלָכֵן תַּחַת שׁוֹאָה הִתְגַּלְגָּלוּ / וְהָרָעָה
הִדְבִּיקָתַם / כַּאֲשֶׁר גַּאֲוַת הַחֵשֶׁק עֲנָקָתַם / וְכַמָּה מִן
הַנָּשִׁים הַצְּנוּעוֹת / בְּסִבָּתָם מִלִּטְבֹּל הָיוּ נִמְנָעוֹת /
וְכָלוּ עֵינֵיהֶם בַּדְּמָעוֹת / וְנָשְׂאוּ עֵינֵיהֶם לַשָּׁמַיִם
לִפְרֹעַ בָּהֶם פְּרָעוֹת / לֹא יָדְעוּ אֵלֶּה הַסְּכָלִים / כִּי נֶפֶשׁ
הֵמָּה חוֹבְלִים / כִּי יֵשׁ מֵהֶם אֲשֶׁר נִמְנְעוּ מִלִּטְבֹּל אָז
בִּשְׁבִילָם / וְלֹא זָכוּ לִטְבֹּל לְעוֹלָם / וְלָכֵן אָמַר אֲדֹנָי
לְבַהֲלָם.</p>

<p>מִשָּׁם נָסַעְנוּ וְרָאִינוּ אֲנָשִׁים אֲסוּרִים
בַּזִּקִּים / נְתוּנִים בְּפִי אֲרָיוֹת וְדֻּבִּים שוֹקְקִים / יַעֲשׂוּ
בָהֶם כָּלָה / אַךְ נִבְהָלָה / וְכַאֲשֶׁר הִתְבּוֹנַנְתִּי בְצוּרָתָם
הָאֲמוּלָה / רָאִיתִי כִּי הֵם הָיוּ רָאשֵׁי הַקְּהִלָּה / נְתוּנִים
בְּכָל עַמֵּי הָאָרֶץ לְשֵׁם וְלִתְהִלָּה / וָאֹמְרָה: אֵיךְ
הַמִּשְׁפָּט יַעֲשֶׂה עִם צַדִּיקֵי הַדּוֹר כָּלָה? / וְאֵלֶּה אֲשֶׁר
הָיוּ לִבְנֵי דוֹרָם סְגֻלָּה / אֵיךְ יָגְעוּ לָרִיק וְיָלְדוּ
לַבֶּהָלָה? / וַיֹּאמֶר הָאִישׁ הַדּוֹבֵר בִּי: אֵלֶּה הָאֲנָשִׁים
הָאֲרוּרִים / כַּאֲשֶׁר הִתְפַּלְלוּ בִּפְנֵי אֲחֵרִים / הָיְתָה
תְפִלָּתָם כִּתְפִלַּת יוֹם הַכִּפּוּרִים / וּכְרִיעוֹתֵיהֶם
וְהִשְׁתַּחֲוָיוֹתֵיהֶם הָיוּ מֵאָה וְעֶשְׂרִים / וְהֶרְאוּ הַכַּוָּנָה
בְּכָל הַמִּלּוֹת / וְהַכְּנִיעָה וְהָרְתֵת מֵהָחֵל עַד לְכַלּוֹת /
וְהַכְּרִיעָה הַגְּמוּרָה / עַד שֶׁיִתְפַּקְּקוּ כָּל חֻלְיוֹת
שֶׁבַּשִּׁדְרָה / וּבְעֵת הִתְבּוֹדְדוּתָם בְּטִירוֹתָם וּבְחַצְרֵיהֶם /
לֹא נִרְאֵית תְּפִלָּה בְּפִיהֶם / רַק שׁוֹטְטוּ בְּחוּצוֹת תּוֹעֲבוֹתָם
/ וְנָתְנוּ אֶל לִבָּם חַטָּאתָם / הֶעְמִיקוּ שִׁחֵתוּ כִּימֵי
הַגִּבְעָה / לִפְתֹּחַ פֶּה בְּרֶצַח וּלְהָרִים קוֹל בִּתְרוּעָה /
וְלַעֲשׂוֹת חֹנֶף וּלְדַבֵּר אֶל אֲדֹנָי תּוֹעָה / הִתְחַסְּדוּ בְעֵינֵי
אַנְשֵׁי דוֹרָם / וּלְכָל דְּבַר פֶּשַׁע יָצְאוּ נִצָּבִים כְּדָתָן
וַאֲבִירָם / שָׁכְחוּ יוֹצְרָם וְדָבְקוּ בְיִצְרָם / וְהֵמִירוּ בְקָלוֹן
יְקָרָם / עַל כֵּן אַף אֲדֹנָי בָּהֶם הִתְאַנָּף / וְלֹא הִשְׁאִיר לָהֶם
שֹׁרֶשׁ וְעָנָף.</p>

<p>מִשָּׁם נָסַעְנוּ וְהִנֵּה בּוֹרוֹת מְלֵאוֹת נְחָשִׁים
וּשְׂרָפִים מְעוֹפְפִים / וַאֲרָיוֹת וּנְמֵרִים טוֹרְפִים / לְמֵאוֹת
וְלַאֲלָפִים / וּסְבִיבָם מַלְאֲכֵי מָוֶת חֲרָבוֹת שׁוֹלְפִים / וְזֶרֶם
מַיִם כַּבִּירִים שׁוֹטְפִים / לֵב רוֹאֵיהֶם חוֹטְפִים / וָאֹמְרָה:
לְמִי אֵלֶּה אֲשֶׁר לְהַשְׁחִית שׁוֹאֲפִים? / וַיֹּאמֶר אֵלָי: אֵלֶּה
הֵם לַמְנַחֲשִׁים וְלַמְכַשְּׁפִים / וּלְבַעֲלֵי אוֹב וְיִדְּעוֹנִי
וְקֶסֶם וְאָוֶן וּתְרָפִים / הַמַּהְגִּים וְהַמְצַפְצְפִים / אֲשֶׁר
בְּעֶבְרַת אֲדֹנָי הֲדוּפִים / בִּדְבַר הַמֶּלֶךְ אֲדֹנָי צְבָאוֹת
יָצְאוּ דְחוּפִים / יַעַן אֲשֶׁר בְּמַעֲשֵׂיהֶם הָאָרֶץ חָנוֹף תֶּחֱנָף
/ וְלָכֵן אַף אֲדֹנָי בָּהֶם הִתְאַנָּף.</p>

<p>מִשָּׁם נָסַעְנוּ, וּבִהְיוֹתֵנוּ בִמְקוֹמוֹת הַתֹּפֶת
הֵנָּה וָהֵנָּה מַבִּיטִים / רָאִינוּ אֲנָשִׁים אֲסוּרִים בָּרְהָטִים /
לְקוּחִים לַמָּוֶת וְלַהֶרֶג מָטִים / וּמַלְאֲכֵי מָוֶת יְדַבְּרוּ
אִתָּם מִשְׁפָּטִים / יְיַסְּרוּם בָּעַקְרַבִּים וּבַשּׁוֹטִים /
וְכַאֲשֶׁר הִתְבּוֹנַנְתִּי בְצוּרָתָם – הִכַּרְתִּים / וְנִפְלֵאתִי,
בִּרְאוֹתִי אוֹתָם נִכְרָתִים / כִּי הָיוּ מִתּוֹשָבֵי הָאָרֶץ
אֶפְרָתִים / נֶחְשְׁבוּ בַּעֲלֵי מוּסָר וַעֲנָוָה / וְחָשַׁבְתִּי כִּי
תִהְיֶה לָהֶם אַחֲרִית וְתִקְוָה / בַּעֲבוּר מַה שֶׁסָּבְלוּ בְחַיֵּיהֶם
אֵלֶּה הָאֲנוּנִים / מֵאֲבֵדַת הַמָּמוֹן וּמִיתַת הַבָּנִים /
וָאֶשְׁאֲלָה הָאִישׁ הַדּוֹבֵר בִּי עַל אוֹדוֹתָם / לָדַעַת מִי
הִפִּילָם בִּשְׁחִיתוֹתָם / וַיֹּאמֶר אֵלָי: אֵלֶּה הָאֲנָשִׁים,
כַּאֲשֶׁר מְצָאָם רַע אָמְרוּ: נִקִּינוּ / לֹא בִּפְשָׁעֵינוּ
וּבְחַטֹּאתֵינוּ לָקִינוּ / וַאֲשֶׁר סָבַלְנוּ מֵאֲבֵדַת הַמָּמוֹן
וְהַבָּנִים / אָמְרוּ כִּי הוּא מִתּוֹלְדוֹת הַזְּמַנִּים / וַאֲשֶׁר
בָּאָם מִצַּעַר גּוּפָם וְחָלְיָם / לֹא אָמְרוּ כִּי הוּא בַּעֲבוּר
מִרְיָם / וְלָכֵן, אַף עַל פִּי שֶׁאֲבֵדַת הַבָּנִים קָרְבַּן כַּפָּרָה
/ לְהִתְקַצֵּף וּלְהָטִיחַ דְּבָרִים כְּלַפֵּי מַעְלָה הִיא כְפִירָה
גְמוּרָה / אָמְנָם הֶחָרֵד אֶל דְּבַר אֲדֹנָי וְהַנּוֹהֵר אֶל טוּבוֹ /
לֹא יִתְקַצֵּף בְּעֵת יִגְדַּל כְּאֵבוֹ / אַךְ יַחְשֹׁב אוֹתוֹ
לְתַגְמוּל חוֹבוֹ / וִיקַבְּלֶנּוּ בְרָצוֹן וְאַהֲבָה / וְאָז יֵחָשֵׁב
לוֹ לְעוֹלָם נְדָבָה / וְאִם יְחַסֵּר הוֹנוֹ / יַחְשֹׁב כִּי הָאֵל
יִתְבָּרֵךְ יְקַבֵּל פִּקְדוֹנוֹ / וְלֹא יִתְקַצֵּף בְּתִתּוֹ / אֶת
הַפִּקָּדוֹן אֲשֶׁר הָפְקַד אִתּוֹ / וְיֵדַע כִּי בְעוֹד הַהוֹן בְּיָדוֹ
לְפִקָּדוֹן / חֻיַּב לַעֲשׂוֹת מִמֶּנּוּ מִצְווֹת הַמַּפְקִיד הָאָדוֹן /
וְכַאֲשֶׁר הִשְׁלִים חוֹבָתוֹ בוֹ וְהֶחֱזִירוֹ לִבְעָלָיו / יַרְאֶה
הַשַּׁעֲשׁוּעַ בְּלִבּוֹ וּבְמִלָּיו / וִיכַוֵּן לְהַיְשִׁיר פְּעָלָיו /
לֹא יַחְשֹׁב כִּי לָקְחוּ דָבָר מִדִּינוֹ / רַק הוּא כְּמַחֲזִיר
פִּקְדוֹנוֹ.</p>

<p>וְכַאֲשֶׁר מִשָּׁם נָסַעְנוּ רָאִינוּ אֲנָשִׁים
בְּחַטָּאתָם נְמַקִּים / כִּי בְקָקוּם בּוֹקְקִים / חֲשַׁבְתִּים
בְּחַיֵּיהֶם אֲנָשִׁים צַדִּיקִים / פַּעַם עַל הָעֵץ יוֹקִיעוּם /
וּפַעַם כְּשַׁסַּע אֶת הַגְּדִי יְשַׁסְּעוּם / וּפַעַם בְּכַף הַקֶּלַע
יְקַלְּעוּם / וָאֹמְרָה אֶל הָאִישׁ הַתּוֹמֵךְ בִּימִינִי: / בִּי,
אֲדוֹנִי! / אֵלֶּה הָאֲנָשִׁים מֵעוֹלָם לֹא חָטְאוּ / וּמָמוֹן אֲחֵרִים
לֹא בָזְאוּ / וְעַתָּה, מַדּוּעַ לִרְאוֹת כָּזֹאת הוּבְאוּ? / וַיֹּאמֶר
אֵלָי: בֶּן אָדָם! / אֵלֶּה הָאֲנָשִׁים אֲשֶׁר תֹּאמַר בַּעֲדָם / כִּי
לֹא חָטְאוּ מֵעוֹדָם / וְדָבָר אֵין לָהֶם עִם אָדָם / הוּא בַעֲבוּר
שֶׁלֹּא עָלָה הַדָּבָר בְּיָדָם / אָמְנָם מַחְשַׁבְתָּם הָיְתָה
מַחֲשֶׁבֶת רָעָה / וְלַעֲשׂוֹת חֹנֶף וּלְדַבֵּר אֶל אֲדֹנָי תּוֹעָה /
הֶרְאוּ עַצְמָם יְשֵׁנִים – וְלִבָּם עֵר וְסוֹעֵר / וּבְאֵשׁ הַקִּנְאָה
וְהַתַּאֲוָה בּוֹעֵר / וְכַאֲשֶׁר עָלָה בְיָדָם לַעֲשׂוֹת רַע בַּסֵּתֶר
– עֲשָׂאוּהוּ / וְכַאֲשֶׁר בָּא לְיָדָם מָמוֹן אֲחֵרִים – בְּזָאוּהוּ /
וְדִבְּרוּ עַל אֲנָשִׁים צַדִּיקִים שֶׁקֶר מִלִּבָּם בְּדָאוּהוּ /
אֲשֶׁר לֹא שְׁמָעוּהוּ וְלֹא רָאוּהוּ / לֹא יָדְעוּ אֵלֶּה הַשּׁוֹטִים /
כִּי עֵינֵי אֲדֹנָי הֵמָּה בְכָל הָאָרֶץ מְשׁוֹטְטִים / יִסָּתְרוּ
בַעֲשׂוֹתָם הָרַע, לְפַחְדָּם מִן הָאֲנָשִׁים / וְיַרְאוּ עַצְמָם
קְדוֹשִׁים / וְהֵמָּה קְדֵשִׁים / וּמִן הַבּוֹחֵן לִבּוֹת וּכְלָיוֹת,
אֵל עוֹלָם / אֲשֶׁר אֵין דָּבָר מִמֶּנּוּ נֶעְלָם / אֲשֶׁר מִן הָעוֹלָם
הַזֶּה יוֹצִיאֵם / וַאֲשֶׁר אַחֲרֵי מוֹתָם לַמִּשְׁפָּט יְבִיאֵם / לֹא
נִזְהֲרוּ וְלֹא נִשְׁמָרוּ / לֹא פָחֲדוּ מֵאֵימָתוֹ וּפִיו מָרוּ / עַל
כֵּן עֵינֵיהֶם מִבְּכִי חֳמַרְמָרוּ.</p>

<p>מִשָּׁם נָסַעְנוּ חָשִׁים / וְרָאִינוּ בַתֹּפֶת
אֲנָשִׁים / חֲשַבְתִּים בְּשֶׁכְּבָר קְדוֹשִׁים / מִפְּנֵי
שֶׁהִשְׁלִיכוּ מִנֶּגֶד נַפְשָׁם / וְקִדְּשׁוּ אֶת אֲדֹנָי קְדוֹשָׁם /
וְעָשׂוּ מִגּוּפָם זֶבַח וְעוֹלָה / וְלֹא נִמְצֵאת בְּשִׂפְתֵיהֶם
עַוְלָה / וְנִפְלֵאתִי בִרְאוֹתִי אוֹתָם בְּעִנְיַן רָע / וְשָׁאַלְתִּי
הָאִישׁ הַדּוֹבֵר בִּי עַל זֶה הַמְאֹרָע / וַיֹּאמֶר אֵלָי: אֵלֶּה
הָאֲנָשִׁים נִמְצֵאת בָּהֶם חוֹבָה / כִּי כְמוֹ שֶׁהָיָה לָהֶם לְקַבֵּל
הַמָּוֶת הָאַכְזָרִית מֵאַהֲבָה / וְלִהְיוֹת בְּעֵינֵיהֶם מְתוּקָה
וַעֲרֵבָה / וְלוֹמַר: אַשְׁרֵינוּ, מַה טּוֹב חֶלְקֵנוּ / וּמַה נָּעִים
גּוֹרָלֵנוּ / כִּי הִגַּעְנוּ אֶל זֶה הַנִּסָּיוֹן / הַיּוֹם נִזְכֶּה
לַחֲסוֹת בְּסֵתֶר עֶלְיוֹן / הַיּוֹם נֵצֵא מֵעֵמֶק הַבָּכָא / וְנַעֲמֹד
עַל הַבְּרָכָה / עִם עֲשָׂרָה הֲרוּגֵי מְלוּכָה / הַיּוֹם נִרְאֶה
קְדֻשָּׁתֵנוּ / וּמַה יָּפָה מְאֹד יְרֻשָּׁתֵנוּ / הַיּוֹם נִנְחַל
חַיֵּי עוֹלָם אָרוּךְ / הַיּוֹם נִנָּצֵל מִן הַתֹּפֶת אֲשֶׁר לָרְשָׁעִים
עָרוּךְ / כֵּן הִתְקַצְּפוּ בָאַחֲרוֹנָה עַל נַפְשׁוֹתָם הָאֶבְיוֹנוֹת /
וְתָהוּ עַל הָרִאשׁוֹנוֹת / וְאִבְּדוּ הָרִאשׁוֹנוֹת וְהָאַחֲרוֹנוֹת /
בְּאָמְרָם: שָׁמַרְנוּ מִשְׁמֶרֶת אֲדֹנָי וְהָלַכְנוּ אֲחוֹרַנִּית /
וּמַה בֶּצַע כִּי שָׁמַרְנוּ וְכִי הָלַכְנוּ קְדוֹרַנִּית / עַל כֵּן
הִדְבִּיקָתַם הָרָעָה / וְהָיָה רַק זְוָעָה הָבִין שְמוּעָה.</p>

<p>וְכַאֲשֶׁר מִשָּׁם נָסַעְנוּ רָאִינוּ מִקָּצָה
בַּחוֹבֶרֶת / מַחֲבַת נְחֹשֶׁת מְלֵאָה בְּדִיל וְעוֹפֶרֶת / וּבְתוֹכָהּ
אִישׁ בְּחַחִים חָבוּשׁ / אוֹבֵד מִבְּלִי לְבוּשׁ / וְאֵשׁ תָּמִיד
תּוּקַד תַּחְתֶּיהָ לֹא תִכְבֶּה / מְדוּרָתָהּ אֵשׁ וְעֵצִים
הַרְבֵּה / וְאֵצֶל הַמַּחֲבַת שׁוּחָה עֲמֻקָּה וְצָרָה / מְלֵאָה מֵהַקֶּרַח הַנּוֹרָא /
וּמַלְאֲכֵי זַעַם וְעֶבְרָה / יוֹצִיאוּהוּ מִן הָאֵשׁ הַזָּרָה /
וּבְתוֹךְ הַקֶּרַח יִקְבְּרוּהוּ / וּמִן הַקֶּרַח אֶל תּוֹךְ הַמַּחֲבַת
יַשְׁלִיכוּהוּ / כֹּה יַעֲשׂוּ יוֹם יוֹם לְהַבְהִילוֹ / וְלֹא יִתְּנוּ
דֳמִי לוֹ / וָאֶשְׁאֲלָה הָאִישׁ הַדּוֹבֵר בִּי לָדַעַת אוֹדוֹתָיו /
וְסִבַּת חֶרְדוֹתָיו / וַיֹּאמֶר אֵלָי: זֶה הָאִישׁ הַבְּלִיַּעַל /
מָעַל בַּאֲדֹנָי מָעַל / וְנָאַף עִם אִשָּׁה בְּעוּלַת בָּעַל / וְלָכֵן
רָבְצָה בוֹ הָאָלָה וּבוֹשׁ וְחָפַר / כִּי דְבַר אֲדֹנָי בָּזָה וְאֶת
מִצְוָתוֹ הֵפַר / וְחָטָא בַאֲשֶׁר לִמֵּד אֵשֶׁת רֵעֵהוּ לִנְאֹף עִם
אֲחֵרִים / וְלִשְׁגּוֹת בְּזָרִים / וְהוֹלִידָה מֵהֶם מַמְזֵרִים /
וּבַעְלָה, בְּחָשְׁבוֹ כִּי אֵינָם בָּנָיו / הֶעְלִים מֵהֶם עֵינָיו /
וּמֵהַשְׁגִּיחַ עֲלֵיהֶם הִסְתִּיר פָּנָיו / וְלֹא לִמְּדָם חָכְמָה
וּמוּסָר / וְהֵם, בִּרְאוֹתָם כִּי צִלָּם מֵעֲלֵיהֶם סָר / אָחֲזוּ
דֶרֶךְ רַע וּבְרָעָתָם הִתְמוֹגָגוּ / פַּעַם זָדוּ וּפַעַם שָׁגָגוּ /
עַד אֲשֶׁר לְבַסּוֹף הָרְגוּ וְנֶהֱרָגוּ / וּכְאִלּוּ זֶה הַנּוֹאֵף
הֲרָגָם כֻּלָּם בְּחַרְבּוֹ / כֵּן חֵטְא כֻּלָּם תָּלוּי בּוֹ / לֹא
יָדְעוּ פְרִיצֵי חַיּוֹת / כִּי חֲטָאִים גְּדוֹלִים בְּחֵטְא אֶחָד
תְּלוּיוֹת / לֹא יֵדְעָם רַק בּוֹחֵן לִבּוֹת וּכְלָיוֹת / הִפְלִיא
עֵצוֹת, הִגְדִּיל תּוּשִׁיּוֹת / כִּי מֵרָעָה קְטַנָּה שֶׁבָּרָעוֹת /
תִּמָּשַׁכְנָה כַּמָּה מְאוֹרָעוֹת / וּכְבָר בֵּאֲרוּ אַנְשֵׁי
הַתְּבוּנוֹת / כִּי אֵין לְהַבִּיט לְקַטְנוּת הָעֲווֹנוֹת / כִּי
כְּשֶׁנַּבִּיט לִגְדֻלַּת הַמְצַוֶּה הָאָדוֹן / יִשְׁוֶה הַשּׁוֹגֵג
לְאִישׁ מָדוֹן / הָעוֹשֶׂה בְזָדוֹן.</p>

<p>וְכַאֲשֶׁר מִשָּׁם נָסַעְנוּ רָאִינוּ אִישׁ חָשַׁךְ
מִשְּׁחוֹר תָּאֳרוֹ / וְצָפָד עַל עַצְמוֹ עוֹרוֹ / יַפְשִׁיטוּ עוֹרוֹ
מֵעָלָיו וְעַל הָעֵץ יִתְלוּהוּ / וּנְחָשִׁים צִפְעוֹנִים שָׁם
יֹאכְלוּהוּ / וּבִרְאוֹתִי כָזֹאת נִבְעַתִּי / וְאֵימוֹת מָוֶת נָפְלוּ
עָלַי וְכִמְעַט נִצְמַתִּי / וָאֶשְׁאֲלָה הָאִישׁ הַדּוֹבֵר בִּי לָדַעַת
הַסִּבָּה / אֲשֶׁר בַּעֲבוּרָהּ הִגִּיעָה לָאִישׁ הַהוּא הָרָעָה הַהִיא
הָרַבָּה / וַיֹּאמֶר אֵלָי: זֶה הָאִישׁ שָׁפַךְ דָּם נָקִי / וְלָכֵן
אֵין לִתְמֹהַּ אִם אֲשֶׁר בָּלַע יָקִיא / וּבְחָשְׁבוֹ כִּי הָרַג נֶפֶשׁ
אַחַת – הָרַג רַבִּים / כִּי אֵשֶׁת הַנִּרְצָח וּבָנָיו בִּהְיוֹתָם
כּוֹאֲבִים / וּבִרְאוֹתָם כִּי סָר צִלָּם מֵעֲלֵיהֶם / גָּנְבוּ וְגַם
כִּחֲשׁוּ וְגַם שָׂמוּ בִכְלֵיהֶם / וְכַאֲשֶׁר מַעֲשֵׂיהֶם אֶל
הָאֲנָשִׁים נוֹדְעוּ וְנִגְלוּ / קְצָתָם לַמֶּרְחַקִּים גָּלוּ /
וּקְצָתָם עַל הָעֵץ נִתְלוּ / וַאֲשֶׁר נִגְנַב מֵהֶם הַמָּמוֹן / עָשׂוּ
אֵבֶל גָּדוֹל וְכָבֵד כְּמִסְפֵּד הֲדַדְרִמּוֹן בֶּן טַבְרִמּוֹן /
וּשְׁבִיב אֵשׁ הָעֳנִי וְהַחֹסֶר קַטִּל הִמּוֹן / וַעֲבֵרָה אַחַת
גּוֹרֶרֶת כַּמָּה עֲבֵרוֹת / וְלָכֵן אֵין לִתְמֹהַּ אִם יוּבְלוּ
הָרְשָׁעִים לְיוֹם עֲבָרוֹת / וִיכַסּוּם, כַּמַּיִם לַיָּם מְכַסִּים,
צָרוֹת / כִּי רָעַת הַחוֹטֵא רַבָּה / וְלַחֲטָאִים גְּדוֹלִים וּכְבֵדִים
סִבָּה.</p>

<p>וְכַאֲשֶׁר מִשָּׁם נָסַעְנוּ רָאִינוּ שׁוּחוֹת עֲמֻקּוֹת
/ וְשָׁם צָרוֹת וּמְצוּקוֹת / וְאֵשׁ אוֹכְלָה אֵשׁ / אֲשֶׁר כָּל
רוֹאֵיהֶם מֵרְאוֹת עוֹד טוֹב יִתְיַאֵשׁ / וּמִשְׁפָּטִים מִמִּשְׁפָּטִים
שׁוֹנִים / וּמַלְאֲכֵי מָוֶת אַכְזָרִים כַּיְעֵנִים / וְשָׁם שׁוֹפְטִים
יוֹשְׁבִים עַל מִדִּין / יָדִינוּ הַחוֹטְאִים בְּאַרְבַּע מִיתוֹת בֵּית
דִּין / אֵין שָׁם מְרַחֵם וְחוֹמֵל / וְלֹא תִרְאֶה שָׁם רַק לֵב אָמֵל /
וְלֹא תִשְׁמַע שָׁם רַק קוֹל בְּכִי וִילָלָה / וְצָרָה כְּמַבְכִּירָה
וְקוֹל כְּחוֹלָה / וְקוֹל נַאֲקַת חֲלָלִים וְלֵב גּוֹוֵעַ / וְנֶפֶשׁ
חֲלָלִים תְּשַׁוֵּעַ / צוֹעֲקִים מִכְּאֵב לֵב וּמִשֶּׁבֶר רוּחַ
יְיֵלִילוּ / וּמִסְפֵּד מַר יַגְדִּילוּ / לְקוֹלָם צָלֲלוּ הָאָזְנַיִם /
וַתִּזַּלְנָה דְמָעוֹת הָעֵינָיִם / וּבִרְאוֹתִי אוֹתָם רְעָדָה
אֲחָזַתְנִי / תָּעָה לְבָבִי, פַּלָּצוּת בִּעֲתָתְנִי / נַעֲוֵיתִי
מִשְּׁמֹעַ, נִבְהַלְתִּי מֵרְאוֹת / הַקּוֹרוֹת אֲשֶׁר נַפְשׁוֹת
הַחוֹטְאִים מוֹצְאוֹת / וָאֹמְרָה אֶל הַמַּלְאָךְ הַדּוֹבֵר בִּי: /
אֲדוֹנִי! בַּמַּרְאָה נֶהֶפְכוּ עָלַי צִירַי וְלֹא עָצַר עוֹד כֹּחַ
לְבָבִי / לִרְאוֹת כָּל נֶפֶשׁ וָנֶפֶשׁ בִּפְרָט / וּמִשְׁפָּטָהּ אֲשֶׁר
עָלֶיהָ נֶחֱרָט / אָמְנָם, אַחֲרֵי אֲשֶׁר רָאִיתִי בִּפְרָט קְצָת
מִצָּרָתָם / חָפַצְתִּי שֶׁתּוֹדִיעֵנִי בִּכְלָל חַטֹּאת הַחַטָּאִים
הָאֵלֶּה בְּנַפְשׁוֹתָם / לְמַעַן יִהְיוּ הֵמָּה וְקוֹרוֹתֵיהֶם / מוּסָר
אֶל הַדּוֹרוֹת הַבָּאִים אַחֲרֵיהֶם / וַיֹּאמֶר הָאִישׁ: צָדַקְתָּ
בְּמַאֲמָרֶיךָ / אָנֹכִי אֶעֱשֶׂה כִדְבָרֶךָ / וְעַתָּה שִׂים לִבְּךָ
לְכָל הַדְּבָרִים אֲשֶׁר אֲדַבֵּר אֵלֶיךָ / וְיַסֵּר בָּהֶם לִבּוֹת
הָאֲנָשִׁים הַשּׁוֹבָבִים בִּמְשָׁלֶיךָ.</p>

<p>דַּע, בְּנִי, כִּי אֵלֶּה הָאֲנָשִׁים אֲשֶׁר תִּרְאֶה
בְּאֵלּוּ הַצָּרוֹת / קְצָתָם לָקְחוּ מִן הַחָכְמוֹת וְהַתּוֹרוֹת /
מַחֲשָׁבוֹת נָכְרִיּוֹת וְזָרוֹת / וַעֲמֻקּוֹת וּסְבָרוֹת / לְרַמּוֹת
בָּהֶם הָאֲנָשִׁים / וּלְהַפִּילָם בְּפַח יְקוּשִׁים / כְּאִלּוּ
הַתּוֹרוֹת וְהַחָכְמוֹת / הֵם רְשָׁתוֹת וְכֵלִים לְרַמּוֹת / וְעַל כֵּן
הִגִּיעוּ לְאוֹתָם הַמְּהוּמוֹת.</p>

<p>וּקְצָתָם עֲרֵלָה אָזְנָם / וְטָמְנוּ בְחֻבָּם עֲווֹנָם
/ וְהָיוּ רָעִים וְחַטָּאִים בְּמַצְפּוּנָם / הֶרְאוּ הַיֹּשֶׁר
וְהַצֶּדֶק וְהָעֲנָוָה בְּכָל עִנְיָנָם / כְּדֵי שֶׁיִּתְלוּ הָאֲנָשִׁים
בָּהֶם בִּטְחוֹנָם / וְיַפְקִידוּ בְיָדָם הוֹנָם / וּבָאַחֲרִית בָּגוֹד
יִבְגֹּדוּ / הִצִּיבוּ מַשְׁחִית, אֲנָשִׁים יִלְכֹּדוּ.</p>

<p>וּקְצָתָם מִשְּׁדֵי חָכְמָתָם אַחֵר לֹא הֵנִיקוּ /
חָשְׁבוּ כִּי תֶחְסַר חָכְמָתָם כַּאֲשֶׁר עִם אֲחֵרִים סוֹד יַמְתִּיקוּ
/ שָׁכְחוּ כִִּי אִם יִמָּלְאוּ הֶעָבִים גֶּשֶׁם – עַל הָאָרֶץ יָרִיקוּ
/ וְהַמַּאֲצִילִים עַל אֲחֵרִים מֵהוֹדָם וְהַעֲנֵק יַעֲנִיקוּ /
כְּאִלּוּ מִנֵּר אֶל נֵר יַדְלִיקוּ.</p>

<p>וּקְצָתָם לֹא רָצוּ שֶׁיֶּחְכַּם אַחֵר בְּעוֹלָמָם /
מִפַּחְדָּם פֶּן יִגְדַּל שֵׁם אִישׁ עַל שְׁמָם / וְלָכֵן הָיָה
כַגְּלָלִים לְחוּמָם / וְנִכְרְתוּ הַנְּפָשׁוֹת הָעוֹשׂוֹת מִקֶּרֶב
עַמָּם.</p>

<p>וּקְצָתָם כִּוְּנוּ לִדְרֹשׁ בְּמַקְהֵלוֹת /
וּלְהַנְעִים קוֹל בַּתְּפִלּוֹת / לְהִכָּנֵס בְּלֵב הַיְּעֵלוֹת /
וְתִבְטַחְנָה בוֹ הַצְּבִיּוֹת / לֹא יָדַע כַּוָּנוֹתֵיהֶם
הַנָּכְרִיּוֹת / רַק הַבּוֹחֵן לִבּוֹת וּכְלָיוֹת.</p>

<p>וּקְצָתָם עִם פּוֹעֲלֵי אָוֶן אָרָחוּ / וְאַף עַל פִּי
שֶׁלֹּא עָשׂוּ – רָאוּ וְשָׂמָחוּ / וְהָיָה בְיָדָם לִמְחוֹת ולֹא מָחוּ
/ וְלָכֵן מֵאֶרֶץ הַחַיִּים נִמְחוּ / וְכִפְלַיִם בְּכָל חַטֹּאתֵיהֶם
לָקָחוּ.</p>

<p>וּקְצָתָם קֵרְבוּ כַתַּנוּר לִבָּם בְּאָרְבָּם /
וְהַדָּבָר אֲשֶׁר לְמַעֲצֵבָה הִשְׁכִּיבָם / הוּא מַה שֶּׁחָשְׁדוּ
אֲחֵרִים בְּמַה שֶּׁלֹּא הָיָה בָם / וְלָכֵן חַרְבָּם תָּבוֹא
בְלִבָּם.</p>

<p>וּקְצָתָם שָׂמוּ תְּפִלִּין בְּרֹאשָׁם וְצִיצִית
בְּבִגְדָם / לִהְיוֹת יוּקָשִׁים בָּהֶם בְּנֵי הָאָדָם / עָשׂוּ
מֵהַמִּצְווֹת הַנִּכְבָּדוֹת / וְהַחֻקִּים וְהָעֵדוֹת / רְשָׁתוֹת
וּמְצוֹדוֹת / וְלָכֵן פְּנֵיהֶם אֶל הָרַע מוּעָדוֹת.</p>

<p>וּקְצָתָם לֹא נָתְנוּ פְרוּטָה לָאֲמֵלָלִים
וְנִדְכָּאִים / רַק בְּמַקְהֵלוֹת וּבִמְקוֹם רוֹאִים / אַךְ
בַּמְּקוֹמוֹת אֲשֶׁר הָאֲנָשִׁים לֹא יִרְאוּם / פַּעַם יַבְרִיחוּם
מֵעֲלֵיהֶם וּפַעַם בְּדִבְרֵיהֶם יְדַכְּאוּם / וְלָכֵן פְּקֻדָּתָם עַל
נַחַל הָעֲרָבִים יִשָּׂאוּם.</p>

<p>וּקְצָתָם לְלַמֵּד אֲחֵרִים לִבָּם לֹא עָרַב / לְמַעַן
אֲשֶׁר אִישׁ זָר לֹא יִקְרַב / לְהִקָּרַא ׳רִבִּי׳ אוֹ ׳רַב׳ / יַסְפִּיק
אֲלֵיהֶם שֶׁיֵחָשְׁבוּ בְעֵינֵי רוֹאֵיהֶם חֲכָמִים / בֵּין אִם יִהְיֶה
בְדִבְרֵיהֶם אֱמֶת וְתָמִים / בֵּין אִם הֵם אֱלִילִים אִלְּמִים /
וְכַמָּה גָדוֹל אֱוִילוּת אִישׁ, יִשְׂמַח בִּלְבָבוֹ / כַּאֲשֶׁר
יְשַׁבְּחוּהוּ בְמַה שֶּׁאֵין בּוֹ / וְלוּ הָיָה הַמְשֻׁבָּח בְּמַה
שֶּׁאֵין בּוֹ חָכָם וְנָבוֹן / יוֹסִיף לוֹ הַשֶּׁבַח הַהוּא דַאֲבוֹן
נֶפֶשׁ וְעִצָּבוֹן / יַחְשֹׁב הַשֶּׁבַח הַהוּא מִן הַמְשַׁבֵּחַ
עֶלְבּוֹן / וְיָתוּר וִיבַקֵּשׁ בְּכָל לֵב חֶשְׁבּוֹן / שֶׁיִּתְאַמֵּת
מַה שֶּׁיַּחְשְׁבוּ הָאֲנָשִׁים מִמֶּנּוּ / וְלֹא יִשְׁקֹט עַד אֲשֶׁר
יוֹצִיאֶנּוּ לַפֹּעַל וְיַשְׁלִימֶנּוּ.</p>

<p>וּקְצָתָם הָיוּ לְעָנְשָׁם סִבָּה / בַּאֲשֶׁר הָיוּ
מוֹצִיאֵי דִבָּה / כִּי הַדִּבָּה אֲשֶׁר מִלִּבָּם בְּדָאוּהָ /
נֶחְשְׁבָה עֲלֵיהֶם כְּאִלּוּ עֲשָׂאוּהָ.</p>

<p>וּקְצָתָם כִּחֲשׁוּ בַאדֹנָי וַיֹּאמְרוּ: לֹא הוּא! /
וְאֶל כָּל הַמָּקוֹם אֲשֶׁר יִהְיוּ שָׁם הָרְשָׁעִים שָׁם יְהוּא / לֹא
יִפְחֲדוּ מֵהָעֹנֶשׁ הָאֱלֹהִי וְלֹא יִרְהוּ / וְאַחֲרֵי הָאֵל וְאַחֲרֵי
חֲסִידָיו לֹא יִנְהוּ / כִּי טַח מֵהַשְׂכִּיל לִבּוֹתָם וְעֵינֵיהֶם
כָּהוּ / כְּאִלּוּ עָשׂוּ עִם שְׁאוֹל חוֹזֶה וְעִם הַמָּוֶת בְּרִית
כָּרָתוּ / וְלָכֵן נִמְחָה שְׁמָם מִתַּחַת הַשָּׁמַיִם וּמֵאֶרֶץ חַיִּים
נִכְרָתוּ.</p>

<p>וּקְצָתָם הָיוּ עֵדֵי שֶׁקֶר וְכָזָב / נָתְנוּ
בְשִׁקְרֵיהֶם וּבְפַחֲזוּתָם בָּתֵּי אַכְזִיב לְאַכְזָב / חָשְׁבוּ כִּי
הָאֵל יִתְבָּרֵךְ אֶת הָאָרֶץ עָזָב / לֹא יָדְעוּ כִּי הַזּוֹרֵק
נֶחְשָׁב כְּמוֹשִׁיט / וְאוֹחֵז הָעוֹר כְּמַפְשִׁיט / וְלָכֵן אָמְרָה
הַתּוֹרָה הַנֶּאֱמָנָה: / ׳יַד הָעֵדִים תִּהְיֶה בוֹ בָּרִאשׁוֹנָה׳ /
כְּדֵי שֶׁיֵּדְעוּ הַכֹּל, כִּי הַמֵּעִיד עַל אִישׁ בְּמַה שֶּׁאֵין בּוֹ
/ הוּא כְאִלּוּ הֲרָגוֹ בְחַרְבּוֹ.</p>

<p>וּקְצָתָם הָיוּ חַסְרֵי מֹחַ / לֹא חָשְׁבוּ אֶלָּא
לֶאֱכֹל וְלִשְׁתּוֹת וְלִשְׂמֹחַ / לֹא נָתְנוּ אֶל לִבָּם דָּבָר
מִדִּבְרֵי הַחָכְמוֹת / וְלָעֲגוּ לְכָל אַנְשֵׁי שֵׁמוֹת / וְקָרְאוּ
בִשְׁמוֹתָם עֲלֵי אֲדָמוֹת / וְלָכֵן אֵין לִתְמֹהַּ אִם סְבִיבוֹתָם
אֵימוֹת.</p>

<p>וּקְצָתָם בַּשֶּׁקֶר נִבָּאוּ / וְתוֹרוֹת וְחֻקִּים
מִלִּבָּם בָּדָאוּ / לֹא דִבֵּר אֲדֹנָי לָהֶם – וּבִשְׁמוֹ קָרָאוּ /
סִפְּרוּ אֲשֶׁר לֹא שָׁמְעוּ וְלֹא רָאוּ / לִמְּדוּ לְשׁוֹנָם דַּבֵּר
שֶׁקֶר, הַעֲוֵה נִלְאוּ / נוֹאֲלוּ וְנִשְּׂאוּ / וְלָכֵן מִן הָאָרֶץ
נִכְּאוּ / וְשֻׁפּוּ עַצְמוֹתֵיהֶם, לֹא רָאוּ.</p>

<p>וּקְצָתָם הָיוּ הַשְּׁבוּעוֹת נִמְצָאוֹת תָּמִיד
בְּפִיהֶם / שְׁבוּעֵי שְׁבוּעוֹת לָהֶם / וּמֵרֹב אֲשֶׁר הַשְּׁבוּעוֹת
בְּלִבּוֹתָם נִקְבָּעוּ / כַּאֲשֶׁר יוֹכִיחֵם מוֹכִיחַ עַל שְׁבוּעָה
נִשְׁבָּעוּ / יִשָּׁבְעוּ שֶׁלֹּא נְשְׁבְּעוּ וְלֹא יָדָעוּ.</p>

<p>וּקְצָתָם הָיוּ מוֹצִיאִים שֵׁם שָׁמַיִם מִפִּיהֶם
לְבַטָּלָה / וּמַזְכִּירִים אוֹתוֹ לְכָל דְּבַר נְבָלָה / כִּזְכֹר אֶחָד
מִן הַדְּבָרִים אֲשֶׁר אֵין לָהֶם קְדֻשָׁה וּמַעֲלָה / וְלָכֵן רָבְצָה
בָם כָּל הָאָלָה.</p>

<p>וּקְצָתָם הָיוּ יוֹשְׁבֵי קְרָנוֹת / וְהָיוּ מְסַפְּרִים
רַק קוֹרוֹת הַמְּלָכִים וּקְצָת מְדִינוֹת / וַחֲלוֹמוֹת וַהֲבָלִים
וּדְבָרִים הַרְבֵּה אֲשֶׁר לֹא יוּכְלוּ לְהִמָּנוֹת / וּלְכָל דְּבַר
חָכְמָה נִפְלָאָה / וְדִבְרֵי נְבוּאָה / אָמְרוּ: הִנֵּה מַתְּלָאָה! /
וְיַעַן אֲשֶׁר מָנְעוּ מִנַּפְשׁוֹתָם הַתְּבוּנוֹת / וּמֵרַעְיוֹנֵיהֶם –
זִמְרַת הָאֱמוּנוֹת / נֶחְשְׁבוּ לָהֶם הַשְּׁגָגוֹת כִּזְדוֹנוֹת /
וּכְאִלּוּ שׁוֹסִים אֶת הַגְּרָנוֹת.</p>

<p>וּקְצָתָם הָיוּ שׁוֹפְטִים וְשׁוֹטְרִים / וְלֹא דָנוּ
דִין אֱמֶת לַאֲמִתּוֹ, אָכֵן הָיוּ נוֹקְמִים וְנוֹטְרִים / רוֹדְפֵי
אַנְשֵׁי הַצֶּדֶק וְאוֹתָם עוֹטְרִים / כַּאֲשֶׁר יִרְדֹּף הַקּוֹרֵא
בֶּהָרִים.</p>

<p>וּקְצָתָם הָיוּ רוֹפְאֵי אֱלִיל / וְלָהֶם הָיָה
הַסִּכְלוּת כְּלִיל / לֹא יָדְעוּ דָבָר מִסִּפְרֵי הָרְפוּאוֹת / וְהָיוּ
בְהַבְלֵיהֶם לִבּוֹת הַחוֹלִים מְדֻכָּאוֹת / אָמְרוּ: מִי כָמוֹנוּ וּמִי
יוֹעִידֵנוּ / וּמִי זֶה רוֹפֵא אֲשֶׁר יַעֲמֹד לְפָנֵינוּ / וּמִי יָשִׁיב
אָחוֹר יְמִינֵנוּ / וּמִי יְנִיאֵנוּ? / כֹּה דִבֵּר אִפּוֹקְרָט וְכֹה
עָנָה גַלֵּינוּ / אִם לֹא תַאֲמִינוּ – בָנוּ לֹא תֵאָמֵנוּ /
וְהָפְּתָאִים עֲלֵיהֶם יִשָּׁעֵנוּ / וְלֹא יָדְעוּ אֵלֶּה הַסְּכָלִים /
כִּי בְרֹב חֲלוֹמוֹת וַהֲבָלִים / אֲשֶׁר הֵמָּה מַהְבִּילִים / נֶפֶשׁ
הֵמָּה חוֹבְלִים / וְנֶחְשָׁבִים אֵלֶּה הָאֲשֵׁמִים / בְּמַעֲשֵׂיהֶם
שׁוֹפְכֵי דָמִים.</p>

<p>וּקְצָתָם לֹא הִשְׁתַּתְּפוּ בְצָרַת הַצִּבּוּר / לֹא
בְמַעֲשֶׂה וְלֹא בְדִבּוּר / אָמְרוּ: מַה לָּנוּ וְלַצָּרָה? הָאֵל
יוֹרֵם וְיַעַזְרֵם / וְהֵן לֹא יִקְרֵנוּ לְבַסּוֹף מַה שֶּׁיִּקְרֵם /
וְלָכֵן עַל יְדֵי מָוֶת יַגִּירֵם / פָּקוֹד וְהַחֲרֵם / וְרֶוַח
וְהַצָּלָה יַעֲמֹד לַיְּהוּדִים מִמָּקוֹם אַחֵר, וְאַחֲרִית /
הָרְשָׁעִים תִּהְיֶה לְהַכְרִית / וִיזֹרֶה עַל נְוֵיהֶם
גָּפְרִית.</p>

<p>וּקְצָתָם לַשֶּׁקֶר נִשְׁבְּעוּ / וֵאלֹהִים וַאֲנָשִׁים
קָבָעוּ / וְלָכֵן בִּיוֵן מְצוּלַת הַתֹּפֶת טָבָעוּ / וּמַמְּרוֹרִים
שָׂבֵעוּ / כִּי הַשֶּׁקֶר לִפְנֵי הָאֵל יִתְבָּרֵךְ נִתְעָב וְנֶאֱלָח /
וְלָכֵן חֵץ פִּתְאֹם כְּבֵדָם יְּפַלַּח.</p>

<p>וּקְצָתָם טַחוּ עֵינֵיהֶם מֵרְאוֹת / וְהֶרְאוּ כִּי
כַוָּנָתָם טוֹבָה וְעֵינֵיהֶם לַשָּׁמַיִם נְשׂוּאוֹת / עָשׂוּ לָהֶם
בְּחַצְרֵיהֶם וּבְטִירוֹתָם מִקְוָאוֹת / כְּדֵי לִשְׁכַּב עִם הַנָּשִׁים
הַצּוֹבְאוֹת / וְלָכֵן נִתְּנוּ לְמַחֲרָאוֹת / בְּעֶבְרַת אֲדֹנָי
צְבָאוֹת.</p>

<p>וּקְצָתָם הָיוּ נְבָלִים וְכִילָאִים / לֹא נָדְבָה
רוּחָם אוֹתָם לְהַחֲיוֹת לֵב נִדְכָּאִים / וְלָכֵן תַּחַת הֱיוֹתָם
רְשָׁעִים – יָרְדוּ פְלָאִים / וּסְפָקָם בִּמְקוֹם רוֹאִים / וְנַפְשָׁם
בְּתוֹךְ לְבָאִים.</p>

<p>וּקְצָתָם שָׁגוּ בְזָרָה וְחִבְּקוּ חֵיק נָכְרִיָּה /
וְלָהֶם אֵשֶׁת חֵן, גֶּפֶן פּוֹרִיָּה / שָׁגוּ בָּרוֹאֶה, פָּקוּ
פְּלִילִיָּה / וְלָכֵן יַד אֲדֹנָי בָּהֶם הוֹיָה.</p>

<p>וּקְצָתָם רָדְפוּ אַחַר הַשְּׂרָרוֹת / וְעָשׂוּ לָהֶם
מִן הַגַּאֲוָה עֲטָרוֹת / הָיוּ לִפְנֵיהֶם הַצְּנוּעִים לְרַאֲוָה /
וּלְלַעַג וָקֶלֶס בְּעֵינֵיהֶם – אַנְשֵׁי הַשִּׁפְלוּת וְהָעֲנָוָה /
לָכֵן הָיוּ לְמָשָׁל וְלִשְׁנִינָה וּלְזַעֲוָה.</p>

<p>וַיְהִי בְּשָׁמְעִי דִבְרֵי דָנִיֵּאל אִישׁ חֲמוּדוֹת /
וְקוֹל נַאֲקַת הַנְּפָשׁוֹת הַיּוֹקְדוֹת / וְקוֹל נְהִי הַנְּשָׁמוֹת
הַמְתוֹפְפוֹת עַל לִבְבֵיהֶן וְסוֹפְדוֹת / וּבִרְאוֹתִי פִּגְרֵי
הָאֲנָשִׁים הַפּוֹשְׁעִים, עָבְשׁוּ פְרוּדוֹת / הָיוּ עֵינַי מַיִם
יוֹרְדוֹת / וְעֶשׁתּוֹנוֹתַי אוֹבְדוֹת / מִיִּרְאָתִי פֶּן בְּמוֹתִי
יַעֲשׂוּ בִי שְׁפָטִים / וְתִהְיֶה נַפְשִׁי בְּתוֹךְ לְבָאִים
אֶשְׁכְּבָה לוֹהֲטִים / וּבִרְאוֹתִי כִּי עֲווֹנוֹתַי עָבְרוּ רֹאשִׁי /
וְאֵין מָנוֹס לְנַפְשִׁי.</p>

<p>וּבִרְאוֹת דָּנִיאֵל אִישׁ חֲמוּדוֹת כִּי נִבְהַלְתִּי /
וּבְעִמְקֵי הַדְּאָגוֹת צָלַלְתִּי / וְקַרְנִי בֶעָפָר עוֹלַלְתִּי /
וְנִזְרִי לָאָרֶץ חִלַּלְתִּי / וְלִרְאוֹת טוֹב עוֹד לֹא פִלַּלְתִּי /
וְהַיּוֹם אֲשֶׁר יֻלַּדְתִּי בוֹ קִלַּלְתִּי / אָמַר אֵלָי: מַה לְּךָ
נִבְהָל וּמָה אַתָּה רוֹאֶה / כִּי אַתָּה חֲמַת אֲדֹנָי מָלֵא
וְעָמַדְתָּ מִשְׁתָּאֶה / הַאִם בִּרְאוֹתְךָ נִקְמַת אֲדֹנָי מֵאוֹיְבָיו
תִּלְאֶה? / וָאַעַן וָאֹמַר: חַיֶּיךָ, נֵזֶר הַזְּמַן, קְדוֹשִׁי! /
עֲווֹנוֹתַי אֲשֶׁר עָבְרוּ רֹאשִׁי / אֶזְכְּרָה, וְאֶשְׁפְּכָה עָלַי
נַפְשִׁי / כִּי יָדַע עַבְדְּךָ אֶת אֲשֶׁר הֲרֵעוֹתִי / וּכְבוֹדִי
בְקָלוֹן הֲמִירוֹתִי / כַּאֲשֶׁר לִבִּי אֲחוֹרַנִּית הֲסִבּוֹתִי /
הָיְתָה לִי נֶפֶשׁ טְהוֹרָה – וְטִמֵּאתִיהָ בְּמַעֲשָׂי / וְלֹא
אָמַרְתִּי: אַיֵּה אֱלוֹהַּ עוֹשָׂי / וְאִם יְדִינוּנִי כְּמִפְעָלִי /
אוֹי לִי / כִּי הָיִיתִי רוֹעֶה אֱוִילִי / וְשָׂמְתִּי זָהָב כִּסְלִי /
הָיִיתִי לְדִמְיוֹן הָעֲלוּקָה הָאוֹמֶרֶת: הַב, הָב! / אֲשֶׁר עוֹד
בִּקְשָׁה נַפְשִׁי וָאֶאֱהָב / לָבָן וַחֲצֵרוֹת וְדִי זָהָב /
וְהִרְבֵּיתִי אֲשָׁמַי וּזְדוֹנַי / מִכָּל אֲשֶׁר הָיוּ לְפָנָי /
וְאַחֲרֵי אֲשֶׁר חָטָאתִי וְעָוִיתִי וּפָשַעְתִּי / צַדִּיק הוּא אֲדֹנָי
עַל כָּל אֲשֶׁר יָבִיא עָלַי, כִּי אֱמֶת יַעֲשֶׂה וַאֲנִי
הִרְשָעְתִּי.</p>

<p>וַיֹּאמֶר אֵלַי דָּנִיֵּאל אִישׁ חֲמוּדוֹת: / הָסֵר
כַּעַס מִלִּבֶּךָ וְאַל תִּלְבַּשׁ חֲרָדוֹת / כִּי בְךָ מְדֻבָּר
נִכְבָּדוֹת / וְלֹא יִגַּע בְּךָ רַע כַּאֲשֶׁר חָשַׁבְתָּ / יַעַן אֲשֶׁר
לְמִצְוַת הָאֵל הִקְשַׁבְתָּ / וְאֵין סָפֵק כִּי חָטָאתָ וְעָוִיתָ
וּפָשַעְתָּ / וְהָאֱלֹהִים וַאֲנָשִׁים קָבַעְתָּ / וְקָלוֹן מִכָּבוֹד
שָׂבַעְתָּ / אָמְנָם בְּמָה שֶׁיָּגַעְתָּ / וּפֵרַשְׁתָּ סִפְרֵי
הַנְּבוּאָה וּבָעַמִּים עֻזָּם הוֹדַעְתָּ / וְנִפְלָאוֹת בָּם
הִשְׁמַעְתָּ / עָשִׂיתָ לְךָ שֵׁם כְּשֵׁם הַגְּדוֹלִים אֲשֶׁר בָּאָרֶץ
וְנַפְשְׁךָ הוֹשָׁעְתָּ / וְאֵיךְ יִסְבֹּל הָעוֹלָם שֶׁתִּקַּח בָּשְׁנָה
/ וּכְבָר חָדְלָה הַתּוֹרָה מָתְקָהּ וְדִשְׁנָהּ / עַד שַׁקַּמְתָּ
וְהֶחֱזַרְתָּ עֲטֶרֶת הַמִּקְרָא לְיָשְׁנָהּ / מְצֹרָף אֶל זֶה,
הֱיוֹתְךָ בְּמִדּוֹת חֲמוּדוֹת נַפְשְׁךָ מְעַטֵּר / וְלֹא הָיִיתָ
לְעוֹלָם נוֹקֵם וְנוֹטֵר / אִם חָטָא לְךָ אִישׁ – מִיָּד שְׁכַחְתּוֹ /
וְאִם הֵיטִיב לְךָ – לָנֶצַח זְכַרְתּוֹ / וְלֹא שָׁקַטְתָּ וְלֹא נַחְתָּ
עַד אֲשֶׁר גְּמַלְתּוֹ / הָיִיתָ צִנְצֶנֶת הַמָּן / וְלֹא הִתְקַצַּפְתָּ
עַל מִקְרֵי הַזְּמָן / וְעַל הַטּוֹב וְעַל הָרַע בֵּרַכְתָּ הָאֵל
הָרַחֲמָן / וּבָזֶה בָנִיתָ לְךָ בְעוֹלַם הַמַּלְאָכִים בַּיִת נֶאֱמָן /
לֹא מָנַעְתָּ לְעוֹלָם טוֹב מִבְּעָלָיו / וְלֹא הִתְחַבֵּר אִישׁ עִמְּךָ
אֲשֶׁר לֹא אָצַלְתָּ מֵהוֹדְךָ עָלָיו / לֹא הָיִיתָ מֵחָכְמָתְךָ כִּילָי
/ וּלְכָל מִתְנַדֵּב לִשְׁאֹל אָמַרְתָּ: כָּל מַחְסוֹרְךָ עָלָי / מִי
לַאֲדֹנָי אֵלָי! / הָיִיתָ אוֹהֵב נֶאֱמָן / וְאָח חוֹמֵל וְרַחֲמָן / לֹא
שָׁמַעְתָּ לְעוֹלָם אִישׁ זוֹכֵר הַשֵּׁם לְפִי תֻמּוֹ / שֶׁלֹּא
אָמַרְתָּ: בָּרוּךְ הוּא וּבָרוּךְ שְׁמוֹ / וּבִהְיוֹת חֲבֵרֶיךָ
וְהָאֲנָשִׁים אֲשֶׁר כְּגִילֶךָ / לוֹעֲגִים עָלֶיךָ / וְאוֹכְלִים
וְשׁוֹתִים וְחוֹגְגִים / שׁוֹחֲטֵי צֹאן וּבָקָר הוֹרְגִים /
וּבְתַעֲנוּגֵי תֵבֵל וּבְמַחֲמַדֶּיהָ מִתְעַנְּגִים / הָיוּ רַעְיוֹנֶיךָ
עַל אֲפִיקֵי מֵי הַתּוֹרָה כְּאַיָּל עוֹרְגִים / לֹא נָתַתָּ שֵׁנָה
לְעֵינֶיךָ וּלְעַפְעַפֶּיךָ תְנוּמָה / עַד אֲשֶׁר אָסַפְתָּ כָּל
פְּנִינֵי הַחָכְמָה / וְשִׁבַּצְתָּ אוֹתָם בְּפֵרוּשׁ תּוֹרַת אֲדֹנָי
תְּמִימָה / וְקָמָה בְיָדְךָ מַמְלֶכֶת הַמְפָרְשִׁים / כִּי לֹא
הִנַּחְתָּ דִקְדּוּק הַמִּלּוֹת וּפְשָׁטִים וְחִדּוּשִׁים / וְסוֹדוֹת
נַעֲלָמוֹת וְחִידוֹת נִפְלָאוֹת / אֲשֶׁר לֹא תִהְיֶינָה בְסִפְרְךָ
מוּבָאוֹת / עַד אֲשֶׁר הָיוּ דְבָרֶיךָ דִּבְרֵי נְבוּאוֹת /
הִשְׁכַּחְתָּ וְהִזְנַחְתָּ שְׁמוֹת שְׁאָר הַמְפָרְשִׁים / עַד אֲשֶׁר
בִּרְאוֹתָם פֵּרוּשֶׁיךָ נִכְלָמִים וּבוֹשִׁים / וְחָרְדוּ אֶל
מַאֲמָרֶיךָ גַם הַכֹּהֲנִים הַנִּגָּשִׁים / כַּמָּה שָׂמַח יְשַׁעְיָהוּ
הַנָּבִיא כַּאֲשֶׁר פֵּרַשְׁתָּ סִפְרוֹ / חַי אָנִי, כִּי בִרְאוֹתוֹ
פֵרוּש ׳עַל מֶה תֻכּוּ׳ נִשְׁבַּע בְּיוֹצְרוֹ / כִּי כַאֲשֶׁר
פֵּרַשְׁתָּ – כֵּן כִּוֵּן בְּמַאֲמָרוֹ / וְנָדַר לִהְיוֹת לְךָ לְפֶה
וּלְמֵלִיץ / וּלְהַשְׂבִּיעַ בְּצַחְצָחוֹת נַפְשֶׁךָ וְעַצְמוֹתֶיךָ
יַחֲלִיץ / וְלוּ יָדַעְתָּ כַּמָּה עָלַז שְׁלֹמֹה מֶלֶךְ יִשְׂרָאֵל /
כַּאֲשֶׁר אָמַר לוֹ מִיכָאֵל: / פֵּרַשׁ סְפָרֶיךָ עִמָּנוּאֵל / וְכַמָּה
הִתְפַּלֵּל בְּעַד שְׁלוֹמְךָ אֶל הָאֵל / אָז יָדַעְתָּ כִּי יֵשׁ לְךָ
פְּרַקְלִיט טוֹב וְגוֹאֵל / חַיֶּיךָ, כִּי שָׁמַע שֶׁפֵּרַשְׁתָּ
׳פִּתְּךָ אָכַלְתָּ תְקִיאֶנָּה׳ מִגִּזְרַת ׳וְכִי יְפַתֶּה׳ אָמַר: עֵת
לִשְׂחֹק / וּפָעַר פִּיו לִבְלִי חֹק / וְהַקּוֹל נִשְׁמַע עַד לְמֵרָחוֹק
/ וַיִּשָׁבַע כִּי כָךְ הָיְתָה כַוָּנָתוֹ / וְלֹא רָאָה מְפָרֵשׁ הֵבִין
מְלִיצָתוֹ / רַק אוֹתְךָ לְבַדְּךָ מָשַׁח הַזְּמַן שֶׁמֶן מִשְׁחַת
קְדֻשָּׁתוֹ / וְכַאֲשֶׁר מִן הַתֹּפֶת נַעֲלֶה שְׁנֵינוּ / וְאֶל הָעֵדֶן
נָשִׂים פָּנֵינוּ / יַעֲלֹז לִבּוֹ בְקִרְבּוֹ / וְגַם הִנֵּה הוּא יוֹצֵא
לִקְרָאתְךָ וְרָאֲךָ וְשָׂמַח בְּלִבּוֹ / וְשָׁם תְקַבֵּל מִן
הַתִּפְאֶרֶת וְהַכָּבוֹד אֵין מִסְפָּר / חַיֶּיךָ, לֹא תַאֲמִין כִּי
יְסֻפָּר / וְשָׁם תַּשִּׂיג שָׂשׂוֹן וְשִׂמְחָה / קוּמָה וְנֵלְכָה, כִּי
לֹא זֹאת הַמְּנוּחָה! / וָאַעַן וָאֹמַר: בִּי, אֲדוֹנִי! עֲשֵׂה
כִדְבָרֶיךָ / מָשְׁכֵנִי וְאָנֹכִי אַחֲרֶיךָ / כִּי לִרְאוֹת בָּאֵלֶּה
לֹא נִסִּיתִי / הוֹצִיאֵנִי מֵעֵמֶק הַפְּגָרִים, כִּי הָחֳלֵיתִי /
וַיֹּאמֶר אֵלַי הָאִישׁ: הַחֲזֵק בִּכְנַף מְעִילִי וְתִהְיֶה זָרִיז
וְנִשְׂכָּר / אַל תַּבִּיט אַחֲרֶיךָ וְאַל תַּעֲמֹד בְּכָל הַכִּכָּר /
אָז שַׂמְנוּ לַדֶּרֶךְ פְּעָמֵינוּ / וְהִפְקַדְנוּ בְיַד הָאֵל רוּחֵנוּ
וְנִשְׁמָתֵנוּ.</p>

<br />

<h2 id="הָעֵדֶן"># הָעֵדֶן</h2>

<br />

<p>וַיְהִי כַּאֲשֶׁר יָצָאנוּ מִן הַתֹּפֶת
וְעֶשְׁתּוֹנוֹתַי אוֹבְדוֹת / וּפְנֵיהֶם וְכַנְפֵיהֶם פְּרוּדוֹת /
וְלָלֶכֶת אֶל הָעֵדֶן הָיוּ פָנֵינוּ מוּעָדוֹת / תֵּכֶף אֲשֶׁר
מֵהַתֹּפֶת נָסַעְנוּ / אֶל רֹאשׁ סֻלָּם מֻצָּב אַרְצָה וְרֹאשׁוֹ
מַגִּיעַ הַשָּׁמַיְמָה הִגַּעְנוּ / וְכַאֲשֶׁר הָיִינוּ בְּמַעֲלוֹתָיו
הַגְּבֹהִים / שָׁם נִגְלוּ אֵלֵינוּ הָאֱלֹהִים / וְשָׁם רָאִינוּ
שָׁמַיִם חֲדָשִׁים וְאֶרֶץ חֲדָשָׁה / אֵין שָׁם צַחֲנָה וּבָאְשָׁה / רַק
אֶרֶץ מְטֹהָרָה וּקְדוֹשָׁה / וּמַעֲלוֹת הוּכְנוּ אֶל הַנְּפָשִׁים
הַקְּדוֹשִׁים / תַּחְתִּיִּים שְׁנִיִּים וּשְׁלִישִׁים / שָׁם הָאוֹר
הַגָּמוּר אֲשֶׁר קְרָאוּהוּ הַחֲכָמִים / אוֹר שִׁבְעָתַיִם כְּאוֹר
שִׁבְעַת הַיָּמִים / כִּי מַה יָּפְיוֹ וּמַה טּוּבוֹ / אֵין עָיֵף וְאֵין
כּוֹשֵׁל בּוֹ / שָׁם הַנְּפָשׁוֹת הַטְּהוֹרוֹת / אֲשֶׁר בִּצְרוֹר
הַחַיִּים צְרוּרוֹת / וּכְזֹהַר הָרָקִיעַ מַזְהִירוֹת / וְהָיוּ
לִמְאוֹרוֹת / שָׁם נַפְשׁוֹת אֶבְיוֹנִים נְקִיִּים / שָׁם הַחַיִּים
הַנִּצְחִיִּים / שָׁם הַשָּׂשׂוֹן הַתְּמִידִי וְהַשִּׂמְחָה בִּלְתִּי
פוֹסֶקֶת / שָׁם שָׂרָה, יִצְחָק בְּנָהּ חוֹבֶקֶת / שָׁם רִבְקָה אֶת
יַעֲקֹב נוֹשֶׁקֶת / שָׁם רָחֵל אֶל יוֹסֵף מִתְרַפֶּקֶת / שָׁם לֵאָה,
דַּלְתוֹת בָּנֶיהָ דוֹפֶקֶת / שָׁם אַבְרָהָם אָבִינוּ / רֹאשׁ
שִׂמְחָתֵנוּ / הֲדַר זְקֵנֵינוּ / וַעֲטֶרֶת תִּפְאַרְתֵּנוּ / שָׁם
מֹשֶׁה וְאַהֲרֹן / שָׁם הַלְּוִיִּים נוֹשְׂאֵי הָאָרוֹן / שָׁם דָּוִד
תְּהִלּוֹתָיו קוֹרֵא בְגָרוֹן / שָׁם מַלְכֵי יְהוּדָה עוֹבְרִים לְפָנָיו
כִּבְנֵי מָרוֹן / שָׁם אָדָם הָרִאשׁוֹן וְשָׁם חַוָּה / הַמְעֻנָּגָה
וְהַנָּאוָה / שָׁם מָרְדְּכַי וְשָׁם הֲדַסָּה / שָׁם עָתְנִיאֵל וְשָׁם
עַכְסָה / שָׁם אַבְנֵר וְשָׁם עֲמָשָׂא / וְשָׁם אָסָף, יָסֹר בַּמַּשָּׂא
/ שָׁם יְהוֹשָׁפָט וְשָׁם אָסָא / שָׁם מִיכָיְהוּ בֶן יִמְלָה / וְשָׁם
אֱלִישָׁע בֶּן שָׁפָט מֵאָבֵל מְחוֹלָה / וְשָׁם הַשּׁוּנַמִּית, אִשָּׁה
גְדוֹלָה / וְשָׁם אַנְשֵׁי כְנֶסֶת הַגְּדוֹלָה / שָׁם מִיכָה
הַמּוֹרַשְׁתִּי / וְשָׁם סִבְּכַי, אֲשֶׁר הִכָּה אֶת הַפְּלִשְׁתִּי /
שָׁם צְפַנְיָה בֶן כּוּשִׁי / וְשָׁם נַחוּם הָאֶלְקוֹשִׁי / שָׁם
זְכַרְיָה בֶן בֶּרֶכְיָה בֶּן עִדּוֹ / שָׁם יְשַׁעְיָה הַנָּבִיא
וְחִזְקִיָּהוּ מֶלֶךְ יְהוּדָה / שָׁם יֹאשִׁיָּה, אֲשֶׁר מֵת בִּמְגִדּוֹ
/ שָׁם גָּד הַחוֹזֶה וְשָׁם עִדּוֹא / שָׁם יְהוֹשֻׁעַ וְשָׁם יִרְמְיָה /
וְשָׁם בָּרוּךְ בֶּן נֵרִיָּה / וְשָׁם נְחֶמְיָה בֶּן חֲכַלְיָה / וְשָׁם
רוּת הַמּוֹאֲבִיָּה / שָׁם חֲנוֹךְ וְשָׁם נֹחַ / וְשָׁם שִׁמְשׁוֹן בֶּן
מָנוֹחַ / שָׁם עָמוֹס אֲשֶׁר הָיָה בַנּוֹקְדִים מִתְּקוֹעַ / וְשָׁם
יְהוֹנָתָן אֲשֶׁר בְּהַר הַגִּלְבֹּעַ / שָׁם לְרָחָב הַזּוֹנָה בֵּין
הָעוֹמְדִים הָהֵם מַהְלְכִים / יַעַן אֲשֶׁר הֶחְבִּיאָה אֶת
הַמַּלְאָכִים / שָׁם מִרְיָם הַנְּבִיאָה / וְשָׁם תּוֹלָע בֶּן פּוּאָה /
שָׁם אֱלִיהוּ בֶן בָּרַכְאֵל הַבּוּזִי / שָׁם רִבִּי יְהוּדָה הַלֵּוִי
וְרִבִּי יְהוּדָה חֲרִיזִי / שָׁם הָרַב רַבֵּנוּ מֹשֶׁה בֶּן מַיְמוֹן
עֶבֶד אֲדֹנָי / שָׁם מַתִּתְיָהוּ כֹּהֵן הַגָּדוֹל וְחַשְׁמוֹנַאי / שָׁם
נָשִׁים רַחֲמָנִיּוֹת / שָׁם שִׁפְרָה וּפוּעָה, הַמְיַלְּדוֹת
הָעִבְרִיּוֹת / שָׁם יָעֵל אֵשֶׁת חֶבֶר הַקֵּינִי / שָׁם אֵהוּד בֶּן
גֵּרָא בֶּן הַיְמִינִי / שָׁם שְׁלֹמֹה־יְדִידְיָה / שָׁם יְהוֹשָפָט
וְשָׁם עוֹבַדְיָה / שָׁם יְהוֹיָדָע הַכֹּהֵן הַגָּדוֹל וּבְנוֹ זְכַרְיָה
/ שָׁם רְעוּאֵל וְחוֹבָב וְיִתְרוֹ / שָׁם גִּדְעוֹן וּפוּרָה נַעֲרוֹ /
שָׁם חַרְבוֹנָה הַזָּרִיז וְהַמְזֻמָּן / אֲשֶׁר אָמָר: גַּם הִנֵּה הָעֵץ
אֲשֶׁר עָשָׂה הָמָן / שָׁם שֵׁם וָיֶפֶת, אֲשֶׁר שָׂמוּ הַשִּׂמְלָה עַל
שְׁכֶם שְׁנֵיהֶם / וַיְכַסּוּ אֶת עֶרְוַת אֲבִיהֶם / שָׁם יְדַלֵּג
כָּאַיָּל פִּסֵּחַ וְתָרֹן לְשׁוֹן אִלֵּם / שָׁם מַלְכִּי צֶדֶק מֶלֶךְ
שָׁלֵם / שָׁם פִּינְחָס בֶּן אֶלְעָזָר / תַּחַת אֲשֶׁר קִנֵּא לֵאלֹהָיו
וְעֹז אָזָר / וְעַל זִמְרִי בֶן סָלוּא וְכָזְבִּי בַת צוּר הִתְאַכְזָר /
שָׁם כָּל שִׁבְטֵי יִשְׂרָאֵל / שָׁם חַנָּה וְשָׁם שְׁמוּאֵל / שָׁם
שְׁכַנְיָה בֶן יְחִיאֵל מִבְּנֵי עֵילָם / אֲשֶׁר הָיָה רֹאשׁ
לַמִּתְוַדִּים אֶל עֶזְרָא עַל מַעֲלָם / עַל אֲשֶׁר הוֹשִיבוּ נָשִׁים
נָכְרִיּוֹת וּפוֹחֲזוֹת / וַיֹּאמְרוּ: אִם יֵשׁ מִקְוֶה לְיִשְׂרָאֵל עַל
זֹאת / שָׁם בְּצַלְאֵל בֶּן אוּרִי / וְשָׁם בְּנָיָהוּ אֲשֶׁר גָּזַל אֶת
הַחֲנִית מִיַּד הַמִּצְרִי / שָׁם כָּלֵב בֶּן יְפֻנֶּה / שָׁם אֶלְדָּד
וּמֵידָד מִתְנַבְּאִים בַּמַּחֲנֶה / שָׁם עֶבֶד אַבְרָהָם, אֲשֶׁר נִצַּב
עַל עֵין הַמַּיִם / שָׁם אֵלִיָּהוּ, אֲשֶׁר עָלָה בַסְּעָרָה הַשָּׁמַיִם
/ שָׁם תָּמָר אֲשֶׁר יָשְׁבָה בְּפֶתַח עֵינָיִם / שָׁם יְהוּדָה בֶּן
מַכַּבִּי הַגִּבּוֹר / שָׁם עֶבֶד מֶלֶךְ הַכּוּשִׁי, אֲשֶׁר הֶעֱלָה אֶת
יִרְמְיָהוּ מִן הַבּוֹר / שָׁם יְדוּתוּן וְהֵימָן וְאֵיתָן הָאֶזְרָחִי /
שָׁם אֱלִיפַז הַתֵּימָנִי וְצוֹפַר הַנַּעֲמָתִי וּבִלְדַּד הַשּׁוּחִי /
שָׁם אֱלִישֶׁבַע בַּת עַמִּינָדָב וְּשְׁאָר הַחֲסִידוֹת / וְשָׁם
דְּבוֹרָה אִשָּׁה נְבִיאָה אֵשֶׁת לַפִּידוֹת / שָׁם חֲנַנְיָה, מִישָׁאֵל
וַעֲזַרְיָה / וְשָׁם הוֹשֵעַ וְיוֹאֵל וְעָמוֹס וְעוֹבַדְיָה / שָׁם
יוֹנָה וּמִיכָה וְנַחוּם וַחֲבַקּוּק וּצְפַנְיָה / שָׁם מַלְאָכִי,
חַגַּי וּזְכַרְיָה / שָׁם כּוֹרֶשׁ מֶלֶךְ פָּרַס / אֲשֶׁר שָׂם בָּבֶל
כַּמִּדְבָּר וְעָרָיו הָרָס / שָׁם שְׁמַעְיָה וְאַבְטַלְיוֹן / וְשָׁם
יוֹסֵף בֶּן גּוּרְיוֹן / וְשָׁם רַבִּי חֲנִינָא בֶּן תְּרַדְיוֹן / שָׁם
רִבִּי יְהוּדָה הַנָּשִׂיא, אֲשֶׁר חִבֵּר הַמִּשְׁנָה / וְשָׁם
מְחַבְּרֵי התַּלְמוּד רַב אָשֵׁי וְרָבִינָא / שָׁם אַבַּיֵי וְשָׁם רָבָא
/ שָׁם רִבִּי יְהוֹשֻׁעַ וְשָׁם רִבִּי עֲקִיבָא / שָׁם רַב וּשְמוּאֵל /
שָׁם הִלֵּל וְשַׁמַּאי וְשָׁם רִבִּי יִשְׁמָעֵאל / שָׁם רַבָּן שִׁמְעוֹן
בֶּן גַמְלִיאֵל / שָׁם רָאִיתִי הַמָּנוֹחַ רִבִּי שְׁלֹמֹה־יְדִידְיָה
וּשְלֹמֹה בְנוֹ / שָׁם הַיָּשִׁישׁ רִבִּי יְהוּדָה הַדַּיָן עַל יַד
יְמִינוֹ / שָׁם הֶחָסִיד רִבִּי שַׁבְּתַי בְּרִבִּי מַתִּתְיָה וְהָרַב
רִבִּי יוֹאָב חֲתָנוֹ / שָׁם הַצַּדִּיק הַמָּנוֹחַ רִבִּי שְׁמוּאֵל
חָמִי / שָׁם בֹּעַז וְשָׁם נָעֳמִי / שָׁם הַצַּדֶּקֶת יוּשְׂטָה אִמִּי /
שָׁם מָרַת בְּרוּנֵיטָה חֲמוֹתִי הַחֲסִידָה / אֲשֶׁר הֵאִירָה הָאָרֶץ
מִכְּבוֹדָהּ / שָׁם הָיָה הָרַב רִבִּי בִנְיָמִין, רִבִּי וְאַלּוּפִי /
אֲשֶׁר לִמְּדַנִי תוֹרָה בִּימֵי חָרְפִּי / שָׁם הָרַב רִבִּי צִדְקִיָּה
הֶעָנָו וּשְׁלֹשָׁה מִבָּנָיו / וְשָׁם הֶחָסִיד רִבִּי מְנַחֵם הָרוֹפֵא
הֶעָנָו / שָׁם הַצַּדִּיק רִבִּי יִצְחָק הָרוֹפֵא וּבְנוֹ רִבִּי
בִּנְיָמִין / שָׁם רִבִּי מְנַחֵם בּוֹצֵיקוֹ וְרִבִּי שַׁבְּתַי בְּנוֹ
מִיָּמִין / מְעֻתָּדִים לַעֲמֹד לְגוֹרָלָם לְקֵץ הָיָּמִין / שָׁם הָרַב
רִבִּי שַׁבְּתַי הֶחָסִיד לֵיאוֹ וְאָחִיו רִבִּי מְנַחֵם / שָׁם רִבִּי
יְהוּדָה הַפַּרְנָס וְשָׁם מִלְחֵם / שָׁם הָרַב רִבִּי אַבְרָהָם
וְאָחִיו רִבִּי מְשֻׁלָּם / וְשָׁם כָּל צְבָא הַחֲסִידִים מִימִינָם
וּמִשְּׂמֹאלָם / שָׁם בַּת פַּרְעֹה מְלֵאָה אוֹר / יַעַן אֲשֶׁר מָשְׁתָה
אֶת מֹשֶׁה מִן הַיְאוֹר / שָׁם אֶשְׁכּוֹל וְעָנֵר / וְשָׁם אַבְנֵר בֶּן
נֵר / שָׁם הַתַּנָּאִים וְהָאֲמוֹרָאִים / וְשָׁם כָּל בְּנֵי הַנְבִיאִים
/ שָׁם נְחֶמְיָה בֶן חֲכַלְיָה וְעֶזְרָא הַסּוֹפֵר / שָׁם מִן
הַחֲסִידִים הָרִאשׁוֹנִים כְּחוֹל הַיָּם אֲשֶׁר לֹא יִמַּד וְלֹא
יִסָּפֵר / עוֹמְדִים וְעַטְרוֹתֵיהֶם בְּרֹאשָׁם / וּבִגְדֵי יֶשַׁע
וּמְעִיל צְדָקָה עַל לְבוּשָׁם / עוֹמְדִים בְּשָׂשׂוֹן וּבְשִׂמְחָה
וּבְגִילָה וְרִנָּה וְנֶהֱנִים מִזִּיו שְׁכִינָה.</p>

<p>וַיְהִי בִּהְיוֹתֵנוּ בִּרְחוֹבוֹת הָעֵדֶן מְשׁוֹטְטִים
/ וּמַעֲלוֹת אַנְשֵׁי הַחָכְמָה מַבִּיטִים / רָאִיתִי אֲנָשִׁים מְלֵאִים
הוֹד וְהָדָר / וּלְיָפְיָם שֶׁמֶשׁ וְיָרֵחַ קָדָר / נָתְנוּ לָהֶם
מַהְלְכִים / בְּעוֹלַם הַמַּלְאָכִים / וְלֹא הִכַּרְתִּי אִישׁ מֵהֶם /
וָאֶשְׁאֲלָה הָאִישׁ הַדּוֹבֵר בִּי לָדַעַת אוֹדוֹתֵיהֶם / וַיֹּאמֶר
אֵלָי: אֵלֶּה הֵם חֲסִידֵי אֻמּוֹת הָעוֹלָם / אֲשֶׁר גָּבְרוּ
בְּחָכְמָתָם וְשִׂכְלָם / וְעָלוּ בְמַדְרֵגוֹת סֻלַּם הַחָכְמָה כְּפִי
יְכָלְתָּם / וְלֹא הָיוּ כַאֲבוֹתָם / דּוֹר סוֹרֵר וּמוֹרֶה / חָקְרוּ
בְשִׂכְלָם מִי הַיּוֹצֵר וּמִי הַבּוֹרֵא / אֲשֶׁר בְּחַסְדּוֹ הִמְצִיאָם
/ וּמֵאַיִן אֶל יֵשׁ הוֹצִיאָם / וְאֶל הָעוֹלָם הַזֶּה הֱבִיאָם / וּמָה
הַתַּכְלִית אֲשֶׁר בַּעֲבוּרוֹ בְרָאָם / וְכַאֲשֶׁר שָׁאֲלוּ אֲבוֹתֵיהֶם
/ וְהִתְבּוֹנְנוּ בִתְשׁוּבוֹתֵיהֶם / וַיֵּדְעוּ כִּי עֵירֻמִּים הֵם /
בָּזוּ אֶל אֱמוּנָתָם / וְכִוְּנוּ לַחְקֹר אֱמוּנַת זוּלָתָם /
וְכַאֲשֶׁר חָקְרוּ כָּל הָאֱמוּנוֹת / וּמָצְאוּ כָּל אַחַת מֵהֶם
לְחַזֵּק יְסוֹדוֹתֶיהָ יָדֶיהָ אֱמוּנוֹת / וֶאֱמוּנַת זוּלָתָם מְגַנּוֹת
/ לֹא אָמְרוּ: נַעֲמֹד עַל אֱמוּנָתֵנוּ / כִּי הִיא קַבָּלָה בְיָדֵינוּ
מֵאֲבוֹתֵינוּ / אַךְ בָּחֲרוּ מִכָּל הָאֱמוּנוֹת / הַדֵּעוֹת אֲשֶׁר
צָדָקוּ / וַעֲלֵיהֶם אַנְשֵׁי הַחָכְמָה לֹא נֶחְלָקוּ / וּבָם אָחֲזוּ
וּבָם דָּבֵקוּ / וְכָל הַדְּבָרִים אֲשֶׁר כָּל הָאֻמּוֹת יְגַנּוּ –
עֲלֵיהֶם עֹרֶף וְלֹא פָנִים פָּנוּ / וּבְעִנְיַן הָאֱלֹהִים יִתְבָּרֵךְ
אָמְרוּ: לִקְרֹא לוֹ שֵׁם – לְבָבֵנוּ יֶחֱרַד וְיִפְחָד / כִּי כָל עַם
וָעָם יִקְרָאֶנּוּ בְשֵׁם מְיֻחָד / וְאָנוּ אוֹמְרִים: יִהְיֶה שְׁמוֹ
מַה שֶּׁיִּהְיֶה / אֲנַחְנוּ מַאֲמִינִים אֶל הַנִּמְצָא הָרִאשׁוֹן,
הָאֲמִיתִּי וְהַמְחַיֶּה / אֲשֶׁר הָיָה וְהֹוֶה וְיִהְיֶה / אֲשֶׁר
בָּרָא הָעוֹלָם בְּעֵת שֶׁגָּזְרָה חָכְמָתוֹ / הַנֶּעְלָם מִמֶּנּוּ
לְחֹזֶק הֵרָאוֹתוֹ / אֲשֶׁר לֹא יִיעָף וְלֹא יִיגַע וְאֵין חֵקֶר
לִתְבוּנָתוֹ / הַחוֹמֵל עַל יְצוּרָיו / וְהַמַּטְרִיפָם כְּרוֹעֶה
יִרְעֶה עֲדָרָיו / אֲשֶׁר יִקְרָאֵנוּ אֵלָיו בְּסוֹפֵנוּ / וּכְבוֹדוֹ
יַאַסְפֵנוּ.</p>

<p>וְכַאֲשֶֹר בְּמַעֲלוֹת הָעֵדֶן עָלִינוּ / נוֹרָאוֹת
רָאִינוּ / כִּי שָׁמָּה יָשְׁבוּ כִסְאוֹת / רָמוֹת וְנִשָּׂאוֹת / הָיוּ
בְעֵינַי פִּלְאֵי פְלָאוֹת / לֹא תִשְׂבַּע עַיִן לִרְאוֹת / וּבְתוֹכָם
כִּסֵּא, מָלְאָה הָאָרֶץ מִזָּהֳרוֹ זֹהַר / כְּמַעֲשֵׂה לִבְנַת
הַסַּפִּיר וּכְעֶצֶם הַשָּׁמַיִם לָטֹהַר / וַהֲדוֹם אֲשֶׁר לְרַגְלָיו /
אָרְכוּ שׁוּלָיו / וְהִתְלַקְּחוּ חַשְׁמַלָּיו / וְהִתְאַוֵּיתִי
לָשֶׁבֶת עָלָיו / וָאֹמְרָה: בִּי, אֲדוֹנִי! לְמִי הַכִּסֵּא הַנִּכְבָּד
וְהַנָּעִים / וּלְמִי הַהֲדוֹם מַעֲשֵׂה צַעֲצוּעִים? / וַיֹּאמֶר אֵלָי:
חַיֶּיךָ! הַכִּסֵּא הוּא לְאַבִּיר הָרוֹעִים מְעֻתָּד, וְלוֹ יִהְיֶה /
הוּא יְהוּדָה גוּר אַרְיֵה / אֲשֶׁר גָּבַר בְּאֶחָיו / וְהַהֲדוֹם
וְצִיצָיו וּפְרָחָיו / הוּא לַמְחוֹקֵק, לֹא יָסוּר מִבֵּין רַגְלָיו /
וְאַתָּה תִהְיֶה יוֹשֵׁב עָלָיו / וְהָיִיתָ קָרוֹב אֵלָיו.</p>

<p>וַיְהִי בְּשָׁמְעִי זָכַרְתִּי מַעֲלַת דָּנִיֵּאל אָחִי
/ אֲשֶׁר הִנְחַנִי בְּדֶרֶךְ אֱמֶת וַיְיַשֵּׁר אֶת אָרְחִי / וַאֲשֶׁר
קָרַב אֵלַי בְּבָרְחִי / צִיץ נֵזֶר הַקֹּדֶשׁ אֲשֶׁר עַל מִצְחִי /
חַיֵּי בְשָׂרִי וְנִשְׁמַת רוּחִי / וּפָרָשַׁת גְּדֻלָּתוֹ וּנְדִיבוּתוֹ
וּמַעֲלָתוֹ / וְשִׂכְלוֹ וּבִינָתוֹ / וְעַנְוָתוֹ וְצִדְקָתוֹ / וַאֲשֶׁר
מָלְאוּ אַפְסֵי הָאָרֶץ תְּהִלָּתוֹ / וָאֹמְרָה אֶל הָאִישׁ הַתּוֹמֵךְ
בִּימִינִי: / בִּי, אֲדוֹנִי! / הַרְאֵנִי מְקוֹם דָּנִיֵּאל אָחִי
וְתַחֲנוֹתוֹ / וְאֵי זֶה בַּיִת אֲשֶׁר תִּבְנוּ לוֹ וְאֵי זֶה מְקוֹם
מְנוּחָתוֹ / וַיֹּאמֶר אֵלָי: דַּע אֶל נָכוֹן כִּי גָדְלָה מְאֹד
מַעֲלָתוֹ / וּמָלְאוּ אַפְסֵי הָאָרֶץ תְּהִלָּתוֹ / וְאַף כִּי
מַעֲלָתְךָ קָצְרָה עָדָיו מֵהַגִּיעַ / כִּי הוּא חֵטְא רַבִּים נָשָׂא
וְלַפּוֹשְׁעִים יַפְגִּיעַ / בַּעֲבוּר אֲשֶׁר יָדְעָה הַחָכְמָה
הָעֶלְיוֹנָה כִּי הוּא בִלְעָדֶיךָ לֹא יִשְׁקֹט וְלֹא יַרְגִּיעַ /
הֶעֱמִידָה אֵצֶל סֻכָּתְךָ סֻכּוֹ / וְאַף כִּי עֶרְכְּךָ מָךְ מֵעֶרְכּוֹ
/ בְּיָדְעָהּ כִּי יִהְיֶה לוֹ בְּחֶבְרָתְךָ שַׁעֲשׁוּעַ / וְהוּא
יִהְיֶה לְמשֶׁה וְאַתָּה תִהְיֶה לוֹ לִיהוֹשֻׁעַ / וּלְמַעַן יֹאמְרוּ
הַכֹּל כַּאֲשֶׁר יִרְאוּ נַפְשׁוֹתֵיכֶם יִתְאֶחָדוּ / יִתְלַכְּדוּ וְלֹא
יִתְפָּרָדוּ: / ׳הֲיֵלְכוּ שְׁנַיִם יַחְדָּו, בִּלְתִּי אִם נוֹעָדוּ?׳ /
אָז אֵין לִתְמֹהַּ אִם צָמַח גִּילִי / וְיָדַעְתִּי כִּי בַנְּעִימִים
נָפַל חַבְלִי / בְּיָדְעִי כִּי בְסִבָּתוֹ גְאֻלָּה תִהְיֶה לִי /
וָאֹמְרָה אֶל הָאִישׁ: חַיֶּיךָ, אֲדוֹנִי! הַרְאֵנִי אֶת הוֹד כִּסְאוֹ
אֲשֶׁר שָׁם יַרְגִּיעַ / כִּי יָדַעְתִּי כִּי יַעֲלֶה לַשָּׁמַיִם
שִׂיאוֹ וְרֹאשׁוֹ לָעָב יַגִּיעַ / וַיֹּאמֶר אֵלַי הָאִישׁ: בּוֹא עִמִּי
וְאַרְאֶךָ אֶת שִׂמְחָתוֹ / וְאֶת כְּבוֹד מְנוּחָתוֹ / וָאֵלֶךְ אַחֲרָיו
נִמְשָׁךְ וְנִסְמָךְ / עַד אֲשֶׁר הֱבִיאַנִי אֶל אֹהֶל אָהֳלִיאָב בֶּן
אֲחִיסָמָךְ / וְשָׁם הָיָה בְּצַלְאֵל בֶּן אוּרִי בֶּן חוּר לְמַטֵּה
יְהוּדָה / וְכָל הַנְּשִׂיאִים בָּעֵדָה / וּבְנֵי אֵלִים הָיוּ מַרְבִּים
לְהָבִיא מִדֵּי הָעֲבוֹדָה / וְאוֹרְגִים חֻפּוֹת נְעִימוֹת וַהֲדוּרוֹת /
כְּזֹהַר הָרָקִיעַ מַזְהִירוֹת / כָּל אֶבֶן יְקָרָה מְסֻכָּתָם / סַפִּיר
גִּזְרָתָם / וְשֻׁלְחָנוֹת וּמְנוֹרוֹת וְכִסְאוֹת וַעֲטָרוֹת / אֶל
הַנְּפָשׁוֹת הַטְּהוֹרוֹת / וְשָׁם רָאִינוּ כִּסֵּא שֵׁן גָּדוֹל, זָהָב
מְצֻפֶּה / נוֹתֵן חַיִּים לְמוֹצְאוֹ וּלְכָל בְּשָׂרוֹ מַרְפֵּא /
וְאַבְנֵי נֵזֶר עָלָיו מִתְנוֹסְסוֹת / וּבִגְדֵי תְכֵלֶת וְאַרְגָּמָן
וְתוֹלַעַת שָׁנִי עָלָיו פְּרוּשׂוֹת / וּכְעֵין נְחֹשֶׁת קָלָל נוֹצְצוֹת
/ צְבִי הֵם לְכָל הָאֲרָצוֹת / וְעַל רָאשֵׁי הַכִּסֵּא עֲטָרָה /
מִשְׁקָלָהּ כִּכַּר זָהָב וְאֶבֶן יְקָרָה / לֹא יֻתַּן סְגוֹר
תַּחְתֶּיהָ וְלֹא יִשָּׁקֵל כֶּסֶף מְחִירָהּ / וְקוֹל אוֹמֵר: קְרָא /
כִּי לַיּוֹשְׁבִים לִפְנֵי אֲדֹנָי יִהְיֶה סַחְרָהּ / וַיֹּאמֶר הָאִישׁ
הַדּוֹבֵר בִּי: הֲרָאִיתָ הָעֲטָרָה וְהַכִּסֵּא הַנִּשָּׂא / אֲשֶׁר
אָחִיךָ דָנִיאֵל עָלָיו כְּלָבִיא יָקוּם וְכַאֲרִי יִתְנַשָּׂא? / זֹאת
מְנוּחָתוֹ עֲדֵי עַד וּפֹה יֵשֵׁב / יַעַן אֲשֶׁר לִדְבַר אֲדֹנָי
יַקְשֵׁב / וְאֵין כָּמוֹהוּ בְכָל הָאָרֶץ חָכָם וְחוֹשֵׁב / אָז נָתַתִּי
לְאֵלִי שֶׁבַח וּתְהִלָּה / אֲשֶׁר הִגִּיעָהוּ אֶל הַמְּנוּחָה וְאֶל
הַנַּחֲלָה / וָאֹמְרָה: בָּרוּךְ אֲדֹנָי אֶחָד וְאֵין שֵׁנִי / אֲשֶׁר
לֹא עָזַב חַסְדּוֹ וַאֲמִתּוֹ מֵעִם אֲדוֹנִי.</p>

<p>וְכַאֲשֶׁר עָלִינוּ בְמַעֲלוֹת הָעֵדֶן הַגְּבֹהִים /
רָאִינוּ דָבָר, הֱבִיאָנוּ לִהְיוֹת תְּמֵהִים / כִּי רָאִינוּ שְׁנֵי
אֲנָשִׁים, הָיוּ בְחַיֵּיהֶם פְּרִיצֵי חַיּוֹת / רָעִים לַשָּׁמַיִם
וְרָעִים לַבְּרִיּוֹת / מֵתוּ בְרִשְׁעָם מְמוֹתֵי חֲלָלִים / שֻׁפַּךְ
דָּמָם כַּמַּיִם וּלְחוּמָם כַּגְּלָלִים / וּבִרְאוֹתִי אוֹתָם
מַזְהִירִים כְּזֹהַר הָרָקִיעַ / יַעֲלֶה לַשָּׁמַיִם שִׂיאָם וְרֹאשָׁם
לָעָב יַגִּיעַ / אָמַרְתִּי בְלִבִּי: הִנֵּה הָאֵל חֵטְא רַבִּים נָשָׂא
וְלַפּוֹשְׁעִים יַפְגִּיעַ / וָאֶשְׁאֲלָה הָאִישׁ הַדּוֹבֵר בִּי לָדַעַת
הַסִּבָּה, אֲשֶׁר בַּעֲבוּרָהּ / זָכוּ אֶל הַמַּעֲלָה הַהִיא הַיְקָרָה /
וַיֹּאמֶר אֵלָי: אֵלֶּה הָאֲנָשִׁים חָטְאוּ, עָווּ, פָּשָׁעוּ / וְעַל
חַטָּאתָם בְּלֹא עִתָּם גָּוָעוּ / וּמַמְּרוֹרִים שָׂבֵעוּ / כִּי
נָפְלוּ בִידֵי אַכְזָרִים / וְנָפְלוּ חֲלָלִים מְדֻקָּרִים /
בִּמְעוֹנוֹת אֲרָיוֹת וּבְהַרְרֵי נְמֵרִים / וְנֶעֶזְבוּ יַחְדָּו לְעוֹף
הַשָּׁמַיִם וּלְעֵיט הָרִים / וְכַאֲשֶׁר אֶל מְרוֹרוֹת הַמָּוֶת
הִגִּיעוּ / הֶעֱלוּ עַל לְבָבָם אֶת אֲשֶׁר הִרְשִׁיעוּ / וְקִבְּלוּ
עֲלֵיהֶם מְרִירוּת הַמָּוֶת מֵאַהֲבָה / בְּיָדְעָם כִּי הִיא עֲלֵיהֶם
כַּדִּין וּכַחוֹבָה / וְעָרְבָה לָהֶם הַמָּוֶת מֵחַיִּים / בְּחָשְׁבָם
כִּי הֵם אֶל יוֹתֵר רַע רְאוּיִים / וְכִי בְסִבָּתָהּ מֵעֹנֶשׁ מַר
מִמָּוֶת יִהְיוּ פְדוּיִים / וְהֶרְאוּ בְעֵת מוֹתָם הַשִּׂמְחָה
וְהַשַּׁעֲשׁוּעַ בְּפִיהֶם וּבְלִבּוֹתָם / בַּעֲבוּר קַבְּלָם בָּעוֹלָם
הַכָּלֶה קְצָת מִתַּשְׁלוּם חוֹבוֹתָם / לֹא הִתְקַצְּפוּ עַל נַפְשׁוֹתָם
/ וִהְיוֹת מִיתָתָם אַכְזָרִית וּמָרָה / חָשְׁבוּ אוֹתָהּ עַל רֹאשׁ
נַפְשׁוֹתָם עֲטֶרֶת צְבִי וּצְפִירַת תִּפְאָרָה / וְלָכֵן זָכוּ
בִגְלָלָהּ / אֶל זֹאת הַמַּעֲלָה הַמְהֻלָּלָה.</p>

<p>וְכַאֲשֶׁר מִשָּׁם נָסַעְנוּ רָאִינוּ אִישׁ, שַׂק
לְבוּשׁוֹ / קָרוּעַ כֻּתָּנְתּוֹ וַאֲדָמָה עַל רֹאשׁוֹ / הוֹמֶה וְכוֹאֵב
וְדוֹמֵעַ / רַק שְׂפָתָיו נָעוֹת וְקוֹלוֹ לֹא יִשָּׁמֵעַ / וּבִרְאוֹתוֹ
פָּנַי מוּעָדוֹת לָלֶכֶת אֵלָיו / מָחָה דְמָעָיו מֵעַל פָּנָיו
בְּשׁוּלָיו / וְהִתְאַנַּח אֲנָחָה מִלִּבּוֹ / וַיֹּאמֶר אֵלָי:
בְּרִנָּה בּוֹא יָבוֹא / אִישׁ שְׁלוֹמִי אֲשֶׁר בָּטַחְתִּי בוֹ /
וְכַאֲשֶׁר בְּצוּרָתוֹ הִתְבּוֹנַנְתִּי / רָאִיתִי אֲשֶׁר לִרְאוֹת לֹא
הֶאֱמַנְתִּי / כִּי זֶה הָאִישׁ, אֲשֶׁר שַׂק וָאֵפֶר יַצִּיעַ / הוּא
אַבִּיר הָרוֹעִים אֲשֶׁר אֶל רוּם הַמַּעֲלוֹת הִגִּיעַ / הוּא הָיָה
נֵזֶר הַזְּמָן / פְּלוֹנִי, בְּכָל בֵּית הַחָכְמָה נֶאֱמָן / וָאֹמְרָה
אֵלָיו: בִּי, אֲדוֹנִי! לָמָּה חָרָה לָךְ וְלָמָּה נָפְלוּ פָנֶיךָ /
וּמָה הַשַּׂק אֲשֶׁר עַל מָתְנֶיךָ? / וַיַּעַן אֵלַי וַיֹּאמַר: נָפְלוּ
פָנַי בְּזָכְרִי / הֱיוֹתִי הַמְאֻשָּׁר מִכָּל בְּנֵי עִירִי /
וְלַעֲשׂוֹת רְצוֹן יוֹצְרִי / הָיִיתִי רָץ כַּצְּבִי וְגִבּוֹר כָּאֲרִי
/ הָיָה לִי שֵׂכֶל מְחֻדָּד מִכָּל אֲשֶׁר הָיוּ לְפָנָי / וְלֹא
חָסַרְתִּי דָבָר מִכָּל אֲשֶׁר שָׁאֲלוּ עֵינָי / וּבְנֵי מִשְׁפַּחְתִּי
לְמַעְלָה הֱרִימוּנִי / וּלְרֹאשׁ וּלְקָצִין עֲלֵיהֶם שָׂמוּנִי /
קָרְאוּ לְפָנַי אַבְרֵךְ / וְכָל אִישׁ בִּשְׁמִי יִתְבָּרֵךְ / וְלִי
יָבוֹא כָּל נֵתַח טוֹב, כָּתֵף וְיָרֵךְ / וּבִרְאוֹתִי כִּי כָל בְּנֵי
מִשְׁפַּחְתִּי לְמַעֲשֵׂה יָדַי יְקַוּוּ / לְפָנַי יִכְרְעוּ צִיִּים
וְקָם כָּל הָעָם וְהִשְׁתַּחֲווּ / חָשַׁבְתִּי הֱיוֹתִי לְמַעְלָה
מִגַּלְגַּל עֲרָבוֹת / וְעָרְכוּ יְצוּרַי עִם הַתּוֹרָה וְהַחָכְמָה
קְרָבוֹת / וַיִּתְגֹּדְדוּ כְּמִשְׁפָּטָם בָּרְמָחִים וּבַחֲרָבוֹת / עַל
כֵּן הִכַּנִי אַרְיֵה מִיַּעַר וּזְאֵב עֲרָבוֹת / אָמַרְתִּי בְלִבִּי
הָאֶבְיוֹן / כִּי לֹא יִהְיֶה לְעָשְׁרִי עֵרֶךְ אוֹ דִמְיוֹן / אֶעֱשֶׂה
לִי מִן הַגַּאֲוָה אַפִּרְיוֹן / אֶעֱלֶה עַל בָּמֳתֵי עָב, אֶדַּמֶּה
לְעֶלְיוֹן / וְכֵן יָצָא הַקֶּצֶף מִלִּפְנֵי אֲדֹנָי וְהֵחֵל נֶגֶף
הַבִּזָּיוֹן / פָּרַצְתִּי בִגְבוּל הַגַּאֲוָה פָּרֶץ / וְעָשִׂיתִי לִי
שֵׁם כְּשֵׁם הַגְּדוֹלִים אֲשֶׁר בָּאָרָץ / אָמַרְתִּי בְלִבִּי:
אַנִּיחַ הָעֵסֶק וְהַלִּמּוּד אֲשֶׁר הִתְחַלְתִּי / לָמָּה זֶּה הֶבֶל
הָבַלְתִּי / אֶקְנֶה לִי מִן הַהוֹן וְהָרְכוּשׁ / מַה שֶׁלֹּא
יַעַרְכֶנּוּ יְגִיעַ מִצְרַיִם וּסְחַר כּוּשׁ / וָאָקוּם קַל חִישׁ
וָאֶקַּח אֶת כָּל הַהוֹן אֲשֶׁר אָצְרוּ אֲבוֹתַי / וְכֶסֶף וְזָהָב
אֲשֶׁר הָיוּ לָאֲנָשִׁים סְבִיבוֹתַי / וְהָלַכְתִּי אֶל אֶרֶץ רְחוֹקָה
לִסְחוֹר / וְקוֹל קוֹרֵא: מַה לְּךָ לְדֶרֶךְ מִצְרַיִם, לִשְׁתּוֹת מֵי
שִׁיחוֹר? / וְיַד הָעֳנִי שָׁלַח יָדוֹ מִן הַחֹר / וּפָרַשׂ רֶשֶׁת
לְרַגְלַי, הֱשִׁיבַנִי אָחוֹר / וְהָלַכְתִּי הָלוֹךְ וְחָסוֹר / יַד
אֲדֹנָי בִּי הוֹיָה / וּמַתִּי בַחֲצִי יָמַי בְּאֶרֶץ נָכְרִיָּה / מָה
אֲדַבֵּר וּמָה אֶצְטַדָּק – וְגָדַל כְּאֵבִי / כִּי אָנֹכִי סַבּוֹתִי
בְּכָל נֶפֶשׁ בֵּית אָבִי / וְאֵיךְ לֹא חָשַׁבְתִּי אָנֹכִי, זֶרַע
קְדוֹשִׁים / כִּי כָל מַרְבִּית בֵּיתִי יָמוּתוּ אֲנָשִׁים / וּכְמוֹ
שֶׁהָיָה לִי לְהִכָּנַע אֶל הַשֵּׁם / וּלְבִלְתִּי הֱיוֹת כְּאָשֵׁם /
וְלִהְיוֹת יְצוּרַי מֵאֵימָתוֹ פּוֹחֲדִים וְרוֹהִים / וְאַחַר עִקְּבוֹת
עַנְוֵי אֶרֶץ לִהְיוֹת נִנְהִים / וְלַעֲמֹד בְּבֵיתִי וּלְהִשְׁתַּתֵּף
בְּצָרַת הַקָּהָל / כֵּן הָיִיתִי לֶאֱסֹף הוֹן נִבְהָל / וְהָהְפַּךְ
עָלַי הַגַּלְגַּל / וְהוֹן לֹא אָסַפְתִּי / וְנִכְרַתִּי וְנִצְמַתִּי /
וְהִדְבִּיקַתְנִי הָרָעָה וָמַתִּי / וְהַדָּבָר אֲשֶׁר עָלָיו
דָּאַגְתִּי / וּמִנַּהֲמַת לִבִּי שָׁאַגְתִּי / וּבְרָעָה
הִתְמוֹגָגְתִּי / הִיא, כִּי אַרְצִי שִׁחַתִּי וְעַמִּי הָרָגְתִּי /
וְאַלְמָנָתִי כַאֲשֶׁר נִבְהֲלָה / בִּרְאוֹתָהּ כִּי סָר צִלָּהּ /
וְכָלָה נֶעֶשְׂתָה אַךְ נִבְהָלָה / קָצְרָה נַפְשָׁהּ בַּעֲמָלָהּ /
וְהִשְׁלִיכָה נַפְשָׁהּ מִנֶּגֶד וְהִקְשִׁיחָה בָנֶיהָ לְלֹא לָהּ /
וְאֵין לִתְמֹהַּ אִם יְצוּרַי מָרָה יִצְעָקוּ / וְנַאֲקַת חָלָל
יִנְאָקוּ / כִּי אֶרְאֶה אָהֳלִי שֻׁדַּד וְכָל מֵיתָרַי נִתָּקוּ / אֵין
עוֹד נוֹטֶה אָהֳלִי וּמֵקִים יְרִיעוֹתַי, כִּי בָנַי, פְּלוֹנִי
וּפְלוֹנִי, יְצָאוּנִי וְאֵינָם / וְיָרַד הֲדָרָם וַהֲמוֹנָם וּשְׁאוֹנָם
/ וְלוּלֵי שֶׁהָיָה לִי זְכוּת אָבוֹת – אָז אַף אֲדֹנָי בִּי הִתְאַנָּף
/ וְלֹא הִשְׁאִיר לִי שֹׁרֶשׁ וְעָנָף / וְעָתָה, אַיֵּה מַעֲלַת אֲבוֹתַי
הַצַּדִּיקִים / אֲשֶׁר הָיוּ עַל לֵב לוּחַ הַזְּמָן חֲקוּקִים? / אַיֵּה
אָבִי פְּלוֹנִי, הָאָדָם הַגָּדוֹל בָּעֲנָקִים? / אַיֵּה מְזָוֵינוּ,
מִזַּן אֶל זַן מְלֵאִים וּמְפִיקִים? / אֵיךְ שַׁבְנוּ מַטָּרָה לְחִצֵּי
הַקְּרוֹבִים וְהָרְחוֹקִים / וְנִגְלִינוּ כְּהִגָּלוֹת נִגְלוֹת אַחַד
הָרֵיקִים? / אוֹיָה לְנַפְשִׁי הָנַּעֲוָה / כִּי הָיָה לִי לִפְשֹׁט
מְעִילֵי הַגַּאֲוָה / וְלַחֲסֹם רֶסֶן הַתַּאֲוָה / וְלִלְבֹּשׁ
מַחְלְצוֹת הַיִּרְאָה וְהָעֲנָוָה / וּלְהִתְחַנֵּן לִפְנֵי יוֹצְרִי /
לְהָסִיר מֵעָלֵינוּ הָאַף וְהֶחֳרִי / לֹא לְהוֹסִיף עַל קִנְיָנָי /
וְלִסְפּוֹת עוֹד עַל חֲרוֹן אַף אֲדֹנָי / וְהִנְנִי בוֹשׁ מֵאֲבוֹתָי /
וּבְכָל עֵת אֲשֶׁר אֲנִי זוֹכֵר מַעֲלַת אָבִי פְּלוֹנִי וְהַקְּדֻשָּׁה
וְהַחֲרִיצוּת / אִם זָכַרְתִּי – וְנִבְהַלְתִּי, וְאָחַז בְּשָׂרִי
פַּלָּצוּת / כִּי מֵעֲשָׂרָה קַבִּים שֶׁל פְּרִיצוּת / שֶׁיָּרְדוּ
בָעוֹלָם / תִּשְׁעָה נָטְלוּ בְנֵי בֵּיתִי לְגוֹרָלָם / וְאֶחָד כָּל
הָעוֹלָם / וַאֲנִי, יָדַי לַשָּׁמַיִם פְּרוּשׂוֹת / שֶׁפְּלוֹנִי בְנִי
יִזְכֶּה לִלְמֹד וּלְלַמֵּד, לִשְׁמֹר וְלַעֲשׂוֹת / וְלָנֶצַח לֹא יִדַּח
מֵעֲבוֹדָתוֹ / וְיִשְׁמֹר בְּרִיתוֹ וְדָתוֹ / וְיָדַעְתִּי כִּי אַהֲבָה
עַזָּה אֲהַבְתּוֹ / וּכְפִי הַיְכֹלֶת לִמַּדְתּוֹ וְהוֹכַחְתּוֹ /
אַחֲלַי לְפָנֶיךָ לְזָרְזוֹ בַמּוּסָר וּבַחָכְמָה / וְיָדַעְתִּי כִּי
כֹל תּוּכָל וְלֹא יִבָּצֵר מִמְּךָ מְזִמָּה. / כְּשָׁמְעִי דְבָרָיו
זָלְגוּ עֵינַי דְּמָעוֹת / וָאֹמְרָה אֵלָיו: אֲדוֹנִי! אַל יְבַהֲלוּךָ
הַשְּׁמוּעוֹת / וְהִנְנִי נִשְׁבָּע לְךָ שְׁבוּעֵי שְׁבוּעוֹת / כִּי
הִצְמִיחַ הָאֵל לְךָ יְשׁוּעוֹת / וְלָכֵן אַל תִּפְחַד וְאַל תֶּחֱרַד /
כִּי חָדְלוּ הַקּוֹלוֹת וְהַבָּרָד / וּפְלוֹנִי בִנְךָ עִם קְדוֹשִׁים
נֶאֱמָן וְעִם אֵל רָד / וְעַתָּה, נֵזֶר הַזְּמַן, צְבִי לְכָל הָאֲרָצוֹת
/ לֵךְ וּפִתַּחְתָּ הַשַּׂק מֵעַל מָתְנֶיךָ וְהַלְבֵּשׁ אוֹתְךָ
מַחֲלָצוֹת / כִּי, בִּי נִשְׁבַּעְתִּי, אִם לֹא תָּשִׂים הַצָּנִיף
הַטָּהוֹר עַל רֹאשֶׁךָ / וְאִם לֹא תַעְדֶּה עֲדִי זָהָב עַל לְבוּשֶׁךָ /
לְעוֹלָם עִם פְּלוֹנִי בִנְךָ לֹא אֶתְחַבֵּר / וּפִי אֶל פִּיו לֹא
יְדַבֵּר / וַיְהִי בִּרְאוֹתוֹ אוֹתִי מִתְאַמֵּץ לְנַחֲמוֹ / עָשָׂה אֶת
אֲשֶׁר לֹא שָׁאַלְתִּי מֵעִמּוֹ / וַיָּשֶׂם כֶּתֶר מַלְכוּת בְּרֹאשׁוֹ /
וַיַּעֲלֶה עֲדִי זָהָב עַל לְבוּשׁוֹ / וַיֹּאמַר: בָּרוּךְ אַתָּה
לַאדֹנָי כִּי נִחַמְתַּנִי / וְתַחַת הֱיוֹתִי מִתְאַבֵּל – שָׂמֵחַ
וְעָלֵז שַׂמְתָּנִי / חַי אָנִי! לֹא אַרְפְּךָ וְלֹא אֶעֶזְבֶךָּ, נֵזֶר
הַיָּמִים / כִּי כָל יִשְׁעִי וְכָל חֶפְצִי לִרְאוֹת הַכָּבוֹד אֲשֶׁר
יְכַבְּדוּךָ הַחֲכָמִים / אָז הָיִינוּ שְׁלָשְׁתֵּנוּ בִרְחוֹבוֹת
הָעֵדֶן מְשׁוֹטְטִים / וְכָל הַנִּצָּבִים שָׁם אַחֲרֵינוּ מַבִּיטִים /
וְקוֹל נִשְׁמַע עַד לְמֵרָחוֹק / לֵאמֹר: בָּא עִמָּנוּאֵל הֵנָּה וְעֵת
לִשְׂחֹק!</p>

<p>וַיִּשְׁמַע דָּוִד כִּי בָאתִי הֲלוֹם / וַיָּרָץ
לִקְרָאתִי וַיְקַדְּמֵנִי לְשָׁלוֹם / וְהַכִּנּוֹר וְנֵבֶל עָשׂוֹר
בְּיָדוֹ / וְהָאָרֶץ הֵאִירָה מִכְּבוֹדוֹ / וְעִמּוֹ אָסָף וְהֵימָן
וִידוּתוּן בִּנְבָלִים וּבְכִנּוֹרוֹת / וּבְנֵי קֹרַח מַחְצְרִים
בַּחֲצוֹצְרוֹת / וַיֹּאמֶר דָּוִד אֵלָי: בָּרוּךְ הַבָּא בְּשֵׁם
אֲדֹנָי! / הַאַתָּה הוּא הַמַּעֲבִיר חֲלֻדָּה מֵעַל פְּנֵי פְנִינָי? /
וַיְחַבְּקֵנִי וַיְנַשְּׁקֵנִי / וְכַאֲשֶׁר יִדְבַּק הָאֵזוֹר אֶל
מָתְנֵי אִישׁ כֵּן יַדְבִּיקֵנִי / וַיֹּאמֶר אֵלָי: אַתָּה כִבַּדְתַּנִי
בְּמַה שֶּׁפֵּרַשְׁתָּ סֵפֶר תְּהִלּוֹת / וְהֶרְאֵיתָ בְּפֵרוּשֶׁיךָ
מַעֲלוֹתָיו הַמְהֻלָּלוֹת / וּבֵאַרְתָּ מְלִיצוֹתָיו אֲשֶׁר הָיוּ עַד
כֹּה בְּתוּלוֹת / וְאִישׁ לֹא יְדָעָם / חַי אָנִי, כִּי אַחֲרֵי אֲשֶׁר
דַּעַת לְנַפְשְׁךָ יִנְעָם / כַּבֵּד אֲכַבֶּדְךָ מְאֹד בְּדִבּוּר
וּבְמַעֲשֶׂה / וְכָל אֲשֶׁר תֹּאמַר אֵלַי אֶעֱשֶׂה / וַיִּשְׁלַח דָּוִד
בְּיַד אִישׁ מִן הָעוֹמְדִים שָׁם / לִקְרֹא לְכָל הַמְפָרְשִׁים אֲשֶׁר
פֵּרְשׁוּ סֵפֶר תְּהִלּוֹת וּלְהָבִיא פֵרוּשָׁם / וַיָּבוֹאוּ כֻלָּם
בְּמִצְוַת דָּוִד הַמֶּלֶךְ, וְדָוִד קִמְחִי בְרֹאשָׁם / וּבְבוֹאָם
כָּרְעוּ לִפְנֵי דּוִד הַמֶּלֶךְ וְקִדְּמוּהוּ לִשְׁלוֹמִים /
וַיִּשְׁתַּחֲווּ אַרְצָה שֶׁבַע פְּעָמִים / וַיֹּאמֶר דָּוִד אֶל
הַמְפָרְשִׁים הָעוֹמְדִים לְפָנָיו: / יֹאמַר כָּל אֶחָד מִכֶּם מִזְמוֹר
׳יָקוּם אֱלֹהִים יָפוּצוּ אוֹיְבָיו וְיָנוּסוּ מְשַׂנְאָיו מִפָּנָיו׳ /
וִיגַלֶּה מַצְפּוּנָיו וְעִנְיָנָיו / כַּאֲשֶׁר תִּרְאֶינָה עֵינָיו /
אָז קָמוּ וְאָחַז כָּל אֶחָד מֵהֶם דַּרְכּוֹ / זֶה אוֹמֵר בְּכֹה וְזֶה
אוֹמֵר בְּכֹה / וַיֹּאמֶר דָּוִד: זֶה אוֹמֵר: זֶה פֵרוּשִׁי / וְזֶה
אוֹמֵר: זֶה חִדּוּשִׁי / וְאֵין בָּכֶם מְנַחֵם מֵשִׁיב נַפְשִׁי / אָז
קָם דָּוִד וּנְשָׁקַנִי עַל רֹאשִׁי / וַיֹּאמַר: זֶה הוּא צְרוֹר הַמֹּר
/ זֶה חָשַׂף סוֹד זֶה הַמִּזְמוֹר / וְלֹא נִשְׁאַר בּוֹ רֶמֶז וָסוֹד /
מִקִּירוֹת הַסִּפּוּן וְעַד הַיְסוֹד / שֶׁהוּא לֹא גִלָּהוּ / הוּא הֵחֵל
לְבָאֲרוֹ וְהוּא כִלָּהוּ / וַיְצַוֵּנִי לֵאמֹר / לִפְנֵי כֻלָּם
פֵּרוּשׁ הַמִּזְמוֹר / וְכֵן עָשִׂיתִי / לֹא הֶעְלַמְתִּי דָבָר
מִמֶּנּוּ וְלֹא כִסִּיתִי / כְּשָׁמְעָם פֵּרוּשַׁי וּמַעֲלָתָם /
חָשְׁבוּ לְאַל מִלָּתָם / אָז צִוָּה דָּוִד אֶל הַמְפָרְשִׁים
לְכַבְּדֵנִי – וַיְכַבְּדוּנִי / וּכְאִלּוּ הָיִיתִי מַלְכָּם
וּמְשִׁיחָם כֵּן עֲבָדוּנִי.</p>

<p>עוֹדָם מְדַבְּרִים עִמִּי וְהִנֵּה יְחֶזְקֵאל הַנָּבִיא
/ שְׁאָגָה לוֹ כַּלָּבִיא / וַיֹּאמַר: עֶשֶׂר יָדוֹת לִי בְזֶה
הַמְפָרֵשׁ / וּמִי הוּא זֶה וְאֵיזֶה הוּא אֲשֶׁר אוֹתִי מִזֶּה
הַמַּעֲמָד יְגָרֵשׁ? / וַיֹּאמֶר אֵלָי: בָּרוּךְ אֲדֹנָי אֲשֶׁר
הֱבִיאֲךָ הֲלוֹם! / וְעַתָּה, הֲשָׁלוֹם לְךָ, הֲשָׁלוֹם? / וָאַעַן
וָאֹמַר: שָׁלוֹם / שֶׁבַח לָאֵל וְהוֹדָאָה / אֲשֶׁר הִגִּיעַנִי אֶל זֹה
הַמַּעֲלָה הַנִּשָּׁאָה / לִרְאוֹת בְּעוֹד בַּחַיִּים חַיָּתִי אֲשֶׁר
עַיִן לֹא רָאָה / וַיֹּאמַר: מַה מְּאֹד כִּבַּדְתַּנִי בְּפֵרוּשׁ
סִפְרִי / וּבְמַה שֶּׁכָּתַבְתָּ בְּרֹאשׁ הַסֵּפֶר וּבְסוֹפוֹ –
הִמְצֵאתָ לְמַחֲלַת הַמְפָרְשִׁים צֳרִי / כִּי כַאֲשֶׁר נָטִיתָ מַטֵּה
פֵרוּשֶׁיךָ עַל מַעֲשֵׂה הַמֶּרְכָּבָה / שַׂמְתָּ יָם הַסְּפֵקוֹת
לֶחָרָבָה / וְנִבְקְעוּ כָּל מַעְיְנוֹת תְּהוֹם רַבָּה / וְעָבְרוּ בְנֵי
יִשְׂרָאֵל, הָעֵדָה הַקְּדוֹשָׁה / בְּתוֹךְ יַמֵּי הַחָכְמָה
בַּיַּבָּשָׁה.</p>

<p>עוֹד זֶה מְדַבֵּר וְהִנֵּה יִרְמְיָהוּ / מִשְּׂמֹאלוֹ
אֱלִישָׁע וּמִימִינוֹ אֵלִיָּהוּ / אַחֲרֵיהֶם בָּרוּךְ בֶּן נֵרִיָּהוּ /
וַיּוֹשֶׁט יִרְמְיָהוּ אֵלַי יָדוֹ / וַיֹּאמַר: בָּרוּךְ שֶׁחָלַק לְךָ
מִכְּבוֹדוֹ / וַיָּאצֶל עָלֶיךָ מֵהוֹדוֹ / חַי אֲנִי, כִּי עֲטָרָה
לְרֹאשִׁי עֲנַדְתִּיךָ / וְחוֹתָם עַל לִבִּי וְעַל זְרוֹעִי נְתַתִּיךָ /
בְּפֵרוּשֶׁיךָ אֲשֶׁר פֵּרַשְׁתָּ 'בְּטֶרֶם
אֶצָּרְךָ בַבֶּטֶן יְדַעְתִּיךָ / וּבְטֶרֶם תֵּצֵא מֵרֶחֶם
הִקְדַּשְׁתִּיךָ׳ / לָאוּ מְפָרְשֵׁי הַזְּמָן לְהַשִּׂיג פֵּרוּשׁוֹ
וְאַתָּה גִלִּיתָ עֲנָפוֹ וְשָׁרְשׁוֹ / וְהֶאֱכַלְתָּ הָרְעֵבִים אֶל
דְּבַר אֱמֶת צוּפוֹ וְדִבְשׁוֹ.</p>

<p>עוֹד זֶה מְדַבֵּר וְהִנֵּה יְשַׁעְיָהוּ הַנָּבִיא בָּא /
וַיֹּאמֶר אֵלָי: שָׁלוֹם לְךָ, הַמְפָרֵשׁ, אֲשֶׁר בְּתוֹךְ נְבִיאִים
נִבָּא / וּבְסִבַּת פֵּרוּשֶׁיךָ קָנִיתָ חַיֵּי הָעוֹלָם הַבָּא /
כַּמָּה עָלַז לִבִּי בְּפָרֶשְׁךָ סִפְרִי / וְאָכַלְתָּ צוּפִי וְיַעְרִי
/ וְאָרִיתָ בָשְׂמִי וּמֹרִי / הָיוּ דְבָרַי בְּעֵינֵי הַמְפָרְשִׁים
לְאָיִן / עַד שַׁקַּמְתָּ וְהָיוּ בְפֵרוּשֶׁיךָ מַחְמַד כָּל עָיִן /
וְלָכֵן אֵין לִתְמֹהַּ אִם נַזְכִּירָה דּוֹדֶיךָ מִיָּיִן / חֵַי אָנִי!
אֲנִי אֶהְיֶה לְךָ לְמֵלִיץ וּלְמוֹשִׁיעַ / וְכָל לָשׁוֹן תָּקוּם
אִתְּךָ לַמִּשְׁפָּט אַרְשִׁיעַ / וּבְחַצְרוֹת בֵּיתִי עִם הַנְּשָׁמוֹת
הַטְּהוֹרוֹת תַּרְגִּיעַ / וְיַעֲלֶה לַשָּׁמַיִם שִׂיאֲךָ וְרֹאשְׁךָ
לָעָב יַגִּיעַ / יַעַן אֲשֶׁר חֵטְא רַבִּים נָשָׂאתָ וְלַפּוֹשְׁעִים
תַּפְגִּיעַ / כַּמָּה מַעֲלָתְךָ בְּעֵינַי יָקְרָה / בְּפָרֶשְׁךָ ׳עַל
מֶה תֻכּוּ עוֹד תָּסִיפוּ סָרָה׳ / כַּאֲשֶׁר עִם לְבָבִי / וְלֹא
הִגִּיעַ לְפָרְשׁוֹ בִלְעָדֶיךָ חָכָם אוֹ נָבִיא.</p>

<p>עוֹדֶנּוּ מְדַבֵּר וְהִנֵּה הַמֶּלֶךְ שְׁלֹמֹה / עַל
טוֹב יִזָּכֵר שְׁמוֹ / וְלַהֲקַת הַנְּבִיאִים מְחַבְּרֵי הַמִּקְרָא
עִמּוֹ / וּבִרְאוֹתָם אוֹתִי לְמֵרָחוֹק הִכִּירוּנִי / וְנִמְלָא פִיהֶם
שְׂחוֹק וּבְשֵׁם אֲדֹנָי בֵּרְכוּנִי / וַיֹּאמְרוּ: בּוֹא יָבוֹא
בְרִנָּה / נוֹשֵׂא אֲלֻמּוֹת הַתְּבוּנָה / אֲשֶׁר מִדֵּי פָרְשׁוֹ
סְפָרֵינוּ / גִּלָּה תַּפּוּחֵי זְהָבֵנוּ / אֲשֶׁר טָמַנּוּ
בְמַשְׂכִּיּוֹת כַּסְפֵּנוּ / אָז הִשְׁתַּחֲוֵיתִי אֲלֵיהֶם בְּמוּסָר
וּבַעֲנָוָה, כַּאֲשֶׁר יֵאוֹת / וּבֵרַכְתִּים בְּשֵׁם אֲדֹנָי
צְבָאוֹת.</p>

<p>וַיִּקָּחוּנִי וַיַּעֲלוּנִי בְמַעֲלוֹת הָעֵדֶן
הַגְּבֹהִים / וַיְבִיאוּנִי אֶל אֹהֶל מֹשֶׁה אִישׁ הָאֱלֹהִים / אָז,
בִּרְאוֹתִי כִּי קָרַן עוֹר פָּנָיו, הֵחֵלוּ עֵינַי לִהְיוֹת כֵּהִים /
וָאֹמְרָה: אֵין זֶה כִּי אִם בֵּית אֱלֹהִים! / אָז נָתַן מֹשֶׁה עַל
פָּנָיו מַסְוֶה / וְהָיִיתִי בְעֵינָיו כְּגַן רָוֶה / אֵינֶנִּי חָסֵר
לְנַפְשִׁי מִכָּל אֲשֶׁר יִתְאַוֶּה / וַיֹּאמֶר אֵלַי מֹשֶׁה אִישׁ
הָאֱלֹהִים: אַשְׁרֶיךָ, נְשׂוּי פֶּשַׁע, כְּסוּי חַטָּאָה! / מִי שָׁמַע
כָּזֹאת אוֹ מִי רָאָה / אִישׁ כָּמוֹךָ בַּעַל נֶפֶשׁ נִגְאָָלָה
וּמוֹרְאָה / יְפָרֵשׁ כְּהַיּוֹם סִפְרֵי הַנְּבוּאָה / לֹא בְצִדְקָתְךָ
וּבְיֹשֶׁר לְבָבְךָ אַתָּה בָא לָרֶשֶׁת חַיֵּי עוֹלָם / רַק בְּצִדְקַת
פֵּרוּשֶׁיךָ הַמְבָאֲרִים כָּל נֶעְלָם / תָּבוֹא אֱלֵי קֶבֶר בְּכֶלַח /
וּפָדִיתָ נַפְשְׁךָ מִנִּי שַׁחַת וְחַיָּתְךָ מֵעֲבֹר בַּשֶּׁלַח /
וּבְפָרֶשְׁךָ סִפְרִי, הוּא סֵפֶר אִיּוֹב, פָּרַצְתָּ עָלֶיךָ פָּרֶץ /
וְעָשִׂיתָ לְךָ שֵׁם כְּשֵׁם הַגְּדוֹלִים אֲשֶׁר בָּאָרֶץ / כִּהַנְתָּ
פְּאֵר כֶּחָתָן / בְּפָרֶשְׁךָ סוֹד בְּהֵמוֹת וְלִוְיָתָן / אַשְׁרֶיךָ
שֶׁזָּכִיתָ לַעֲמֹד בְּסוֹדָם / וְלֹא קְדָמְךָ בָם אָדָם!</p>

<p>אָז אָמַר שְׁלֹמֹה: בְּחַיָּי! אֲנִי מְאֹד נִפְלֵא /
אֵיךְ יָכֹלְתָּ לִקְשֹׁר פְּסוּקֵי סֵפֶר מִשְׁלֵי / וְכָתַבְתָּ
בְּפָרָשַׁת ׳אֵשֶׁת חַיִל מִי יִמְצָא׳ נוֹרָאוֹת / וּבְשִׁיר הַשִּׁירִים
פֵּרַשְׁתָּ פִּלְאֵי פְלָאוֹת / אֲשֶׁר לֹא תִשְׂבַּע עַיִן לִרְאוֹת /
וּבַפָּסוּק 'צְאֶינָה וּרְאֶינָה בְּנוֹת צִיּוֹן
בַּמֶּלֶךְ שְׁלֹמֹה / בַּעֲטָרָה שֶׁעִטְּרָה לּוֹ אִמּוֹ׳ / לָאוּ כָּל
חַכְמֵי הַזְּמָן לָדַעַת כַּוָּנָתִי / וְלֹא מָצְאוּ חִידָתִי / עַד
שַׁקַּמְתָּ – וְחָכְמָה וְכָבוֹד יָסַפְתָּ / וְהוֹד סוֹדוֹ עַל הָאֱמֶת
חָשַׂפְתָּ / וּבְסֵפֶר קֹהֶלֶת / לֹא רָאוּ מְפָרְשֵׁי הַזְּמָן בּוֹ
תוֹעֶלֶת / וְחָשְׁבוּ הָאֱוִילִים קְצָת דְּבָרָיו אִוֶּלֶת / עַד
בּוֹאֲךָ מְלוֹן קִצּוֹ וְיַעַר כַּרְמִלּוֹ / וְאַחֲרֵי נִמְכַּר –
גְּאֻלָּה תִּהְיֶה לוֹ.</p>

<p>עוֹדֶנּוּ מְדַבֵּר וְהִנֵּה יוֹסֵף הַצַּדִּיק, כָּבוֹד
מְנוּחָתוֹ / וְהוּא כְּחָתָן יוֹצֵא מֵחֻפָּתוֹ / וּבְרֹאשׁוֹ עֲטֶרֶת
זָהָב גְּדוֹלָה / וּבְבוֹאוֹ אֶל הַחֶבְרָה שָׂמְחָה וְצָהֲלָה / וְאַחַד
עָשָׂר אֶחָיו אַחֲרָיו לְחֶבְרָתוֹ / הַבְּכוֹר כִּבְכוֹרָתוֹ וְהַצָּעִיר
כִּצְעִירָתוֹ / וְכִרְאוֹתוֹ בְּאֹהֶל מֹשֶׁה הַחֶבְרָה הַנָּאוָה /
הִשְׁתַחֲוָה בְּמוּסָר וַעֲנָוָה / וַיֹּאמַר: שָׁלוֹם לְךָ, מֹשֶׂה אִישׁ
הָאֱלֹהִים, בְּבֵית אֲדֹנָי כְּזַיִת רַעֲנָן / שָׁלוֹם לְךָ, הַיּוֹשֵׁב
בְּסֵתֶר עֶלְיוֹן וּבְצֵל שַׁדַּי תִּתְלוֹנָן / וְשָׁלוֹם לְכָל
הַחֶבְרָה אֲשֶׁר בִּצְדָקָה תִכּוֹנָן / וַיֹּאמֶר אֵלָיו מֹשֶׁה: בּוֹא
יָבוֹא בְּרִנָּה צִיץ נֵזֶר הַקֹּדֶשׁ וְהָעֵדוּת / רִאשׁוֹן לַחָכְמָה
וְלָעֲנָוָה וְלַחֲסִידוּת / שָׁלוֹם לְךָ, שָׁלוֹם, אַשְׁרֶיךָ
וְאַשְׁרֶיךָ / וְשָׁלוֹם לְאַחֶיךָ הַנִּמְשָׁכִים אַחֲרֶיךָ / וַיִּפֶן
יוֹסֵף כֹּה וָכֹה וַיִּרְאֵנִי / וַיֹּאמֶר אֵלָי: חַי אָנִי / זֶה הוּא
הָאִישׁ אֲשֶׁר בְּפֵרוּשָׁיו לְטוֹבָה יִזְכְּרֵנִי / וְנָתַן בְּרֹאשִׁי
כֶּתֶר מַלְכוּת / כַּאֲשֶׁר דָּן אוֹתִי בִדְבָרָיו לִזְכוּת / וְכָתַב
מִמֶּנִי וּמִמַּעֲשַׂי שֶׁבַח בַּאֲרִיכוּת / וַיִּשְׁלַח יָדוֹ
וַיַּחֲזֶק בִּי / וַיֹּאמַר: שָׁלוֹם לְךָ, אִישׁ כִּלְבָבִי! / הַמְבָאֵר
כָּל סָתוּם וּמְדַבֵּר נְגִידִים! / וָאַעַן וָאֹמַר: צִבְאוֹת הַשָּׁלוֹם
יִלָּווּ עָלֶיךָ, תִּפְאֶרֶת הַחֲסִידִים / וַיֹּאמֶר אֵלַי יוֹסֵף: חַי
אָנִי, כִּי לִרְאוֹתְךָ עַתָּה בָאתִי / וּלְשַׁחֵר אֶת פָּנֶיךָ יָצָאתִי
/ בְּיַעַן בְּךָ נִכְבָּדוֹת מְדֻבָּר / כְּלָבִיא תָקוּם וְכַאֲרִי
תִּתְגַּבָּר / וְאֵין יוֹם אֲשֶׁר לֹא יְסֻפַּר בַּעַדְךָ מֵאוֹדוֹתֶיךָ /
וְשֶׁלֹּא נִשְׁתַּעֲשֵׁעַ בְּחִידוֹתֶיךָ / לְמִן הַיּוֹם הַזֶּה אֲשֶׁר
בָּא בְצֵל קוֹרָתֵינוּ רִבִּי אֵלִיָּהוּ מוֹדַעְתֶּךָ / וְסִפֶּר לָנוּ
שִׁירוֹתֶיךָ וּמְלִיצוֹתֶיךָ / וּבְפֵרוּשׁ אוֹמְרִים הַכֹּל כִּי גָבְרָה
יַד שִׂכְלְךָ בַּשִּׁירִים וּבַמְּלִיצוֹת / וְהֵם לְבַדָּם צְבִי לְכָל
הָאֲרָצוֹת / וְהָיוּ שִׁירֵי זוּלָתְךָ כְּאַבְנֵי גִיר מְנֻפָּצוֹת / לֹא
נִכְּרוּ בַּחוּצוֹת / הֶבֶל הֵמָּה מַעֲשֵׂי תַּעְתּוּעִים / וְעַתָּה
חֲזַק, הַדּוֹד הַנָּעִים / כִּי אִתָּנוּ תִהְיֶה יוֹם יוֹם
שַׁעֲשׁוּעִים!</p>

<p>וַיְהִי בִּהְיוֹתֵנוּ בַמַעֲמָד הַהוּא הַנִּכְבָּד
רָאִינוּ עֶשֶׂר חֻפּוֹת / בִּגְלוֹמֵי תְכֵלֶת וְאַרְגָּמָן מְחֻפּוֹת /
וּמִפְּנִימָה זָהָב מוּפָז מְצֻפּוֹת / וְכָל אֶבֶן יְקָרָה מְסֻכָּתָם /
סַפִּיר גִּזְרָתָם / וְשָׁמָּה יָשְׁבוּ כִסְאוֹת נִשָּׂאוֹת / בַּפָּז
מְסֻלָּאוֹת / מְשֻׁבָּצִים זָהָב וּבַתַּרְשִׁישׁ מְמֻלָּאוֹת /
וַעֲטָרוֹת יְקָרוֹת, הֵם הוֹד וְהָדָר / וְנֶגְדָּם אוֹר הַשֶּׁמֶשׁ קָדָר
/ וָאֹמְרָה: לְמִי הַחֻפּוֹת הַיְּקָרוֹת / וְהַכִּסְאוֹת וְהָעֲטָרוֹת
הַהֲדוּרוֹת? / וַיֹּאמֶר אֵלַי דָּנִיֵּאל אִישׁ חֲמוּדוֹת: חַיֶּיךָ! /
אֵלֶּה הֵם לַעֲשָׂרָה הֲרוּגֵי מְלוּכָה / וָאֹמְרָה: וְאַיֵּה אֵפוֹ הֵם
/ וּנְשַׂחֵר כַּיּוֹם אֶת פְּנֵיהֶם / וַיֹּאמֶר דָּנִיֵּאל: נָסְעוּ
מִזֶּה עִם הַשָּׂר מִיכָאֵל / וְעִמָּם רַבֵּנוּ הַקָּדוֹשׁ וּשְׁמוּאֵל /
וְהִנָּם כּוֹרְעִים וּמִתְחַנְּנִים לִפְנֵי הָאָדוֹן אֲדֹנָי אֱלֹהֵי
יִשְׂרָאֵל / וּמִתְפַּלְלִים בְּעַד הַשְּׁאֵרִית הַנִּמְצָאָה
לְהַצְמִיחַ לָהּ גּוֹאֵל / כִּי רָאוּ אֶת עֳנִי יִשְׂרָאֵל מְאֹד מוֹרֶה
/ וְלֹא יִתְּנוּ דֳמִי לוֹ עַד רוּחַ מִמָּרוֹם יֵעָרֶה / לְקָרֵב קֵץ
הַגְּאֻלָּה / וְעַד יְכוֹנֵן וְעַד יָשִׂים אֶת יְרוּשָׁלַיִם בָּאָרֶץ
תְּהִלָּה.</p>

<p>וַיּוֹסֶף עוֹד דַּבֵּר אֵלַי דָנִיֵּאל אִישׁ חֲמוּדוֹת /
וַיֹּאמַר: הֲתַחְפֹּץ לִרְאוֹת חָמֵשׁ חֻפּוֹת נִכְבָּדוֹת / אֲשֶׁר
לַחֲמִשָּׁה רֵעֶיךָ אֲשֶׁר הֵם חַיִּים עֲדֶנָּה מוּעָדוֹת? / וָאַעַן
וָאֹמַר: בְּחַיָּי! אֶחְפֹּץ, מִי יִתֵּן וְתַרְאֵנִי הַדְרָתָם /
וְיִפְעָתָם וְיִקְרָתָם / וְאִם תּוֹדִיעֵנִי שְׁמוֹתָם / וּבַמֶּה גָדוֹל
כֹּחָם / אָז אֶתְנֶחָם / וַיֹּאמֶר אֵלָי: שָׂא נָא עֵינֶיךָ וּרְאֵה /
וּבִין בַּדָּבָר וְהָבֵן בַּמַּרְאֶה / וָאֶשָּׂא עֵינַי וָאֶרְאֶה /
וְהִנֵּה חָמֵשׁ חֻפּוֹת נוֹרָאוֹת / יְפוֹת הַמַּרְאֶה וְהַבְּרִיאוֹת /
וַעֲטָרוֹת מִפָּז וּמִזָּהָב נֶחֱמָדוֹת / וַיֹּאמֶר אֵלָי: אֵלֶּה
הַחֻפּוֹת הַנִּכְבָּדוֹת / הִיא נַחֲלַת עַבְדֵי אֲדֹנָי וְצִדְקָתָם /
אֲשֶׁר הֵם עַל לוּח לֵב הַזְּמַן חוֹתָם.</p>

<p>הַחֻפָּה הָרִאשׁוֹנָה, אֲשֶׂר שָׂשׂוֹן וְשִׂמְחָה בָהּ
יִמָּצֵא / אֶל הַשָּׁלֵם פְּלוֹנִי מִפֵּירוּשָׁא בַּגּוֹרָל תֵּצֵא /
בָּרֵךְ אֲדֹנָי חֵילוֹ וּפֹעַל יָדָיו תִּרְצֶה / בְּיַעַן כָּל
הַשְּׁלֵמוּת בּוֹ עַד צַוָּאר יֶחֱצֶה / מִן הָרֹאשׁ עַד לְעֻמַּת הֶעָצֶה
/ מַבְרִיחַ מִן הַקָּצֶה אֶל הַקָּצֶה / וְלָכֵן לִפְנֵי אֲדֹנָי יֵרָצֶה
/ זֶה הָאִישׁ – אֵין לִתְהִלּוֹתָיו חֵקֶר / וְהַגְּדוֹלָה שֶׁבָּהֶם
שֶׁלֹא אָמַר לְעוֹלָם שֶׁקֶר / נֶאֱמָן בַּמַּעֲשֶׂה וּבַדִּבּוּר /
וְרֹאשׁ לַמִּשְׁתַּתְּפִים בְּצָרַת הַצִּבּוּר / כָּרַת בְּרִית
לְעֵינָיו וְלֹא הִתְבּוֹנֵן עַל בְּתוּלָה / וְלֹא הוֹצִיא לְעוֹלָם
מִפִּיו דְּבַר נְבָלָה / שָׂנֵא הַמַּחֲלֹקֶת וּמִמֶּנּוּ בָרָח / אִם
הוּא לַמַּעֲרָב – הוּא לַמִּזְרָח / וְעִם פּוֹעֲלֵי אָוֶן לֹא אָרָח /
וְלָכֵן כְּבוֹד אֲדֹנָי עָלָיו יִזְרָח / וְיַשְׁרֵשׁ וְיָצִיץ וּפָרָח /
הוּא קִיֵּם מִצְוַת ׳לֹא תִטֹּר וְלֹא תִקֹּם׳ / וְרֹאשׁ לַמִּתְנַדְּבִים
בְּכָל מָקוֹם / בֵּיתוֹ פָתוּחַ לָרְוָחָה / וּמְקַבֵּל אֶת כָּל הָאָדָם
בְּשִׂמְחָה / כַּמָּה מִקְרִים עָבְרוּ עָלָיו, אֲשֶׁר לְסַפְּרָם
הַזְּמַן יֶאֱרַךְ / עַל הַכֹּל אָמַר: יְהִי שֵׁם אֲדֹנָי מְבֹרָךְ! / לֹא
הִתְקַצֵּף עַל מִקְרֵי הַזְּמָן / וְסָבַל הַכֹּל מֵאַהֲבַת הָאֵל
הַנֶּאֱמָן / שָׂם בֵּיתוֹ בֵּית וַעַד לַחֲכָמִים / וַיִּבֶן מִקְדָּשׁ
כְּמוֹ רָמִים / וּדְבָרָיו נֶחֱמָדִים מִזָּהָב וּמִפַּז רָב / וְעִם
שׁוֹנִים בַּל יִתְעָרָב / נָתַן לוֹ הָאֵל אֶת בְּרִיתוֹ שָׁלוֹם /
וְאִישׁ חָשַׁב לִדְמוֹת בְּמִדּוֹתָיו – חָלַם חֲלוֹם / הוּא יָחֹן
הַדַּלִּים וּמִבִּרְכָתוֹ יַעֲנִיקֵם / וְסַעֲרַת הָעֲנִיִּים
וְהָאֶבְיוֹנִים לִדְמָמָה יָקֵם / יִרְוְיוּן מִדֶּשֶׁן בֵּיתוֹ
וּמִנַּחַל עֲדָנָיו יַשְׁקֵם / וּבַעֲבוּר הֱיוֹתוֹ מְעִיל צְדָקָה עוֹטֶה
וּבֶגֶד בּוֹגְדִים מַעְדֶּה / תִּהְיֶה בִּרְכַּת אֲדֹנָי בְּכָל אֲשֶׁר
לוֹ בַּבַּיִת וּבַשָּׂדֶה / וּמִן הַשָּׁמַיִם יַעֲלוּ לוֹ מַרְפֵּא
וַאֲרוּכָה / וְזַרְעוֹ לִבְרָכָה.</p>

<p>וְהַחֻפָּה הַשֵּׁנִית אֶל הַנִּכְבָּד פְּלוֹנִי שַׁר
הַצָּבָא / אֲשֶׁר קָנָה לוֹ חַיֵּי הָעוֹלָם הַבָּא / כַּאֲשֶׁר עָמַד
בַּפֶּרֶץ בְּעַד עַם אֲדֹנָי / הוּא בִגְבוּרָתוֹ שֵׁנִי לַחַשְׁמוֹנַאי /
הוּא הִכָּה אֶת שְׁנֵי אֲרִיאֵל / וְהֵסִיר חֶרְפָּה מֵעַל יִשְׂרָאֵל /
לוֹ שֵׁם בִּשְׁלשָׁה הַגִּבּוֹרִים / וְלוֹ הַסּוּסִים הָאַבִּירִים /
וְכַאֲשֶׁר אֶל מִלְחֶמֶת אֲדֹנָי פּוֹשֵׁט – יְשִׂימֵם חֲלָלִים
מְדֻקָּרִים / וְכָל הָעָם יְשׁוּבוּן אַחֲרָיו אַַךְ לְפַשֵּׁט /
וּמִשְּׁלַל אוֹיְבֵי אֲדֹנָי מַעֲרֻמֵּי יִשְׂרָאֵל יְקַשֵּׁט / יַחֲרִיד
צָרִים וִיבַלַּע עֲצָתָם / וְיִרְדֹּף אוֹיבָיו וְיַשִּׂיגֵם וְלֹא
יָשׁוּב עַד כְּלוֹתָם / יְצַוֶּה הָאֵל לוֹ מַלְאָכָיו / לְשָׁמְרוֹ
בְּכָל דְּרָכָיו / פֶּן תִּגֹּף בָּאֶבֶן רַגְלוֹ / וְנֶגַע לֹא יִקְרַב
בְּאָהֳלוֹ / בְּיַעַן אֲשֶׁר לוֹ עִם הַגְּבוּרָה / הַנְּדִיבוּת
הַגְמוּרָה / וְלוֹ הַבַּיִת הַפָּתוּחַ לָרְוָחָה / אֵין פֶּרֶץ בְּבֵיתוֹ
וְאֵין יוֹצֵאת וְאֵין צְוָחָה / לְאֵין אוֹנִים פְקַח־קוֹחַ / שָׁם
הִרְגִּיעוּ הַיְּעֵפִים וּמָצְאוּ לָהֶם מָנוֹחַ / וְשָׁם יָנוּחוּ
יְגִיעֵי כֹחַ / שָׁם כָּל מָרֵי נֶפֶשׁ יָצְאוּ לָרְוָיָה / וְשָׁם
יִמְצְאוּ אֲכִילָה, שְׁתִיָּה וּלְוָיָה / לוֹ הַדִּבּוּר הֶעָרֵב / כָּל
עוֹבֵר וָשָׁב יֶאֱסֹף הַבַּיְתָה וִיקָרֵב / לוֹ סֵבֶר הַפָּנִים
הַיָּפוֹת / וְנָתַן נְשֵׁי בֵיתוֹ לְרַקָּחוֹת וּלְטַבָּחוֹת וּלְאוֹפוֹת
/ לְהַשְׂבִּיעַ בְּצַחְצָחוֹת הַנְּפָשׁוֹת הַשּׁוֹאֲפוֹת / אֲשֶׁר
בְּרָעָב מִתְעַטְּפוֹת / וּמַלּוּחַ עֲלֵי שִׂיחַ קוֹטְפוֹת / וּמַה
נֹּאמַר מֵאִשְׁתּוֹ הָאֲיֻמָּה / אֲשֶׁר הִיא לְכָל הַלָּנִים בְּצֵל
קוֹרָתָהּ לְאָמָה / הִיא הַדַּלִּים מְרַחֶמֶת וְהָאֶבְיוֹנִים מְחוֹנֶנֶת
/ וּלְכָל עוֹבֵר וָשָׁב הִיא אֵם וְאוֹמֶנֶת / יְשַׁלֵּם אֲדֹנָי
פָּעֳלָהּ בְּתוֹךְ שְׁאָר הַחֲסִידוֹת וְהַנְּבִיאוֹת / וּתְהִי
מַשְׁכֻּרְתָּה שְׁלֵמָה מֵעִם אֲדֹנָי צְבָאוֹת!</p>

<p>וְהַחֻפָּה הַשְּׁלִישִׁית אֶל הַשָּׂר רִבִּי פְלוֹנִי,
אִישׁ כִּלְבָבֶךָ / אֲשֶׁר אֲהֵבְךָ וּבֵרַכְךָ וְהִרְבֶּךָ / יַעַן
אֲשֶׁר שָׂם נַפְשׁוֹ בְּכַפּוֹ / וְנָהַם כַּכְּפִיר וְאָחַז טַרְפּוֹ /
וְרָעֲשָׁה הָאָרֶץ מִקִּצְפּוֹ / וְהֵשִׁיב אָחוֹר צָרֵי יְהוּדָה
וּבִנְיָמִין מִפֹּה וּמִפֹּה / עַד אֲשֶׁר עָמַד יָם הַתְּלָאוֹת
מִזַּעְפּוֹ / הוּא עָשָׂה לְיִשְׂרָאֵל הַצָּלוֹת אֵין מִסְפָּר /
תִּיטַבְנָה לַאדֹנָי מִשּׁוֹר פָּר / לֹא תַאֲמִין כִּי יְסֻפָּר / הוּא
הֶעֱבִיר גִּלּוּלִים מִן הָאָרֶץ / וְאֶת כָּל הַטָּמֵא בַּשָּׁרֶץ /
וְיַעַן בִּהְיוֹתוֹ דוֹרֵשׁ טוֹב לְעַמּוֹ / יִהְיֶה אֱלֹהָיו עִמּוֹ /
וְיַצְלִיחֵהוּ בְכָל דְּרָכָיו וַעֲלִילוֹתָיו / וְיַפְרֵהוּ וְיַרְבֵּהוּ
מֵאֲבוֹתָיו.</p>

<p>וְרֵוֵהּ דִּי רְבִיעָאָה דָּמֵה לְבַר אֱלָהִין /
וְלַעֲלוֹת אֶל רוּם הַמַּעֲלוֹת יָהִין / וְלוֹ הַחֻפָּה הָרְבִיעִית
הַנּוֹרָאָה / הוּכְנָה לוֹ מֵעֵת הַבְּרִיאָה / הוּא הַמַּשְׂכִּיל
פְּלוֹנִי בַּר פְּלוֹנִי הָעוֹלֶה בְמַדְרֵגוֹת הַסֻּלָּם / עַד אֲשֶׁר
יִשְׁלַח יָדוֹ וְלָקַח גָּם מֵעֵץ הַחַיִּים וְאָכַל וָחַי לְעוֹלָם /
וּבוֹ נִכְבָּדוֹת מְדֻבָּר / קָרוֹי וְתַנּוֹי וְסַבָּר / עָלָיו
הַנְּדִיבוּת בְּרֹאשׁ הוֹמִיּוֹת תִּקְרָא בִלְשׁוֹנָהּ / לֵאמֹר: זֶה
יָצָא רִאשׁוֹנָה / וְיַד כָּל נְדִיבֵי עַמִּים בָּאַחֲרוֹנָה / וְקֹרָא
לוֹ גוֹדֵר פֶּרֶץ הַקְּהִלָּה / וּמְחַזֵּק אֶת בֶּדֶק בֵּיתוֹ לְתִתּוֹ
לְשֵׁם וְלִתְהִלָּה / בֵּיתוֹ לְתוֹרָה וְלִתְעוּדָה לְאֹהֶל מוֹעֵד /
וְהָיָה כָּל מְבַקֵּשׁ אֲדֹנָי שָׁם יִוָּעֵד / וְאָנֹכִי הַיּוֹדֵעַ
וָעֵד / וְלָכֵן יִהְיֶה עִם מַצְדִּיקֵי הָרַבִּים כַּכּוֹכָבִים לְעוֹלָם
וָעֶד / הוּא הֶעְתִּיק מִפֵּרוּשֶׁיךָ קְצָת, בְּאַהֲבָתוֹ אוֹתָם /
וְשָׂם אוֹתָם עַל לִבּוֹ חוֹתָם / וְלֹא יִשְׁקֹט וְלֹא יָנוּחַ עַד
יַעְתִּיק שְׁאֵרִיתָם / וְיַשְׂכִּיל וְיָבִין לְאַחֲרִיתָם / וְיִרְאֶה
וְיַעֲשֶׂה בְּתַבְנִיתָם.</p>

<p>וְהַחֻפָּה הַחֲמִישִׁית אֶל הַמַּשְׂכִּיל רִבִּי
פְלוֹנִי מֵעִיר פְּלוֹנִית, אֲשֶׁר הִשְׁבִּיחַ מְשׁוֹרְרֵי הַזְּמַן
בְּשִׁירָיו אֲשֶׁר הֶרְאָנוּ / וּבָאוּ לְיָדֵינוּ וְהִנְאָנוּ / עָלָה
לַשָּׁמַיִם שִׂיאוֹ / וּמִמַּעַל לִמְשֹוֹרְרֵי הַזְּמַן שָׂם כִּסְאוֹ /
לָאוּ מְשׁוֹרְרֵי תֵבֵל לַעֲשׂוֹת שִׁיר כָּמוֹהוּ / וְלֹא יָכְלוּ
עֲשֹׂהוּ / וְנֶחְשְׁבוּ לוֹ מֵאֶפֶס וָתֹהוּ / גָּבַר בְּטוּב שִׂיחָיו
וּמַעֲנָיו / וּבְצַחוּת לְשׁוֹנוֹ וְהֶגְיוֹנָיו / עַל כָּל אֲשֶׁר הָיוּ
לְפָנָיו / אֵת אֲשֶׁר מְבָרֵךְ – יְבֹרַךְ, וַאֲשֶׁר יָאֹר – יוּאָר /
וַאֲשֶׁר לֹא יְפָאֵר בִּלְשׁוֹנוֹ – אֵינֶנּוּ מְפֹאָר / וְאֵין כָּמוֹהוּ
בַּשִּׁיר יִרְקָח / כִּי שִׁירוֹ כָּאֵשׁ יִתְלַקָּח / וְלוֹ הַשִּׁיר
הַנִּמְרָץ וְהַנֶעֱרָב / בִּלְשׁוֹן עִבְרִי וּבִלְשׁוֹן נָצְרִי
וּבִלְשׁוֹן עֲרָב / וְכָל זָר לֹא יִקְרָב / לוֹ הַיָּד הַמְּלֻמֶּדֶת
לַקְּרָב / חָרוֹב יֶחֱרָב / הוּא יַעֲשֶׁה בַחֶרֶב נוֹרָאוֹת / וּבַחֲנִית
פִּלְאֵי פְלָאוֹת / אֲשֶׁר לֹא תִשְׂבַּע עַיִן לִרְאוֹת / יַרְעִישׁ כָּל
מַלְכֵּי גוֹיִים כֻּלָּם / וְכָל רוֹזְנֵי אֶרֶץ אֲשֶׁר מֵעוֹלָם /
בַּחֲנִית, יַעֲשֶׂה בָּהּ נִפְלָאוֹת לְעֵינֵיהֶם / וּבְעוֹפְפוֹ חַרְבּוֹ
עַל פְּנֵיהֶם / הוּא סָבַב בֵּית אֵל וְהַגִּלְגָּל, אֱדוֹם וְאַשּׁוּר /
וְכַנָּמֵר עַל דֶּרֶךְ יָשׁוּר / הוּא סָבַב נַחֲלַת מִצְרַיִם וְעָבַר
גְּשׁוּר / וְלַחֲזוֹת הוֹדוֹ בָּנוֹת צָעֲדָה עֲלֵי שׁוּר / שָׂחֲקוּ
בְנוֹת הַחֵן לְעֻמָּתוֹ / וְעוֹדֶנּוּ מַחֲזִיק בְּתֻמָּתוֹ / חֲמָדוּהוּ
הַשָּׂרִים וְהַמְּלָכִים / וּפֵאֲרוּהוּ הַנְּסִיכִים / וְלִפְנֵי
מְלָכִים יִתְיַצָּב, בַּל יִתְיַצֵּב לִפְנֵי חֲשֻׁכִּים / פָּחֲדוּ
אֵילֵי הָאָרֶץ מִיִּרְאַת חִצֵּי לְשׁוֹנוֹ / וּמִגַּעֲרַת אִמְרֵי
כְתָבָיו וּמֵהֲדַר גְּאוֹנוֹ / שָׂרָה עִם מְלָכִים וְעִם הֶגְמוֹנִים
וַיּ וּכָל / וְשַׁעֲרֵיהֶם לְפָנָיו נִפְתָּחוּ וְנָמוֹג הַהֵיכָל /
וּבִרְאוֹתוֹ כִּי כָל אֵילֵי הָאָרֶץ יִתְבָּרְכוּ בִשְׁמוֹ / קִנֵּא
לְאַרְצוֹ וַיַּחֲמֹל עַל עַמּוֹ / וְעָמַד בַּפֶּרֶץ כְּנֶגֶד בּוֹגְדֵי
בֶגֶד / וַיַּשְׁלֵךְ אֶת נַפְשׁוֹ מִנֶּגֶד / הוּא הָלַךְ בִּפְרוֹבִנְצָה
אֶל אַלּוּף מַגְדִּיאֵל / וְדִבֶּר טוֹב עַל יִשְׂרָאֵל / הוּא עַל אֵילֵי
הָאֶָרֶץ יִשָּׂא מְשָׁלוֹ / וְעַל נִכְבַּדֶּיהָ יַרְעֵם בְּקוֹלוֹ /
וּבַמְלָכִים יִתְקַלָּס וְרוֹזְנִים מִשְׂחָק לוֹ / הָיָה, בִּהְיוֹתוֹ
פְּנֵיהֶם מְשַׁחֵר / לְדִמְיוֹן הַסּוֹחֵר / נָתַן דִּבְרֵי נְגִידִים /
וְלָקַח כֶּסֶף וְזָהָב וּבְגָדִים / יָצָא לוֹ שֵׁם בַּגּוֹיִים /
וַיָּבוֹא בַּעֲדִי עֲדָיִים / הוּא נִלְחַם מִלְחֶמֶת אֲדֹנָי וְתוֹרָתוֹ
בַּשְּׁעָרִים / עִם נְבִיאֵי הַבַּעַל וְהַכְּמָרִים / וּבְשִׂכְלוֹ
עָרוֹם יַעֲרִים / טְעָנוּהוּ חִטִּים – וְהוֹדָה לָהֶם שְׂעוֹרִים / הוּא
הֶרְאָה בִּמְלִיצוֹתָיו הַחֲמוּדוֹת / כִּי לְיִשְׂרָאֵל בְּכָל חָכְמָה
עֶשֶׂר יָדוֹת / וְלָכֵן נָתְנוּ לוֹ מַהְלְכִים / בְּעוֹלַם
הַמַּלְאָכִים.</p>

<p>וַיְהִי אַחֲרֵי כֵן וַיֹּאמֶר אֵלַי דָּנִיֵּאל אִישׁ
חֲמוּדוֹת / הֲתַחְפֹּץ לִרְאוֹת חֻפּוֹת נִכְבָּדוֹת / אֲשֶׁר לִגְאוֹנֵי
עוֹלָם מוּעָדוֹת / וָאַעַן וָאֹמַר: חַיֶּיךָ! חָפַצְתִּי לִרְאוֹתָם /
וְעַתָּה הַרְאֵנִי הַדְרָתָם / וַיַּרְאֵנִי חֻפּוֹת, סַפִּיר גִּזְרָתָם
/ וְכָל אֶבֶן יְקָרָה מְסֻכָּתָם / תִּלְאֶינָה הַלְּשׁוֹנוֹת לְתָאֵר
יִפְעָתָם / וְהַחֲמוּדוֹת אֲשֶׁר סְבִיבוֹת גִּבְעָתָם / וָאֹמְרָה
אֵלָיו: אֲדוֹנִי! לְמִי הַחֲמוּדוֹת הָאֵלֶּה אֲשֶׁר אֲנִי רוֹאֶה? /
וַיֹּאמֶר אֵלָי: בִּין בַּדָּבָר וְהָבֵן בַּמַּרְאֶה / הַחֻפּוֹת
הָאֵלֶּה אֶל הַחֲסִידִים גְּאוֹנֵי עוֹלָם פְּלוֹנִי וּפְלוֹנִי
מֵאוֹרְבְיֶטוֹ / אֲשֶׁר מַעֲשֵׂה אֲדֹנָי רָאוּ וְאֶת פָּעֳלוֹ הִבִּיטוּ
/ וְאָסְפוּ כָל הַמִּדּוֹת הַחֲמוּדוֹת / וּבָם מְדֻבָּר נִכְבָּדוֹת /
וְהַמִּדָּה אֲשֶׁר בָּהּ זָכוּ אֶל זֹאת הַמַּעֲלָה הַמְהֻלָּלָה / הִיא
הֱיוֹת לָהֶם עַל הַדַּלִּים חֶמְלָה / שָׁמְעוּ צַעֲקַת הַדַּלִּים וְלֹא
הֶחֱרִישׁוּ / וְרִחֲמוּ הַגּוֹלִים וּפְנֵיהֶם לֹא הוֹבִישׁוּ / וְכָל
מַעֲרֻמֵּיהֶם הִלְבִּישׁוּ / עָשׂוּ בְעִנְיַן הַצְּדָקָה פִּלְאֵי
פְלָאוֹת / וּבִנְדִיבוּת הַיָּד עָשׂוּ נוֹרָאוֹת / לָהֶם הַבַּיִת
הַפָּתוּחַ לָרְוָחָה / וְהַיָּד – לְהִתְנַדֵּב פְּתוּחָה / וְהַפָּנִים
לְקַבֵּל הָאֶבְיוֹנִים בְּשִׂמְחָה / כַּמָּה יְתוֹמוֹת הִשִּׂיאוּ /
כַּמָּה אַלְמָנוֹת לִרְאוֹת טוֹב הֵבִיאוּ / וְכַמָּה אֲסִירִים
בַּכּוֹשָׁרוֹת הוֹצִיאוּ / וּבִימֵי רְעָבוֹן עָשׂוּ כַמָּה צְדָקוֹת /
וְהִשְׂבִּיעוּ נְפָשׁוֹת שׁוֹקֵקוֹת / וּבִרְכַּת אוֹבֵד עֲלֵיהֶם תָּבוֹא
/ וְלָכֵן אֵין לְהִפָּלֵא אִם יֵשׁ לָהֶם בְּהֵיכַל אֲדֹנָי
מָבוֹא.</p>

<p>וַיְהִי בִּהְיוֹתֵנוּ בַמַּעֲמָד הַנִּכְבָּד / וַיֹּאמֶר
אֵלַי דָּנִיֵּאל אִישׁ חֲמוּדוֹת: חַיֶּיךָ! זֶבֶד טוֹב אוֹתְךָ הָאֵל
זָבָד / כַּאֲשֶׁר הֶרְאֲךָ מִן הֶעָבָר וּמִן הֶעָתִיד דְּבָרִים
נוֹרָאִים / וְרָאִיתָ מַעֲמַד הַקְּדוֹשִׁים וְהַנְּבִיאִים / אֲשֶׁר
בְּעֵדֶן גַּן אֱלֹהִים צוֹבְאִים / וּמַעֲמַד הָרְשָׁעִים אֲשֶׁר יָרְדוּ
פְלָאִים / וְנַפְשָׁם בְּתוֹךְ לְבָאִים / יֶהְגּוּ אַךְ נְכָאִים / וְלֹא
הֶרְאוּךָ מִן הַשָּׁמַיִם כָּל זֹאת / רַק לְמַעַן יֵדְעוּ בְּנֵי
הָעוֹלָם הַקּוֹרוֹת אֲשֶׁר עֲלֵיהֶם בָּאוֹת / וְלָכֵן שְׁמֹר לְךָ אֶת
כָּל הַדְּבָרִים אֲשֶׁר רָאִיתָ וּכְתַבְתָּם עַל סֵפֶר לְזִכָּרוֹן /
וְשַׂמְתָּם מִצַּד הָאָרוֹן / לְמַעַן יֵדְעוּ אוֹתָם דּוֹר אַחֲרוֹן /
וְעַתָּה, בְּעוֹד בַּחַיִּים חַיָּתְךָ קְרָא בְגָרוֹן / וְהוֹדַע
לְאַנְשֵׁי דוֹרְךָ אֶת אֲשֶׁר רָאוּ עֵינֶיךָ / וַאֲשֶׁר שָׁמְעוּ
אָזְנֶיךָ / וַאֲנִי דָּנִיֵּאל אֲשֶׁר יָצָאתִי לְהַשְׂכִּילְךָ בִינָה
בִּתְחִלַּת תַּחֲנוּנֶיךָ / אַפְקִיד אֶת רוּחֲךָ בְּיַד קוֹנֶךָ /
וְהוּא, לְמַעַן חֲסָדָיו, יַשֶּׁה לְךָ מֵעֲווֹנֶךָ / וְאַתָּה פְּנֵה
לְךָ אֶל הַשְּׂמֹאל אוֹ אֶל הַיָּמִין / וְלֵךְ לַקֵּץ וְתָנוּחַ,
וְתַעֲמֹד לְגוֹרָלְךָ לְקֵץ הַיָּמִין.</p>

<p>וַיְהִי כַּהֲתִמּוֹ לְדַבֵּר דְּבָרָיו – נֶעְלַם
מֵעֵינַי וְלֹא רְאִיתִיו / בִּקַּשְׁתִּיו וְלֹא מְצָאתִיו / וּבִהְיוֹתִי
בְעֹמֶק הַסְּעָרָה, מְשׁוֹטֵט אַחֲרָיו, אוּלַי אֶמְצָאֶנּוּ, מִשְּׁנָתִי
נֵעוֹרְתִּי / וּבְזָכְרִי אֶת הַדְּבָרִים אֲשֶׁר רָאִיתִי בֶחָזוֹן
נִבְעַתִּי וְיָגֹרְתִּי / וְחָרַדְתִּי לְנַפְשִׁי וּמִשְּׁנַת הֶבְלִי
הֱקִיצוֹתִי / וְאֶת יָדִי לִכְתֹּב מַה שֶּׁשָּׁמַעְתִּי וְרָאִיתִי
הֲרִיצוֹתִי / לֹא חִסַּרְתִּי וְלֹא הוֹתַרְתִּי בְּכָל כֹּחִי.</p>

<p>וְהָאֱלֹהִים אֲשֶׁר הוּא שִׂמְחַת גִּילִי, צוּר עֻזִּי,
מַחְסִי וּמִבְטַחִי / הַמַּבְטִיחִי עֲלֵי שְׁדֵי אִמִּי וּמִבֶּטֶן
גּוֹחִי / יֶעֱרַב עָלָיו שִׂיחִי / וּבְלִבּוֹת נְדִיבֵי עַמּוֹ יַעֲרֹף
כַּמָּטָר לִקְחִי / וְיִהְיוּ דְבָרַי עַל לוּחַ לִבּוֹתָם נִרְשָׁמִים /
וְלֹא אֶהְיֶה כִמְנַגֵּן אֶל הַמֵּתִים וּכְצוֹעֵק אֶל הַצְּלָמִים /
וְהִנְנִי יָדַי לַשָּׁמַיִם פְּרוּשׂוֹת / שֶׁכָּל עוֹד נִשְׁמָתִי בִי
אֶזְכֶּה לִלְמֹד וּלְלַמֵּד, לִשְׁמֹר וְלַעֲשׂוֹת / וּבְאַחֲרִיתִי
יִהְיֶה חֶסֶד אֱלֹהִים תּוֹמֵךְ בִּימִינִי וְסוֹעֵד / וְיִתֵּן כָּבוֹד
מְנוּחָתִי אֲשֶׁר שָׁם אִוָּעֵד / עִם מַצְדִּיקֵי הָרַבִּים
כַּכּוֹכָבִים לְעוֹלָם וָעֶד.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/36886">https://benyehuda.org/read/36886</a></div></body></html>