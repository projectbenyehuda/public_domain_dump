<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לִכְבוֹד רַבִּי שִׁמְעוֹן בַּר יוֹחַאי</title>
	<meta name="author" content="ישראל דושמן"/>
</head>
<body>

<blockquote>
<p>יָמִים אֲחָדִים לִפְנֵי לַ&quot;ג בָּעֹמֶר בָּא אֶלִי לַחֲצֵרוֹ שֶׁל בֶּנִי
וּמָצָא אוֹתוֹ מֵרִיץ רַכֶּבֶת עַל פְּנֵי פַּסֵי-עֵץ צָרִים.</p>

<p>&#8220;בֶּנִי!&#8221; קָרָא אֶלִי, &#8220;הַנַּח אֶת הָרַכֶּבֶת שֶׁלְּךָ! הֲשָׁכַחְתָּ
שֶׁבְּקָרוֹב יִהְיֶה לַ&#8221;ג בָּעֹמֶר?&quot;</p>

<p>&#8220;וּבְכֵן?&#8221; אָמַר בֶּנִי בְּשַׁלְוָה כְּדַרְכּוֹ, &#8220;מַה בְּכָךְ?&#8221;</p>

<p>&#8220;צָרִיךְ לִדְאֹג לַהַדְלָקָה, לְהָכִין עֵצִים&#8221;, הִתְרַגֵּשׁ אֶלִי,
&#8220;וְהוּא אוֹמֵר לִי: &#8216;מַה בְּכָךְ&#8217;?&#8221;</p>

<p>בֶּנִי הֶעֱבִיר אֶת הָרַכֶּבֶת עַל פַּסִים אֲחֵרִים וּפָלַט:</p>

<p>&#8220;לִי אֵין עֵצִים&#8221;.</p>

<p>&quot; &#8216;לִי אֵין עֵצִים&#8217;!&quot; חִקָּה אוֹתוֹ אֶלִי בְּרֻגְזָה, &#8220;וְלִי יֵשׁ?
צָרִיךְ &#8216;לִסְחֹב&#8217; מֵאֵיזֶה מָקוֹם. הִנֵּה עַל יַד בֵּיתְכֶם בּוֹנִים
בַּיִת גָּדוֹל. בּוֹא &#8216;נִסְחַב&#8217; מְעַט עֵצִים וְנַטְמִין אוֹתָם בֶּחָצֵר
שֶׁלָּכֶם&#8221;.</p>

<p>בֶּנִי הִפְסִיק אֶת הַמִּשְׂחָק בָּרַכֶּבֶת, הֵרִים אֶת רֹאשׁוֹ וְשָׁאַל
בְּתִמָּהוֹן:</p>

<p>&#8220;מַה פֵּרוּשׂ &#8216;נִסְחַב&#8217;? הֲרֵי הָעֵצִים לֹא שֶׁלָּנוּ הֵם!&#8221;</p>

<p>&#8220;מְעַט עֵצִים, אֵין בְּכָךְ כְּלוּם&#8221;. הִרְגִּיעַ אוֹתוֹ אֶלִי.</p>

<p>אַךְ בֶּנִי עָמַד עַל דַּעְתּוֹ וְעָנָה בִּמְנוּחָה:</p>

<p>&#8220;אִם מְעַט וְאִם הַרְבֵּה, עֲבֵרָה חֲמוּרָה הִיא&#8221;.</p>

<p>&#8220;טִפֵּשׁ!&#8221; קָרָא אֶלִי, &#8220;אֵין זֹאת עֲבֵרָה כְּלָל. אַדְרַבָּה, מִצְוָה
הִיא. הֵן זֶה לִכְבוֹד רַבִּי שִׁמְעוֹן בַּר יוֹחַאי!&#8221;</p>

<p>&#8220;וּמִי הָיָה רַבִּי שִׁמְעוֹן זֶה?&#8221; שָׁאַל בֶּנִי, &#8220;הַאִם הָיָה רֹאשׁ
לְגַנָּבִים וּלְשׁוֹדְדִים?&#8221;</p>

<p>אֶלִי פָּרַץ בִּצְחוֹק:</p>

<p>&#8220;תִּינוֹק! אֵינוֹ יוֹדֵעַ מִי הָיָה רַבִּי שִׁמְעוֹן! זֶה הָיָה תַּנָּא
גָּדוֹל וְצַדִּיק&#8221;.</p>

<p>&#8220;אִם הָיָה צַדִּיק&#8221;, הֵעִיר בֶּנִי, &#8220;לֹא יָפֶה &#8216;לִסְחֹב&#8217; עֵצִים
לִכְבוֹדוֹ&#8221;.</p>

<p>&#8220;חָכָם שֶׁכְּמוֹתֶךָ!&#8221; אָמַר אֶלִי, &#8220;וְאֵיךְ אֶפְשָׁר לַעֲרֹךְ הַדְלָקָה
בְּלִי עֵצִים?&#8221;</p>

<p>&#8220;אֶפְשָׁר לְהַשִּׂיג עֵצִים&#8221;, עָנָה בֶּנִי, &#8220;אֲבָל בְּדֶרֶךְ אַחֶרֶת;
כָּל אֶחָד מֵאִתָּנוּ יְבַקֵּשׁ מֵאֵת הוֹרָיו קְצָת עֵצִים. לָמָּה לָנוּ
לִגְנֹב וְלַעֲבֹר עֲבֵרָה לְשֵׁם מִצְוָה?&#8221;</p>

<p>&#8220;אֵין זֹאת כְּלָל גְּנֵבָה, טִפְּשׁוֹן שֶׁכְּמוֹתֶךָ!&#8221; הִסְבִּיר לוֹ
אֶלִי. &#8220;בְּפֶסַח מֻתָּר לִגְנֹב אֶת הָאֲפִיקוֹמָן וּבְלַ&#8221;ג בָּעֹמֶר –
עֵצִים. הַהוֹרִים יוֹדְעִים זֹאת וְאֵינָם אוֹמְרִים כְּלוּם&quot;.</p>

<p>&#8220;לֹא כָּל הַהוֹרִים חוֹשְׁבִים כָּךְ&#8221;, הֵשִׁיב בֶּנִי. &#8220;אִמָּא שֶׁלִּי
תַּסְכִּים, שֶׁאֶקַּח מְעַט עֵצִים, אֲבָל רַק מִשֶּׁלָּנוּ וְלֹא מִשֶּׁל
אֲחֵרִים&#8221;.</p>

<p>&#8220;הוֹי, בֶּנִי!&#8221; קִנְתֵּר אוֹתוֹ אֶלִי, &#8220;נַעֲשֵׂיתָ צַדִּיק תָּמִים!&#8221;</p>

<p>אַךְ בֶּנִי הֵשִׁיב בְּנַחַת:</p>

<p>&#8220;הַאִם לֹא טוֹב לִהְיוֹת צַדִּיק? הֲרֵי אָמַרְתָּ, שֶׁגַּם רַבִּי
שִׁמְעוֹן הָיָה צַדִּיק!&#8221;</p>

<p>אֶלִי שָׁתַק, כִּי לֹא מָצָא מַעֲנֶה בְּפִיו.</p>

<p>וְהִנֵּה יָצְאָה אִמּוֹ שֶׁל בֶּנִי לֶחָצֵר. בֶּנִי נִגַּשׁ אֵלֶיהָ
וְשָׁאָל:</p>

<p>&#8220;אִמָּא, הֲתַרְשִׁי לָקַחַת עֵצִים לַהַדְלָקָה לִכְבוֹד רַבִּי שִׁמְעוֹן
בַּר יוֹחַאי?&#8221;</p>

<p>&#8220;כֵּן, בְּנִי&#8221;, אָמְרָה הָאֵם, &#8220;אֲבָל לֹא הַרְבֵּה. חֲבָל!&#8221;</p>

<p>&#8220;הַמֻּתָּר לִי לָקַחַת מְעַט עֵצִים מִן הֶחָצֵר הַסְּמוּכָה?&#8221; הוֹסִיף
בֶּנִי לִשְׁאֹל.</p>

<p>&#8220;חַס וְשָׁלוֹם!&#8221; קָרְאָה הָאֵם, &#8220;בְּלִי רְשׁוּת בְּעָלִים – חַס
וְשָׁלוֹם!&#8221;</p>

<p>לְאַחַר שֶׁנִּכְנְסָה הָאֵם הַבַּיְתָה, אָמַר בֶּנִי לַחֲבֵרוֹ:</p>

<p>&#8220;רוֹאֶה אַתָּה! אָסוּר לָקַחַת בְּלִי רְשׁוּת!&#8221;</p>

<p>אֶלִי הִרְהֵר רֶגַע וְאָמָר:</p>

<p>&#8220;טוֹב, נִסְתַּפֵּק בַּמֶּה שֶׁיֵּשׁ. גַּם מָרְדְּכַי וְגַם צְבִי
יִתְּנוּ עֵצִים, גַּם אֲנִי אַשִּׂיג בְּאֵיזֶה אֹפֶן וְתִהְיֶה לָנוּ
הַדְלָקָה קְטַנָּה&#8221;.</p>

<p>&#8220;וְהֵיכָן נַעֲשֶׂה אֶת הַהַדְלָקָה?&#8221; שָׁאַל בֶּנִי, &#8220;עַל הַמִּגְרָשׁ
שֶׁל הַשָּׁנָה שֶׁעָבְרָה נִבְנָה בַּיִת גָּדוֹל&#8221;.</p>

<p>&#8220;זוֹהִי בֶּאֱמֶת צָרָה גְּדוֹלָה&#8221;, אָמַר אֶלִי, &#8220;לוֹקְחִים
וּמְקַלְקְלִים אֶת כָּל הָעִיר. אֵין שׁוּם מִגְרָשׁ פָּנוּי
לְמִשְׂחָקִים. בְּכָל מָקוֹם רַק בָּתִּים וּבָתִּים&#8221;.</p>

<p>&#8220;מַה נַּעֲשֶׂה אֵפוֹא?&#8221; שָׁאַל בֶּנִי.</p>

<p>אֶלִי שָׁקַע שׁוּב בְּמַחֲשָׁבוֹת וּפִתְאֹם קָרָא:</p>

<p>&#8220;חַכֵּה, יֵשׁ עֵצָה! לְאָבִיו שֶׁל מָרְדְּכַי יֵשׁ הַרְבֵּה מִגְרָשִׁים
פְּנוּיִים. נֵלֵךְ אֵפוֹא אֶל מָרְדְּכַי וּנְבַקֵּשׁ מִמֶּנּוּ,
שֶׁיִּתֵּן לָנוּ לַעֲרֹךְ אֶת הַהַדְלָקָה בְּאַחַד הַמִּגְרָשִׁים שֶׁל
אָבִיו&#8221;.</p>

<p>&#8220;טוֹב, נֵלֵךְ&#8221;, הִסְכִּים בֶּנִי, &#8220;וּבַדֶּרֶךְ נָסוּר אֶל צְבִי&#8221;.</p>

<p>מִיָּד קָמוּ שְׁנֵיהֶם וְהָלְכוּ אֶל צְבִי. הֵם מָצְאוּ אוֹתוֹ יוֹשֵׁב
בֶּחָצֵר, כְּשֶׁהוּא אוֹגֵד כְּפִיסֵי-עֵץ וְעוֹשֶׂה מֵהֶם חֲבִילוֹת,
חֲבִילוֹת.</p>

<p>&#8220;אֵין כָּמוֹךָ!&#8221; קָרָא אֵלָיו אֶלִי, &#8220;טוֹב מְאֹד, שֶׁאַתָּה מֵכִין אֶת
הָעֵצִים&#8221;.</p>

<p>צְבִי, יֶלֶד דַּק וְגָבוֹהַּ, הִצְטַחֵק בְּבַת-הַצְּחוֹק הַטּוֹבָה
שֶׁלּוֹ וְאָמָר:</p>

<p>&#8220;אִמָּא שֶׁלִּי אָמְרָה לִי לְהָכִין אֶת הָעֵצִים לַחֲבִילוֹת&#8221;.</p>

<p>&#8220;אַתָּה רוֹאֶה, בֶּנִי!&#8221; קָרָא אֶלִי, &#8220;אִמָּא שֶׁלּוֹ בִּכְבוֹדָהּ
וּבְעַצְמָהּ אָמְרָה לוֹ לְהָכִין עֵצִים לַהַדְלָקָה!&#8221;</p>

<p>&#8220;לֹא לַהַדְלָקָה&#8221;, אָמַר צְבִי בְּבַת-הַצְּחוֹק שֶׁלּוֹ, &#8220;זֶה בִּשְׁבִיל
הָאַמְבַּטְיָה&#8221;.</p>

<p>&#8220;בִּשְׁבִיל הָאַמְבַּטְיָה?!&#8221; הִתְרַגֵּז אֶלִי, &#8220;גֹּלֶם אִישׁ! אָנוּ
דּוֹאֲגִים לַהַדְלָקָה וְהוּא מְקוֹשֵׁשׁ עֵצִים לָאַמְבַּטְיָה! מוּטָב,
שֶׁתִּתֵּן אוֹתָם לַהַדְלָקָה שֶׁלָּנוּ&#8221;.</p>

<p>&#8220;לֹא, חֲבָל עַל הָעֵצִים&#8221;, חִיֵּךְ צְבִי לִקְרָאתוֹ, &#8220;לָמָּה נִשְׂרֹף
עֵצִים סְתָם?&#8221;</p>

<p>&#8220;סְתָם, הוּא אוֹמֵר&#8221;! הִתְמַרְמֵר אֶלִי, &#8220;הֲלֹא צָרִיךְ לַעֲרֹךְ
הַדְלָקָה, בֶּן-אָדָם!&#8221;</p>

<p>&#8220;צָרִיךְ? וְכִי מִי אָמַר לְךָ שֶׁצָּרִיךְ?&#8221; נִשְׁמַע פִּתְאֹם קוֹל
אִמּוֹ שֶׁל צְבִי מֵאֵצֶל הַחַלּוֹן, &#8220;הַאִם כָּל הַיְלָדִים שֶׁבָּעִיר
מְצֻוִּים עַל הַהַדְלָקָה? בַּשָּׁנָה שֶׁעָבְרָה פָּרְצָה כָּאן כִּמְעַט
שְׂרֵפָה בִּגְלַל הַהַדְלָקוֹת שֶׁלָּכֶם. תִּהְיֶה הַדְלָקָה בַּחֲצַר
בֵּית-הַסֵּפֶר – מַסְפִּיק&#8221;.</p>

<p>אֶלִי הִבִּיט אֶל אִמּוֹ הַגְּבוֹהָה וְהָרָזָה שֶׁל צְבִי בְּפֶה
פָּעוּר. אַחַר גֵּרֵד קְצָת אֶת רֹאשׁוֹ וְאָמַר אֶל בֶּנִי:</p>

<p><strong>&#8220;בּוֹא, בֶּנִי, נֵלֵךְ הַבָּיְתָה; לֹא נַעֲרֹךְ הַשָּׁנָה הַדְלָקָה
וְדָי&#8221;.</strong></p>

<p>וְהֵם עָזְבוּ אֶת חֲצֵרוֹ שֶׁל צְבִי, שֶׁהוֹסִיף לֶאֱגֹד אֶת
כְּפִיסֵי-הָעֵץ שֶׁלּוֹ.</p>

<p>בַּדֶּרֶךְ אָמַר בֶּנִי: &#8220;אֶלִי, אוּלַי נִגַּשׁ אֶל מָרְדְּכָי?&#8221;</p>

<p>אֶלִי הֵנִיעַ בְּיָדוֹ בְּיֵאוּשׁ: &#8220;לֹא כְּדַאי, בֶּנִי! נִמְאַס לִי
הַדָּבָר. גַּם לְמָרְדְּכַי יֵשׁ אֵם וְגַם הִיא תַּטִּיף לָנוּ
בְּוַדַּאי מוּסָר. כָּל הָאִמָּהוֹת קָשְׁרוּ עָלֵינוּ קֶשֶׁר הַשָּׁנָה&#8221;.</p>

<p>&#8220;וְאִמָּא שֶׁלְּךָ?&#8221; שָׁאַל בֶּנִי, &#8220;מַה הִיא אוֹמֶרֶת?&#8221; אֶלִי עָצַר
בְּלֶכְתּוֹ, הֵצִיץ בִּפְנֵי בֶּנִי וְאָמָר: &#8220;לִי אֵין אִמָּא. הִיא
מֵתָה לִפְנֵי שָׁנָה. כְּלוּם לֹא יָדָעְתָּ?&#8221;</p>

<p>&#8220;לֹא יָדַעְתִּי,&#8221; הִצְטַדֵּק בֶּנִי.</p>

<p>אֶלִי נִשְׁאַר עוֹמֵד עוֹד רֶגַע עַל יַד חֲבֵרוֹ וְעַל פָּנָיו שָׁכְנָה
עֲנָנָה. הַשִּׂיחָה עַל אִמּוֹ עוֹרְרָה בְּלִבּוֹ זִכְרוֹנוֹת נוּגִים.
אַחַר הֵנִיעַ בְּרֹאשׁוֹ לִקְרַאת <strong>חֲבֵרוֹ וְהִתְרַחֵק מִמֶּנּוּ בְּלִי
אֲמִירַת שָׁלוֹם.</strong></p>

<p>בֶּנִי הִבִּיט אַחֲרֵי חֲבֵרוֹ הַמִּתְרַחֵק וְחָשַׁב בְּלִבּוֹ:</p>

<p>&quot;אוּלַי מִפְּנֵי זֶה הוּא כֹּה נִרְגָּז תָּמִיד,</p>

<p><strong>הַמִּסְכֵּן!&quot;</strong></p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/11504">https://benyehuda.org/read/11504</a></div></body></html>