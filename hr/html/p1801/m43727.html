<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לְשׁוֹן הַמְּשׁוֹרְרִים</title>
	<meta name="author" content="שאול עבדאללה יוסף"/>
</head>
<body>

<blockquote>
<p>לְשׁוֹן הַמְּשׁוֹרְרִים אָבְלָה וְנָבְלָה / וְלִפְצֹחַ שְׂפָתֵימוֹ עֲרֵלָה</p>

<p>סְכָלִים הֵם, אֲבָל לֹא כֵן יְדַמּוּ / וְלִבָּתָם אֲמוּלָה, מָה אֲמוּלָה!</p>

<p>וּמִשֵּׂכֶל, אֱמֶת, צָפוּן לְבָבָם / וְאַף אִם לַכְּסִילוּת יֵשׁ תְּעָלָה</p>

<p>וְיֵשׁ מֵהֶם אֲשֶׁר קִוָּה לְהַעְפִּיל / שְׁחָקֵי שִׁיר, וְהוּא חָתַר שְׁאוֹלָה</p>

<p>וְיֵשׁ מֵהֶם בְּפֶה רָחָב מְדַבֵּר / וְהוּא מַרְעִים וְנוֹתֵן קוֹל הֲמֻלָּה</p>

<p>וְיֵשׁ מֵהֶם בְּצָעְדוֹ מַעֲלוֹת שִׁיר / וְעֶרְוָה בַזְּמִיר עֵרָה וְגִלָּה</p>

<p>אֲבוֹת הַשִּׁיר אֲזַי הָיוּ וְעָלוּ / בְּמַעְלוֹת הַמְּלִיצָה עַד לְמַעְלָה</p>

<p>כְּבֶן־עֶזְרָא וְהַלֵּוִי יְהוּדָה / וְעוֹד לָהֶם מְאַת יָד בַּתְּהִלָּה</p>

<p>נְגִיד הַשִּׁיר שְׁלֹמֹה בֶן־גְּבִירוֹל / וְרַב טֻדְרוּס סְגֻלַּת כָּל סְגֻלָּה</p>

<p>מְלִיצַת מַעֲנֵיהֶם לֹא תְסֻלֶּה / בְּכֶתֶם טוֹב וְשֹׁהַם הַחֲוִילָה</p>

<p>עֲלֵי מִלֵּאת חֲרוּזֵיהֶם כְּתַרְשִׁישׁ / עֲנָק עַל צַוְּארוֹן עַלְמָה בְתוּלָה</p>

<p>וְכַמָּה מִמְּתֵי שִׁיר אַחֲרֵיהֶם / וְזִמְרָתָם לְמוּלֵיהֶם שְׁפָלָה</p>

<p>וְהַיּוֹם שָׁב זְמִיר הַשִּׁיר מְקוֹנֵן / וְנִיבוֹ יַעֲנֵהוּ קוֹל יְלָלָה</p>

<p>אֲבוֹי עַל תּוֹפְשֵׂי כִנּוֹר בְּנוֹת שִׁיר / וְהִשְׁחִיתוּ וְהִתְעִיבוּ עֲלִילָה</p>

<p>וְתָעוּ מִמְּסִלַּת שִׁיר, וְאָרְחָם / עֲקַלְקַלּוֹת וְדַרְכָּם לֹא סְלוּלָה</p>

<p>וְרַגְלָם מִנְּתִיב זָמִיר רְחוֹקָה / וְנָעוּ מַעְגְּלוֹתָם בַּמְּסִלָּה</p>

<p>וְנִלְאוּ מִמְּצֹא פִתְחוֹ, וְהֵמָּה / יְגַשֵּׁשׁוּ כְּעִוְרִים בָּאֲפֵלָה</p>

<p>עֲלֵי שִׁיר יֶהֱמֶה לִבִּי כְחָלִיל / וְצִירַי נֶהְפְּכוּ עָלַי כְּחוֹלָה</p>

<p>עֲלֵי זֹאת אֶפְרְשָׂה כַפַּי לְמַלְכִּי / וְאָבוֹאָה שְׁעָרָיו בַּתְּפִלָּה</p>

<p>עֲדֵי יָחֹן וְיַחְזִיר הָעֲטָרָה / אֱלֵי יָשְׁנָהּ וְכַאְשֶׁר בַּתְּחִלָּה</p>

<p>וְיָרֹן שִׁיר, וְאַל נָא יֹאמְרוּ עוֹד: ״ לְשׁוֹן הַמְּשׁוֹרְרִים אָבְלָה וְנָבְלָה״.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/43727">https://benyehuda.org/read/43727</a></div></body></html>