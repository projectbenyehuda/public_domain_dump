<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>היתומה</title>
	<meta name="author" content="עזרא גולדין"/>
</head>
<body>

<p>יתומים היינו ואין אב (איכה ד'<a href="#fn:1" id="fnref:1" title="see footnote" class="footnote"><sup>1</sup></a>)</p>

<h2 id="1.">1.</h2>

<blockquote>
<p>מַה־פִּשְׁעִי הָהּ, אֵלִי חַטָּאתִי הַגִּידָה,</p>

<p>כִּי כֹה בְּלֹא רַחֲמִים תָּמִיד תְּיַסְּרֵנִי?</p>

<p>לְצָרוֹת לְבָבִי אֵין תִּכְלָה אֵין מִדָּה,</p>

<p>כְּמוֹ שְׁאוֹל חָטָאתִי כִּבְדַּת עָוֹן הִנֵּנִי,</p>

<p>מֵאָז הוֹרַי עֲזָבוּנִי הָהּ רוּחִי שׁוֹמֵמָה,</p>

<p>אֵין חוֹמֵל וּמְרַחֵם עַל עֲזוּבָה יְתוֹמָה&#8230;</p>

<br />
</blockquote>

<h2 id="2.">2.</h2>

<blockquote>
<p>מֵאָז לָגוּר בָּאתִי בֵּית אִישׁ מְטִיבִי,</p>

<p>אַתָּה יָדַעְתָּ אֶת כָּל מְצוּקוֹתַי,</p>

<p>כָּל בֵּן לוֹ שׁוֹבֵב מְצִיקִי וְאִישׁ רִיבִי,</p>

<p>כָּל בַּת שׁוֹבֵבָה תִּמְרוֹט שַׂעֲרוֹתַי&#8230;</p>

<p>הָהּ רַע עָלַי הַמַּעֲשֶׂה וְרוּחִי חֻבָּלָה,</p>

<p>אֵין כֵּהָה אֵין חוֹלֶה עַל יְתוֹמָה אֻמְלָלָה&#8230;</p>

<br />
</blockquote>

<h2 id="3.">3.</h2>

<blockquote>
<p>הָיוּ יָמִים מַכּוֹת רֶצַח סָבַלְתִּי,</p>

<p>כִּי שְׁחוֹרָה אָנֹכִי רַעְיוֹתַי אָמָרוּ,</p>

<p>אָז יוֹמָם וָלַיְלָה הָגִיתִי עָמַלְתִּי,</p>

<p>לִמְצֹא חֵן בְּעֵינֵי רַעְיוֹתַי נֶהֱדָרוּ,</p>

<p>לִהְיוֹת שׁוָֹה הִתְרוֹעֵעַ עִם הַכְּבוּדוֹת,</p>

<p>הִרְבֵּיתִי לִי בֹר לְכַבֵּס הַנְּקוּדוֹת&#8230;</p>

<br />
</blockquote>

<h2 id="4.">4.</h2>

<blockquote>
<p>וָאִיף עַד מְאֹד מִכָּל מְלַמְּדַי הִשְׂכַּלְתִּי,</p>

<p>כִּי דַעְתִּי שִׂגְשְׂגָה עַל פַּלְגֵי דַם לְבָבִי,</p>

<p>רְאוֹת פָּנַי כִּפְנֵי רַעְיוֹתַי בִּרְעָדָה גַלְתִּי,</p>

<p>הֵן אַחְיוֹת לִי אָמַרְתִּי, וְאִישׁ מַחְסִי – אָבִי,</p>

<p>אַךְ שָׁוְא יַחֲשׁוֹב אָדָם! טָעִיתִי בְּחֶשְׁבּוֹנִי,</p>

<p>יְפִי תָאֳרִי וְדַעְתִּי הֵם אַךְ כֹּבֶד עֲוֹנִי.</p>

<br />
</blockquote>

<h2 id="5.">5.</h2>

<blockquote>
<p>הֲיֵשׁ מִסְפָּר לְכוֹכְבֵי שַׁחַק לְחוֹל הַיָּם?</p>

<p>וּמִי יִסְפּוֹר פְּצָעַי וְיִמְנֶה מַכְאוֹבַי?</p>

<p>מִי יָמֹד בְּשָׁעֳלוֹ נַהֲרֵי נַחֲלֵי הַדָּם,</p>

<p>שָׁפְכוּ בִי חִנָּם, הָהּ שְׁכֵנַי וּקְרוֹבַי.?</p>

<p>כִּי יָפָה אֲנִי בַנָּשִׁים צִמְתַתָּם קִנְאָתָם,</p>

<p>וַתִּגְדַּל הַמַּשְׂטֵמָה וַתִּבְעַר חֲמָתָם.</p>

<br />
</blockquote>

<h2 id="6.">6.</h2>

<blockquote>
<p>הָהּ שְׁחוֹרָה אֲנִי וְנָאוָה, שְׁתַּיִם רָעוֹת,</p>

<p>מֵהֵנָּה לְכָל מֵחֲלָה וָפֶגַע רַע תּוֹצָאוֹת&#8230;</p>

<p>וְאֵיכָכָה, זֶה אֱהִי הָהּ אַחַי וְרֵעַי!</p>

<p>אַלְלַי לִי שְׁחוֹרָה וּבָרָה, יֶהֱמוּ מֵעַי!</p>

<p>מָתַי יִתֹּם פְּתִיל חַיַּי וְאֶכָּבֶה כַּמְּנוֹרָה,</p>

<p>פֹּה זָרָה הִנֵּנִי אָרוּצָה נָּא הַבּוֹרָה.</p>

<br />
</blockquote>

<h2 id="7.">7.</h2>

<blockquote>
<p>בְּתוּלַת בַּת יְהוּדָה עֲזוּבָה וְשׁוֹמֵמָה,</p>

<p>כָּל גּוֹיֵי אֶרֶץ יִקְרְאוּ שְׁמָהּ: &#8220;יְתוֹמָה&#8221;</p>

<p>לְפָנִים הִכּוּהָ לֶחִי כִּי מְנֻבֶּלֶת הָיָתָה,</p>

<p>עַתָּה הִיא לַמּוֹרְטִים כִּי עַל כֻּלָּם עָלָתָה,</p>

<p>עָלְתָה בְּדַעַת וּתְבוּנָה בְּחֵן טוֹב וָיֹפִי,</p>

<p>אַךְ דַּעְתָּהּ מַכְאוֹבָהּ, וְיָפְיָהּ – הַדֹּפִי.</p>

<br />
</blockquote>

<h2 id="8.">8.</h2>

<blockquote>
<p>עֵינֵי הַשֶּׁמֶשׁ בַּיּוֹם וּבַלָּיְלָה הַיָּרֵחַ,</p>

<p>כָּהוּ מֵאֵד יַמֵּי הַדָּם וְאַגְמֵי הַדְּמָעוֹת,</p>

<p>עֵת הָרִשְׁעָה חָגְגָה חַגָּהּ וְהַשָׂטָן שָׂמֵחַ,</p>

<p>בִּימֵי פֶּגַע־הָרְעָמִים בִּפְרוֹעַ פְּרָעוֹת,</p>

<p>עֵת שִׁנֵּי אֲרָיוֹת קָרְעוּ לְבָבוֹת חַמִּים,</p>

<p>וּדְמֵיהֶם חַם לָקְקוּ כְּלָבִים צַמִּים.</p>

<br />
</blockquote>

<h2 id="9.">9.</h2>

<blockquote>
<p>וְתוֹלַעַת הַקִּנְאָה בַּת מַשְׁחִית הַשָּׂטָן,</p>

<p>אָכְלָה יוֹם יוֹם בְּשַׂר עַמִּי לְשָׂבְעָה,</p>

<p>כִּי נִתְפַּשׂ בַּעֲוֹנוֹ, פּוֹשֵׁעַ הוּא מִבָּטֶן&#8230;</p>

<p>הָהּ, בֶּטֶן דּוֹרֶשֶׁת הָבָה לֶחֶם הָבָה!</p>

<p>הַאָזְנִי עוֹד תִּשְׁמַע קוֹל קוֹרֵא: דַּי!</p>

<p>הֲאֵרֶא גְאוּלַת עַמִּי הַאֱהִי אָז חַי?</p>

<br />
</blockquote>

<h2 id="10.">10.</h2>

<blockquote>
<p>הֵן אֱמוּנָה שׁרָשָׁה בְעַמִּי בִּלְבָבוֹ,</p>

<p>וּמְחַכֶּה הוּא לַגֹּאֵל בְּכָל יוֹם שֶׁיָּבוֹא,</p>

<p>שֶׁיָּבוֹא לָשִׂים קֵץ לְשַׁרְשֶׁרֶת הַצָּרָה,</p>

<p>לְחַבֵּשׁ לֵב נִדְכֶּה, לְרַפֵּא רוּחַ נִשְׁבָּרָה,</p>

<p>לָשִׂים שָׁלוֹם לַיְּתוֹמָה כָּל רַעְיָה תֶּאֱהָבֶנָּה,</p>

<p>אַשְׁרֵי הָעֵינַיִם אֵלֶּה תֶחֱזֶינָה!&#8230;</p>

<br />

<p>כֹּה תָּרִיד בְּשִׂיחָהּ יְתוֹמָה נֶעֱזָבָה,</p>

<p>בְּעַרְבוֹת מַארָאקָקא צְמֵאָה וּרְעֵבָה.</p>
</blockquote>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>הפסוק לקוח מאיכה ה' ולא ככתוב (איכה ד'). הערת  פב&quot;י. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/44967">https://benyehuda.org/read/44967</a></div></body></html>