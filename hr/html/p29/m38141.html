<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>כלה נאה וחסודה</title>
	<meta name="author" content="אד&quot;ם הכהן"/>
</head>
<body>

<p>השיר אשר שרתי אז לידידי זה, שירת בנו לרעיתו, ביום שמחת
לבו ביום חתונתו, כמצות חז&#8220;ל גם לאחרים, להלל את הכלה בשירים, על שם הכתוב:
ובתולותיו לא הֻלָּלו, אשר ע&#8221;כ קראו חז&quot;ל לחתונה &#8220;<strong>בי הלולא</strong>&#8221;.</p>

<blockquote>
<br />
</blockquote>

<h2 id="1">1</h2>

<blockquote>
<p>מַה מִּכֹּל אַשְׁוֶה לָךְ יָפָה מוֹפַעַת!</p>

<p>מַה מִּלִּים לִי אֶבְחַר בָּם לָךְ אָשִׁירָה!</p>

<p>הֵן אֻהַבְתְּ לִי מִכֹּל נַפְשִׁי יוֹדַעַת</p>

<p>וּבְפִי, אַהֲבָתֵךְ מִלָּה לֹא הוֹתִירָה</p>

<p>שִׁירוֹת דּוֹדִים רַבִּים רַבּוֹת קָרָאתִי</p>

<p>וּבְכֻלָּם לָךְ תַּמָּה! נִיב לֹא מָצָאתִי.</p>

<br />
</blockquote>

<h2 id="2">2</h2>

<blockquote>
<p>כֻּלָּם אַךְ שָׁרוּ עַל יִפְעָה עַל יֹפִי</p>

<p>עַל חֶשֶׁק עַל חֶמְדָּה עַל תַּאֲוַת אֵשֶׁת</p>

<p>וַאֲנִי עַל תֹּם נַפְשֵׁךְ מֵאֵין כָּל־דֹּפִי</p>

<p>עַל טוּב לִבָּתֵךְ עַל כָּל טוּב אֲרֶשֶׁת</p>

<p>עַל רֹב שִׂכְלֵךְ יֵאוֹת אַךְ לַגֶּבֶר</p>

<p>נוֹסַף עַל יָפְיֵךְ אֶל כָּל־יֹפִי קֶבֶר<a href="#fn:1" id="fnref:1" title="see footnote" class="footnote"><sup>1</sup></a>.</p>

<br />
</blockquote>

<h2 id="3">3</h2>

<blockquote>
<p>יָפִית כַּלְבָנָה בַּחֹדֶשׁ נִמְלָאָה</p>

<p>כָּמוֹהָ נָעַמְתְּ בַּהֲלִיכָתֵךְ סֶלָה</p>

<p>חַמָּה בָרָה אַתְּ, בֹּקֶר כִּי יָצָאָה</p>

<p>נֹעַם נָגְהָהּ אַתְּ, עֶרֶב כִּי שָׁפֵלָה;</p>

<p>אִם קַרְנֵי אוֹר עֵינֵךְ לִבּוֹת יֶחְדָּרוּ</p>

<p>עֹנֶג וָנַחַת אַחֲרֵיהֶן יוּצָרוּ.</p>

<br />
</blockquote>

<h2 id="4">4</h2>

<blockquote>
<p>תֵּבוֹשׁ שׁוֹשַׁנָּה כִּי תֵרֶא פָנַיִךְ</p>

<p>תָּמָר יִכָּלֵם קוֹמָתֵךְ כִּי יַחַז</p>

<p>עֵינוֹת הַגַּנּוֹת – כִּי יִרְאוּ עֵינַיִךְ</p>

<p>וּצְבִיּוֹת תִּבְרַחְנָה כַּמַּיִם פַּחַז</p>

<p>אִשּׁוֹת הַמְּדָנִים<a href="#fn:2" id="fnref:2" title="see footnote" class="footnote"><sup>2</sup></a> מִשְּׁלוֹמֵךְ תֶּחְפַּרְנָה</p>

<p>וּבְנוֹת הַשִּׁיר מִקּוֹל שִׁירֵךְ תֶּחְוַרְנָה.</p>

<br />
</blockquote>

<h2 id="5">5</h2>

<blockquote>
<p>לִבּוֹת הָאֶבֶן זִמְרָתֵךְ בּוֹקָעַת</p>

<p>אִם כַּצּוּר קָשׁוּ כַּמַּיִם נִגָּרוּ</p>

<p>וּסְגוֹר עֵינֵי תָמִים גַּם הִיא קוֹרָעַת</p>

<p>בַּל עוֹד יֶחְזוּ בָךְ כֹּחַ לֹא עָצָרוּ</p>

<p>אַחְרַיִךְ כָּל אָדָם כַּצֹאן תִּמְשׁוֹכִי</p>

<p>וּבְמָסָךְ הַקֹּדֶשׁ אָז לָךְ תָּסֹכִּי.</p>

<br />
</blockquote>

<h2 id="6">6</h2>

<blockquote>
<p>מִבֵּין שַׂעְרֵךְ כִּי יִקְרַן עוֹר פָּנַיִךְ</p>

<p>אוֹר שֶׁמֶש יוּצַץ מִשְּׁחוֹר צֵל הַיַּעַר</p>

<p>וּצְחוֹק כִּי תוֹצִיאִי מִשִּׂפְתוֹתַיִךְ</p>

<p>תִּשְׁלוֹף הַצְּפִירָה קַו שַׁחַר מִתַּעַר</p>

<p>קוֹל צַעְדֵּךְ כִּי יִטְפּוֹף עַל רִצְפַּת בַּיִת</p>

<p>קוֹל רוּחַ מִתְדַּפֵּק עַל עֲלֵי זַיִת.</p>

<br />
</blockquote>

<h2 id="7">7</h2>

<blockquote>
<p>בַּלָּאט וּבְחֵן בַּת עֵינֵךְ כִּי תָנִיפִי</p>

<p>יִדְרוֹךְ כּוֹכַב נֹגַהּ עַל חוּג שָׁמַיִם</p>

<p>אִם אוֹתָהּ כֹּה וָכֹה כַּחֵץ תָּעִיפִי</p>

<p>יָעוּף הַבָּרָק מִיָּדוֹ קַרְנַיִם</p>

<p>קוֹלֵךְ כִּי יֵלֵךְ מֵחִכֵּךְ רָב טָעַם</p>

<p>יִכְרֶה כָּל אֹזֶן וּבְלֵב סֵתֶר־רָעַם<a href="#fn:3" id="fnref:3" title="see footnote" class="footnote"><sup>3</sup></a>.</p>

<br />
</blockquote>

<h2 id="8">8</h2>

<blockquote>
<p>וּכְגַן עֵדֶן אִם צָר אוֹתָךְ אֱלוֹהַּ</p>

<p>כָּל חֶמְדוֹת נָשִׁים בָּךְ יַחַד כּוֹנָנוּ</p>

<p>גַּם הַכְּרוּבִים שָׁלַח לָךְ מִגָבוֹהַּ</p>

<p><strong>יִרְאָתֵךְ תֻּמָּתֵךְ</strong> לִמְאֹד נֶאֱמָנוּ</p>

<p>לִשְׁמוֹר דַּרְכֵּךְ הֵן נִצָּבוֹת בֶּחָרֶב</p>

<p>יָשִׁיבוּ רֵיקָם כֹּל יָשִׂים לָךְ אָרֶב.</p>

<br />
</blockquote>

<h2 id="9">9</h2>

<blockquote>
<p>אַתְּ יָפָה בַּבָּנוֹת תַּמָּה בָהֵנָּה!</p>

<p>הַסְתִּירִי פָנַיִךְ כַּלְבָנָה סֶלָה</p>

<p>כַּסִּי יִפְעָתֵךְ אִישׁ זָר בַּל יִרְאֶנָּה</p>

<p>כֵּן רַק אֶל מוּל שִׁמְשָׁהּ גַּם הִיא תָּהֵלָּה –</p>

<p>וּכְבָר לִי הָיִית גָּבַרְתְּ וּשְׁבִיתִנִי</p>

<p>אַל יִפָּתַח אַסִּיר אַל תַּעַזְבִנִי.</p>

<br />
</blockquote>

<h2 id="10">10</h2>

<blockquote>
<p>אַךְ מַה זֶּה מִלֵּל פִּי וּשְׂפָתַי יֶתֶר</p>

<p>הֲלֹא זוּ רַעְיָתִי לֶכֶת הִצְנִיעָה</p>

<p>כַּשֶּׁמֶשׁ בַּחְצִי יוֹם עָבִים תִּסָּתֶר</p>

<p>בַּל תַּךְ רֹאשׁ גֶּבֶר עָלָיו הוֹפִיעָה –</p>

<p>וּכְסַהַר בַּלֵּילוֹת אוֹר נֵרָהּ יָהֶל</p>

<p>וּתְהֻלַּל כַּנָּשִׁים שִׁבְתָּן בָּאֹהֶל<a href="#fn:4" id="fnref:4" title="see footnote" class="footnote"><sup>4</sup></a>.</p>

<br />
</blockquote>

<h2 id="11">11</h2>

<blockquote>
<p>[אָהֳלֶךְ]<a href="#fn:5" id="fnref:5" title="see footnote" class="footnote"><sup>5</sup></a> אָבוֹאָה וָאַתְּ תֵּעוֹרִי</p>

<p>תִּרְאִי, תָּקוּמִי, לִקְרָאתִי תִּכּוֹנִי</p>

<p>תִּגְּשִׁי תִּשְׁקִי – תִּתְחַמָּקִי, תַּעֲבוֹרִי</p>

<p>הַתְצַחֲקִי בִי? וּמַה שָּׁם לִי תִצְפּוֹנִי?</p>

<p>הַלְמַעַן תָּשׁוּבִי לִי שָׁם תָּנוּסִי</p>

<p>חוּשִׁי שׁוּבִי כָּל עוֹד חוּשִׁי בִי חוּסִי!</p>

<br />
</blockquote>

<h2 id="12">12</h2>

<blockquote>
<p>אַל תִּתְבּוֹשָׁשִׁי! הָאֵל כֹּה עָשָׂנוּ</p>

<p>כִּי אֶחָד עָשָׂה בַּעֲשׂוֹתוֹ הַשְּׁנַיִם</p>

<p>וּלְבָשָׂר אֶחָד הוּא לִהְיוֹת שָׂמָנוּ</p>

<p>בַּעֲבוּר מֵאֶחָד יִתֵּן רִבּוֹתַיִם</p>

<p>מֵרֹאשׁ רוֹם עַד לִתְהוֹם אַהֲבָה מֻצַּעַת</p>

<p>גַּם לַלְּבָנָה עָשָׂה שֶׁמֶש מוֹפַעַת.</p>

<br />
</blockquote>

<div class="footnotes">
<hr />
<ol>

<li id="fn:1">
<p>קבר – הפלגה לצורך החרוז שהיה רווח מאד בשירת  ההשכלה: גבר־קבר. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>לפי משלי כא, יט. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>ירעם במסתרים בלב. לפי תהלים פא, ח. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>לפי שופטים ה, כד; ותהלים מה, יד. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>מילה משוערת – מחוקה במקור המודפס. הערת  פב&quot;י <a href="#fnref:5" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38141">https://benyehuda.org/read/38141</a></div></body></html>