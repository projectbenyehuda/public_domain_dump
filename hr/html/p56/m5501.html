<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מעל הרי האלפים</title>
	<meta name="author" content="מאיר דיזנגוף"/>
</head>
<body>

<blockquote>
<p>עוֹמְדוֹת רַגְלַי עַל הָרֵי הָאַלְפִּים בִּסְבִיבַת לוּצֶרְן אֲשֶׁר גָבְהָם מַגִּיעַ לְאַלְפֵי מֶטְרִים מֵעַל פְּנֵי הַיָם. אֲנִי נוֹשֵׁם בְּמֵישָׁרִים רוּחַ שְׁפָיִים אֲשֶׁר אִישׁ לֹא נָשַׁם אוֹתוֹ עֲדַיִן. קַוִּי הַשֶׁמֶשׁ מַקְרִינוֹת אוֹתִי בְּרֹאשׁ וּבָרִאשׁוֹנָה טֶרֶם לֶכְתָּן לְהִשָּׁבֵר לִרְסִיסִים שָׁם לְמַטָּה עַל אָדָם וּבְהֵמָה, עַל הָעֲמָקִים וְהָאֲגָמִּים. עֲנָנִים כְּבֵדִים אֲפוּרִים תֻּכּוּ לְרַגְלַי וְהֵם מִתְרוּצְצִים וּמִתְפָּרְצִים עֲמוּסֵי אֵדִים וַעֲרָפֶל בְּרָדְפָם אִישׁ אֶת רֵעֵהוּ, עַד אֲשֶׁר יִשְׁתַּפְּכוּ מֵימֵיהֶם עַל הַבְּקָעוֹת וְהָאֲגַמִּים וְנִבְלְעוּ בְתוֹך מֵי הַתְּהוֹמוֹת.</p>
</blockquote>

<blockquote>
<p>מִמְּרוֹמֵי רֻכְסֵי הֶהָרִים אֲנִי מַבִּיט עַל הָעוֹלָם הַתַּחְתּוֹן וְרוֹאֶה רַכָּבוֹת וָאֲנִיּוֹת, אֲוִירוֹנִים וּמְכוֹנְיּוֹת, בְּנֵי-אָדָם וְחַיּוֹת וּבְהֵמוֹת – כֻּלָם אָצִים רָצִים בְּחִפָּזוֹן וּבְבֶהָלָה – וַיִּהְיוּ בְעֵינַי כַּחֲגָבִים. וַאֲנִי מִתְהַלֵּךְ בְּעַב הֶעָנָן וְשׁוֹמֵעַ סוֹד שִׂיחַ יַעֲרוֹת-עַד הַמִּתְלַחֲשִׁים עִם הָרֵי-עוֹלָם וּמִתְלוֹצְצִים: לָמָּה כָל הַבֶּהָלָה הַזֹּאת שֶׁל דָּרֵי מַטָּה, הֲלֹא לְעוֹלָם לֹא יַגִּיעוּ גַם לְקַרְסוּלֵינוּ&#8230;</p>
</blockquote>

<blockquote>
<p>בִּימֵי סַגְרִיר וּגְשָׁמִים כָּל הַיְקוּם – הֶהָרִים, הַיְּעָרוֹת, הָעֲמָקִים וְהָאֲגָמִּים – כֻּלוֹ עָטוּף עֲרָפֶל כָּבֵד. הֶעָבִים נִדְחָפִים עֲרֵמוֹת עֲרֵמוֹת עַל-יְדֵי הָרוּחַ, סוֹבְבִים אֶת הֶהָרִים, מִתְגּוֹלְלִים בְּתוֹךְ הַבְּקָעוֹת, מְכַסִּים אֶת הָאֲגָמִּים, עוֹלִים וְיוֹרְדִים וּמְמַלְּאִים אֶת כָּל חֲלַל הָעוֹלָם. שֶׁקֶט גָּמוּר שׂוֹרֵר בְּכָל הַסְּבִיבָה וְאֵינְךָ שׁוֹמֵעַ בִּלְתִּי אִם מַשַׁק הַגֶּשֶׁם עַל הָאִילָנוֹת, שְׁאוֹן הַפְּלָגִים הַיּוֹרְדִים בְּחָזְקָה מִלְּמַעְלָה לְמַטָּה וְצִלְצוּל זוּגוֹת הַפָּרוֹת הַמִּתְהַלְּכוֹת עֲדָרִים עֲדָרִים בְּתוֹךְ שְׁדוֹת הַמִּרְעֶה. בְּיָמִים אֵלֶּה נִדְמֶה לְךָ, שֶׁשַּׂר הָעוֹלָם הוּא בְּמַצַּב רוּחַ רַע, כּוֹעֵס עַל הָעוֹלָם כֻּלּוֹ וְאוֹמֵר לְהַחֲרִיבוֹ כְּבִימֵי הַמַּבּוּל.</p>
</blockquote>

<blockquote>
<p>אַךְ הִנֵּה מִבֵּין מִפְלְשֵׁי הֶעָבִים בּוֹקְעוֹת וּמוֹפִיעוֹת קַרְנֵי הַשֶׁמֶשׁ – וּבַת צְחוֹק שֶׁל יֶלֶד הַקָּם מִשְּׁנָתוֹ מְרַחֶפֶת עַל כָּל הָעוֹלָם. הָעֲנָנִים מִתְפַּזְרִים וּבוֹרְחִים לָהֶם לְכָל הָרוּחוֹת, כִּי אֵין מִפְלָט לָהֶם מִמֶּמְשֶׁלֶת הַיּוֹם. אוֹר, חוֹם, רוֹךְ, נְעִימוּת, בְּהִירוּת וָחֵן מִשְׁתַּפְּכִים עַל כָּל הַיְצִירָה. אַתָּה עוֹמֵד וּמַבִּיט מִסוֹף הָעוֹלָם הַזֶּה וְעַד סוֹפוֹ בְּעֵינַיִם תְּמוּהוֹת, נִדְהָם, בְּהִגָּלוֹת לְפָנֶיךָ כָּל גֹּדֶל הַיְצִירָה וְשִׂיאָהּ. שְׁמֵי תְּכֵלֶת מִלְּמַעְלָה מִתְנַשְּׂאִים עַל אַגְמֵי תְכֵלֶת מִלְּמַטָּה וּבֵינֵיהֶם הָרִים עֲנָקִיִּים, יְעָרוֹת אֲשֶׁר רָאשֵׁיהֶם מַגִּיעִים עַד לַשָּׁמַיִם. מַה גָּדְלוּ, מַה יָּפוּ מַעֲשֶׁיךָ, אֱלֹהִים! אָכֵן, בְּעַיִן יָפָה הֶעֱנַקְתָּ מֵאוֹצְרוֹת בִּרְכוֹתֶיךָ לָאָרֶץ הַזֹּאת! הַיְלָדִים יוֹצְאִים מֵחַדְרֵיהֶם, מְטַפְּסִים וְעוֹלִים עַל הֶהָרִים וְעַל הָאִילָנוֹת, מִתְרַחֲצִים בִּבְרֵכוֹת, מְצַחֲקִים עִם עֶדְרֵי הָעֲגָלִים, קוֹטְפִים פְּרָחִים וְשָׁרִים&#8230; כְּאִלּוּ אוֹמְרִים שִׁירָה לְמִי שֶׁבָּרָא עוֹלָם כָּל כַּךְ יָפֶה.</p>
</blockquote>

<blockquote>
<p>וְאֶרֶץ שְׁוֵיץ הַבְּרוּכָה דוֹמָה בְהַרְבֵּה בְחִינוֹת לְאַרְצֵנוּ: גָּם פֹּה יוֹשְׁבִים אֲנָשִׁים בְּנֵי גְזָעִים שׁוֹנִים, גַּם פֹּה שׁוֹלְטוֹת שָׁלֹש שָׂפוֹת וְשָׁלֹשׁ דָּתוֹת – וּבְכָל זֹאת מָצְאוּ הָאֲנָשִׁים הָאֵלֶּה לָשׁוֹן מְשֻׁתֶּפֶת וּדְרָכִים מַתְאִימִים לָעֲבוֹדָה מְשֻׁתֶּפֶת וְיָצְרוּ לָהֶם מְדִינָה בִּלְתִּי תְּלוּיָה בְּלֵב אֵירוֹפָּה וּבֵין עַמִּים נִלְחָמִים בֵּינֵיהֶם: תּוֹשְׁבֶיהָ מְאֻשָּׁרִים וְחָפְשִׁים, עוֹבְדִים וְיוֹצְרִים בְּשָׁלוֹם עֲרָכִים חָמְרִיּים וְתַרְבּוּתִיים.</p>
</blockquote>

<blockquote>
<p>וּכְשֶׁאַתָּה מִסְתַּכֵּל בַּהֲדַר הַטֶּבַע הַשְׁוֵיצִי וְרוֹאֶה שֶׁכָּל עִיר עַל תִּלָּהּ בְּנוּיָה, יֵשׁ שֶׁמִּתְקוֹמֵם בְּקִרְבְּךָ רֶגֶשׁ שֶׁל מֵחָאָה: רִבּוֹנוֹ שֶׁל עוֹלָם! תּוֹרָתְךָ הַקְּדוֹשָׁה לִמְּדָה אוֹתָנוּ לֵאמֹר: &#8220;וְלֹא יִהְיֶה לְךָ אֵיפָה וְאֵיפָה&#8221; וְאַתָּה לָמָּה פִזָּרְתָּנוּ בֵּין הָאֻמּוֹת וְאַרְצֵנוּ עוֹדֵנָּה מְחֵכָּה לְבָנֶיהָ וּבוֹנֶיהָ?</p>
</blockquote>

<blockquote>
<p>וְהִנֵּה הֵד בַּת-קוֹל עוֹלֶה אֵלַי מִן הַיַּעַר: הַכֹּל בִּידֵי שָׁמַיִם וְהַכֹּל בִּידֵי אָדָם. לֹא בְיוֹם אֶחָד יִוָּלֵד גּוֹי; גַּם הֶלְבֶצִיָּה שֶׁל הַיּוֹם הִיא תוֹצָאָה שֶׁל עֲבוֹדוֹת דּוֹרוֹת רַבִּים בְּמֶשֶׁךְ מֵאוֹת בַּשָׁנִים, עֲבוֹדַת כִּבּוּשׁ וּמִלְחָמָה, עֲבוֹדַת הִסְתַּגְּלוּת לִתְנָאֵי הַמָּקוֹם וְהִשְׁתַּמְּשׁוּת בֶּהָרִים וּבַמַּיִם לִיצוֹר כֹּחַ מֵנִיעַ עָצוּם; שִׁכְלוּל הַתַעֲשִׁיָּה, סְלִילַת דְּרָכִים, נְטִיעַת עֵצִים וִיעָרוֹת, הִשְׁתַּלְּמוּת הַחִנוּךְ בְּבֵית הַסֵּפֶר וּבָעָם. גַּם הָאָרֶץ שֶׁנִּתְּנָה לַאֲבוֹתֵינוּ אֶרֶץ חֶמְדָּה הִיא, עַל חוֹף יַמִּים תִּשְׁכּוֹן וְגַם בָּהּ יֵשׁ הָרִים וּבְקָעוֹת וּקְדוּשַׁת הַמָסֹרֶת שֶׁל אַלְפֵי-שָׁנִים חוֹפֶפֶת עָלֶיהָ. רַק תּוֹשְׁבֶיהָ עֲזָבוּהָ לְשִׁמְמַת הַדּוֹרוֹת. הִנֵּה הִגִּיעָה שְׁעַת רָצוֹן וּגְאֻלָּה. שׁוּבוּ מִּכָּל אַרְצוֹת פְּזוּרֵיכֶם, הִדָּבְקוּ בָאָרֶץ וּבְאַדְמַת מוֹלַדְתְּכֶם וְאַל תַּעַזְבוּהָ עוֹד לָנֶצַח. עִבְדוּ בְּלִי הֶרֶף אֶת אַדְמַתְכֶם, נִטְעוּ, חִרְשׁוּ וְזִרְעוּ – וּבְרִנָּה תִקְצוֹרוּ. יִקַּח נָא עָלָיו כָּל אִישׁ וְאִשָּׁה, כָּל יֶלֶד וְיַלְדָּה, נַעַר וְנַעֲרָה מִבְּנֵי יִשְׂרָאֵל אֲשֶׁר בָּאָרֶץ אֶת הַתַּפְקִיד הָרִאשׁוֹן הַזֶּה לִנְטוֹעַ עֵצִים וּפְרָחִים בְּכָל מָקוֹם, בָּעִיר וּבַכְּפָר, בַּגָן אֲשֶׁר עַל-יַד הַבַּיִת וּבֶחָצֵר; נִטְעוּ גַנִּים צִבּוּרִיִּים וִיעָרוֹת וְלֹא יִוָּתֵר בָּאָרֶץ מָקוֹם בְּלִי נְטִיעוֹת, הָעֵצִים יִתְּנוּ צְלָלִים, יִמְשְׁכוּ אֲלֵיהֶם גְּשָׁמִים וּטְלָלִים; הָאַקְלִים יִשְׁתָּנֶּה מְעַט מְעַט בְּהַשְׁפָּעַת הַיָד הָעוֹבֶדֶת שֶׁל בְּנֵי הָאָדָם וְכָל זֶה יָבִיא אֶל הָאָרֶץ שִׁפְעַת בְּרָכָה לַגוּף וְלַנֶּפֶשׁ, וּלְאוֹר הַבְּרָכָה הַזֹּאת יִתְלַכְּדוּ בָנֶיהָ בוֹנֶיהָ תַּחַת דֶּגֶל הַתְּחִיָּה וְהָיוּ לַאֲגֻדָּה אַחַת וּבֶאֱמֶת לָעָם אֶחָד.</p>
</blockquote>

<blockquote>
<p>אִם כֹּה נַעֲשֶׂה כֻּלָּנוּ וְהָיְתָה גַם אַרְצֵנוּ לְגַן עֵדֶן וּלְאֶרֶץ חֶמְדָּה. יִנְהֲרוּ אֵלֶיהָ מְבַקְּרִים וְתַיָּרִים מִכֹּל אַרְצוּת תַּבַל וְאָמְרוּ: הִגְדִּיל לַעֲשׂוֹת עַם יִשְׂרָאֵל, וְאַרְצוּ, אֲשֶׁר אָמְרוּ עָלֶיהָ אֶרֶץ אוֹכֶלֶת יוֹשְׁבֶיהָ, הָיְתָה לִשְׁוֵיץ וְאַף יָפְתָה מִמֶּנָּה.</p>
</blockquote>

<br>  

<p>ריגי-שווייץ, אלול תרצ&quot;ה.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5501">https://benyehuda.org/read/5501</a></div></body></html>