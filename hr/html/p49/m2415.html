<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[הֲיֵשׁ עָשׁוּק]</title>
	<meta name="author" content="שמואל הנגיד"/>
</head>
<body>

<blockquote>
<p>וְהָיְתָה בֵינוֹ וּבֵין ר' יִצְחָק ן' כַלְפוּן מַחֲלֹקֶת עַל מִשְׁתֵּה הַיַּיִן וְהָיְתָה סִבָּה לִפְרִידָה רַבָּה וְכָתַב אֵלָיו אֲדוֹנָי אָבִי, יוֹקִירֵהוּ אֵל, זֶה:</p>
</blockquote>

<br>

<blockquote>
<p>הֲיֵשׁ עָשׁוּק כְּבוֹכֶה מִכְּאֵבוֹ /  וְרֵעָיו נִקְבְּצוּ לִשְׂחֹק סְבִיבוֹ,</p>

<p>יְפַתּוּ אֶת מְפַתֵּה הָעֲרוּמִים /  וְיָרִיבוּ בְּמַרְשִׁיעַ יְרִיבוֹ</p>

<p>וְיַצּוּ אִישׁ אֲשֶׁר חוֹשֵׁב שְׂחוֹק פִּיו /  כְּדִמְעָתוֹ, וְרָעָתוֹ כְּטוּבוֹ,</p>

<p>יְרוּצוּן לַהֲשִׁיבוֹ אֶל רְצוֹנָם /  וְחֻקֵּיהֶם, וְיִלְאוּ לַהֲשִׁיבוֹ</p>

<p>וּבִרְאוֹתָם אֱנוֹשׁ מֵאֵן שְׁמֹעַ – / עֲזָבוּהוּ וְאָמְרוּ: אֵל עֲזָבוֹ! [5]</p>

<p>וְכֵן הָיָה, עֲזָבוֹ אֵל, וְאִלּוּ  /  יְהִי עִמּוֹ – יְדִידוֹ לֹא עֲצָבוֹ.</p>

<p>בְּחֵי אַהַב, וְחֵי כָל אִישׁ מְמָאֵן / לְהִתְנַחֵם בְּיוֹם קֶצֶף אֲהוּבוֹ,</p>

<p>וְחֵי יִצְחָק אֲשֶׁר יִשְׁחַק לְסוּסִים /  וְרוֹכְבֵיהֶם, לְמַעַן דָּת רְכוּבוֹ,</p>

<p>בְּדָבָר טוֹב אֲרַצֶּה אוֹהֲבִי עַד /  יְהִי עוֹשֶׂה רְצוֹן לֵבָב אֲהֵבוֹ,</p>

<p>וְאֶשְׁחַק אֶת צְרוֹר אַפּוֹ בְּשִׂיחַ / כְּמוֹ נוֹזֵל אֲשֶׁר דּוֹלֶה שְׁאָבוֹ. [10]</p>

<p>שְׁמַע, אוֹר מַעֲרַב שֶׁמֶשׁ, אֲשֶׁר בּוֹ  /  עֲלֵי מִזְרָח יְהֻלַּל מַעֲרָבוֹ,</p>

<p>וְהַנָּבוֹן אֲשֶׁר יֵשׁ לוֹ קְרוֹבִים / כְּחוֹל, כִּי כָל אֲשֶׁר יָבִין – קְרוֹבוֹ,</p>

<p>וְהַדּוֹבֵר בְּדַת אָרוֹן יְשָׁרוֹת, /  כְּאִלּוּ גָר וְשָׁכֵן עִם כְּרוּבוֹ:</p>

<p>הֱסִיתָךְ בִּי מְנַבֵּל פִּיו (וְנָבָל  / בְּרִיב נָדִיב נְבָלָה יַעֲנֶה בוֹ)</p>

<p>וְשָׂח: זֶה הֶחֱרִיב בָּתֵּי אֲהָבִים / אֲשֶׁר בֵּינָךְ וּבֵינוֹתָיו בְּרִיבוֹ, [15]</p>

<p>וְאֵיךְ יִתֹּץ כְּמוֹתִי אֶת מְעוֹנָיו, / וְאַרְמוֹנוֹ בְּיָדוֹ יַחֲרִיבוֹ?</p>

<p>וְאֵיךְ אָקוּץ בְּמֵימֶיךָ – וְהִנֵּה / אֲנִי דֶשֶׁא, וְאַתָּה עָב רְבִיבוֹ!</p>

<p>מְאַס בּוֹ וַהֲשִׁיבֵהוּ בְּבֹשֶׁת /  וְלֹא תֹאבֶה וְלֹא תִשְׁמַע כְּזָבוֹ!</p>

<p>וְאִם לִבִּי לְךָ עִוָּה נְתִיבֵי / אֲהַבִים – אֵל יְעַוֶּה אֶת נְתִיבוֹ!</p>

<p>וְאִם דִּבֵּר בְּךָ רָעוֹת כְּזָרִים – / יְהִי מוּזָר בְּכָל מוֹצָא וּמָבוֹא! [20]</p>

<p>הֲתַכְהֶה אֶת שְׁבִיב אוֹרָךְ בְּיָדָךְ, / כְּאִלּוּ אֵין יְפִי כָל אוֹר שְׁבִיבוֹ?</p>

<p>וְאֵיךְ תִטֹּר לְרֵעָךְ מַאֲמָרוֹ  /  עֲלֵי יַיִן – וְהוּא לֹא כֵן חֲשָׁבוֹ!</p>

<p>וְאַתָּה, שֶׁהֲסִבּוֹתָ דְּבַר רִיב /  בְּרֵאשִׁיתוֹ, וְעָרַכְתָּ קְרָבוֹ –</p>

<p>הֲתַעַשׂ מַעֲשֵׂה מוֹכֵר בְּכוֹרָה, / וְשׂוֹטֵם תָּאֳמוֹ, אוֹחֵז עֲקֵבוֹ?</p>

<p>אֱמָר נָא אֶל לְבָבָךְ יַעֲזֹב אֶת  / אֲשֶׁר נָטַר וְאַל עוֹלָם יְרִיבוֹ [25]</p>

<p>וְשׁוּבָה אֶל אֲשֶׁר עָזַב וְהוֹדָה, / וְדִבֵּר תַּחֲנוּנִים לָךְ בְּשׁוּבוֹ</p>

<p>וְהִנֶּנּוּ כְּטִיט יוֹצֵר בְּיָדָךְ,  /  וְשַׁד מָלֵא בְּכַף צָמֵא חֲלָבוֹ,</p>

<p>וְהִנֶנּוּ לְפָנֶיךָ כְּיוֹנָה /  בְּיַד נֹח – שְׁלַח אוֹתוֹ וְיָבוֹא!</p>

<p>וְצַוֵה יַד אֲהָבֶיךָ וְתִמְחֶה  /  אֲשֶׁר אַפָּךְ עֲלֵי לִבָּךְ כְּתָבוֹ,</p>

<p>וְהַלְוֵהוּ יְדִידוֹת, כִּי לְשׁוֹנוֹ /  יְשַׁלֵּם אֵת אֲשֶׁר תַּלְוֶה, וְנִיבוֹ [30]</p>

<p>בְּשִׁיר נָאֶה הֱטִיבוֹ לָךְ, וְלוּלֵי / אֲהָבָיו הַנְּכוֹנִים – לֹא הֱטִיבוֹ.</p>

<p>הֲתָמִיר אֶת יְדִידָךְ בַּאֲחֵרִים – / וְאֵיךְ יָמִיר אֲרִי בִּמְרִיא זְאֵבוֹ?</p>

<p>וְחָלִילָה לְּךָ לִהְיוֹת כְּמוֹאֵס / בְּרֹאשׁ דָּבָר וְאוֹחֵז אֶת זְנָבוֹ</p>

<p>וְצוֹרֵף רַע אֲשֶׁר יָגַע וְתָמַךְ /  בְּסִיגֵי כוּר וְאִבֵּד אֶת זְהָבוֹ,</p>

<p>וְאִם יִיקַד חֲרוֹן אַפָּךְ כְּמוֹ אוּר / אֲשֶׁר יִבְעַר וְלֹא יִדְעַך לְהָבוֹ –  [35]</p>

<p>שְׁעֵה כִּמְעַט וְתֵדַע אִם לְבָבוֹת, / אֲשֶׁר תִּבְחַר, לְךָ טוֹב, אִם לְבָבוֹ!
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2415">https://benyehuda.org/read/2415</a></div></body></html>