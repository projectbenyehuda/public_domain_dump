<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מְלֶאכֶת הַשִּׁירָה</title>
	<meta name="author" content="שמריהו לוין"/>
</head>
<body>

<blockquote>
<p>הַסַּנְדְּלָר רוֹצֵעַ, הַחַיָּט תּוֹפֵר,</p>

<p>הַפַחֲמִי הוֹלֵם פָּעַם, בּוֹנֶה הַבּוֹנֶה,</p>

<p>רוֹאֶה חֶשְׁבּוֹן עַל כִּסְאוֹ מוֹנֶה וְסוֹפֵר,</p>

<p>הַדַּיָן חוֹקֵר מִשְֹפָּט, הָעֵד עוֹנֶה –</p>

<p>מְלַאכְתָּם לִפְנֵיהֶם, כְּלֵי תַשְׁמִישָׁם בְּיָדָם,</p>

<p>תּוֹרָתָם בְּמֵעֵיהֶם – תּוֹרַת הָאָדָם.</p>

<br />

<p>מִכֻּלָם נִבְדַלְתִּי – מְשׁוֹרֵר אָנֹכִי:</p>

<p>לִי פִּנְקָס פָּתוּחַ, לִי יַד כּוֹתָבֵת,</p>

<p>לִי לֵב מַתָּנָה וּמוֹחִי זוּ כֹּחִי,</p>

<p>לָחוּשׁ, לַהֲגוֹת, לַעֲנוֹת וְלַחְשׁוֹב מַחֲשָׁבֶת</p>

<p>וּלְתָאֵר מַחְשַׁבְתִּי עֲלֵי הַגִּלָּיוֹן,</p>

<p>לְרָקְמָהּ בִּשְׁלַל צְבָעִים וּתְהִי לְחִזָיוֹן.</p>

<br />

<p>אַךְ מְלַאכְתִּי זֹאת אֵינֶנָּה מְבֹרָכֶת,</p>

<p>כִּי בַהֲגִיגִי הַנֶּפֶשׁ לֹא תִמָּלֵא;</p>

<p>כִּי אַךְ אַחֲרֵי רוּחִי עָלַי לָלֶכֶת</p>

<p>וְלַעֲמוֹד בָּטֵל – הָרוּחַ כִי יִכָּלֵא;</p>

<p>לַשָׁוְא אֶעֱשֶׂה עֵט וּבִדְיוֹ אַטְבִּילָה,</p>

<p>כִּי גָז הָרוּחַ וּבִלְשׁוֹנִי אֵין מִלָּה.</p>

<br />

<p>כֹּה יוֹשֵׁב אָנֹכִי יָדַי בְּלִי הָרֵם,</p>

<p>מִדֵּי שִׁבְתִּי לָשִׁיר וְלִמְשׁוֹל בָרוּחַ,</p>

<p>עֲדֵי יֵעָדֶה עָלַי רוּחַ מִמָּרוֹם,</p>

<p>עֲדֵי שֶׁיְרַחֵף עָלַי, עַד שֶׁיָפוּחַ.</p>

<p>אָז תָּנוּחַ עָלַי הָרוּחַ וְיָדִי כּוֹתָבֶת,</p>

<p>מְאֻשָּׁר הִנֵנִי, לֹא אֵדַע עַצָבֶת.</p>

<br />

<p>הַתֵּבֵל וּמְלוֹאָה אוֹ אָז אַחֲלִיפָה,</p>

<p>בִּנְטִיפוֹת הַחֲרוּזִים עַל צַוָאר שִׁירָתִי;</p>

<p>רוּחִי אֶשְׁפּוֹךְ עַל כָּל נְטִיפָה וּנְטִיפָה.</p>

<p>אֶשְׁפּוֹךְ אֶת רוּחִי – וְרוּחִי בְעֶזְרָתִי,</p>

<p>כִּי תֵצֵא שִׁירָתִי בָּרָה וּתְמִימָה,</p>

<p>כָּרוּחַ הַמְּמַלֵא אֶת נַפְשִׁי פְנִימָה.</p>

<br />

<p>הָעֲנָנָה הַחֲשֵּׁכָה אָז תָּמוּשׁ מְהֵרָה,</p>

<p>וּתְמוּנוֹת תֵּצֵאנָה אֲחוּזוֹת וּשְׁלוּבוֹת,</p>

<p>לָהֶן מִדָּה אַחַת, שְׂדֵרָה כַּשְׂדֵרָה.</p>

<p>כְּשִׁנֵּי יָפָתִי, כְּעֵדֶר הַקְּצוּבוֹת –</p>

<p>תֵּבֵל וּמְלוֹאָה לֹא תַרְחִיב עוֹד עֵינִי,</p>

<p>וּלְבַת שִׁירָתִי עוֹד נָתוּן הִנֵּנִי.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/17224">https://benyehuda.org/read/17224</a></div></body></html>