<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עִם מִנְחַת-עֶרֶב</title>
	<meta name="author" content="יעקב לרנר"/>
</head>
<body>

<blockquote>
<p>וַאֲנִי עִם מִנְחַת-עֶרֶב דֹּם שָׁכַבְתִּי</p>

<p>אֲפוּף תַּרְעֹמֶת-עַד וּשְׁכוּחַ-אֵל</p>

<p>וּכְנַף-הַשְּׁמָמָה חוֹפְפָה עַל מַחֲשַׁבְתִּי</p>

<p>וּפְתוּחוֹת לִקְרַאת נַפְשִׁי זְרוֹעוֹת-צֵל.</p>

<br> 

<p>וְהִנֵּה לִמְרַאֲשׁוֹתַי כְּרוּב הַשְּׁקִיעָה,</p>

<p>וַיּוֹפַע חֵן אַרְגָּמָן עַל הַקִּיר;</p>

<p>וְחַדְרֵי נַפְשִׁי מָלְאוּ חֶרְדַּת כְּמִיהָה</p>

<p>כְּחֶרְדַּת בֵּית יְיָ לִפְנֵי הַשִּׁיר&#8230;</p>

<br> 

<p>וָאֶחֱרַד מִן הַדְּמָמָה וּבְחִפָּזוֹן,</p>

<p>אַף פָּנֹה שְׂמֹאל וְיָמִין: אֵי מִזֶּה?</p>

<p>וַיְהִי לִי גִלּוּי-שְׁכִינָה לְלֹא חָזוֹן</p>

<p>וָאֶפֹּל גְּלוּי-עֵינַיִם וְאִלֵּם-פֶּה.</p>

<br> 

<p>וַאֲנִי מִכְּלוֹת אֶל גִּיל הָאוֹר הַטָּהוֹר</p>

<p>נֶחֱלֵיתִי נֶצַח וְכָל מְאֹדִי דְוָי:</p>

<p>עַל מָה בְּלִי חֶדְוַת-אוֹר נִבְרֵאתִי מָאוֹר,</p>

<p>הָקְדַּשְׁתִּי נָבִיא – וּבְלִי דְבַר יְיָ?</p>

<br> 

<p>וַתְּהִי כְּלוֹת נַפְשִׁי לִי לְרֹגֶז יוֹמָם,</p>

<p>וּלְבַלְהוֹת-שְׁחוֹר בְּלֵילוֹת קְשֵׁי-חֲלוֹם;</p>

<p>וּמְגַנְּבֵי חָזוֹן לָצוּ לִי מִמְּקוֹמָם</p>

<p>וַיְרַנְּנוּ אַחֲרַי: דָּרַך אוֹרֵר יוֹם!</p>

<br> 

<p>עוֹד גֵּא אֲנִי – וָאֹמַר: לַעֲגָם –זָדוֹן;</p>

<p>גַּמָּדֵי-רֶשַׁע הֵם בְּלִי שֵׁם וָיָד!</p>

<p>הַבּוּז לָהֶם וְרוּחִי בָם לֹא יָדוֹן,</p>

<p>אֲנִי חֲשֵׁכִים אֵלֵךְ דַּרְכִּי לְבָד.</p>

<br> 

<p>אָשִׁירָה נָא לָאֹפֶל שִׁיר אֲפֵלָה,</p>

<p>אָשִׁירָה נָא לָאַלְמוֹן שִׁירַת שְׁכוֹל;</p>

<p>יֵשׁ מֶתֶק מַמְאִיר גַּם בְּיֵין תַּרְעֵלָה</p>

<p>וְתַנְחוּם אַכְזָר יֵשׁ בְּחֹסֶר-כֹּל&#8230;</p>

<br> 

<p>אַךְ רַבּוּ לִי הַיָּמִים לְלֹא זַעַם</p>

<p>וְלֵילוֹת כִּבְדֵי-שְׁמָמָה הִכְהוּ לֵב;</p>

<p>סַף רַעֲלִי נָמַר רֵיחוֹ, דַּל מִטַּעַם –</p>

<p>אֶשְׁתֶּנּוּ וּבְלִי תִקְוָה עוֹד לִכְאֵב.</p>

<br> 

<p>וְעַתָּה מַה תּוֹחַלְתִּי עִם עַרְבָּיִם?</p>

<p>לוּ עֶצֶב-תַּחֲנוּן רַךְ כִּתְפִלַּת צוֹם!</p>

<p>לוּ דִמְעָה אַחַת לָאִיר כְּבוֹת-עֵינַיִם</p>

<p>וּלְכָל מַדְאִיבַי חִנָּם – סְלִיחַת-תֹּם&#8230;</p>

<br />
</blockquote>

<p>תרע&quot;ז</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/18404">https://benyehuda.org/read/18404</a></div></body></html>