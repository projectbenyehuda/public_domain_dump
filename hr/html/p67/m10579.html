<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>סיפור חנוכה</title>
	<meta name="author" content="קדיש יהודה סילמן"/>
</head>
<body>

<h1 id="סִפּוּרחֲנֻכּה:חִזּיוֹןלִקְטַנִּים">סִפּוּר חֲנֻכּה: חִזּיוֹן לִקְטַנִּים</h1>

<h2 id="הַמּשְׁתַּתְּפִים:">הַמּשְׁתַּתְּפִים:</h2>

<blockquote>
<p>סַבְתָּא,</p>

<p>נֶכֶד א',</p>

<p>נֶכֶד ב',</p>

<p>נֶכֶד ג',</p>

<p>נֶכֶד ד',</p>

<p>נֶכֶד ה'.</p>

<p>הַנְּכָדִים א&#8216;, ב&#8217;, ג', מְדַּבְּרִים לְאַט לְאַט,</p>

<p>וְהַנְּכָדִים ד&#8216;, ה&#8217; – מַהֵר מַהֵר.</p>

<p>בְּהִתְרוֹמֵם הַמָּסָךְ נִרְאִים סַבְתָּא וּנְכָדֶיהָ מִסָּבִיב לָהּ.</p>

<p>נֶכֶד ג' מַרְבֶּה לֶאֱכוֹל.</p>

<p><strong>סַבְתָּא</strong>: יְלָדַי, נְכָדַי. נֵרוֹת דוֹלְקִים עַל סַף הַחַלוֹן, אוֹר
בְּכָל הַבַּיִת, אֲנִי טוֹבָה וְאַתֶּם טוֹבִים, אַתֶּם נֶחְמָדִים
וַאֲנִי נֶחְמָדָה&#8230;</p>

<p><strong>נֶכֶד א':</strong> כֵּן, כֵּן. סַבְתָּא נֶחְמָדָה.</p>

<p>כָּל הַנְּכָדִים (מְלַּטְפִים וּמְגַפְּפִים אֶת הַזְּקֵנָה): סַבְתָּא
נֶחְמָדָה, נֶחְמֶדֶת!</p>

<p><strong>סַבְתָּא:</strong> אַתֶּם אוֹהֲבִים אוֹתִי?</p>

<p><strong>הַנְּכָדִים:</strong> כֵּן, כֵּן.</p>

<p><strong>סבתא:</strong> מִשּׁוּם מָה?</p>

<p><strong>נֶכֶד א':</strong> מִשּׁוּם שֶאַתְּ סַבְתָּא שֶׁלָּנוּ.</p>

<p><strong>נֶכֶד ב'</strong>: מִשּׁוּם –</p>

<p><strong>נֶכֶד ג':</strong> שֶׁאַתְּ –</p>

<p><strong>נֶכֶד ד'</strong>: סַבְתָּא –</p>

<p><strong>נֶכֶד ה':</strong> שֶׁלָּנוּ! (צְחוֹק גָּדוֹל)</p>

<p><strong>נֶכֶד א':</strong> גַּם –</p>

<p><strong>נֶכֶד ב':</strong> מִשּׁוּם –</p>

<p><strong>נֶכֶד ג':</strong> שֶׁאַתּ –</p>

<p><strong>נֶכֶד ד':</strong> מְסַפֶּרֶת –</p>

<p><strong>נֶכֶד ה':</strong> סִפּוּרִים יָפִים (מוֹחֵא כָּף)!</p>

<p><strong>סַבְתָּא:</strong> כֵּן, כֵּן. כָּל הַיְּלָדִים וְכָל הַנְּכָדִים אוֹהֲבִים
סִפּוּרִים נֶחְמָדִים.</p>

<p><strong>נֶכֶד א':</strong> אִם כֵּן –</p>

<p><strong>נֶכֶד ב':</strong> סַבְתָּא –</p>

<p><strong>נֶכֶד ג':</strong> סַפְּרִי לָנוּ –</p>

<p><strong>נְכָדִים ד&#8216;, ה&#8217;:</strong> גַּם הַיּוֹם סִפּוּר יָפֶה! (מוֹחֲאִים כָּף)</p>

<p><strong>סַבְתָּא:</strong> אֲסַפֵּר, אֲסַפֵּר, אִם&#8230;</p>

<p><strong>נֶכֶד א':</strong> נִהְיֶה יְלָדִים טוֹבִים –</p>

<p><strong>נֶכֶד ב':</strong> וַחֲבִיבִים –</p>

<p><strong>נֶכֶד ג':</strong> וְאוֹכְלִים הַרְבֵּה (מְמַלֵּא פִּיו אֹכֶל) –</p>

<p><strong>נֶכֶד ד':</strong> וּמְשַׂחֲקִים הַרְבֵּה –</p>

<p><strong>נֶכֶד ה':</strong> וּמְזַמְּרִים יָפֶה.</p>

<p><strong>סַבְתָּא:</strong> כֵּן, כֵּן. אִם אַתֶּם תָשִׁירוּ שִׁיר יָפֶה, אֲנִי
אֲסַפֵּר לָכֶם סִפּוּר יָפֶה.</p>

<p><strong>נֶכֶד ג':</strong> וְאִם אֲנַחְנוּ נֹאכָל הַרְבֵּה (מְמַלֵּא פִּיו אֹכֶל)
גַּם אַתְּ תּאֹכְלִי הַרְבֵּה.</p>

<p><strong>סַבְתָּא:</strong> כֵּן, כֵּן. מַעֲשֵׂה זְקֵנִים סִימָּן לְבָנִים, וּמַעֲשֵׂה
בָנִים סִימָן לִזְקֵנִים.</p>

<p><strong>נֶכֶד ה':</strong> גַּם אֲנִי יוֹדֵעַ לְהַגִּיד זֹאת: מַעֲשֵׂה זְקֵנִים
סִימָּן לִ&#8230;זְקֵנִים, וּמַעֲשֵׂה בָנִים סִימָּן לְ&#8230;בָנִים.</p>

<p><strong>נֶכֶד א':</strong> כֵּן, כֵּן. זְקֵנִים וּבָנִים, מַעֲשִׂים וְסִימָּנִים.</p>

<p><strong>נֶכֶד ב':</strong> הֲלֹא זֶה שִׁיר! הָבָה נָשִׁירָה יַחַד (שָׁרִים):</p>

<p>זְקֵנִים וּבָנִים,</p>

<p>מַעֲשִׂים, סִימָּנִים&#8230;</p>

<p>נוֹטְעִים בַּגַּנִּים -</p>

<p>יֵשׁ פְּרִי עֲדָנִים.</p>

<p>בָּנִים וּזְקֵנִים,</p>

<p>כָּל בְּנֵי יִשְׂרָאֵל,</p>

<p>עוֹבְדִים אֲדָמָה</p>

<p>בְּעֵמֶק יִזְרְעֶאל.</p>

<p>כָּל בְּנֵי יִשְׂרָאֵל,</p>

<p>וּבָנוֹת חֲבִיבוֹת,</p>

<p>עוֹבְדִים וּשְׂמֵחִים</p>

<p>וְ&#8230;</p>

<p><strong>נֶכֶד ג':</strong> (מִתְרוֹנֵן לְבָדוֹ) וְ&#8230; אוֹכְלִים לְבִיבוֹת! (נוֹפֵחַ
בַּלְּחָיַיִם)</p>

<p>(כֻּלָם חוֹזְרִים עַל הַבַּיִת הָאַחֲרוֹן)</p>

<p><strong>נֶכֶד א':</strong> עַתָּה, סַבְתָּא, סִפּוּר, סִפּוּר.</p>

<p><strong>כֻּלָּם:</strong> עַתָּה, סִפּוּר, סִפּוּר&#8230;</p>

<p><strong>סַבְתָּא:</strong> טוֹב. אֲבָל אֵיזֶה סִפּוּר רוֹצִים אַתֶּם לִשְׁמוֹעַ?
סִפּוּר &#8220;עָצוּב&#8221; או סִפּוּר &#8220;שָׂמֵח&#8221;?</p>

<p><strong>נֶכֶד א':</strong> סִפּוּר עָצוּב, עָצוּב.</p>

<p><strong>נֶכֶד ב':</strong> שֶׁיִּהְיוּ דְמָעוֹת בָּעֵינַיִם.</p>

<p><strong>נֶכֶד ג':</strong> כָּכָה, שֶׁיִּהְיֶה כָּל כָּךְ עָצוּב, שֶׁלֹא נִרְצֶה
לֶאֱכֹל&#8230;</p>

<p><strong>נֶכֶד ד':</strong> לא, סַבְתָּא. לא עָצוּב. סִפּוּר שָׂמֵח.</p>

<p><strong>נֶכֶד ה':</strong> כָּכָה, שֶׁיִּהְיֶה כָּל כָּךְ שָׂמֵח, שֶׁיִּהְיֶה
<strong>צְחוֹק</strong> בָּעֵינַיִם. שֶׁנִרְצֶה לִרְקֹד, לִרְקֹד! אֲנִי נֶכֶד
שֶׁאוֹהֵב לִרְקֹד.</p>

<p><strong>סַבְתָּא:</strong> אִם כֵּן, אֵיזֶה סִפּוּר אֲסַפֵּר לָכֶם?</p>

<p><strong>נֶכֶד א':</strong> עָצוּב –</p>

<p><strong>נֶכֶד ב':</strong> עָצוּב –</p>

<p><strong>נֶכֶד ג':</strong> עָצוּב – – –</p>

<p><strong>נכדים ד' ה':</strong> עַלִּיז, עַלִּיז, עַלִּיז, עַלִּיז – – –</p>

<p><strong>סַבְתָּא:</strong> וַאֲנִי מָה אֶעֱשֶׂה? אֵלֶּה מְבַקְשִׁים עָצוּב, וְאֵלֶּה
מְבַקְשִׁים שָׂמֵח וְעַלִּיז&#8230;</p>

<p><strong>נֶכֶד א':</strong> וְסַבְתָּא מָה תַעֲשֶׂה?</p>

<p><strong>נֶכֶד ב':</strong> וְסַבְתָּא מָה תַעֲשֶׂה?</p>

<p><strong>נֶכֶד ג':</strong> וְסַבְתָּא מָה תַעֲשֶׂה?</p>

<p><strong>נֶכֶד ד':</strong> תְּסַפְּרִי לָנוּ סִפּוּר גַּם עָצוּב וְגַם שָׂמֵח&#8230;</p>

<p><strong>נֶכֶד ה':</strong> שֶׁנִבְכֶּה וְנִצְחַק, שֶׁנִבְכֶּה וְנִרְקֹד!&#8230;</p>

<p><strong>נֶכֶד א':</strong> כֵּן, הַרְבֵּה פְּעָמִים כָּכָה: אֲנוּ בּוֹכִים
וְצוֹחֲקִים, צוֹחֲקִים וּבוֹכִים&#8230;</p>

<p><strong>נֶכֶד ב':</strong> רֶגַע בּוֹכִים וְרֶגַע רוֹקְדִים&#8230;</p>

<p><strong>נֶכֶד ג'</strong>: רֶגַע אוֹכְלִים וְרֶגַע לֹא אוֹכְלִים – דְּבָרִים
טוֹבִים&#8230;</p>

<p><strong>נֶכֶד ד':</strong> בַּחֲצִי פָּנִים נִבְכֶּה וּבַחֲצִי פָּנִים נִצְחַק&#8230;</p>

<p><strong>נֶכֶד ה':</strong> עַיִן אַחַת תִּבְכֶּה וְעַיִן אַחַת תִּצְחַק&#8230;</p>

<p><strong>סַבְתָּא:</strong> אֶעֱשֶׂה יוֹתֵר טוֹב. אֲסַפֵּר לָכֶם סִפּוּר, שֶׁהוּא
בַּתְּחִילָה עָצוּב וְאַחַר כָּךְ – שָׂמֵחַ&#8230;</p>

<p><strong>נֶכֶד ה':</strong> זֶה נֶחְמָד! הֶאָח! כֵּן!</p>

<p><strong>כֻּלָּם:</strong> זֶה טוֹב, טוֹב מְאֹד.</p>

<p><strong>נֶכֶד א':</strong> כָּל הַסִּפּוּרִים כָּךְ, תְּחִילָּה עֲצוּבִים וְאַחַר
כָּךְ שְׂמֵחִים&#8230;</p>

<p><strong>סַבְתָּא:</strong> כֵּן, כֵּן. עַתָּה אֲסַפֵּר:</p>

<p>&quot;הָיֹה הָיָה מֶלֶךְ יְוָנִי, מֶלֶךְ רָשָׁע, וּשְׁמוֹ – – – אַנְ – טִי
– יּוֹ – כוּס – אֶפִּי – פַ – נּוּס&#8230;</p>

<p>אָכֵן, זֶה עָצוּב, אִמְרוּ בְּעֶצֶב, אַנְ – טִי – יּוֹ – כוּס – אֶפִּי –
פַ – נּוּס&#8230;</p>

<p><strong>נֶכֶד א'</strong> (בְּעֶצֶב. מַנְמִיךְ אֶת קוֹלוֹ): אַנְ – טִי – יּוֹ – כוּס
– אֶפִּי – פַ – נּוּס&#8230;</p>

<p><strong>נֶכֶד ב'</strong> (בְּעֶצֶב. מַנְמִיךְ קוֹלוֹ יוֹתֵר): אַנְ – טִי – יּוֹ –
כוּס – אֶפִּי – פַ – נּוּס&#8230;</p>

<p><strong>נֶכֶד ג'</strong> (מַנְמִיךְ קוֹלוֹ עוֹד יוֹתֵר): אַנְ – טִי – יּוֹ – כוּס –
אֶפִּי – פַ – נּוּס&#8230;</p>

<p><strong>נֶכֶד ד' וה'</strong> (בְּעֶצֶב, אֲבָל בִּמְהִירוּת): אַנְ – טִי – יּוֹ –
כוּס – אֶפִּי – פַ – נּוּס&#8230;</p>

<p><strong>סַבְתָּא:</strong> &#8220;צִוָּה אַנְטִיוֹכוּס עַל הַיְּהוּדִים לְהִשְׁתַּחֲוֹות
לַפֶּסֶל&#8221;.</p>

<p>גַּם זֶה עָצוּב, עָצוּב מְאֹד: לְהִשְׁתַּחֲוֹות לַפֶּסֶל&#8230; כָּאן
צָרִיךְ לִבְכּוֹת מְעָט&#8230;</p>

<p><strong>נֶכֶד א'</strong> (בוכה): לְהִשְׁ – תַּ – חֲוֹות <strong>– –</strong> לַ – פֶּ – סֶל.</p>

<p>(שְׁאָר הַנְּכָדִים עוֹשִׂים כָּךְ זֶה אַחַר זֶה)</p>

<p><strong>נֶכֶד א':</strong> סַבְתָּא, וְאֵיפֹה הַ&#8220;שָּׂמֵחַ&#8221;?</p>

<p><strong>סַבְתָּא:</strong> &#8220;הָיֹה הָיָה אָז צַדִּיק גָּדוֹל, מַתְֵּתְיָהוּ
הַחַשְׁמוֹנָאִי&#8221;.</p>

<p>נְכָדַי, זֶה שָׂמֵחַ: <strong>מַתַּתְיָהוּ הַחַשְׁמוֹנָאִי!</strong></p>

<p><strong>נֶכֶד א'</strong> (בְּשִׂמְחָה, מַגְבִּיר קוֹלוֹ): מַתַּתְיָהוּ
הַחַשְׁמוֹנָאִי!</p>

<p><strong>נֶכֶד ב'</strong> (בְּשִׂמְחָה, מַגְבִּיר קוֹלוֹ יוֹתֵר): מַתַּתְיָהוּ
הַחַשְׁמוֹנָאִי!</p>

<p><strong>נֶכֶד ג'</strong> (בְּשִׂמְחָה, מַגְבִּיר קוֹלוֹ יוֹתֵר): מַתַּתְיָהוּ
הַחַשְׁמוֹנָאִי!</p>

<p><strong>נֶכֶד ד' וה'</strong> (בְּשִׂמְחָה, מַגְבִּירִים קוֹלָם): מַתַּתְיָהוּ
הַחַשְׁמוֹנָאִי!</p>

<p><strong>סַבְתָּא</strong> (בְּשִׂמְחָה): הָיוּ לְמַתַּתְיָהוּ חֲמִישָׁה בָּנִים
גִּבּוֹרִים (סוֹפֶרֶת עַל הָאֶצְבָּעוֹת): יוֹחָנָן, שִׁמְעוֹן,
אֶלְעָזָר, יוֹנָתָן וִיְהוּדָה הַמַּכַּבִּי&#8230;</p>

<p>זֶה שָׂמֵחַ, כָּאן צָרִיךְ לִשְׂמוֹחַ: וִיְהוּדָה הַמַּכַּבִּי!</p>

<p><strong>כֻּלָם</strong> (מוֹנִים עַל הָאֶצְבָּעוֹת): יוֹחָנָן, שִׁמְעוֹן, אֶלְעָזָר,
יוֹנָתָן וִיְהוּדָה הַמַּכַּבִּי.</p>

<p><strong>סַבְתָּא:</strong> אָז – אָז – אָז – מַתַּתְיָהוּ הַחַשְׁמוֹנָאִי וַחֲמֵשֶׁת
בָּנָיו הַגִּבּוֹרִים גֵּרְשׁוּ אֶת כָּל הַיְּוָנִים מֵאֶרֶץ
יִשְׂרָאֵל&#8230;</p>

<p><strong>כֻּלָם:</strong> בְּאֱמֶת?</p>

<p><strong>סַבְתָּא:</strong> בְּאֱמֶת! לֹא נִשְׁאַר אַף יְוָנִי אֶחָד!</p>

<p><strong>נֶכֶד א':</strong> אַף לֹא רֹאשׁ אֶחָד?</p>

<p><strong>נֶכֶד ב':</strong> אַף לֹא רֶגֶל אֶחָת?</p>

<p><strong>נֶכֶד ג':</strong> אַף לֹא פֶּה אֶחָד?</p>

<p><strong>נֶכֶד ד':</strong> אַף לֹא אֹזֶן אַחַת?</p>

<p><strong>נֶכֶד ה':</strong> אַף לֹא אַף אֶחָד? (מַרְאֶה עַל הַחֹטֶם)</p>

<p><strong>סַבְתָּא:</strong> &#8220;אֶת כָּל הַיְּוָנִים וְאֶת כָּל הַפְּסִילִים וְאֶת כָּל
הָאֱלִילִים, אֶת הַכָּל, אֶת הַכָּל שָׁלְחוּ וְהִשְׁלִיכוּ&#8221;&#8230;</p>

<p><strong>נֶכֶד א':</strong> וּמֶה הָיָה אָז אַחַר כָּךְ?</p>

<p><strong>סַבְתָּא:</strong> אָז – אָז – אָז – בָּאוּ הַיְהוּדִים אֶל בֵּית
הַמִּקְדָּשׁ וְהִדְלִיקוּ שֶׁמֶן טוֹב, שֶׁמֶן זַיִת זָךְ, וְעָשׂוּ אוֹר
גָּדוֹל, וְחַג גָּדוֹל: <strong>חֲנֻכָּה!</strong></p>

<p>עַתָּה צָרִיךְ לִשְׂמֹחַ הַרְבֵּה, הַרְבֵּה!</p>

<p>אִמְרוּ כֻּלְכֶם:</p>

<p>&quot;וְעָשׂוּ אוֹר גָּדוֹל וְחַג גָּדוֹל: <strong>חֲנֻכָּה!</strong></p>

<p>כֻּלָם (יוֹצְאִים בְּמָחוֹל עִם סַבְתָּא): וְעָשׂוּ אוֹר גָּדוֹל וְחַג
גָּדוֹל: <strong>חֲנֻכָּה!</strong> (מִסְתּוֹבְבִים בַּמַעְגָּל):</p>

<p>אוֹר גָּדוֹל – אֲבוּקָה!</p>

<p>וְשִׂמְחָה – מְתֻקָה!</p>

<p><strong>וְהַחַג – חֲנֻכָּה!</strong></p>

<p>הַמָּסָךְ</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/10579">https://benyehuda.org/read/10579</a></div></body></html>