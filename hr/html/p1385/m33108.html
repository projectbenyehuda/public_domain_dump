<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>האשה הנואפת</title>
	<meta name="author" content="אבן אל־מוקפע / יעקב בן אלעזר"/>
</head>
<body>

<p>אחד הסיפורים המזרחיים המרובים על נכלי האשה, המרמה את</p>

<p>בעלה. מתוך אוסף <strong>כלילה ודמנה</strong> נתקבלה המעשייה שלהלן גם אל</p>

<p>הספרות</p>

<p>האירופית בימי הביניים.</p>

<blockquote>
<br />
</blockquote>

<blockquote>
<br />
</blockquote>

<blockquote>
<p>וַיַּשְׁכֵּם [הַנָּזִיר] בַּבֹּקֶר אֶל קִרְיָה
אַחֶרֶת, וְחָרַשׁ עֵצִים רָאָה אוֹתוֹ / וַיְּבִיאֵהוּ לְבֵיתוֹ /
וַיֹּאמֶר אֶל אִשְׁתּוֹ / ״כַּבְּדִי הַלַּיְלָה הַנָּזִיר הַזֶּה, / כִּי
כָמוֹהוּ כְּמוֹ נָבִיא וְחוֹזֶה. / וְהִנְנִי הוֹלֵךְ לִשְׁתּוֹת עִם
חֲבֵרַי, / וְאַחַר בּוֹא הַשֶּׁמֶשׁ אָשׁוּב אֶל חֲצֵרַי״.</p>
</blockquote>

<blockquote>
<p>וּלְאִשְׁתּוֹ הָיָה עוֹגֵב, וַיְהִי הַמְּחַבֵּר
בֵּינֵיהֶם / וְהַמַּלְאָךְ בֵּין שְׁנֵיהֶם – / אֵשֶׁת גַּלָּב
שְׁכֶנְתָּהּ / וַתִּבְחַר לִהְיוֹת חֲבֶרְתָּהּ. / וַתֹּאמֶר לָהּ ״לְכִי,
הָבִיאִי עוֹגְבִי כַּחֹק, / כִּי אֵין הָאִישׁ בְּבֵיתוֹ הָלַךְ בְּדֶרֶךְ
מֵרָחוֹק״. / וַתַּעַשׂ כֵּן, וַיָּבוֹא הָעוֹגֵב וַיֵּשֵׁב בְּפֶתַח
בֵּיתָהּ, / כִּי הָיָה שׁוֹגֶה בְאַהֲבָתָהּ. / וַיָבוֹא אִישָׁהּ,
וּבִרְאוֹתוֹ / עוֹגְבָהּ בָּא אֶל אִשְׁתּוֹ – / וַיִּגְעַר / בְּזַעַף
וּבְכַעַס וּבְסַעַר / ״מָה הַמְּשֻׁגָּע הַזֶּה יוֹשֵׁב – / לִזְנוֹת
אִתָּךְ הוּא חוֹשֵׁב?״ / וַיַּךְ אוֹתָהּ בְּאֵיבָה וְשִׂנְאָה, / כִּי
עָבַר עָלָיו רוּחַ קִנְאָה, / וּלְעַמּוּד הַבַּיִת אָסַר אוֹתָהּ /
וַיּוֹסֶף לְהַכּוֹתָהּ.</p>
</blockquote>

<blockquote>
<p>וַתָּבוֹא אֵשֶׁת הַָגַּלָּב וַתֵּרֶא כִּי הִיא אֲסוּרָה
/ וַתֹּאמֶר ״עַד מָתַי יֵשֶׁב עוֹגְבֵךְ פֶּתַח הַשַּׁעְרָה?״ / וַתַּעַן
וַתֹּאמָר ״עֲשִׂי עִמִּי חֶסֶד וְנַתְּקִי מוֹסְרוֹתַי / וְאִסְרִי
נַפְשֵׁךְ תַּחְתַּי״. / וַתַּעַשׂ כֵּן, וַתֵּלֵךְ אֶל עוֹגְבָהּ /
וַיִּתְעַלֵּל בָּהּ. / וַיִּיקַץ בַּעְלָהּ וַיִּקְרָא לָהּ וְלֹא
עָנַתְהוּ / וַיִּקְרָא לָהּ פְּעָמִים רַבּוֹת וְלֹא הֱשִׁיבַתְהוּ, /
כִּי אָמְרָה: יַכִּיר קוֹלִי – / וְנוֹדַע לוֹ מַעֲלִי. / וַיָּקָם
אֵלֶיהָ וַיִּכְרֹת אַפָּה / וַיְשִׂימֵהוּ בְּכַפָּהּ / וַיֹּאמֶר לָהּ
״הוֹלִיכִיהוּ לְמִנְחָה לְעוֹגְבֵךְ / וְהוּא יוֹסִיף עוֹד
לְאָהֳבֵךְ!״</p>
</blockquote>

<blockquote>
<p>וַתָּשָׁב הָאַחֶרֶת מִזְּנוּתָה / וַתֵּרֶא כִּי נִכְרַת
אַף רְעוּתָהּ, / וַתְּנַתֵּק מוֹסְרוֹתֶיהָ / וַתֶּאֱסֹר נַפְשָׁהּ
תַּחְתֶּיהָ. / וַתָּרֶם קוֹלָהּ בְּתַחֲנוּנִים / ״אֵל אֲדוֹנֵי
הָאֲדוֹנִים! / הַבֵּט אֶת אֲשֶׁר עָשָׂה לִי בַעְלִי, / רְאֵה עָנְיִי
וַעֲמָלִי / וְהָשֵׁב אַפִּי לִי / וְהַרְאֵה נִסִּים לְטַהֵר פָּעֳלִי!״ /
וְאַחֲרֵי כֵן אָמְרָה אֶל בַּעְלָהּ ״קוּם, רְאֵה
אֶת הַנִּסִּים הָאֵל, / מַה פָּעַל אֵל / אֲשֶׁר הֵשִׁיב אַפִּי שָׁלֵם
לִמְקוֹמוֹ / וְהֵסִיר מֵאַפִּי מוּמוֹ״. / וַיֹּאמֶר לָהּ ״מָה אַתְּ
מַטֶּפֶת, / הָאִשָּׁה הַמְנָאֶפֶת!״ / וַיָּקָם אֵלֶיהָ וַיַּרְא –
וְהִנֵּה אַפָּהּ שָׁלֵם בְּלִי מַחֲלָה / כַּאֲשֶׁר בַּתְּחִלָּה! /
וַיִּתְחַנֵּן אֵלֶיהָ / וַיִּפֹּל בֵּין רַגְלֶיהָ / וַיֹּאמַר ״עַתָּה
יָדַעְתִּי כִּי אַתְּ נְקִיָּה / וְאֵין בְּרוּחֵךְ רְמִיָּה. / אִם אָוֶן
פָּעַלְתִּי – לֹא אוֹסִיף, / כִּי אַף כָּל אִשָּׁה אֲשֶׁר לֹא תִשְׂטֶה
וְלֹא תַחֲנִיף / אִם יִכָּרֵת – וְעוֹד יַחֲלִיף״. / וּבְכָל זֹאת
הַנָּזִיר רוֹאֶה / וְעַל דִּבְרֵיהֶם מִשְׁתָּאֶה.</p>
</blockquote>

<blockquote>
<p>וַתֵּלֵךְ אֵשֶׁת הַגַּלָּב לְבֵיתָה / דּוֹאֶגֶת מִכָּל
הַקּוֹרוֹת אוֹתָהּ / מְעֻצֶּבֶת וְכוֹאֶבֶת בְּחִילָהּ / עַל הָאַף אֲשֶׁר
נִכְרַת לָהּ, / וְאוֹמֶרֶת: מָה אֹמַר לְבַעְלִי וּלְמִשְׁפַּחְתִּי /
וּמָה אָשִׁיב עַל תּוֹכַחְתִּי? / וְאַחֲרֵי כֵן הֵקִיץ בַּעְלָהּ /
וַיֹּאמֶר לָהּ / ״תְּנִי לִי כָּל כְּלֵי מְלַאכְתִּי, / כִּי אֶל בֵּית
הַגְּדוֹלִים לֶכְתִּי״. / וַתִּתֶּן לוֹ אֶת הַתַּעַר לְבַדּוֹ. וַיֹּאמֶר
לָהּ ״הֲלֹא אָמַרְתִּי לָךְ: תְּנִי לִי אֶת כָּל הַכֵּלִים / וְאֵלְכָה
אֶל בֵּית הַגְּדוֹלִים!״ / וַתִּתֶּן לוֹ אֶת הַתַּעַר לְבַדּוֹ,
וַתַּעַשׂ כֵּן פְּעָמִים רַבּוֹת. וַיַּשְׁלֵךְ אַחֲרֶיהָ הַתַּעַר
בְּחֵמָה גְדוֹלָה / בְּאִישׁוֹן לַיְלָה וַאֲפֵלָה. / וַתִּצְעַק צְעָקָה
גְדוֹלָה / וַתֹּאמַר ״אַפִּי אַפִּי!״ וַיִּתְקַבְּצוּ אֵלֶיהָ שְׁכֵנֶיהָ
וְכָל קְרוֹבֶיהָ / עִם מִשְׁפַּחְתָּהּ וְכָל אוֹהֲבֶיהָ / וַיַּקְרִיבוּ
אֶל הַשּׁוֹפֵט בַּעְלָהּ / עַל הָאַף אֲשֶׁר כָּרַת לָהּ. / וַיְצַו
הַשּׁוֹפֵט לְהַכּוֹתוֹ / וּלְהַכְאִיבוֹ וּלְהַעֲנוֹתוֹ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/33108">https://benyehuda.org/read/33108</a></div></body></html>