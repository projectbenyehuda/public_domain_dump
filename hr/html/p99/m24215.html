<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לכבוד איש שר וגדול</title>
	<meta name="author" content="דוד זמושץ'"/>
</head>
<body>

<p><strong>לכבוד</strong></p>

<p>איש שר וגדול ליהודים צדיק באמונתו יחיה מ&#8220;ו אלי' הענשעל הכהן נ&#8221;י</p>

<p>ביום מלאת לו שמונים שנה</p>

<blockquote>
<br />
</blockquote>

<p>מאת עבדו וידידו</p>

<p><strong>נתן</strong> בן כ&#8220;ה אביגדור <strong>היללעל</strong> שמש דח&#8221;ק נ&#8220;ח וב&#8221;ה וטה&quot;מ.</p>

<blockquote>
<br />
</blockquote>

<blockquote>
<p>לְכוּ וְנֵלְכָה בִּנְעָרֵינוּ וּבִזְקֵנֵינוּ,</p>

<p>לִרְאוֹת פְנֵי הָאִישׁ נֶחְמָד לָעֵינָיִם,</p>

<p>גֶּבֶר חָכָם אֵלִיָהוּ רוֹפְאֵנוּ,</p>

<p>תִּפְאֶרֶת הַזְקֵנִים יְדִיד הַשָּׁמָיִם,</p>

<p>הַיּוֹם הַזֶה מָלְאוּ לוֹ שְׁמוֹנִים שָׁנָה,</p>

<p>קָרְבַּן תּוֹדָה נָבִיאָה לוֹ בִּרְנָנָה.</p>

<br />

<p>מִימֵי בַחֲרוּתוֹ עַד בָּא בַּיָּמִים,</p>

<p>חִצֵּי הַתְּלָאוֹת כִּמְעַט בְּנַפְשׁוֹ בָּאוּ,</p>

<p>כּוֹס הַתַּרְעֵלָה שָׁתָה הַרְבֶּה פְעָמִים,</p>

<p>טוֹבוֹת גַּם רָעוֹת תֵּבֵל עֵינָיו רָאוּ,</p>

<p>וַיַּעְמוֹד בְּחֹזֶק לִבּוֹ כְּצוּר בְּלֵב יַמִּים,</p>

<p>מִמַּיִם הַמָּרִים עָשָׂה לוֹ מַטְעַמִּים.</p>

<br />

<p>עוֹד כֹּחוֹ בְּמָתְנָיו עוֹד לֹא נָס לֵיחוֹ,</p>

<p>צְדָקָה שִׁבְטוֹ, אֵזוֹר חֲלָצָיו אֱמוּנָתוֹ,</p>

<p>עוֹד טַעֲמוֹ בּוֹ, עוֹד לֹא נָמַר רֵיחוֹ,</p>

<p>שִׂפְתוֹתָיו נֹטְפוֹת חֵן כְּאִישׁ גְּבוּרָתוֹ,</p>

<p>הֲרָאִיתֶם עוֹד אִישׁ כָּמוֹהוּ בֶּן שְׁמוֹנִים,</p>

<p>מִשְׁעַן הַחוֹלִים מְנַחֵם הָאֶבְיוֹנִים?</p>

<br />

<p>חָמֵשׁ וְעֶשְׂרִים שָׁנָה לְשָׁרְתוֹ עָמַדְתִּי,</p>

<p>אוֹתוֹ אָהַבְתִּי בְּנַפְשִׁי וּבִלְבָבִי,</p>

<p>טוֹב לִי אָז, לָשֶׁבֶת בְּצִלּוֹ חָמַדְתִּי,</p>

<p>קוֹלוֹ שָׁמַעֲתִּי מִתְהַלֵּךְ כְּקוֹל אָבִי,</p>

<p>לוּ יִחְיֶה עוֹד יָמִים רַבִּים בְּקִרְבֵּנוּ,</p>

<p>לְתִפְאֶרֶת עַמּוֹ וּלְיוֹשְׁבֵי עִירֵנוּ.</p>

<br />

<p>יְחִי! יְחִי! אִישׁ צַדִּיק, חָכָם בְּחָכְמָתוֹ,</p>

<p>לֹא תְאֻנֶּה אֵלָיו רָעָה, שׁוֹד וָשֶׁבֶר,</p>

<p>יְהִי אַךְ שָׂמֵחַ עַד בֹּא יוֹם פְּקוּדָתוֹ,</p>

<p>יִשְׂחַק לְיוֹם אַחֲרוֹן עַד כִּי יִמְצָא קָבֶר,</p>

<p>שְׁמוֹ וְזִכְרוֹ יְהִי לָעַד תַּאֲוַת נַפְשֵׁנוּ,</p>

<p>לָנֶצַח בַּל יִשָּׁכַח שֵׁם רוֹפְאֵנוּ.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/24215">https://benyehuda.org/read/24215</a></div></body></html>