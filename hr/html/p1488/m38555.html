<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הזאב והכבשׂה</title>
	<meta name="author" content="דוד לוונטל"/>
</head>
<body>

<blockquote>
<br />

<p>כִּבְשָׂה אַחַת קְטַנָה מֵחָלָב צַחָה</p>

<p>צְמֵאָה לַמַיִם וּלְשוֹנָה מֻדְבָּק מַלְקוֹחָהּ</p>

<p>בָּאָה אֶל אַחַד אֲפִיקִים לרְווֹת צִמְאוֹנָהּ</p>

<p>בְּמַיִם קָרִים נוֹזְלִים כִּי נִחַר גְרוֹנָהּ</p>

<p>וַיָבֹא עָלֶיהָ פִּתְאוֹם זְאֵב עֲרָבוֹת</p>

<p>אַכְזָרִי וּמְחַנֵק שִנָיו חֲרָבוֹת</p>

<p>וַיִנְהַם עָלֶיהָ בְּקוֹלוֹ קוֹל עֹז</p>

<p>מִי אַתְּ כִּי תַרְהִיבִי בְנַפְשֵׁךְ עֹז</p>

<p>לִרְפּשׁ בְּרַגְלַיִךְ אֶת מִשְׁקַע יְאוֹרִי</p>

<p>אֲשֶׁר קַרְתִּי וְשָׁתִיתִי מֵאָז מֵי בוֹרִי</p>

<p>סוּרִי! פֶּן אֶתֵּן אֶת בְּשָׂרֵךְ לְעוֹף הַשָׁמַיִם</p>

<p>אוֹ אֶבְלָעֵךְ כִּשְׁאוֹל חַיִים!</p>

<p>וַתַּעַן הַכִּבְשָׂה לֵאמֹר, וְעַצְמוֹתֶיהָ חָרָדוּ</p>

<p>כְּמִקוֹל רַעַם נוֹרָא עֶצֶם אֶל עַצְמוֹ נָדוּ</p>

<p>אַל תִּתֵּן אֲמָתְךָ לִפְנֵי בַת בְלִיַעַל</p>

<p>מֵימֶיךָ לֹא שִׁחַתִּי, לֹא מָעַלְתִּי בָם מַעַל</p>

<p>מִצִמְאון נוֹרָא הָלַכְתִּי, בַּאֲשֶׁר הָלַכְתִּי</p>

<p>עַד אֲשֶׁר פֹּה בְּצֵלַע הָהָר עָמַדְתִּי.</p>

<p>וְאַךְ לַמִצְעָר לִקְקָה לְשוֹנִי</p>

<p>כִּי חָלִילָה מֵחֲטוֹא לְךָ אֲדוֹנִי</p>

<p>אֲבָל בְּרַגְלַיִךְ אוֹתָם הִדְלַחְתְּ וְאֶת שְׁמִי נִבַּלְתְּ</p>

<p>זֶה שָנָה בֵּין רֵעוֹתַיִךְ אוֹתִי הֵקַלְתְּ</p>

<p>אֲהָהּ! מַה זֶה אֲדוֹנִי לִי מִתְאַנֶה</p>

<p>הֲלֹא לֹא נוֹלַדְתִּי עוֹד לִפְנֵי שָׁנָה</p>

<p>יוֹנֵק שְׁדֵי אֵם אָנֹכִי הַיוֹם</p>

<p>וְאֵיךְ אֶתְחַר בְּאִישׁ נוֹרָא מַרְאֵהוּ וְאָיוֹם?</p>

<p>וְאִם לֹא אַתְּ, הֲלֹא אַחַת מֵאַחְיוֹתַיִךְ!</p>

<p>גַם אָח, גַם אָחוֹת אֵין לִי</p>

<p>תּוֹכִיחִיךְ מְשוּבוֹתַיִךְ!</p>

<p>אַחַת הִיא, אתְּ אוֹ אַחֶרֶת</p>

<p>וְעוֹד דְבָרוֹ בְּפִיו וַיִשְׁמְטָהּ לָאָרֶץ</p>

<p>סְחָבָה סָחוֹב וְהַשְׁלֵךְ מִתַּחַת לַבְּכָאִים</p>

<p>הוֹי! עַל לֹא חָמָס בְּכַפָה וַיִקְרְעָהּ לִקְרָעִים!</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38555">https://benyehuda.org/read/38555</a></div></body></html>