<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[אֲשֶׁר תֵּשֵׁב שְׁכוּלָה כַּנְּהָרוֹת]</title>
	<meta name="author" content="שלמה אבן גבירול"/>
</head>
<body>

<p>ומן מטאולאת קצאידה ואג͘זאלה קצידה ירת͘י פיהא בעץ͘ אלמפקודין [ומשירותיו
הארוכות והנמלצות ביותר שירה שבה קונן על אחד הנפטרים]</p>

<br />

<blockquote>
<p>אֲשֶׁר תֵּשֵׁב שְׁכוּלָה כַּנְּהָרוֹת / דְּמָעוֹת עַל לְחָיֶיהָ פְזוּרוֹת</p>

<p>וְתֵאָנַח וְיָד תָּשִׂים לְלֶחְיָהּ / וְהִיא מָרָה כְּהָמֵר עַל בְּכֹרוֹת</p>

<p>וּפָנֶיהָ יְדַעְתִּים כַּמְּאוֹרוֹת / וְנֶהֶפְכוּ בְּבִכְיָתָה שְׁחֹרוֹת</p>

<p>לְמַה תִּבְכִּי כְּלִילַת הַנְּעָרוֹת / וְלֹא מִטַּל עֲנָנַיִךְ עֲצוּרוֹת</p>
</blockquote>

<blockquote>
<p>עֲלֵי פֵרוּד יְדִידַיִךְ כְּאִלּוּ / גְוִיֹּתָם לְפָנַיִךְ קְבוּרוֹת</p>

<p>וּמִדֵּי חַי אֱנוֹשׁ רֵעָיו יְקַוֶּה / וְאֵין מִקְוֶה לְשׁוֹכֵב בְּקְּבָרוֹת</p>

<p>בְּכִי בָכֹה עֲלֵי חַיִּים וּמָוֶת / אֲשֶׁר נָפַל בְּאַחַד הַיְּעָרוֹת</p>

<p>וְאִלּוּ מֵת כְּמוֹת רַבִּים בְּבֵיתָם / וְיִקָּבֵר בְּכָבוֹד וַהֲדָרוֹת</p>

<p>אֲזַי הָיָה לְלִבִּי קָט הֲנָחָה / וְנִחֻמִים וְחֹבֶשׁ לַשְּׁבוּרוֹת</p>

<p>וְלֹא יָמוּת מְטֹעָן בַּחֲרָבוֹת / וּבִמְרוּצוֹת אֲשֶׁר כָּאֵשׁ בְּעוּרוֹת</p>

<p>וְלֹא תֵעָשׂ גְּוִיָּתוֹ כְּבָרָה / וְיִדָּקֵר בְּכָל גּוּפוֹ דְּקָרוֹת</p>

<p>אֲשֶׁר נִשְׁלַח הֱיוֹת עֶזְרָה בְצָרוֹת / וְהָלַך לַהֲדֹף חֵילֵי מְצוּרוֹת</p>

<p>טְרָפוּהוּ הֲדָפוּהוּ לְבָאִים / וְהָארָיוֹת וְגוֹרֵי הַכְּפִירוֹת</p>

<p>אֲשֶׁר עָמְדוּ וְרָמְחֵיהֶם מְרוּקִים / וְחַרְבוֹתָם שְׁלוּפוֹת מִתְּעָרוֹת</p>

<p>חֲרָבוֹת נֽשְׁכוֹת כָּאֵשׁ תְּלַהֵט / תְּגֹרֵר הָאֲבָנִים כַּמְּגֵרוֹת</p>

<p>אֲדֹמִים שָֽׁפְכוּ דַם אִישׁ נְקִי כָף / וְנַפְשׁוֹ הָֽרְגוּ מֵהַבְּחוּרוֹת</p>

<p>וְהֶאָח אָֽמְרוּ עָלָיו בְּהָרְגוֹ / וְלִבִּי סָר וְעוֹפֵף בַּאֲוִירוֹת</p>

<p>שְׁחָטוּהוּ כְּאַחַת הָעֲגָלוֹת / וְגַם הוּבַל אֱלֵי טֶבַח כְּפָרוֹת</p>

<p>וְהִתְגֹּלֵל בְּדָמוֹ בַֽמְסִלָּה / וְהִרְתִּיחַ כְּבָשָׂר בַּקְּדֵרוֹת</p>

<p>לְדָמוֹ רָעֲשָׁה אֶרֶץ בְּשָׁפְכוֹ / גְּבָעוֹת רָֽגְזוּ עָלָיו וְהָרוֹת</p>

<p>וְלוּ רָאָה וְיָדַע מַחְשְׁבֹתָם / אֲזַי בָּא מִפְּנֵיהֶם בַּמְּעָרוֹת</p>

<p>אֲבָל עֵת־בֹּא פְקֻדַּת אִישׁ וְיוֹמוֹ / הֲיִמָּלֵט וְאִם יִמְצָא עֲזָרוֹת</p>

<p>וְאֵין שִׁלְטוֹן בְּיוֹם מָוֶת לְאָדָם / וְלֹא יַעְבֹר אֱנוֹשׁ מִיּוֹם עֲבָרוֹת</p>

<p>אֲהָהּ אֵיךְ הֻתְּשָׁה חָכְמָה כְּחוֹמָה / אֲשֶׁר הָיְתָה בְצוּרַת הַבְּצוּרוֹת</p>

<p>וְחוֹמַת־אֵשׁ סְבִיב כָּל הַגְּבִירוֹת / וּמִגְדַּל עֹז עֲלֵי כָל הָעֲיָרוֹת</p>

<p>וְהַר תָּבוֹר מְחַזֵּק לֵב חֲשׁוּלִים / וְלִצְמֵאִים בְּצַחְצָחוֹת מְקוֹרוֹת</p>

<p>וְצוּף אֹהֵב וְרוֹשׁ אוֹיֵב אֲבָל כִּי / בְּכָל כֹּחוֹ אֱמֶת הִמְתִּיק מְרֹרוֹת</p>

<p>תְּמִים לֵבָב וּבַר מִכָּל נְבַר לֵב / אֲשֶׁר אָחַז אֲשׁוּרוֹ בַּֽיְשָׁרוֹת</p>

<p>לְמַעַן יֹֽדְעָיו חָלוּ לְשִׁמְעוֹ / וְאָחְזוּ צִיר כְּצִירֵי הַֽמְצֵרוֹת</p>

<p>וְקִינָתָם בְּדִמְעָתָם עֲשׂתָם / בְּחַיָּתָם תְּמוּר יַיִן וְשִׁירוֹת</p>

<p>וְתַחַת מַעֲטֵה כָבוֹד וְהָדָר / חֲגוּרִים מִלְּבוּשׁ שַׂקִּים חֲגֹרוֹת</p>

<p>חֲפוּיֵי רֹאשׁ מְקוֹם הוֹד הָעֲטָרוֹת / וְשִׁית אֵפֶר עֲלֵיהֶם וַעֲפָרוֹת</p>

<p>וְשֶׁבֶת דֹּם בְּלֵב יֵחַם כְּתַנּוּר / מְקוֹמָם מֵעֲלִיּוֹת הַֽמְקֵרוֹת</p>

<p>וְכָל בָּנוֹת עֲדִינוֹת שַׁאֲנַנּוֹת / אֲשֶׁר בָּרֹךְ וּבַתַּפְנוּק זְכוּרוֹת</p>

<p>מְקוֹנְנוֹת הֵן וְאַפֵּיהֶן גְּדוּדוֹת / וְכָל עֶרֶב וְכָל שַׁחַר שְׁחֹרוֹת</p>

<p>וּמַר צָרְחוּ וְרוֹשׁ לַעַן בְּמוֹת רֹאשׁ / לְכָל רָאשִׁים וְשָׂבְעוּ מַמְּרֹרוֹת</p>

<p>וְכוֹס רַעַל תְּמוּרַת הָֽרְעָלוֹת / חֲבשׁ חֶבֶל מְקוֹם שָׁרִים וְשָׁרוֹת</p>

<p>וְהֵן הוֹלְכוֹת וְזוֹ אֶל זוֹ סְמוּכוֹת / כְּיוֹלֵדוֹת בְּצִירִים לֹא עֲצֻרוֹת</p>

<p>וּבֹכוֹת עַל אֲדֹנֵיהֶן אֲבִיהֶן / וְהוֹמִיּוֹת זְקֵנוֹת עִם נְעָרוֹת</p>

<p>וְכֻלָּן נֹֽשְׂאוֹת קוֹלָן בְּחִילָן / כְּאִלּוּ יָֽלְדוּ אֹתוֹ עֲקָרוֹת</p>

<p>וְאֵיכָה לֹא יְבַכּוּ הַמְּאוֹרוֹת / לְאוֹר תֵּבֵל אֲשֶׁר כִּבָּה נְהָרוֹת</p>

<p>וְכִמְעַט קָט וְתִבְכֶּינָה אֲבָנִים / וְכִמְעַט קָט תְּפוּצֶינָה נְהָרוֹת</p>

<p>בְּכוּ עָלָיו קְהִלּוֹת הַֽיְשָׁרוֹת / לְהוֹצִיא מַעְיְנֵיכֶם כַּֽיְאוֹרוֹת</p>

<p>וְשִׂימוּ יוֹם כְּיוֹם גָּלוּת בְּכִיתוֹ / וְיוֹם אֵבֶל יְהִי לָכֶם לְדוֹרוֹת</p>

<p>וּמַהְרוּ נָא וְקִרְאוּ לַחֲכָמוֹת / וְשִׁלְחוּ עוֹד וְהוֹסִיפוּ אֲחֵרוֹת</p>

<p>וְסִפְדוּ לוֹ כְּמִסְפַּד הַֽמְדֻקָּר / מְחַדֵּשֹ בֵּית אֱלֹהִים בַּטְּהָרוֹת</p>

<p>וְכִתְבוּ אֶל פְּלִילֵי דָת גְּאוֹנִים / עֲגֻלּוֹת כַּחֲצִי גֹרֶן וְשׁוּרוֹת</p>

<p>וְשִׁלְחוּ שִׁיר אֲלֵיהֶם חִבְּרוֹ שָׁר / דְּבָרָיו מִבְּדֹלָחִים יְקָרוֹת</p>

<p>אֲשֶׁר בָּחַן אֲמָרוֹת הַצְּרוּפוֹת / וְגַם הִלְבִּין וּבֵרַר הַבְּרוּרוֹת</p>

<p>וְנִשְׁקָלוֹת בְּפֶלֶס מַחֲשָׁבוֹת / וּמֵאָסְפֵי תְעוּדָה הֵן אֲגוּרוֹת</p>

<p>תְּמִימוֹת הֵן כְּמִשְׁפָּטָן וְחֻקָּן / כְּמַתְכֻּנְתָּן וְאֵינֵיהֶן שְׁבוּרוֹת</p>

<p>יְשִׂיחוּהֶן קְצִינֵי הַחֲבוּרוֹת / בְּשִׂיחָתָן כְּחֹק דָּתוֹת וְתוֹרוֹת</p>

<p>אֲשֶׁר יַטּוּ בְחִנָּם הַלְּבָבוֹת / וְכָל נֶפֶשׁ יְשֵׁנָה הֵן מְעִירוֹת</p>

<p>בְּכוֹת עַל אִישׁ אֲשֶׁר הֵסִיר מְשׂוּכָּה / בְּיוֹם סוּרוֹ וּפָרַץ הַגְּדֵרוֹת</p>

<p>וְעַל אֶרֶז אֲשֶׁר הָיָה מְגוּרוֹת / אֲשֶׁר הֶאְרִיךְ סְעַפֹּת לוֹ וּפֹארוֹת</p>

<p>וְכָל עוֹף שָֽׁכְנוּ תַחְתָּיו וְקִנְנוּ / וְשָׂמוּ בֵּין סְעַפֹּתָיו מְדוּרוֹת</p>

<p>כְּזַיִת רַעֲנָן הָיָה וְנִכְרַת / בְּיַד אֹיֵב וְשָׁרָשָׁיו עֲקוּרוֹת</p>

<p>יְעַקֵּר עֹֽקְרָיו הָאֵל מְעַקֵּר / חֲמֵשֶׁת הַמְּלָכִים בַּמְּעָרוֹת</p>

<p>נְתָשׁוּהוּ נְתָצוּהוּ סְעָרוֹת / אֲחָזוּנוּ לְשֹׁד שִׁבְרוֹ שְׂעָרוֹת</p>

<p>לְמַעְנוֹ צָלֲלוּ אָזְנוֹת סְגוּרוֹת / וְעָלָיו רָעֲשׁוּ בָתִּים וְקֹרוֹת</p>

<p>אֲסָפוּ אֵל וְרוּחוֹ הַטְּהוֹרָה / וְשָׂמוֹ בַנְּפָשׁוֹת הַטְּהֹרוֹת</p>

<p>וְנֵרוֹ יַעֲלֶה תָמִיד כְּמוֹ אוֹר / עֲלוֹת שֶׁמֶשׁ עֲלֵי כָל הַמְּאֹרוֹת.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/19467">https://benyehuda.org/read/19467</a></div></body></html>