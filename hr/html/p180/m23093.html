<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>וְאוֹמֵר אַל תֶּחְשֶׁה</title>
	<meta name="author" content="שלמה אבן גבירול"/>
</head>
<body>

<blockquote>
<p>וְאוֹמֵר: אַל תֶּחְשֶׁה / לְבָבְךָ פֶּן יִקְשֶׁה /
עֲנִיתִיו: אֵיךְ אֶחְשֶׁה / וְכִלְיוֹתַי חָרוֹת</p>
</blockquote>

<blockquote>
<p>וְעִמִּי תוֹחֶלֶת / לְבָבִי אוֹכֶלֶת / כְּלַהַב גַּחֶלֶת
/ תְּקַרְקֵר הַקִּירוֹת</p>
</blockquote>

<blockquote>
<p>קְרָבַי תֶּהְמֶינָה / וְעֵינַי תִּבְכֶּינָה / וְאוּלַי
תִּכְבֶּינָה / כְּלָיוֹת בּוֹעֵרוֹת</p>
</blockquote>

<blockquote>
<p>אֲשֶׁר אֵשׁ בָּם נֶחְבָּא / בְּיוֹם הַלֵּב נִשְׁבָּה /
וְלוּ תֹפֶת נִכְבָּה ־ / שְׁטָפוּהוּ נְהָרוֹת</p>
</blockquote>

<blockquote>
<p>מְאֹד נִכְחַד עָצְבִּי / וְלֹא יָדַע לִבִּי / בְּעָרוֹת
מִקִּרְבִּי / דְּמָעוֹת נִגָּרוֹת</p>
</blockquote>

<blockquote>
<p>וְזֶה מִכְתַּב יָדִי / יְהִי לָכֶם עֵדִי / וּמוֹפֵת עַל
סוֹדִי / וְאוֹתוֹת נִכָּרוֹת</p>
</blockquote>

<blockquote>
<p>בְּסוֹדִי כִּיד נִכְתַּם / בְּמוֹ סֵפֶר נֶחְתַּם / תַּם
/ לְהָבִין וּלְהוֹרוֹת</p>
</blockquote>

<blockquote>
<p>וְאוּלַי אִישׁ נוֹסָר / אֲשֶׁר בַּתֹּם נֶאְסָר /
וּמִדֶּרֶךְ לֹא סָר / לְנַתֵּק מוֹסֵרוֹת</p>
</blockquote>

<blockquote>
<p>וְאָרוּם עַל אוֹיְבִי / בְּנַפְשִׁי וּלְבָבִי / וְלוּ
הָיָה אָבִי / גְּעַרְתִּיו גְּעָרוֹת</p>
</blockquote>

<blockquote>
<p>וְשָׁחַח עַל קִצְפּוֹ / וְכָפַף עַל כַּפּוֹ / וְלוּ
שָׁחָה עָרְפּוֹ / רוֹת</p>
</blockquote>

<blockquote>
<p>עֲדֵי מָתַי אוֹחִיל / וְהַתּוֹחֶלֶת ־ חִיל / וְנַפְשִׁי
לָהּ תָּחִיל / כְּחִילֵי מַבְכִּירוֹת</p>
</blockquote>

<blockquote>
<p>הֲכֹל הַיּוֹם אֶפְנֶה / כְּמוֹ נִגַּשׂ נַעֲנֶה / וְלֹא
אֶמְצָא מַעֲנֶה / כְּפִיּוֹת נִסְכָּרוֹת</p>
</blockquote>

<blockquote>
<p>וְהָשִׁיב עַל יִשְׁאַל / זְמַנִּי הַנּוֹאָל / וְאֵיכָכָה
אֶשְׁאַל / גְּדוֹלוֹת וּבְצוּרוֹת</p>
</blockquote>

<blockquote>
<p>זְמַנִּי הַלּוֹחֵץ / אֲשֶׁר רֹאשִׁי מוֹחֵץ / יְרֵה
אוֹתִי כַחֵץ ־ / אֲנַחְנוּ מַטָּרוֹת!</p>
</blockquote>

<blockquote>
<p>אֲשֶׁר קַרְנִי גָדַע / וְאֵלַי יִתְוַדַּע / כְּאִלּוּ
לֹא יָדַע / לְבָבִי נִסְתָּרוֹת</p>
</blockquote>

<blockquote>
<p>זְמַן שֶׁקֶר עָמַס / וּבִי קָם הֶחָמָס / וְהִשְׁפִּיל
אַף רָמַס / נְפָשׁוֹת הַיְקָרוֹת</p>
</blockquote>

<blockquote>
<p>וְהֶחְזִיק בַּתַּרְמִית / וּבֵין רֵעִים הִצְמִית /
וּפֵרוּדוֹ הֶעְמִית / לְעֻמַּת הַצָּרוֹת</p>
</blockquote>

<blockquote>
<p>וְאֵינֶנִּי גֶבֶר / יְקַוֶּה הַשֵּׂבֶר / אֲבָל אֶחְצֹב
קֶבֶר / לְנַפְשִׁי בַצּוּרוֹת</p>
</blockquote>

<blockquote>
<p>וְאִלּוּ חִכִּיתִי / וְסֵבֶר אִוִּיתִי / מְעַט
שֶׁקִּוִּיתִי / לְהַשִּׂיג מַזָּרוֹת</p>
</blockquote>

<blockquote>
<p>וְאֵיךְ לֹא אֶוָּאֵשׁ – / וְהַנֶּפֶשׁ כָּאֵשׁ / וְשִׂים
עַל עֵצִים אֵשׁ / יְקוּמוּן תַּבְעֵרוֹת</p>
</blockquote>

<blockquote>
<p>אֲקַוֶּה לִצְדָקָה –/ וְאֶמְצָא מוּעָקָה / וְתֵבֵל
כִּמְתוּקָה – / וּמָתְקָהּ כִּמְרוֹרוֹת</p>

<p>וְהִיא הַנּוֹסֶדֶת / לְעוֹלָם עוֹמֶדֶת / וְהִיא
כְּיוֹלֶדֶת / וְהַיָּמִים ־ הָרוֹת</p>
</blockquote>

<blockquote>
<p>וְהִיא גַם רַע מִמְשַׁק / וְהַכֹּל בָּהּ חָשַׁק /
לְמַעַן כִּי תִשַּׁק / נְשִׁיקוֹת נַעְתָּרוֹת</p>
</blockquote>

<blockquote>
<p>וְהָעוֹלָם רוֹעֵץ / וְהָאָדָם כָּעֵץ / וְהַמָּוֶת יוֹעֵץ
/ יְקַצֵּץ הַפֹּארוֹת</p>
</blockquote>

<blockquote>
<p>וְעַיִן לֹא יַעְלִים / אֲנָשִׁים מֵהַשְׁלִים / אֲבָל הֵם
זַלְזַלִּים / וְהוּא כַמַּזְמֵרוֹת</p>
</blockquote>

<blockquote>
<p>כְּצוֹדֵד מֵגִיחַ / אֲלֵיהֶם יַשְׁגִּיחַ / וְכֻלָּם
יָגִיחַ / אֱלֵי פִיו כִּנְהָרוֹת</p>
</blockquote>

<blockquote>
<p>יְגַלֶּה אָזְנֵיהֶם / בְּעֵת יִקְרָא לָהֶם / וְיִפְקַח
עֵינֵיהֶם – / וְהָיוּ נִסְגָּרוֹת</p>
</blockquote>

<blockquote>
<p>וְתֵבֵל תַּנְחֵנוּ / עֲדֵי תַּנִּיחֵנוּ / בְּיוֹם
תִּשְׁלָחֵנוּ / לְבִתָּהּ בִתְשׁוּרוֹת</p>
</blockquote>

<blockquote>
<p>אֲנַחְנוּ נִפְזָרִים / בְּפִיהָ נִקְבָּרִים / כְּעֵצִים
נִגְזָרִים / מְכֻסִּים בִּגְדֵרוֹת</p>
</blockquote>

<blockquote>
<p>וְאֵל שׁוֹכֵן עֶרֶץ / לְךָ יִגְדֹּר פֶּרֶץ / וְתִהְיֶה
בָאָרֶץ / בְּרָכָה לַדּוֹרוֹת</p>
</blockquote>

<blockquote>
<p>שְׁלוֹמָךְ כַּנָּהָר / וְכַשַּׁחַק תִּזְהַר / כְּמוֹ
אַתָּה נִזְהָר / בְּקַלּוֹת וַחְמוּרוֹת</p>
</blockquote>

<blockquote>
<p>גְּעַר לָךְ בִּדְאָגָה / וְתֵן לַלֵּב פּוּגָה / וּמַה
תּוֹעִיל תּוּגָה / וְאַף עַל הָעֲבָרוֹת?</p>
</blockquote>

<blockquote>
<p>הֱיֵה דוֹמֵם זוֹמֵם – / לְעוֹלָם תֵּרוֹמֵם / וְלָמָּה
תִשְׁתּוֹמֵם? / תְּחֻלַּץ מִצָּרוֹת</p>
</blockquote>

<blockquote>
<p>הֲלֹא מֻדַּד חֶבֶל / עֲלֵי אַנְשֵׁי תֵבֵל / לְהַשְׁחִית
וּלְחַבֵּל / וְלִזְרוֹת וּלְזָרוֹת</p>
</blockquote>

<blockquote>
<p>אֱנוֹשׁ כַּצִּיץ נָמֵל / וְכַקָּנֶה קָמֵל / וּמַה
יִּתְרוֹן עָמֵל – / וְיוּבַל לִקְבָרוֹת!</p>
</blockquote>

<blockquote>
<p>וּמָוֶת יִרְעֶנּוּ / הֲלֹא יַשִּׂיגֶנוּ / וְלוּ
יִמְצָאֶנּוּ / בְּבֵין הַמַּזָּרוֹת!</p>
</blockquote>

<blockquote>
<p>וְרוּחוֹ לֹא יַצֵּל / אֲשֶׁר יָמָיו כַּצֵּל / וְאֵיכָה
יִנָּצֵל – / וְעָלָיו מִשְׁמָרוֹת!</p>
</blockquote>

<blockquote>
<p>וְהַמָּוֶת מָסָךְ / עֲלֵי כָל חַי נָסַךְ / וְהָיָה לָהֶם
סָךְ / וְעָבְרוּ הָעְבָרוֹת</p>
</blockquote>

<blockquote>
<p>כְּאִלּוּ הוּא מִסְעָד / לְכָל אָדָם נוֹעָד / וּמִי זֶה
חַי לָעַד / וְעָמַד לַדּוֹרוֹת?</p>
</blockquote>

<blockquote>
<p>וּמִי עֹז הִתְאַזָּר / וּמִמָּוֶת נִגְזַר / וּבַחַיִּים
נִגְזַר / וְנִמְלַט מִבּוֹרוֹת?</p>
</blockquote>

<blockquote>
<p>וְשֹׁרֶשׁ כֹּל יָקוֹט / וְלֹא יוּכַל לִשְׁקֹט /
וְהָאָדָם יִלְקֹט / כְּאוֹרֶה הָאוֹרוֹת</p>
</blockquote>

<blockquote>
<p>וְכֹל יִשְׁאַל שָׁאוֹל / לְבַל יֵרֵד לִשְׁאוֹל – / וּמִי
יוּכַל לִגְאֹל / נְפָשׁוֹת מִנְּקָרוֹת</p>
</blockquote>

<blockquote>
<p>גְּבִיר אַחִים תִִּהְיֶה – / הֲלָעַד אִישׁ יִחְיֶה /
וְהִתְבּוֹנֵן אַיֵּה / מְלָכִים וּגְבִירוֹת?</p>
</blockquote>

<blockquote>
<p>וְאַיֵּה אַבִּירִים / וְאַיֵּה כַבִּירִים / וְאַיֵּה
הַשָּׂרִים / וְאַיֵּה הַשָּׂרוֹת</p>
</blockquote>

<blockquote>
<p>וְאַיֵּה כָל הָמוֹן / וְאוֹצַר כָּל מַטְמוֹן / אֲשֶׁר
בָּנוּ אַרְמוֹן / וְיִשְׁבוּ הַטִּירוֹת?</p>
</blockquote>

<blockquote>
<p>הֲלֹא מוֹתָם אָרַב / לְעִתָּם כִּי קָרַב – / וְעָשׂוּ
חַיִל רַב / וּמִלְאוּ אוֹצָרוֹת!</p>
</blockquote>

<blockquote>
<p>וְיֵקַר פִּדְיוֹנָם / וְנָקֵל כָּל הוֹנָם / וְהַמָּוֶת
חִנָּם / לְקָחָם מִמְכָּרוֹת</p>
</blockquote>

<blockquote>
<p>וְהַחַי כֶּעָגוּר / בְּתוֹךְ מַסְגֵּר סָגוּר / כְּאֶחָד
בָּא לָגוּר / וְיָצָא מִמְגוּרוֹת.</p>
</blockquote>

<blockquote>
<p>אֲשֶׁר אֵין לוֹ מַעְצוֹר / לְךָ חֶסֶד יִצֹּר / אֲשֶׁר
רוּחוֹת יִבְצֹר / וְנוֹדַע בִּגְבוּרוֹת</p>
</blockquote>

<blockquote>
<p>וְיִבְנֶה הַהֶרֶס / וְיָקִים הַקֶּרֶס / וְתִהְיֶה
כַּחֶרֶס / עֲלֵי כָל הַמְאוֹרוֹת</p>
</blockquote>

<blockquote>
<p>יְמַלֵּא יָמֶיךָ / וְשָׂם נֵר לִשְׁמֶךָ / וְיַעְבִיר
קָמֶיךָ / בְּשׁוֹאוֹת וַעְבָרוֹת!</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23093">https://benyehuda.org/read/23093</a></div></body></html>