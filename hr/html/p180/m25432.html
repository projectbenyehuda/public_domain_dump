<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שְׁתֵּי פְעָמִים</title>
	<meta name="author" content="שלמה אבן גבירול"/>
</head>
<body>

<blockquote>
<br />
</blockquote>

<blockquote>
<p>שְׁתֵּי פְעָמִים / מְקֻיָּמִים / בְּכָל יוֹם עַל הֲמוֹנֵנוּ</p>

<p>לְיַחֵד צוּר / בְּלֵב עָצוּר / וּבְהֶגְיוֹן לְשׁוֹנֵנוּ</p>

<p>מִמְּקוֹמוֹ / מִמְּרוֹמוֹ / יִשְׁלַח אוֹר לְעֵינֵינוּ</p>

<p>הוּא לְבַדּוֹ / יְצַו חַסְדּוֹ / וְיַאֲזִין קוֹל רִנּוּנֵנוּ</p>

<p>בְּקָרְאִי שְׁמַע / יִשְׂרָאֵל / יְיָ אֱלֹהֵינוּ</p>

<br />
</blockquote>

<blockquote>
<p>שְׁאָר יַעֲקֹב / לְךָ אֶקֹּב / יְסוֹד דָּת אֵל אֲשֶׁר נָתָן</p>

<p>לְכָה וּשְׁמַע / תּוֹרַת שְׁמַע / אֲשֶׁר נָחֲלוּ בְנֵי אֵיתָן</p>

<p>מִצְוָתָהּ / לִקְרוֹתָהּ / לְנוֹחֲלֵי גַן הַבִּיתָן</p>

<p>הֲגוֹת עַרְבִית / אַל תַּשְׁבִּית / כְּתַנָּאִים בְּמִשְׁנָתָן</p>

<p>בְּהִכָּנֵס / כֹּהֲנֵי נֵס / לֶאֱכֹל בִּתְרוּמָתָן</p>

<p>רְשׁוּת נוֹעָד / לְקָרְאָהּ עַד / עֲלוֹת שַׁחַר כְּמוֹ חָתָן</p>

<p>יְסוֹד אַרְבַּע / לָהּ נִקְבָּע / וְלָעַד לֹא לְהַכְרִיתָן</p>

<p>הֵן עֲרוּכוֹת / שְׁתֵּי בְרָכוֹת / לְפָנֶיהָ כְּהִלְכָתָן</p>

<p>וְחֹק בְּרִיתָהּ / לְאַחְרִיתָהּ / שְׁתֵּי בְרָכוֹת לְהוֹרוֹתָן</p>

<p>דָּת וָחֹק / מֵרָחוֹק / הֲגוֹת בָּהּ עַל מְלוֹנֵנוּ</p>

<br />
</blockquote>

<blockquote>
<p>שְׁתֵּי בְרָכוֹת / נֶעֱרָכוֹת / בְּרֹאשׁ שַׁחֲרִית לְהִתְהַלֵּל</p>

<p>לְאַחְרִיתָהּ / כִּבְרִיתָהּ / סְמֹךְ אַחַת לְהִתְפַּלֵּל</p>

<p>מְסוּכָתָהּ / וְהִלְכָתָהּ / עִם הָנֵץ מְאוֹר הֵילֵל</p>

<p>הֲלֹא נִסְעַד / וְגַם יָעַד / שְׁלֹשׁ שָׁעוֹת לְהִתְחוֹלֵל</p>

<p>בְּעֵת הָלַךְ / כָּאן וְאֵילַךְ / לֹא הִפְסִיד ולֹא חִלֵּל</p>

<p>רוֹחֲשִׁים כֹּה / אִישׁ כְּדַרְכּוֹ / וַהֲלָכָה כְּבֵית הִלֵּל</p>

<p>יָד יִפְסֹק / אֲשֶׁר יַעֲסֹק / בְּרֹאשׁ פְּרָקִים לְהִתְמוֹלֵל</p>

<p>הָיָה רָץ / לֹא יֶחֱרָץ / אֲבָל יַעֲמֹד וִיפַלֵּל</p>

<p>וְכֵן יִפְעַל / קְרֹא עַד עַל / לְבָבֶךָ לְהִסְתּוֹלֵל</p>

<p>דִּין נִשְׁמַע / קְרִיאַת שְׁמַע / בְּכָל לָשׁוֹן לְהִתְמַלֵּל</p>

<p>הֲלֹא נוֹדְעָה / בְאַרְבָּעָה / אֲשֶׁר פֵּרְשׁוּ זְקֵנֵינוּ</p>

<br />
</blockquote>

<blockquote>
<p>שֵׁם אֶחָד / יְרָא וּפְחַד / וְהִשָּׁמֵר בְּאוֹתוֹתָיו</p>

<p>לְבַד הַחֵת / אַל תַּשְׁחֵת / וְהַאֲרֵךְ דַּל כְּחֻקּוֹתָיו</p>

<p>מַאֲרִיכוֹ / לְהַמְלִיכוֹ / עַל אַרְבַּע רוּחוֹתָיו</p>

<p>הַמְפַחֵד / אַל יְכַחֵד / בָּאֶמְצַע שְׁאֵלוֹתָיו</p>

<p>בְּרִית יָקִים / בֵּין פְּרָקִים / לְהָשִׁיב לְכָל שְׁלוֹמוֹתָיו</p>

<p>רֶוַח יָקִים / בֵּין דְּבֵקִים / וִידַקְדֵּק בְּאוֹתוֹתָיו</p>

<p>יְרָא וַעֲשֵׂה / כְּרַב יוֹסֵי / וְהַאֲזַנְתָּ לְמִצְווֹתָיו</p>

<p>הַקּוֹרֵא / אַל יוֹרֶה / בְּאֶצְבְּעוֹתָיו וְשִׂפְתוֹתָיו</p>

<p>וְאִם טָעָה / בְאַרְבָּעָה / הֲלֹא יַחֲזֹר לְרֵאשִׁיתָיו</p>

<p>דַּת סָפֵק / לְהִתְאַפֵּק / וְיַחֲזֹר לְרֹאשׁ קְרִיאוֹתָיו</p>

<p>הָלַךְ אָן / וּמְצָאָן / שְׁהֵן קוֹרְאִין לְעֻמָּתָיו</p>

<p>יְהִי עָסוּק / בַּפָּסוּק / הָרִאשׁוֹן כְּדִינֵנוּ.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25432">https://benyehuda.org/read/25432</a></div></body></html>