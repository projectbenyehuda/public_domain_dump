<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ה&quot;עושׂה-נפלאות&quot;</title>
	<meta name="author" content="יצחק ליבוש פרץ"/>
</head>
<body>

<p>באחת העיירות בווֹהלין נזדמן פעם אחת &#8220;עושׂה-נפלאות&#8221;. ואף-על-פי שבא שמה קרוב לחג-הפּסח, בימים שכל אדם מישׂראל מלא דאגות כרמון, עשׂה בואו על בני העיירה רושם גדול. אדם – חידה! לבוש קרעים, וצילינדר, אם גם ישן ומקומט, בראשו! פני יהודי, צלם אלהים מרחף על חטמו – והזקן גלוח! ותעודת-מסע אין לו. ולא ראה איש שיטעם מאומה, לא כשר ולא טריפה, – אינו אוכל כלום!</p>

<p>שואלים: מאין?</p>

<p>והוא עונה: מפאריז.</p>

<p>– לאן?</p>

<p>– ללונדון!</p>

<p>– דרך עיירה בווֹהלין?</p>

<p>תעה תעה!</p>

<p>כפי הנראה, הלך ברגל.</p>

<p>ולא בא להתפלל במנין, ואפילו ב&#8220;שבת הגדול&#8221;!</p>

<p>וכשרצים אחריו ומבקשים פתרונים, ומפצירים בו, ומקיפים אותו, – הוא מתעלם לפתע-פתאום, כאילו בלעה אותו האדמה! – ומתגלה בעברו השני של השוק.</p>

<p>בינתים שׂכר לו אולם גדול ורחב, להראות נפלאות בפני עם ועדה.</p>

<p>ונפלאות – עין לא ראתה. ממש חוץ לדרך הטבע!</p>

<p>בולע הוא גחלי-אש כתפוחי-אדמה ומוציא מפיו רצועות של משי מכל המינים ומכל הצבעים, וארוכות כאורך הגלות. ומבתי-רגליו הוא זורק זוגות-זוגות של תרנגולי-הודו והתרנגולים – כעגלים! והם חיים ורצים על פני האדמה וקוראים: &#8220;הולדיר, הולדיר&#8221;! אחר כך הוא מניף רגל ומגרד מעל פעמיו אדומים – אדומים ממש, מלוא הקערה אדומים! מוחאים כף לאות-חן, והוא שורק, ומתחילות טסות באויר עוגות וחלות-לחם כצפרים עפות! אחר-כך הן מחוללות במעגל או רוקדות רקוד-של-רוגז! ושורק הוא שנית, והכל נעלם; כהרף עין – ואין כל. אין עוגות, אין חלות; אין תרנגולים, אין רצועות – לא-כלום!</p>

<p>מילא, הכל יודעים, שגם ה&#8220;סטרא-אחרא&#8221; יש לה כוח ויכולת&#8230; החרטומים במצרים היו מראים נפלאות גדולות מאלה – פשוט, מעשׂה-כשפים! אלא על מה מתפלאים? על שהוא עצמו עני ואביון! בן-אדם מגרד אדומים מעל כפות רגליו, ואין לו במה לשלם שׂכר דירה באכסניה; אדם אופה על-ידי שריקה עוגות וחלות לרוב, מוציא תרנגולים חיים מתוך בתי-רגליו, ופנים לו – רבונו-של-עולם, יפים מהם קוברים באדמה, ובעיניו דולק הרעב, רעב ממש.</p>

<p>ומתפלאים ואומרים: קושיה חמישית ל&#8220;מה נשתנה&#8221;&#8230;</p>

<p>אבל קודם שנגיע ל&#8220;מה נשתנה&#8221;, נעזוב את ה&#8220;עושׂה-נפלאות&#8221; ונשׂיח קצת בחיים-יונה ואשתו רבקה-בּילה, השייכים גם-כן אל הענין.</p>

<p>אותו חיים-יונה היה לפנים סוחר-יערות, וקנה פעם אצל אחד האדונים במקח השווה יער לכריתה, ובאו האִכּרים, שהיתה להם דריסת-הרגל ביער, וערכו מחאה; ותיכף-ומיד באו הפקידים וסגרו את היער. ויצא חיים-יונה מן העסק, כמו שאומרים הבריות: נקי, ונתמנה ללבלר ביער. אחר כך אבדה לו גם משׂרתו, וככה הוא יושב כמה וכמה חדשים בלי פרנסה, השם ישמרנו. חורף עבר עליו – על שׂונאי-ציון חורף כזה! ועתה ממשמש ובא חג הפסח, וכבר נתן בעבוט את כל כלי-הבית, ממנורות התקרה עד הכר שלמראשותיו. ואומרת רבקה-בילה לבעלה: לך וקבל &#8220;מעות-חטים&#8221;. וחיים-יונה עונה, שיש לו בטחון, שהשם-יתברך לא יעזבנו, ושלא ישחיר את פניו לקבל מתנת בשׂר-ודם! פונה רבקה-בילה כה וכה ומחפשׂת בכל פנות דירתה, והשם אינה לידה דבר טוב: מצאה כף-כסף ישנה, שהתגלגלה זה כמה שנים בין הסחבות; ממש נס מן השמים אירע! ונוטל חיים-יונה את הכף, יוצא לשוק ומוכרה, והולך אל ראש-הקהל ומוסר את הפרוטות ל&#8220;מעות-חטים&#8221; בשביל עניים, כחוקו מדי שנה בשנה. לעניים – אומר חיים-יונה – יש דין-קדימה! והדלות במקומה עומדת. החג הולך וקרב, רק כשני שבועות נשארו עד הפסח, ואין כל&#8230; וחיים-יונה עודו מחזיק בבטחונו: השם ירחם, השם לא יעזבנו.</p>

<p>מילא, רבקה-בילה מחשה; אשה כשרה עושׂה רצון בעלה.</p>

<p>ועובר יום אחר יום. רבקה-בילה אינה ישנה בלילות, טומנת פניה בשׂק-התבן ובוכיה בחשאי, כדי שלא ישמע חיים-יונה; ולחג הפסח אין משהו, אין כל-שהוא.</p>

<p>והימים רעים מן הלילות.</p>

<p>בלילה אדם בוכה ורוַח לו. ביום צובטים את הלחי, למען יעמוד המראה. השכנות תרות אחריה, מתפלאות, מביטות לתוך עיניה, דוקרות אותה במבטי-רחמים&#8230;</p>

<p>ויש מהן שואלות: מתי, רבקה-בילה&#8217;שי, תאפי מצות? מתי תקני שומן? מתי תכיני סלק? וכדומה.</p>

<p>והמקורבות ביותר:</p>

<p>– אוי ואבוי לנו, רבקה-בילה! מה אַת עושׂה? חסרה אַת דבר-מה, הגידי, נשאיל לך&#8230; אין בוּשה, גלגל חוזר&#8230;</p>

<p>אבל חיים-יונה אינו רוצה במתנת בשׂר-ודם. ורבקה-בילה לא תעשׂה כנגד רצונו&#8230; ומבקשת היא תירוצים, והיא תועה ומתעה, ופניה – להבים&#8230;</p>

<p>רואות השכנות, שאין הדבר כתקונו, ומספרות לבעליהן, ורצים האנשים אל המרא-דאתרא: היתכן?</p>

<p>הרב שומע, מתאנח, מניע ראש פעם לימין ופעם לשׂמאל, נמלך הרבה בדעתו, וסוף כל סוף הוא עונה, שחיים-יונה הוא בן-תורה וירא-שמים, ואם יש לו בטחון, יש לו&#8230;</p>

<p>כלו כל הקצין; נשארה רבקה-בילה גם בלי נרות!</p>

<p>אתא ליל התקדש החג. חיים-יונה יוצא מבית-המדרש ושב לביתו. כל החלונות מזהירים בשׂמחת יום-טוב, ואך דירתו אפלה. עומד ביתו כאבל בין המחותנים, כסומא בין הפקחים. אבל חיים-יונה – לא נפל רוחו: כשירצה השם-יתברך, עוד יעשׂה פסח! ובא חיים-יונה הביתה, וקרא בשׂמחה: &#8220;חג טוב!&#8221; – אין עונה. והוא מטעים שנית ומפרש: &#8220;חג טוב לך, רבקה-בילה!&#8221; ומקרן זוית חשכה עונה לו רבקה-בילה בקול ספוג דמעות: &#8220;חג טוב, שנה טובה!&#8221; – ועיניה נוצצות מתוך האפלה כגחלים לוחשות. והוא קרב אליה, וגחן, ולחש לה בחבה: רבקה-בילה – יום-טוב היום, יציאת מצרים – חירות&#8230; מבינה אַת, אשה? אסור להצטער בשום אופן! ועל מה את מצטערת? אם השם-יתברך לא רצה, שיהיה לנו &#8220;סדר&#8221; שלנו – נקבל באהבה; נלך ונסב אצל אחרים! הדלתות פתוחות! יהודים יושבים מסובים וקוראים בקול רם: כל דכפין ייתי וייכול&#8230; ופירוש המלים: כל מי שהוא רעב – יבוא ויאכל, וישׂבע&#8230; קומי איפוא, יונתי-תמתי, שׂימי את מטפחתך על ראשך ונלך, ונדפוק בחלון של שכן קרוב&#8230;</p>

<p>ורבקה-בילה, העושׂה תמיד רצון בעלה, מתאפקת בכל מאמצי-כוחה לבל תפרוץ בבכי; מוצאה ושׂמה בידים רועדות את מטפחתה הקרועה על ראשה&#8230; רוצים הם ללכת – והנה באותו רגע נפתחה הדלת מבחוץ, ואיש בא, עמד על המפתן וקרא:</p>

<p>– חג טוב!</p>

<p>והזוג עונה &#8220;חג טוב&#8221;, אבל אינם רואים כלום בחושך.</p>

<p>ובא אותו האיש החדרה.</p>

<p>– רצוני – הוא אומר – ליסב עמכם!</p>

<p>וחיים-יונה עונה:</p>

<p>– אין לנו &#8220;סדר&#8221;&#8230; השם-יתברך לא רצה&#8230;</p>

<p>והלז מפסיק:</p>

<p>– הבלים, ה&#8220;סדר&#8221; אתי!</p>

<p>– ונשב באפלה? – לא עצרה האשה ברוחה ונתאנחה.</p>

<p>– לאו דוקא! – ענה הבא – יהיה אור!</p>

<p>והתייצב באמצע החדר וקרא:</p>

<p>– הוֹקוּס-פוֹקוּס! – כנראה, בלשון החרטומים, – ובחלל החדר נראו שתי מנורות-כסף עם נרות דולקים. ורואה הזוג לאור הנרות את הבא, והוא הוא ה&#8220;עושׂה-נפלאות&#8221;&#8230; ומשתאים הם ומשתוממים, ואינם יכולים להוציא אף הגה מן הגרון&#8230; ואחזה רבקה-בילה בידי בעלה, וכה היו עומדים שניהם ועיניהם פקוחות ופיותיהם פעורים&#8230; וה&#8220;עושׂה-נפלאות&#8221; פונה בינתים אל השולחן, שעמד כמבויש בפנה, וקרא:</p>

<p>– התכסא-נא, בחור&#8217;ל יפה, ובוא ועמוד בתווך!</p>

<p>ותיכף ומיד יורדת מן התקרה מפה לבנה כשלג ומכסה את השולחן; והשולחן המכוסה זז ממקומו והלך ועמד באמצע החדר, תחת המנורות התלויות ועומדות באויר; וכעמוד השולחן, ירדו המנורות ותתייצבנה בקצהו.</p>

<p>– אבל – אומר ה&#8220;עושׂה-נפלאות&#8221; – עוד אנו חסרים כרים להסבה! – ויקרוץ עין אל שלושה כסאות שעמדו בשלוש פנות החדר, ונעו הכסאות והלכו וקרבו והתייצבו לשלושת קצותיו. ויצו עליהם שיתרחבו, והתרחבו והיו למטות. &#8220;התרפדו!&#8221;, ויורדים מן התקרה כרים לבנים כשלג ונופלים ומשׂתרעים על פני המטות – להסבה.</p>

<p>ועוד הפעם: הוֹקוּס-פוֹקוּס! – ותרד ותעמוד על השולחן ה&#8220;קערה&#8221; עם ה&#8220;מינים&#8221;. אחר כך – מצות, בקבוקי-יין וכוסות, הכל כאשר לכל, ואפילו &#8220;הגדות&#8221; מכורכות נייר עם קצות-זהב!</p>

<p>– ומים לרחצה יש? – שאל ה&#8220;עושׂה-נפלאות&#8221; – גם מים אני יכול להביא!</p>

<p>ורק אז נעור הזוג המשתומם, ורבקה-בילה לוחשת באזנו של חיים-יונה:</p>

<p>– מוּתר?</p>

<p>וכשחיים-יונה מפקפק ואינו עונה, יועצת רבקה-בילה, שילך אל הרב וישאל את פיו.</p>

<p>חיים-יונה אומר, שהוא מתיירא לעזוב אותה לבדה עם ה&#8220;עושׂה-נפלאות&#8221;, והוא רוצה שהיא תלך אל הרב! והיא אומרת, שהרב, בסַפר לו אשה פתיה, לא יאמין למשמע אזניו; יאמר, שיצאה האשה מדעתה מחמת צרות&#8230;</p>

<p>ובאין עצה ותחבולה אחרת, עוזבים שניהם בלאט את ה&#8220;עושׂה-נפלאות&#8221; עם ה&#8220;סדר&#8221; שהכין בבית, ורצים אל הרב.</p>

<p>והרב שומע, משתאה, נמלך בדעתו, מניע ראשו לכאן ולכאן, וסוף כל סוף הוא אומר:</p>

<p>– קיימא לן, שמעשׂה-כשפים הוא אחיזת-עינים, שאין בו ממש&#8230; על-כן, זאת עשׂו: שובו הביתה; ואם המצה תהיה נשברת ביד, היין יהי נשפך אל הכוסות, והכרים יהיו ממוששים – אין זה מעשׂה-כשפים, אלא נס מן השמים, ומותר ליהנות&#8230;</p>

<p>כך אמר הרב. ושב הזוג בלבבות דופקים הביתה. ה&#8220;עושׂה-נפלאות&#8221; נעלם ואיננו; ה&#8220;סדר&#8221; עומד על מקומו; אוחזים בכרים – יש בהם ממש, היין נשפך אל הכוסות, המצות נשברות ביד, – והבינו שבדמות ה&#8220;עושׂה-נפלאות&#8221; נגלה להם התשבי, ושׂמחו בחגם יחד עם כל ישראל.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/978">https://benyehuda.org/read/978</a></div></body></html>