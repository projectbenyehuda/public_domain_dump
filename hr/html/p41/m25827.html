<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַקֶּשֶׁת</title>
	<meta name="author" content="נפתלי הרץ אימבר"/>
</head>
<body>

<blockquote>
<p>מֻקְטָר לִצְעִירֵי &#8220;גְדוּד צִיּוֹן&#8221; הַמְלַמְּדִים יְדֵיהֶם לַקְּרָב וְאֶצְבְּעוֹתֵיהֶם לַמִּלְחָמָה.</p>

<br />
</blockquote>

<blockquote>
<p>&#8220;לְלַמֵּד בְּנֵי יְהוּדָה קֶשֶׁת&#8221;</p>

<br />
</blockquote>

<blockquote>
<p>גּוֹלְלוּ כַּירִיעָה סֵפֶר יְשָׁרִים,</p>

<p>מֵעַם עוֹלָם מִיָּמִים קַדְמוֹנִים;</p>

<p>וַיְהִי בִּישֻׁרוּן מֶלֶךְ וְשָׂרִים,</p>

<p>לַקְּרָב יָצָאוּ בַחֲרָבוֹת וְכִידוֹנִים.</p>

<br />
</blockquote>

<blockquote>
<p>בִּשְׁכּוֹן יִשְׂרָאֵל בְּאֶרֶץ פְּלֶשֶׁת,</p>

<p>לוֹ הָיְתָה תּוֹרַת הָאָדָם;</p>

<p>&#8220;לְלַמֵּד בְּנֵי יְהוּדָה קֶשֶׁת&#8221;,</p>

<p>מִכָּל צַר וְאוֹיֵב בַּקְּרָב פָּדָם.</p>

<br />
</blockquote>

<blockquote>
<p>מֵרֶחֶם, מִשַּׁחַר טַל יַלְדוּתָם,</p>

<p>לַקְּרָב, לַמִּלְחָמָה, לִמְּדוּ יְדֵיהֶם;</p>

<p>כָּתְנוֹתָם — מָגִנִּים, שְׁלָטִים — כְּסוּתָם,</p>

<p>יֵצְאוּ לְדַבֵּר אוֹיֵב בְּשַׁעֲרֵיהֶם.</p>

<br />
</blockquote>

<blockquote>
<p>לָחֲמוּ בְּעַד עַמָּם וּקְדוֹשָׁם,</p>

<p>בִּשְׂדֵה קֶטֶל הָמוּ כַּגַּלִּים;</p>

<p>אוֹת נָתַן מַלְכָּם בְּרֹאשָׁם,</p>

<p>מִמַּעֲרָכָה הִסְתָּעֲרוּ פָּרָשִׁים קַלִּים.</p>

<br />
</blockquote>

<blockquote>
<p>הַכְּרֵתִי וְהַפְּלֵתִי נָהֲרוּ אַחֲרֵיהֶם,</p>

<p>כָּאֲרָיוֹת לָחֲמוּ, וּבְלִבָּם בִּטָּחוֹן;</p>

<p>עַד יָדָם הָיְתָה בְּעֹרֶף אוֹיְבֵיהֶם,</p>

<p>וְהֵידָד הִשְׁמִיעוּ בִתְרוּעַת נִצָּחוֹן.</p>

<br />
</blockquote>

<blockquote>
<p>אֶרֶץ רָגְזָה מִשְּׁאוֹן הַקּוֹלוֹת,</p>

<p>מִשַּׁעֲטַת פַּרְסוֹתָם חָרְדָה הָרָמָה;</p>

<p>וּבְנוֹת יִשְׂרָאֵל בְּתֻפִּים, בִּמְחוֹלוֹת,</p>

<p>יָצְאוּ לְקַדֵּם שָׁבֵי מִלְחָמָה.</p>

<br />
</blockquote>

<blockquote>
<p>מִשְּׁלַל אוֹיְבֵיהֶם הֵבִיאוּ קָרְבָּנוֹת,</p>

<p>אֵילֵי נְבָיוֹת וְצֹאן קֵדָר;</p>

<p>תּוֹדָה לֵאלֹהַּ בְּשִׂפְתֵי רְנָנוֹת</p>

<p>הִקְרִיבוּ לַמִּזְבֵּחַ טוֹבוֹת מֵעֵדֶר.</p>

<br />
</blockquote>

<blockquote>
<p>לֹא נוֹעֲדוּ לְדַבֵּר רְתֵת,</p>

<p>כְּאִשָּׁה מְצֵרָה אָפֵס כֹּחָם;</p>

<p>בְּנֵי-בְּלִי-שֵׁם וּבְנֵי שֵׁת</p>

<p>לְשׁוֹנָם לְחִכָּם דָבְקָה מַלְקוֹחָם.</p>

<br />
</blockquote>

<blockquote>
<p>מֵחֲמַת הַמֶּלָךְ, מִשְּׂאֵת הַשָּׂרִים,</p>

<p>מַס נָתְנוּ עוֹבְדֵי הַבַּעַל;</p>

<p>מוֹאָב אָז שָׁלַח כָּרִים</p>

<p>עֲלֵי אֱדוֹם הִשְׁלִיךְ נַעַל.</p>

<br />
</blockquote>

<blockquote>
<p>בַּת צוֹר בַּיַּמִּים גְּבֶרֶת,</p>

<p>וְצִידוֹן, בְּמִנְחָה פָּנָיו קִדְּמוּ שָׂרֵיהֶם;</p>

<p>מֵרַבַּת-עַמּוֹן לָקַח עֲטֶרֶת,</p>

<p>וּמִבְּנֵי חָצוֹר אָהֳלָם וּמִקְנֵיהֶם.</p>

<br />
</blockquote>

<blockquote>
<p>וּמֵאָז עַמִי שָׁכַח שָׁכֹחַ,</p>

<p>אֵיךְ לִדְרוֹךְ מֵיתְרֵי הַקֶּשֶׁת;</p>

<p>בְּאַרְצוֹת הַגּוֹיִם יֵלֵךְ שָׁחוֹחַ</p>

<p>וְלִפְנֵי רַגְלוֹ יִטְמְנוּ רֶשֶׁת.</p>

<br />
</blockquote>

<blockquote>
<p>מִשְׂחָק הִנְּךָ לְנִבְזִים וּנְעָרִים,</p>

<p>יַעַן כְּלֵי גוֹלָה עָלֶיךָ;</p>

<p>בְּאֵין מֶלֶךְ וּבְאֵין שָׂרִים,</p>

<p>עַם בּוּז מִשְׁפָּחוֹת יְהוֹתֵת עָלֶיךָ.</p>

<br />
</blockquote>

<blockquote>
<p>הַבֵּט, הָעַמִּים יִקְרְצוּ עַיִן,</p>

<p>וּשְׁמַע חֶרְפָּתְךָ לַעְגָּם עָלֶיךָ;</p>

<p>נוֹדֵד בּוֹדֵד בְּאוֹת קַיִן,</p>

<p>&#8220;יְהוּדִי, הַגֵּד, אַיֵּה אַרְצֶךָ?&#8221;</p>

<br />
</blockquote>

<blockquote>
<p>כְּרָחֵל נֶאֱלָמָה תֵּלֵךְ תּוֹעָה</p>

<p>כְּצֹאן לָטֶבַח בְּיַד פְּרָאִים;</p>

<p>אֵין מַצִּיל — כִּי אֵין רוֹעֶה,</p>

<p>הַכּוֹתָם כְּקֶדֶם בְּעֵמֶק רְפָאִים&#8230;</p>

<br />
</blockquote>

<blockquote>
<p>לָכֵן, עַמִּי, עוֹרְרָה יְמִינֶךָ,</p>

<p>עֲלֵה לְצִיּוֹן, לְאֶרֶץ פְּלָשֶׁת;</p>

<p>שָׁם תֵּצֵא בְּעִקְּבוֹת אֲבוֹתֶיךָ:</p>

<p>&#8220;לְלַמֵּד בְּנֵי יְהוּדָה קֶשֶׁת&#8221;.</p>

<br />
</blockquote>

<blockquote>
<p>אָז לֹא תֵלֵךְ עוֹד קוֹדֵר וָמָס,</p>

<p>וְאוֹיְבֶיךָ, מַלְעִיבֶיךָ לְךָ יִכְרְעוּ בֶּרֶךְ;</p>

<p>פָּחֹד יִפְחֲדוּ מִקֶּשֶׁת בַּיָּד,</p>

<p>וּרְעָדָה תֹּאחֲזֵמוֹ מֵחֶרֶב בַּיֶרֶךְ&#8230;</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25827">https://benyehuda.org/read/25827</a></div></body></html>