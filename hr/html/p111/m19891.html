<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲמָרוֹת</title>
	<meta name="author" content="אלכסנדר זיסקינד רבינוביץ'"/>
</head>
<body>

<blockquote>
<br />
</blockquote>

<p>כְּשֶאֲנִי שׁוֹמֵעַ קוֹל אֵיזֶה מֵאוֹת צְעִירִים בְּאֶרֶץ־יִשְׂרָאֵל
קוֹרֵא בֶּאֱמוּנָה וּבִטָּחוֹן: אֲנַחְנוּ לֹא נִשְׁקוֹט עַד אֲשֶׁר
נָקִים אֶת הֲרִיסוֹתֵינוּ, אֲנַחְנוּ בְּצִפָּרְנֵינוּ נְפַלַּח אֶת
אַדְמָתֵנוּ הַשּׁוֹמֵמָה שֶׁתִּתֵּן יְבוּלָהּ, אֲנַחְנוּ נָגֵן עַל
כְּבוֹד עַמֵּנוּ וְלֹא נַעֲזוֹב אֶת עֶמְדָּתֵנוּ עַד טִפַּת דָּמֵנוּ
הָאַחֲרוֹנָה; – – אָז לִבִּי הַזָקֵן מַתְחִיל לְפַעֵם בְּפַעֲֲמֵי נֹעַר
וּלְעֵינַי הַכֵּהוֹת נִרְאֶה הוֹד שַׁחַר הַגְּאֻלָּה&#8230;</p>

<p>(אל צבא העובדים)</p>

<blockquote>
<br />
</blockquote>

<p>אָנוּ מַתְחִילִים לִבְנוֹת מֵחָדָשׁ אֶת בֵּית חַיֵּינוּ וְעָלֵינוּ
לְהַנִּיחַ בִּיסוֹדוֹ אַבְנֵי מוֹסָד שְׁלֵמוֹת וְלֹא עֵצִים רְקוּבִים.
הַבִּנְיָן שֶׁלָּנוּ צָרִיךְ לִהְיוֹת בִּנְיַן עֲדֵי־עַד, שֶׁיִּהְיֶה
לְמוֹפֵת לְכָל הָעוֹלָם כֻּלּוֹ.</p>

<p>(ר' ליב המלמד)</p>

<blockquote>
<br />
</blockquote>

<p>אֵין כֹּחָם שֶׁל הָעוֹבְדִים אֶלָּא בְּאַחְדוּתָם. בִּזְמַן שֶׁהֵם
אֵינָם גַּרְגְּרִים נִפְרָדִים, אָז גַּם סְעָרָה לֹא תְּזִיזֵם. גּוּשׁ
מוּצָק קָשֶׁה לְנַשֵּׁל מִמְּקוֹם עֶמְדָּתוֹ.</p>

<p>(אחדות העובדים)</p>

<blockquote>
<br />
</blockquote>

<p>אֶבֶן הַבֹּחַן לְכָל רַעְיוֹן הוּא, שֶׁהַמַּחֲזִיקִים בּוֹ נְכוֹנִים
לִמְסִירַת נֶפֶשׁ בַּעֲדוֹ. מְסִירוּת נֶפֶשׁ עֵדוּת הִיא, שֶׁיֵּשׁ
שָׁרָשִׁים עֲמֻקִּים לָרַעְיוֹן הַנִּלְבָּב בַּנֶּפֶשׁ, וְנוֹחַ לוֹ
לָאָדָם לְהִפָּרֵד מֵחַיָּיו מֵאֲשֶׁר לִבְגּוֹד בְּמַשָּׂא נַפְשׁוֹ.</p>

<p>(קדושי תל־חי)</p>

<blockquote>
<br />
</blockquote>

<p>הַכּהֲנִים לֹא עָזְבוּ אֶת הַמִּזְבֵּחַ בְּיוֹם שְׂרֵפַת בֵּית־אֱלֹהִים,
גַּם כְּשֶׁאָחֲזָה בּוֹ הַלֶּהָבָה. וְלָנוּ כָּל הָאָרֶץ מִזְבֵּח,
כֻּלָּהּ קֹדֶש הַקֳּדָשִׁים. נִתְחַזֵּק וְנַמְשִיךְ אֶת עֲבוֹדָתֵנוּ עַד
נְשִׁימָתֵנוּ הָאַחֲרוֹנָה.</p>

<p>ר&#8220;ח חשון חרפ&#8221;ב, עם מאורעות ב' בנובמבר בירושׁלים.</p>

<p>(הדרך הישׁרה)</p>

<blockquote>
<br />
</blockquote>

<p>כָּל מִי שֶׁהוּא יְהוּדִי נֶאֱמָן לְעַמּוֹ לֹא יֶחְדַּל רֶגַע מֵחֲשׁוֹב,
שֶׁעוֹלִים בָּאים, שֶׁעוֹלִים צְרִיכִים לָבוֹא, וְעָלֵינוּ לְצַמְצֵם אֶת
עַצְמֵנוּ, אֶת מַאֲוַיֵּינוּ, כְּדֵי לָתֵת מָקוֹם לְאוֹרְחֵינוּ
הַבָּאִים לְהִתְיַשֵּׁב בְּתוֹכֵנוּ.</p>

<p>(לעזרת העליה)</p>

<blockquote>
<br />
</blockquote>

<p>הַיִּשׁוּב נֶחֱרָב וְנִבְנֶה, נֶחֱרָב וְנִבְנֶה. הַיּוֹם מַחֲרִיבוֹ
טִיטוּס, מָחָר אַדְרִיָּאנוּס, בִּיצַנְצִים, פַּרְסִים, עַרְבִים,
צַלְבָּנִים, מוֹנְגוֹלִים, מִצְרִים, תֻּרְכִּים, דְּרוּזִים; מַחֲרִיבִים
וּמַחֲרִיבִים, וְהַיִּשּׁוּב חוֹזֵר וְנִבְנֶה. אֵין בָּתִּים –
יוֹשְׁבִים בִּמְעָרוֹת; אֵין לֶחֶם – אוֹכְלִים עֲשָׂבִים. אִי אֶפְשָׁר
לָשֶׁבֶת פֹּה – הוֹלְכִים לְפִנָּה אַחֶרֶת. מֶרְכְּזֵי הַתּוֹרָה
נוֹדְדִים מִירוּשָלַיִם לְיַבְנֶה, וּמִיַּבְנֶה לְאוּשָׁא,
לִשְּׁפַרְעָם, לְבֵית־שְׁעָרִים, לִטְבֶרְיָה, לְצִפּוֹרִי, לְקֵיסַרְיָה,
לְצִידוֹן, לִצְפַת.</p>

<p>(הישוב הישן בארץ־ישראל)</p>

<br />

<blockquote>
</blockquote>

<p>פֹּה נִחְיֶה אוֹ נֵרָקֵב, מֵאַרְצֵנוּ לֹא נָזוֹּז&#8230; נַחְפּוֹר אֶת
הָאֲדָמָה בַּמְּכוֹנָה, בָּאֵת, בַּצִּפָּרְנַיִם וּנְבַסֵּס אֶת קִיּוּם
עַמֵּנוּ בָּעֲבוֹדָה. אֵין דֶּרֶךְ אַחֶרֶת לְהַצָּלַת הָעָם&#8230;</p>

<p>(ממכתב צעיר אחד)</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/19891">https://benyehuda.org/read/19891</a></div></body></html>