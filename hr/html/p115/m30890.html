<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בעבור חושי בי (בת-קול תרע&quot;ג)</title>
	<meta name="author" content="מנחם מבש&quot;ן"/>
</head>
<body>

<blockquote>
<p>מֵהֲמוֹן קִרְיָה וּשְׁאוֹנָהּ</p>

<p>כִּי אֶבְרַח בָּרֹחַ</p>

<p>וּלְנַפְשִׁי וּלְעִצְבוֹנָהּ</p>

<p>אֵצֵא לְבַקֵּשׁ מָנוֹחַ,</p>

<p>וְעָזַבְתִּי עִיר וּמְתוֹם</p>

<p>וְיָצָאתִי פִּתְחֵי שְׁעָרִים</p>

<p>לְעֵת רֶדֶת הַיּוֹם</p>

<p>בֵּין בִּתְרֵי הֶהָרִים;</p>

<p>וְיָרַדְתִּי נַחַל הַמַּיִם</p>

<p>בְּסֵתֶר קָנֶה וָסוּף,</p>

<p>שֶׁשָּׁם צִפֳּרֵי שָׁמַיִם</p>

<p>יְשַׂחֲקוּ יַגְבִּיהוּ עוּף,</p>

<p>וְרוּחוֹת וְצִלְלֵי עֶרֶב</p>

<p>מְפַזְזִים עַל מֵי מְנוּחוֹת,</p>

<p>וְקַרְנֵי שֶׁמֶשׁ כְּפִיּוֹת חֶרֶב</p>

<p>לְרָאשֵׁי עֵצִים שְׁלֻחוֹת,</p>

<p>וּשְׂדֵי־תְבוּאוֹת וָמֶגֶד</p>

<p>וּכְפָרִים וְכַרְמֵי־יַיִן</p>

<p>יִתְנוֹסְסוּ שָׁם מִנֶּגֶד</p>

<p>יַרְהִיבוּ לֵב וְעַיִן;</p>

<p>אוֹ עַל רַחֲבֵי הַמִּגְרָשׁ</p>

<p>הָלֹךְ אֵלֵךְ לָשׂוּחַ, –</p>

<p>גַּם שָׁם לִבִּי נִגְרָשׁ</p>

<p>וְנַפְשִׁי תִזְכֹּר וְתָשׁוּחַ:</p>

<p>אֵין מֶרְחַב, אֵין אוֹר, אֵין יְבוּל,</p>

<p>לְעַמִּי הַתּוֹשָׁב־הַגֵּר;</p>

<p>מַחֲשַׁכֵּי עָרִים לוֹ זְבוּל</p>

<p>וְשַׁעֲרֵיהֶן עָלָיו מַסְגֵּר!</p>

<br />
</blockquote>

<blockquote>
<p>וְכִי אֶבְחַר לָשֶׁבֶת</p>

<p>אֵצֶל תַּנּוּר וְכִירַיִם,</p>

<p>וְעֵינַי אֶתֵּן בְּשַׁלְהֶבֶת</p>

<p>וְהַלֵּב יִרְאֶה לְעֵינַיִם;</p>

<p>וּבְרָקִים קַלִּים יְשַׁעְשְׁעוּנִי,</p>

<p>רְשָׁפִים יְלִידֵי יְקוֹד –</p>

<p>אֲזַי שְׂעִפַּי יְשִׁיבוּנִי</p>

<p>וְנַפְשִׁי נִבְהֲלָה מְאֹד:</p>

<p>לְמַרְאֵה הָרְשָׁפִים אֶזְכֹּרָה</p>

<p>חֲלֹמוֹתַי, בַּעֲלֵי־בְרִיתָם;</p>

<p>כְּמוֹהֶם הֵפִיצוּ אוֹרָה,</p>

<p>כְּמוֹהֶם הָיְתָה אַחֲרִיתָם&#8230;</p>

<p>וְכִי אַעַל עַל מִשְׁכָּבִי</p>

<p>וְאָמַרְתִּי: עַרְשִׂי תְּנַחֲמֵנִי –</p>

<p>גַּם אָז יִסָּעֵר לְבָבִי</p>

<p>וּכְהוֹלֵם פַּעַם יֶהֶלְמֵנִי;</p>

<p>כִּשְׁאוֹן הַרְרֵי־גַעַשׁ</p>

<p>כִּי יַחְצְבוּ לְהָבוֹת,</p>

<p>כְּיַעַר מִפְּנֵי הָרַעַשׁ,</p>

<p>כְּחַשְׁרַת מֵי־עָבוֹת:</p>
</blockquote>

<blockquote>
<p>זִכְרֹנוֹת מִזִּכְרֹנוֹת שׁוֹנִים</p>

<p>כָּל־הֶחָזוּת הַקָּשָׁה,</p>

<p>מִדִּבְרֵי הַיָּמִים הָרִאשֹׁנִים</p>

<p>וִּמן הַתְּלָאָה הַחֲדָשָׁה,</p>

<p>יַחַד יַעַרְכוּ לִקְרָאתִי</p>

<p>וִיקַרְקְרוּ קִירוֹת הַלֵּב,</p>

<p>וּמֵעֵינַי יִגְזְלוּ שְׁנָתִי</p>

<p>וְנַפְשִׁי יְגָרְשׁוּ מִן גֵּו&#8230;</p>

<br />
</blockquote>

<blockquote>
<p>אֲהָהּ, אֱלֹהִים, לָמָּה לִי תַּתָּ</p>

<p>עֵינַיִם לִרְאוֹת וְלֵב לָחוּשׁ;</p>

<p>וְלוּ כְּאַחַד הָאָדָם עַתָּה</p>

<p>הָיוּ עֵינַי בְּדֹלַח וְלִבִּי־נָחוּשׁ!</p>

<br />
</blockquote>

<blockquote>
<p>שׁוּבָה שְׁבוּת אַרְצִי וְעַמִּי</p>

<p>וּבָא הַפִּתְרוֹן לַחֲלֹמוֹתָי;</p>

<p>אוֹ – שׁנֵּה, אֵלִי, אֶת טַעֲמִי</p>

<p>וְתֵן לֶב־אֶבֶן בְּצַלְעוֹתָי!</p>
</blockquote>

<p><strong>(בת-קול תרע&quot;ג)</strong></p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30890">https://benyehuda.org/read/30890</a></div></body></html>