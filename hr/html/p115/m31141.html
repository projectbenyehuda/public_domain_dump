<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַשֵּׁמוֹת</title>
	<meta name="author" content="מנחם מבש&quot;ן"/>
</head>
<body>

<p>&#8220;ויקרא האדם שמות לכל הבהמה ולעוף השמים ולכל חית השדה&#8221;.</p>

<p>וירבו הימים ויקרא האדם שמות גם לכל צמח האדמה ולכל דגי
הים. וירבו הימים והדורות והאדם העמיק למטה – ויקרא שמות לכל אשר על הארץ
ולכל אשר בתוך הארץ פנימה, לכל <strong>היסודות</strong> שחֻבּרו בה יחדו; המריא במרום
ברוח <strong>דמיונו</strong> – ויקרא שמות למלאכים, וברוח בינתו – וישם שמות לכוכבים.
למלאכים העדיף – וירבו השמות על המלאכים פי עשרה או פי מאה; ולכוכבים החסיר
– וירבו הכוכבים הרבה יתר מאד על השמות; כי כן רוח הדמיון מגביה עוּף מרוח
הבינה ואין מעצור לו בשמים ובארץ ובשמי השמים העליונים.</p>

<p>והכוכבים אשר לא נִקּבו בשמות התאוננו לפני האלהים ויאמרו:
למה נגָרע אנחנו מכל צבא השמים והארץ להיותנו בני בלי שם? ויוצא אלהים
במספר צבאם ויקרא להם בשמות. – וישובו ויאמרו: הן האדם לא ידע את שמותינו
וכלֹא אנחנו בעיניו, או כי יכלול אותנו לקבוצות: עיש, כסיל וכימה, הדב
הגדול, הדב הקטן, – שם אחד למאה ואחד לאלף; בעוד אשר כל צמח וכל רמש קט
לבדו שֵׁם לו בספרתו: ועתה אם לא שֵׁם לנו בתוך בני האדם למה זה
אנחנו?</p>

<p>ויאמר אלהים: הן אם ידע האדם את שמותיכם ואם לא ידע, הלוך
ילך לאורכם – ומה לכם עוד? דעו לכם: טובים נותני אור בלי שם, מבעלי שם אשר
לא יאירו.</p>

<blockquote>
<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31141">https://benyehuda.org/read/31141</a></div></body></html>