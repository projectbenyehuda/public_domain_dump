<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מלחמות דוד בפלשתים</title>
	<meta name="author" content="יהודה ליב גורדון"/>
</head>
<body>

<h1 id="מִלְחֲמוֹתדָּוִדבַּפְּלִשְׁתִּיםיהודהליבגורדון">מִלְחֲמוֹת דָּוִד בַּפְּלִשְׁתִּים / יהודה ליב גורדון</h1>

<br>

<h2 id="השירהראשון">השיר הראשון</h2>

<blockquote>
<p>דָּוִד מֶלֶךְ בִּישֻׁרוּן, כִּנֹּרִי הָעִירָה</p>
</blockquote>

<blockquote>
<p>וּמֵרוּחַ זִמְרָתְךָ עָלַי נָא הַאֲצִילָה,</p>
</blockquote>

<blockquote>
<p>כִּי לְךָ, אִישׁ אֱלֹהִים, אַךְ לְךָ הַיּוֹם אָשִׁירָה.</p>
</blockquote>

<blockquote>
<p>לִיקַר זִכְרֶךָ שִׁירִי זֶה אֶשְׁכָּר אוֹבִילָה,</p>
</blockquote>

<blockquote>
<p>אֶת עֹז יָדְךָ אַגִּידָה לָרַבִּים הִגְבִּירָה</p>
</blockquote>

<blockquote>
<p>וּפְלָאוֹת מַעֲשֶׂיהָ תַּחַת שֶׁמֶשׁ הִגְדִּילָה.</p>
</blockquote>

<blockquote>
<p>שִׂים מִלָּתְךָ בִלְשׁוֹנִי וּבְלִבִּי רוּחֶךָ</p>
</blockquote>

<blockquote>
<p>וּבְנִבְלִי הַחַלָּשׁ הַשְׁפִּיעַ נָא כֹחֶךָ!</p>
</blockquote>

<br>  

<blockquote>
<p>כִּי חַלָּשׁ נִבְלִי וּמֵיתָרָיו לֹא כוֹנָנוּ</p>
</blockquote>

<blockquote>
<p>וּבְנוֹת-שִׁירָתִי גַּם הֵן אֶבְרוֹתָן מָה-רָפוּ!</p>
</blockquote>

<blockquote>
<p>אֵלֶּה קוֹל זִמְרָה עֲדֶנָּה לֹא נָתָנוּ,</p>
</blockquote>

<blockquote>
<p>אֵלֶּה בִּמְרוֹם הַבְּרִיאָה עוֹד לֹא עָפוּ;</p>
</blockquote>

<blockquote>
<p>אַךְ שִׁירֶיךָ אַתָּה זוּ עוֹד יִחְיוּ קִרְבֵּנוּ</p>
</blockquote>

<blockquote>
<p>אַךְ הֵם כְּנֵס תִּקְוָה מֵרָחֹק לִי נִשְׁקָפוּ,</p>
</blockquote>

<blockquote>
<p>עַל כֵּן אֶל מִשְׁכַּן נַפְשְׁךָ שְׂאֵת נַפְשִׁי הוֹאָלְתִּי;</p>
</blockquote>

<blockquote>
<p>עֶזְרָה, לֵב מַתָּנָה מִמְּךָ הַיּוֹם שָׁאָלְתִּי.</p>
</blockquote>

<br>  

<blockquote>
<p>יַרְחֵי קֶדֶם זָכַרְתִּי הִרְהִיבוּנִי כֹחַ;</p>
</blockquote>

<blockquote>
<p>עֵת מִשְׁפְּחוֹת בֵּית יַעֲקֹב תַּחַת שִׁבְטְךָ נָחַלְתָּ</p>
</blockquote>

<blockquote>
<p>וְכַשֶּׁמֶשׁ בִּנְכוֹן הַיּוֹם הֵחֵלוּ לִזְרֹחַ</p>
</blockquote>

<blockquote>
<p>וּשְׁמָם, [שֵׁם תִּפְאֶרֶת], בַּתֵּבֵל הִגְדַּלְתָּ;</p>
</blockquote>

<blockquote>
<p>עֵת מַטֵּה מֶמְשַׁלְתְּךָ פָּרַח כָּעֵץ פָּרֹחַ,</p>
</blockquote>

<blockquote>
<p>כִּי עַל פַּלְגֵי שִׁיר וָזֶמֶר אוֹתוֹ שָׁתַלְתָּ,</p>
</blockquote>

<blockquote>
<p>אִם לֹא בְחֶרֶב וַחֲנִית הַנְּפָשׁוֹת לָקָחְתָּ</p>
</blockquote>

<blockquote>
<p>אָז בִּנְעִים זִמְרָתְךָ אוֹתָן שׁוֹלָל הוֹלָכְתָּ.</p>
</blockquote>

<br>  

<blockquote>
<p>עַל בָּמֳתֵי הָאָרֶץ עַם עֵבֶר אָז רָכָבוּ,</p>
</blockquote>

<blockquote>
<p>אֶת אַרְצָם לָמוֹ לִנְאוֹת שָׁמַיִם הָפַכְתָּ,</p>
</blockquote>

<blockquote>
<p>כִּשְׂרָפִים וּכְאֶרְאֶלִּים הֵמָּה בָהּ נִצָּבוּ</p>
</blockquote>

<blockquote>
<p>וּכְאֵל נָאוֹר אַתָּה בֵינֵימוֹ הִתְהַלַּכְתָּ –</p>
</blockquote>

<blockquote>
<p>אַךְ חִישׁ קַרְנֵי שִׁמְשָׁם בִּמְרוֹמָם הָהּ! כָּבוּ,</p>
</blockquote>

<blockquote>
<p>כִּי כַצֵּל בִּנְטוֹתוֹ מִבֵּינֵימוֹ נֶהֱלָכְתָּ;</p>
</blockquote>

<blockquote>
<p>גַּם עֻזְּךָ גַּם נִבְלֶךָ לַמָּרוֹם נִשָּׂאוּ</p>
</blockquote>

<blockquote>
<p>וּבְתַחְתִּיּוֹת הָאָרֶץ אַנְשֵׁי עֵבֶר בָּאוּ.</p>
</blockquote>

<br> 

<blockquote>
<p>שָׁם בֵּין כֹּכְבֵי נֶשֶׁף עַל קַרְנֵי הַיָּרֵחַ,</p>
</blockquote>

<blockquote>
<p>שָׁם תָּלוּי נִבְלֶךָ, שָׁם מֵיתָרָיו יָרִיעוּ,</p>
</blockquote>

<blockquote>
<p>שָׁם בֵּין אַלְפֵי שִׁנְאָן אַתָּה הוּא הַמְנַצֵּחַ</p>
</blockquote>

<blockquote>
<p>עֵת עֱזוּז הָאֵל בִּלְשׁוֹן אֵין-אֹמֶר יַשְׁמִיעוּ,</p>
</blockquote>

<blockquote>
<p>שָׁם נֵזֶר מֹר וּלְבֹנָה עַל רֹאשְׁךָ פֹרֵחַ</p>
</blockquote>

<blockquote>
<p>וּכְמַרְאֵה הַחַשְׁמִלָּה פָנֶיךָ יוֹפִיעוּ;</p>
</blockquote>

<blockquote>
<p>אַךְ נִבְלֵנוּ תָלוּי דוּמָם עַל עַרְבֵי נָחַל</p>
</blockquote>

<blockquote>
<p>וּבַת-עֵבֶר תֶּאֱנֹק דֹּם בֵּין מַלְתְּעוֹת כָּל שָׁחַל.</p>
</blockquote>

<br>  

<blockquote>
<p>עַל צֹאן מַרְעִיתֶךָ מִמְּרוֹמִים נָא הַבִּיטָה</p>
</blockquote>

<blockquote>
<p>בִּשְׁנוֹת קֶדֶם נָחִיתָ בִּתְבוּנוֹת כַּפָּיִם;</p>
</blockquote>

<blockquote>
<p>וּשְׂפַת קֹדֶשׁ חֲזֵה אֵיךְ פָּנֶיהָ הֵלִיטָה,</p>
</blockquote>

<blockquote>
<p>אֵיךְ עַל קוֹל נִבְלָהּ לֹא עוֹד יִתְעַנְּגוּ אָזְנָיִם.</p>
</blockquote>

<blockquote>
<p>כִּי עֲדַת חֲנֵפִים מִסְפַּר דֹּרְשָׁיו הִמְעִיטָה,</p>
</blockquote>

<blockquote>
<p>אֶל כָּל כּוֹנֵן מֵיתָרָיו עָצְמוּ אֹיְבַי חַיִּים.</p>
</blockquote>

<blockquote>
<p>שׁוּר נָא זֹאת; וּבְלֵב סֹפְרֶיהָ תִּהֲלֵךְ רוּחֶךָ</p>
</blockquote>

<blockquote>
<p>וּלְעֻמַּת כָּל רֹדְפֶיהָ עוּרָה-נָא כֹחֶךָ.</p>
</blockquote>

<pre><code>                                                         --------------
</code></pre>

<blockquote>
<p>כִּמְעַט אָזְנֵי הַפְּלִשְׁתִּים הַשְּׁמוּעָה לָקָחוּ</p>
</blockquote>

<blockquote>
<p>וּשְׁמוּעָה זֹאת מִלְּאָה חַלְחָלָה כָּל מָתְנָיִם</p>
</blockquote>

<blockquote>
<p>כִּי אֶת דָּוִד לְמֶלֶךְ עַם עֵבֶר מָשָׁחוּ,</p>
</blockquote>

<blockquote>
<p>כִּי כוֹנֵן כִּסְאוֹ בַמְּצוּדָה בִירוּשָׁלָיִם,</p>
</blockquote>

<blockquote>
<p>אָז אֶת אֶרֶץ מוֹלַדְתָּם כֻּלָּמוֹ זָנָחוּ</p>
</blockquote>

<blockquote>
<p>וַיַּעֲלוּ עַל אַדְמַת יִשְׂרָאֵל כִּנְהַר מָיִם.</p>
</blockquote>

<blockquote>
<p>חַיִל רַב הִזְעִיקוּ גַּם עָשׂוּ יַד גֹּבָרֶת</p>
</blockquote>

<blockquote>
<p>מֵעַל רֹאש בֶּן יִשַׁי אוֹיְבָם לָרִים הָעֲטָרֶת.</p>
</blockquote>

<br>  

<blockquote>
<p>אֶת עֹז יָדוֹ כִי רַבָּה עוֹד הֵמָּה לֹא שָׁכָחוּ</p>
</blockquote>

<blockquote>
<p>עַל שַׁדְמַת אֶפֶס דַּמִּים לָדַעַת הֶרְאָמוֹ;</p>
</blockquote>

<blockquote>
<p>גַּם לֹא פַעַם וּשְׁתַּיִם מֵחַרְבּוֹ לֻקָּחוּ</p>
</blockquote>

<blockquote>
<p>עֵת בִּפְקֻדַּת שָׁאוּל מַלְכּוֹ פָשַׁט בָּמוֹ;</p>
</blockquote>

<blockquote>
<p>דִּמְעוֹת אַלְמָנוֹת וִיתוֹמִים עוֹד לֹא נִמָּחוּ,</p>
</blockquote>

<blockquote>
<p>זוֹ חַרְבּוֹ הַלְּטוּשָׁה הִרְבְּתָה קִרְבָּמוֹ,</p>
</blockquote>

<blockquote>
<p>עוֹד לֹא הֶחֱלִיפוּ בָתֵּימוֹ שָׂרַף לַדָּשֶׁן,</p>
</blockquote>

<blockquote>
<p>אֶת אוֹר שִׁמְשָׁם עוֹד הִקְדִּירוּ מַשְׂאֹת הֶעָשֶׁן.</p>
</blockquote>

<br>  

<blockquote>
<p>גַּם לֵב בֶּן יִשַׁי יָדְעוּ כִּי עַז הוּא כַנְּחֹשֶׁת,</p>
</blockquote>

<blockquote>
<p>כִּי בִלְבָבוֹ אֵיבַת נֶצַח לָמוֹ רָבָצָה;</p>
</blockquote>

<blockquote>
<p>גַּם זָכְרוּ כִּי פָנָיו סַרְנֵיהֶם מִלְּאוּ בֹשֶׁת</p>
</blockquote>

<blockquote>
<p>עֵת לָצֵאת אִתָּם עַל שָׁאוּל נַפְשׁוֹ חָפָצָה.</p>
</blockquote>

<blockquote>
<p>עַל כֵּן לָבְשׁוּ כֻלָּם בִּגְדֵי נָקָם תִּלְבֹּשֶׁת</p>
</blockquote>

<blockquote>
<p>וּרְתֵת לִבָּם הָרַבָּה חָק-כֹּחָם פָּרָצָה,</p>
</blockquote>

<blockquote>
<p>וּבְלֹא לֵב וָלֵב בְּמִלְחָמָה זֹאת עָדָרוּ,</p>
</blockquote>

<blockquote>
<p>וּבְכָל כֹּחַ אַרְצָם אֶת חֵילֵימוֹ אָזָרוּ.</p>
</blockquote>

<br>  

<blockquote>
<p>מִגַּת וּמֵעַזָּהּ וּמִיֶּתֶר סְרָנֵימוֹ</p>
</blockquote>

<blockquote>
<p>מִבְחַר הַבַּחוּרִים לִשְׂדֵי קֶטֶל הוֹצִיאוּ;</p>
</blockquote>

<blockquote>
<p>גַּם צִבְאוֹת הַכַּפְתּוֹרִים הַיֹּשְׁבִים בֵּינֵימוֹ</p>
</blockquote>

<blockquote>
<p>לָצֵאת לַמִּלְחָמָה עַל יִשְׂרָאֵל הִשִּׁיאוּ;</p>
</blockquote>

<blockquote>
<p>עֵין אָבוֹת לֹא חָסָה עַל מַחֲמַדֵּי עֵינֵימוֹ</p>
</blockquote>

<blockquote>
<p>וּבְשִׂמְחַת לֵב אוֹתָם תַּחַת דִּגְלָם הֵבִיאוּ,</p>
</blockquote>

<blockquote>
<p>גַּם נָשִׁים רַחֲמָנִיּוֹת חֶמְלַת לִבָּן שָׁכָחוּ</p>
</blockquote>

<blockquote>
<p>וּבְנֵיהֶן בִּידֵיהֶן לִקְרַאת מָוֶת שָׁלָחוּ.</p>
</blockquote>

<br>  

<blockquote>
<p>לֹא <strong>מֵאַהֲבַת</strong> אַרְצָם, הָאָרֶץ בָּהּ נוֹלָדוּ,</p>
</blockquote>

<blockquote>
<p>לֹא מֵחֶפְצָם כָּבוֹד וָעֹז וִיקַר תִּפְאָרֶת,</p>
</blockquote>

<blockquote>
<p>גַּם לֹא לָגֵן עַל נַפְשָׁם כֹּה יַחַד נוֹעָדוּ,</p>
</blockquote>

<blockquote>
<p>אַךְ <strong>מֵאֵיבַת</strong> עַם עֵבֶר בִּלְבָבָם בֹּעָרֶת.</p>
</blockquote>

<blockquote>
<p>רִשְׁפֵּי אֵיבָה זֹאת מִימוֹת עוֹלָם בָּם יָקָדוּ</p>
</blockquote>

<blockquote>
<p>וּבְכָל יוֹם וָיוֹם הָלְכָה הָלֹךְ גַּם גֹּבָרֶת,</p>
</blockquote>

<blockquote>
<p>הִיא אִמְּצָה אֶת לִבָּם, חִזְקָה לָמוֹ יָדָיִם,</p>
</blockquote>

<blockquote>
<p>הִיא חִבְּרָה כַנְפֵי נֶשֶׁר לָמוֹ עַל רַגְלָיִם.</p>
</blockquote>

<br>  

<blockquote>
<p>כִּי כִּמְעַט קוֹל הַשּׁוֹפָר הִשְׁמִיעוּ בָאָרֶץ</p>
</blockquote>

<blockquote>
<p>וְהֲמוֹן דִּגְלֵי הַצָּבָא בָּרוּחַ פֹּרָשׁוּ</p>
</blockquote>

<blockquote>
<p>אֻסְּפוּ הֲמֹנִים הֲמֹנִים לַעֲמֹד בַּפָּרֶץ,</p>
</blockquote>

<blockquote>
<p>אֶת לִבָּם אִמֵּצוּ, אֶת חַרְבוֹתָם לָטָשׁוּ,</p>
</blockquote>

<blockquote>
<p>וַיֵּלְכוּ מַעֲדַנֹּת לִקְרַאת מָוֶת וָקָרֶץ.</p>
</blockquote>

<blockquote>
<p>כָּל שַׁעֲשׁוּעֵי נֹעַר אַחֲרֵי גֵו נָטָשׁוּ,</p>
</blockquote>

<blockquote>
<p>וּבְנֵי עֲבָדִים וּסְגָנִים יַחַד נִצְמָדוּ</p>
</blockquote>

<blockquote>
<p>וּכְאִישׁ אֶחָד כֻּלָּם לָחֶם שַׁעַר יָרָדוּ.</p>
</blockquote>

<br>  

<blockquote>
<p>כֻּלָּם חֲמֻשִּׁים, כֻּלָּם אֲזוּרֵי מָתְנָיִם,</p>
</blockquote>

<blockquote>
<p>כֻּלָּם עַם חֵרֵף נַפְשׁוֹ לָמוּת הִתְנַדָּבוּ,</p>
</blockquote>

<blockquote>
<p>כֻּלָּם לַדָּם צָמֵאוּ כַּיָּעֵף לַמָּיִם,</p>
</blockquote>

<blockquote>
<p>וּכְמוֹ רָעֵב לַלָּחֶם, לַלָּחֶם יִרְעָבוּ.</p>
</blockquote>

<blockquote>
<p>סִרְיֹנוֹת לָבָשׁוּ וּמָגִנֵּי יָדָיִם,</p>
</blockquote>

<blockquote>
<p>מֵרְקוּ הָרְמָחִים וּבַכּוֹבָעִים הִתְיַצָּבוּ,</p>
</blockquote>

<blockquote>
<p>גַּם חֲרָבוֹת לָמוֹ, צִנָּה כִּידוֹן וָקָשֶׁת,</p>
</blockquote>

<blockquote>
<p>כָּל רֹאָם יֹאמַר: &#8220;אַךְ זֶה צָבָא לִפְלָשֶׁת!&#8221;</p>
</blockquote>

<br>  

<blockquote>
<p>גַּם גִּבּוֹרִים אַדִּירִים בֵּינֵימוֹ נִשְׁקָפוּ,</p>
</blockquote>

<blockquote>
<p>מִפִּלְאֵי מַעֲשֵׂימוֹ אָזְנֵי תֵבֵל צָלָלוּ,</p>
</blockquote>

<blockquote>
<p>הֵם אַרְזֵי הַלְּבָנוֹן כְּקַשׁ יָבֵשׁ נִקָּפוּ,</p>
</blockquote>

<blockquote>
<p>וּכְרָאשֵׁי שִׁבֹּלֶת חַלְמִישׁ צוּרִים מוֹלָלוּ,</p>
</blockquote>

<blockquote>
<p>וּכְעַל עָב קַל עַל סוּסִים אַבִּירִים רָחָפוּ,</p>
</blockquote>

<blockquote>
<p>עַל אַדְמַת הָעַרְבִיאִים נוֹלְדוּ גַּם גֻּדָּלוּ.</p>
</blockquote>

<blockquote>
<p>כָּל אֵלֶּה הִתְחַלְּצוּ וִימִינָם מִלְּאוּ רֶצַח</p>
</blockquote>

<blockquote>
<p>לָבֹא בִיהוּדָה וּלְשׂוּמָהּ לִמְשׁוֹאַת נֶצַח.</p>
</blockquote>

<br>  

<blockquote>
<p>שָׁם מָעוֹךְ בֶּן אָכִישׁ, עוּל יָמִים וָנָעַר,</p>
</blockquote>

<blockquote>
<p>נֹשֵׂא שַׁרְבִיט בִּימִינוֹ וַעֲטֶרֶת עַל מֵצַח,</p>
</blockquote>

<blockquote>
<p>וּמְלֻמָּד כִּמְלֵא יָמִים רֶדֶת לָחֶם שָׁעַר,</p>
</blockquote>

<blockquote>
<p>וּכְאֶחָד מִבְּנֵי בוּז שָׁאֲפָה נַפְשׁוֹ לָרֶצַח.</p>
</blockquote>

<blockquote>
<p>שָׁם גַּם נֶפְתֹּחַ הַקֹּלֵעַ אֶל הַשָּׂעַר</p>
</blockquote>

<blockquote>
<p>וּמַטְּרָתוֹ לֹא יַחְטִא בֶן-קַשְׁתּוֹ לָנֶצַח;</p>
</blockquote>

<blockquote>
<p>הוּא הֶרְאָה עֻזּוֹ עַל הֶהָרִים בַּגִּלְבֹּעַ,</p>
</blockquote>

<blockquote>
<p>הוּא תָקַע חַרְבּוֹ בִלְבַב יוֹנָתָן תָּקוֹעַ.</p>
</blockquote>

<br>  

<blockquote>
<p>הוּא הֵמִית גַּם אֲבִינָדָב וּמַלְכִּי שׁוּעַ,</p>
</blockquote>

<blockquote>
<p>עַל שָׁאוּל וּבָנָיו הֵבִיא הוּא אָז הַקָּרֶץ;</p>
</blockquote>

<blockquote>
<p>הוּא הִזְרִים דַּם יִשְׂרָאֵל כִּזְרֹם מֵי מַבּוּעַ</p>
</blockquote>

<blockquote>
<p>וַיַּאְדִּימוּ מִמֶּנּוּ נַהֲרוֹת כָּל-הָאָרֶץ,</p>
</blockquote>

<blockquote>
<p>הוּא הִסִיעַ כַּחֲשַׁשׁ רָפֶה אֶרֶז נָטוּעַ</p>
</blockquote>

<blockquote>
<p>וּגְדֹל הַגִּבֹּרִים חָשַׁב כִּקְטֹן הַשָּׁרֶץ;</p>
</blockquote>

<blockquote>
<p>וּכְמוֹ בֵין הָרִים גַּבְנוּנִים רֹאשׁ הַכַּרְמֶלָה</p>
</blockquote>

<blockquote>
<p>כָּכָה הוֹפִיעַ הוּא בֵּין הַצְּבָאוֹת הָאֵלֶּה.</p>
</blockquote>

<br>  

<blockquote>
<p>שָׁם גַּם הָאִישׁ רֶצֶף בֶּן עֲלוּקָה מִבֶּצֶר,</p>
</blockquote>

<blockquote>
<p>אִישׁ – גַּם חַרְבּוֹ גַּם לִבּוֹ מִשָּׁמִיר חָזָקוּ;</p>
</blockquote>

<blockquote>
<p>שָׁם גַּם אוּרִיָּה מִשֹּׁרֶשׁ הַמְּלוּכָה נֵצֶר,</p>
</blockquote>

<blockquote>
<p>וַאֲבוֹתָיו מַלְכֵי חֵת מִפְּנֵי יִשְׂרָאֵל עָרָקוּ,</p>
</blockquote>

<blockquote>
<p>זָכַר כִּי הוּא הָיָה אַחֲרֵימוֹ יוֹרֵשׁ עֶצֶר</p>
</blockquote>

<blockquote>
<p>עַל כֵּן שֹׁד, תֹּךְ וָרֶצַח בִּלְבָבוֹ הוּצָקוּ,</p>
</blockquote>

<blockquote>
<p>הֵן עֲטֶרֶת מַלְכוּת עַל רֹאשׁוֹ כְּבָר [נוֹעָדָה]</p>
</blockquote>

<blockquote>
<p>לוּלֵא רֶגֶל יַעֲקֹב עַל אַדְמַת חֵת [עָמָדָה].</p>
</blockquote>

<br>  

<blockquote>
<p>גַּם יִשְׁבִּי בֶּן הָרָפָה, גִּבּוֹר עַז יָדַיִם,</p>
</blockquote>

<blockquote>
<p>בֵּין צִבְאוֹתָיו נִשְׁקָף חָגוּר חֶרֶב נֹקֶמֶת,</p>
</blockquote>

<blockquote>
<p>לִנְקֹם נִקְמַת דַּם אָחִיו זֶה נִשְׁפָּךְ כַּמַּיִם,</p>
</blockquote>

<blockquote>
<p>מִידֵי דָוִד הָרֹעֶה בִּשְׁאוֹן יוֹם מִלְחֶמֶת.</p>
</blockquote>

<blockquote>
<p>עַל כּוֹבָעוֹ רָחַף נֶשֶׁר אֶרֶךְ-הַכְּנָפַיִם</p>
</blockquote>

<blockquote>
<p>וּבְצִפָּרְנָיו שִׁסַּע אֲמֵלָלָה תִנְשֶׁמֶת.</p>
</blockquote>

<blockquote>
<p>חֶרְפַּת דָּוִד הָרֹעֶה, -כֵּן יִשְׁבִּי הֵפִיחַ –</p>
</blockquote>

<blockquote>
<p>בִּדְמֵי דָּוִד <strong>הַמֶּלֶךְ</strong> מֵעָלֵינוּ אַדִּיחַ.</p>
</blockquote>

<br>  

<blockquote>
<p>לִדְבָרָיו אֵלֶּה רִשְׁפֵּי אֵשׁ עֵינָיו פִּזֵּרוּ</p>
</blockquote>

<blockquote>
<p>וּלְנָגְהָם קָדַר רָקִיעַ וּמְאוֹרָיו כָּבוּ</p>
</blockquote>

<blockquote>
<p>וּבְלִבּוֹת הָעֹמְדִים עָלָיו הֵמָּה חָדֵרוּ</p>
</blockquote>

<blockquote>
<p>וּפְנֵי כֻלָּם יַחַד מֵאֶשׁ-עֻזּוֹ נִצְרָבוּ. –</p>
</blockquote>

<blockquote>
<p>בְּלַיְלָה אֶחָד – זִקְנֵי אֶרֶץ זֹאת סִפֵּרוּ –</p>
</blockquote>

<blockquote>
<p>מֵאָה אֲנָשִׁים אֶל רָפָה אִמּוֹ קָרָבוּ,</p>
</blockquote>

<blockquote>
<p>וּמִזֶּרַע הַנִּזְרָע בִּמְשׁוֹאַת הוּא הַלָּיִל</p>
</blockquote>

<blockquote>
<p>יָצָא תַחַת הַשֶּׁמֶשׁ זֶה גִבּוֹר הֶחָיִל.</p>
</blockquote>

<br>  

<blockquote>
<p>גַּם עֲנָק הַגִּבֹּרִים אִישׁ-מָדוֹן אָחִיהוּ,</p>
</blockquote>

<blockquote>
<p>אִישׁ גֹּבַהּ לוֹ כָאֶרֶז, כָּאַלּוֹן לוֹ חֹסֶן,</p>
</blockquote>

<blockquote>
<p>אִישׁ הֵפִיץ בָּרָק מֵעֵינָיו, רַעַם מִפִּיהוּ,</p>
</blockquote>

<blockquote>
<p>וּלְשֶׁטֶף אַפּוֹ בַקְּרָב אֵין מֶתֶג אֵין רָסֶן;</p>
</blockquote>

<blockquote>
<p>יֹתֵר מַחַץ כָּל גִּבּוֹר חִצָּיו עוּף הִגְבִּיהוּ</p>
</blockquote>

<blockquote>
<p>וּבְרוֹשָׁיו הָרְעָלוּ וּמְשׁוּחִים בַּחֲמַת פָּתֶן,</p>
</blockquote>

<blockquote>
<p>מִשְּׂאֵתוֹ נִדְמָה לַשָּׂעִיר לֹא לִילוּד אֵשֶׁת,</p>
</blockquote>

<blockquote>
<p>כִּי עַל יָדָיו גַּם רַגְלָיו לוֹ אֶצְבָּעוֹת שֵׁשֶׁת.</p>
</blockquote>

<br>  

<blockquote>
<p>גַּם יַלְדֵי הָרָפָה הַנִּשְׁאָרִים הַשְּׁנַיִם</p>
</blockquote>

<blockquote>
<p>בִּגְבוּרָה וָעֹז מֵאַחֵימוֹ לֹא נָפָלוּ;</p>
</blockquote>

<blockquote>
<p><strong>לַחְמִי</strong> הָרִאשׁוֹן גִּבּוֹר חֲזַק הַיָּדַיִם,</p>
</blockquote>

<blockquote>
<p>אֶל קוֹל שָׁמְעוֹ אָזְנֵי כָל הֶחָלֶד צָלָלוּ,</p>
</blockquote>

<blockquote>
<p>עַל עֹז יָדוֹ הֵן הֵעִידוּ מַשֻּׁאוֹת מִצְרַיִם.</p>
</blockquote>

<blockquote>
<p>וּבָתֵּי אֶרֶץ כּוּשׁ כִּי בֶעָשָׁן כָּלוּ,</p>
</blockquote>

<blockquote>
<p>אֶל כָּל יֹשְׁבֵי חֶבֶל הַיָּם עֻזּוֹ הוֹדִיעַ,</p>
</blockquote>

<blockquote>
<p>גַּם אֶת הָעַזִּים תַּחַת עֹל מַלְכּוֹ הִכְנִיעַ.</p>
</blockquote>

<br>  

<blockquote>
<p>הַשֵּׁנִי <strong>סַף</strong>, הַצָּעִיר בָּם, גַּם הוּא רַב כֹּחַ,</p>
</blockquote>

<blockquote>
<p>גַּם הוּא הִפְלִיא עֹז, הִגְדִּיל(עֲלִילִיָּה) בַתֵּבֵל.</p>
</blockquote>

<blockquote>
<p>עַל פָּנָיו אֲבִיב נֹעַר עוֹד פָּרַח פָּרֹחַ,</p>
</blockquote>

<blockquote>
<p>וּכְבָר הִרְבָּה כַשָּׂב שֹד וָשֶׁבֶר וָאֵבֶל, –</p>
</blockquote>

<blockquote>
<p>כַּלְּבִיאָה תִשְׁלַח גּוּרָהּ מִבִּטְנָהּ שָׁלֹחַ</p>
</blockquote>

<blockquote>
<p>כֵּן הִמְלִיטַתּוּ אִמּוֹ מִבְּלִי דַעַת חֵבֶל.</p>
</blockquote>

<blockquote>
<p>וּבְעָבְרָהּ עַל סַף בֵּיתָהּ אוֹתוֹ שָׁגָרָה,</p>
</blockquote>

<blockquote>
<p>עַל כֵּן לִקְרֹא אוֹתוֹ <strong>סַף</strong> אֹמֶר גָּמָרָה.</p>
</blockquote>

<br>  

<blockquote>
<p>כָּל אֵלֶּה חֻבְּרוּ יַחַד וּלְבֵית דָּגוֹן נוֹעָדוּ,</p>
</blockquote>

<blockquote>
<p>שָׁמָה גַּם הַסְּרָנִים בִּכְלִיל יָפְיָם הוֹפִיעוּ,</p>
</blockquote>

<blockquote>
<p>וּלְפֶסֶל חָרָשׁ זֶה אַחַר כִּי סָגָדוּ</p>
</blockquote>

<blockquote>
<p>הַכֹּהֲנִים בִּשְׁמוֹ אֶת-הַגִּבֹּרִים הִשְׁבִּיעוּ.</p>
</blockquote>

<blockquote>
<p>לִבְלִי מִשְּׂדֵי קֶטֶל פֶּשַׂע אָחוֹר יִצְעָדוּ</p>
</blockquote>

<blockquote>
<p>עַד אֶל עֵינֵי הַשֶּׁמֶשׁ בֶּן יִשַׁי יוֹקִיעוּ,</p>
</blockquote>

<blockquote>
<p>וָהֵם נִשְׁבְּעוּ יַחַד וּבְנֶפֶשׁ מִתְלַקָּחַת</p>
</blockquote>

<blockquote>
<p>כִּי אוֹ הוּא אוֹ הֵמָּה כֻּלָּם יִרְאוּ הַשָּׁחַת.</p>
</blockquote>

<br>  

<blockquote>
<p>אַחֲרֵי הִשָּׁבְעָם לֶאֱלִילָם זֶה הִתְפַּלָּלוּ,</p>
</blockquote>

<blockquote>
<p>גַּם קָרְבְּנוֹת כָּלִיל לוֹ בַּמִּזְבֵּחַ הִקְרִיבוּ,</p>
</blockquote>

<blockquote>
<p>אַךְ אֶת זֹאת לֹא הֵבִינוּ – מִילָדִים נוֹאָלוּ –</p>
</blockquote>

<blockquote>
<p>כִּי אַפּוֹ לֹא יָרִיחַ, אָזְנָיו לֹא יַקְשִׁיבוּ.</p>
</blockquote>

<blockquote>
<p>שָׁם הִמְתִּיקוּ סוֹד; גַּם פִּי אֱלִילָם שָׁאָלוּ,</p>
</blockquote>

<blockquote>
<p>אֵיפֹה הַמַּצַּב, אֵיפֹה הַמַּשְׁחִית יַצִּיבוּ?</p>
</blockquote>

<blockquote>
<p>וַיִּגְמְרוּ כֻלָּם אֹמֶר לַעֲלוֹת עַל בֵּית לָחֶם</p>
</blockquote>

<blockquote>
<p>וּמִשָּׁם עַד לַיְבוּסִי יַנִּיחוּ לַלָּחֶם.</p>
</blockquote>

<br>  

<blockquote>
<p>בֵּית לֶחֶם אֶפְרָתָה – כֵּן בִּלְבָבָם אָמָרוּ –</p>
</blockquote>

<blockquote>
<p>בָּהּ נוֹלַד שֵׁבֶט מַכֵּנוּ, בָּהּ צָמַח צָמֹחַ,</p>
</blockquote>

<blockquote>
<p>בָּהּ אֶחָיו וּשְׁאֵרָיו עוֹד עַתָּה יִתְגּוֹרָרוּ,</p>
</blockquote>

<blockquote>
<p>אוֹתָם נוֹלִיךְ שֶׁבִי, אוֹתָם נִתְקֹף בַּכֹּחַ,</p>
</blockquote>

<blockquote>
<p>וּלְאֵלֵי הַנְּקָמוֹת בִּלְבָבֵנוּ יִסְעָרוּ</p>
</blockquote>

<blockquote>
<p>נַקְרִיבָם רִאשׁוֹנָה אִשֶּׁה רֵיחַ נִיחוֹחַ.</p>
</blockquote>

<blockquote>
<p>כָּכָה דִבְּרוּ – וּמֵהֵיכַל דָּגוֹן הָלָכוּ,</p>
</blockquote>

<blockquote>
<p>דָּלְגוּ עַל הַמִּפְתָּן לִבְלִי עָלָיו יִדְרָכוּ.</p>
</blockquote>

<br> 

<blockquote>
<p>הָלְכוּ אִישׁ עַל דִּגְלוֹ וּלְדַרְכָּם הִצְטַיָּדוּ</p>
</blockquote>

<blockquote>
<p>וּבְנֶשֶׁק וּכְלֵי קֶטֶל לִמְאֹד הִתְאַמָּצוּ,</p>
</blockquote>

<blockquote>
<p>אַחֲרֵי כֵן הֲמֹנִים-הֲמֹנִים יַחַד נוֹעָדוּ</p>
</blockquote>

<blockquote>
<p>וּכְזֶרֶם מַיִם שֹׁטְפִים בִּיהוּדָה פָּרָצוּ,</p>
</blockquote>

<blockquote>
<p>וַיַּעֲלוּ עַד בֵּית לֶחֶם שָׁם כִּמְעַט עָמָדוּ,</p>
</blockquote>

<blockquote>
<p>שָׁם אֶת יֹשְׁבֵי הָאָרֶץ רָעֲצוּ גַּם לָחָצוּ,</p>
</blockquote>

<blockquote>
<p>וּמִשָּׁם וָהָלְאָה שָׁטְפוּ כִנְהַר מָיִם</p>
</blockquote>

<blockquote>
<p>עַד עֵמֶק הָרְפָאִים מִנֶּגֶב לִירוּשָׁלָיִם.</p>
</blockquote>

<br>  

<blockquote>
<p>כָּכָה עַם לֹא עָצוּם מִצְּעִירֵי הָרָמֶשׂ,</p>
</blockquote>

<blockquote>
<p>סָלְעָם אַרְבֶּה וָיֶלֶק בַּעֲלֵי הַכְּנָפַיִם,</p>
</blockquote>

<blockquote>
<p>עֵת יַעְפִּיל לַעֲלוֹת וּלְכַסּוֹת אֶת עֵין הַשָּׁמֶשׁ,</p>
</blockquote>

<blockquote>
<p>וּלְהַשְׁחִית עֵץ וִיבוּל תַּחַת כָּל הַשָּׁמַיִם,</p>
</blockquote>

<blockquote>
<p>יֵצֵא חוֹצֵץ כֻּלּוֹ לָבַשׁ חֹשֶׁךְ וָאָמֶשׁ,</p>
</blockquote>

<blockquote>
<p>יַגְבִּיהַּ עוּף לִבְלִי יָחֻלּוּ בוֹ יָדַיִם,</p>
</blockquote>

<blockquote>
<p>כִּי מֶלֶךְ אֵין לוֹ יַעֲזְרֵהוּ לִפְנוֹת בֹּקֶר,</p>
</blockquote>

<blockquote>
<p>עַל כֵּן יֵצֵא חֳמָרִים-חֳמָרִים אֵין חֵקֶר.</p>
</blockquote>

<br>  

<blockquote>
<p>וּבֶן-יִשַׁי יָשַׁב עוֹד בִּמְעוֹנוֹ בּוֹטֵחַ,</p>
</blockquote>

<blockquote>
<p>עוֹד לֹא יָדַע רָע וּשְׁמוּעוֹת לֹא הִבְהִילוּהוּ,</p>
</blockquote>

<blockquote>
<p>נַפְשׁוֹ בוֹ שֹׁקֶטֶת וּלְבָבוֹ מַה-שָּׂמֵח.</p>
</blockquote>

<blockquote>
<p>וּמוֹרָשֵׁי שׁוֹד וָלָחֶם לֹא הִגְעִילוּהוּ;</p>
</blockquote>

<blockquote>
<p>כִּי נֵזֶר מַלְכוּת חָדָשׁ עַל מִצְחוֹ פֹּרֵח</p>
</blockquote>

<blockquote>
<p>וּבִרְצוֹנָם יִשְׂרָאֵל עַל כִּסְאוֹ הֶעֱלוּהוּ,</p>
</blockquote>

<blockquote>
<p>חֶרֶב וַחֲנִית לֹא שָׁלְפוּ, דָּמִים לֹא שָׁפָכוּ,</p>
</blockquote>

<blockquote>
<p>וּבְשָׁלוֹם שֵׁבֶט הַמְּלוּכָה יָדָיו תָּמָכוּ.</p>
</blockquote>

<br>  

<blockquote>
<p>הַיְבוּסִי לָכַד הַיֹּשֵׁב בִּירוּשָׁלַיִם</p>
</blockquote>

<blockquote>
<p>וּמְצוּדָתוֹ הַנִּשְׂגָּבָה אֵלָיו הִבְקִיעַ,</p>
</blockquote>

<blockquote>
<p>הִיא צִיּוֹן הַמַּעֲטִירָה, עִיר חֶמְדַּת עֵינַיִם,</p>
</blockquote>

<blockquote>
<p>אוֹתָהּ אִוָּה הָאֵל וּלְדָוִד זֹאת הוֹדִיעַ,</p>
</blockquote>

<blockquote>
<p>כִּי שָׁם טַבּוּר הָאָרֶץ, שָׁם שַׁעַר שָׁמַיִם,</p>
</blockquote>

<blockquote>
<p>שָׁם יַעֲמֹד הַסֻּלָּם לִמְרוֹמֵי עָל יַגִּיעַ,</p>
</blockquote>

<blockquote>
<p>וּבוֹ נֶפֶשׁ הָאָדָם תַּעַל שָׁם גָּבֹהַּ,</p>
</blockquote>

<blockquote>
<p>בּוֹ לִפְעָמִים רַבּוֹת יֵרֵד אַרְצָה אֱלֹהַּ.</p>
</blockquote>

<br>  

<blockquote>
<p>עֵת צִוָּה הָאֵל וּפְנֵי הָאָרֶץ הִתְרָאוּ,</p>
</blockquote>

<blockquote>
<p>אָז רִגְבֵי זֹאת הָאָרֶץ רִאשׁוֹנָה נוֹסָדוּ,</p>
</blockquote>

<blockquote>
<p>יֶתֶר עַפְרֹת תֵּבֵל מִבִּטְנָהּ הִיא יָצָאוּ</p>
</blockquote>

<blockquote>
<p>וּבָהּ עֹרְקֵי הַחֶלֶד עַל כֵּן הִתְלַכָּדוּ;</p>
</blockquote>

<blockquote>
<p>וּכְמוֹ חָרָשֵׁי אָדָם עַל פֹּעַל כִּי יִיגָעוּ</p>
</blockquote>

<blockquote>
<p>יִשְׁמְרוּ הַמִּפְעָל בִּמְקוֹם אוֹפַנָּיו הָעֳמָדוּ,</p>
</blockquote>

<blockquote>
<p>כָּכָה עֵין אֱלֹהִים אוֹתָהּ תָּמִיד שֹׁמָרֶת,</p>
</blockquote>

<blockquote>
<p>עַל כֵּן כָּל זִמְרַת הָאָרֶץ קִרְבָּהּ נֶאֱצָרֶת.</p>
</blockquote>

<br>  

<blockquote>
<p>עַל רֹאשׁ הֲרָרֶיהָ שִׂמְחַת עוֹלָם שֹׁכֶנֶת,</p>
</blockquote>

<blockquote>
<p>גִּבְעוֹתֶיהָ הַגְּבֹהוֹת גִּיל נֶצַח תַּחְגֹּרְנָה,</p>
</blockquote>

<blockquote>
<p>בָּהּ רֵיחַ פִּי שֶׁבַע הַשּׁוֹשַׁנָּה נֹתֶנֶת</p>
</blockquote>

<blockquote>
<p>וּתְנוּבוֹת שָׂדֶיהָ נַחַת גַּן אֵל תִּפְזֹרְנָה.</p>
</blockquote>

<blockquote>
<p>בִּיעָרֶיהָ תִּשְׁכֹּן הַצִּפּוֹר הַמְּנַגֶּנֶת</p>
</blockquote>

<blockquote>
<p>וּזְמִירוֹתֶיהָ כִּי נָעֵמוּ כָּל לֵב תַּחְדֹּרְנָה,</p>
</blockquote>

<blockquote>
<p>וּמְקוֹרֵי מֵימֶיהָ מִנְּהַר עֵדֶן יִנְבָּעוּ</p>
</blockquote>

<blockquote>
<p>[יְרַוּוּ כָּל מַטָּע וָעֵץ] עַל אֶרֶץ נִטָּעוּ!</p>
</blockquote>

<br>  

<blockquote>
<p>וּמְכוֹן הַר צִיּוֹן – שָׁם חָמַד הָאֵל לָשָׁבֶת!</p>
</blockquote>

<blockquote>
<p>עַל רֹאשׁוֹ תַּחַת רַגְלָיו שָׁמַיִם יִצְנָחוּ;</p>
</blockquote>

<blockquote>
<p>כָּל רַחַשׁ וְהִגָּיוֹן מִשָּׁם אָזְנוֹ קַשָּׁבֶת,</p>
</blockquote>

<blockquote>
<p>שָׁם [יַאֲזִין] זִמְרָה, יִשְׁמַע קוֹל דַּלִים יִצְרָחוּ.</p>
</blockquote>

<blockquote>
<p>וּבִמְסִבֵּי הָהָר רוּחוֹ תָמִיד נֹשָׁבֶת,</p>
</blockquote>

<blockquote>
<p>עַל כֵּן פִּרְחֵי שִׁיר וָזֶמֶר עָלָיו יִפְרָחוּ,</p>
</blockquote>

<blockquote>
<p>וּבְעֵת כֹּכְבֵי בֹקֶר עֱזוּז הָאֵל יָרִיעוּ,</p>
</blockquote>

<blockquote>
<p>אָז גַּם עֲצֵי הַר צִיּוֹן הוֹד קוֹלָם יַשְׁמִיעוּ.</p>
</blockquote>

<br>  

<blockquote>
<p>לַמָּקוֹם זֶה נֶפֶשׁ דָּוִד מִיּוֹם נִכְסָפָה</p>
</blockquote>

<blockquote>
<p>לִקְטֹף פֶּרַח אֶחָד מִגַּן שִׁירֵי אֱלֹהַּ,</p>
</blockquote>

<blockquote>
<p>עַל הַרְרֵי כָל תִּקְוֹתָיו תִּקְוָה זֹאת נִשְׁקָפָה</p>
</blockquote>

<blockquote>
<p>כַּנֵּס הָאֹשֶׁר הַצָּפוּן בְּמָקוֹם גָּבֹהַּ;</p>
</blockquote>

<blockquote>
<p>עַל כֵּן בִּצְנִיף מַלְכוּת כִּמְעַט רֹאשׁוֹ נִצְנָפָה</p>
</blockquote>

<blockquote>
<p>לֹא אֵחַר עוֹד עַד בֹּשׁ, רֶגַע לֹא הִתְמַהְמֵהַּ,</p>
</blockquote>

<blockquote>
<p>בִּזְרֹעַ רוֹמֵמָה עַל הַיְבוּסִי הוֹפִיעַ</p>
</blockquote>

<blockquote>
<p>וּמְצוּדַת צִיּוֹן הַנִּשְׂגָּבָה לוֹ הִבְקִיעַ.</p>
</blockquote>

<br> 

<blockquote>
<p>וּבְעֵת אֶת הַיְבוּסִי נִצְּחָה יָדוֹ נָצֹחַ,</p>
</blockquote>

<blockquote>
<p>בָּנָה חוֹמָה נִשְׂגָּבָה מִסָּבִיב לַקָּרֶת,</p>
</blockquote>

<blockquote>
<p>גַּם הַמִּלּוֹא עָשָׂה לַרְבּוֹת תֹּקֶף וָכֹחַ,</p>
</blockquote>

<blockquote>
<p>הוּא הִקִּיף אֶת הַחוֹמָה מִחוּצָה כַּעֲטָרֶת;</p>
</blockquote>

<blockquote>
<p>בֵּינֵימוֹ הוֹלִיךְ מֵי גִיחוֹן, הֵם מֵי הַשִּׁלֹחַ,</p>
</blockquote>

<blockquote>
<p>בִּתְעָלוֹת רַבּוֹת חֲפוּרוֹת מַעֲשֵׂה תִפְאָרֶת;</p>
</blockquote>

<blockquote>
<p>גַּם בֵּית נֶשֶׁק נִשְׂגָּב כּוֹנְנָה יָדוֹ שָּׁמָּה</p>
</blockquote>

<blockquote>
<p>וּכְלֵי נֶשֶׁק אָגַר מִכָּל קַצְוֵי אֲדָמָה.</p>
</blockquote>

<br>  

<blockquote>
<p>גַּם בֵּית מִדּוֹת כּוֹנֵן שָׁם מָכוֹן לוֹ לָשֶׁבֶת,</p>
</blockquote>

<blockquote>
<p>גַּגּוֹ סָפוּן בְאֶרֶז וּבִזְהַב פַּרְוָיִם,</p>
</blockquote>

<blockquote>
<p>וַעֲלֵי קִירוֹתָיו הוּחַקּוּ מַעֲשֵׂה מַחֲשֶׁבֶת</p>
</blockquote>

<blockquote>
<p>תַּבְנִיּוֹת שׁוֹנוֹת נֶחֱמָדוֹת לָעֵינָיִם;</p>
</blockquote>

<blockquote>
<p>פֹּה עַל הַר נִשְׁפֶּה בַּת יִפְתָּח דּוּמָם יוֹשֶׁבֶת</p>
</blockquote>

<blockquote>
<p>וּמִגֻּלּוֹת עֵינֵיהָ יִפְרֹץ נַחַל מָיִם;</p>
</blockquote>

<blockquote>
<p>עַל לִבְנַת צַוָּארָהּ חֶרֶב הָאָב רֹעֶדֶת</p>
</blockquote>

<blockquote>
<p>לַקְרִיב אֶת בִּתּוֹ עַל מִזְבַּח אֶרֶץ מוֹלֶדֶת.</p>
</blockquote>

<br> 

<blockquote>
<p>עַל יָדָהּ מִנֶּגֶד נִשְׁקָף עוֹד מִזְבֵּחַ,</p>
</blockquote>

<blockquote>
<p>גַּם עָקוּד גַּם עֹקַד לִרְגָעִים שָׁם חָרָדוּ,</p>
</blockquote>

<blockquote>
<p>אֵיתָן הָאֶזְרָחִי יָכִין לִבְנוֹ מַטְבֵּחַ</p>
</blockquote>

<blockquote>
<p>הַמַּאֲכֶלֶת בִּימִינוֹ [וִיצֻרָיו] יִרְעָדוּ,</p>
</blockquote>

<blockquote>
<p>אַךְ הַבֵּן יִשְׁכַּב דּוּמָם גַּם לֹא יֵאָנֵחַ,</p>
</blockquote>

<blockquote>
<p>לִבּוֹ כָאֶבֶן, יָדָיו עַל רַגְלָיו נֶעֱקָדוּ;</p>
</blockquote>

<blockquote>
<p>שָׁם גַּם מַלְאָךְ נִרְאֶה יוֹפִיעַ מִשָּׁמָיִם</p>
</blockquote>

<blockquote>
<p>וַיְצַו עַל הָאָב מִשְּׁפֹךְ דַּם הַבֵּן כַּמָּיִם.</p>
</blockquote>

<br>  

<blockquote>
<p>גַּם נֶכְדּוֹ שָׁם נִשְׁקָף, עֵינָיו אֵבֶל תָּפַקְנָה,</p>
</blockquote>

<blockquote>
<p>מֵעֹצֶר רָעָה וָזֹקֶן גֵּווֹ יָזוּעַ,</p>
</blockquote>

<blockquote>
<p>וּשְׁתֵּי יָדָיו הָרֹעֲדוֹת מוּל עֵינָיו תַּחֲזַקְנָה</p>
</blockquote>

<blockquote>
<p>בֶּגֶד טָבוּל בִּדְמֵי אָדָם לִקְרָעִים קָרוּעַ;</p>
</blockquote>

<blockquote>
<p>וּבְנוֹת עֵינָיו עַל אֵידוֹ זֶה מָטָר תָּזַקְנָה,</p>
</blockquote>

<blockquote>
<p>בֶּגֶד בֶּן יַקִּירוֹ הוּא וּבְדָמָיו צָבוּעַ;</p>
</blockquote>

<blockquote>
<p>תַּחְתָּיו יִזַּל פֶּלֶג, חֲלָצָיו שַׂק יִלְבָּשׁוּ,</p>
</blockquote>

<blockquote>
<p>גַּם שַׂעֲרוֹתָיו הַלְּבָנוֹת בֶּעָפָר נִכְפָּשׁוּ.</p>
</blockquote>

<br>  

<blockquote>
<p>וּפְעֻלַּת גִּבּוֹרִים מֵעֵבֶר זֶה תּוֹפִיעַ;</p>
</blockquote>

<blockquote>
<p>פֹּה יַעֲמֹד בִּן נוּן וּבְיָדוֹ חֶרֶב אֹכֶלֶת,</p>
</blockquote>

<blockquote>
<p>אֶל קוֹלוֹ תִּדֹּם שֶׁמֶשׁ בַּחֲצִי הָרָקִיעַ,</p>
</blockquote>

<blockquote>
<p>מִכְּנַעַן וּמִלַּיְלָה יִגְזֹל הַמִּמְשֶׁלֶת.</p>
</blockquote>

<blockquote>
<p>שָׁם גַּם בֶּן מָנוֹחַ עַל הַפְּלִשְׁתִּים יָרִיעַ,</p>
</blockquote>

<blockquote>
<p>יַפִּיל עֲצוּמֵיהֶם כִּנְפֹל צִיצָה נֹבֶלֶת,</p>
</blockquote>

<blockquote>
<p>וּמְחֻקֶּה בַשָּׁשַר שָׁם יֵרָא לָעֵינָיִם</p>
</blockquote>

<blockquote>
<p>אֵיךְ שִׁסַּע הַכְּפִיר אַךְ בִּשְׁתֵּי הַיָּדָיִם.</p>
</blockquote>

<br>  

<blockquote>
<p>אַךְ שָׁם גַּם בֵּין עַמּוּדֵי הֵיכַל רָם נִרְאֵהוּ</p>
</blockquote>

<blockquote>
<p>עַל גַּגּוֹ וּבְתוֹכוֹ הֲמוֹן חֹגְגִים נֶאֱסָפוּ,</p>
</blockquote>

<blockquote>
<p>וּשְׁתֵּי עֵינָיו נֻקָּרוּ וּבְחֹרֵיהֶן תֹּהוּ,</p>
</blockquote>

<blockquote>
<p>אַךְ עוֹד חֵמָה וָקָצֶף מִתּוֹכָן נִשְׁקָפוּ,</p>
</blockquote>

<blockquote>
<p>חִישׁ יִרְעַד הַהֵיכָל, כִּי כָעֵץ הוּא יַסִּיעֵהוּ,</p>
</blockquote>

<blockquote>
<p>וּמִגַּגּוֹ גֻפוֹת אָדָם אַרְצָה יִרְחָפוּ,</p>
</blockquote>

<blockquote>
<p>גַּם הוּא יִפּוֹל מֵת, וּבְנָפְלוֹ פָּנָיו יַבְרִיקוּ</p>
</blockquote>

<blockquote>
<p>וּשְׁנֵי חֹרֵי עֵינָיו שִׂמְחַת נָקָם יָפִיקוּ.</p>
</blockquote>

<br>  

<blockquote>
<p>וּפְעֻלַּת בֶּן-יִשַׁי בָּאַחֲרוֹנָה נִשְׁקֶפֶת;</p>
</blockquote>

<blockquote>
<p>יַעַר בָּצִיר נִשְׁקָף יָשֶׁת צִלּוֹ כַּלָּיִל</p>
</blockquote>

<blockquote>
<p>וַחֲמַת אַרְיֵה מַשְׁחִית שֶׂה-תָּמִים טֹרֶפֶת;</p>
</blockquote>

<blockquote>
<p>וּבֶן-יִשַׁי יָקוּם יְמַהֵר אֵלָיו כָּאָיִל</p>
</blockquote>

<blockquote>
<p>כִּי לִרְאוֹת אָבְדַן שֵׂיוֹ נַפְשׁוֹ בוֹ זֹעֶפֶת,</p>
</blockquote>

<blockquote>
<p>וּבִימִין נֶאְדָּרִי בִּזְרֹעַ עֹז וָחָיִל</p>
</blockquote>

<blockquote>
<p>יַחֲזִיק בִּזְקַן טֹרֵף וִישַׁסְּעֵהוּ לִשְׁנַיִם,</p>
</blockquote>

<blockquote>
<p>גַּם יַצִּיל הַנִּטְרָף וּבְעוֹדוֹ בַחַיִּים.</p>
</blockquote>

<br>  

<blockquote>
<p>וּמַעְגַּל מִלְחָמָה נִשְׁקָף עַל יַד הַיָּעַר,</p>
</blockquote>

<blockquote>
<p>בּוֹ יַעֲמֹד גִּבּוֹר אַמִּיץ וּגְדָל-הַכְּתֵפָיִם</p>
</blockquote>

<blockquote>
<p>לָבוּשׁ בִּגְדֵי קֶטֶל כָּל רֹאָיו יִשְׂעֲרוּ שָׂעַר</p>
</blockquote>

<blockquote>
<p>וִינוֹפֵף יָדוֹ מַעֲלָה לַרְגִּיז הַשָּׁמָיִם;</p>
</blockquote>

<blockquote>
<p>וּפִתְאֹם יִפֹּל שָׁדוּד מִידֵי רֹעֶה נָעַר</p>
</blockquote>

<blockquote>
<p>וּדְמֵי רֹאשׁוֹ יִזְּלוּ מֵחֹרֵי הָעֵינָיִם.</p>
</blockquote>

<blockquote>
<p>זֶה דָוִד בֶּן יִשַׁי, זֶה גָלְיָת מִפְּלֶשֶׁת,</p>
</blockquote>

<blockquote>
<p>כָּל גִּבּוֹרֵי שָׁאוּל יָרְאוּ אֵלָיו מִגֶּשֶׁת.</p>
</blockquote>

<br>  

<blockquote>
<p>כָּל אֵלֶּה עַל קִיר הַדְּבִיר בַּשָּׁשַׁר הֻחָקוּ</p>
</blockquote>

<blockquote>
<p>וִידֵי אֳמָן חָכָם מַעֲשֵׂהוּ כֵּן הִפְלִיאוּ,</p>
</blockquote>

<blockquote>
<p>כִּי כָל הַיְצוּרִים כֻּלָּם עַל הַקִּיר הֻצָּקוּ</p>
</blockquote>

<blockquote>
<p>כַּחַיִים וּכְמוֹ נָעִים לָעַיִן הוֹפִיעוּ.</p>
</blockquote>

<blockquote>
<p>לִרְאוֹת זֶה הַהֵיכָל עַמִּים רַבִּים נִזְעָקוּ,</p>
</blockquote>

<blockquote>
<p>כִּי שָׁמְעוּ אֶל אָזְנָם כַּנְפֵי הַשְּׁמוּעָה הֵבִיאוּ.</p>
</blockquote>

<blockquote>
<p>לִבְנוֹת זֶה הַבַּיִת מֶלֶךְ צוֹר עֲזָרָהוּ</p>
</blockquote>

<blockquote>
<p>וּבֶחָרָשִׁים חֲכָמִים לָרֹב הִסְעִידָהוּ.</p>
</blockquote>

<br>  

<blockquote>
<p>בִּמְרֹמֵי זֶה הַהֵיכָל עָמַד כֵּס תִּפְאָרֶת</p>
</blockquote>

<blockquote>
<p>עָשׂוּי מֵעֶשֶׁת שֵׁן וַחֲפוּי אֵטוּן מִצְרָיִם;</p>
</blockquote>

<blockquote>
<p>עָלָיו יָשַׁב בֶּן-יִשַׁי עַל רֹאשׁוֹ עֲטָרֶת,</p>
</blockquote>

<blockquote>
<p>בָּהּ הִתְנוֹצְצוּ סַפִּירִים כִּמְאוֹרֵי שָׁמָיִם,</p>
</blockquote>

<blockquote>
<p>וּכְנֹגַהּ הַחַשְׁמַל עַל גֵּווֹ הָאַדָּרֶת</p>
</blockquote>

<blockquote>
<p>מֵאַרְגָּמָן מָשְׁזָר וּמִזְּהַב פַּרְוָיִם.</p>
</blockquote>

<blockquote>
<p>גַּם נֵבֶל זָהָב עָמַד תּוֹךְ אָרוֹן פָּתוּחַ,</p>
</blockquote>

<blockquote>
<p>הוּא הַנֵּבֶל נִגֵּן עֵת נָגַע בּוֹ הָרוּחַ.</p>
</blockquote>

<br>  

<blockquote>
<p>עֲלֵי חֶלְקַת פָּנָיו שָׁכְנוּ כָבוֹד וָנֹעַם</p>
</blockquote>

<blockquote>
<p>וּבִמְרוֹם מִצְחוֹ חָכְמָה בִינָה וָדַעַת,</p>
</blockquote>

<blockquote>
<p>וּשְׁתֵּי עֵינָיו הֵפִיקוּ גַּם חֶסֶד גַּם זָעַם</p>
</blockquote>

<blockquote>
<p>לַכָּתֵף סֹרֶרֶת גַּם לָאֹזֶן שֹׁמָעַת,</p>
</blockquote>

<blockquote>
<p>שִׂפְתֹתָיו נָטְפוּ נֹפֶת, וּלְשׁוֹנֹו טוּב טָעַם,</p>
</blockquote>

<blockquote>
<p>גַּם עֶדְנַת גַּן אֵל עַל כָּל גֵּווֹ [מֻצָּעַת],</p>
</blockquote>

<blockquote>
<p>וּבְיָדָיו תָּמַךְ שֵׁבֶט עָטוּי פָּז וָכָתֶם</p>
</blockquote>

<blockquote>
<p>בִּדְמוּת הַקֶּשֶׁת בֶּעָנָן אַחֲרֵי הַגָּשֶׁם.</p>
</blockquote>

<br>  

<blockquote>
<p>גַּם כָּל שָׂרֵי הַמְּלוּכָה בַּהֵיכָל נוֹעָדוּ;</p>
</blockquote>

<blockquote>
<p>אַמְנוֹן וּשְׁפַטְיָה גַּם כִּלְאָב בֶּן אֲבִיגַיִל,</p>
</blockquote>

<blockquote>
<p>בָּנָיו אֵלֶּה רִאשׁוֹנָה לִימִינוֹ עָמָדוּ.</p>
</blockquote>

<blockquote>
<p>לִשְׂמֹאלוֹ עָמַד יוֹאָב, יוֹאָב שַׂר הֶחָיִל.</p>
</blockquote>

<blockquote>
<p>אַבְשַׁי וּזְבַדְיָה בֶּן עֲשָׂהאֵל שָׁם צָעָדוּ;</p>
</blockquote>

<blockquote>
<p>הוּא עֲשָׂהאֵל הַגִּבּוֹר רַגְלָיו קַלּוּ כָאָיִל</p>
</blockquote>

<blockquote>
<p>וּבְמוּתוֹ מִידֵי אַבְנֵר עַל דֶּרֶךְ מַחֲנָיִם</p>
</blockquote>

<blockquote>
<p>מִלְּאוּ לִזְבַדְיָה עַל מַחֲלֻקְתּוֹ יָדָיִם.</p>
</blockquote>

<br>  

<blockquote>
<p>שָׁם בֶּן זַבְדִּיאֵל הָרֹאשׁ נֵצֶר מִבְּנֵי פָרֶץ,</p>
</blockquote>

<blockquote>
<p>כָּל שָׂרֵי הַצְּבָאוֹת תַּחַת יָדוֹ הָכְנָעוּ,</p>
</blockquote>

<blockquote>
<p>כִּי הוּא הָיָה הַנִּכְבָּד בֵּין זִקְנֵי הָאָרֶץ,</p>
</blockquote>

<blockquote>
<p>עַל כֵּן בֶּן-חַכְמוֹנִי הַחֲיָלִים לוֹ קָרָאוּ.</p>
</blockquote>

<blockquote>
<p>וּבְכָל זֹאת עוֹד שָׁקַק לַקְּרָב, לֹא חָת מִקָּרֶץ,</p>
</blockquote>

<blockquote>
<p>עוֹד עַצְמוֹתָיו הַיְבֵשׁוֹת עֲלוּמִים מָלֵאוּ.</p>
</blockquote>

<blockquote>
<p>עוֹד אִוָּה לְבֶן-שְׂעָרוֹ בִּדְמֵי אוֹיְבִים הַצְבִּיעַ,</p>
</blockquote>

<blockquote>
<p>וּבְיַד רֹעֶדֶת עַמּוֹ הָרֹעֵד הוֹשִׁיעַ.</p>
</blockquote>

<br>  

<blockquote>
<p>שָׁמָּה שַׂר הַמַּחֲלֹקֶת דּוֹדַי בֶּן אַחוֹחַ,</p>
</blockquote>

<blockquote>
<p>נִכְבָּד וּנְשׂוּא פָנִים בֵּין כָּל שִׁבְטֵי עַם עָבֶר,</p>
</blockquote>

<blockquote>
<p>וּשְׁנַיִם בָּנִים לוֹ גִּבּוֹרֵי עֹז וָכֹחַ,</p>
</blockquote>

<blockquote>
<p>וּשְׁלָשְׁתָּם בִּצְבָא אוֹיְבִים הִגְדִּילוּ הַשָּׁבֶר;</p>
</blockquote>

<blockquote>
<p>אֶלְעָזָר הַבְּכוֹר כָּאֶרֶז צָמַח צָמֹחַ,</p>
</blockquote>

<blockquote>
<p>לַבֵּן הַצָּעִיר אֶלְחָנָן יִקְרָא כָּל גָּבֶר,</p>
</blockquote>

<blockquote>
<p>וּבְבֵית לֶחֶם יִתְגּוֹרֵר, כִּי שָׁם בָּא כַהֵלֶךְ</p>
</blockquote>

<blockquote>
<p>עֵת נִמְשַׁח בֶּן-יִשַׁי עַל יִשְׂרָאֵל לַמֶּלֶךְ.</p>
</blockquote>

<br>  

<blockquote>
<p>וַאֲחִיתֹפֶל מִגִּילוֹן גַּם חוּשַׁי מֵאָרֶךְ,</p>
</blockquote>

<blockquote>
<p>זֶה יוֹעֵץ לַמֶּלֶךְ, זֶה חָבֵר לוֹ וָרֵעַ.</p>
</blockquote>

<blockquote>
<p>וַאֲדֹרָם שַׂר הַמִּסִּים וַעֲבֹדַת כָּל פָּרֶךְ</p>
</blockquote>

<blockquote>
<p>שֵׁם אָבִיהוּ עַבְדָּא, אִישׁ אֱמוּנִים רַב-דֵּעַ,</p>
</blockquote>

<blockquote>
<p>וּבְנָיָה הַכֹּהֵן אִישׁ נִכְבָּד וִיקַר-עָרֶךְ</p>
</blockquote>

<blockquote>
<p>וּפְעֻלּוֹתָיו הַנּוֹרָאוֹת מִי לֹא יוֹדֵעַ?!</p>
</blockquote>

<blockquote>
<p>הוּא הָיָה רַב הַפְּעָלִים וּמְהֻלָּל בָּאָרֶץ</p>
</blockquote>

<blockquote>
<p>וּלְפָנָיו כָּל אִישׁ חַיִל לֹא עָמַד בַּפָּרֶץ.</p>
</blockquote>

<br>  

<blockquote>
<p>וּבְנוֹ עַמִּיזָבָד עוֹד עֶלֶם רַךְ וָנָעַר</p>
</blockquote>

<blockquote>
<p>וּגְבוּרַת אָבִיהוּ בִּלְבָבוֹ נֶאֱצָלֶת,</p>
</blockquote>

<blockquote>
<p>חָסוֹן הוּא כָאַלּוֹן בֵּין עֲצֵי הַיָּעַר</p>
</blockquote>

<blockquote>
<p>אַף כִּי עֶדְנַת לֶחְיוֹ עוֹד פָּרְחָה כַחֲבַצָּלֶת.</p>
</blockquote>

<blockquote>
<p>גַּם עוֹד לוֹ בֵּן קָטָן נוֹדַע בֵּין זִקְנֵי שָׁעַר</p>
</blockquote>

<blockquote>
<p>וִיהוֹיָדָע נִקְרָא עַל כִּי דַּעַת בּוֹ מֹשָׁלֶת.</p>
</blockquote>

<blockquote>
<p>דַּעְתּוֹ הָרַבָּה לַמֶּלֶךְ דָּוִד עָזָרָה</p>
</blockquote>

<blockquote>
<p>עֵת נֶפֶשׁ אֲחִיתֹפֶל מַחֲנַק לָהּ בָּחָרָה.</p>
</blockquote>

<br>  

<blockquote>
<p>וִיחִיאֵל בֶּן חַכְמוֹן אוֹמֵן לִבְנֵי הַמֶּלֶךְ,</p>
</blockquote>

<blockquote>
<p>וִיהוֹשָׁפָט הַמַּזְכִּיר, אוֹצֵר כָּל תִּפְאָרֶת;</p>
</blockquote>

<blockquote>
<p>גַּם אֶבְיָתָר הַכֹּהֵן, הוּא בֶּן אֲחִימֶלֶךְ,</p>
</blockquote>

<blockquote>
<p>הַבָּא מִפְּנֵי שָׁאוּל אֶל דָּוִד יַעְרָה חָרֶת;</p>
</blockquote>

<blockquote>
<p>וּשְׁוָא סוֹפֵר מָהִיר, הוּא שַׁוְשָׁא שַׂר הַפֶּלֶךְ,</p>
</blockquote>

<blockquote>
<p>וּבָנָיו עָמְדוּ אַחֲרָיו עַל זֹאת הַמִּשְׁמָרֶת,</p>
</blockquote>

<blockquote>
<p>כִּי בִשְׁנֵי בָנִים טוֹבִים הָאֱלֹהִים בֵּרְכָהוּ –</p>
</blockquote>

<blockquote>
<p>אֱלִיחֹרֶף הַבְּכוֹר, מִשְׁנֵהוּ אֲחִיָּהוּ.</p>
</blockquote>

<br>  

<blockquote>
<p>שָׂרִים אַבִּירִים אֵלֶּה גַם חִזְקֵי יָדַיִם</p>
</blockquote>

<blockquote>
<p>מִסָּבִיב לַמֶּלֶךְ בִּדְבִירוֹ זֶה נִקְבָּצוּ,</p>
</blockquote>

<blockquote>
<p>גַּם כָּל רֹאֶה הֵבִין בָּם בִּרְאִי הָעֵינַיִם</p>
</blockquote>

<blockquote>
<p>כִּי רַחֲשֵׁי גִיל וָרַעַד קִרְבָּם הִתְרוֹצָצוּ.</p>
</blockquote>

<blockquote>
<p>כָּכָה אֶרְאֶלִּים וּשְׂרָפִים בִּמְעוֹן שָׁמַיִם</p>
</blockquote>

<blockquote>
<p>עַל אֲדוֹן כָּל הָאָרֶץ יַחַד יִתְלֶחָצוּ</p>
</blockquote>

<blockquote>
<p>עֵת יֵשֵׁב עַל כִּסְאוֹ לִגְזֹר מִשְׁפָּט וָאֹמֶר</p>
</blockquote>

<blockquote>
<p>עַל תֵּבֵל תַּחְתִּית, עַל כָּל שֹׁכְנֵי בָתֵּי חֹמֶר.</p>
</blockquote>

<br>  

<blockquote>
<p>וּכְאֵל בֵּין אֶרְאֶלָּיו יָשַׁב דָּוִד קִרְבָּמוֹ</p>
</blockquote>

<blockquote>
<p>וּדְבַשׁ אִמְרֵי נֹעַם שִׂפְתוֹתָיו יַזִּילוּ;</p>
</blockquote>

<blockquote>
<p>&quot;רָאשֵׁי אַלְפֵי עַם עֵבֶר הָאֵל בָּחַר בָּמוֹ,</p>
</blockquote>

<blockquote>
<p>הַאֲזֵן לִדְבָרַי הַיּוֹם אָנָא הוֹאִילוּ,</p>
</blockquote>

<blockquote>
<p>אִם מִשְׁפְּחוֹת יַעֲקֹב עַד כֹּה הֵיטִיבוּ לִבָּמוֹ</p>
</blockquote>

<blockquote>
<p>וְלָדַעַת אֶת אֱלֹהֵי אֲבוֹתָם הִשְׂכִּילוּ,</p>
</blockquote>

<blockquote>
<p>מִדַּרְכָּם הַטּוֹבָה גַם הַיּוֹם אַל נָסוּרָה</p>
</blockquote>

<blockquote>
<p>מָקוֹם לַחֲנוֹת אֲרוֹן אֵל קִרְבֵּנוּ נָתוּרָה.</p>
</blockquote>

<br>  

<blockquote>
<p>הִנֵּה אֲרוֹן הָאֱלֹהִים שֹׁכֵן בִּשְׂדֵי יָעַר,</p>
</blockquote>

<blockquote>
<p>נִפְרְצָה אֵפוֹא וּבְכָל אֶרֶץ עֵבֶר נִשְׁלָחָה,</p>
</blockquote>

<blockquote>
<p>וּנְקַבֵּץ כֻּלָּמוֹ הֲלוֹם זָקֵן וָנָעַר,</p>
</blockquote>

<blockquote>
<p>גַּם אָנוּ כֻלָּנוּ אִתָּם יַחַד נֶאֱרָחָה</p>
</blockquote>

<blockquote>
<p>וּבֶהָמוֹן חוֹגֵג נַעֲלֵהוּ בָזֶה הַשָּׁעַר,</p>
</blockquote>

<blockquote>
<p>אוֹ-אָז גַּם קָרְבָּנוֹת תּוֹדָה עַל מִזְבְּחוֹ נִזְבָּחָה.</p>
</blockquote>

<blockquote>
<p>אִם יֵשׁ אֶת לִבְּכֶם נַעַשׂ זֹאת לֹא בַעֲצַלְתָּיִם,</p>
</blockquote>

<blockquote>
<p>כִּי קָרְבָה הַדֶּרֶךְ מִן הַפֶּה לַיָּדָיִם&quot;.</p>
</blockquote>

<br>  

<blockquote>
<p>כָּכָה דִבֶּר הַמֶּלֶךְ – וּדְבָריו חָדָרוּ</p>
</blockquote>

<blockquote>
<p>בִּלְבַב כָּל הַשָּׂרִים הַמְּלֵאִים גִּיל וָרָעַד,</p>
</blockquote>

<blockquote>
<p>כִּי כֻלָּם יִרְאֵי אֵל הָיוּ, בּוֹ הִתְגַּבָּרוּ</p>
</blockquote>

<blockquote>
<p>וּבְרוֹב עֱזוּז אֶזְרֹעָם הֵיטִיבוּ גַם צָעַד;</p>
</blockquote>

<blockquote>
<p>עַל אַגְמֵי נַפְשָׁם רוּחוֹת אֱמוּנָה סָעָרוּ,</p>
</blockquote>

<blockquote>
<p>גַּם אֶת חָכְמָתָם הָרַבָּה סָעֲדָה הִיא סָעַד,</p>
</blockquote>

<blockquote>
<p>עַל כֵּן קָרְאוּ פֶה אֶחָד וּבְנֶפֶשׁ בּוֹעָרֶת;</p>
</blockquote>

<blockquote>
<p>&#8220;עֲשֵׂה כִלְבָבֶךָ! כִּי רוּחַ אֵל בְּךָ דֹבָרֶת&#8221;.</p>
</blockquote>

<br>  

<blockquote>
<p>עוֹד אֹזֶן מֶלֶךְ אֶל דִּבְרֵי שָׂרָיו קַשָּׁבֶת,</p>
</blockquote>

<blockquote>
<p>עוֹד כַּנְפֵי הָרוּחַ מִלּוֹתָם לֹא נָשָׂאוּ,</p>
</blockquote>

<blockquote>
<p>וּשְׁלֹשָׁה שָׁלִישִׁים, עַל פָּנֵימוֹ עַצָּבֶת</p>
</blockquote>

<blockquote>
<p>וּבְלִבָּם פַּחַד וּדְאָגָה, בַּהֵיכָל בָּאוּ;</p>
</blockquote>

<blockquote>
<p>אֶלְחָנָן, יוֹנָתָן בֶּן שִׁמְעָא גַּם עַזְמָוֶת</p>
</blockquote>

<blockquote>
<p>מִפִּי עַמָּם עַם יִשְׂרָאֵל הֵמָּה נִקְרָאוּ,</p>
</blockquote>

<blockquote>
<p>הַשְּׁלִישִׁי בַּרְחֻמִי, הַשְּׁנַיִם מִבֵּית לָחֶם</p>
</blockquote>

<blockquote>
<p>בִּמְקוֹם צִבְאוֹת הַפְּלִשְׁתִּים פָּשְׁטוּ לַלָּחֶם.</p>
</blockquote>

<br>  

<blockquote>
<p>הָאֶחָד הוּא אִישׁ גִּבּוֹר וּמְהֻלָּל בַּקָּרֶת,</p>
</blockquote>

<blockquote>
<p>כִּי מִצּוּר אַדִּיר חֻצַּב, מִמְּעִי בֶן אֲחוֹחַ;</p>
</blockquote>

<blockquote>
<p>גַּם הַשֵּׁנִי נֻקַּר מִמַּקֶּבֶת בּוֹר תִּפְאָרֶת,</p>
</blockquote>

<blockquote>
<p>אָבִיו אָח לַמֶּלֶךְ וְהוּא גִבּוֹר רַב-כֹּחַ.</p>
</blockquote>

<blockquote>
<p>וּבְעֵת עַל רֹאשׁ דָּוִד הֵשִׁיב אַבְנֵר הָעֲטָרֶת</p>
</blockquote>

<blockquote>
<p>וּמִיכַל מֵאֵת בֶּן לַיִשׁ לֻקְּחָה לָקֹחַ,</p>
</blockquote>

<blockquote>
<p>אָז בְּסַךְ עַזְמָוֶת לִזְרֹעוֹת דָּוִד שָׁבָה</p>
</blockquote>

<blockquote>
<p>כִּי מֵאֵת אִישָׁהּ בָּעִיר בַּחֻרִים נֶעֱזָבָה.</p>
</blockquote>

<br>  

<blockquote>
<p>הֵמָּה בָאוּ וּלְכֵס הַמֶּלֶךְ נִגְּשׁוּ גֶשֶׁת</p>
</blockquote>

<blockquote>
<p>וִיהוֹנָתָן בֶּן אָחִיו פָּתַח הַשְׂפָתָיִם:</p>
</blockquote>

<blockquote>
<p>&quot;הוֹי מִקְוֵה יִשְׂרָאֵל עֻזּוֹ רֹכְבוֹ וָקֶשֶׁת!</p>
</blockquote>

<blockquote>
<p>אַל תִּטְּשֵׁם בַּצָּרָה, אַל תַּשְׁפֵּל הַיָּדָיִם,</p>
</blockquote>

<blockquote>
<p>הֵן אֹיְבָם מִימוֹת עוֹלָם הַחֲיָלִים לִפְלֶשֶׁת</p>
</blockquote>

<blockquote>
<p>פָּשַׁט עַל אַרְצֵנוּ כַּאֲפִיק זֶרֶם מָיִם,</p>
</blockquote>

<blockquote>
<p>עַד לְקִרְיַת מוֹלַדְתְּךָ עַד אֶפְרָת הִגִּיעַ</p>
</blockquote>

<blockquote>
<p>וַהֲמוֹן נַפְשׁוֹת יִשְׂרָאֵל לַטֶּבַח הִכְרִיעַ.</p>
</blockquote>

<br>  

<blockquote>
<p>בָּתֵּי בֵית לֶחֶם הִצִּית בִּלְשׁוֹן אֵשׁ יֹקֶדֶת,</p>
</blockquote>

<blockquote>
<p>עוֹלָלֶיהָ גַּם נָשֶׁיהָ שָׁבָה בַכֹּחַ,</p>
</blockquote>

<blockquote>
<p>וּבִקְצֹר יָדֵנוּ לָגֵן עַל עִיר מוֹלֶדֶת</p>
</blockquote>

<blockquote>
<p>נָשָׂאנוּ אֶת רַגְלֵינוּ עָדֶיךָ לִבְרֹחַ.</p>
</blockquote>

<blockquote>
<p>עוּרָה חִישׁ חַרְבְּךָ כָּל הָאָרֶץ מַרְעֶדֶת</p>
</blockquote>

<blockquote>
<p>וּלְעֶזְרַת עַמְּךָ חַיִל רַב תִּשְׁלַח שָׁלֹחַ&quot; –</p>
</blockquote>

<blockquote>
<p>כֹּה דִבֶּר הַפָּלִיט וַיַּשְׁפֵּל עֵינָיו מָטָּה</p>
</blockquote>

<blockquote>
<p>וּבְכָל הַדְּבִיר כֻּלּוֹ דִּמְמַת מָוֶת שָׁלָטָה.</p>
</blockquote>

<br> 

<blockquote>
<p>מֵעֵינֵי הַשָּׂרִים רִשְׁפֵּי אֵשׁ הִתְמַלָּטוּ</p>
</blockquote>

<blockquote>
<p>וּגְבוּרָה וַחֲמַת קֹדֶשׁ רוּחֵימוֹ הִבְעִירוּ,</p>
</blockquote>

<blockquote>
<p>גַּם עֵינֵי הַמֶּלֶךְ בַּהֵיכָל כֻּלּוֹ שָׁטוּ,</p>
</blockquote>

<blockquote>
<p>וּבְלֵב שָׂרָיו הַנֶּאֱמָנִים הַכֵּר הִכִּירוּ</p>
</blockquote>

<blockquote>
<p>כִּי נַפְשָׁם דָּרְכָה עֹז, קִנְאָה כַמְּעִיל יַעְטוּ,</p>
</blockquote>

<blockquote>
<p>מִנֹּגַהּ נִדְבַת לִבָּם פָּנֵימוֹ הֵאִירוּ.</p>
</blockquote>

<blockquote>
<p>אָז לָבַש נָקָם גַּם הוּא וַיַּעַט עֹז כַּבָּגֶד,</p>
</blockquote>

<blockquote>
<p>רָחַשׁ כִּי יָדוֹ תָעֹז, כָּל פַּחַד נָס מִנָּגֶד.</p>
</blockquote>

<br>  

<blockquote>
<p>יֵשׁ עִתִּים שׁוֹנוֹת בְּטִפְחוֹת חַיֵּי כָל גֶּבֶר,</p>
</blockquote>

<blockquote>
<p>גַּם הֶגְיוֹנֵי כָל נֶפֶשׁ מֶה עָצְמוּ מָה רָבוּ!</p>
</blockquote>

<blockquote>
<p>וּבְחֶפְצוֹ לִפְעֹל פֹּעַל, תַּעַל רוּחוֹ אֵבֶר</p>
</blockquote>

<blockquote>
<p>וּמוֹרָשָׁיו יִרְחֲשׁוּ לוֹ עֲתִידוֹת וִידוֹבָבוּ.</p>
</blockquote>

<blockquote>
<p>לֹא מִקְסַם חָלָק הוּא, לֹא נַחַשׁ חֹבְרֵי חֶבֶר</p>
</blockquote>

<blockquote>
<p>אַךְ קַוֵּי אוֹר הָעֶלְיוֹן עוֹד בָּהּ לֹא כָבוּ,</p>
</blockquote>

<blockquote>
<p>בּוֹ מִי הַדַּעַת בִּמְסִלּוֹת הַלֵּב יִזְרֹמוּ,</p>
</blockquote>

<blockquote>
<p>בּוֹ שַׁעֲרֵי חֹשֶׁךְ מֵעַל הָעֲתִידוֹת יֵרוֹמוּ.</p>
</blockquote>

<br>  

<blockquote>
<p>כִּי הַנֶּפֶשׁ כֵּאלֹהִים קִרְבֵּנוּ מִתְהַלֶּכֶת,</p>
</blockquote>

<blockquote>
<p>כִּי מִאִשּׁוֹ הַגְּדוֹלָה גַּם אִשָּׁהּ נֶאֱצָלֶת,</p>
</blockquote>

<blockquote>
<p>וּכְמוֹ יָדוֹ הוּא עַל תֵּבֵל כֻּלָּהּ מוֹלֶכֶת</p>
</blockquote>

<blockquote>
<p>בַּאֲגַפֵּי לֵב הָאָדָם כָּכָה הִיא מֹשָׁלֶת,</p>
</blockquote>

<blockquote>
<p>וּכְמוֹ יָנוּס כָּל צֵל בִּמְקוֹם שֶׁמֶשׁ דֹרֶכֶת</p>
</blockquote>

<blockquote>
<p>כֵּן עֵת תִּגַּהּ הַדַּעַת תָּנוּס הָאִוָּלֶת.</p>
</blockquote>

<blockquote>
<p>כִּי הַנֶּפֶשׁ כַּאלֹהִים, הַדַּעַת כַּשָּׁמֶשׁ –</p>
</blockquote>

<blockquote>
<p>הִיא תִמְשׁוֹל בָּאָדָם, וָהִיא תָנִיס כָּל אָמֶשׁ.</p>
</blockquote>

<br>  

<blockquote>
<p>וּבְקִירוֹת לֵב בֶּן-יִשַׁי – זֶה הָאָדָם כֵּאלֹהַּ</p>
</blockquote>

<blockquote>
<p>רִגְשׁוֹת קֹדֶשׁ אֵלֶּה כָאֵשׁ מִתְלַקָּחַת.</p>
</blockquote>

<blockquote>
<p>כִּי נַפְשׁוֹ הַנִּשְׂגָּבָה הִתְהַלְּכָה גָבֹהַּ,</p>
</blockquote>

<blockquote>
<p>בָּהּ הֵאִירָה הַדַּעַת כַּשֶּׁמֶשׁ זֹרָחַת;</p>
</blockquote>

<blockquote>
<p>אִם הִכָּהוּ לִבּוֹ פָּחַד מֵאֵיד וָנֹהַּ,</p>
</blockquote>

<blockquote>
<p>אִם שַׁאֲנַן רוּחוֹ קִוָּה לִישׁוּעָה וָנָחַת;</p>
</blockquote>

<blockquote>
<p>וּבְעֵת עֲשׂוֹת דָּבָר גָּדוֹל חָפֵץ לִבֵּהוּ</p>
</blockquote>

<blockquote>
<p>הִטָּה מֵרֹאשׁ אֹזֶן אֶל קוֹל נַפְשׁוֹ קִרְבֵּהוּ.</p>
</blockquote>

<br> 

<blockquote>
<p>גַּם עַתָּה שָׁמַע אֶת קוֹלָהּ כִּי טוֹב לוֹ מַגֶּדֶת,</p>
</blockquote>

<blockquote>
<p>וַיָּקָם עַל רַגְלָיו [וּבְקוֹל אַדִּיר] הֵפִיחַ:</p>
</blockquote>

<blockquote>
<p>&quot;הָכִינוּ כָּל הַצָּבָא לָחֶם שַׁעַר לָרֶדֶת,</p>
</blockquote>

<blockquote>
<p>לֹא נוֹחִיל לַמָּצוֹר, לַמַּעֲרָכָה נָגִיחַ&quot;.</p>
</blockquote>

<blockquote>
<p>אָז לָקַח חֶרֶב מַבְרֶקֶת כָּאֵשׁ יוֹקֶדֶת,</p>
</blockquote>

<blockquote>
<p>אֶת שַׁרְבִיט הַמְּלוּכָה מִיָּדוֹ הִנִּיחַ,</p>
</blockquote>

<blockquote>
<p>גַּם מֵעַל רֹאשׁוֹ הֵרִים הָעֲטָרֶת</p>
</blockquote>

<blockquote>
<p>וַיָּשֶׂם תַּחְתֶּיהָ כּוֹבַע תִּפְאָרֶת.</p>
</blockquote>

<br>  

<blockquote>
<p>אֶת פֹּעַל הַמֶּלֶךְ הַשָּׁלִישִׁים עֵת רָאוּ</p>
</blockquote>

<blockquote>
<p>דָּרְכָה נַפְשָׁם עֹז וּכְמוֹ יַיִן לִבָּם יָגֶל;</p>
</blockquote>

<blockquote>
<p>וּשְנַיִם מֵהֶם מִן הַהֵיכָל חִישׁ יָצָאוּ</p>
</blockquote>

<blockquote>
<p>לֶאֱסֹף הַחֲיָלִים וּלְהֲבִיאָם תַּחַת הַדָּגֶל.</p>
</blockquote>

<blockquote>
<p>הֵם דּוֹדַי וּזְבַדְיָה בַּשַּׁעַר נוֹדָעוּ</p>
</blockquote>

<blockquote>
<p>וּכְמוֹ כַנְפֵי נֶשֶׁר חֻבְּרוּ לָהֶם עַל רָגֶל.</p>
</blockquote>

<blockquote>
<p>וּבְיוֹם אֶחָד עָדְרוּ לֶאֱסֹּף צִבְאוֹת עַם עֵבֶר,</p>
</blockquote>

<blockquote>
<p>כִּי יָדְעוּ כִּי קָרוֹב הַצָּר, קָרוֹב הַשֶּׁבֶר.</p>
</blockquote>

<br>  

<blockquote>
<p>כִּי עַד כֹּה וָכֹה פָּשְׁטוּ הַחֲיָלִים לִפְלֶשֶׁת</p>
</blockquote>

<blockquote>
<p>עַד עֵמֶק הָרְפָאִים נֶגְבָּה לִירוּשָׁלָיִם,</p>
</blockquote>

<blockquote>
<p>גַּם עַד אֶבֶן הַזֹּחֶלֶת נוֹעֲזוּ לָגֶשֶׁת</p>
</blockquote>

<blockquote>
<p>וּמִיַּיִן יִקְבֵי הַמֶּלֶךְ הֶאְדִּימוּ עֵינָיִם;</p>
</blockquote>

<blockquote>
<p>וַיְהִי הָעֵמֶק מָלֵא רַגְלִים רוֹבֵי קֶשֶׁת,</p>
</blockquote>

<blockquote>
<p>וּכְחֹמָה הָיוּ עֲלֵיהֶם מִשְּׁתֵּי הַיָּדָיִם</p>
</blockquote>

<blockquote>
<p>הָרֹכְבִים בַּסּוּסִים הַנִּלְחָמִים בֶּחָרֶב,</p>
</blockquote>

<blockquote>
<p>הַשָּׁטִים לִבְשַׂר טַרְפָּם כִּזְאֵבֵי הָעָרֶב.</p>
</blockquote>

<br>  

<blockquote>
<p>בִּקְצֵה עֵמֶק הָרְפָאִים נִשְׁקָף הַר גָּבֹהַּ,</p>
</blockquote>

<blockquote>
<p>שָׁם אוּרִיָה הַחִתִּי סָמַךְ אֶת הֶחָיִל;</p>
</blockquote>

<blockquote>
<p>גַּם רֶצֶף הֶעָרִיץ לֹא יָדַע חָת וָנֹהַּ</p>
</blockquote>

<blockquote>
<p>הֵימִין מַחֲנֵהוּ לִמְקוֹם בּוֹ יָצָא הַלָּיִל.</p>
</blockquote>

<blockquote>
<p>הוּא לָעַג אֶל כָּל אָדָם גַּם שָׂחַק לֵאלֹהַּ</p>
</blockquote>

<blockquote>
<p>וַיִּבְטַח בִּזְרֹעוֹ הָאֲזוּרָה עֹז [וָחָיִל],</p>
</blockquote>

<blockquote>
<p>וּבְעֵת שָׁלַף חַרְבּוֹ וַיּוֹצִיאָהּ מִתָּעַר</p>
</blockquote>

<blockquote>
<p>שָׁמְמוּ הַשָּׁמַיִם, הָאָרֶץ אָחֲזָה שָׁעַר.</p>
</blockquote>

<br>  

<blockquote>
<p>וּבֵין אֵלֶּה הַקְּרָנוֹת הַמַּחֲנֶה שֹׁכָכֶת;</p>
</blockquote>

<blockquote>
<p>אוֹתָהּ נִהֵג מָעוֹךְ לִשְׂדֵי קֶטֶל וְלָחֶם.</p>
</blockquote>

<blockquote>
<p>עַל יָדוֹ פָסַח בֶּן מֶשֶׁק בֵּית הַמָּוֶת</p>
</blockquote>

<blockquote>
<p>כַּמָּוֶת גַּם הוּא מִבְּלִי שְׂבֹעַ יִלָּחֶם;</p>
</blockquote>

<blockquote>
<p>עֵצוֹ כִּמְנֹר אֹרְגִים, כַּבָּרָק הַלַּהָבֶת,</p>
</blockquote>

<blockquote>
<p>וּכְחֹמָה נִשְׂגָּבָה סֹחַרְתּוֹ עַל הַשָּׁכֶם.</p>
</blockquote>

<blockquote>
<p>גּוּנִי, טַלְמוֹן גַּם תָּמָח, קֵרוֹס וְנֶפְתֹּחַ</p>
</blockquote>

<blockquote>
<p>גַּם הֵם הָיוּ אֶל מָעוֹךְ אֶזְרֹעַ וָכֹחַ.</p>
</blockquote>

<br>  

<blockquote>
<p>וּשְׁאָר הַגִּבֹּרִים לִשְׁמֹר אַרְצָם נִשְׁאָרוּ</p>
</blockquote>

<blockquote>
<p>גַּם לַעֲזֹר מֵעִיר לַמַּחֲנֶה הַלֹּחֶמֶת</p>
</blockquote>

<blockquote>
<p>עֵת צַיִד וָנֶשֶׁק לַמִּלְחָמָה יֶחֱסָרוּ,</p>
</blockquote>

<blockquote>
<p>אוֹ עֵת יִרְאוּ יַד הָעִבְרִים עֲלֵימוֹ רוֹמֶמֶת.</p>
</blockquote>

<blockquote>
<p>אֶת גֶּזֶר עִיר הַגְּבוּל רָב גִּבֹּרִים שָׁמָרוּ,</p>
</blockquote>

<blockquote>
<p>יִשְׁבִּי לַחְמִי וָסַף שָׁם חִכּוּ לַמִּלְחֶמֶת.</p>
</blockquote>

<blockquote>
<p>יְהָב עִיר הַמְּלוּכָה עַל אִישׁ <strong>מָדוֹן</strong> הִשְׁלִיכוּ</p>
</blockquote>

<blockquote>
<p>וּלְשָׁמְרָהּ גַּם צָבָא רָב אִתּוֹ שָׁם הֵנִיחוּ. –</p>
</blockquote>

<br>  

<blockquote>
<p>וּדְבִיר הַמַּמְלָכָה רֶגֶל דָּוִד נָטָשָׁה</p>
</blockquote>

<blockquote>
<p>וַיֵּרֶד אֶל הַמְּצוּדָה לִבְטֹחַ מִפָּחַד,</p>
</blockquote>

<blockquote>
<p>כִּי רַק אֶל נַפְשׁוֹ הוּא, נֶפֶשׁ אוֹיְבוֹ חָרָשָׁה,</p>
</blockquote>

<blockquote>
<p>אֶת זֹאת יָדַע הֵיטֵב לֹא נִכְחַד מֶנּוּ כָחַד,</p>
</blockquote>

<blockquote>
<p>עַל כֵּן מִבֵּין הַחֹמוֹתַיִם רֶגַע לֹא מָשָׁה</p>
</blockquote>

<blockquote>
<p>עַד יֵאָסְפוּ אֵלָיו כָּל הַשָּׁלִישִׁים יָחַד.</p>
</blockquote>

<blockquote>
<p>גַּם נַפְשׁוֹ חָפְצָה לִשְׁאֹל בֵּאלֹהֵי הָאֱמֶת</p>
</blockquote>

<blockquote>
<p>אִם תָּרוּם יָדוֹ עַל צָרָיו בָּזֹאת הַמִּלְחֶמֶת.</p>
</blockquote>

<br>  

<blockquote>
<p>מַהֲרוּ – אָמַר הַמֶּלֶךְ – לַמִּלְחָמָה אֱסֹרוּ</p>
</blockquote>

<blockquote>
<p>כָּל רֶכֶב בָּחוּר בִּיהוּדָה וִירוּשָׁלָיִם;</p>
</blockquote>

<blockquote>
<p>אַךְ אַל תִּתְבּוֹשְׁשׁוּ, שָׂרַי! אַל נָא תֹחֵרוּ</p>
</blockquote>

<blockquote>
<p>לֶאֱסֹף כָּל צִבְאוֹתֵיכֶם מִיּוֹם אוֹ יוֹמָיִם,</p>
</blockquote>

<blockquote>
<p>מַהֲרוּ! כִּי הַכֹּכָבִים בַּמָּרוֹם יָשׂרוּ</p>
</blockquote>

<blockquote>
<p>וּכְבָר נָטָה הַשֶּׁמֶשׁ לִקְצוֹת הַשָּׁמָיִם.</p>
</blockquote>

<blockquote>
<p>וַאֲנִי אֵרֵד הַמְּצוּדָה לֵאלֹהַי אֶתְפַּלָּלָה;</p>
</blockquote>

<blockquote>
<p>אִם אֵצֵא לַקְּרָב אִם אֶחְדָּל – אֶת פִּיו אֶשְׁאָלָה.</p>
</blockquote>

<br>  

<blockquote>
<p>כֵּן דִּבֵּר הַמֶּלֶךְ – אַךְ כָּל נֶפֶשׁ הִכִּירָה</p>
</blockquote>

<blockquote>
<p>כִּי דִבְרֵי קָדְשׁוֹ יָצְאוּ לֹא מִלֵּב שָׂמֵחַ,</p>
</blockquote>

<blockquote>
<p>וּלְשׁוֹנוֹ עֵת הֶגְיוֹנָיו דַּלְתוֹת פִּיו הֶעֱבִירָה</p>
</blockquote>

<blockquote>
<p>הָמָה בּוֹ לִבּוֹ וּבִמְרִירוּת יֶאָנֵחַ;</p>
</blockquote>

<blockquote>
<p>אַךְ לֹא אַנְחוֹת תּוּגָה וָהִי נַפְשׁוֹ הֵעִירָה,</p>
</blockquote>

<blockquote>
<p>כִּי אַנְחוֹת חֵפֶץ וּתְשׁוּקַת נֶפֶשׁ בַּכֹּחַ,</p>
</blockquote>

<blockquote>
<p>וּבְסֵתֶר לִבּוֹ כָּמוּס מֵעֵינֵי כָל גָּבֶר</p>
</blockquote>

<blockquote>
<p>קִנְנָה אַוַּת-נֶפֶשׁ וּנְעִים תִּקְוָה וָשָׁבֶר.</p>
</blockquote>

<br> 

<blockquote>
<p>בִּדְבַר הַמֶּלֶךְ כָּל הַשָּׁלִישִׁים נִפְזָרוּ</p>
</blockquote>

<blockquote>
<p>וּלְפִי פָעֳלֵהוּ אָחַז אִישׁ אִישׁ בַּדָּרֶךְ.</p>
</blockquote>

<blockquote>
<p>אַךְ אַרְבָּעָה מֵהֵמָּה עוֹד אִתּוֹ נִשְׁאָרוּ –</p>
</blockquote>

<blockquote>
<p>יָשָׁבְעָם בֶּן חַכְמוֹנִי, גַּם חוּשַׁי מֵאָרֶךְ,</p>
</blockquote>

<blockquote>
<p>גַּם אֶלְעָזָר גַּם שַׁמָּה רֹאשׁ מַלְכָּם שָׁמָרוּ.</p>
</blockquote>

<blockquote>
<p>הוּא שַׁמָּה גִבּוֹר נוֹרָא לֹא יָדַע כָּל מֹרֶךְ,</p>
</blockquote>

<blockquote>
<p>וּשְׁמוֹ עַל כֵּן שַׁמָּה יִקְרְאוּ כָל עַמּוֹ יָחַד,</p>
</blockquote>

<blockquote>
<p>יַעַן כָּל רֹאָיו תֹּאחֲזֵם <strong>שַׁמָּה</strong> וָפָחַד.</p>
</blockquote>

<br>  

<blockquote>
<p>בִּנְתוֹק הַשָּׂרִים מִן הַדְּבִיר כַּפּוֹת רַגְלֵימוֹ</p>
</blockquote>

<blockquote>
<p>נִגַּשׁ חוּשַׁי הָאַרְכִּי, הוּא לַמֶּלֶךְ רֵעַ,</p>
</blockquote>

<blockquote>
<p>וּבְשֵׁם כָּל עַם עֵבֶר וּבְשֵׁם שָׂרָיו כֻּלָּמוֹ</p>
</blockquote>

<blockquote>
<p>אָמַר: &quot;אֲדֹנִי הַמֶּלֶךְ לֵב עַמּוֹ יוֹדֵעַ</p>
</blockquote>

<blockquote>
<p>כִּי יֶאֱהָבוּךָ, וּבִשְׁלוֹמְךָ שָׁלוֹם גַּם לָמוֹ,</p>
</blockquote>

<blockquote>
<p>אַךְ זֶה יָמִים רַבִּים לִבָּם יִתַּר, יִנֹּעַ,</p>
</blockquote>

<blockquote>
<p>כִּי עַל פָּנֶיךָ יִרְאוּ עַצֶּבֶת אוֹ פָחַד</p>
</blockquote>

<blockquote>
<p>וּפֵשֶׁר עִצְּבוֹנְךָ זֶה מֵהֶם נִכְחַד כָּחַד&quot;.</p>
</blockquote>

<br>  

<blockquote>
<p>הֵן כֻּלָּנוּ נֵדַע כִּי אִיש מִלְחָמוֹת אָתָּה</p>
</blockquote>

<blockquote>
<p>וּלְבָבְךָ כִּלְבַב אֲרִי לֹא יֵחַת מִסָּעַר;</p>
</blockquote>

<blockquote>
<p>וּלְאִישׁ אַחֵר מַדּוּעַ נֶהְפַּכְתָּ, הָהּ עָתָּה,</p>
</blockquote>

<blockquote>
<p>עַתָּה, עֵת חֲמַת אוֹיֵב רֹבֶצֶת בַּשָּׁעַר?!</p>
</blockquote>

<blockquote>
<p>הֵן שָׂרֶיךָ אִתְּךָ וּגְבוּרָתָם לֹא נָשָׁתָּה,</p>
</blockquote>

<blockquote>
<p>גַּם הָאֵל רוּחַ עֻזּוֹ עָלֵינוּ עוֹד יָעַר – –</p>
</blockquote>

<blockquote>
<p>וּבְשֵׁם עַמְּךָ כֻלּוֹ אֶת פָּנֶיךָ אוֹחִילָה</p>
</blockquote>

<blockquote>
<p>גַּלּוֹת עִצְּבוֹן רוּחָךָ לָנוּ נָא הוֹאִילָה&quot;.</p>
</blockquote>

<br>  

<blockquote>
<p>לִדְבָרָיו אֵלֶּה עֵינֵי הַמֶּלֶךְ אוֹרוּ</p>
</blockquote>

<blockquote>
<p>וּפָנָיו הַזֹּעֲפִים כִּמְעַט רֶגַע צָהָלוּ,</p>
</blockquote>

<blockquote>
<p>כִּי גַּם יֶתֶר שָׂרָיו, רָאָה, מִפִּי חוּשַׁי דִּבֵּרוּ</p>
</blockquote>

<blockquote>
<p>גַּם חֶפְצֵי לִבָּם הֵמָּה בִּדְבָרָיו הִגָּלוּ;</p>
</blockquote>

<blockquote>
<p>&quot;לֹא מִפַּחַד אוֹיֵב – אָמַר – לַקְּרָב יֵעוֹרוּ</p>
</blockquote>

<blockquote>
<p>עָבֵי עַצֶּבֶת עַל חֶלְקַת פָּנַי עָלוּ,</p>
</blockquote>

<blockquote>
<p>לִבִּי אַךְ יִנְהֶה אַחַר אֶרֶץ מוֹלֶדֶת,</p>
</blockquote>

<blockquote>
<p>אַחַר בֵּית לֶחֶם עִירִי בָּהּ נַפְשִׁי חֹמֶדֶת.</p>
</blockquote>

<br>  

<blockquote>
<p>שָׁמָּה נוֹלַדְתִּי, שָׁמָּה יָצָאתִי מֵרָחֶם,</p>
</blockquote>

<blockquote>
<p>שָׁמָּה אַפִּי רִאשׁוֹנָה הָרוּחַ שָׁאָפוּ,</p>
</blockquote>

<blockquote>
<p>אָזְנַי צָלְלוּ רִאשׁוֹנָה אַךְ אֶל שֵׁם &#8220;בֵּית לָחֶם&#8221;,</p>
</blockquote>

<blockquote>
<p>גַּם עֵינַי רִאשׁוֹנָה שָׁם הַשֶּׁמֶשׁ שָׁזָפוּ.</p>
</blockquote>

<blockquote>
<p>עַתָּה רֻחַקְתִּי מֶנָּה, בָּהּ יָשׁוּד שׁוֹד וְלָחֶם,</p>
</blockquote>

<blockquote>
<p>וּמוֹרָשַׁי כֻּלָּם אַךְ אֵלֶיהָ יִרְחָפוּ;</p>
</blockquote>

<blockquote>
<p>גַּם פֹּה בִירוּשָׁלַיִם לֹא יִנְעַם לִי נוּחַ,</p>
</blockquote>

<blockquote>
<p>עוֹד לֹא הִסְכִּינָה נַפְשִׁי לִשְׁאֹף בָּהּ הָרוּחַ.</p>
</blockquote>

<br>  

<blockquote>
<p>שָׁם בָּעִיר בֵּית לֶחֶם עַל יַד פֶּתַח הַשָּׁעַר</p>
</blockquote>

<blockquote>
<p>לִימִין רַגְלֵי הֵלֶךְ הַבָּא מִירוּשָׁלָיִם,</p>
</blockquote>

<blockquote>
<p>שָׁם מַעְיָן חַי וָקַר, מֵימָיו כַּבְּדֹלַח יָעַר,</p>
</blockquote>

<blockquote>
<p>הַנְּעִימִים אֶל חֵיךְ שׁוֹתָם מִיֵּין הַשָּׁמָיִם;</p>
</blockquote>

<blockquote>
<p>בָּמוֹ שׁוֹבַבְתִּי נַפְשִׁי וּבְעוֹדֶנִּי נָעַר</p>
</blockquote>

<blockquote>
<p>גַּם עַתָּה תַעֲרֹג נַפְשִׁי אֶל אֵלֶּה הַמָּיִם,</p>
</blockquote>

<blockquote>
<p>וּמְעַט מֵהֵמָּה לוּ גַּם הַיּוֹם פֹּה שָׁתִיתִי</p>
</blockquote>

<blockquote>
<p>שַׁבְתִּי לַעֲלוּמַי וּבָרִיא אוּלָם הָיִיתִי&quot;.</p>
</blockquote>

<br>  

<blockquote>
<p>דִּבְרֵי דָוִד אֵלֶּה בִלְבַב שָׂרָיו חָדָרוּ</p>
</blockquote>

<blockquote>
<p>וַתִּלְבַּשׁ נַפְשָׁם עֹז וּגְבוּרָה נִצַּחַת.</p>
</blockquote>

<blockquote>
<p>אַךְ עַד כֹּה קַרְנֵי הַשֶּׁמֶשׁ כָּלִיל קָדָרוּ</p>
</blockquote>

<blockquote>
<p>וּכְבָר עָלָה הַלַּיְלָה מֵעִמְקֵי הַשַּׁחַת,</p>
</blockquote>

<blockquote>
<p>וּפְנֵי כָל הַיְצוּרִים בַּחֲשֵׁכָה לֹא נִכָּרוּ,</p>
</blockquote>

<blockquote>
<p>כִּי אֶל כֻּלָּם נָתַן הַלַּיִל תַּבְנִית אַחַת.</p>
</blockquote>

<blockquote>
<p>גַּם אֶת הָאָדָם קָרָא לִמְצֹא לוֹ מָנוֹחַ</p>
</blockquote>

<blockquote>
<p>לַעֲבֹדַת הַיּוֹם הַבָּא לַחֲלִיף אוֹן וָכֹחַ.</p>
</blockquote>

<br> 

<h2 id="השירהשני">השיר השני</h2>

<blockquote>
<p>הַמָּאוֹר הַגָּדוֹל הִסְתַּתֵּר מֵעֵינַיִם</p>
</blockquote>

<blockquote>
<p>וּמְנוֹרוֹת אֵין מִסְפָּר בַּמָּרוֹם שָׁם הֹעָלוּ,</p>
</blockquote>

<blockquote>
<p>אַךְ נָגְהָם הַכֵּהֶה לֹא יָאִיר הַשָּׁמַיִם</p>
</blockquote>

<blockquote>
<p>וִיצוּרֵי חֶלֶד תַּחַת שֹׁאָה הִתְגַּלְגָּלוּ.</p>
</blockquote>

<blockquote>
<p>כָּכָה יִגַּהּ לָאִישׁ זִכְרוֹן אֹשֶׁר הַחַיִּים</p>
</blockquote>

<blockquote>
<p>עֵת רִגְעֵי אָשְׁרוֹ כַּצֵּל יַחַלְפוּ גַּם יִכָלוּ;</p>
</blockquote>

<blockquote>
<p>וּבְכָל אוֹרוֹ לֹא יָאֶר מַחֲשַׁכֵּי הָרוּחַ,</p>
</blockquote>

<blockquote>
<p>עוֹד בַּאֲפֵלַת הָאָסוֹן הַנֶּפֶשׁ תָּשׁוּחַ.</p>
</blockquote>

<br>  

<blockquote>
<p>כָּל גָּרֵי הָעִיר צִיּוֹן שָׁכְבוּ גַּם נִרְדָּמוּ,</p>
</blockquote>

<blockquote>
<p>עַל חֵיק חֲלֹמוֹת נֹעַם נַפְשָׁם מִתְעַנָּגֶת,</p>
</blockquote>

<blockquote>
<p>אֶל עֵינֵי אֶחָד בָּהֶם בִּשְׁנָת לֹא נֶעֱצָמוּ –</p>
</blockquote>

<blockquote>
<p>הוּא שַׁמָּה הַגִּבּוֹר, נַפְשׁוֹ לַקְּרָב עֹרָגֶת.</p>
</blockquote>

<blockquote>
<p>לִבּוֹ לֹא יוּכַל הַשְׁקֵט, מוֹרָשָׁיו בּוֹ הָמוּ</p>
</blockquote>

<blockquote>
<p>כַּלְּבִיאָה בַּחֲצוֹת לַיִל לַטֶּרֶף שֹאָגֶת.</p>
</blockquote>

<blockquote>
<p>וּתְשׁוּקַת מַלְכּוֹ לִשְׁתּוֹת מִבֵּית לֶחֶם מָיִם</p>
</blockquote>

<blockquote>
<p>עוֹרְרַתּוּ לַעֲשׂוֹת דָּבָר לֹא שָׁמְעוּ אָזְנָיִם.</p>
</blockquote>

<br> 

<blockquote>
<p>בֶּאֱשׁוּן הוּא הַלַּיִל אֶל נֹגַהּ הַיָּרֵחַ</p>
</blockquote>

<blockquote>
<p>לָבַשׁ בִּגְדֵי מִלְחַמְתּוֹ זֶה גִבּוֹר הֶחָיִל;</p>
</blockquote>

<blockquote>
<p>רַק חֶרֶב שָׁמִיר לָקַח בִּימִינוֹ לָקֹחַ</p>
</blockquote>

<blockquote>
<p>וּבְמִצְחָה הִכְבִּיד רַגְלָיו הַקַּלּוֹת כָּאָיִל.</p>
</blockquote>

<blockquote>
<p>הַשִּׁרְיוֹן עַל כָּל גֵּווֹ הֵפִיץ אוֹר זֹרֵחַ,</p>
</blockquote>

<blockquote>
<p>כּוֹבָעוֹ עַל רֹאשׁוֹ הֵאִיר חֶשְׁכַּת הַלָּיִל,</p>
</blockquote>

<blockquote>
<p>וּבְעֵת בִּימִין רוֹמֵמָה הֵנִיף הֶחָרֶב</p>
</blockquote>

<blockquote>
<p>חָפְרָה הַלְּבָנָה וּבוֹשׁוּ כֹּכְבֵי הָעָרֶב.</p>
</blockquote>

<br> 

<blockquote>
<p>כָּכָה הָלַךְ הַגִּבּוֹר בִּרְחֹבוֹת הַקָּרֶת</p>
</blockquote>

<blockquote>
<p>וּמַשַּׁק אֲזֵנָיו דִּמְמַת לַיִל הִפְרִיעַ,</p>
</blockquote>

<blockquote>
<p>גַּם בְּכֹבֶד מַשָּׂאָהּ רַגְלוֹ כַצְּבִי נִמְהָרֶת</p>
</blockquote>

<blockquote>
<p>עַד אֶל הֵיכַל נִשְׂגָּב וּמְאֹד נַעֲלֶה הִגִּיעַ.</p>
</blockquote>

<blockquote>
<p>שָׁם יָגוּר בֶּן חַכְמוֹנִי אִישׁ רַב הַתִּפְאָרֶת,</p>
</blockquote>

<blockquote>
<p>שָׁמָּה בָּא שַׁמָּה וּדְבָרָיו אֵלֶּה הִבִּיעַ:</p>
</blockquote>

<blockquote>
<p>הַסְכֵּת, בֶּן חַכְמוֹנִי, וּפְתַח נָא הָאָזְנָיִם</p>
</blockquote>

<blockquote>
<p>אֶת הֶעֱלָה עַל רוּחִי אֵל רֹכֵב שָׁמָיִם.</p>
</blockquote>

<br> 

<blockquote>
<p>לֵיל שִׁמּוּרִים זֶה בָא לֹא לִשְׂבֹּעַ מָנוֹחַ,</p>
</blockquote>

<blockquote>
<p>לֹא לַחֲבֹק יָדַיִם, לֹא לִשְׁכַּב עַל רֹךְ עָרֶשׂ.</p>
</blockquote>

<blockquote>
<p>הֵן רִגְעֵי מַרְגּוֹעַ לֹא יִבְרְחוּ בָרֹחַ –</p>
</blockquote>

<blockquote>
<p>אַךְ לַעֲשׂוֹת בּוֹ שֵׁם כָּבוֹד גַּם זֵכֶר תִּפְאָרֶת,</p>
</blockquote>

<blockquote>
<p>אֶת זֹאת אֵפוֹא נוֹעַצְתִּי וָאֶתְאַזְּרָה כֹחַ</p>
</blockquote>

<blockquote>
<p>לָבֹא אֶל מַחֲנֵה הַפְּלִשְׁתִּים אֶפּוֹל בָּם חָרֶשׁ,</p>
</blockquote>

<blockquote>
<p>אַבְקִיעַ עַד בֵּית לֶחֶם, אָבֹא עַד הַשָּׁעַר</p>
</blockquote>

<blockquote>
<p>אֲשֶׁר שָׁם הַמַּעְיָן אֶת מֵימָיו יָעַר.</p>
</blockquote>

<br>  

<blockquote>
<p>שָׁם מִן הַמַעְיָן אֶשְׁאַב מַיִם בַּצַּפָּחַת</p>
</blockquote>

<blockquote>
<p>בָּם נֶפֶשׁ מַלְכֵּנוּ הַנַּהֲלָאָה אָשִׁיבָה,</p>
</blockquote>

<blockquote>
<p>וּבְעוֹד שֶׁמֶשׁ בֹּקֶר לֹא תְהִי זֹרָחַת</p>
</blockquote>

<blockquote>
<p>אֶת תַּאֲוַת נַפְשׁוֹ זֹאת לוֹ אֶשְׁכָּר אַקְרִיבָה.</p>
</blockquote>

<blockquote>
<p>אַךְ לוּ בַקְּרָב אֶסָּפֶה, לוּ אֵרֵד הַשָּׁחַת;</p>
</blockquote>

<blockquote>
<p>לוּ תֵעָנֵשׁ נַפְשִׁי כִּי אֶת אֵלֶּה הִרְהִיבָה</p>
</blockquote>

<blockquote>
<p>וּתְכַסֵּנִי עַד נֶצַח חֶשְׁכַּת זֶה הַלָּיִל –</p>
</blockquote>

<blockquote>
<p>עַל כֵּן לִדְבָרַי אֵלֶּה הַקְשֵׁב נָא, בֶּן חָיִל;</p>
</blockquote>

<br>

<blockquote>
<p>רֹאשׁ הַשָּׂרִים אַתָּה גַּם הַנִּכְבָּד בַּשָּׁעַר</p>
</blockquote>

<blockquote>
<p>וּבְיָדְךָ אִשְׁתִּי וִילָדַי כַיּוֹם אַפְקִידָה&#8230;</p>
</blockquote>

<blockquote>
<p>לִי אֵשֶׁת נְעוּרִים, לִי בֵן רַךְ וָנָעַר,</p>
</blockquote>

<blockquote>
<p>אֶת אֱלֹהֵי הַשָּׁמַיִם בְּךָ עַתָּה אָעִידָה&#8230;</p>
</blockquote>

<blockquote>
<p>הַס! – סָאַן בֶּן חַכְמוֹנִי כִּסְאֹן רוּחַ סָעַר –</p>
</blockquote>

<blockquote>
<p>גַּם אֲנִי אֹרַח אִתְּךָ, אֹבַד אוֹ אֹבִידָה;</p>
</blockquote>

<blockquote>
<p>גַּם לִבִּי עוֹד לֹא הֵרֵךְ, עוֹד יָדַי לֹא רָפוּ,</p>
</blockquote>

<blockquote>
<p>אַף כִּי שְׂעָרוֹת כַּשֶּׁלֶג אֶת רֹאשִׁי צָנָפוּ.</p>
</blockquote>

<br> 

<blockquote>
<p>וּשְׁנֵינוּ יַחַד בִּפְלִשְׁתִּים אִם נֵרְדָה רֶדֶת</p>
</blockquote>

<blockquote>
<p>וְרְצוֹן אֵל יַעַזְרֵנוּ וּבְעֻזּוֹ נִרְהָבָה</p>
</blockquote>

<blockquote>
<p>אוֹ-אָז לֹא נִסָּפֶה, בַּקְּרָב עוֹד לֹא נֹאבֵדָה.</p>
</blockquote>

<blockquote>
<p>דָּמִים נִשְׁפֹּךְ כַּמַּיִם, וּמַיִם נִשְׁאָבָה&quot;.</p>
</blockquote>

<blockquote>
<p>לִדְבָרָיו אֵלֶּה פִזְרָה עֵינוֹ אֵשׁ יֹקֶדֶת</p>
</blockquote>

<blockquote>
<p>וּלְשׁוֹנוֹ תוֹךְ פִּיו מֵאֵשׁ הֲגִיגוֹ נִצְרָבָה.</p>
</blockquote>

<blockquote>
<p>וּכְבָר כֹּבַע גַּם צִנָּה אֶת גֵּווֹ הִסְתִּירָה</p>
</blockquote>

<blockquote>
<p>גַּם חַרְבּוֹ הַמְּרוּטָה אֶת דַּרְכָּם הֵאִירָה.</p>
</blockquote>

<br>  

<blockquote>
<p>עָזְבוּ הַבַּיִת – וּבְרֹאשׁ הוֹמִיּוֹת יָצָאוּ,</p>
</blockquote>

<blockquote>
<p>אַךְ גַּם הֵן לֹא תֵהֹמְנָה, כַּמָּוֶת נָדַמּוּ,</p>
</blockquote>

<blockquote>
<p>כִּי בִפְאַת מִטָּתָם כָּל הַתּוֹשָׁבִים נֶחְבָּאוּ,</p>
</blockquote>

<blockquote>
<p>גַּם כָּל בָּתֵּי מָשׂוֹשׂ כָּאַשְׁמַנִּים נָשַׁמּוּ.</p>
</blockquote>

<blockquote>
<p>חִישׁ עַד שַׁעֲרֵי הַמְּצוּדָה הִגִּיעוּ וָבָאוּ</p>
</blockquote>

<blockquote>
<p>בִּמְקוֹם נוֹצְרִים רַבִּים עַל הַמִּשְׁמָר הֻקָּמוּ.</p>
</blockquote>

<blockquote>
<p>שָׁם יָשָׁבְעָם אָזְנֵי הַשֹּׁמְרִים כִּי לָקָחוּ</p>
</blockquote>

<blockquote>
<p>חִישׁ מִבְּלִי חָשָׂךְ הַשְּׁעָרִים לָמוֹ פָּתָחוּ.</p>
</blockquote>

<br>  

<blockquote>
<p>וּבְצֵאתָם אֶת הַשַּׁעַר נָשְׂאוּ הָרַגְלָיִם</p>
</blockquote>

<blockquote>
<p>וּכְעַל עָבִים קַלִּים לִמְחֹז חֶפְצָם רָחָפוּ,</p>
</blockquote>

<blockquote>
<p>וּכְבָר עָמַד הַסַּהַר בַּחֲצִי הַשָּׁמָיִם</p>
</blockquote>

<blockquote>
<p>וּבְכָל הֲמוֹן כֹּכְבֵימוֹ הַשְּׁחָקִים עֻלָּפוּ.</p>
</blockquote>

<blockquote>
<p>אַךְ פִּתְאוֹם אִישׁ קָרֵב רָאוּ בָעֵינָיִם,</p>
</blockquote>

<blockquote>
<p>אֲזֵנִים וָנֶשֶׁק עָלָיו לֹא נִשְׁקָפוּ,</p>
</blockquote>

<blockquote>
<p>אַךְ חַרְבּוֹ זָרְחָה כַּחֲזִיז בִּימִינוֹ זָרֹחַ,</p>
</blockquote>

<blockquote>
<p>וּמֵרוּץ רַגְלָיו הֵעִיד בּוֹ כִי הוּא גִבּוֹר כֹּחַ.</p>
</blockquote>

<br>  

<blockquote>
<p>כִּמְעַט רֶגַע עָמָדוּ – מִמְקוֹמָם לֹא נָעוּ</p>
</blockquote>

<blockquote>
<p>כִּי יָרְאוּ פֶּן נְכָלֵימוֹ מַטְּרָתָם יַחֲטִיאוּ;</p>
</blockquote>

<blockquote>
<p>אַךְ דִּבְרֵי הָאִישׁ בִּדְמִי הַלַּיִל נִשְׁמָעוּ:</p>
</blockquote>

<blockquote>
<p>&quot;הוֹי אֹרְבִים! לַחְפֹּר הָעִיר נַפְשֵׁיכֶם תַּשִּׁיאוּ,</p>
</blockquote>

<blockquote>
<p>אַךְ מוּתְכֶם, אַנְשֵׁי בוּז, מִיָּדִי פֹּה תִמְצָאוּ</p>
</blockquote>

<blockquote>
<p>וּמַעֲנֶה אֶל שֹׁלְחֲכֶם מִצִּיּוֹן לֹא תָבִיאוּ&quot; –</p>
</blockquote>

<blockquote>
<p>וּבְדִבְרֵי עֹז אֵלֶּה מִפִּי הַשָּׁלִישׁ הִבְעִירוּ</p>
</blockquote>

<blockquote>
<p>אֶת קוֹל אֶלְעָזָר רֵעָם הַשָּׂרִים הִכִּירוּ.</p>
</blockquote>

<br>  

<blockquote>
<p>&quot;הַס – אָמַר יָשָׁבְעָם – וּלְפִיךָ מַחֲסוֹם שִׂימָה,</p>
</blockquote>

<blockquote>
<p>לֹא אוֹיְבַי אַךְ אֹהֲבֵי צִיּוֹן כָּמוֹךָ גַּם אָנוּ,</p>
</blockquote>

<blockquote>
<p>לַפְּלִשְׁתִּים נֵצֵא, דָּמָם כַּמַּיִם נַזְרִימָה</p>
</blockquote>

<blockquote>
<p>וּמַיִם מִבּוֹר בֵּית לֶחֶם נִקַּח אִתָּנוּ,</p>
</blockquote>

<blockquote>
<p>וּבְיוֹם מָחָר אֶת חַיֵּי מַלְכֵּנוּ נַנְעִימָה,</p>
</blockquote>

<blockquote>
<p>כִּי אֶת תַּאֲוַת נַפְשׁוֹ הֵן שָׁמַעְנוּ כֻלָּנוּ.</p>
</blockquote>

<blockquote>
<p>אַךְ אַתָּה הַגֵּד אֵי מִזֶּה הוֹלְכִים פָּנֶיךָ</p>
</blockquote>

<blockquote>
<p>וּבְלִי צִנָּה וּמָגֵן מַדּוּעַ הִנֶּךָ?</p>
</blockquote>

<br>  

<blockquote>
<p>&quot;מֵעַל הַר הַמִּשְׁחָה – עָנָה – רַגְלִי הוֹלָכֶת,</p>
</blockquote>

<blockquote>
<p>שָׁם בֵּין עֲצֵי הַזַּיִת שָׁם בָּדָד נִסְתָּרְתִּי,</p>
</blockquote>

<blockquote>
<p>מִשָּׁם שָׁלַחְתִּי עֵינַי לִשְׂדֵה הַמַּעֲרָכֶת</p>
</blockquote>

<blockquote>
<p>כָּל בָּהּ יֵעָשׂ נוֹדַע לִי עַד תּוֹכָהּ חָדָרְתִּי.</p>
</blockquote>

<blockquote>
<p>יַד מָעוֹךְ בֶּן אָכִישׁ שָׁם עָלֵימוֹ מֹלָכֶת,</p>
</blockquote>

<blockquote>
<p>כִּי לִפְנֵי כָּל הַחַיִל אֶת דִּגְלוֹ הִכָּרְתִּי,</p>
</blockquote>

<blockquote>
<p>מִימִינוֹ יַעֲמֹד אוּרִיָּה, מִשְׂמֹאלוֹ נֶפְתֹּחַ</p>
</blockquote>

<blockquote>
<p>אֶצְלוֹ רָאִיתִי גוּנִי קֵירוֹס וּפָסֵחַ.</p>
</blockquote>

<br>  

<blockquote>
<p>וּכְדֵי אַרְבֶּה לָרֹב אַנְשֵׁי הַצָּבָא רָבוּ</p>
</blockquote>

<blockquote>
<p>וּתְעָלוֹת אֵין מִסְפָּר מִסָּבִיב לָמוֹ חָפָרוּ.</p>
</blockquote>

<blockquote>
<p>אַךְ עוֹד לֹא יָשְׁנוּ כֻלָּמוֹ, עוֹד לֹא שָׁכָבוּ,</p>
</blockquote>

<blockquote>
<p>עוֹד בֹּעֲרִים לַפִּידִים כַּכֹּכָבִים יִזְהָרוּ.</p>
</blockquote>

<blockquote>
<p>אִם פֹּה נִפֹּל בָּמוֹ – הוֹאִילוּ נָא וּקְשָׁבוּ-</p>
</blockquote>

<blockquote>
<p>פְּעָמֵינוּ עַד בֹּשׁ בְּמִלְחָמָה זֹאת יִשְׁאָרוּ,</p>
</blockquote>

<blockquote>
<p>כִּי עוֹד עֵר הַמַּחֲנֶה, עֵרִים אַנְשֵׁי הֶחָיִל,</p>
</blockquote>

<blockquote>
<p>עוֹד יַעַמְדוּ עַל מִשְׁמַרְתָּם הַמְצַפִּים בַּלָּיִל.</p>
</blockquote>

<br>  

<blockquote>
<p>אִם לַעֲצָתִי תַּקְשִׁיבוּ אֶת זֹאת אֵפוֹא נַעַשׂ:</p>
</blockquote>

<blockquote>
<p>דֶּרֶךְ גֵּי בֶן-הִנֹּם נֵלֵךְ, נָסוֹב אוֹתָמוֹ;</p>
</blockquote>

<blockquote>
<p>עַד בֵּית לֶחֶם נֵלְכָה אַט, שָׁם נַרְבֶּה הָרַעַשׁ,</p>
</blockquote>

<blockquote>
<p>שָׁם הֹזִים כֻּלָּם שֹׁכְבִים, אֵין עֵר אֵין נֵר בָּמוֹ,</p>
</blockquote>

<blockquote>
<p>נִזְבְּחֵם כַּכְּבָשִׂים, נַגְדִּיל הַמְּהוּמָה וָכַעַשׂ,</p>
</blockquote>

<blockquote>
<p>לֹא נִתֵּן אֶל רוּחָמוֹ לָשׁוּב אֶל קִרְבָּמוֹ,</p>
</blockquote>

<blockquote>
<p>כִּי לֹא לָמִית הָאוֹיֵב, לַפִּיל חָלָל בִּפְלֶשֶׁת,</p>
</blockquote>

<blockquote>
<p>אַךְ לַחֲיוֹת הָאוֹהֵב, מִלְחָמָה זֹאת דֹּרֶשֶׁת&quot;.</p>
</blockquote>

<br>  

<blockquote>
<p>יָשָׁבְעָם נָטָה לִדְבָרָיו אֹזֶן קַשָּׁבֶת</p>
</blockquote>

<blockquote>
<p>אַף כִּי עֲלוּמֵי שַׁמָּה אֶל הֶרֶג רַב נִכְסָפוּ,</p>
</blockquote>

<blockquote>
<p>וּשְׁלָשְׁתָּם נִצְמָדוּ כִשְׁלֹשֶׁת מַלְאֲכֵי מָוֶת</p>
</blockquote>

<blockquote>
<p>וּכְמוֹ עַל כַּנְפֵי רוּחַ לִמְחוֹז חֶפְצָם עָפוּ.</p>
</blockquote>

<blockquote>
<p>וַיָּסֹבּוּ הַמַּחֲנֶה מִבְּלִי חִיל וְעַצָּבֶת</p>
</blockquote>

<blockquote>
<p>וּמֻטּוֹת כַּנְפֵי לַיִל עֲלֵימוֹ חָפָפוּ,</p>
</blockquote>

<blockquote>
<p>אַךְ דּוּמִיָּה עֲצוּמָה בֵינֵימוֹ שָׁלָטָה</p>
</blockquote>

<blockquote>
<p>עֲדֵי בֵית לֶחֶם הָעִיר מֵרָחוֹק נִבָּטָה.</p>
</blockquote>

<br>  

<blockquote>
<p>וּבְקָרְבָם אֶל הָעִיר עָדֶיהָ הִתְבּוֹנָנוּ,</p>
</blockquote>

<blockquote>
<p>גַּם כָּל מִגְרָשֶׁיהָ מִסָּבִיב לָהּ חָפָרוּ,</p>
</blockquote>

<blockquote>
<p>כָּל אַנְשֵׁי הַחַיִל רָאוּ נָחוּ שַׁאֲנָנוּ</p>
</blockquote>

<blockquote>
<p>וּשְׁמוּרוֹת עֵינֵיהֶם בִּשְׁנָת עַזָּה סָגָרוּ;</p>
</blockquote>

<blockquote>
<p>אַךְ קוֹל הָאַלּוֹנִים, שָׁמְעוּ, שֶׁפִי סָאָנוּ</p>
</blockquote>

<blockquote>
<p>עֵת רוּחוֹת הַלַּיְלָה בֵין בַּדֵּימוֹ עָבָרוּ,</p>
</blockquote>

<blockquote>
<p>גַּם קוֹל עֲנוֹת הַצּוֹפִים, הֵם שׁוֹמְרֵי הֶחָיִל,</p>
</blockquote>

<blockquote>
<p>כְּהֶמְיַת קוֹל הַיַּנְשׁוּפִים בַּחֲצוֹת הַלָּיִל.</p>
</blockquote>

<br>  

<blockquote>
<p>רַק בַּכִּכָּר כֻּלּוֹ הַדֻּמִּיָּה שָׁלָטָה</p>
</blockquote>

<blockquote>
<p>וּמוֹרָשֵׁי הַגִּבּוֹרִים כַּהֲמוֹת יָם הָמוּ;<a href="#fn:1" id="fnref:1" title="see footnote" class="footnote"><sup>1</sup></a></p>
</blockquote>

<p>_____________</p>

<p>_____________</p>

<blockquote>
<p>לֹא עַל עֹז אֶגְרוֹפָם, לֹא עַל חַרְבָּם מֹרָטָה,</p>
</blockquote>

<blockquote>
<p>אַךְ בֵּאלֹהֵי צוּרָם וּמְפַלְּטָם כִּסְלָם שָׂמוּ,</p>
</blockquote>

<blockquote>
<p>וַיַּעַבְרוּ הַמַּעֲגָּל, וּבְתוֹךְ הַמַּחֲנֶה בָאוּ</p>
</blockquote>

<blockquote>
<p>וּכְמוֹ צִפֳּרִים עָפוֹת אֶל תּוֹךְ הַצָּבָא דָאוּ.</p>
</blockquote>

<br>  

<blockquote>
<p>הֵן עָרוֹם הִנֵּךְ, מָגֵן אֵין לָךְ וָקֶשֶׁת</p>
</blockquote>

<blockquote>
<p>אֶל אֶלְעָזָר אָמְרוּ הַנּוֹתָרִים הַשְּׁנָיִם-</p>
</blockquote>

<blockquote>
<p>אֵיכָה אֵפוֹא תְדַמֶּה הִלָּחֵם בִּפְלֶשֶׁת</p>
</blockquote>

<blockquote>
<p>בִּמְקוֹם יָעוּפוּ חִצִּים כִּכְפֹר הַשָּׁמָיִם.</p>
</blockquote>

<blockquote>
<p>הָרִאשׁוֹן – עָנָה הוּא – יָהִין אֵלַי לָגֶשֶׁת</p>
</blockquote>

<blockquote>
<p>יִתֶּן-לִי מָגִנּוֹ אַחֲרֵי לָקְחִי הַחַיִּים.</p>
</blockquote>

<blockquote>
<p>וּבָעֵת כַּדְּבָרִים הָאֵלֶּה נִדְבְּרוּ יַחַד</p>
</blockquote>

<blockquote>
<p>מִשּׁוֹמְרֵי הַצָּבָא נִגַּשׁ עָדֵימוֹ אַחַד.</p>
</blockquote>

<br>  

<blockquote>
<p>הַצּוֹפֶה פָּתַח פִּיו זַעֲקַת שֶׁבֶר לַשְׁמִיעַ,</p>
</blockquote>

<blockquote>
<p>אַךְ טֶרֶם אֲמָרָיו דַּל שִׂפְתוֹתָיו עָבָרוּ</p>
</blockquote>

<blockquote>
<p>בִּגְרוֹנוֹ עָמֹק אֶלְעָזָר חַרְבּוֹ הִטְבִּיעַ</p>
</blockquote>

<blockquote>
<p>וּדְבָרָיו תּוֹךְ חִכּוֹ מֵתוּ גַּם נִקְבָּרוּ.</p>
</blockquote>

<blockquote>
<p>וּמְקוֹם רַגְלָיו מִסָּבִיב אֲדַמְדָּם הִצְבִּיעַ</p>
</blockquote>

<blockquote>
<p>בִּדְמֵי רֹאשׁוֹ מִפִּיו וּמִקָדְקֳדוֹ נִגָּרוּ;</p>
</blockquote>

<blockquote>
<p>הָשֵׁב, בֶּן-בּוּז – אָמַר – לִבְכוֹר שָׂטָן רוּחֶךָ</p>
</blockquote>

<blockquote>
<p>וּבַשֵּׂר בַּתֹּפֶת אֶת בֹּא יֶתֶר אַחֶיךָ.</p>
</blockquote>

<br>  

<blockquote>
<p>מָגֵן הַמּוּמָת לָקַח אֶלְעָזָר לָקֹחַ</p>
</blockquote>

<blockquote>
<p>וַיְמַהֵר עִם רֵעָיו לָבֹא אֶל תּוֹךְ הֶחָיִל,</p>
</blockquote>

<blockquote>
<p>בֵּין יֶתֶר הַשּׁוֹמְרִים פָּרְצוּ דֶרֶךְ בַּכֹּחַ</p>
</blockquote>

<blockquote>
<p>גַּם עַל רֹאשׁ הַסּוֹלְלוֹת עָלוּ כַּצְּבִי וָאָיִל.</p>
</blockquote>

<blockquote>
<p>אָז גָּדְלָה הַמְּהוּמָה בֵּין צִבְאוֹת הֶחָיִל</p>
</blockquote>

<blockquote>
<p>וּלְשָׁאוֹן נוֹרָא נֶהֶפְכָה דִּמְמַת הַלָּיִל,</p>
</blockquote>

<blockquote>
<p>תּוֹפְפוּ בַתֻּפִּים וּבַשּׁוֹפָרוֹת תָּקָעוּ:</p>
</blockquote>

<blockquote>
<p>&#8220;הוֹי חַרְבוֹת הָאוֹיֵב עַד נַפְשֵׁנוּ נָגָעוּ!&#8221;</p>
</blockquote>

<br>  

<blockquote>
<p>אֶל קוֹל הַתֻּפִּים כָּל הַגִּבּוֹרִים נֵעוֹרוּ</p>
</blockquote>

<blockquote>
<p>וַיְמַהֲרוּ לִכְלֵי נִשְׁקָם וּרְתֵת בִּלְבָבֵמוֹ,</p>
</blockquote>

<blockquote>
<p>כִּי דִמּוּ כִּי אַחֵימוֹ אָחוֹר נָזֹרוּ</p>
</blockquote>

<blockquote>
<p>וִימִין הָעִבְרִים רוֹמְמָה עָלֵימוֹ,</p>
</blockquote>

<blockquote>
<p>גַּם לִנְצִיב בֵּית לֶחֶם כָּל הַנַּעֲשֶׂה בִשֵּׂרוּ</p>
</blockquote>

<blockquote>
<p>וַיֹּאמֶר גַּם הוּא לָבֹא חִישׁ אַחֲרֵימוֹ,</p>
</blockquote>

<blockquote>
<p>אַךְ גִּבּוֹרֵי יִשְׂרָאֵל מִלְּאוּ הַיָּדָיִם</p>
</blockquote>

<blockquote>
<p>לַעֲשׂוֹת נוֹרָאוֹת לֹא שָׁמְעוּ עַד כֹּה אָזְנָיִם</p>
</blockquote>

<br>

<blockquote>
<p>וּבִמְעוּף הוּא הַלַּיִל בַּסֵּתֶר נֶחְבָּאוּ</p>
</blockquote>

<blockquote>
<p>פָּעֳלֵי גִבּוֹרִים אֵלֶּה לָעַד לֹא יִמָּחוּ!</p>
</blockquote>

<blockquote>
<p>אַךְ עֵינֵי כֹכְבֵי נֶשֶׁף כָּל מִפְעֲלוֹתָם רָאוּ,</p>
</blockquote>

<blockquote>
<p>כִּי אָז מִמְּסִלּוֹתָם בִּיקַר אוֹרָם זָרָחוּ;</p>
</blockquote>

<blockquote>
<p>גַּם אָזְנֶיךָ, סַהַר! גַּם אָזְנֶיךָ שָׁמָעוּ</p>
</blockquote>

<blockquote>
<p>אֶנְקַת חָלָל רָב עַל שַׁעֲרֵי מָוֶת נֶאֱנָחוּ,</p>
</blockquote>

<blockquote>
<p>גַּם הַיּוֹם, בַּת שִׁירָתִי, אָנָּא הָעִירָה</p>
</blockquote>

<blockquote>
<p>הוֹדִיעָנִי פָּעֳלֵימוֹ –אָנֹכִי אָשִׁירָה.</p>
</blockquote>

<br>  

<blockquote>
<p>כְּשָׁלֹשׁ דֻּבִּים שַׁכֻּלוֹת שָׁטוֹת לַטֶּרֶף</p>
</blockquote>

<blockquote>
<p>כֵּן עַל צִבְאוֹת הַפְּלִשְׁתִּים הֵמָּה הִתְנַפָּלוּ,</p>
</blockquote>

<blockquote>
<p>יַד שַׁמָּה תָּעִיף חַרְבּוֹ רֶגַע לֹא תֶרֶף</p>
</blockquote>

<blockquote>
<p>וּפְגָרִים חֲמָרִים תַּחְתָּיו יִתְגַּלְגָּלוּ.</p>
</blockquote>

<blockquote>
<p>כָּכָה יִפְּלוּ מִנִּשְׁמַת רוּחַ הַחֹרֶף</p>
</blockquote>

<blockquote>
<p>טַרְפֵּי הָעֵצִים שֶׁכְּבָר יָבְשׁוּ גַם נָבֵלוּ,</p>
</blockquote>

<blockquote>
<p>וַחֲשׂוּפִים יַעַמְדוּ כָּל אַלּוֹנֵי הַיָּעַר,</p>
</blockquote>

<blockquote>
<p>יָנֻעוּ כַּאֲבֵלִים בִּשְאוֹן רוּחַ הַסָּעַר.</p>
</blockquote>

<br>  

<blockquote>
<p>גַּם חֶרֶב אֶלְעָזָר מַכּוֹתֶיהָ הִפְלִיאָה,</p>
</blockquote>

<blockquote>
<p>רָצוֹא וָשׁוֹב רָצָה כִּבְרַק הַשָּׁמָיִם,</p>
</blockquote>

<blockquote>
<p>בִּמְקוֹם בֹּאָהּ, שָׁם דֶּבֶר וָמָוֶת הֵבִיאָה,</p>
</blockquote>

<blockquote>
<p>מִפִּיהָ נָזְלוּ דָמִים כַּאֲפִיק נַחֲלֵי מָיִם.</p>
</blockquote>

<blockquote>
<p>גַּם יָדְךָ, בֶּן חַכְמוֹנִי, בִּקְרָב זֶה הוֹפִיעָה,</p>
</blockquote>

<blockquote>
<p>גַּם אַתָּה, שָׂב נִכְבָּד, לֹא הִשְׁפַּלְתָּ יָדָיִם,</p>
</blockquote>

<blockquote>
<p>פָּנֶיךָ הֵן קֻמְּטוּ, שַׂעֲרוֹתֶיךָ חָוָרוּ,</p>
</blockquote>

<blockquote>
<p>וּלְיֶשַׁע עַמְּךָ יָדֶיךָ עוֹד אֹמֶץ אָזָרוּ.</p>
</blockquote>

<br>  

<blockquote>
<p>פִּיכוֹל שַׂר הַגְּדוּד גַּת הָעִיר חִבְּלַתְהוּ,</p>
</blockquote>

<blockquote>
<p>הוּא מִהֵר רִאשׁוֹנָה אֶת חֵילוֹ לִשְׂדֵה מָוֶת,</p>
</blockquote>

<blockquote>
<p>אַךְ חִישׁ חֶרֶב אֶלְעָזָר הַמְּרוּטָה הִשִּׂיגַתְהוּ</p>
</blockquote>

<blockquote>
<p>וַתּוֹרִידוֹ בִּדְמִי יָמָיו אֶל גֵּיא צַלְמָוֶת.</p>
</blockquote>

<blockquote>
<p>עוֹד נִשְׁמַע קוֹלוֹ טֶרֶם נַפְשׁוֹ עֲזָבַתְהוּ,</p>
</blockquote>

<blockquote>
<p>אַךְ אֵין אִישׁ יַטֶּה לִדְבָרָיו אֹזֶן קַשָּׁבֶת,</p>
</blockquote>

<blockquote>
<p>כִּי טֶרֶם נָס לֵחוֹ וִיצוּרָיו גָּוָעוּ</p>
</blockquote>

<blockquote>
<p>כָּל אַנְשֵׁי חֵילוֹ אֶל רַגְלָיו מֵתִים כָּרָעוּ.</p>
</blockquote>

<br>  

<blockquote>
<p>אֶל רַגְלָיו נָפַל כֶּשֶׂד גַּם חַטִּיל מִגֶּזֶר,</p>
</blockquote>

<blockquote>
<p>לַהֶבֶת חֲנִית שַׁמָּה לָחֲכָה מַעְיַן חַיֵּימוֹ,</p>
</blockquote>

<blockquote>
<p>לַשָּׁוְא הֶחֱרָה עַקּוּב הֱיוֹת לָמוֹ לָעֵזֶר</p>
</blockquote>

<blockquote>
<p>כִּי גַם הוּא נָפַל חָלָל כְּמוֹהֶם בֵּינֵימוֹ;</p>
</blockquote>

<blockquote>
<p>וַאֲבִימֶלֶךְ – מִמִּשְׁפַּחַת נֹשְׂאֵי הַנֵּזֶר –</p>
</blockquote>

<blockquote>
<p>גִּבּוֹר זֶה בַעֲבִי גַבָּיו כִּסָּה עָלֵימוֹ,</p>
</blockquote>

<blockquote>
<p>גַּם בִּלְבָבוֹ אֶת חַרְבּוֹ שַׁמָּה הִטְבִּיעַ,</p>
</blockquote>

<blockquote>
<p>אַחֲרָיו יֶתֶר אֲנָשָׁיו לַטֶּבַח הִכְרִיעַ.</p>
</blockquote>

<br> 

<blockquote>
<p>אֶל שַׁעֲרֵי תֹפֶת חֲלָלִים אֵלֶּה הִגִּיעוּ</p>
</blockquote>

<blockquote>
<p>וּבְרֶגַע אֶחָד בַּהֲמוֹן רָב נֶאֱסָפוּ</p>
</blockquote>

<blockquote>
<p>וּבְעֵת עָז-יַד הַגִּבּוֹרִים שָׁמָּה הִשְׁמִיעוּ</p>
</blockquote>

<blockquote>
<p>עַצְמוֹת מַלְכֵי בַלָּהוֹת מִמָּגוֹר רָחָפוּ,</p>
</blockquote>

<blockquote>
<p>וְנַחֲשֵׁי רָאשֵׁימוֹ מִתִּמְהוֹן לֵב הֵנִיעוּ</p>
</blockquote>

<blockquote>
<p>[גַּם שׁוֹד] גַּם קֶטֶב מְרִירִי פָנֵימוֹ חָפוּ,</p>
</blockquote>

<blockquote>
<p>גַּם הַדֶּבֶר כָּעַס וַיַּחֲרֹק הַשִּׁנָּיִם,</p>
</blockquote>

<blockquote>
<p>כִּי יֵשׁ עַזִּים מִמֶּנּוּ תַחַת הַשָּׁמָיִם.</p>
</blockquote>

<br>  

<blockquote>
<p>וּבְעוֹד אֶלְעָזָר עִם שַׁמָּה כָכָה נִלְחָמוּ</p>
</blockquote>

<blockquote>
<p>לֹא נִדְהָם גַּם יָשָׁבְעָם, לֹא בִקֵּשׁ מָנוֹחַ.</p>
</blockquote>

<blockquote>
<p>שָׁוְא סַבּוּהוּ הַפְּלִשְׁתִּים, שָׁוְא עָלָיו זָרָמוּ,</p>
</blockquote>

<blockquote>
<p>הוּא נִצָּב עַז בֵּין עַזִּים חַסְרֵי כֹחַ;</p>
</blockquote>

<blockquote>
<p>פָּנָיו הַלְּבָנִים מִקֶּצֶף רַב אָדָמוּ,</p>
</blockquote>

<blockquote>
<p>גִּידֵי יָדָיו שֹרָגוּ וּבְקוֹל עֹז הִצְרִיחַ,</p>
</blockquote>

<blockquote>
<p>אַפּוֹ כַכִּבְשָׁן וּפִיו כְּקֶבֶר פָּתוּחַ</p>
</blockquote>

<blockquote>
<p>וּכְמַרְאֵה הַבָּזָק הֵעִיף חַרְבּוֹ אֶל כָּל רוּחַ.</p>
</blockquote>

<br>

<blockquote>
<p>נֶפֶשׁ פִּסְפָּא הַגִּבּוֹר רִאשׁוֹנָה יָצָאָה</p>
</blockquote>

<blockquote>
<p>מִנְּשִׁיקַת פִּי חַרְבּוֹ הָאוֹכֶלֶת כַּדָּבֶר,</p>
</blockquote>

<blockquote>
<p>אַחֲרָיו לֵב יִדְלָף – הוּא שַׂר הַגְּדוּד – בָּקָעָה.</p>
</blockquote>

<blockquote>
<p>גַּם צוֹפַר אָחִיו לֹא הִצִּילוֹ מֵרֶדֶת קָבֶר,</p>
</blockquote>

<blockquote>
<p>כִּי גַם עַד נַפְשׁוֹ חֶרֶב יָשָׁבְעָם נָגָעָה;</p>
</blockquote>

<blockquote>
<p>גַּם בֵּין יֶתֶר חֵילוֹ הִרְבָּה הֶרֶג וָשָׁבֶר,</p>
</blockquote>

<blockquote>
<p>עוֹד לֹא פִלֵּל אִישׁ, לֹא שָׁעַר כָּל בֶּן חָיִל,</p>
</blockquote>

<blockquote>
<p>אֶת עָשׂוּ הַגִּבּוֹרִים בִּמְעוּף הוּא הַלָּיִל.</p>
</blockquote>

<br>  

<blockquote>
<p>וְאָז פֶּרֶץ עַל פָּרֶץ הַמַּחֲנוֹת נִפְרָצוּ,</p>
</blockquote>

<blockquote>
<p>כִּי לַצִּיל חַיָּתָם אֶל כָּל רוּחַ מִהֵרוּ,</p>
</blockquote>

<blockquote>
<p>גַּם אַבִּירֵי הַפְּלִשְׁתִּים כַּשּׁוֹלָלִים רָצוּ</p>
</blockquote>

<blockquote>
<p>וּרְתֵת נוֹרָא וָפַחַד מִסָּבִיב פִּזֵּרוּ,</p>
</blockquote>

<blockquote>
<p>וַאֲחֵרִים מֵהֶם עַד שַׁעַר בֵּית לֶחֶם רָצוּ,</p>
</blockquote>

<blockquote>
<p>שָׁמָּה לִנְצִיבָם כָּל הַנַּעֲשֶׂה בִּשֵּׂרוּ,</p>
</blockquote>

<blockquote>
<p>וּכְשָׁמְעוֹ רֹגֶז וּפַלָּצוּת בִּעֲתַתְהוּ</p>
</blockquote>

<blockquote>
<p>כִּי לֹא יָדַע עַד מָה מִכָּל אֵת בָּאַתְהוּ.</p>
</blockquote>

<br>  

<blockquote>
<p>חִישׁ חֶרֶב פִּיפִיּוֹת צָמַד עַל הַמָּתְנַיִם,</p>
</blockquote>

<blockquote>
<p>מִשְּׂמֹאל וּמִיָּמִין הִיא אוֹכֶלֶת כַּדָּבֶר</p>
</blockquote>

<blockquote>
<p>וַחֲנִית נוֹרָאָה הֶחֱזִיק בִּשְׁתֵּי הַיָּדַיִם</p>
</blockquote>

<blockquote>
<p>לַחֲרִיב וּלְהַחֲרֵם וּלְהַרְבּוֹת שׁוֹד וָשָׁבֶר;</p>
</blockquote>

<blockquote>
<p>וַיֵּשֶׁב עַל סוּס אַבִּיר גַּם קַל הָרַגְלַיִם</p>
</blockquote>

<blockquote>
<p>וַיָּעָף לִמְקוֹם נִלְחֲמוּ גִּבּוֹרֵי עַם עָבֶר:</p>
</blockquote>

<blockquote>
<p>אֵין זֹאת – צָעַק – כִּי הַתֹּפֶת פִּיהָ פָּצָתָה</p>
</blockquote>

<blockquote>
<p>וַהֲמוֹן מַלְאֲכֵי זַעַם תַּחַת שֶׁמֶשׁ קָאָתָה.</p>
</blockquote>

<br>  

<blockquote>
<p>גַּם הַנְּצִיב בָּא בַּמַּחֲנֶה וַיַּרְא הַפַּחַד</p>
</blockquote>

<blockquote>
<p>אֲשֶׁר שָׁפַךְ מֶמְשַׁלְתּוֹ בִּלְבַב כָּל חֵילֵהוּ,</p>
</blockquote>

<blockquote>
<p>שָׁוְא קָרָא בֶּחָיִל כָּל גִּבּוֹרָיו יַחַד,</p>
</blockquote>

<blockquote>
<p>אֵין עוֹנֶה לוֹ מֵהֶם, אֵין אִישׁ מַאֲזִין קוֹלֵהוּ,</p>
</blockquote>

<blockquote>
<p>כִּי כֻלָּם תָּעוּ כַּשֵּׂיִים, אֵין בָּהֶם אַחַד</p>
</blockquote>

<blockquote>
<p>לֹא הִשְׁלִיךְ נִשְׁקוֹ וַאֲזֵנָיו מֵעָלֵיהוּ,</p>
</blockquote>

<blockquote>
<p>אִישׁ לַצִּיל נַפְשׁוֹ אֶל עֵבֶר פָּנָיו בָּרָחוּ</p>
</blockquote>

<blockquote>
<p>וּשְׁבִיל עַד בֵּית לֶחֶם לַגִּבּוֹרִים פָּתָחוּ.</p>
</blockquote>

<br>  

<blockquote>
<p>אָז חָגַר הוּא חֵמוֹת וּגְבוּרָה נִצָּחַת</p>
</blockquote>

<blockquote>
<p>לִרְדֹּף אַחֲרֵי הַגִּבּוֹרִים [רַגְלוֹ מְמַהָרֶת]</p>
</blockquote>

<blockquote>
<p>בִּלְבָבוֹ רוּחַ עֻזּוֹ כָּאֵשׁ מִתְלַקָּחַת,</p>
</blockquote>

<blockquote>
<p>עַל פָּנָיו חֵמָה עַזָּה כִּיקוֹד תֹּפֶת בֹּעָרֶת,</p>
</blockquote>

<blockquote>
<p>נַפְשׁוֹ שָׂם בַּכָּף וַיִּכּוֹן לָרֶדֶת שָׁחַת,</p>
</blockquote>

<blockquote>
<p>כִּי מַה לַּגִּבּוֹר חַיִּים אֵין בָּמוֹ תִפְאָרֶת,</p>
</blockquote>

<blockquote>
<p>וַיְמַהֵר אַחֲרֵימוֹ מָלֵא קֶצֶף וָזָעַם</p>
</blockquote>

<blockquote>
<p>וּשְׁאוֹן קוֹלוֹ הִשְׁמִיעַ כִּשְׁאוֹן קוֹל הָרָעַם;</p>
</blockquote>

<br>  

<blockquote>
<p>&quot;כַּתְּרוּ בַּלְהוֹת תֹּפֶת, יַלְדֵי שַׁחַת כַּתֵּרוּ,</p>
</blockquote>

<blockquote>
<p>כִּשְׂעִירִים נִגְעֵי אָדָם בָּאתֶם בַּחֲצוֹת לָיִל</p>
</blockquote>

<blockquote>
<p>וּנְעָרִים חַלָּשִׁים לִקְרַאתְכֶם אַךְ מִהֵרוּ,</p>
</blockquote>

<blockquote>
<p>כַּתְּרוּ! נַסּוּ הִלָּחֵם גַּם עִם גִּבּוֹר חָיִל&quot; –</p>
</blockquote>

<blockquote>
<p>אַךְ הַגִּבּוֹרִים לֹא עָמְדוּ, רֶגַע לֹא אֵחֵרוּ,</p>
</blockquote>

<blockquote>
<p>וַיְמַהֲרוּ הַשָּׁעְרָה קַלִּים כִּצְבִי וָאָיִל,</p>
</blockquote>

<blockquote>
<p>גַּם בֵּין חֵיל הַשַּׁעַר דֶּרֶךְ לָמוֹ פָּרָצוּ</p>
</blockquote>

<blockquote>
<p>וּבְנַחֲלֵי דַם אָדָם רָב עַד צַוָּארָם חָצוּ.</p>
</blockquote>

<br>  

<blockquote>
<p>אַחֲרֵי הֶרֶג רָב, אַחֲרֵי שָׁפְכָם דָּם כַּמַּיִם,</p>
</blockquote>

<blockquote>
<p>הִגִּיעוּ לִמְחֹז חֶפְצָם, עַד הַמַּבּוּעַ בָּאוּ,</p>
</blockquote>

<blockquote>
<p>הוּא נַחַל זַךְ כַּבְּדֹלַח נֶחְמָד לָעֵינַיִם,</p>
</blockquote>

<blockquote>
<p>בּוֹ מַיִם חַיִּים עַל עַפְרוֹת זָהָב יִנְבָּעוּ,</p>
</blockquote>

<blockquote>
<p>בֶּן-חַכְמוֹנִי הֵרִים כּוֹבָעוֹ בִּשְׁתֵּי יָדַיִם</p>
</blockquote>

<blockquote>
<p>וּלְבֶן-שַׂעֲרוֹתָיו עַל כַּנְפֵי רוּחַ נִשָּׂאוּ,</p>
</blockquote>

<blockquote>
<p>וַיִּשְׁאַב וַיֵּשְׁתְּ וַיִּשְׁתּוּ גַּם כֻּלָּהַם,</p>
</blockquote>

<blockquote>
<p>וַיֵּרְד הָעַיִן לִשְׁאוֹב עוֹד הַפָּעַם.</p>
</blockquote>

<br>  

<blockquote>
<p>וּנְצִיב בֵּית לֶחֶם הִקְרִיב כִּמְטַחֲוֵי קֶשֶׁת –</p>
</blockquote>

<blockquote>
<p>לִבּוֹ הִתְחַמֵּץ, כִּלְיוֹתָיו כָּאֵש בָּעָרוּ,</p>
</blockquote>

<blockquote>
<p>קִרְבּוֹ הַנְּקָמָה רָבָצָה, פָּנָיו כִּסְּתָה בֹשֶׁת;</p>
</blockquote>

<blockquote>
<p>&quot;וּשְׁלֹשָׁה אֵלֶּה – קָרָא – כֹחַ עָצָרוּ</p>
</blockquote>

<blockquote>
<p>לַבְרִיחַ וּלְמוֹתֵת חֵיל גִּבּוֹרִים לִפְלֶשֶׁת,</p>
</blockquote>

<blockquote>
<p>אִי לָךְ, אִי כַפְתֹּר, פָּנֶיךָ יֶחְפָּרוּ!</p>
</blockquote>

<blockquote>
<p>עָזְרֵנִי נָא, דָּגוֹן, עָזְרֵנִי זֶה הָעָרֶב</p>
</blockquote>

<blockquote>
<p>לִנְקֹם נִקְמַת דַּם עַמְּךָ הַנּוֹפְלִים בֶּחָרֶב&quot;.</p>
</blockquote>

<br> 

<blockquote>
<p>וּבְדַבְּרוֹ כָזֹאת עָף בַּחֲמָתוֹ אֶל הָעָיִן,</p>
</blockquote>

<blockquote>
<p>כַּנֶּשֶׁר חָשׁ אֶל טַרְפּוֹ מִמְּרוֹמֵי שָׁמָיִם,</p>
</blockquote>

<blockquote>
<p>כִּי רָאָה עַל רֹאשׁ בֶּן-חַכְמוֹנִי מַחֲסֶה אָיִן,</p>
</blockquote>

<blockquote>
<p>כִּי הֵרִים הַכּוֹבַע לִשְׁאֹב בּוֹ הַמָּיִם,</p>
</blockquote>

<blockquote>
<p>וַיָּרֶם חַרְבּוֹ עָלָיו כִּתְעוּפַת עָיִן,</p>
</blockquote>

<blockquote>
<p>גַּם נָגַע בָּהּ עַל רֹאשׁ בֵּין הָאָזְנָיִם,</p>
</blockquote>

<blockquote>
<p>וּלְבֶן שַׂעֲרוֹת הַשָּׂב מִדָּמוֹ אָדָמוּ</p>
</blockquote>

<blockquote>
<p>וּרְסִיסִים אֲחָדִים אֶל הַמַּיִם זָרָמוּ.</p>
</blockquote>

<br>

<blockquote>
<p>אָז הִתְקַצֵּף שַׁמָּה וַיִּתְקְפֵהוּ בַּחֲמַת רוּחַ –</p>
</blockquote>

<blockquote>
<p>כֵּן יֶחֱרֶה שַׁחַל נוֹרָא עֵת יָרוּץ בַּיָּעַר</p>
</blockquote>

<blockquote>
<p>וּפִיו כִּתְהוֹם רַבָּה לִטְרֹף טֶרֶף פָּתוּחַ;</p>
</blockquote>

<blockquote>
<p>כָּל סוֹבְבָיו שָׁמֵמוּ, כָּל רֹאָיו שָׁעֲרוּ שָׁעַר</p>
</blockquote>

<blockquote>
<p>פָּנָיו נִבָּטוּ כִּפְנֵי דוּד נָפוּחַ</p>
</blockquote>

<blockquote>
<p>וּשְׁאוֹן קוֹלוֹ נִשְׁמַע כִּשְׁאוֹן רוּחַ הַסָּעַר,</p>
</blockquote>

<blockquote>
<p>מִפִּיו יֵז קֶצֶף וּמֵעֵינָיו אֵשׁ אֹכָלֶת</p>
</blockquote>

<blockquote>
<p>וִימִינוֹ רַבַּת עֹז חַלְּמִישׁ צוּרִים מוֹלָלֶת.</p>
</blockquote>

<br>  

<blockquote>
<p>גַּם גִּבּוֹר הַפְּלִשְׁתִּים יַהֲלֹךְ אֵמִים עָלֵיהוּ,</p>
</blockquote>

<blockquote>
<p>פָּנָיו זֵרוּ פַּחַד וּכְמוֹקֵד אֵשׁ בָּעָרוּ,</p>
</blockquote>

<blockquote>
<p>וּכְקוֹל הָרִים רֹעֲשִׁים כֵּן הִשְׁמִיעַ קוֹלֵהוּ</p>
</blockquote>

<blockquote>
<p>וּבִמְסִלּוֹת לִבּוֹ נַחֲלֵי דַם חֵמָה נָהָרוּ. –</p>
</blockquote>

<blockquote>
<p>זָכַר אֶת אַרְצוֹ, זָכַר דַּם אַנְשֵׁי חֵילֵהוּ</p>
</blockquote>

<blockquote>
<p>מִידֵי הָעוֹמֵד נִכְחוֹ כַּמַּיִם נִגָּרוּ,</p>
</blockquote>

<blockquote>
<p>וַיִּקְבֹּץ כָּל כֹּחוֹ וַיְחַזֵּק הַיָּדָיִם</p>
</blockquote>

<blockquote>
<p>לִשְׁפֹּךְ עַל אִישׁ עֶבְרָתוֹ, עֶבְרָתוֹ כַּמָּיִם.</p>
</blockquote>

<br>  

<blockquote>
<p>כֵּן אֲרִי וּתְאוֹ נוֹרָא עֵת יַחַד נִפְגָּשׁוּ</p>
</blockquote>

<blockquote>
<p>וּבְחֵמָה וָקֶצֶף אִישׁ עַל אִישׁ יִתְנַפָּלוּ,</p>
</blockquote>

<blockquote>
<p>מִקּוֹלָם תָּחוּל אֶרֶץ, הַרְרֵי עַד יִרְעָשׁוּ,</p>
</blockquote>

<blockquote>
<p>וּמִשֵּׂאתָם אַרְזֵי אֵל כְּמוֹ שִׁבֳּלִים יִמָּלוּ,</p>
</blockquote>

<blockquote>
<p>כֵּן יֶהֱמוּ גַּם הֵמָּה וְאָזְנֵיהֶם יְגֹעָשׁוֹ</p>
</blockquote>

<blockquote>
<p>וּמָגִנֵּיהֶם בַּרְזֶל כַּמְּצִלּוֹת יִצְלָלוּ.</p>
</blockquote>

<blockquote>
<p>אִישׁ אִישׁ יַחְגֹּר חֲלָצָיו לָעוֹז עַל אוֹיְבֵהוּ</p>
</blockquote>

<blockquote>
<p>וּלְשַׁלַּח צוּר חַרְבּוֹ תוֹךְ עִמְקֵי לִבֵּהוּ.</p>
</blockquote>

<br>  

<blockquote>
<p>עֵת רָב הִתְאַמְּצוּ וּלְתֹהוּ כֹחָם כִּלּוּ,</p>
</blockquote>

<blockquote>
<p>כִּי כָּאִישׁ כָּרֵעַ גִּבּוֹרֵי כֹחַ הָיוּ,</p>
</blockquote>

<blockquote>
<p>פַּעַם הֵנִיפוּ צוּר חַרְבָּם, פַּעַם הִשְׁפִּילוּ,</p>
</blockquote>

<blockquote>
<p>פֹּה הָגוּ כָאֲרָיִים, פֹּה כַהֲמוֹת יָם הָמָיוּ.</p>
</blockquote>

<blockquote>
<p>וּכְבָר פִּצְעֵי גוּפוֹתָם הִרְחִיבוּ הִגְדִּילוּ,</p>
</blockquote>

<blockquote>
<p>זֵעָה וָדָם יַחַד כַּנְּחָלִים נִטָּיוּ;</p>
</blockquote>

<blockquote>
<p>אַךְ כֹּחוֹת שַׁמְגַּר רֶגַע רֶגַע אָבֵדוּ</p>
</blockquote>

<blockquote>
<p>וּתְנוּפוֹת חַרְבּוֹ לֹא עוֹד כַּתְּחִלָּה כָּבֵדוּ.</p>
</blockquote>

<br>  

<blockquote>
<p>שַׁמָּה הִתְאַזָּר וַיּוֹסֶף עָצְמָה וָחָיִל,</p>
</blockquote>

<blockquote>
<p>כִּי רָאָה דַם אוֹיְבוֹ יִזַּל כִּנְהַר מָיִם,</p>
</blockquote>

<blockquote>
<p>וַיָּטָס בַּחֲמַת רוּחַ קַל כִּצְבִי וָאָיִל</p>
</blockquote>

<blockquote>
<p>וַיַּכֵּהוּ מַכָּה נַחֲלָה בֵּין הַכְּתֵפָיִם.</p>
</blockquote>

<blockquote>
<p>וּבְרַק חַרְבּוֹ חָלַף בִּמְרוֹמֵי הַשָּׁמָיִם</p>
</blockquote>

<blockquote>
<p>כַּבָּרָק עֵת יַחֲלֹף בַּאֲפֵלַת הַלָּיִל,</p>
</blockquote>

<blockquote>
<p>וּלְתֹקֶף הַמַּהֲלֻמָּה כִי כָכָה חָזָקָה</p>
</blockquote>

<blockquote>
<p>נָעוּ עַצְמוֹת שַׁמְגַּר וּבְקִרְבּוֹ רוּחוֹ נָבָקָה.</p>
</blockquote>

<br>  

<blockquote>
<p>עוֹד הִתְחַזֵּק הַמֻּכֶּה, עוֹד הִתְאַזֵּר כֹּחַ,</p>
</blockquote>

<blockquote>
<p>וּלְרוֹצֵץ רֹאשׁ אוֹיְבוֹ הֵנִיף צוּר חַרְבֵּהוּ,</p>
</blockquote>

<blockquote>
<p>אַךְ שַׁמָּה נָטָה מֶנּוּ&#8230;</p>
</blockquote>

<blockquote>
<p>וּכְשׁוֹד מִשַּדַּי שָׁב פִּתְאֹם עָף אֶל אוֹיְבֵהוּ</p>
</blockquote>

<blockquote>
<p>וּכְקוֹל אֵל שַׁדַּי הִצְרִיחַ עָלָיו צָרֹחַ</p>
</blockquote>

<blockquote>
<p>וַיִּתְקַע חַרְבּוֹ בֵּין מָתְנָיו עַד עִמְקֵי לִבֵּהוּ;</p>
</blockquote>

<blockquote>
<p>שָׁם בַּאֲפִיקֵי דָמָיו כָּבָה לַהַט הֶחָרֶב</p>
</blockquote>

<blockquote>
<p>וּכְעָשָׁן כִּבְשָׁן עָשְׁנָה עֵת יָצְאָה מִקָּרֶב.</p>
</blockquote>

<br>  

<blockquote>
<p>וּכְמוֹ אַיֶּלֶת רַכָּה תַחַז עַל אֵם דֶּרֶךְ</p>
</blockquote>

<blockquote>
<p>אִמָּהּ זוּ חִבְּלַתָּה מִדֹּב שַׁכּוּל נִטְרֶפֶת,</p>
</blockquote>

<blockquote>
<p>וּסְגוֹר לִבָּהּ הוּא קוֹרֵעַ יִכֹּת הַיֶּרֶךְ</p>
</blockquote>

<blockquote>
<p>וּבְנַהֲרֵי נַחֲלֵי דָמָהּ הַשְּׁדֵמָה מַצֶּפֶת,</p>
</blockquote>

<blockquote>
<p>בְּמָגִנַּת לֵב וּבְחַתְחַתִּים תִּשָּׂא אָז בֶּרֶךְ</p>
</blockquote>

<blockquote>
<p>וּמִפַּחַד אוֹיֵב עַל צַוָּארָהּ נִרְדֶּפֶת;</p>
</blockquote>

<blockquote>
<p>כֵּן נָסוּ צִבְאוֹת הַנְּצִיב כָּכָה נִפְזָרוּ</p>
</blockquote>

<blockquote>
<p>עֵת רָאוּהוּ נוֹפֵל אַרְצָה וּפָנָיו חָוָרוּ.</p>
</blockquote>

<br>  

<blockquote>
<p>אָז נָדַם הַמַּחֲנֶה כִּדְמִי אֶרֶץ צַלְמָוֶת,</p>
</blockquote>

<blockquote>
<p>אִישׁ אִישׁ בְּמָגִנַּת לִבּוֹ דוּמָם הִתְעַטָּפוּ.</p>
</blockquote>

<blockquote>
<p>אֵין נָגִיד וּמְצַוֶּה גַם אֵין אֹזֶן קַשָּׁבֶת,</p>
</blockquote>

<blockquote>
<p>כִּי כָל הַצָּבָא נִדְהָמוּ וִידֵיהֶם רָפוּ,</p>
</blockquote>

<blockquote>
<p>בִּמְקוֹם בֹּאָם שָׁם מָצְאוּ הֶרֶג וָמָוֶת</p>
</blockquote>

<blockquote>
<p>וּמִבְחַר אַבִּירֵיהֶם כַּדֹּמֶן נִסְחָפוּ.</p>
</blockquote>

<blockquote>
<p>אַךְ קוֹל חֶרְדַּת נִפְצָעִים יִשְׁמַע כָּל גָּבֶר,</p>
</blockquote>

<blockquote>
<p>אֶנְקַת מָטִים לַמָּוֶת וּבְכִי יוֹרְדֵי קָבֶר.</p>
</blockquote>

<br>  

<blockquote>
<p>וַחֲמַת שַׁמָּה שָׁכָכָה וּמוֹרָשָׁיו נָחוּ,</p>
</blockquote>

<blockquote>
<p>כֵּן יָנַח יָם זֹעֵף עֵת יִשְׁקֹט הָרוּחַ,</p>
</blockquote>

<blockquote>
<p>כִּי הֲמוֹן אוֹיְבָיו, רָאָה, מִנֶּגֶד בָּרָחוּ,</p>
</blockquote>

<blockquote>
<p>וּבְנֶפֶשׁ שֹׁקֶטֶת וּבְלֵב שַׁאֲנָן בָּטוּחַ</p>
</blockquote>

<blockquote>
<p>נִגַּשׁ אֶל הַמַּבּוּעַ בִּמְקוֹם רֵעָיו נָחוּ,</p>
</blockquote>

<blockquote>
<p>וַיִּשְׂתָּרַע גַּם הוּא בֵינֵימוֹ לָנוּחַ.</p>
</blockquote>

<blockquote>
<p>שָׁם מָחָה אֶגְלֵי יֶזַע מֵעַל הָאַפָּיִם,</p>
</blockquote>

<blockquote>
<p>גַּם כַּפָּיו הַמְגֹאָלוֹת הֵדִיחַ בַּמָּיִם.</p>
</blockquote>

<br>  

<blockquote>
<p>רִגְעֵי מִסְפָּר נָחוּ עַל מַבּוּעַ הַמָּיִם</p>
</blockquote>

<blockquote>
<p>וּבְתוֹךְ שַׁאֲנַן הָאוֹיְבִים שַׁאֲנַנִּים יָשָׁבוּ,</p>
</blockquote>

<blockquote>
<p>מֵעִמְקֵי לִבָּם הוֹדוּ לָאֵל בַּשָּׁמָיִם,</p>
</blockquote>

<blockquote>
<p>גַּם עֹלוֹת מֵחִים לַעֲלוֹת עַל מִזְבְּחוֹ נָדָבוּ,</p>
</blockquote>

<blockquote>
<p>כִּי עָמַד לִימִינָם וַיְסוֹכְכֵם בִּכְנָפָיִם</p>
</blockquote>

<blockquote>
<p>עֵת דַּם אוֹיְבֵיהֶם כַּאֲפִיקֵי מַיִם זָבוּ.</p>
</blockquote>

<blockquote>
<p>וּמְלֵאֵי עֹז וּגְבוּרָה כַאֲרָיִים הִתְנַשָּׂאוּ</p>
</blockquote>

<blockquote>
<p>וַיָּשׁוּבוּ לָלֶכֶת בַּדֶּרֶךְ בָּהּ בָּאוּ.</p>
</blockquote>

<br>  

<blockquote>
<p>וּכְבָר נָטָה הַלַּיִל לִקְצוֹת הָרָקִיעַ</p>
</blockquote>

<blockquote>
<p>עֵת אֶת בֵּית לֶחֶם הַגִּבּוֹרִים נָטָשׁוּ,</p>
</blockquote>

<blockquote>
<p>וּכְבָר רוּחַ בֹּקֶר מִפְּאַת קָדִים הִסִּיעַ</p>
</blockquote>

<blockquote>
<p>וּבַדֵּי הָאַלּוֹנִים בַּיְּעָרִים רָעָשׁוּ.</p>
</blockquote>

<blockquote>
<p>הַיַּנְשׁוּף נָדַם, הַזָּמִיר קוֹלוֹ הִשְׁמִיעַ</p>
</blockquote>

<blockquote>
<p>וּגְדוֹת קָדִים בַּשָּׁמַיִם שַׁחְרוּת לָבָשׁוּ.</p>
</blockquote>

<blockquote>
<p>כָּל אֵלֶּה הוֹדִיעוּ אֶת גִּבּוֹרֵי הֶחָיִל</p>
</blockquote>

<blockquote>
<p>כִּי חִישׁ יֶאֱתֶה הַבֹּקֶר, חִישׁ יַחֲלֹף הַלָּיִל.</p>
</blockquote>

<br>  

<blockquote>
<p>אָז נָשְׂאוּ רַגְלֵימוֹ וּצְעָדֵימוֹ הִרְחִיבוּ</p>
</blockquote>

<blockquote>
<p>וּכְמוֹ נִשְׁרֵי שָׁמַיִם עַל דַּרְכָּם זֹאת דָּאוּ;</p>
</blockquote>

<blockquote>
<p>לָבֹא בֵית אֵל עֵת עֹלַת הַבֹּקֶר יַקְרִיבוּ</p>
</blockquote>

<blockquote>
<p>בַּעֲבוּר שַׁלֵּם גַּם נִדְרֵיהֶם הֵמָּה חָפֵצוּ.</p>
</blockquote>

<br>  

<pre><code>                                                             .  .  .  .  .  .  .  .  .  .  .  
</code></pre>

<p>&#8220;שיר הגבורים&#8221; זה לא נגמר בידי המשורר. וזה אשר כתב עליו ברשימותיו &#8220;דבר יום ביומו&#8221; (כיום ג&#8216;, ג&#8217; תמוז תרנ&quot;ב): &quot; בין השירים העתיקים אשר כתבתי בימי נעורי נמצא שיר גדול בשם &#8220;מלחמות דוד בפלשתים&#8221;, אשר כתבתיו לפני ארבעים שנה ויותר.</p>

<p>בימים ההם קראתי את השירים הגדולים של טאססא ושל אסיאסטא וחפצתי לעשות כמוהם בלה&#8220;ק, וכתבתי את שלשת הפרקים הראשונים וחדלתי&#8221;.</p>

<div class="footnotes">
<hr />
<ol>

<li id="fn:1">
<p>כאן חסרות שתי שורות במקור המודפס. [הערת פרויקט בן&#8211;יהודה] <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/428">https://benyehuda.org/read/428</a></div></body></html>