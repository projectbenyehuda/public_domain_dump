<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מֵתֵי מִדְבָּר</title>
	<meta name="author" content="חיים נחמן ביאליק"/>
</head>
<body>

<p>תא אחוי לך מתי מדבר (ב&quot;ב עג)</p>

<br>

<blockquote>
<p>לֹא עֲדַת כְּפִירִים וּלְבָאִים יְכַסּוּ שָׁם עֵין הָעֲרָבָה,</p>

<p>לֹא כְבוֹד הַבָּשָׁן וּמִבְחַר אַלּוֹנָיו שָׁם נָפְלוּ בְאַדִּיר –</p>

<p>עַל יַד־אָהֳלֵיהֶם הַקֹּדְרִים מוּטָלִים בַּחַמָּה עֲנָקִים,</p>

<p>בֵּין חוֹלוֹת הַמִּדְבָּר הַצְּהֻבִּים כַּאֲרָיוֹת לָבֶטַח יִרְבָּצוּ.</p>

<p>שָׁקַע הַחוֹל תַּחַת מִרְבַּץ גּוּפוֹתָם מוּצַקוֹת הַגְּרָמִים,</p>

<p>דָּבְקוּ אַדִּירִים לָאָרֶץ, נִרְדָּמוּ – וַאֲזֵנָם עֲלֵיהֶם:</p>

<p>חַרְבוֹת הַצּוּר מְרַאשׁוֹתָם, בֵּין רֹחַב כִּתְפֵיהֶם כִּידוֹנָם,</p>

<p>אַשְׁפָּה וּתְלִי בַּחֲגֹרָתָם וּנְעוּצוֹת בַּחוֹל חֲנִיתוֹתָם.</p>

<p>צָנְחוּ בָאָרֶץ רָאשֵׁיהֶם הַכְּבֵדִים מְגֻדְּלֵי הַפֶּרַע,</p>

<p>נִגְרַר שְׂעַר תַּלְתַּלֵּיהֶם וְנִדְמֶה לְרַעֲמַת הַלְּבָאִים;</p>

<p>עַזִּים פָּנֵימוֹ וּשְׁזוּפִים, וְעֵינָם כִּנְחֹשֶׁת מוּעָמָה,</p>

<p>מִשְׂחָק לִבְרַק חִצֵּי שֶׁמֶשׁ וּמִפְגָּע לְרוּחַ זִלְעָפוֹת;</p>

<p>קָשִׁים מִצְחוֹתָם וַחֲזָקִים וּלְעֻמַּת שָׁמַיִם כּוֹנָנוּ,</p>

<p>גַּבּוֹת עֵינֵיהֶם – חֲרָדוֹת, מִסֻּבְּכָן יֶאֶרְבוּ הָאֵימִים,</p>

<p>קְוֻצּוֹת זְקָנָם מִתְפַּתְּלוֹת כִּקְבֻצַת נַפְתּוּלֵי הַנְּחָשִׁים,</p>

<p>מוּצָקִים כַּחֲצוּבֵי חַלָּמִישׁ יָרוּמוּ בַעֲדָן חֲזוֹתָם,</p>

<p>בֹּלְטִים כִּסְדַנֵּי הַבַּרְזֶל, לְהַלְמוּת פַּטִּישִׁים נָכוֹנוּ,</p>

<p>וּכְאִלּוֹ בָּם נִקְּשׁוּ מֵעוֹלָם בְּקֻרְנַס הַזְּמָן וּבְפַטִּישׁוֹ</p>

<p>כֹּחוֹת כַּבִּירִים לֹא־חֵקֶר וַיִּקְשׁוּ וַיִּדְּמוּ לָנֶצַח;</p>

<p>רַק חֲרִיצֵי הַפָּנִים הַחֲרֵרִים וּגְדֻדוֹת הֶחָזוֹת הַחֲשׂוּפִים,</p>

<p>חֶרֶט הַחֵץ וְהָרֹמַח, פִּתּוּחֵי חֲרָבוֹת וּכְתָבְתָּן,</p>

<p>כִּכְתָב שֶׁעַל מַצְּבוֹת הָאֶבֶן, לַנֶּשֶׁר הַיּוֹרֵד יַגִּידוּ,</p>

<p>כַּמָּה רְמָחִים נִשְׁבָּרוּ וּמִסְפַּר בְּנֵי־קֶשֶׁת נֻפָּצוּ</p>

<p>אֶל־צוּרֵי הַלְּבָבוֹת הָאֵלֶּה, אֶל־גַּבֵּי אֵל לוּחוֹת הַשָּׁמִיר.</p>
</blockquote>

<br>  

<blockquote>
<p>וְזָרְחָה וּבָאָה הַשֶּׁמֶשׁ, וְיוֹבְלוֹת עַל־יוֹבְלוֹת יִנְקֹפוּ,</p>

<p>וְשָׁקַט הַמִּדְבָּר וְסָעַר, וְשָׁבָה הַדְּמָמָה כְּשֶׁהָיְתָה;</p>

<p>כְּתוֹהִים עֲלֵי הָרִאשׁוֹנוֹת יִתְנַשְּׂאוּ בַמֶּרְחָק הַכֵּפִים,</p>

<p>גֵּאִים בְּהַדְרַת דִּמְמָתָם וִיהִירִים בִּבְדִידוּת עוֹלָמִים.</p>

<p>וְתָי&#8220;ו עַל־תָּי&#8221;ו פַּרְסָה מִסָּבִיב אֵין קוֹל, אֵין הֲבָרָה, אֵין קָשֶׁב.</p>

<p>בָּלַע הַיְשִׁימוֹן לָנֶצַח אֶת־הֵד תְּרוּעַת דּוֹר הַמָּעֻזִּים,</p>

<p>מָחֲקוּ הַסּוּפוֹת אֶת־עִקְבוֹת שָׁעֳלֵיהֶם מַחֲרִידֵי הַצִּיָּה,</p>

<p>נִתְלְלוּ הָרֵי חוֹל תַּחְתָּם וּסְלָעִים בִּמְקוֹמָם צָמָחוּ,</p>

<p>וַיַּעֲצֹר הַמִּדְבָּר נִשְׁמָתוֹ וַיְיַשֵּׁן מֻעֻזְנָיו לָנֶצַח;</p>

<p>יֹאכַל הַשָּׁרָב אֶת־כֹּחָם וַתִּקְפָּא תִפְאַרְתָּם בַּצִּיָּה,</p>

<p>לוֹטֵשׁ הַחוֹל הַקּוֹדֵחַ אֶת־לַהֲבֵי הַצּוּר מְרַאשׁוֹתָם,</p>

<p>רִשְׁפֵּי הַשֶּׁמֶשׁ הַלּוֹהֵט נִתְקָלִים בְּקוֹמַת רָמְחֵיהֶם,</p>

<p>נִתָּזִים לְרִבֲבוֹת זִיקוֹת וּנְחֹשֶׁת פְּנֵיהֶם יִצְרָבוּ,</p>

<p>וַחֲשׂוּפִים לְלַהַט הַשֶּׁמֶשׁ פֹּה דּוֹרוֹת עַל־דּוֹרוֹת יֶחֱרָבוּ,</p>

<p>יוֹבִישׁ הַקָּדִים עִזּוּזָם וְסוּפַת הַנֶּגֶב תִּזְרֶנּוֹּ,</p>

<p>וְנִשָּׂא בָאָבָק אֶל־אֶרֶץ וְנִרְמַס בְּרֶגֶל גַּמָּדִים,</p>

<p>וּלְשׁוֹן כְּלָבִים חַיִּים שָׁם תְּלַחֵךְ אֲבַק כֹּחוֹת עַד וּרְקַב עֻזָּם,</p>

<p>יְלַחֲכוּ וּמָחוּ אֶת פִּיהֶם – וְאֵין זֵכֶר לְדוֹר כְּפִירֵי אָדָם</p>

<p>שֶׁנָפְלוּ וַיִּדְּמוּ לָנֶצַח בֵּין חוֹלוֹת הַמִּדְבָּר הַצְּהֻבִּים.</p>
</blockquote>

<br>  

<blockquote>
<p>וְיֵשׁ אֲשֶׁר־יִפֹּל צֵל פִּתְאֹם וְצָף עַל־פְּנִֵי חוֹל הָעֲרָבָה,</p>

<p>וּבָא עַד־קְצֵה מַחֲנֵה הַפְּגָרִים וְרִפְרֵף עַל־גַּבָּם מִלְמָעְלָה,</p>

<p>רַחֵף וָשׁוֹט בְּטִיסָה אַחַת עֵרֶב וָשֶׁתִי וּבְמַעְגָּל –</p>

<p>פִּתְאֹם הוּא שׁוֹהֶה עַל־אַחַת הַגּוּפוֹת הַשְּׁטוּחוֹת – וְעָמָד,</p>

<p>וְקָדַר הַגּוּף וַחֲצִי שְׁכֵנוֹ מְלֹא מִשְׁטַח הַצֵּל שֶׁעַל־גַּבָּם;</p>

<p>וּפִתְאֹם יִזְדַּעְזַע הָאַוִּיר – וּמַשַּׁק כְּנָפַיִם – וּמַפָּל!</p>

<p>נֶחְבַּט בִּמְלֹא כֹבֶד גּוּפוֹ וַיִּפֹּל עַל טַרְפּוֹ בְּאַחַת</p>

<p>נֶשֶׁר גְּדָל־אֵבֶר בֶּן־צוּרִים כְּפוּף חַרְטֹם וַעֲקוּם צִפָּרְנָיִם:</p>

<p>כּוֹנֵן הַדּוֹרֵס צִפָּרְנֵי הַשָּׁמִיר מוּל חֲזֵה הַחַלָּמִישׁ</p>

<p>עָרוֹךְ הַחַרְטֹם הַשָּׁנוּן לְעֻמַּת הַפָּנִים הַנִּקְשִׁים –</p>

<p>עוֹד רֶגַע – וְנֶשֶׁר בַּגְּוִיָּה, וּבַרְזֶל בַּבַּרְזֶל יְנַקֵּר&#8230;</p>

<p>אַךְ פִּתְאֹם כְּמוֹ נִרְתַּע הַשַּׁחַץ וְהָיָה כְּמֵשִׁיב כְּלֵי־זֵינוֹ;</p>

<p>נִחָת מִפְּנֵי הוֹד הַשַּׁלְוָה וְתִפְאֶרֶת הָעֹז הַמִּתְנַמְנֵם –</p>

<p>יִפְרֹשׂ אֶת־כְּנָפָיו וְנַעֲלָה, הִתְנוֹפֵף וְרוּם כְּלַפֵּי מָעְלָה,</p>

<p>וְהִכָּה גַּל אַדִּיר בַּמָּרוֹם וּלְעֻמַּת גְּאוֹן שֶׁמֶשׁ יַצְרִיחַ,</p>

<p>רָם וּמִתְנַשֵּׁא שְׁחָקִים וּבְזֹהַר רָקִיעַ יִתְעַלָּם.</p>

<p>וּזְמַן רַב עוֹד תִּרְעַד מִלְּמַטָּה, אֲחוּזָה בְּחֻדּוֹ שֶׁל־רֹמַח,</p>

<p>אַחַת מִנּוֹצוֹת הַנֶּשֶׁר, שֶׁנָּשְׁרָה וְאָבִיהָ לֹא־יָדָע;</p>

<p>וַעֲזוּבָה וִיתוֹמָה שָׁם תְּפַרְפֵּר וְתַזְהִיר עַד־נָפְלָהּ לָאָרֶץ –</p>

<p>וְשָׁבָה הַדְּמָמָה כְּשֶׁהָיְתָה וְשָׁכְבוּ אַדִּירִים וְאֵין מַחֲרִיד.</p>
</blockquote>

<br>  

<blockquote>
<p>וְיֵשׁ שֶׁבְּהִתְעַלֵּף הַמִּדְבָּר בִּשְׁעַת צָהֳרַיִם – וְהִנֵּה</p>

<p>כְּקוֹרַת הַבַּד פֶּתֶן־נָמֵר, מִשַּׂרְפֵי הַמִּדְבָּר הַגְּדוֹלִים,</p>

<p>מֵגִיחַ לְפַנֵּק בַּחֹם טַבְּעוֹת בְּשָׂרוֹ הָרַךְ וְהַחֲלַקְלָק:</p>

<p>פַּעַם יִתְקַפֵּל בַּחוֹל, רוֹבֵץ תַּחְתָּיו – לֹא נִיד וְלֹא רוּחַ,</p>

<p>כֻּלּוֹ מִתְמוֹגֵג מֵרֹךְ וְהִתְעַדֵּן בְּשִׁפְעַת הַזֹּהַר,</p>

<p>וּפַעַם הוּא נֵעוֹר, מִתְמוֹדֵד וּמוֹשֵׁךְ אֶת־עַצְמוֹ לַשֶּׁמֶשׁ,</p>

<p>פּוֹעֵר אֶת־פִּיו אֶל־זָהֳרָהּ, וְנוֹצֵץ בִּזְהַב מְעִיל קַשְׂקַשָּׂיו</p>

<p>כְּיֶלֶד שַׁעֲשׁוּעֵי הַמִּדְבָּר, רַךְ וְיָחִיד לִפְנֵי הָעֲרָבָה –</p>

<p>פִּתְאֹם יִתְנַעֵר הַשָּׂרָף וְקָפַץ מִמְקוֹמוֹ וְזָחָל,</p>

<p>הַחֲלֵק הִתְעַקֵּל וְטָפֹף עַל־פְּנֵי יָם הַחוֹל הַקּוֹדֵחַ,</p>

<p>וּפָגַע בְּמַחֲנֵה הַפְּגָרִים וְהִפְסִיק לְחִישָׁתוֹ – וְעָמָד,</p>

<p>זוֹקֵף שְׁלִיש גֵּווֹ כְּעַמּוּד הַמְנֻמָּר בִּכְתָב הַחַרְטֻמִּים,</p>

<p>מֵרִים אֶת גֻּלַּת־זְהָבוֹ, נְטוּי גָּרוֹן וְלוֹטֵשׁ עֵינַיִם,</p>

<p>סוֹקֵר מִסּוֹפָהּ עַד־סוֹפָהּ אֶת מַחֲנֵה הָאוֹיֵב הַנִּרְדָּם:</p>

<p>וְרַבָּה הַמַּחֲנֶה וּגְדוֹלָה, וְאֵין מִסְפָּר, וְאֵין קֵצֶה לַגְוִיָּה,</p>

<p>וּמְגֻלִּים פְּנֵי כֻלָּם שָׁמַיְמָה וְגַבּוֹת עֵינִֵיהֶם זְעוּמוֹת –</p>

<p>וְנִצְּתָה הַשִּׂנְאָה הַכְּבוּשָׁה מִנָּחָשׁ הַקַּדְמוֹנִי עַד־הֵנָּה</p>

<p>וּתְהִי לְשַׁלְהֶבֶת יְרֹקָה בְּעֵינֵי הַפֶּתֶן הַלְּטוּשׁוֹת.</p>

<p>וְרֶטֶט שֶׁל־זַעַם יַעַבְרֶנּוּ מֵרֹאשׁוֹ עַד־זְנָבוֹ הַמְּפַרְכֵּס;</p>

<p>וְהִנֵּה הוּא שׁוֹחֶה קוֹמָתוֹ, וְכֻלּוֹ זָע רוֹחֵף וְתוֹסֵס,</p>

<p>נָטוּי כְּעֵין מַטֵּה זַעַם עַל גַּבֵּי הֶחָלָל הַקָּרוֹב,</p>

<p>וְרֹאשׁ פְּתָנִים אַכְזָר יִנָּטֶה וּרְתִיחַת פִּי־שָׂרָף תִּשָּׁמַע,</p>

<p>רוֹעֲדִים, זוֹעֲמִים, לוֹהֲטִים שְׁנֵי עֻקְצֵי לְשׁוֹנוֹ הַשְּׁחֹרִים..</p>

<p>פֶּתַע – וְנִרְתַּע הַשָּׂרָף וְהָיָה כְּמֵשִׁיב אֶת־רֹאשׁוֹ,</p>

<p>נִחָת מִפְּנֵי הוֹד הַשַּׁלְוָה וְתִפְאֶרֶת הָעֹז הַמִּתְנַמְנֵם,</p>

<p>יִקְפֹּץ מְלֹא אָרְכּוֹ לְאָחוֹר וְנָטָה הַצִּדָּה וְעָבָר,</p>

<p>לָחֹשׁ, הַרְתֵּעַ וְנַצְנֵץ בְּזַהֲרוּרֵי הַמֶּרְחָק הַבָּהִיר –</p>

<p>וְשָׁבָה הַדְּמָמָה כְּשֶׁהָיְתָה וְשָׁכְבוּ אַדִּירִים וְאֵין מַחֲרִיד.</p>
</blockquote>

<br>  

<blockquote>
<p>וּבְרֶדֶת לֵיל סַהַר וְשָׁכַן עַל־עַרְבוֹת הַמִּדְבָּר וּסְלָעָיו,</p>

<p>וּמְעֻטָּף לְבָנִים וּשְׁחֹרִים יִתְכַּסֶּה אַף־יִתְגַּל הַיְשִׁימוֹן,</p>

<p>יֹאבְדוּ בְּחִוְרַת הָאוֹר מִילֵי מִילִין שֶׁל־חוֹל וַעֲרָבָה,</p>

<p>וּבְיַרְכְּתֵי כֵּפָיו הַזְּקוּפִים הַצְּלָלִים הַכְּבֵדִים יִרְבָּצוּ,</p>

<p>דּוֹמִים לְחַיְתוֹ עֲנָק, חַיְתוֹ קְדוּמִים וְשֶׁנְהַבֵּי בְּרֵאשִׁית,</p>

<p>שֶׁנוֹעֲדוּ הֵנָּה הַלַּיְלָה לְהַחֲרִישׁ עַל־סוֹד קַדְמוֹן אֶחָד,</p>

<p>וְלִפְנֵי עֲלוֹת שַׁחַר יָקוּמוּ, אַט יֵלְכוּ לְעוֹלָמָם כְּשֶׁבָּאוּ –</p>

<p>וְצוּרַת לְבָנָה עֲגוּמָה נִשְׁקֶפֶת עַל־פְּנֵי רָז מְשֻׁלָּשׁ:</p>

<p>לַיְלָה, יְשִׁימוֹן וּקְדוּמִים – וְנָסְכָה עֲלֵיהֶם אוֹר גָּנוּז;</p>

<p>וְעָגַם הַמִּדְבָּר וְחָלַם חֲלוֹם אַכְזָר שֶׁל־שִׁמְמוֹת עוֹלָם,</p>

<p>דּוּמָם יְיֵלִיל יְשִׁימוֹן וּמְיַבֵּב אֲרֻכּוֹת וּקְצָרוֹת –</p>

<p>אָז יֵשׁ אֲשֶׁר פִּתְאֹם יְזַנֵּק אֲרִי נֶאֱדָרִי בַכֹּחַ,</p>

<p>צוֹעֵד בַּטּוּחוֹת לֹא־יַחְפֹּז, וּבָא עַד־הַמַּחֲנֶה וְעָמָד.</p>

<p>יִשָּׂא אֶת־רֹאשׁוֹ הַיָּהִיר וְזָקַף צַוָּארוֹ הַמְעֻטָּר,</p>

<p>וּשְׁתֵּי גַחֲלֵי עֵינָיו הַלֹּחֲשׁוֹת תְּרַגֵּלְנָה אֶת־מַחֲנֵה הָאוֹיֵב:</p>

<p>וְרַבָּה הַמַּחֲנֶה וּרְחָבָה, וּגְדוֹלָה הַדְּמָמָה בַּמַּחֲנֶה,</p>

<p>שׁוֹכְבִים אַדִּירִים מַחֲרִישִׁים וְאֵין נוֹדֵד שֵׂעָר וְעַפְעָף;</p>

<p>נִרְאִים כִּכְפוּתִים בִּרְצוּעוֹת שְׁחֹרוֹת שֶׁל־צִלְלֵי הָרְמָחִים,</p>

<p>הִכְסִיף הַסַּהַר עֹז פְּנֵיהֶם וְגַבּוֹת עֵינֵיהֶם מַאֲפִילֹות&#8230;</p>

<p>וְעָמַד הָאַרְיֵה מִשְׁתָּאֶה לְתִפְאֶרֶת הָעֹז הַמִּתְנַמְנֵם –</p>

<p>פִּתְאֹם יִתְחַבֵּט הַכַּפְתּוֹר וְשָׁאַג הָאַרְיֵה שְׁאָגָה,</p>

<p>וְתָי&#8220;ו עַל־תָּי&#8221;ו פַּרְסָה מִסָּבִיב יִזְדַּעְזַע הַמִּדְבָּר וַאֲגַפָּיו,</p>

<p>נָפַל הַהֵד וַיִּתְפּוֹצֵץ בֵּין צוּרִים וַהֲרָרִים דּוֹמֵמִים,</p>

<p>פֹּרַר לְאַלְפֵי רְעָמִים עַל־קַצְוֵי הַיְשִׁימוֹן הָרָחוֹק,</p>

<p>וְעָנוּ הַתַּנִּים לְקֹולֹו וְיִלְלַת אֹחִים תְּשִׁיבֶנּוּ,</p>

<p>וְעָלְתָה נַהֲקַת הַפְּרָאִים וּמָלְאָה הַצִּיָּה חֲרָדָה –</p>

<p>הֲלֹא הוּא יְלֵל הַיְשִׁימֹון וְזַעֲקַת הַמִּדְבָּר הַמָּרָה</p>

<p>בַּהֲקִיצוֹ בַחֲבָלָיו וְהוּא עָיֵף וְהוּא רָעֵב וְנַפְשׁוֹ חֲרֵבָה –</p>

<p>עוֹמֵד הָאַרְיֵה עוֹד רֶגַע, מִתְבּוֹנֵן לְרַעַם גְּבוּרָתוֹ,</p>

<p>וְנָסַב מֵאֵצֶל הַפְּגָרִים, וְהוּא שָׁלֵו וְגֵא כְּבַתְּחִלָּה,</p>

<p>נוֹשֵׂא אֶת־רַגְלָיו וְהוֹלֵךְ לוֹ, וְלַפִּיד הַבּוּז בָּעֵינַיִם,</p>

<p>צוֹעֵד וּמְנַעֵר תַּלְתַּלָּיו וּבְהַדְרַת מַלְכוּתוֹ יִתְרֶחָק –</p>

<p>וּזְמָן רַב עוֹד יִרְגַּז הַמִּדְבָּר, יִתְנוֹדֵד וְהַשֶּׁקֶט בַּל־יוּכַל,</p>

<p>נֶאֱנָח, גּוֹנֵחַ וְרַע לוֹ וּמְקַבֵּל יִסּוּרָיו בְּזַעַף.</p>

<p>שַׁחַר – וְיָגַע בְּאַנְחָתוֹ וְהִתְנַמְנֵם שְׂבַע רֹגֶז וּנְדוּדִים,</p>

<p>נִים וְלֹא־נִים אַט יְיַבֵּב, כִּמְרִירֵי יוֹם קָרוֹב יְבַעֲתוּהוּ –</p>

<p>הָלֹךְ וְכֵהָה עֵין סַהַר וּפַאֲתֵי רָקִיעַ חֳוַרְוָרוּ,</p>

<p>הוֹלְכִים הַצְּלָלִים וּנְמוֹגִים מִתַּחַת לְצַלְעוֹת הֶהָרִים.</p>

<p>נִגְלוּ הַצּוּרִים – וְהִנָּם אֲמֻצִּים, זוֹעֲפִים וְסָרִים;</p>

<p>יָחִיל הַמִּדְבָּר וְדוּמָם מֵאֵימַת הֲדַר רוֹמְמוּתָם.</p>

<p>רֶגַע עוֹד יִזְעַף בְּחֵיקוֹ, נוֹבֵחַ וְאֵין קוֹלוֹ נִשְׁמָע –</p>

<p>תִּזְרַח הַשֶּׁמֶשׁ יִשְׁתַּתָּק, וּדְמָמָה עוֹלָמִית כְּשֶהָיְתָה,</p>

<p>וְשָׁכְבוּ אַדִּירִים כְּשֶׁשָּׁכְבוּ, וְיוֹבְלוֹת עַל־יוֹבְלוֹת יִנְקֹפוּ.</p>
</blockquote>

<br>  

<blockquote>
<p>אוּלָם יֵשׁ אֲשֶׁר־יָקוּץ הַמִּדְבָּר וְנָקֹט בִּדְמִי הָעוֹלָמִים</p>

<p>וְהִתְעוֹרֵר לְהִנָּקֵם בְּאַחַת נְקַם שׁוֹמְמוּתוֹ מִיּוֹצְרוֹ,</p>

<p>וְהִתְנַשֵּׂא לְמוּלוֹ בִּסְעָרָה וּבִנְצִיבֵי הַחוֹל לוֹ יִתְקוֹמָם.</p>

<p>פֶּתַע יָקוּם וּבָעַט בַּיּוֹצֵר וְהֶחֱרִידוֹ מִכִּסֵּא הַכָּבוֹד,</p>

<p>יָעֹז לִשְׁפֹּךְ הַקִּתּוֹן עַל־פָּנָיו וּלְזָרְקוֹ בַּחֲמַת אַף לְרַגְלָיו</p>

<p>וּלְעַרְבֵּב עָלָיו כָּל־עוֹלָמוֹ וּלְהָשִׁיב הַתֹּהוּ עַל־כַּנּוֹ –</p>

<p>אָז יִזְדַּעְזַע הַיּוֹצֵר וְזָעַם וּפְנֵי הַשָּׁמַיִם יִשְׁתַּנּוּ,</p>

<p>וּכְגִגִּית הַבַּרְזֶל הַמְלֻבָּן עַל־הַמִּדְבָּר הַמּוֹרֵד הֵם כְּפוּיִים,</p>

<p>וְאַדְמוּמִית זְעוּמַת הַמַּרְאֶה שׁוֹפַעַת מֵהֶם וּמְפַעְפַּעַת</p>

<p>בַּחֲלָלוֹ שֶׁל־עוֹלָם וְעַד רָאשֵׁי הַצּוּרִים הַקְּלוּיִם יוֹקָדֶת –</p>

<p>וְהִתְמַרְמַר הַמִּדְבָּר וְנָהַם, וְנִעֵר בִּמְצוּלָה רוֹתַחַת</p>

<p>כָּל־תַּחְתִּיּוֹת שְׁאוֹל וְרוּם עוֹלָם וְהָיוּ עִרְבּוּבְיָה אֶחָת,</p>

<p>וְנִסְחֲפוּ אֲרָיוֹת וּנְמֵרִים בְּגִלְגַּל הַסּוּפָה הַחוֹזֵר,</p>

<p>מְטֹרָפִים בַּסְּעָרָה, אֲחוּזֵי בְעָתָה וּסְמוּרֵי הָרַעְמָה,</p>

<p>הֵם דּוֹהֲרִים, שׁוֹאֲגִים וְדוֹלְקִים וְעֵינֵיהֶם מַתִּיזוֹת נִיצוֹצוֹת,</p>

<p>וְהֵם נִרְאִים כְּפוֹרְחִים בָּאַוִּיר, נְבוּכִים וּמֻכֵּי מְהוּמָה,</p>

<p>בַּשָּׁעָה הַהִיא –</p>

<p>וַאֲחוּזֵי פְרִיץ אוֹנִים יָקִיצוּ אַדִּירֵי אֲיֻמָּה,</p>

<p>פֶּתַע פִּתְאֹם יִתְנַעֵר דּוֹר עִזּוּז וְגִבּוֹר, דּוֹר גִּבּוֹר מִלְחָמָה</p>

<p>וְעֵינֵיהֶם בְּרָקִים וּפְנֵיהֶם לְהָבִים –</p>

<p>        &ensp;&ensp;&ensp;&ensp;&ensp;&ensp;&ensp;&ensp;וִידֵיהֶם לַחֲרָבוֹת!</p>

<p>וְהִרְעִימוּ אַדִּירִים בְּקוֹלָם, קוֹל שִׁשִּׁים רְבָבָה,</p>

<p>קוֹל קוֹרֵעַ הַסְּעָרָה וּבְנַהֲמַת הַמִּדְבָּר הַזּוֹעֵף יְתַחֲרֶה,</p>

<p>וּסְבִיבָם נִשְׂעָרָה, וּסְבִיבָם נִזְעָמָה.</p>

<p>        &ensp;&ensp;&ensp;&ensp;&ensp;&ensp;&ensp;&ensp;הֵם קֹרְאִים:</p>

<p>&quot;אֲנַחְנוּ גִּבּוֹרִים!</p>

<p>דּוֹר אַחֲרוֹן לְשִׁעְבּוּד וְרִאשׁוֹן לִגְאֻלָּה אֲנָחְנוּ!</p>

<p>יָדֵנוּ לְבַדָּהּ, יָדֵנוּ הַחֲזָקָה</p>

<p>אֶת־כֹּבֶד הָעֹל מֵעַל גְּאוֹן צַוָּארֵנוּ פָּרָקָה.</p>

<p>וַנִּזְקֹף רֹאשֵׁנוּ שָׁמָיְמָה וַיֵּצְרוּ בְעֵינֵינוּ –</p>

<p>וַנַּעֲרֹק לַמִּדְבָּר וַנֹּאמַר לַצִּיָּה &#8220;אִמֵּנוּ!&#8221;</p>

<p>עַל־רָאשֵׁי הַצּוּרִים בֵּין מִפְלְשֵׁי עָבִים</p>

<p>שָׁתִינוּ מִמְּקוֹרוֹ הַדְּרוֹר עִם כָּל־נִשְׁרֵי שָׁמַיִם –</p>

<p>וּמִי אָדוֹן לָנוּ?!</p>

<p>גַּם־עַתָּה – אִם־סָגַר עָלֵינוּ מִדְבָּרוֹ אֵל נָקָם,</p>

<p>כִּמְעַט נָגַע בָּנוּ שִׁיר עִזּוּז וָמֶרִי – וַנָּקָם!</p>

<p>לַחֲרָבוֹת! לָרְמָחִים! הִתְאַחֲדוּ! הֵימִינוּ!</p>

<p>עַל־אַף הַשָּׁמַיִם וַחֲמָתָם –</p>

<p>        &ensp;&ensp;&ensp;&ensp;&ensp;&ensp;&ensp;&ensp;הִנְנוּ וְעָלִינוּ –</p>

<p>בִּסְעָרָה!&quot;</p>

<p>&quot;הִנְנוּ וְעָלִינוּ!</p>

<p>אִם־אָסַף הָאֵל מֵעִמָּנוּ אֶת־יָדָיו</p>

<p>וַאֲרוֹנוֹ מִמְּקוֹמוֹ לֹא־יָמוּשׁ –</p>

<p>נַעַל־נָא אֵפוֹא בִּלְעָדָיו!</p>

<p>וְתַחַת עֵין זַעְמוֹ, לִבְרַק חֲמַת מַבָּטוֹ,</p>

<p>נֵרְדְּ לְפָנֵינוּ תּוֹעֲפוֹת הֶהָרִים הָאֵלֶּה,</p>

<p>וּפָנִים נִתְרָאֶה בָאוֹיֵב הֶחָמוּשׁ!</p>

<p>הַאֲזִינוּ!</p>

<p>הַסְּעָרָה גַּם־הִיא קוֹרֵאת לָנוּ: &#8220;הָהִינוּ!&#8221;</p>

<p>לַחֲרָבוֹת! לָרְמָחִים! יִתְפָּרְקוּ הֶהָרִים, יִשְׁתַּבְּרוּ הַגְּבָעוֹת</p>

<p>אוֹ יִפְּלוּ פְגָרֵינוּ חֳמָרִים חֳמָרִים –</p>

<p>הִנְנוּ וְעָלִינוּ</p>

<p>הֶהָרָה!&quot; – – – –</p>

<p>– – – –</p>

<p>וְהָיָה הַמִּדְבָּר בְּרֶגַע הַהוּא עָרִיץ אָיֹם מְאֹד –</p>

<p>וּמִי יִכְבְּשֶׁנוּ?</p>

<p>וְעָלָה בַסְּעָרָה קוֹל פְּחָדִים וְנַהֲקַת עֲנוֹת –</p>

<p>אֵין זֹאת</p>

<p>כִּי אִם־יִיצֶר הַמִּדְבָּר בְּקִרְבּוֹ הַוֹּת,</p>

<p>דָּבָר מָר, דָּבָר אַכְזָר וְנוֹרָא מְאֹד.</p>
</blockquote>

<br>  

<blockquote>
<p>וְעָבַר הַסַּעַר. נִשְׁתַּתֵּק הַמִּדְבָּר מִזַּעְפּוֹ וְטָהַר.</p>

<p>וּבְהִירִים מַזְהִירִים מְאֹד הַשָּׁמַיִם וּגְדוֹלָה הַדְּמָמָה.</p>

<p>וְאֹרְחוֹת, אֲשֶׁר הִדְבִּיקָתָן הַסּוּפָה בְּאַחַד הַמְּקוֹמוֹת,</p>

<p>תָּקֹמְנָה מִכְּרֹעַ עַל־פְּנֵיהֶן וּבֵרְכוּ אֶת־שֵׁם אֱלֹהֵיהֶן –</p>

<p>וּפֹה כְבַתְּחִלָּה נְטוּשִׁים בַּחוֹל שִׁשִּׁים רִבּוֹא פְגָרִים</p>

<p>וְעַל־פְּנֵיהֶם כְּעֵין אוֹר: הִשְׁלִים אוֹתָם הַמָּוֶת גַּם עִם־אֱלֹהֵיהֶם.</p>

<p>וְאִישׁ אֵין בָּאָרֶץ שֶׁיֵּדַע מְקוֹמָם וּבְנָפְלָם וּבְקוּמָם –</p>

<p>צָבְרָה הַסְּעָרָה הֲרָרִים סְבִיבָם וַתִּסְגֹּר עֲלֵיהֶם.</p>

<p>אַךְ יֵשׁ אֲשֶׁר פָּרָשׁ עַז־נֶפֶשׁ יִנָּתֵק מֵאַחַת הָאֹרְחוֹת</p>

<p>וְרִתַּח אֶת־סוּסוֹ הָאַבִּיר וְהִפְלִיג בְּיַם הָעֲרָבָה,</p>

<p>וּמֻדְבָּק אֶל אֻכַּף אַבִּירוֹ יְעוֹפֵף כְּעוֹף הַפּוֹרֵחַ,</p>

<p>זוֹרֵק כִּידוֹנוֹ וְקוֹלְטוֹ בְּתוֹךְ כְּדֵי־שֶׁטֶף מְרוּצָתוֹ,</p>

<p>וְנִרְאֶה כְּאִלּוּ יְהַלֵּךְ וִירוֹצֵץ לְפָנָיו הַבָּרָק,</p>

<p>וְהוּא דוֹלֵק אַחֲרָיו וְתוֹפְשׂוֹ וְשֵׁנִית יְשַׁלְּחֶנּוּ לַחָפְשִׁי.</p>

<p>וְנֶעֱלַם הַמַּחֲזֶה בַּמֶּרְחָק וְשָׁטַף הַסּוּס וְהֶעֱלָה</p>

<p>אֶת־רוֹכְבוֹ אֶל־רֹאשׁ צוּק גָּבֹהַּ מִמַּעַל לֶעָבִים – וּפִתְאֹם</p>

<p>יִתְנוֹדֵד הָאַבִּיר וְנִזְקַף וְנִרְתַּע לְאָחוֹר קוֹמְמִיּוּת.</p>

<p>יִתְמַהּ הַפָּרָשׁ וְהֵצֵל בִּשְׂמֹאלוֹ עַל־עֵינָיו וְהִבִּיט –</p>

<p>וְהָפַךְ לְפֶתַע עִם־סוּסוֹ וְחִתַּת אֱלֹהִים עַל־פָּנֵיהוּ,</p>

<p>וְדָפַק אַבִּירוֹ בְּכֹחַ וְכַחֵץ הַשָּׁלוּחַ – לְאָחוֹר&#8230;</p>

<p>יַדְבִּיק הָאֹרְחָה וְסָח לָהֶם כָּל־מַרְאֶה עֵינָיו בִּדְמָמָה –</p>

<p>שׁוֹמְעִים עַרְבִיאִים, מַחֲרִישִׁים וְאִישׁ אֶל־רֵעֵהוּ יִתְמָהוּ,</p>

<p>שׁוֹמְרִים אֶת־פִּי זְקַן הַחֲבוּרָה – וְהוּא אֶחָד &#8220;קָדוֹשׁ&#8221; וְיָשִׁישׁ –</p>

<p>יִשָּׂא הַיָּשִׁישׁ וְאָמַר: &quot;בָּרֵךְ שֵׁם אַלַּהּ, הַמַּאֲמִין!</p>

<p>חַי זְקַן הַנָּבִיא, כִּי־רָאוּ עֵינֶיךָ אֶת־מֵתֵי הַמִּדְבָּר!</p>

<p>מַחֲנֵה אֱלֹהִים זֶה, דּוֹר קְדוּמִים, עַם נֶאְדָּר בָּעֹז, עַתִּיק יוֹמִין,</p>

<p>אָכֵן עַז־נֶפֶשׁ וְקָשֶׁה כְּסַלְעֵי עֲרָב עַם־זֶה הָיָה:</p>

<p>הִמְרוּ אֶת־נֶפֶשׁ נְבִיאָם וְגַם בֵּאלֹהֵיהֶם הִתְגָּרוּ –</p>

<p>וַיִּסְגְּרֵם אֶל־בֵּין הֶהָרִים וַיַּפֵּל שְׁנַת נֶצַח עֲלֵיהֶם,</p>

<p>וַיְצַו אֶת־הַמִּדְבָּר עֲלֵיהֶם וּשְׁמָרָם לְזִכְרוֹן דּוֹר דּוֹרִים –</p>

<p>וְיִנְצֹר אַלַּהּ מַאֲמִינָיו מִנְגֹעַ בִּקְצֵה כַנְפוֹת כְּסוּתָם!</p>

<p>וּמַעֲשֶׂה בַּעֲרָבִי שֶׁנָּטַל חוּט אֶחָד מִצִּיצִית כְּנַף בִּגְדָם –</p>

<p>וַיִּיבַשׁ כָּל־גּוּפוֹ מִיָּד עַד שֶׁהֵשִׁיב הָאָשָׁם לִמְקוֹמוֹ –</p>

<p>וְהֵם הֵם אֲבוֹת עַם־הַכְּתָב&quot;.</p>
</blockquote>

<br>  

<blockquote>
<p>        &ensp;&ensp;&ensp;&ensp;&ensp;&ensp;&ensp;&ensp;כָּכָה יִגְמֹר הַיָּשִׁישׁ אִמְרָתוֹ;</p>

<p>שׁוֹמְעִים עַרְבִיאִים וְשׁוֹתְקִים וְיִרְאַת אַלַּהּ עַל־פְּנֵיהֶם,</p>

<p>פּוֹסְעִים בְּנַחַת לְצַלְעוֹת הַגְּמַלִּים הַטְּעוּנִים לַעֲיֵפָה;</p>

<p>וּזְמָן רַב יַלְבִּינוּ מֵרָחוֹק הַסּוּדְרִים הַלְּבָנִים בְּרֹאשָׁם</p>

<p>וְדַבְּשׁוֹת הַגְּמַלִּים אַט נָעוֹת וְנֶעֶלְמוּ בַּמֶּרְחָק הַבָּהִיר,</p>

<p>כְּמוֹ נָשְׂאוּ מִזֶּה עַל־גַּבֵּיהֶן אַגָּדָה עַתִּיקָה עוֹד אֶחָת –</p>

<p>וְשָׁבָה הַדְּמָמָה כְּשֶׁהָיְתָה וַעֲרִירִי יַעֲמֹד הַמִּדְבָּר.</p>
</blockquote>

<br>  

<p>אדר א' תרס&quot;ב, אודיסא.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/7361">https://benyehuda.org/read/7361</a></div></body></html>