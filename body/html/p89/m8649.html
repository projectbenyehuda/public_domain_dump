<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַתַּרְנְגֹלִים וְהַשּׁוּעָל</title>
	<meta name="author" content="חיים נחמן ביאליק"/>
</head>
<body>

<blockquote>
<p>הָיְתָה שְׁנַת בַּצֹּרֶת, שְׁנַת רָזוֹן,</p>

<p>לֹא מִחְיָה וְלֹא מָזוֹן.</p>

<p>כָּל בַּעֲלֵי כַּרְבֹּלֶת,</p>

<p>אֶפְרוֹחַ, תַּרְנְגֹל וְתַרְנְגֹלֶת,</p>

<p>לֹא מָצְאוּ מַכֹּלֶת,</p>

<p>אֵין גַּרְעִין וְאֵין שִׁבֹּלֶת.</p>

<p>עָמַד תַּרְנְגֹל רַבִּי גְרוֹנָם וַיִּקְרָא:</p>

<p>–  &quot;הֵאָסְפוּ אֵלַי כָּל בַּעֲלֵי מִקְרָא,</p>

<p>תַּרְנְגֹלוֹת וְתַרְנְגֹלִים,</p>

<p>כָּל הַקְּטַנִּים עִם הַגְּדוֹלִים!</p>

<p>הֵן כָּבֵד הָרָעָב עָלֵינוּ,</p>

<p>וְלָמָּה נֵשֵׁב עַד מוּתֵנוּ,</p>

<p>אֲנַחְנוּ וְכָל מִשְׁפַּחְתֵּנוּ.</p>

<p>לָכֵן שִׁמְעוּ כָּל יוֹצְאֵי בֵּיצָה,</p>

<p>הִנֵּה נָא מָצָאתִי עֵצָה:</p>

<p>נָקוּמָה כֻּלָּנוּ וְנֵצְאָה,</p>

<p>נֵלְכָה יַחַד אֶל הַכְּפָר,</p>

<p>נִפְשֹׁט בַּשָׂדֶה וּבַכָּר,</p>

<p>אוּלַי נִמְצָא מְעַט בָּר,</p>

<p>וְנֹאכַל וְנָשִׁיב אֶת נַפְשֵׁנוּ,</p>

<p>אֲנַחְנוּ וְכָל טַפֵּנוּ.</p>

<p>הֲלֹא יְדַעְתֶּם דְּבַר הָעָם וּמְשָׁלוֹ:</p>

<p>מְשַׁנֶּה מְקוֹמוֹ – מְשַׁנֶּה מַזָּלוֹ.</p>

<p>וְעַתָּה הַגִּידוּ לִי וְאֵדְעָה,</p>

<p>בִּפְנֵי עַם וְעֵדָה</p>

<p>הֲטוֹבָה עֲצָתִי, אִם דָּבָר רֵיק הוּא,</p>

<p>– קוּקוּרֵיקוּ, קוּקוּרֵיקוּ!&quot;
<br></p>
</blockquote>

<blockquote>
<p>וַתִּיטַב בְּעֵינָם עֲצַת אֲדוֹנָם</p>

<p>וַיִּמְחֲאוּ כָּנָף: &quot;יְחִי רַבִּי גְרוֹנָם,</p>

<p>אֵין כָּמוֹהוּ גֶבֶר,</p>

<p>חָכָם לִמְצוֹא שֶׁבֶר!
<br><br />
וַתָּקָם כָּל מִשְׁפַּחַת הַנַּקְרָנִים,</p>

<p>אֵם עַל בָּנִים,</p>

<p>קְטַנִּים וּגְדוֹלִים,</p>

<p>בְּרִיאִים וְחוֹלִים,</p>

<p>גַּם אַחַת</p>

<p>פִּסַּחַת,</p>

<p>דַּלָּה וְרָפָה,</p>

<p>וּמִשְׁעַנְתָּהּ תַּחַת כְּנָפָהּ,</p>

<p>צוֹלַעַת אַחֲרֵיהֶם עַל יָרֵךְ.</p>

<p>וַיִּסְּעוּ כֻּלָּם וַיֵּלְכוּ בַּדָּרֶךְ.
<br><br />
בַּיּוֹם הַשְּׁלִישִׁי וַיִּשְּׂאוּ אֶת עֵינֵיהֶם,</p>

<p>וְהִנֵּה שְׂדֵה שְׂעוֹרִים לִפְנֵיהֶם,</p>

<p>וְהַשָּׂדֶה מָלֵא בְּרָכָה,</p>

<p>דֵּי בָּר לְכָל הַמִּשְׁפָּחָה,</p>

<p>וַיִּקְרְאוּ: &#8220;הֶאָח, הֶאָח, הָיְתָה הָרְוָחָה!&#8221;</p>

<p>וְהַיָּמִים יְמֵי קָצִיר וָלֶקֶט,</p>

<p>וַיַּחֲנוּ בַּשָּׂדֶה מוּל הַגֹּרֶן מִנֶּגֶד,</p>

<p>וַיֹּאכְלוּ לַחְמָם בְּשֶׁקֶט.</p>

<p>כָּל יְמֵיהֶם כְּחַגִּים,</p>

<p>מְלַקְּטִים בַּבָּר, מְטַיְּלִים וּמְהַגִּים</p>

<p>עַל גַּרְגְּרִים, עַל חַרְצַנִּים וְזַגִּים,</p>

<p>אוֹכְלִים וְשׁוֹתִים וּשְׂמֵחִים,</p>

<p>מְטִילִים בֵּיצִים וּמְגַדְּלִים אֶפְרוֹחִים.
<br><br />
מִקֵּץ חָדְשַיִם לְצֵאתָם</p>

<p>נִכְסְפוּ הַתַּרְנְגֹלִים לְבֵיתָם.</p>

<p>וַיֶּאֱסֹף הַתַּרְנְגֹל אֶת הָעֵדָה</p>

<p>וַיֹּאמַר: &quot;מַהֲרוּ עֲשׂוּ לָכֵם צֵידָה.</p>

<p>אֶפְרוֹחַ, תַּרְנְגֹל וְתַרְנְגֹלֶת</p>

<p>יִשָּׂא בְּפִיו שִׁבֹּלֶת,</p>

<p>קָנֶה אֶחָד לַגֻּלְגֹּלֶת,</p>

<p>וְלֹא נָשׁוּב הַבַּיְתָה רֵיקָם –</p>

<p>קוּקוּרֵיקָם, קוּקוּרֵיקָם!&quot;
<br></p>
</blockquote>

<blockquote>
<p>שָׁמְעוּ הַתַּרְנְגֹלִים שָׂשׂוּ,</p>

<p>אָצוּ, רָצוּ, טָסוּ,</p>

<p>וְכַאֲשֶׁר צֻוּוּ כֵּן עָשׂוּ:</p>

<p>אֶל הַגֹּרֶן יָרָדוּ,</p>

<p>וַיִּצְטַיָּדוּ,</p>

<p>וַיֵּצְאוּ כֻּלָּם לַמַּסָּע</p>

<p>וּבְפִיהֶם הַמַּשָּׂא,</p>

<p>שִׁבֳּלֵי שְׂעוֹרִים מְלֵאוֹת וְעָבוֹת,</p>

<p>גְּדוֹלוֹת וּשְׂעִירוֹת כִּזְנָבוֹת,</p>

<p>גַּרְגְּרִים לַשִּׁבֹּלֶת שְּׁתֵי מֵאוֹת,</p>

<p>וּשְׂעָרוֹת – זָקָן וּפֵאוֹת.</p>

<p>רַק הָאַחַת,</p>

<p>הִיא הַפִּסַּחַת,</p>

<p>מֵאֵין יְכֹלֶת</p>

<p>לָשֵׂאת שִׁבֹּלֶת,</p>

<p>רֵיקָם בָּאָה</p>

<p>וְרֵיקָם יָצָאָה,</p>

<p>וַתֵּלֵךְ בִּקְצֵה הַמַּחֲנֶה לְבַדָּהּ,</p>

<p>צוֹלַעַת עַל מִשְׁעַנְתָּהּ וּמְדַדָּה.
<br><br />
הֵם בַּדֶּרֶךְ וּבֶן־שׁוּעָל נַעַר</p>

<p>הֵצִיץ מִמַּאֲרָבוֹ בַּיַּעַר,</p>

<p>וַיַּרְא מַחֲנֵה בְּנֵי כָּנָף</p>

<p>עוֹבֵר בֶּהָמוֹן לְפָנָיו,</p>

<p>וַיִּלְטשׁ שֵׁן וַיְנוֹפֵף זָנָב</p>

<p>וַיֹּאמַר: &quot;הֶאָח, טֶרֶף, רַב טֶרֶף,</p>

<p>סְעֻדִַּת יוֹם וּסְעֻדַּת עֶרֶב!</p>

<p>אֶל הַמַּחֲנֶה אֶתְגַּנֵּב מֵאֲחוֹרָיו,</p>

<p>וַאֲשֶׁר יִפֹּל בְּכַפִּי יְזֻנַּב – וְטֹרָף.&quot;
<br><br />
הַמַּחֲנֶה אַךְ עָבָר,</p>

<p>וְהַשַּׁעֲלוּל יָצָא לְנַסּוֹת דָּבָר,</p>

<p>וַיִּגַּשׁ אֶל הַפִּסַּחַת</p>

<p>וַיֹּאמֶר בַּעֲנָוָה וְּבַנַחַת,</p>

<p>וְקוֹלוֹ מָתוֹק כַּיַּיִן:</p>

<p>&quot;שָׁלוֹם לָךְ, חֶמְדַּת־עָיִן,</p>

<p>לְמִי כָּל הַמַּחֲנֶה וּמֵאָיִן?&quot;</p>

<p>וְהַתַּרְנְגֹלֶת הַפִּסַּחַת</p>

<p>גַּם הִיא חֲכָמָה וּפִקַּחַת,</p>

<p>וַתַּעַן: &quot;מִן הַמִּלְחָמָה הוּא שָׁב,</p>

<p>וְעִם שׁוּעָלִים עָשָׂה קְרָב</p>

<p>וְגַם נָפַל מֵהֶם רָב&quot;.
<br><br />
– &quot;וּמָה הַדָּבָר אֲשֶׁר בְּפִיהֶם?</p>

<p>(יִמַּח שְׁמָם וְשִֵׁם אֲבִיהֶם!)&quot;
<br><br />
–  &quot;שְׁלַל אוֹיְבִים הוּא, זַנְבוֹת הַשּוּעָלִים</p>

<p>אֲשֶׁר זִנַּבְנוּ מִן הַחֲלָלִים,</p>

<p>לִהְיוֹת לָנוּ לְמַזְכֶּרֶת,</p>

<p>לְשֵׁם עוֹלָם וּלְתִפְאֶרֶת,</p>

<p>עַל הַגְּבוּרוֹת וְעַל הַמִּלְחָמוֹת,</p>

<p>עַל הַיְּשׁוּעוֹת וְעַל הַנֶּחָמוֹת,</p>

<p>וְעַל הַנִּסִּים הַגְּדוֹלִים</p>

<p>בְּמִלְחֶמֶת הַשּׁוּעָלִים וְהַתַּרְנְגֹלִים&quot;.
<br><br />
אָז נָסוֹג הַשּׁוּעָל מְעָט,</p>

<p>וַיִּשְׁאַל אֶת הַתַּרְנְגֹלֶת בַּלָּאט:</p>

<p>&#8220;וְאַיֵּה שְׁלָלֵךְ אַתְּ?&#8221;</p>

<p>–  &quot;זְנָבְךָ, שׁוּעָלִי,</p>

<p>נָפַל בְּגוֹרָלִי,</p>

<p>הוּא יִהְיֶה שְׁלָלִי,</p>

<p>לָכֵן עַתָּה יָצָאתִי לִקְרָאתֶךָ,</p>

<p>הִנְנִי, הִנְנִי עָלֶיךָ!&quot;
<br><br />
הַשּׁוּעָל שָׁמַע וְחָרָד,</p>

<p>וַיָּנָס אֶל אֶרֶץ אֲרָרָט.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/8649">https://benyehuda.org/read/8649</a></div></body></html>