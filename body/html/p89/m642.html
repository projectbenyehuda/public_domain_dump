<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רָזֵי לָיְלָה</title>
	<meta name="author" content="חיים נחמן ביאליק"/>
</head>
<body>

<blockquote>
<p>חֲצוֹת לָיִל. בְּעַד אֶשְׁנַבִּי הַפָּתוּחַ</p>

<p>בַּלָּט אֶל-חֶדְרִי שָׁטְפוּ גַּלֵּי רוּחַ</p>

<p>אִישׁ אַחֲרֵי אָחִיו. חֶרֶשׁ אַט נָשָׁבוּ,</p>

<p>כְּמוֹ מִסּוֹד קְדוֹשִׁים עַתָּה שָׁבוּ.</p>

<p>וּבְעָבְרָם רִפְרְפוּ עָלַי בִּדְמָמָה,</p>

<p>כְּרֶמֶז קַל מֵאֶרֶץ נַעֲלָמָה.</p>

<p>רַק-לַהַב נֵרִי יֶחֱרַד – הֲשֹׁמֵעַ</p>

<p>הוּא לְשׁוֹן כָּל-גַּל, שֶׁכָּכָה יִזְדַּעְזֵעַ?</p>

<p>גַּם-צִלִּי עַל-הַקִּיר, הַצֵּל הַשָׁחֹר,</p>

<p>לִרְגָעִים מְלֹא קוֹמָתוֹ זָע לְאָחוֹר.</p>

<p>מֵאַיִן הֵם הָרוּחוֹת הַפַּלְמוֹנִים,</p>

<p>הַבָּאִים בְּלִי רְשׁוּת, כְּמוֹ אֵין אֲדֹנִים</p>

<p>לְחֶדְרִי? מִי הֵם? הֶחָרָשֵׁי צִירִים</p>

<p>וּמְרַגְּלִים חֶרֶשׁ רֹאִים וְאֵינָם נִרְאִים?</p>

<p>וּמָה, בִּכְלָל, הָרוּחוֹת? מָה חַיֵּיהֶן, טוּבָן?</p>

<p>הַשְּׁאֵלוֹת – שְׁאֵלוֹת הֶבֶל הֵן, כְּמוּבָן –</p>

<p>אַךְ מִי זֶה יַרְשִׁיעֵנִי, מְשׁוֹרֵר עָנִי,</p>

<p>בְּשִׁבְתִּי לַיְלָה בָּדָד אֶל-שֻׁלְחָנִי,</p>

<p>וּלְנֶגְדִּי צֵל מְשֻׁנֶּה מְכַרְכֵּר עַל-הַקִּיר –</p>

<p>אִם-נַפְשִׁי הִתְעוֹרָרָה, דִּבְּרָה שִׁיר?
<br><br />
וּפִתְאֹם צַר הַמָּקוֹם לְנִשְׁמָתִי</p>

<p>מֵהִשְׁתַּטֵּחַ תַּחַת צֵל קֹרָתִי.</p>

<p>וּכְעֶבֶד יִשְׁאַף צֵל וּכְנֶשֶׁר – עָבִים,</p>

<p>כֵּן כָּלְתָה נַפְשִׁי לִסְפֹּר הַכּוֹכָבִים.</p>

<p>הַצֹּרֶךְ גָּדַל גָּדַל: בִּי הִתְעוֹרֵר –</p>

<p>וּבְכָל-עֱזוּז חֻצְפָּתוֹ – חוּשׁ הַמְשׁוֹרֵר.</p>

<p>וָאוֹצִיא בְּעַד אֶשְׁנַבִּי הַפָּתוּחַ</p>

<p>אֶת-רֹאשִׁי חוּצָה לִשְׁאֹף רוּחַ, רוּחַ.</p>

<p>וּלְעֵינַי נִגְלָה שַׂר שֶׁל-לַיְלָה – כְּלוֹמַר:</p>

<p>מַחֲשַׁכִּים, שְׁחוֹר, דּוּמִיָּה, צֵל וְגוֹמֵר.</p>

<p>רַק אֶצְלִי עַל-הָאָרֶץ כְּאַמָּתַיִם</p>

<p>עוֹד רֹעֵד אוֹר גֹּוֵעַ לָעֵינַיִם,</p>

<p>גַּם-כּוֹכָב אֶחָד שָׁם עוֹד יִקְרֹץ עֵינוֹ,</p>

<p>וּשְׁאָר הָעוֹלָם שׁוֹתֵק כְּאִלּוּ אֵינוֹ –</p>

<p>מִפֹּה וָהָלְאָה וּמִפֹּה וָמָעְלָה</p>

<p>רַק לַיְלָה, לַיְלָה, לָיְלָה –</p>

<p>וּכְצֵל עַל-צֵל וּכְצֵל מִקֶּרֶב צֵל</p>

<p>יָשׁוּטוּ צְלָמִים אִלְּמִים בִּתְהוֹם הַלֵּיל.
<br><br />
וּכְמוֹ שְׁתֵּי עֵינַי נֶחְטְפוּ, וּכְאִלּוּ</p>

<p>אֶת-רֹאשִׁי פִּתְאֹם מֵעָלַי הִבְדִּילוּ</p>

<p>בְּקַרְדֹּם חַד וְכָבֵד – כֹּה חִתֵּלָה</p>

<p>כֹּל סְבִיבִי בַּחֲתֻלָּתָהּ הָאֲפֵלָה</p>

<p>וַתְּכַס מִפָּנַי כָּל-הַיְקוּם, אֲפִלּוּ</p>

<p>דְּמוּת בֵּית-הַכְּנֶסֶת עֵינַי לֹא הִצִּילוּ,</p>

<p>זֶה הָעֲנָק הַסֹּכֵךְ בְּקוֹמָתוֹ</p>

<p>הַכְּפוּפָה כָּל-הַבָּתִּים בִּשְׁכֻנָּתוֹ.</p>

<p>גַּם אֶת-עֲצֵי הַסְּרָק מִבֵּית-הָעוֹלָם</p>

<p>הִכַּרְתִּי בַּמַּחֲשַׁכִּים רַק בְּקוֹלָם.</p>

<p>וַהֲבָרוֹת סְתוּמוֹת, רָזֵי לֵיל נִשָּׂאִים,</p>

<p>מִשּׁוּט בָּאַוֵּר, קְלוּטוֹת לִמְקֻטָּעִים,</p>

<p>תְּמַלֵּט, תִּגְּנֹב אָזְנִי הַקַּשָּׁבֶת</p>

<p>מִנִּבְכֵי דְמָמָה וּמִיָּם צַלְמָוֶת,</p>

<p>כִּמְגַנֵּב דְּבָרִים וּמְמַלֵּט נִיב</p>

<p>מִשִּׂפְתֵי יָשֵׁן, חֲלוֹמוֹ דּוֹבֵב פִּיו –
<br><br />
מָה-רַב הָרָז, עֲמֻקָּה הַתַּעֲלוּמָה</p>

<p>הַלּוּטָה בַּאֲפֵלָה זֹה הַסְּתוּמָה!</p>

<p>עַל-יָדִי אַלְפֵי אֶלֶף נַעֲלָמִים</p>

<p>יַעֲרִימוּ סוֹד – וּבְפִיּוֹת נֶאֱלָמִים.</p>

<p>וְרִבְבוֹת עֵינֵי חֹשֶךְ לִי יִלְטֹשׁוּ</p>

<p>וּמְזִמּוֹת שְׁחֹרוֹת כְּמוֹ עָלַי יַחֲרֹשוּ.</p>

<p>מִמּוּלִי שָׁם עֹמֶדֶת חֻרְבָּה מָטָה –</p>

<p>מִי יֵדַע מַה-יִּתְלוֹנֵן קִרְבָּהּ עָתָּה?</p>

<p>וְשָׁם מִבֵּית-הַכְּנֶסֶת תַּבִּיט שְׁמָמָה –</p>

<p>וּמִי יוֹדֵעַ מַה-יֵּעָשֶׂה שָׁמָּה?</p>

<p>וּמַה-יִּתְחָרֵשׁ שָׁם וּמַה-יְּרֻקָּם</p>

<p>בֵּין חֲרֻלֵּי גָדֵר דְּחוּיָה, קִיר מְעֻקָּם?</p>

<p>מַה-יִּרְזְמוּן הַקּוֹלוֹת הַנִּפְלָאִים</p>

<p>הַצֹּלְלִים בַּמֶּרְחָק וְנִבְלָעִים?</p>

<p>הֵד מָה וּמִי הֵם? לָמָּה כֹּה יֶהֱמָיוּ</p>

<p>וּבְעֹצֶב עוֹלָם דּוּמָם אַט יִכְלָיוּ?</p>

<p>אֶת-אַנְחַת מִי יוֹלִיכוּ כַּתַּעֲלוּמָה?</p>

<p>אֶת-תַּאֲוַת מִי, אֶת-תִּקְוַת מִי יוֹרִידוּ דוּמָה?</p>

<p>הַתְּלוּנָה חֲרִישִׁית הִיא אִם תְּחִנָּה זַכָּה</p>

<p>תִּתְמוֹגֵג שָׁם? אִם-כִּלְיוֹן נֶפֶשׁ דַּכָּא</p>

<p>אֲסִירַת חֹשֶךְ, מְלֵאֲתִי מַאֲוַיִּים</p>

<p>תִּתְעַטֵּף, תַּעֲרֹג, תְּפַלֵּל: חַיִּים, חַיִּים!
<br><br />
אוֹ קִינַת סֵתֶר הִיא וּשְׂפוּנֵי דְמָעוֹת</p>

<p>עַל חֻרְבַּן אֵיזֹה אֶרֶץ רַבַּת פְּלָאוֹת,</p>

<p>עֲלֵי מַשּׁוּאוֹת חַיֵּי רִיק וְתָפֵל</p>

<p>הַנֹּבְלִים שָׁם כַּצִּיץ בְּלַיְלָה אָפֵל?</p>

<p>וְדוּמָם יַחְדְּרוּ הַקּוֹלוֹת הַנֶּחְבָּאִים</p>

<p>לַלֵּב – וּמִלְאוּ אוֹתוֹ הֶמְיַת פְּלָאִים.</p>

<p>וּכְמוֹ מִקַּצְוֵי עַד, מֵאַפְסֵי תֹהוּ</p>

<p>הִרְהוּרִים סְתוּמִים אֶל-הַלֵּב יָבֹאוּ,</p>

<p>וּמֹשְׁכִים אוֹתוֹ שָׁמָּה, שָׁמָּה, שָׁמָּה –</p>

<p>לִקְצוֹת מֶרְחַקֵּי עַד, אֶל אַפְסֵי דְמָמָה,</p>

<p>הַרְחֵק מִפֹּה, לִמְקוֹם מִשָּׁם תֵּצֶאנָה</p>

<p>בְּנוֹת קוֹל, הֲבָרוֹת פְּלִיאוֹת – וּתְמוּגֶינָה.</p>

<p>וּכְמוֹהֶן גַּם-בִּלְבָבִי עָמֹק עָמֹק</p>

<p>חֲלוֹם פֶּלִאי נוֹשָׁן נֵעוֹר דּוּמָם, נָמוֹג.</p>

<p>אָז אָבִין אֲנִי אָנָה לִבִּי כֹּה קְרָאָנִי</p>

<p>מֵעוֹדִי עַד-הַיּוֹם – וּמָה עֲרִירִי אָנִי!</p>

<p>וְשַׂר-הַלַּיְלָה בְּקוֹל דְּמָמָה דַקָּה</p>

<p>עֹמֵד עָלַי וְלֹחֵשׁ עַל-הַמַּכָּה.</p>

<p>וּבְכָל-הַיְקוּם מִלְמַעְלָה וּמִתַּחַת</p>

<p>לֹא-תֹאבַד לְבַטָּלָה נְשִׁימָה אַחַת.
<br><br />
עוֹד רָז בֹּלֵעַ רָז בִּמְצוּלַת דְּמָמָה דַקָּה –</p>

<p>וְאָזְנִי כְּבָר הִשְׁלִיכָה שָׁמָּה חַכָּה,</p>

<p>וַתָּצָד דְּמִי וְקוֹל, וּמִמַּעֲמַקִּים</p>

<p>כְּבָר עֵינִי חָתְרָה שִׁפְעַת הַמַּחֲשַׁכִּים,</p>

<p>וַתִּשְׁמֹר רַגְלֵי נֶשֶׁף אַט יִתְהַלָּךְ,</p>

<p>כִּיעָף כְּרוּב קַל וּכְמֻטּוֹת כַּנְפֵי מַלְאָךְ.
<br><br />
וּמְעַט מְעַט נָגֹלּוּ פְנֵי הַלּוֹט</p>

<p>וַיָּקֵא צֵל אֶת-צֵל, סוֹד גִּלָּה סוֹד.</p>

<p>וְקוֹל לַקּוֹל, וְקַו לָקָו, וְצֵל לַצֵּל –</p>

<p>וָאַכִּיר אוֹתְךָ בְּכָל-צְפוּנֶיךָ, שַׂר שֶׁל-לֵיל!</p>

<p>עַל-מֶרְחַב אֶרֶץ אֶשְׁמַע נִיד כְּנָפֶיךָ,</p>

<p>נִשְׁמָתְךָ אָחוּשׁ, אָבִין הִרְהוּרֶיךָ.</p>

<p>מִדְּמִי רְחוֹבוֹת רֵיקִים חִדְלֵי אִישִׁים,</p>

<p>מִשֶּׁקֶט בָּתִּים עוֹמְדִים וּמַחֲרִישִׁים</p>

<p>כְּאִלְּמִים מִקַּרְקָעָם עַד-גַּגּוֹתָם</p>

<p>וְשֹׁמְרִים, סְתוּמֵי חַלּוֹן, תַּעֲלוּמוֹתָם;</p>

<p>מֵאֶשְׁנָב בּוֹדֵד מֵאִיר שָׁם מִפִּנַּת גַּג</p>

<p>בִּקְצֵה הָרְחוֹב וּמְסַנֵּן אוֹר בְּעַד מָסָך דַּק,</p>

<p>מֵאֵד הָאוֹר הַקָּלוּשׁ, אוֹר הָרְמִיָּה,</p>

<p>הַפָּרוּשׂ הַרְחֵק בָּעֲרָפֶל כַּיְרִיעָה</p>

<p>עַל-גַּפֵּי מְרוֹמֵי קֶרֶת שָׁם מִלְמָעְלָה;</p>

<p>מִבַּת-קוֹל תְּרוּעַת חֲצֹצְרָה, גְּנֻבְתִי לָיְלָה,</p>

<p>אֲשֶׁר מִמְקוֹם עַלִּיזִים נָסָה, הִתְפּוֹצָצָה,</p>

<p>וּכְמוֹ מֵרֹאשׁ הַגָּג עָלַי קָפָצָה;</p>

<p>מִתְּנוּמַת הָעֲשָׂבִים, מִמְשַׁק הַקִּמְּשׁוֹנִים,</p>

<p>מִפְּלֵיטֵי קוֹלוֹת אֹבְדִים בַּמֶּרְחַקִּים –</p>

<p>מִכֻּלָּם אָחוּשׁ, אֶשְׁמַע רְמָזִים דַּקִּים</p>

<p>לַחֲלוֹמוֹת פְּלָאִים, חֲלוֹמוֹת בְּלִי פִתְרוֹנִים.</p>
</blockquote>

<br>  

<p>תרנ&quot;ט.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/642">https://benyehuda.org/read/642</a></div></body></html>