<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אִגֶּרֶת קְטַנָּה</title>
	<meta name="author" content="חיים נחמן ביאליק"/>
</head>
<body>

<p>מִן־הַגּוֹלָה לְאָחִי בְצִיּוֹן</p>

<br>  

<blockquote>
<p>שְׂדוֹת בָּר, נַחֲלַת אָבוֹת, וּמֶרְחָב וּדְרוֹר –</p>

<p>הֲיֵשׁ עוֹד בָּאָרֶץ מְבֹרָך כָּמוֹךָ?</p>

<p>וַאֲנִי פֹה אָחִיךָ קָפָאתִי בַקֹּר,</p>

<p>אָנוּעַ כַּכֶּלֶב בְּאֶרֶץ נְבוֹכָה;</p>

<p>מְגֹרָשׁ בְּמַקְלוֹת, מְכֻלְכַּל פֵּרוֹרִים,</p>

<p>נֶעֱזָב וְנִשְׁכָּח מִלֵּב וּמֵאֵל.</p>

<p>הַאֻמְנָם שָׁכַחְתָּ אֶת־טַעַם הַמְּרוֹרִים,</p>

<p>שֶׁיַּחְדָּו אָכַלְנוּ בְּגָלוּת הַחֵל?</p>
</blockquote>

<br>  

<blockquote>
<p>גַּם־עַתָּה עוֹד הִנְנִי תֹּעֶה כַּצֹּאן,</p>

<p>אֶת־גִּזִּי, אֶת־חֲלָבִי וּבְשָׂרִי יִקָּחוּ,</p>

<p>וְשֵׁבֶט הַנֹּגֵשׂ לֹא־יֹאמַר עוֹד הוֹן,</p>

<p>עוֹד יִסְגֹּר עָלַי מִרְעֶה כָרִים וָאָחוּ;</p>

<p>לֹא־נֶחְקַר עֲדֶנָּה אִם־יֵשׁ קֵבָה רְעֵבָה</p>

<p>בְּבִטְנִי הָרֵיקָה, אִם־גַּם אֲנִי אִישׁ.</p>

<p>לְפִי־שָׁעָה אֲנַשֵּׁם וְאֶרְעַב בִּגְנֵבָה,</p>

<p>אֶתְפַּרְנֵס כַּכֶּלֶב שְׂבַע קָלוֹן וָרִישׁ.</p>
</blockquote>

<br>  

<blockquote>
<p>וְאַתָּה – הַמְאֻשָּׁר! לְךָ מֶרְחָב מִסָּבִיב,</p>

<p>דֵּי אַוֵּר לִנְשִׁימָה, דֵּי שֶׁמֶשׁ, דֵּי צֵל.</p>

<p>אִם־תַּעֲבֹד קָשֶׁה – הוֹי, אָחִי הֶחָבִיב!</p>

<p>לַעֲבֹד וְלִסְבֹּל צִוָּנוּ גַם־אֵל.</p>

<p>לֹא תִזְרַע אֶל־קוֹצִים, לֹא תִיגַע לָרִיק,</p>

<p>עוֹד תִּרְאֶה עֵת יִגְמַל עֲמָלְךָ וְרָבָה;</p>

<p>עוֹד יִבְעַר יִתְלַקַּח כַּלַּפִּיד הַזִּיק</p>

<p>צָפַנְתָּ בִלְבָבְךָ בְּצֵאתְךָ נְדָבָה.</p>
</blockquote>

<br>  

<blockquote>
<p>הֵן זֶרַע יְשָׁרִים לֹא־יֹאבַד בַּצִּיָּה –</p>

<p>וַאֲנִי אֶזְרֶה כֹחִי לָרוּחַ, וּכְמוֹץ</p>

<p>יְסֹעַר פָּעֳלִי אֶל אֶרֶץ שְׁאִיָּה;</p>

<p>אֵל אֵרַר אַדְמָתִי לַצְמִיחַ לִי קוֹץ.</p>

<p>כָּל־יָמַי אָנוּעַ, אֲשׁוֹטֵט, אֲשׁוֹטֵט,</p>

<p>אֶלָּחֵם בִּצְלָלִים וְאֶבְנֶה בַחוֹל;</p>

<p>כִּצְנִינִים הָיִיתִי לִשְׁכֵנַי, וּלְשׁוֹטֵט</p>

<p>בְּעֵינֵי מְשַׂנְאַי, עַל־נַפְשִׁי לָעֹל.</p>
</blockquote>

<br>  

<blockquote>
<p>לְפָנִים אָהַבְתִּי צָרוֹתַי, וּבְתֹם</p>

<p>לְבָבִי הִצְדַּקְתִּי אֶת־שֵׁבֶט מוּסָרִי;</p>

<p>קָרָאתִי לִדְמָעוֹת, קִדַּשְׁתִּי יוֹם צוֹם –</p>

<p>וָאֶפְשֹׁט בִּמְנוּחָה לַשַּׂכִּין צַוָּארִי;</p>

<p>אַךְ עַתָּה, אֲהָהּ, אֵין בִּי אֵמוּן נְעוּרַי,</p>

<p>נוֹאַשְׁתִּי מֵרַחֲמִים, מִבְטַחִי בֵּית עָשׁ;</p>

<p>חָדַלְתִּי, יְדִידִי, מֵחַבֵּב יִסּוּרַי,</p>

<p>כִּי מָאַס גַּם־אֵלִי אֶת־מִשְׁפַּט הָרָשׁ.</p>
</blockquote>

<br>  

<blockquote>
<p>אֵין <strong>תַּכְלִית</strong> לִנְדוּדַי, אֵין קְדֻשַּׁת הַשֵּׁם,</p>

<p>סָר צֵל אֱלֹהִים, סָרָה רוּחַ הַקְּדֻשָּׁה,</p>

<p>גַּם־בִּכְיִי לֹא הוּא, גַּם תַּחֲנוּנַי לֹא־הֵם –</p>

<p>אֶתְחַנֵּן וְאֵבְךְּ – כִּי מַכָּתִי אֲנוּשָׁה.</p>

<p>אֶתְחַנֵּן כַּנּוֹאָשׁ וְאֵבְךְּ מִלֵּב קַר,</p>

<p>אֵאָנַח מִלֵּב מָלֵא אֵפֶר וָבֹשֶׁת;</p>

<p>וְאֵבְךְּ – אַף אִם־אֵדַע כִּי־דִמְעִי כִּמְטַר</p>

<p>שְׁמֵי בַרְזֶל בַּצִּיּוֹת עַל־אֶרֶץ נְחֹשֶת.</p>
</blockquote>

<br>  

<blockquote>
<p>אַגָּדוֹת נוֹשָׁנוֹת נַשּׁוּנִי עֲמַלִי,</p>

<p>בַּחֲלוֹמוֹת וּמְשָׁלִים יִשַּׁנְתִּי הַכְּאֵב,</p>

<p>אַךְ־עַתָּה בָּא רוּחַ וַיִּשָּׂא מְשָׁלִי,</p>

<p>וַיָּגָז אֶת־חֲלוֹמִי – וּמְלֵא רִיק הַלֵּב.</p>

<p>&#8220;כֹּף רֹאשְׁךָ! שָׂא עֹל!&#8221; – עַל־שֵׁם מָה? עַל־שֵׁם מִי?</p>

<p>מָה אוֹעִיל כִּי־אֶסְבֹּל? מִי יִרְצֶה קָרְבָּנִי?</p>

<p>הוֹי, קִרְאוּ לִי דְרוֹר וַאֲגַדְּלָה אֶת־שְׁמִי,</p>

<p>אַגְדִּילָה מַעֲשָׂי, אֲקוֹמֵם חֻרְבָּנִי.</p>
</blockquote>

<br>  

<blockquote>
<p>כָּעָם גְּבוּרָתִי, גַּם־בִּי דֵּי אֱיָל!</p>

<p>הוֹצִיאוּ לַמֶּרְחָב אֶת־כֹּחִי הַכָּלוּא;</p>

<p>מֵרֵיחַ הַשָּׂדֶה יַפְרִיח עַם דָּל,</p>

<p>כַּדֶּשֶׁא תִפְרַחְנָה עַצְמוֹתַי שֶׁבָּלוּ.</p>

<p>הַכַּרְמֶל, הַשָּׁרוֹן גְּדֵלוּנִי מֵאָז,</p>

<p>וּבְשַׁד יָזוּב חָלָב יַלְדוּתִי פִנֵּקוּ,</p>

<p>שִׂיא הַרְרֵי עוֹלָם שָׂמַנִי עַם־עָז,</p>

<p>הָרוּחוֹת הַטְּהוֹרוֹת עַצְמוֹתַי חִזֵּקוּ.</p>
</blockquote>

<br>  

<blockquote>
<p>מִמְּרוֹם הָרֵי לְבוֹנָה, מֵרֹאשׁ גִּבְעוֹת מֹר</p>

<p>גַּם־זֶרַע אֲדֹנָי לִצְדָקָה זָרָעתִּי,</p>

<p>וּבְקוֹל חֲצֹצְרַת תְּרוּעָה הַמְחַצְצֵר &#8220;דְּרוֹר!&#8221;</p>

<p>הִרְעַשְׁתִּי הַלְּבָנוֹן וַאֲרָזָיו זִעְזָעְתִּי –</p>

<p>אַיֶּךָּ, יוֹם קֵיצִי? אַיֶּךָּ, אֲבִיבִי?</p>

<p>מַדּוּעַ לֹא תַבִּיט הַשֶּׁמֶשׁ אֵלָי?</p>

<p>רַק־קֹר, עָבֵי חֹרֶף&#8230; הֲתִרְאֶה, חֲבִיבִי,</p>

<p>אֶת־סִדְרֵי בְרֵאשִׁית מִשְׁתַּנִּים עָלָי?</p>
</blockquote>

<br>  

<blockquote>
<p>אֵין תִּקְוָה פֹה, אָחִי, כְּבָר כָּלָה הַקֵּץ,</p>

<p>פַּס חֶסֶד אֱלֹהַּ, בַּל־יַעַשׂ יְשׁוּעוֹת;</p>

<p>אֵין תִּקְוָה לַיּוֹנָה בְּצִפָּרְנֵי הַנֵּץ –</p>

<p>וְעַתָּה שְׁתֵּי עֵינַי מִזְרָחָה נְשׂוּאוֹת;</p>

<p>עוֹד טֶרֶם אָבִינָה מַה־יִּהְיוּ חֲלוֹמוֹתָי –</p>

<p>וְנַפְשִׁי כַּצִּפּוֹר בַּהֲרִיחָה יוֹם דְּרוֹר.</p>

<p>זֹה מַשְׂאַת כָּל־נַפְשִׁי, זֹה תִּקְוַת תִּקְוֹתָי,</p>

<p>יְרֵחִי וְשִׁמְשִׁי הַיּוֹצְקִים בִּי אוֹר;</p>
</blockquote>

<br>  

<blockquote>
<p>זֶה כּוֹכַב הַזָּהָב, זֶה עַמּוּד הָאֵשׁ,</p>

<p>הַמְּאִירִים אֶת־דַּרְכִּי, מַגִּיהִים אֶת־לֵילִי;</p>

<p>זֶה קוֹל הַמְנַחֲמֵנִי וְלֹחֵשׁ לִי: יֵשׁ</p>

<p>לִי תִקְוָה, לֹא־אָבְדָה תוֹחַלְתִּי מֵאֵלִי.</p>

<p>וּכְבָר עֵינַי רֹאוֹת הַצִּצִּים הָרַכִּים,</p>

<p>הַצּוֹמְחִים כַּתִּקְוָה בְּנֶפֶשׁ כָּל־חָי.</p>

<p>לְקַוֹּת אֶחְפֹּצָה, וְאַשְׁרֵי הַמְחַכִּים –</p>

<p>עֲבֹד וּסְבֹל, אָחִי, בְּשֵׁם אֲדֹנָי!</p>
</blockquote>

<br>  

<p>אלול, תרנ&quot;ד</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5534">https://benyehuda.org/read/5534</a></div></body></html>