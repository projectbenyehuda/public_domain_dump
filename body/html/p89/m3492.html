<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶצְבְּעוֹנִי</title>
	<meta name="author" content="חיים נחמן ביאליק"/>
</head>
<body>

<blockquote>
<p>–  מִי זֶה דוֹפֵק עַל חַלּוֹנִי?</p>

<p>–  &#8220;נַעַר קָטֹן אֶצְבְּעוֹנִי!&#8221;</p>

<p>–  נַעֲרִי, זְעִירִי, מַה-שְּׁמֶךָ?</p>

<p>מִי אָבִיךָ, מִי אִמֶּךָ?</p>

<p>–  &quot;אֵין מוֹלֶדֶת לִי וָשֵׁם,</p>

<p>אֵין לִי אָב וְאֵין לִי אֵם.&quot;</p>

<p>–  וּמֵאַיִן תָּבֹא, נָעַר?</p>

<p>–  &#8220;בָּא אֲנִי מִשּׁוּט בַּיַעַר.&#8221;</p>

<p>–  צֵידָה יֵשׁ לְךָ לַדֶּרֶךְ?</p>

<p>–  &quot; אֵין לִי צֹרֶךְ, אֵין לִי צֹרֶךְ,</p>

<p>כָּל הָאָרֶץ לִי הִיא, לִי הִיא.
<br><br />
מַשְׁקִי טַל, וּפֶרַח – גְּבִיעִי.</p>

<p>סוּס רְכוּבִי – חַרְגֹּל שָׂדָי,</p>

<p>קוּר עַכָּבִישׁ שׁוֹט בְּיָדָי.</p>

<p>זְבוּבֵי רִקְמָה, דְּבוֹרֵי זָהָב,</p>

<p>מָן יָבִיאוּ לִי בָּרָעָב,</p>

<p>וּלְתִפְאֶרֶת, לִי תּוֹפֶרֶת</p>

<p>כְּתֹנֶת פַּסִּים הַצִּפּוֹרֶת&#8230;&quot;
<br><br />
–  וְּבְלֵיל סַגְרִיר, לֵיל חֲשֵׁכָה</p>

<p>אֵיפֹה תָּלִין, תִּשְׁכַּב אֵיכָה?</p>

<p>–  &quot;רֹאשׁ פִּטְרִיָּה צֵל וְגַג לִי,</p>

<p>שָּם מָנוֹחַ אֶמְצָא לְרַגְלִי.</p>

<p>הִנֵּה עַרְשִׂי, עֶרֶשׂ נַנָּס,</p>

<p>קְלִפַּת אֱגוֹז בָּהּ אֶתְכַּנָּס,</p>

<p>כַּפִּי לִמְרַאֲשׁוֹתַי כָּרִי,</p>

<p>עָלֶה יָרוֹק – מִכְסֵה בְּשָׂרִי.</p>

<p>כָּל-הַלַּיְלָה עִם הַפַּנָּס</p>

<p>שׁוֹמְרָה לִי וּלְרֹאשִׁי עֵרָה</p>

<p>הַגַּחְלִילִית, יָאִיר נֵרָהּ.&quot;
<br><br />
–  מָתַי תָּקוּם, מָתַי תֵּעוֹר?</p>

<p>–  &quot;מָתַי? אַךְ הַבֹּקֶר יֵאוֹר!</p>

<p>קֶרֶן זָהָב תַּשְׁקֵנִי,</p>

<p>תִּפְקַח אֶת עֵינִי וּתְעִירֵנִי.</p>

<p>אָקוּם, אֶרְחַץ וְאָטוּס שׁוּב</p>

<p>עִם הַדְּבוֹרָה וְעִם הַזְּבוּב.</p>

<p>כָּל הַחוֹרִים אֲנִי מָלֵא,</p>

<p>דָּבָר מֶנִּי לֹא יִפָּלֵא,</p>

<p>וּבִרְאוֹתִי אֵם וְתִינוֹקָהּ</p>

<p>בְּעַד הַחַלּוֹן – לוֹ אֶדְפֹּקָה,</p>

<p>אֶקְרָא שָׁלוֹם לוֹ וּבְרָכָה,</p>

<p>לוֹ וּלְרֹאש כָּל-הַמִּשְׁפָּחָה&#8230;&quot;</p>

<p>–  סוּרָה, נַעֲרִי, שֵׁב נָא אִתִּי,</p>

<p>שְׁתֵה מִכּוֹסִי, שְׂבַע מִפִּתִּי&#8230;
<br><br />
–  &quot;לֹא, כִּי, לֹא כִּי, לֹא, תִּינוֹקִי!</p>

<p>אָץ לִי דַרְכִּי, אָץ לִי שְׂחוֹקִי,</p>

<p>מָחָר אָבֹא שֵׁנִית בְּרִנָּה</p>

<p>וּמַטְעַמִּים לִי הָכִינָה,</p>

<p>וְעַתָּה, שָׁלוֹם! אֵין לִי פְּנָי,</p>

<p>שָׁלוֹם, שָׁלוֹם, כֹּה לֶחָי!..&quot;
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/3492">https://benyehuda.org/read/3492</a></div></body></html>