<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מגילת האש</title>
	<meta name="author" content="חיים נחמן ביאליק"/>
</head>
<body>

<p><strong>מֵאַגָּדוֹת הַחֻרְבָּן</strong></p>

<br>  

<h2 id="א">א</h2>

<p>כָּל הַלַּיְלָה רָתְחוּ יַמֵּי לֶהָבוֹת וְהִשְׁתַּרְבְּבוּ לְשׁוֹנוֹת אֵשׁ מֵעַל הַר-הַבָּיִת. כּוֹכָבִים נִתְּזוּ מִן-הַשָּׁמַיִם הַקְּלוּיִים וַיִּתְּכוּ רְשָׁפִים רְשָׁפִים אַרְצָה. הֲבָעַט בְּכִסְאוֹ אֱלֹהִים וַיְּנַפֵּץ לִרְסִיסִים כִּתְרוֹ?</p>

<p>וְקִרְעֵי עֲנָנִים מְאָדָּמִים, טְעוּנֵי דָם וָאֵשׁ, תָּעוּ בְּמֶרְחֲבֵי הַלָּיְלָה. וַיְּתַנּוּ בֵין הֶהָרִים הָרְחוֹקִים אֶת-זַעַם אֵל נְקָמוֹת, וַחֲמָתוֹ בֵּין צוּרֵי הַמִּדְבָּר הִגִּידוּ. הֲקָרַע אֱלֹהִים אֶת-הַפָּרְפּוּרִיָּה וַיִּזֶר קְרָעֶיהָ לָרוּחַ?</p>

<p>וַתְּהִי חִתַּת אֱלֹהִים עַל-הֶהָרִים הָרְחוֹקִים וְחִיל אָחַז אֶת-צוּרֵי הַמִּדְבָּר הַזּוֹעֲפִים: <strong>אֵל נְקָמוֹת יְיָ, אֵל נְקָמוֹת הוֹפִיעַ!</strong></p>

<p>הִנֵּה הוּא אֵל נְקָמוֹת, הוּא בִּכְבוֹדוֹ וּבְעַצְמוֹ. שָׁלֵו וְנוֹרָא הוּא יוֹשֵׁב עַל-כִּסֵּא אֵשׁ בְּלֵב יָם הַלֶּהָבָה. מַעֲטֵהוּ שַׁלְהֶבֶת אַרְגָּמָן וַהֲדוֹם רַגְלָיו גֶּחָלִים בֹּעֲרוֹת. כִּתְּרוּהוּ דַּהֲרוֹת אִשִּׁים, מָחוֹל אַכְזָרִי קוֹדֵחַ סְבִיבוֹ. עַל-רֹאשׁוֹ תִּשָּׁאֶה לֶהָבָה, גּוֹמַעַת בַּצָּמָא חֲלַל הָעוֹלָם. וְהוּא שָׁלֵו וְנוֹרָא יוֹשֵׁב וּזְרֹעוֹתָיו נְתוּנוֹת עַל-לִבּוֹ. מַרְחִיב לֶהָבוֹת בְּמַבָּט עֵינָיו וּמַעֲמִיק מְדוּרוֹת בְּנִיד עַפְעַפָּיו. הָבוּ לַיָי, דּוֹהֲרִים דּוֹלְקִים, הָבוּ לַיָי מְחוֹל לַהַט וָאֵשׁ!</p>

<br>  

<h2 id="ב">ב</h2>

<p>וּכְשֶׁנִּצְנֵץ הַשַּׁחַר עַל-הֶהָרִים וְאֵדִים חֲוַרְוָרִים פָּשְׁטוּ בָעֲמָקִים – וַיִּשְׁקְטוּ יַמֵּי הַלֶּהָבָה וַתִּשְׁקַעְנָה לְשׁוֹנוֹת הָאֵשׁ מֵהֵיכַל יְיָ הַשָּׂרוּף עַל-הַר הַבָּיִת.</p>

<p>וּמַלְאֲכֵי הַשָּׁרֵת נֶאֶסְפוּ כְּמִשְׁפָּטָם בְּמִקְהֲלוֹת קֹדֶשׁ לֵאמֹר שִׁיר שֶׁל-שַׁחֲרִית, וַיִּפְתְּחוּ אֶת-חַלּוֹנֵי הָרָקִיעַ, וַיִּשְׁלְחוּ רֹאשָׁם מוּל הַר-הַבַּיִת, לִרְאוֹת, הֲנִפְתְּחוּ דַלְתוֹת הַהֵיכָל וְאִם-עָלָה עֲתַר עֲנַן הַקְּטֹרֶת?</p>

<p>וַיִּרְאוּ וְהִנֵּה יְיָ אֱלֹהִים צְבָאוֹת עַתִּיק יוֹמִין יוֹשֵׁב עִם-דִּמְדּוּמֵי הַשַּׁחַר עַל- הַמַּשּׁוּאוֹת. מַעֲטֵהוּ תִּימְרוֹת עָשָׁן וַהֲדוֹם רַגְלָיו עָפָר וָאֵפֶר. רֹאשׁוֹ שָׁמוּט בֵּין זְרוֹעוֹתָיו וְהַרְרֵי הַיָּגוֹן עַל-רֹאשׁוֹ. מַחֲרִישׁ וְשׁוֹמֵם הוּא יוֹשֵׁב וּמַבִּיט אֶל-הֶחֳרָבוֹת. זַעַף כָּל-עוֹלָמִים הִקְדִּיר עַפְעַפָּיו, וּבְעֵינָיו קָפְאָה הַדְּמָמָה הַגְּדוֹלָה.</p>

<p>וְהַר הַבַּיִת עוֹדֶנּוּ עָשֵׁן כֻּלּוֹ. עִיֵּי אֵפֶר, תִּלֵּי רֶמֶץ וְאוּדִים עֲשֵׁנִים יַחַד נֶעֶרָמוּ, וְגֶחָלִים לֹחֲשׁוֹת, צִבּוּרִים צִבּוּרִים, נוֹצְצוֹת כַּעֲרֵמוֹת אֶקְדָּח וְכַדְכֹּד בְּדוּמִיַּת שָׁחַר.</p>

<p>וַאֲרִי הָאֵשׁ אֲשֶׁר-יִרְבַּץ עַל-הַמִּזְבֵּחַ תָּמִיד יוֹמָם וָלַיְלָה – גַּם-הוּא דָעַךְ וְאֵינֶנּוּ. עוֹד תַּלְתַּל יָתוֹם אֶחָד מִקְצֵה רַעֲמָתוֹ מְהַבְהֵב וְרוֹעֵד וְגוֹסֵס עַל-גַּל הָאֲבָנִים הַשְּׂרוּפוֹת בְּדוּמִיַּת שָׁחַר.</p>

<p>וַיֵּדְעוּ מַלְאֲכֵי הַשָּׁרֵת אֵת אֲשֶׁר-עָשָׂה לָהֶם הָאֱלֹהִים. וַיִּזְדַּעְזְעוּ מְאֹד, וַיִּרְעֲדוּ עִמָּם כָּל-כּוֹכְבֵי הַבֹּקֶר; וַיָּלִיטוּ הַמַּלְאָכִים אֶת-פְּנֵיהֶם בְּכַנְפֵיהֶם, כִּי-יָרְאוּ מֵהַבִּיט אֶל-צַעַר הָאֱלֹהִים.</p>

<p>וַתֵּהָפֵךְ שִׁירָתָם בַּשַּׁחַר הַהוּא לְקִינָה חֲרִישִׁית וּנְהִי דְמָמָה דַקָּה. דּוּמָם פָּרְשׁוּ</p>

<p>וּבָכוּ, מַלְאָךְ לְנַפְשׁוֹ מַלְאָךְ לְנַפְשׁוֹ, וַיֵּבְךְּ בִּדְמָמָה כָּל הָעוֹלָם עִמָּם&#8230;</p>

<p>וַאֲנָחָה חֲרִישִׁית אַחַת, חֲרִישִׁית וַעֲמֻקָּה, מִכְּנַף הָאָרֶץ עָלְתָה וּפָשְׁטָה – וַתִּשָּׁבֵר בְּדוּמִיַּת הַבְּכִיָּה&#8230; נִשְׁבֹּר נִשְׁבַּר לֵב הָעוֹלָם, וְלֹא-יָכֹל עוֹד אֱלֹהִים לְהִתְאַפֵּק. וַיִּיקַץ יְיָ וַיִּשְׁאַג כְּאַרְיֵה וַיִּסְפֹּק אֶת-כַּפָּיו, וַתֵּעָל הַשְּׁכִינָה מֵעַל הֶחֳרָבוֹת וַתָּבֹא בַּמִּסְתָּרִים.</p>

<br>  

<h2 id="ג">ג</h2>

<p>וְאַיֶּלֶת הַשַּׁחַר זָרְחָה בִּצְנִיעוּת יְגוֹנָהּ נֶגֶד הַר הַבָּיִת; מִשַּׁפְרִיר הַתְּכֵלֶת אֶל-הֶחֳרָבוֹת הִשְׁקִיפָה, וְרִיסֶיהָ, רִיסֵי הַכֶּסֶף, רָעֲדוּ בִדְמָמָה.</p>

<p>וּמַלְאָךְ צָעִיר אֶחָד, עֲגוּם עֵינַיִם וּנְקִי כָנָף, שׁוֹמֵר פְּנִינֵי הַדִּמְעָה הַכְּמוּסָה בְכוֹס הַיָּגוֹן הָאִלֵּם, רָאָה מֵעַל אַיֶּלֶת הַשַּׁחַר אֶת-תַּלְתַּל הָאֵשׁ שְׁאֵרִית הָאֲרִיאֵל, כְּשֶׁהוּא מְהַבְהֵב וְרוֹעֵד וְגוֹסֵס בֵּין הָאֲבָנִים הַשְּׂרוּפוֹת עַל-הַר הַבָּיִת.</p>

<p>וַיֶּחֱרַד לְבַב הַמַּלְאָךְ וַיֵּצֶר לוֹ מְאֹד, פֶּן-תִּכְבֶּה גַּחֶלֶת יְיָ הָאַחֲרוֹנָה, וְנִכְחֲדָה אֵשׁ הַקֹּדֶשׁ מִן-הָאָרֶץ, וְאָבַד נִיר לְעַם יְיָ וּלְבֵיתוֹ עַד-עוֹלָם.</p>

<p>וַיְּמַהֵר וַיָּעָף מֵעַל אַיֶּלֶת הַשַּׁחַר, וּמַחְתַּת אֵשׁ בְּיָדוֹ, וַיֵּרֶד עַל-חָרְבוֹת הַר הַבַּיִת, וַיֶּחֱרַד אֶל-מְקוֹם הַמִּזְבֵּחַ, וַיַּחְתֶּה אֶת-שַׁלְהֶבֶת יְיָ מִן-הַיְּקוֹד, וַיִּפְרֹשׂ כְּנָפָיו וַיָּעֹף.</p>

<p>וּמַרְגָּלִית דִּמְעָה נָפְלָה מֵעֵינֵי הַמַּלְאָךְ וַתִּשְׁקַע בִּרְתִיחָה בְּגַל הָרֶמֶץ, הִיא הַפְּנִינָה הַיְחִידִית אֲשֶּר גָּרַע הַמַּלְאָךְ מִכּוֹס הַיָּגוֹן הָאִלֵּם, דִּמְעַת יְשׁוּעָה וְרַחֲמִים אֶל-הִנָּצֵל שְׁאֵרִית אֵשׁ הָאֱלֹהִים.</p>

<p>וַיֵּדֶא הַמַּלְאָךְ בֵּין עַרְפִּלֵי טֹהַר וְשַֹלְהֶבֶת הַקֹּדֶשׁ בִּימִינוֹ. אַמֵּץ יְאַמְּצֶנָּה אֶל-לִבּוֹ וְאֶל-שְׂפָתָיו יַגִּיעֶנָּה. לְפָנָיו תָּדוּץ אַיֶּלֶת הַשַּׁחַר וּלְבָבֹו מְקוֹר תִּקְוָה וְנִחוּמִים.</p>

<p>וַיְבִיאֶנָּה אֶל-אִי שׁוֹמֵם וַיַּנִּיחֶנָּה שָׁם עַל-שֵׁן-סֶלַע מָצוֹק. רוֹם נָשָׂא עֵינָיו הָעֲגוּמוֹת וּשְׂפָתָיו לָחֲשׁוּ בִדְמָמָה:</p>

<p>– אֱלֹהֵי הָרַחֲמִים וְהַיְשׁוּעוֹת! אַל-נָא תִכְבֶּה גַחַלְתְּךָ הָאַחֲרוֹנָה לְעוֹלָמִים!</p>

<p>וֶאֱלֹהִים רָאָה לִלְבַב הַמַּלְאָךְ נְקִי הַכְּנָפַיִם וַיְחַיֶּה אֶת-הַשַּׁלְהֶבֶת; וַיְּצַו עָלֶיהָ אֶת אַיֶּלֶת הַשַּׁחַר, וַיֹּאמַר: &#8220;הִזָּהֲרִי, בִּתִּי, בְּגַחַלְתִּי וְלֹא תִכְבֶּה, כִּי כְּבָבַת עֵינִי הִיא לִי. עִמְדִי וּרְאִי מַה-יֵעָשֶׂה בָּהּ&#8221;.</p>

<p>וַתַּעֲמֹד אַיֶּלֶת הַשַּׁחַר בָּרָקִיעַ כְּנֶגֶד הַשַּׁלְהֶבֶת הַקְּטַנָּה, וַתִּרְמֹז לָהּ מִמָּרוֹם בְּאַהֲבַת אֵלֶם רְחוֹקָה וּבְגַעְגּוּעֵי צְנִיעוּת. וַתִּצְּרֶנָּה בְּאִי יְשִׁימוֹן, לַבְּקָרִים תִּפְקְדֶנָּה בְּנֹגַהּ זַרְחָהּ, וַתֵּט אֵלֶיהָ קֶרֶן חֶסֶד וְנֶחָמָה.</p>

<p>וְהַמַּלְאָךְ הַצָּעִיר עֲגוּם הָעֵינַיִם עָף אֶל-מְקוֹמוֹ לִשְׁמֹר אֶת-הַדִּמְעָה הַכְּמוּסָה בְכוֹס הַיָּגוֹן הָאִלֵּם כְּשֶׁשָּׁמָר; וְאוּלָם עֵינָיו עָמְקוּ וְעָגְמוּ מִשֶּׁהָיוּ, וְעַל-לִבּוֹ וּשְׂפָתָיו צָרֶבֶת אֵשׁ, מִכְוָה אֲשֶׁר לֹא-תֵרָפֵא לְעוֹלָם, כִּי נָגֹעַ נָגְעָה בָּם אֵשׁ הַקֹּדֶשׁ עַד לְאֵין מַרְפֵּא.</p>

<br>  

<h2 id="ד">ד</h2>

<p>וּבָעֵת הַהִיא הוֹלִיךְ הָאוֹיֵב בָּאֳנִיּוֹת מִשְּׁבִי יְרוּשָלַיִם מָאתַיִם בַּחוּרִים וּמָאתַיִם בַּחוּרוֹת. כֻּלָּם טְהוֹרִים בְּנֵי טְהוֹרִים, עָפְרֵי חֶמֶד מֵהַרְרֵי יְהוּדָה. טַל הַנֹּעַר עוֹד יָלִין בְּתַלְתַּלֵּיהֶם וְזֹהַר שְׁמֵי צִיּוֹן מֵעֵינֵיהֶם יַעֲרֹף. אֲבִיהֶם – הַצְּבִי יִשְׂרָאֵל, וְאִמָּם – אַיֶּלֶת הַשָּׂדֶה.</p>

<p>וַתִּמְעַט בְּעֵינֵי הָאוֹיֵב כִּי הִתְעַלֵּל בָּם וַיְשַׁקֵּץ לָנֶצַח אֶת-שִׁיַרת חַיֵּיהֶם הָרַעֲנַנִּים – וַיֹּאמֶר עוֹד לְכַלּוֹת נַפְשָׁם בְּשִׁמָּמוֹן וַלַהֲמִיתָם מִיתָה מְמֻשֶּׁכֶת בָּרָעָב וּבַצָּמָא. וַיַּפְשִׁיטֵם עֲרֻמִּים וַיּוֹרִידֵם אֶל-הָאִי הַשּׁוֹמֵם הַהוּא. אֶת-הַבַּחוּרִים לְבָד, אֶל-עֵבֶר הָאִי מִזֶּה, וְאֶת- הַבַּחוּרוֹת לְבָד, אֶל-הָעֵבֶר הַשֵּׁנִי מִזֶּה, וַיַּעַזְבֵם שָׁם.</p>

<p>כִּי אָמַר הָאוֹיֵב הַבְּלִיַעַל: יֵחָצוּ – וְיִכָּפֵל מַשָּׂא אֲסוֹנָם! יִתְעוּ אֵלֶּה לְבַד וְאֵלֶּה לְבַד בָּאִי הַשּׁוֹמֵם, וְאַל-יִרְאוּ וְאַל-יִמְצְאוּ אֵלֶּה אֶת-אֵלֶּה, עַד יְבֹשֶׁת נַפְשָׁם וְהִמֵּק לְבָבָם וּכְבוֹת אוֹר עֵינִֵיהֶם; וּבִהְיוֹת כְּפֶשַׂע בֵּינֵיהֶם וִידֵיהֶם שְׁלוּחוֹת אֵלֶּה לִקְרַאת אֵלֶּה – וְהִתְעַוְּתוּ פְנֵיהֶם פִּתְאֹם, וּפָקוּ בִרְכֵּיהֶם וְנָפְלוּ אַרְצָה, וּמֵתוּ מוֹת זְוָעָה עַל-אֶרֶץ בַּרְזֶל תַּחַת שְׁמֵי נְחוּשָׁה, בְּאֶפֶס נֶחָמָה וּבְאֶפֶס חֶמְדָּה.</p>

<p>וַיֵּלְכוּ בָּאִי הַשּׁוֹמֵם שְׁלֹשֶׁת יָמִים וְלֹא-מָצְאוּ מִחְיָה וָמָיִם. אֲבֵלִים וּמַחֲרִישִׁים הָלְכוּ וְאֵין דּוֹבֵר דָּבָר. עֵינֵיהֶם נְעוּצוֹת בַּחוֹל הַקּוֹדֵחַ וְרֹאשָׁם כָּפוּף תַּחַת לַהַט שֶׁמֶש, בְּשִׁבְטֵי אֵשׁ יִפְגָּעוּם חַדּוּדֵי צוּרִים וְעַקְרַבֵּי הַסְּלָעִים יִלְעֲגוּ לְאֵידָם.</p>

<p>כִּי אֵרַר יְיָ אֶת-הָאִי מֵעוֹלָם וַיְּהִי קֵרֵחַ וּצְחִיחַ, לֹא גִּדַּל בִּלְתִּי אִם-אֲבָנִים וְעַקְרַבִּים. וַחֲתִימַת דֶּשֶׁא אַיִן, וְאֵין אַמַּת צֵל וְאֵין נִיד חַיִּים – אַךְ דּוּמִיַּת תַּלְאוּבוֹת וִיקוֹד חֲרֵרִים מִסָּבִיב. וַתֵּלַהּ עֵינָם מִפְּנֵי קָרְחָתוֹ, בְּתוֹכָם הִתְעַלֵּף לִבָּם וְנַפְשָּם הִתְמוֹגָגָה. רוּחַ אַפָּם חוּטֵי אֵשׁ וְהֶבֶל פִּיהֶם שְׂרֵפַת נְשָׁמָה. גַּם-הֵד פַּעֲמֵיהֶם מֵת תַּחְתָּם עֲרִירִי וְצִלָּם בַּאֲשֶׁר נָפַל – נִשְׂרָף.</p>

<p>וַיֵּרָדֵם מַעְיַן חַיֵּיהֶם בְּתוֹכָם וַיִּשְׁתֹּק, וְנַפְשָׁם הִתְקַפְּלָה בְּפִנָּה אֲפֵלָה. וְאָפְסָה חֶמְדָּה, וְאָזְלַת יָד, וְנֶעֶצְמָה הָעַיִן מֵאֵלֶיהָ, וְלֹא יָדְעוּ כִּי-הוֹלְכִים הֵמָּה.</p>

<p>וְאוּלָם בַּחֲשֹׁךְ הַכֹּל בְּתוֹכָם וּבְהֵאָלֵם הַכֹּל – וְצָף פִּתְאֹם מִן-הַדְּמָמָה קוֹל צְעָדָה בְּטוּחָה וּקְצוּבָה. כְּהֵד פַּעֲמֵי רֶגֶל אֱמוּנָה בְּלֶכְתָּהּ וּכְהַלְמוּת לֵב נָבוֹן וְשׁוֹקֵט, וְלֹא-יָדַע אִישׁ מֵאַיִן בָּאָה הַצְּעָדָה וּלְמִי הִיא; כִּי מִתּוֹךְ לְבָבָם שְׁמָעוּהָ וּמֵאֶמְצַע כֻּלָּם יָצָאָה. וַיֵּדְעוּ כִּי אֶחָד פֶּלִאי מִתְהַלֵּךְ בְּתוֹכָם וּלְבַב כֻּלָּם בִּלְבָבוֹ. וְנִמְשְׁכוּ אַחֲרֵי צַעֲדַת הַפֶּלִאי וְעֵינֵיהֶם עֲצוּמוֹת כְּשֶׁהָיוּ. נַפְשָּם כְּרוּכָה עַל-עֲקֵבוֹ וּבֵין פְּסִיעוֹת רַגְלָיו תִּתְלַבֵּט.</p>

<p>וְיֵשׁ אֲשֶׁר יִתְחַזֵּק אֶחָד וְהֵצִיץ מִתּוֹךְ סְדַק עַפְעַפָּיו – וְהִפְלְתָה עֵינֹו מִכָּל-הַחֲבוּרָה שְׁנֵי בַּחוּרִים שָּוִים בְּקוֹמָה וּבִגְבוּרָה, שְׁנֵיהֶם מִשִּׁכְמָם וָמַעְלָה גְּבֹהִים מִכָּל-הַבַּחוּרִים וּשְׁנֵיהֶם אַנְשֵׁי רָזִים וְעֵינֵיהֶם גְּדוֹלוֹת וּפְקוּחוֹת לִרְוָחָה; וְאוּלָם הָאֶחָד עֶלֶם רַךְ בְּהִיר עֵינַיִם, וְהוּא מַבִּיט שָׁמַיְמָה, וַיְהִי כִּמְבַקֵּשׁ שָׁם אֶת-כּוֹכַב חַיָּיו, וְהַשֵּׁנִי אִישׁ אֵימוֹת זְעוּם עַפְעַפַּיִם, וְהוּא מַבִּיט אַרְצָה, וַיְהִי כִּמְבַקֵּשׁ אֶת-אֲבֵדַת נַפְשׁוֹ – וְלֹא יָדַע הָאִישׁ לְהַכְרִיעַ, מִי מִשְׁנֵיהֶם הַפֶּלִאי אֲשֶׁר יָכִין צַעֲדָם, אִם זֶה הָעֶלֶם הָרַךְ בְּהִיר הָעֵינַיִם וְאִם זֶה אִישׁ הָאֵימוֹת זְעוּם הָעַפְעַפַּיִם.</p>

<br>  

<h2 id="ה">ה</h2>

<p>בַּלַּיְלָה הַשְּׁלִישִׁי, לֵיל כֻּלּוֹ תְּכֵלֶת וְכֹכָבִים, בָּאוּ הַבַּחוּרִים עַד נָהָר גָּדוֹל וְשָׁחֹר כַּזֶּפֶת וַיָּרִיעוּ: מַיִם, מָיִם! וַיַּעֲטוּ אֶל-הַמַּיִם וַיִּגְמָאוּ, וַיִּשְׁתַּטְּחוּ עַל-שְׂפַת הַנָּהָר לָנוּחַ.</p>

<p>וּשְׁנֵי בַּחוּרִים קָרְאוּ פִתְאֹם: מַלּוּחַ, מַלּוּחַ! וַיַּעֲטוּ כֻּלָּם אֶל-הַמַּלּוּחַ וַיְּלַחֲכוּהוּ, וַיָּשׁוּבוּ לְהִשְׁתַּטֵּחַ עַל שְׂפַת הַנָּהָר.</p>

<p>וְהֵם לֹא יָדְעוּ, כִּי שָׁתוּ מִנְּהַר הָאֲבַדּוֹן וּמַאֲכָלָם שֹׁרֶש הַשָּׂטָן.</p>

<p>זוּלָתִי אֶחָד מֵהֶם, וְהוּא הָעֶלֶם הָרַךְ בְּהִיר הָעֵינַיִם, לֹא שָׁתָה מִן-הַנָּהָר וְלֹא אָכַל מִן הַמַּלּוּחַ. לְבַדּוֹ נִשְׁעַן עַל-זִיז סֶלַע וַיִּטְבֹּל בִּתְכֵלֶת שָׁמַיִם עֵינָיו. אָזְנוֹ נְטוּיָה לְשִׁירַת נַפְשׁוֹ וּמַבָּטוֹ יַחְתֹּר בִּתְהוֹם הַלָּיְלָה.</p>

<p>וַיָּקָם פִּתְאֹם אִישׁ הָאֵימֹות זְעוּם הָעַפְעַפַּיִם וַיִּגַּשׁ אֶל-עֲדַת הַבַּחוּרִים וַיֹּאמַר:</p>

<p>אַחַי, הַאִם לֹא שְׁכַחְתֶּם עוֹד אֶת-שִׁירַת הַמַּשְׂטֵמָה וְהַכִּלָּיוֹן?</p>

<p>וַיַּחֲרִישׁוּ הַבַּחוּרִים וְלֹא-עָנוּ דָבָר, כִּי בֹּשׁוּ לְהוֹדוֹת אֲשֶׁר לֹא-יָדְעוּ אֶת הַשִּׁירָה הַהִיא מֵעוֹלָם. וְאוּלָם נַעַר אֶחָד צְהֹב תַּלְתַּלִּים הִתְאוֹשֵׁשׁ וַיְכַחֵשׁ וַיֹּאמֶר בִּלְשׁוֹן עֲרוּמִים:</p>

<p>– הַיִשְׁכַּח הַכְּפִיר שַׁאֲגָתוֹ, וְאִם&#8230;</p>

<p>חֵץ לוֹהֵט מֵעֵינֵי הַפֶּלִאי הֵמִית אֶת-כַּחַשׁ הַנַּעַר בְּעוֹדוֹ עַל-הַשְּׂפָתַיִם, וַיִּזְעַף הָאִישׁ הַפֶּלִאי וַיֹּאמַר:</p>

<p>– הָיָה הַכְּפִיר לְכֶלֶב הַמִּדְבָּר&#8230;</p>

<p>וַיִּתְאַדֵּם הַנַּעַר וַיּוֹרֶד אֶת-עֵינָיו אֶל-מוּל בֹּהֶן רַגְלוֹ וּבְאֶצְבְּעוֹתָיו מוֹלֵל גַּרְגֵּר אָבֶן. וְאוּלָם הַלַּיְלָה הָיָה סִתְרָה לוֹ וְאִישׁ לֹא-רָאָהוּ בִכְלִמָּתוֹ.</p>

<p>וְהָאִישׁ הַפֶּלִאי יָשַׁב עַל-שְׂפַת הַנָּהָר וְעֵינָיו הַקֹּדְחוֹת צָלְלוּ בַּמַּעֲמַקִּים הַשְּׁחֹרִים וַתֹּאבַדְנָה שָׁם. וַיַּחֲרִישׁוּ הַבַּחוּרִים וַיַּעַצְרוּ רוּחָם, כִּי-נָפַל פַּחַד אֱלֹהִים עֲלֵיהֶם וּלְבָבָם הָגָה אֵימָה סְתוּמָה. וַיַּדְבִּיקוּ אֶת-אָזְנָם אֶל-הַדְּמָמָה, כְּהַדְבֵּק הַצָּמֵא בַּמִּדְבָּר אֶת-אָזְנוֹ אֶל-סֶלַע אִלֵּם, מְדַמֶּה לְהַקְשִׁיב הֶמְיַת מַעְיָן חָתוּם מִלֵּב הָאֶבֶן&#8230;</p>

<p>וְאָמְנָם בְּעוֹד רֶגַע וְהִנֵּה הֶגֶה שִׁיר חֲרִישִׁי וּמֶשֶׁךְ קוֹל דְּמָמָה דַקָּה עוֹלֶה וָבָא מֵעֵבֶר הָאִישׁ הַפֶּלִאי. לְנַפְשׁוֹ, שׁוֹרֵר הָאִישׁ וְקוֹלוֹ נָמוֹךְ, נָמוֹךְ&#8230; אֲפֵלָה, נַעֲלָמָה וּשְׁלֵוָה כְּעֶצֶם הַלַּיְלָה, בָּאָה הַשִּׁירָה, וַתַּקְפֵּא לְבָבוֹת בְּשֶׁקֶט קָרָתָהּ. וְלֹא נוֹדַע אִם מִמְאוּרָה אֲפֵלָה בְּנֶפֶשׁ הַפֶּלִאי גָּחָה לְאִטָּה כְּפֶתֶן שָׁחֹר וַתִּמָּשֵׁךְ הַמַּיְמָה וְאִם-דָּלֹה דָּלוּהָ עֵינֵי הַפֶּלִאי מִתְּהוֹם הַנָּהָר וַתִּמָּשֵׁךְ אֶל-נַפְשׁוֹ.</p>

<p>וְכֹה לָאַט הָאִישׁ בְּשִׁירוֹ:</p>

<br>  

<blockquote>
<p>נָמִים, עֲמֻקִּים וּשְׁחֹרִים תְּהֹמוֹת אֲבַדּוֹן</p>
</blockquote>

<blockquote>
<p>וְחִידַת הַמָּוֶת יָחוּדוּ&#8230;</p>
</blockquote>

<blockquote>
<p>וְצֹלְלוֹת כַּאֲבָנִים בְּקִרְבָּם עֱנוּת כָּל-עוֹלָמִים</p>
</blockquote>

<blockquote>
<p>וְשַׁוְעַת עוֹלָמִים&#8230;</p>
</blockquote>

<blockquote>
<p>וְאֵי הַיְשׁוּעָה? – זוֹנָה הִיא אֶל-הַשָּׁמַיִם</p>
</blockquote>

<blockquote>
<p>וְאֶל-אֱלֹהֵיהֶם;</p>
</blockquote>

<blockquote>
<p>תַּעַד תֻּפֶּיהָ וּמְחוֹלֶלֶת בְּרָאשֵׁי הַצּוּרִים</p>
</blockquote>

<blockquote>
<p>לִפְנֵי הַכּוֹכָבִים.</p>
</blockquote>

<br>  

<p>וַיֵּשְׁבוּ הַבַּחוּרִים מַחֲרִישִׁים וְשׁוֹמְעִים וּפְנֵיהֶם כְּבוּשִׁים בַּנָּהָר. תְּהוֹם הָאֲבָדוֹן לָחֲשָׁה לָהֶם אֵימִים וְכוֹכְבֵי זָהָב יִתְגָּרוּ בָם מִשַּׁחַר מְצוּלָה.</p>

<p>וְהַנַּעַר הַנִּכְלָם הֵרִים לְתֻּמּוֹ אֶבֶן גִּיר קְטַנָּה מֵחַלֻּקֵּי הַנַּחַל וַיִּזְרְקֶהָ הַמָּיְמָה. וַיָּנַע לְבַב הַנָּהָר, וַיִּתְקַמֵּט, וּפָנָיו נַעֲווּ, וּמִכּוֹכְבֵי הַזָּהָב הִשְׁתַּרְבְּבוּ כְּעֵין נַחֲשֵׁי אֵשׁ קְטַנִּים, פְּתַלְתֻּלִּים, וַיִּתְפַּזְּרוּ בְּחִפָּזוֹן וּרְעָדָה הֵנָּה וָהֵנָּה&#8230; וַיָּנַע גַּם-לְבַב כָּל-הַבַּחוּרִים וַיֶּחְרְדוּ מְאֹד, מִבְּלִי דַעַת לָמָּה וְעַל-מָה. וְאֵשׁ שְׁחֹרָה נִצְנְצָה בְּעֵינֵי אִישׁ הַפֶּלִאי, הוּא לַהַט הַשָּׂטָן, וְקוֹלוֹ הִשְׁתַּנָּה פִּתְאֹם וַיֶּחֱזַק וַיְהִי הוֹלֵךְ וְרוֹעֵד וְזוֹעֵם:</p>

<br>  

<blockquote>
<p>מִתְּהוֹם הָאֲבָדוֹן הַעֲלוּ לִי שִׁירַת הַחָרְבָּן</p>
</blockquote>

<blockquote>
<p>שְׁחֹרָה כְּאוּדֵי לְבַבְכֶם;</p>
</blockquote>

<blockquote>
<p>שָׂאוּהָ בַגּוֹיִם וּפוּצוּ בִּזְעוּמֵי אֱלוֹהַּ,</p>
</blockquote>

<blockquote>
<p>וַחֲתוּ גֶחָלֶיהָ עַל-רֹאשָׁם.</p>
</blockquote>

<blockquote>
<p>וּזְרַעְתֶּם בָּהּ אָבְדָן וּכְלָיָה עַל-כָּל-שַׁדְמוֹתֵיהֶם,</p>
</blockquote>

<blockquote>
<p>וְאִישׁ אִישׁ סְבִיב אַרְבַּע אַמּוֹתָיו.</p>
</blockquote>

<blockquote>
<p>וְצִלְּכֶם כִּי-יַחֲלֹף עֲלֵי חֲבַצֶּלֶת גִּנָּתָם –</p>
</blockquote>

<blockquote>
<p>וְשָׁחֲרָה וָמֵתָה;</p>
</blockquote>

<blockquote>
<p>וְעֵינְכֶם כִי-תִפְגַּע בְּשֵׁישָׁם וּבְפֶסֶל מַשְׂכִּיתָם –</p>
</blockquote>

<blockquote>
<p>וְנִשְּבַּר כְּחָרֶשׂ;</p>
</blockquote>

<blockquote>
<p>וּשְׂחוֹק קְחוּ עִמָּכֶם, שְׂחוֹק מַר כְּלַעֲנָה, אַכְזָרִי,</p>
</blockquote>

<blockquote>
<p>אֲשֶׁר בּוֹ תָמִיתוּ – – –</p>
</blockquote>

<br>  

<p>וְהָעֶלֶם בְהִיר הָעֵינַיִם, אֲשֶׁר-עָמַד כָּל-הָעֵת לְבַדּוֹ נִשְׁעָן אֶל זִיז סֶלַע וַיְבַקֵּשׁ כּוֹכָבוֹ בַּמָּרוֹם, נִגַּשׁ בְּנַחַת אֶל-הַבַּחוּרִים מֵאֲחוֹרֵיהֶם וְעֵינָיו נְשׂוּאוֹת שָׁמַיְמָה כְּשֶׁהָיוּ, וַיִּשְׁאַל בְּרַחֲמִים:</p>

<p>– אַחַי, וְאֶת-שִּיר הַנֶּחָמָה וְהָאַחֲרִית יְדַעְתֶּם?&#8230;</p>

<p>וְאוּלָם הַבַּחוּרִים לֹא שָׁמְעוּ אֶת שֶׁאֱלָתוֹ וְלֹא נָעוּ, וְאֶת-עֵינֵיהֶם לֹא הֵסַבּוּ מִן הַנָּהָר, כִּי-בָלְעָה שִׁירַת הַפֶּלִאי אֶת-נַפְשׁוֹת כֻּלָּם. וַיִּהְיוּ יוֹשְׁבִים עַל-שְׂפַת הַנָּהָר דּוֹמְמִים וְאִלְּמִים, וּמַרְאֵיֶהם כְּמַצֵּבוֹת שְׁחֹרוֹת עַל-קִבְרֵי עַצְמָם.</p>

<p>וְרַק הַנַּעַר הַנִּכְלָם צְהֹב הַתַּלְתַּלִּים, אֲשֶׁר יָשַׁב וַיִּשְׁתַּעֲשַׁע חֶרֶשׁ לְבַדּוֹ בְּחַצְצֵי הַנַּחַל, נִמְהָר לְהָשִׁיב גַּם הַפַּעַם, וַיִּתְאוֹשֵׁשׁ וַיַּעַן בִּלְשׁוֹן עֲרוּמִים:</p>

<p>– הֲתִשְׁכַּח יַעֲלַת סֶלַע עֶרְגָתָהּ, וְאִם&#8230;</p>

<p>וְלֹא-כִלָּה הַנַּעַר אֶת-כַּחֲשׁוֹ, כִּי לֹא-מְלָאוֹ לִבּוֹ, כִּי-נָחוּ עָלָיו שְׁתֵּי הָעֵינַיִם הַבְּהִירוֹת. וַיִּתֵּן אֶצְבָּעוֹ הַקְּטַנָּה בֵּין שְׂפָתָיו וּבַעֲרוּגוֹת לְחָיָיו פָּרַח שְׂחוֹק הַבֹּשֶׁת, וַיְהִי לוֹ כִּדְמוּת יֶלֶד תָּמִים אֲשֶׁר נִתְבַּדָּה וְנֶאֱחָז, וַיִּשְׂחַק לוֹ גַּם-הָעֶלֶם בְּהִיר הָעֵינַיִם שְׂחוֹק סְלִיחָה: וְאוּלָם עָצֹב הִתְעַצֵּב מְאֹד אֶל-לִבּוֹ וַיֵּלֶךְ וַיַּעֲמֹד בִּמְקוֹמוֹ וְעֵינָיו תְּלוּיוֹת בֵּין כּוֹכָבִים כְּבָרִאשׁוֹנָה.</p>

<p>וְשִׁירַת הָאִישׁ הַפֶּלִאי עַל-שְׂפַת הַנָּהָר הוֹלֶכֶת וַחֲזָקָה וְסוֹעֶרֶת וַתְּהִי לְנַהַם, וַיִּסָחֲפוּ בַּהֲמוֹן גַּלֶּיהָ גַּם-כָּל-הַבַּחוּרִים וַיִּנְעֲרוּ אַף-הֵם כְּגוּרֵי אֲרָיוֹת. וְכַאֲשֶׁר יִנְהֲמוּ כֵּן יִגְאוּ בִלְבָבָם גַּלֵּי מַשְׂטֵמָה עַזָּה מִמָּוֶת, וַעֲבָרוּם וְהִשְׁכִּירוּם וְעִוּוּ פְנֵיהֶם וְהִדְלִיקוּ אֵשׁ שְׁחֹרָה בְּעֵינֵיהֶם&#8230; וַיָּנָד הַנָּהָר הַשָּׁחֹר בִּמְלֹא גוּשׁ מֵימָיו הֵנָּה וָהֵנָּה מִשָּׂפָה אֶל-שָׂפָה נֵד אֶחָד, כְּהִנּוֹעַ הַיֶּלֶד בַּעֲרִיסָה; וְכַאֲשֶׁר יָנוּעַ, – כֵּן יִשְׁרְצוּ וְכֵן יִדְגּוּ נַחֲשֵׁי אֵשׁ מִתּוֹךְ כּוֹכְבֵי הַזָּהָב אֲשֶׁר בַּמְּצוּלָה:</p>

<br>  

<blockquote>
<p>הֲלֹא הִיא שִׁירַת הַזַּעַם, חוֹלְלוּהָ מוֹקְדֵי לֶהָבוֹת</p>
</blockquote>

<blockquote>
<p>בְּלֵיל הָעֲבָרוֹת</p>
</blockquote>

<blockquote>
<p>מִדַּם עוֹלָל וְיָשִׁישׁ וּכְבוֹד גְּוִיּוֹת תַּרְשִׁישׁ קְדוֹשׁוֹת</p>
</blockquote>

<blockquote>
<p>שֶׁנָּפְלוּ חֲלָלוֹת&#8230;</p>
</blockquote>

<br> 

<p>וּבָרֶגַע הַזֶּה קָפַץ הַנַּעַר צְהֹב הַתַּלְתַּלִּים עַל-רַגְלָיו, יָדוֹ נְשׂוּאָה אֶל-רֹאשׁ הַכֵּף הַזָּקוּף בִּשְׂפַת הַנָּהָר הַשְּׁנִיָּה, וְהוּא קוֹרֵא וּמְצַעֵק: הַבִּיטוּ, הַבִּיטוּ! וַיִּשְּׂאוּ הַבַּחוּרִים אֶת עֵינֵיהֶם – וַיָּפָג לִבָּם: מֵרָאשֵׁי הֶהָרִים אֲשֶׁר לְעֻמָּתָם, מֵעֵבֶר הַכֵּף וָהָלְאָה, הָלֹךְ וְטָפֹף, הָלֹךְ וְרַחֵף, כַּעֲדַת מַלְאֲכִים קַלִּים, שׁוּרָה יְשָׁרָה וּלְבָנָה שֶׁל-עֲלָמוֹת רַכּוֹת צַחוֹת גְּוִיָּה יוֹרֶדֶת. בְּשׁוּרָה אַחַת תֵּלַכְנָה, רַגְלֵיהֶן רֶגֶל יְשָׁרָה, יְדֵיהֶן פְּרוּשׂוֹת שָׁמַיְמָה, אֲחוּזוֹת בְּקַרְנֵי הַסַּהַר, וְעֵינֵיהֶן עֲצוּמוֹת כְּסַהֲרוּרִיּוֹת – עַטְרוֹת קוֹצִים בְּרָאשֵׁיהֶן וְעַל-פְּנֵיהֶן קָפְאוּ חֶבְלֵי הַמָּשִׁיחַ. תַּחַת מִכְסֶה עַפְעַפֵּיהֶן תִּישַׁן אֱמוּנַת עוֹלָם וְעַל-מִפְתַּן שִׂפְתּוֹתֵיהֶן נִרְדַּם שְׂחוֹק נְהָרָה.</p>

<p>וַיַּכִּירוּן הַבַּחוּרִים וַיֶּחֶרְדוּ מְאֹד וַיָּמָת לִבָּם; כִּי-רָאוּ אֶת-הָעֲלָמוֹת וְהִנֵּה הֵן קְרֵבוֹת וְהוֹלְכוֹת בְּעֵינַיִם עֲצוּמוֹת אֶל-שְׂפַת הַכֵּף הַנָּטוּי כְּקִיר זָקוּף וּמַאֲפִיל עַל-הַנָּהָר, וּבְעוֹד רֶגַע וְהָיָה כְּפֶשַׂע בֵּינֵיהֶן וּבֵין הַתְּהוֹם הַפְּתוּחָה לָהֶן מִתַּחְתֵּיהֶן&#8230; וַיִּתְּרוּ כֻּלָּם מִמְּקוֹמָם וַיִּזְעֲקוּ אֲלֵיהֶן בְּקוֹל גָּדוֹל, וַיְנוֹפְפוּ יָדָיִם; וְאוּלָם הָעֲלָמוֹת הָיוּ כְּלֹא שֹׁמְעוֹת וּכְלֹא רֹאוֹת, וַתּוֹסַפְנָה לָלֶכֶת בְּשׁוּרָה אַחַת וּבְרֶגֶל יְשָׁרָה וְקַלָּה וְעֵינֵיהֶן עֲצוּמוֹת&#8230; וְהִנֵּה גַּם-הַפֶּשַׂע הָאַחֲרוֹן&#8230; מַחֲרֹזֶת אֲרֻכָּה שֶׁל-עֵינַיִם נִפְקָחוֹת פִּתְאֹם נִצְנְצוּ רֶגַע כַּכּוֹכָבִים וַיִּכְבּוּ – וַתָּעֹפְנָה כַּעֲדַת חֲסִידוֹת לְבָנוֹת אֶל-שְׁחוֹר הַמָּיִם&#8230;</p>

<p>וַיִּקְפְּצוּ הַבַּחוּרִים בְּשַׁאֲגַת חֲרָדָה וַיִּתְנַפְּלוּ הַמָּיְמָה. תַּלְתַּלֵיהֶם סָמְרוּ כְּרַעְמוֹת הַלְּבָאִים וִידֵיהֶם חָתְרוּ בְּבֶטֶן מְצוּלָה. חֲתֹר וְשָׂחֹה, חֲתֹר וָצוֹף – לְעֻמַּת הַכֵּף נֶחְפָּזוּ. וְהִנֵּה נִבְלְעוּ רָאשֵׁיהֶם בְּצִלּוֹ הַכָּבֵד שֶׁל-הַכֵּף&#8230; וְהִנֵּה הֵם כְּבַחֲצִי הַנָּהָר&#8230; וַיִּזְעַף הַנָּהָר וַיֶּחֱמַר וְלֹא-יָדַע שָׁלֵו בְּבִטְנוֹ. וּמִשְׁבָּר גָּדוֹל וְשָׁחֹר הִתְנַשֵּׂא כְּהַר-פְּחָדִים מִבֶּטֶן מְצוּלָה וַיַּפֵּל אֶת-עַזֵּי הַנֶּפֶשׁ אָחוֹר. אֲבָל הַעְפֵּל הֶעְפִּילוּ עַזֵּי הַנֶּפֶשׁ וַיְּטַפְּסוּ לַעֲלוֹת אֶל-רֹאשׁוֹ. וַיִּשְׁתֹּק הַמַּשְׁבֵּר וַיִּתְאַפֵּק, וַיַּעֲמֹד נֵד אֶחָד; וְאוּלָם בְּקִרְבּוֹ אָרְבָה מַחֲשֶׁבֶת זָדוֹן. וְהַבַּחוּרִים מְטַפְּסִים וְחֹתְרִים, מְטַפְּסִים וְעוֹלִים. וְהִנֵּה הֵם עִם-הָרֹאשׁ&#8230; וְהִנֵּה שַׁוְעַת הָעֲלָמוֹת עוֹלָה מֵעֵבֶר הַמִּשְׁבָּר – וּפִתְאֹם נִבְקַע הָהָר תַּחְתָּיו וַיֵּחָצֶה לְגֵיא צַלְמָוֶת – וַיַחֲלִיקוּ הַבַּחוּרִים בְּמוֹרַד הַמְּצוּלָה הַפְּתוּחָה. וְשָׁם, בְּתַחְתִּיּוֹת שְׁאוֹל, נִפְגְּעוּ רָאשֵׁיהֶם בְּרָאשֵׁי הָעֲלָמוֹת, אֲשֶׁר צָפוּ גַּם-הֵן כְּנֶגְדָּם&#8230;</p>

<p>וּדְמָמָה כְבֵדָה, מְנוּחַת שׂבַע לָאֲבָדוֹן, רָבְצָה פִתְאֹם עַל-הַנָּהָר. נִסְתַּם הַגַּיְא עַל-עַזֵּי הַנֶּפֶשׁ; וְעַל-חֶלְקַת הַמַּיִם הַשְּׁחֹרִים חָלַף פִּתְאֹם בַּלָּאט כִּדְמוּת דָּבָר כָּבֵד וְגָדוֹל וְשָׁחֹר וַיָּצָף-לוֹ בִדְמָמָה אַחֲרֵי גוּפוֹת הַנִּגְרָפִים. הַסְּפִינָה שְׁחֹרָה הִיא וְאִם אֲרוֹן מֵתִים?</p>

<p>וְהָעֶלֶם הָרַךְ וּבְהִיר הָעֵינַיִם, אֲשֶׁר נִשְׁאַר לְבַדּוֹ מִן-הַבַּחוּרִים אֵצֶל זִיז הַסֶּלַע, הִתְחַבֵּט פִּתְאֹם אַרְצָה, וַיָּלֶט פָּנָיו בְּכַפָּיו וַיֵּבְךְּ, וַיֵּבְךְּ.</p>

<br>  

<h2 id="ו">ו</h2>

<p>וְכַאֲשֶׁר קָם הָעֶלֶם מִכְּרֹעַ עַל-בִּרְכָּיו וּמֵהִשְׁתַּטֵּחַ – וַיִּשָּׂא עֵינָיו שָׁמַיְמָה כְּמִשְׁפָּטוֹ. וַיַּרְא וְהִנֵּה שָׁם בִּמְרוֹמֵי הַכֵּף אֲשֶׁר לְעֻמָּתוֹ, תַּמָּה וּנְקִיָּה כְּמַלְאַךְ הַצְּנִיעוּת וְהָעֲנָוָה, נִצֶּבֶת לְפָנָיו עַלְמָה אַחַת זַכַּת בָּשָׂר וְנוּגַת עֵינַיִם, עַפְעַפֶּיהָ יַיְשִׁירוּ נֶגְדּוֹ וְעַל-רֹאשָׁהּ תִּזְרַח אַיֶּלֶת הַשָּׁחַר&#8230;</p>

<p>וַיִּפָּעֵם לְבַב הָעֶלֶם, וַיַּשְׁפֵּל בַּפַּעַם הָרִאשׁוֹנָה לִימֵי חַיָּיו אֶת-עֵינָיו הַצְּנוּעוֹת אַרְצָה. וַיִּשְׁקַע מַבָּטוֹ בַּנָּהָר וַיָּנַח עַל-צֶלֶם הָעַלְמָה הַנִּשְׁקָף מִשָּׁם עִם כּוֹכַב הַשַּׁחַר.</p>

<p>וְהִיא הִיא הַפַּעַם הָרִאשׁוֹנָה אֲשֶׁר-הִבִּיט הָעֶלֶם בַּלַּיְלָה הַהוּא אֶל תְּהוֹם הָאֲבָדוֹן.</p>

<p>וּפִתְאֹם שָׁב הָעֶלֶם וַיִּכְרַע עַל-בִּרְכָּיו לִפְנֵי הַדְּמוּת אֲשֶׁר בַּמַּיִם, עֵינָיו קְשׁוּרוֹת אֶל-הַתְּהוֹם בְּצַעַר אַהֲבָה וּשְׂפָתָיו דּוֹבְבוֹת בְּכִלְיוֹן גַּעְגּוּעִים:</p>

<p>– אֲחוֹתִי, הַאַתְּ הִיא?&#8230;</p>

<p>וַיִּדֹּם הָעֶלֶם, וְלֹא יָכֹל דַּבֵּר עוֹד, כִּי גָבַר עָלָיו הֲמוֹן לְבָבוֹ וְנַפְשׁוֹ אָבְדָה בְנַפְשׁוֹ&#8230;</p>

<p>וְאוּלָם מִקֵּץ רֶגַע הִתְעוֹרֵר וַיִּפְקַח אֶת-עֵינָיו, וְהֵן חֹלְמוֹת וַעֲמֻקּוֹת מְאֹד, וְנֶפֶשׁ אֲנוּשָׁה פְּצוּעַת אַהֲבָה וְזָבַת דָּם פִּרְפְּרָה בְּמַעֲמַקֵּיהֶן. וַיַּעֲצֹם הָעֶלֶם אֶת-עֵינָיו בִּכְאֵב לְבָבוֹ הַנֶּאֱמָן וְהַגָּדוֹל, וְהֶמְיַת פְּלָאִים, הֶגְיוֹן צַעַר טָמִיר וְנֶעֱלָם, כַּהֲמוֹת מַעְיָן חַי מֵחֶבְיוֹן עֲשָבִים לִפְנוֹת עֶרֶב, שָׁטְפָה מִפִּיו בְּזֶרֶם תְּפִלָּה לֵאמֹר:</p>

<p>– הַאַתְּ הִיא, יְחִידָתִי וְנֵר חַיַּי וּמַלְאַךְ לְבָבִי מֵעוֹדִי וְעַד הַיּוֹם, אֲשֶׁר נִגְלֵית עַתָּה אֵלַי מֵרֹאשׁ צוּרִים בְּאִי יְשִׁימוֹן זֶה תַּחַת כַּנְפֵי הַשַּׁחַר וְכוֹכָבוֹ? וַאֲנִי בְּאַלְפֵי קוֹלוֹת שִׁוְּעָה אֵלַיִךְ נַפְשִׁי מִמַּעֲמַקֵּי חַיַּי כָּל-הַיָּמִים וּבְרִבֲבוֹת שְׁבִילִים נַעֲלָמִים וַעֲקַלְקַלִּים בָּרְחָה מִמֵּךְ אֵלָיִךְ&#8230; בְּשַׁחַר יַלְדוּתִי עוֹד רָאֲתָה עֵינִי יִפְעָתֵךְ וַתַּחְמֹד בְּסֵתֶר לֵילוֹת וּשְׁחָרִים אֶת-אוֹרֵךְ הַגָּנוּז. בֵּין הַרְרֵי שֹׁמְרוֹן, תַּחַת גַּפְנֵי הַכְּרָמִים, שָׁמָּה חִבְּלַתְנִי אִמִּי וַתְּהִי עַרְשִׂי מִקְלְעוֹת זְמוֹרוֹת וְלוּלָבִים וְשִׁירַת אֹמַנְתִּי קוֹל הַצִּפּוֹר. קָמוֹת בָּר גְּבֹהוֹת וּשְׂדֵי תְרוּמוֹת בֵּרְכוּ יַלְדוּתִי וְיַעְרוֹת אֲשֵׁרִים רַעֲנַנִּים וָעֳפָאֵי הַבְּרוֹשִׁים בְּסוֹדָם הֱבִיאוּנִי; וָאֹהַב אֶת-אֱלֹהֵי הָאָרֶץ, אֱלֹהֵי הֶהָרִים וְהָעֲמָקִים, וְאֶת-אֱלֹהֵי הַשָּׁמַיִם יָרֵאתִי. וְאוּלָם לִפְנוֹת שַׁחַר, לִפְנוֹת שַׁחַר, בִּמְשׁךְ קֶרֶן הָרוֹעֶה הָרִאשׁוֹן בְּדִמְמַת הָעוֹלָם מֵרָאשֵׁי הֶהָרִים וְיִרְאַת קְדוֹשִׁים נַעֲלָמָה וּמְתוּקָה יְעָטָתְנִי – וָאֶתְגַּנֵּב יְחִידִי מִסֻּכַּת מִשְׁכָּבִי, וָאַעַל עַל-גִּבְעָה רַעֲנָנָה, רַגְלַי טְבוּלוֹת בְּטַל בֹּקֶר וְעֵינַי נְשׂוּאוֹת אֶל-שְׁמֵי הַתְּכֵלֶת, וָאֵרֶא אֶת-כְּבוֹדֵךְ בְּכוֹכַב הַשַּׁחַר וּשְׁכִינָתֵךְ בְּנֹגַהּ זַרְחוֹ הַצָּנוּעַ. וַתִּרְמְזִי לִי מִמָּרוֹם בְּאַהֲבָה חֲרִישִׁית וַתַּרְעִידִי אֶת-לְבָבִי בְּרֶטֶט עַפְעַפַּיִךְ, וָאֹהַב גַּם אֶת-כָּל-הַשָּׁמַיִם וּמְלוֹאָם בַּעֲבוּרֵךְ&#8230;</p>

<p>וְהָעֶלֶם הוֹסִיף לְדַבֵּר בַּעֲטֹף רוּחוֹ:</p>

<p>– וְאַחֲרֵי כֵן יָתוֹם הָיִיתִי וּבוֹדֵד&#8230; אָבִי מֵת מוֹת פָּרִיצִים בַּמִּלְחָמָה וְקִלְלַת אֱלֹהִים עַל-עַצְמוֹתָיו, וְאִמִּי חִלְּלָה אֶת-לְבָבָהּ בְּשַׁעֲלֵי שְׂעוֹרִים עַל-אַדְמַת נֵכָר, וָאִוָּתֵר אָנֹכִי לְבַדִּי וָאֵתַע כָּל-הַיָּמִים גַּלְמוּד בֵּין הֶהָרִים וּבַלַּיְלָה חִבַּקְתִּי צוּר. שׁוּעָלִים הָלְכוּ סְבִיבִי בָּאֲפֵלָה וְכוֹס חֳרָבוֹת בִּעֲתַתְנִי בְיִלְלָתָהּ, וַאֲנִי רַךְ וְיָחִיד וְהֹזֶה, אֵין לִי כֹּל, בִּלְתִּי אִם-נֶפֶשׁ חֲרֵדָה כַצִּפּוֹר וְעֵינַיִם צוֹפוֹת וּתְמֵהוֹת. וַתּוֹפִיעִי אֵלַי אַתְּ, הַצְּחֹרָה וְהַנּוּגָה, מִבֵּין עַרְפִּלֵּי לַיְלָה, וַתַּשְׁכִּימִי אֶל-אֶבֶן מְרַאֲשׁוֹתַי וְאֶל-גִּבְעַת מְלוֹנִי. בַּשַּׁחַר מֵרֹאשׁ הָרִים תָּעִירִי לִי וַתְּשַׁחֲרִינִי חֶסֶד בְּקֶרֶן יִשְׁעֵךְ, וּבְתוּגַת אֵם עֵין זְהָבֵךְ עָלַי הִתְרַפָּקָה&#8230; וַתְּלַמְּדִי אֶת-לְבָבִי יְגוֹן סְתָרִים וּמַכְאוֹבֵי שְׁתִיקָה וְיִסּוּרֵי אַהֲבָה&#8230; וְגַם-אֲנִי קִדְּמוּ עֵינַי לָךְ אַשְׁמוּרוֹת מֵהַר מִצְעָר, וְלַיְלָה, כְּגָמוּל עֲלֵי אִמּוֹ, אֶעֱרֹךְ-לָךְ וָאֲצַפֶּה&#8230; וַיִּמְצָאֵנִי בְּאַחַד הַיָּמִים אִישׁ שֵׂיבָה מִיהוּדָה מוּטָל בֵּין הֶהָרִים עִם-שַׁחַר, וְהָאִישׁ לְבוּשׁ אַדֶּרֶת וּפְרוּעַ שֵׂעָר, הוֹלֵךְ קְדוֹרַנִּית וְזָעֵף, וְהוּא נָזִיר וּקְדוֹשׁ אֱלֹהִים וְנוֹרָא הוֹד, וּמַרְאֵהוּ כַּאֲשֶׁר יִהְיֶה מַרְאֵה עֲנַן הַכָּבוֹד וְעֵין הַקֶּרַח לִפְנוֹת בֹּקֶר. וַיַּחְמֹל עָלַי הַשָּׂב, וַיִּטָּעֵנִי בְּסֵתֶר אָהֳלוֹ וּבְצֵל זְקָנוֹ הַלָּבָן וְהָרוֹעֵד כִּסָּנִי. וַיּוֹרֵנִי מִדְּרָכָיו וַיַּעֲבִידֵנִי לֵאלֹהָיו, וַיַּזֵּר נַפְשִׁי מִכָּל-חֶמְדָה וַיְלַמְּדֵנִי לְהַבִּיט שָׁמַיְמָה. וְאֶת כָּל-צִצֵּי עֲלוּמַי קָטַף אַחַד אֶחָד וַיִּשָּׂאֵם לֵאלֹהָיו, וַיְּקַדֵּשׁ אֶת-רָאשֵׁי מַאֲוַיַּי לַשָּׁמַיִם, וַיִּהְיוּ יְמוֹתַי צוֹמוֹת כִּימוֹתָיו וְלֵילוֹתַי תְּפִלָּה כְּלֵילוֹתָיו. וָאִירָא מְאֹד מִפְּנֵי הַזָּקֵן כִּירֹא הַפֶּרַח אֶת-הַסְּתָיו. פָּנַי דַּלּוֹ וּמִצְחִי חָוַר מִיּוֹם לְיוֹם – וְאוּלָם קְוֻצּוֹתַי פָּשׁוּ וַיַּעֲשׂוּ תַלְתַּלִּים וּבִלְבָבִי שִׂגְשֵׁג יַעַר רַעֲנָן שֶׁל-חֲלֹמוֹת. וָאֹבַד בְּקָטְנִי בַּאֲפֵלַת הַיַּעַר הַהוּא וָאֱהִי כְּעֹפֶר מֻדָּח בֵּין אַרְזֵי הַלְּבָנוֹן&#8230; וְיֵשׁ אֲשֶׁר-נֶהְפַּךְ הַיַּעַר בִּלְבָבִי וַיְהִי לְפַרְדֵּס, כֻּלּוֹ פְרָחִים עִם מְגָדִים וְטוֹבֵל בְּזֹהַר שֶׁמֶשׁ, וְהִנֵּה אַתְּ כְּבַת אֱלֹהִים, רְקוּמַת אוֹר וּכְלִילַת נֹגַהּ, מִתְהַלֶּכֶת בֵּין עֲרוּגוֹת בְּשָׂמָיו וּשְׂחוֹק אֲשֶׁר תְּחַיִּי בוֹ עַל-שְׂפָתַיִךְ, וַאֲנִי יוֹנַת אֲהָבִים חֲרֵדָה וּמַהְגָּה שׁוֹכֶנֶת כְּתֵפֵךְ הַלְּבָנָה&#8230; וּבַיָּמִים הָהֵם וַאֲנִי עוֹדֶנִּי טָהוֹר וְצָנוּעַ וּבַיְשָׁן, נַפְשִׁי זַכָּה בְתוֹכִי כְּאֵגֶל הַטַּל בִּגְרוֹן הַחֲבַצֶּלֶת וּלְבַבִי בָהִיר כִּרְסִיס מֵי-הַשִּׁלֹּחַ בְּשְׂפַת כּוֹס גָּבִישׁ. אֲבַק אִשָּׁה לֹא-דָבַק בִּמְעִילִי וְאֶת רֵיחָהּ לֹא יָדָעְתִּי. וְאוּלָם אֶלֶף מַעְיָנוֹת חַיִּים שׁוֹקְקוּ בִלְבָבִי וְנַפְשִׁי שָׁאֲלָה הֲמוֹן אַהֲבָה, הֲמוֹן אַהֲבָה. וַתִּפְרַח דְּמוּתֵךְ לְפָנַי מִתּוֹךְ כָּל-הִרְהוּרַי וַתַּעַל פִּתְאֹם מִנַּפְשִׁי כְּתַבְנִית אִשָּׁה וּבַת-אֱלֹהִים וַאֲנִי לֹא-יָדַעְתִּי אֵיכָכָה וּמָתַי רֻקְּמָה בְנַפְשִׁי הַתַּבְנִית הַהִיא&#8230; וְיֵשׁ אֲשֶׁר נִדְמָה לִי וְהִנֵּה נְטָעֵךְ אֱלֹהִים בִּלְבָבִי מֵאָז וּמֵעוֹלָם, וּמִשֶּׁכְּבָר הַיָּמִים עַל-אַחַד הַכּוֹכָבִים אוֹ בַחֲלוֹם קְדוּמִים עָבַרְתִּי עָלַיִךְ וַתִּקְרָאִינִי בִשְׁמִי. וַיְהִי זִכְרֵךְ חָרוּת לְנֶגֶד עֵינַי בְּאֵשׁ לְבָנָה, וָאָרִיחַ אֶת-רֵיחַ נִיחוֹחֵךְ גַּם מֵחִידוֹת יַלְדוּתִי הָרְחוֹקָה, וּמֵחֲלוֹמוֹתֶיהָ הָאִלְּמִים בַּת-קוֹלֵךְ שָׁמַעְתִּי. יוֹמָם בְּלֶכְתִּי וְעֵינַי נְשׂוּאוֹת שָׁמַיְמָה גִּשַּׁשְתִּי כְעִוֵּר אֶת-צִלֵּךְ סְבִיבִי וּבִנְדוּדַי הַלָּיְלָה בִּקַּשְׁתִּיךְ עַל-מִשְׁכָּבִי&#8230; וְיֵשׁ אֲשֶׁר-יָקוּם הַזָּקֵן בַּלָּיְלָה וְהֵעִיר שַׁחַר, וְעָמַד עַל-יַד אֶשְׁנַבּוֹ הַפָּתוּחַ מוּל הַמִּזְרָח, עֵינָיו תְּלוּיוֹת לַמָּרוֹם וּשְׂפָתָיו עִם-כֹּכְבֵי בֹקֶר יְרַנְּנוּ תְּפִלַּת קֹדֶשׁ לְאֵל חַיָּיו, וַאֲנִי בָּעֵת הַהִיא שׁוֹכֵב כְּנֶגְדּוֹ עַל-מִטָּתִי בַּעֲלָטָה. כֻּלִי בוֹעֵר בְּאֵשׁ אַהֲבָה וּמִתְהַפֵּךְ בְּצִירֵי מַאֲוַיִּים נַעֲלָמִים, וְנַפְשִׁי תָחִיל, תְּפַרְפֵּר, כִּטְלֵה חָלָב בֵּין שִׁנֵּי כְּפִיר רָעֵב, וְעֵינִי בוֹכִיָּה וְשִׁנַּי נוֹשְׁכוֹת וּשְׂפָתַי לוֹחֲשׁוֹת בְּרַעַד חֵשֶׁק תְּפִלַּת חַטָּאת לְאֵל חַיַּי אָנִי&#8230; וּבָאָה רִנַּת הַזָּקֵן בְּקִרְבִּי כְּמַעְיָן טָהוֹר מְפַכֶּה אֶל-יָם נִגְרָשׁ&#8230; וָאֶקַל מְאֹד בְּעֵינַי וָאֶתְעַנֶּה מְאֹד וָאֲבַטֵּא נְדָרִים בַּעֲלֶטֶת נַפְשִׁי&#8230; וְאֶת-הַזָּקֵן יָרֵאתִי, פֶּן-יִמְצָא אֶת-נַפְשִׁי חֲלָלָה וּשְׂרָפָהּ בְּגַחֲלֵי עֵינָיו&#8230; וְלֹא נוֹעַזְתִּי עוֹד לָשֵׂאת עֵינַי שָׁמַיְמָה וָאַשְׁפִּילֵן אֶל-תְּהוֹם נַפְשִׁי הָאֲפֵלָה וָאֶתְכַּוֵּץ כְּתוֹלַעַת בְּיוֹם סַגְרִיר&#8230; וַתָּחוּסִי עָלַי אַתְּ, הַזַּכָּה, הַצְּנוּעָה וְהָרַחֲמָנִיָּה, וְלֹא בָזִית אֶת-עֱנוּתִי&#8230; מִמָּרוֹם בְּעַד הָאֶשְׁנָב הֵצַצְתְּ אֵלַי אֶל-מִטָּתִי וַתִּקרָנִי, וַתָּהֵלִּי אֵלַי כִּימֵי קֶדֶם וַתְּטַהֲרִינִי, וַיִּז הָאוֹר מֵאֵזוֹב קַרְנַיִךְ עַל-לְבָבִי – וּמִשֶּׁלֶג יַלְבִּין&#8230; אָז יָצָאתִי אֶל-נַחַל הַמַּיִם לְהִתְקַדֵּשׁ עִם טוֹבְלֵי שַׁחֲרִית לַשָּׁמַיִם וְלָתֵת אֶת-נַפְשִׁי כָּלִיל לַיָי. שֶׁפַע קֹדֶש רַעֲנָן הִשִּׁיבוּ עָלַי רוּחוֹת הַשַּׁחַר מִכָּל-הַשְּׁפָיִם וָאֱהִי כְּהוֹלֵךְ לִקְרַאת סוֹד קְדוֹשִׁים רַבָּה. גְּבוּרַת אֱלֹהִים מָלֵאתִי, וּלְבָבִי חָדָשׁ, וְרוּחִי נָכוֹן, וְנַפְשִׁי תְרוּעָה – וְלֹא יָדַעְתִּי נַפְשִׁי. וָאַרְחִיב עֵינַי לַשָּׁמַיִם, וָאֶשָּׂא רֹאשׁ, וָאֱהִי הוֹלֵךְ וְיוֹרֵד בַּנָּחַל. וּפִתְאֹם וְהִנֵּה צְלִיל מַיִם וְשִׁכְשׁוּךְ רַחֲצָה כְּזֶרֶם בְּדֹלַח עֲבָרַנִי וַיֶּהֱמֶה עַל-אָזְנִי כַּהֲמוֹן כִּנּוֹרוֹת. הֵצַצְתִּי וְנִדְהַמְתִּי: שָׁם, בַּנַּחַל מִנֶּגֶד, כִּדְמוּת נַעֲרָה רוֹחֶצֶת רָאִיתִי וְזֹךְ בְּשָׂרָהּ הִבְהִיק אֵלַי מִתּוֹךְ הָאַפְלוּלִית וַיַּשְׁכִּירֵנִי&#8230; כִּמְעַט זִנַּקְתִּי אֵלֶיהָ כַּנָּמֵר; וְאוּלָם דְּמוּת הַזָּקֵן הַנָּזִיר נִצְנְצָה לְפָנַי – וָאֲחַנֵּק אֶת-תַּאֲוָתִי בְּנַהַם כְּפִיר וָאֶסָּתֵר בִּנְקִיק סֶלַע וָאָצִיץ מִשָּׁם אֶל-הַגְּוִיָּה הַזַּכָּה. בְּעֵינַי אָכַלְתִּי אֶת-מַחְשֹׂף בְּשָׂרָהּ הַלָּבָן וְנַפְשִׁי פִרְכְּסָה בְּרֶטֶט שְׁדֵי בְתוּלֶיהָ, וָאֶחֱרֹק שֵׁן, וָאֶשְׁלַח אֶגְרֹף וְלֹא-יָדַעְתִּי לִקְרַאת מִי, אִם לִקְרַאת הַשָּׁמַיִם אֲשֶׁר-יְנַסּוּנִי וְאִם מוּל הַשָּׂטָן אֲשֶׁר יִתְגָּר בִּי. וַיֵּרֶד אֶגְרֹף זַעְמִי כְּפַטִּישׁ עַל-זִיז הַסֶּלַע וַיְפוֹצְצֵהוּ וְרַגְלִי טָחֲנָה אַבְנֵי הֶחָצָץ&#8230; וּכְסוּר מֵעָלַי שִׁכְרוֹנִי – וַיְשׁוּפוּנִי מַחֲשַׁכֵּי אֵימָה, וָאִירָא יִרְאָה גְדוֹלָה <strong>מִפָּנַי. מִפְּנֵי הַתֹּהוּ וּמִפְּנֵי כַף-הַקֶּלַע יָגֹרְתִּי</strong>, כִּי רָאִיתִי אֶת-נַפְשִׁי וְהִנֵּה הִיא שְׁחֹרָה וּלְבָנָה כְּאַחַת, עֵרֶב אוֹר עִם-חֹשֶׁךְ, וְאֶת-לְבָבִי רָאִיתִי וְהִנֵּה הוּא מְאוּרַת צִפְעוֹנִי וְקַן-נֶשֶׁר. הַעַל-כֵּן צָמְאָה נַפְשִׁי לַשַּׁחַר כָּל-הַיָּמִים וְלִבִּי לַנֶּשֶׁף יֶהֱמֶה?&#8230; וָאֵשֵׁב שָׁם עַל-שְׂפַת הַנַּחַל מַשְׁמִים, עֵינַי בַּמַּיִם וְרֹאשִׁי כָפוּף תַּחַת מַשָּׂא מַחֲשַׁכָּיו, וָאְֱהִי כְּיוֹשֵׁב עַל-פָּרָשַׁת דַּרְכֵי הַקְּלָלָה וְהַבְּרָכָה. וָאֵרֶא פִתְאֹם אֶת-קְוֻצּוֹתַי בַּמַּיִם כִּי גָּדְלוּ פֶרַע וְכִי-כָבְדוּ, וְהֵן תְּלוּיוֹת וֹמַאֲפִילוֹת עָלַי כְּוִילֹון שֶׁל-נְחָשִׁים שְׁחֹרִים וְזוֹמְמוֹת לְנַפְשִׁי מִקַּרְקַע הַנַּחַל –</p>

<p>וָאֶקְפֹּץ מִמְּקוֹמִי וָאַקְדִּישׁ גַּם תַּלְתַּלַּי לַשָּׁמַיִם, הַכַּף הָכְרָעָה&#8230; בְּחֶרְדַּת לֵבָב גִּלִּיתִי אֶת-סוֹדִי לַזָּקֵן וַיְבָרְכֵנִי בְּמַבָּטֵי עֵינָיו וַיְשַׁלְּחֵנִי עִם-הָנֵץ הַחַמָּה יְרוּשָׁלָיְמָה. וָאָבֹא בְּשַׁעֲרֵי אֱלֹהִים וְזֶבַח וּמִנְחָה בְּיָדִי. וָאֵרֶא אֶת-הֵיכַל קָדְשׁוֹ, תִּפְאֶרֶת בַּחוּרָיו וְכֹהֲנָיו, וְאֶת-תְּשׁוּאוֹת חֲצֵרָיו רָאִיתִי – וְלֹא-קָמָה בִי רוּחַ. וָאֲגַלַּח אֶת-רֹאשׁ נִזְרִי עַל-דַּם זִבְחִי, וָאַשְׁלִיךְ אֶת-קְוֻצֹּותַי לִפְנֵי אֲרִי הָאֵשׁ עַל-הַמִּזְבֵּחַ – וּבִן רֶגַע עָלוּ תַּלְתַּלַּי בְּלַהַב הַזֶּבַח הַשָּׁמַיְמָה וּפְאֵר עֲלוּמַי הָיָה לְאֵפֶר, רֵיחַ נִיחוֹחַ לַיְיָ&#8230; גַּל שָׁחֹר כַּעֲשַׁן הַמַּעֲרָכָה וּכְשִׂנְאַת הַמָּוֶת זִנֵּק פִּתְאֹם מִנַּפְשִׁי הַשְּׂרוּפָה וַיַּחֲשֵׁךְ עֵינַי, וָאֹמַר לִשְׁאֹג כָּאֲרִי – וְאוּלָם בָּרֶגַע הַזֶּה הֵצִיפָה עָלַי לַהֲקַת הַלְּוִיִּם יָם שֶׁל-זִמְרָה וַיִּסְחָפֵנִי, וַיְכַס שְׁאוֹן הַחֲצֹצְרוֹת וְהֶמְיַת הַנְּבָלִים אֶת-שַׁאֲגַת נְעוּרָי, וּלְבָבִי תָעָה וַיֹּאבַד בְּרַעַשׁ הַתֻּפִּים וְהַצֶּלְצָלִים. וָאֶתְנַפֵּל בְּלֹא-כֹחַ לִפְנֵי הַכֹּהֵן הַיָּשִׁישׁ לְבוּשׁ הַבַּדִּים, וָאֶכְבֹּשׁ רֹאשִׁי בְּשׁוּלֵי מְעִילוֹ בֵּין הַפַּעֲמוֹנִים וְהָרִמּוֹנִים, וָאֵבְךְּ, וָאֶתְוַדֶּה, וָאֵבְךְּ – – –</p>

<p>וּכְצֵאתִי מֵאֵת פְּנֵי חֲצַר הַקֹּדֶשׁ וָאֵרֶא וְהִנֵּה תַלְתַּל קָטֹן אֶחָד מִקְּוֻצוֹתַי נִמְלַט מִן-הָאֵשׁ וְהוּא מֻשְׁלָךְ בִּפְאַת הַמִּזְבֵּחַ אֵצֶל הַדָּשֶׁן. וָאֶגְנֹב אֶת-תַּלְתַּלִּי, בַּר-נִדְרִי, מִשֻּלְחַן אֱלֹהִים, וָאַצְפִּינֵהוּ בְחֵיקִי וָאִמָּלֵט עִמּוֹ, וָאֶשָּׂאֶנּוּ כַּחוֹתָם עַל-לִבִּי יָמִים רַבִּים וָאֶתְלֶנּוּ כְקָמֵעַ עַל-צַוָּארִי. וַיְהִי כְּשׁוּב תַּלְתַּלִּי לְצַמֵּחַ – וָאוֹצִיאֵהוּ, וָאֶשַּׁק לוֹ, וָאֶזְרֶנּוּ לָרוּחַ – וַהֲשִׁיבוֹתִי אֶת-הַגְּנֵבָה לַשָּׁמָיִם&#8230;</p>

<p>וְעַתָּה רְאִי גַם-רְאִי, הִנֵּה הָתֵל הֵתֵלוּ בִי הַשָּׁמַיִם וּבְכַחַשׁ אַכְזָרִי סְבָבוּנִי. אֶת-נְעוּרַי, אֶת-הַכֹּל לָקְחוּ מִמֶּנִּי וּמְאוּמָה לֹא-נָתְנוּ לִי כָּפְרָם. נִכְנָע כְּעֶבֶד נָשָׁאתִי אֶת-עֵינַי אֲלֵיהֶם כָּל-הַיָּמִים וָאֶשְׁאַל בִּדְמָמָה כַּכֶּלֶב אֶת-חֶלְקִי וּבְלִי תְלוּנָה יִחַלְתִּי לִמְנָת גּוֹרָלִי. וְאוּלָם הֵם הַחֲרֵשׁ הֶחֱרִישׁוּ לִי בְגַאֲוָתָם, וַיְכַלּוּ בְּצִדְקַת רְמִיָּה עֲלוּמַי. וְהִנֵּה נוֹתַרְתִּי עוֹד הַפַּעַם לְבַדִּי בְּאֶרֶץ מִדְבָּר, וַאֲבִיבִי הֶעָשׁוּק הָפַךְ לָלֶכֶת מֵעִמִּי סַר וְזָעֵף, בְּלֹא נְשִׁיקָה וּבְלֹא בִרְכַּת פִּטּוּרִים, וַאֲנִי עוֹדֶנִּי רוֹדֵף וְכָרוּךְ אַחֲרָיו כְּיֶלֶד, לוֹפֵת וְנוֹשֵׁק אֶת-רַגְלָיו, וְתוֹפֵשׂ בִּקְצֵה בִגְדוֹ, וּמְפַרְפֵּר וְשׁוֹאֵג: &#8220;אַל תַּעַזְבֵנִי!&#8221; – וַתִּגָּלִי אֵלַי פִּתְאֹם, אֱיָלוּתִי וּמַלְכַּת נַפְשִׁי, וְהִנָּךְ נִצֶּבֶת עַתָּה לְפָנַי בִּמְלֹא הוֹדֵךְ עַל-הָאָרֶץ. שַׁרְבִיט הָאֹשֶׁר בִּימִינֵךְ וְצִיץ הַיְשׁוּעָה עַל-מִצְחֵךְ. וַאֲנִי כִּמְעַט רְאִיתִיךְ – וְכָל-מַאֲוַיַּי הַכְּלוּאִים הֵגִיחוּ פִתְאֹם כִּפְתָנִים רְצוּצִים מֵחוֹרֵיהֶם בַּחֲצִי גְוִיּוֹתֵיהֶם וְהֵם נִמְשָׁכִים וּמְרַטְטִים, רְעֵבִים וּצְמֵאִים, לְמוּלֵךְ, לְמוּלֵךְ, וְאֵשׁ זָרָה, אֵשׁ הַמֶּרֶד, בְּעֵינֵיהֶם&#8230; וּרְאִי, אֶת-מְלֹא שְׁמַי כּוֹכְבֵי כֶסֶף וְזָהָב אֶתֵּן-לָךְ בְּקֹמֶץ אֶחָד שֶׁל אַהֲבָה, מְחִיר מַגָּע אֶחָד בְּרֹאשׁ שַׁרְבִיטֵךְ, מַה-לִּי וּמִי-לִי אֵפוֹא עַתָּה בַּשָּׁמַיִם, אַחֲרֵי נָטְשֵׁךְ אוֹתָם בִּגְלָלִי וְאַחֲרֵי פְנוֹת זִיוֵךְ מֵהֵם? כִּי הִנֵּה פּוֹר הִתְפּוֹרְרוּ עַמּוּדֵי שַׁחַק, וְהֵיכַל יְיָ חָרֵב, וְכִסְאוֹ נִשְׁבָּר, וְשַׁעַר אֱלֹהִים הָיָה לְשַׁעַר הָאַשְׁפֹּת; וַאֲנִי גָדַלְתִּי, וָאֶחֱזַק וָאִיף, גָּאוֹן לֹא-נִשְׁבָּר בְּצַוָּארִי, וְנַהַם אֲרִי בְּכִלְיוֹתַי, וְאַתְּ עִמָּדִי – צַוִּי, וְנָעַרְתִּי אֶת-תַּלְתַּלַּי וּפָרַקְתִּי אֶת-הַשָּׁמַיִם הַמְרוֹפָפִים מֵעַל רֹאשִׁי כְּנַעַר קַשׁ; דַּבְּרִי דָבָר – וְטָבַלְתִּי בְשַׁחַת הָאֲבַדּוֹן הַזֶּה אֶת-חַיַּי, וְכַאֲשֶׁר הוֹרַדְתִּי בוֹ אֶת-עֵינַי אֶל-צַלְמֵךְ, לֹא-אוֹסִיף לְשֵׂאתָן עוֹד הַשָּׁמַיְמָה עַד-עוֹלָם&#8230; קָחִינִי, חָנִּינִי, שָׂאִינִי, אֲחוֹתִי – הִנְנִי בְיָדֵךְ. שִׂימִינִי כַחוֹתָם עַל-לִבֵּךְ אוֹ הֲדוֹם לְרַגְלַיִךְ&#8230; כַּכֶּלֶב אֶרְבַּץ אֵצֶל שׁוּלֵי שִׁמְלָתֵךְ וְאֶשְׁמֹר נִיד עַפְעַפֵּךְ וּמִשְׁלַח אֶצְבָּעֵךְ, אוֹ כַכְּפִיר אֲזַנֵּק אֵלַיִךְ וְאֶסְחָבֵךְ אֶל-אַחַת הַמְּאוּרוֹת&#8230;</p>

<p>וְהָעֶלֶם הִתְאַפֵּק פִּתְאֹם וַיְחַנֵּן קוֹלוֹ וַיְפַלֵּל:</p>

<p>אוֹ שָׁמַיִם חֲדָשִׁים אֶבְרָא לָךְ וּתְכֵלֶת חֲדָשָה וְזֹהַר חָדָש אֲסוֹבְבֵךְ, וּקְבַעְתִּיךְ כַּשֶּׁמֶשׁ בְּגַלְגַּל חַיַּי, וְזִכְרֵךְ אֶאֱרֹג בְּשִׁירַת נִשְׁמָתִי. כְּתָרִים אֶקְשֹׁר לְרֹאשֵׁךְ מִתְּפִלּוֹתַי, וּבְלִבְנֵי פְרָחַי מְקוֹם רַגְלַיִךְ אֲרַפֵּד. וְרִחַפְתִּי סְבִיב כִּסְאֵךְ כְּנֶשֶׁר אֵשׁ, וְאַשִּׁיב עָלַיִךְ לֶהָבָה בְּאֶבְרָתִי. אֶל מְרוֹמִים לֹא-שְׁעַרְתִּים אֶדְאֶה בִדְבָרֵךְ, וְעַד שְׁמָשׁוֹת רְחוֹקִים צִוְחַת אָשְׁרִי תַּגִּיעַ&#8230;</p>

<p>וַתִּפָּקַחְנָה עֵינֵי הָעֶלֶם – וַיֵּאָבְקוּ בָהֶן זֹהַר וְשַׁלְהֶבֶת&#8230; וַיָּרֶם הָעֶלֶם אֶת-עֵינָיו בְּכִלְיוֹן נֶפֶשׁ אֶל-מוּל מְקוֹם הַנַּעֲרָה וְהוּא רוֹעֵד וּבוֹעֵר כֻּלּוֹ. וּבְהַבִּיטוֹ – וַיְהִי לְאֶבֶן: הַנַּעֲרָה נֶעֶלְמָה מֵרֹאשׁ הַכֵּף וְאֵינֶנָּה; וְאוּלָם דְּמוּתָהּ עוֹדֶנָּה טְבוּעָה בַּנָּהָר כְּצוּרָה בַחוֹתָם, וְהִיא נִשְׁקֶפֶת אֵלָיו עִם כּוֹכַב הַשַּׁחַר מִשְּׁחוֹר מְצוּלָה.</p>

<p>וְאֵשׁ גְּדוֹלָה אָחֲזָה בְּלֵב הַנַּעַר וַתְּלַהֲטֵהוּ מִסָּבִיב. וַיַּרְעֵד אֶגְרֹף וַיִּצְעַק בֶּעֱנוּת נַפְשׁוֹ וּבְמַכְאוֹבוֹ הַגָּדוֹל: &#8220;אֵשׁ, אֵשׁ, אֵשׁ!&#8221; וּמֵרֹאשׁ הַכֵּף מֵעֵבֶר הַנָּהָר הִתְפּוֹצְצָה בַת-קוֹל: &#8220;אֵשׁ, אֵשׁ&#8221; – וַיִּזְדַּעְזַע נְהַר הָאֲבָדוֹן וַיְהִי לְחֶרְדַּת אֵשׁ וְכָל-הָאִי הָיָה לְשַׁאֲגַת לֶהָבָה&#8230;</p>

<p>וְאַחֲרֵי הַשְּׁאָגָה דְּמָמָה גְדוֹלָה, דִּמְמַת שַׁחַר&#8230; וַיִּצְנַח רֹאשׁ הָעֶלֶם בְּלֹא כֹּחַ עַל-חָזֵהוּ וְעֵינָיו נִצְמְדוּ לִמְצוּלַת הַנָּהָר. דּוּמָם תָּהָה עַל-סוֹד הָאֲבַדּוֹן וַיָּמָד תְּהוֹמוֹתָיו בְּעֵינָיו. הַכֹּל הֶחֱרִישׁ בַּאֲפֵלָה סְבִיבוֹ וְהַכֹּל הֶחֱרִישׁ בַּאֲפֵלַת לְבָבוֹ. כְּנַף אֵבֶל שְׁחֹרָה פְּרוּשָׂה עַל-רֹאשׁוֹ, וִיגוֹן מַחְשְׁבוֹתָיו – מַעֲמַקֵּי תְהוֹמוֹת.</p>

<p>וְאוּלָם בְּלֵב הַשָּׁמַיִם, כְּנֶגֶד רֹאשׁ הָעֶלֶם מִלְמַעְלָה, עוֹד עַיִן אַחַת פְּקוּחָה עָלָיו לְטוֹבָה, עַיִן זָהָב גְּדוֹלָה, מַזְהִירָה, מַשְׁגַּחַת, הֲלֹא הִיא עֵין אַיֶּלֶת הַשַּׁחַר.</p>

<p>וַתַּעֲמֹד אַיֶּלֶת הַשַּׁחַר בַּמָּרוֹם, וַתִּלְחַשׁ מֵרָחוֹק בִּרְכַּת אֱלֹהִים עַל-רֹאשׁ הָעֶלֶם, וַתִּתְרַפֵּק עָלָיו וַתִּרְמֹז לוֹ – וְהוּא לֹא יָדַע.</p>

<p>וּפִתְאֹם הִתְעוֹרֵר הָעֶלֶם וַיִּמֶשׁ אֶת-עֵינָיו מִתְּהוֹם הָאֲבַדּוֹן וַיִּטְבְּלֵן בִּתְהוֹם שָׁמַיִם, וַיְהִי כְּשׁוֹקֵל אֶת-שְׁנֵיהֶם בְּפֶלֶס עֵינָיו, לֵאמֹר: הַשָּׁמַיִם אִם הָאֲבַדּוֹן?</p>

<p>וַתְּטַהֵר טְבִילַת הַתְּכֵלֶת אֶת-עֵינָיו וַיָּשָׁב אֲלֵיהֶן זָהֳרָן וַתִּהְיֶינָה בְּהִירוֹת וּצְנוּעוֹת כְּבָרִאשׁוֹנָה, וְלֹא נוֹדַע כִּי-לִחֲכָה אוֹתָן הַשַּׁלְהֶבֶת&#8230;</p>

<p>וְשַׁלְוַת הַשַּׁחַר בָּאָה בְּלֵב הָעֶלֶם וַתְּהִי כִּצְרִי זוֹלֵף עַל-מִכְוַת נַפְשׁוֹ, וַיָּנַח לְבָבוֹ וַיִּכָּנֵעַ.</p>

<p>וְכַהֲשִׁיבוֹ אֶת-עֵינָיו אֶל-רֹאשׁ הַכֵּף – וַיַּרְא וְהִנֵּה שָׁם בְּרוּם עוֹלָם, מִמַּעַל לַכֵּף, כְּעִֵין עָב יְחִידָה וּקְטַנָּה מְרַחֶפֶת וּתְלוּיָה, וְהָעָב צְחֹרָה וּבַעֲלַת כְּנָפַיִם, וּכְתַבְנִית יַד יוֹצֵאת מִתַּחַת לִכְנָפָהּ, שְׁלוּחָה מוּל אַיֶּלֶת הַשַּׁחַר. הַדְמוּת מַלְאָךְ הִיא וְאִם דְּמוּת הָעַלְמָה?</p>

<p>וַתִּמָּשֵׁךְ עֵינוֹ אַחֲרֵי אַיֶּלֶת הַשַּׁחַר וְנַפְשׁוֹ בֵּין קַרְנֶיהָ נֶאֱחָזָה. הִנֵּה הִיא נוּגַת הָאוֹר וְזַכַּת הַנֹּגַהּ עֹמֶדֶת בְּזָהֳרָהּ וּבְטָהֳרָהּ כִּימֵי עוֹלָם, לֹא-יִכְבֶּה נֵרָהּ וְלֹא-יִכְהֶה רִשְׁפָּהּ, בַּשַּׁחַר בַּשַּׁחַר, כְּצֵאת אַנְשֵׁי הַפְּלָאוֹת, הַיְחִידִים הַגְּדוֹלִים וִיתוֹמֵי הָעוֹלָם, לִתְעוֹת בָּדָד בְּתוֹךְ עַרְפִּלֵּי עֲרָבוֹת וְלָסֹל בְּכַף פַּעֲמֵיהֶם אֶת-הַשְּׁבִילִים הָרִאשׁוֹנִים לְרָאשֵׁי הֶהָרִים – וְיָצְאָה הִיא, הַיְחִידָה וְהָרָזִית כְּמוֹהֶם, וְקִדְּמָה אֶת-עֵינֵיהֶם בְּאוֹרָהּ הַצָּנוּעַ, וּבְרָכָה אַחַת לָהּ תָּמִיד וְרֶמֶז אֶחָד לְעַפְעַפָּהּ: טְהָר, טְהָר, טְהָר! וְכִנְּסָה אֶת-נַפְשׁוֹת כֻּלָּם מֵאֲשֶׁר הֵם שָׁם אֶל-נְקֻדַּת זֹהַר אַחַת – אֶל נְקֻדַּת הַשָּׁחַר.</p>

<p>וְכִלְיוֹן נֶפֶשׁ גָּדוֹל מִנְּשֹא תָּקַף אֶת-הָעֶלֶם, וְאַהֲבַת אֱלֹהִים עַזָּה מִמָּוֶת שָׁטְפָה לִבּוֹ בְּיָם גַּעֲגוּעֶיהָ. וַיֵּשְׁתְּ אֶת-תְּכֵלֶת הַשָּׁמַיִם בְּעֵינָיו וַיִּשְׁכָּר. וַיִּזְקֹף הָעֶלֶם קוֹמָתוֹ וַיָּרֶם יָד וַיִּקְרָא:</p>

<p>– אֱלֹהִים! גַּם אֶת-הָאֵשׁ אֲשֶׁר-בִּלְבָבִי הִנְנִי נוֹתֵן קֹדֶשׁ לַשָּׁמָיִם!</p>

<p>וְזֹהַר גָּדוֹל נָגַהּ בְּעֵינֵי הָעֶלֶם אַחֲרֵי שְׁבוּעַת הַקֹּדֶשׁ, כִּי-רָאָה אֶת-אַיֶּלֶת הַשַּׁחַר וְהִנֵּה הִיא צֹהֶלֶת לוֹ וְאוֹרָהּ יִשְׂמָח, וּבִרְכַּת אֱלֹהִים חֲדָשָׁה תִּנָּבֵא. וַיַּאֲמֵן בְּכוֹכָבוֹ וַיִּבְטַח בּוֹ, וַיֵּדַע כִּי אֱלֹהִים קָרָא לוֹ וַיַּעֲנֵהוּ בְּאֵשׁ לְבָבוֹ, וְכִי מִנָּה לוֹ אֱלֹהִים דָּבָר בָּאִי הַהוּא וְלֹא יָדַע מָה הַדָּבָר.</p>

<p>וַיִּנָעֵר, וַיָּמֶשׁ מִמְּקוֹמוֹ, וַיִּישַׁר לָלֶכֶת עִם שְׂפַת הַנָּהָר לִקְרַאת הַנָּכוֹן לוֹ בְּלֵב בָּטוּחַ. קְרִיאַת הָאֵשׁ צָלְלָה בְאָזְנָיו וּבְעֵינָיו נָגְהוּ דִּמְדּוּמֵי הַשָּׁחַר.</p>

<p>וְצֶלֶם הַנַּעֲרָה בַּמַּיִם וְהָעָב הַצְּחֹרָה בַּמָּרוֹם – מָשׁוּ גַם-הֵם מִמְּקוֹמָם וַיֵּלְכוּ לְפָנָיו&#8230;</p>

<p>וְלֹא-הִשְׁתָּאָה הָעֶלֶם לַפֶּלֶא, כִּי פֶּלֶא גָּדוֹל מִזֶּה יָרַד לִשְׁכֹּן בִּלְבָבוֹ – וַיֵּלֵךְ דּוּמָם וּמַחֲרִישׁ לִקְרַאת אַיֶּלֶת הַשָּׁחַר.</p>

<br>  

<h2 id="ז">ז</h2>

<p>וּכְשֶׁהִרְחִיק הָעֶלֶם לָלֶכֶת – וַיַּרְא וְהִנֵּה שְׂפַת הַנָּהָר אֲשֶׁר הוּא עוֹלֶה בָּהּ, הוֹלֶכֶת וּגְבֹהָה מְאֹד, עַד שְׁוֹתָהּ בְּקוֹמָה אֶל-הַכֵּף שֶׁכְּנֶגְדָּהּ; וּשְׁנֵי הַכֵּפִים הוֹלְכִים וּמִתְקָרְבִים, הוֹלְכִים וּמַאֲפִילִים עַל-עֲרוּץ הַנַּחַל הַסָּגוּר בֵּינֵיהֶם; וַיְהִי דִמְיוֹנָם כִּשְׁנֵי מְצוּקִים אֲשֶׁר חָבְרוּ עַל-הָאֲבָדוֹן, וְהֵם חֹרְשִׁים מְזִמָּה לַהֲבִיאוֹ בֵּין מְצָרֵיהֶם וּלְחַנְּקוֹ שָׁם בָּאֲפֵלָה&#8230;</p>

<p>וַיָּבֵּט הָעֶלֶם בְּשַׁלְוָה אֶל-פִּי הַתְּהוֹם, וַיִּשְׁאַל בִּלְבָבוֹ: הֲיֵרֵד אִישׁ לְגֵיְא צַלְמָוֶת זֶה וְנִמְלָט?</p>

<p>וְאוּלָם לֹא-עָצַר הָעֶלֶם בְּלֶכְתּוֹ כִּי-נֶחְפַּז לַעֲלוֹת&#8230; וַיְהִי הוֹלֵךְ וְעוֹלֶה, הוֹלֵךְ וְצוֹעֵד בְּמַעֲלֵה הַכֵּף – וְהָעָב בַּמָּרוֹם וְהַצֶּלֶם בַּמַּיִם עוֹבְרִים לְפָנָיו.</p>

<p>וּפִתְאֹם עָמְדָה הָעָב הַצְּחֹרָה וַתָּנַח בְּרוּם עוֹלָם עַל-שֵׁן-סֶלַע. וַיִּצֶף הָעֶלֶם לְמֵרָחוֹק, וַיַּרְא וְהִנֵּה כְּעֵין צוֹק גָּדוֹל וְשָׁחֹר מִתְנַשֵּׂא שָׁם מִתּוֹךְ עַרְפִּלֵּי שַׁחַר, וְהַצּוֹק גָּבֹהַּ וְתָלוּל וְעַל כִּתְפֵי הַכֵּפִים יִשְׁכֹּן. תַּחְתָּיו עוֹבֵר נְהַר הָאֲבַדּוֹן וְעַל-רֹאשׁוֹ דוֹלֵק כִּדְמוּת נֵר קָטֹן&#8230;</p>

<p>וַיָּרַח לְבַב הָעֶלֶם אֶת-אֵשׁ הַקֹּדֶשׁ מֵרָחוֹק וַתִּפָּעֵם רוּחוֹ&#8230; הִנֵּה הִנּוֹ נֵר הָאֱלֹהִים הַגָּנוּז, רוֹעֵד מֵעַרְפִּלֵּי יְשִׁימוֹן וְקוֹרֵץ מֵרֹאשׁ צוּרִים. רוֹתֵת הָאוֹר וְחָרֵד, וְרֶמֶז לוֹ כְּרֶמֶז הַגְּאֻלָּה&#8230; מִי הִדְלִיק אֶת-הַנֵּר הַהוּא בְּרֹאשׁ הַצּוּק וּמִי נָקִי וְטָהוֹר יִזְכֶּה בוֹ?.. הַאֻמְנָם הוּא הַדָּבָר אֲשֶׁר-מִנָּה לוֹ אֱלֹהִים בָּאִי הַזֶּה?</p>

<p>וְחֶדְוַת אֱלֹהִים אַדִּירָה, בְּלִי מְצָרִים חֶדְוָה, פָּרְצָה כְּנַחַל אֵיתָן אֶל-נֶפֶשׁ הָעֶלֶם, וַיִּרְחַב וַיִּפְחַד לְבָבוֹ, וַיָּגֶל בְּרַעַד תּוֹחֶלֶת וֶאְֱמוּנָה. רַגְלָיו קַלּוּ וּצְעָדָיו רָחֲבוּ – וַיְהִי הוֹלֵךְ וְטָס לִקְרַאת נֵר הָאֱלֹהִים. קְרִיַאת הָאֵשׁ צָלְלָה בְאָזְנָיו וּבִלְבָבוֹ פִעֲמָה בִּרְכַּת הַשַּׁחַר.</p>

<p>וֹשְׁבִיב הָאוֹר הוֹלֵךְ וְגָדֵל לְעֵינָיו. הִנֵּה הוּא כִּלְשׁוֹן אֵשׁ קְטַנָּה רוֹקֶדֶת בְּאַהֲבָה כְּנֶגֶד אֲחוֹתָהּ הַצְּפִירָה. וְהִנֵּה הוּא כְּתַלְתַּל שַׁלְהֶבֶת, וְעֵינוֹ כְּעֵין אֵשׁ הָאֲרִיאֵל, אֲשֶׁר רָאָה בְּיוֹם נִזְרוֹ&#8230; וַיַּכֵּר הָעֶלֶם אֶת-אֵשׁ הַקֹּדֶשׁ, וַיֵּעוֹר הַנֶּשֶׁר בְּקַן-לְבָבוֹ, וַיָּעָף דֶּרֶךְ פִּיו בְּצִוְחַת מְרוֹמִים: אֵשׁ יְיָ, אֵשׁ יְיָ! – וַיִּשְׁכַּח הָעֶלֶם שְׁאוֹל תַּחְתִּית, וַיְזַנֵּק אֶל-רֹאשׁ הַצּוּר, וַיַּעַט אֶל-שַׁלְהֶבֶת הַקֹּדֶשׁ, וַיְנִיפֶהָ תְנוּפָה שָׁמָיְמָה. נֶהְדָּר בַּמָּרוֹם נִצָּב בִּכְלִיל עֲלוּמָיו וְתַלְתַּלָּיו. רוֹם זָקַף רֹאשׁוֹ הַמְעֻטָּר וְלַפִּיד הַיְשׁוּעָה בְּיָדוֹ יִבְעָר, הָעָב הַצְּחֹרָה כְּרוּב סוֹכֵךְ לְרֹאשׁוֹ וְאַיֶּלֶת הַשַּׁחַר תְּבָרֵךְ עֻזּוֹ.</p>

<p>וּתְרוּעַת גִּיל אַדִּירָה נָכוֹנָה עַל שִׂפְתֵי הָעֶלֶם – וְאוּלָם בָּרֶגַע הַזֶּה נִגְלְתָה לְפָנָיו שֵׁנִית דְּמוּת הָעַלְמָה מִתְּהוֹם הָאֲבַדּוֹן&#8230; הִנֵּה הִיא הִיא, כְּלִילַת חֶמְדָה וְתִפְאֶרֶת. בִּמְלֹא זָהֳרָהּ הוֹפִיעָה וּצְפִירַת הַנֹּגַהּ בְּמִצְחָהּ. עַפְעַפֶּיהָ יַיְשִׁירוּ נֶגְדוֹ, וַתַּשְׁלֵךְ חַכָּה בִּתְהוֹם נִשְׁמָתוֹ. דּוּמָם תִּמָּשֵׁךְ אֵלָיו לַמָּרוֹם, וְדוּמָם תִּמְשְׁכֶנּוּ אֵלֶיהָ שְׁאוֹלָה. יָדֶיהָ פְּרוּשׂוֹת לְעֻמָּתוֹ, פְּשׁוּטוֹת לְקַבֵּל וְלָתֵת. מֶבָּטָהּ – אַהֲבַת מָוֶת, וּרְגָעִים כִּנְצָחִים יִשְׁקֹל.</p>

<p>וַיְאַמֵּץ הָעֶלֶם אֶת-לַפִּיד הַקֹּדֶשׁ אֶל-לִבּוֹ, וַיַּעֲצֹם אֶת-עֵינָיו בִּרְעָדָה, וַיִּקְרָא: שָׁמַיִם – אֲבַדּוֹן – אָתְּ&#8230; וַיִּתְנַפֵּל מֵרֹאשׁ הַצּוֹק אֶל-הַזְּרוֹעוֹת הַפְּשׁוּטוֹת בִּתְהוֹם הָאֲבַדּוֹן.</p>

<p>וְנֵרוֹת אֱלֹהִים כָּבוּ בַמָּרוֹם, וְעַרְבוֹת שָׁמַיִם חֲוַרְוָרוּ, וּמַרְאֵיהֶן עָגוּם וְעֶרְיָה, כִּשְׂדֵי אֱלֹהִים אַחֲרֵי הַקָּצִיר. וְשָׁם בִּפְאַת הַשָּׂדֶה מָשְׁלָךְ כִּכְלִי אֵין חֵפֶץ בּוֹ חֶרְמֵשׁ הַיָּרֵחַ.</p>

<p>וַתֶּחֱרַד הָעָב הַצְּחֹרָה וַתִּמּוֹג, וְאַיֶּלֶת הַשַּׁחַר הִזְדַעְזְעָה – וְאֵינֶנָּה, כִּי נֵעוֹרָה לְבִיאַת הַבֹּקֶר מִמְעוֹנָהּ, וַתִּדְרֹךְ בְּעֹז מַלְכוּת עַל-סַף הָרָקִיעַ. מְעֻטֶּרֶת בְּרַעְמַת זְהָבָהּ נִנְעָרָה, וַיִּז זָהֳרָהּ אֶל אַפְסֵי הָרִים&#8230;</p>

<br>  

<h2 id="ח">ח</h2>

<p>וְהַמַּיִם הֵקִיאוּ אֶת-הָעֶלֶם אֶל-אֶרֶץ רְחוֹקָה מְאֹד, אֶל אֶרֶץ נֵכָר, הִיא אֶרֶץ הַגָּלוּת.</p>

<p>וַיָּשָׁט בְּכָל-הַמְּדִינֹות וַיָּבֹא בִּבְנֵי הַגּוֹלָה, וַיַּעֲבֹר בֵּינֵיהֶם כְּאַגָּדָה מִנִּי-קֶדֶם וְכַחֲזוֹן עֲתִידוֹת. וַיְהִי מוּזָר וְאִישׁ חִידוֹת לְכֻלָּם.</p>

<p>וַיַּרְא אֶת-הַשָּׁמַיִם וְהִנֵּה הֵם נָכְרִים לוֹ, וְאֶל-אֶרֶץ יַבִּיט וְהִנֵּה הִיא זָרָה – וַיְלַמֵּד אֶת-עֵינָיו לְהַבִּיט נִכְחוֹ, אֶל-אַפְסֵי עוֹלָם, כַּאֲשֶׁר הִבִּיטָה אֵלָיו כֵּן דְּמוּת הָעַלְמָה בַּשַּׁחַר הַהוּא.</p>

<p>מָתַי רָאָה אֶת-הַשַּׁחַר הַהוּא?</p>

<p>וַיֵּתַע הָעֶלֶם בָּאָרֶץ כִּתְעוֹת כּוֹכָב נִדָּח בַּחֲלַל הָעוֹלָם, וַיְהִי הוֹלֵךְ עָרֹם וְיָחֵף וִישַׁר עַיִן, אֵין לוֹ כֹּל, בִּלְתִּי אִם-הָאֵשׁ הַגְּדוֹלָה בְּמַעֲמַקֵּי לִבּוֹ וְעֵיפַת הַשַּׁחַר בִּתְהוֹמוֹת עֵינָיו.</p>

<p>מָתַי יָרְדָה הָאֵשׁ אֶל-לְבָבוֹ?</p>

<p>כִּי-הִנֵּה צָרֹף צֹרַף לְבַב הָעֶלֶם בְּכוּר מְשֻׁלָּשׁ, וְאֵשׁ גְּדוֹלָה, מְדוּרָה מְשֻׁלֶּשֶׁת, בָּעֲרָה בוֹ, הֲלֹא הִיא אֵשׁ הָאֱלֹהִים וְאֵשׁ הַשָּׂטָן, וְהָעַזָּה מִשְּׁתֵּיהֶן – אֵשׁ הָאַהֲבָה.</p>

<p>וַיִּשָּׂא אֶת-הָאֵשׁ הַהִיא אֶל-אַרְבַּע כַּנְפוֹת הָעוֹלָם, וַיַּצֵּת לְבָבוֹת בְּרוּחַ פִּיו וּבְתוֹךְ עֵינַיִם כָּבוֹת הִדְלִיק נֵרוֹת.</p>

<p>וְאֶל-אֶחָיו הַגּוֹלִים יָצָא וַיִּרְאֵם בְּשִׁפְלוּתָם וּבֶעֱנוּתָם – וַיִּכְאַב אֶת-מַכְאוֹבֵי כֻלָּם, וַיִּשְׁאַג אֶת-שַׁאֲגָתָם. וַתִּשָּׁמַע מִתּוֹךְ הַשְּׁאָגָה זַעֲקַת הַשָּׁמַיִם וְהַשְּׁאוֹל, קִנְאַת אֱלֹהִים וְסַעֲרַת חֲמָתוֹ, נַהֲמַת נֶפֶשׁ גֹּוַעַת בְּחֶבְלֵי אַהֲבָה-לֹא-בָאָה וְאַנְחַת הָעוֹלָם בְּלֵיל הַחֻרְבָּן.</p>

<p>וְיֵשׁ אֲשֶׁר-יַחֲרִישׁ הָעֶלֶם בְּמַכְאוֹבָיו, וַתְּהִי שַׁאֲגָתוֹ דּוּמִיָּה – וְלֹא הָיָה יָגוֹן כִּיגוֹנוֹ הָאִלֵּם וְצַעַר כְּצַעֲרוֹ הַחֲרִישִׁי.</p>

<p>וְאִישׁ לֹא-עָמַד בִּפְנֵי מַבָּטוֹ הַיָּשָׁר. יֵשׁ אֲשֶׁר-יָנִיס הָאִישׁ אֶת-עֵינָיו מִפְּנֵי מַבַּט הָעֶלֶם שָׁמַיְמָה וְיֵשׁ אֲשֶׁר-יַבְרִיחֵן אָרְצָה, וְהִבִּיט הָעֶלֶם בִּדְמָמָה אַחֲרֵי הָאִישׁ הַהוּא עַד-עָבְרוֹ – וְחָמַל עָלָיו חֶמְלָה גְדוֹלָה.</p>

<p>וְגַם בְּאַנְשֵׁי הַזַּעַם וְהַמַּשְׂטֵמָה פָּגַע הָעֶלֶם – וְחָרְדוּ אַנְשֵׁי הַזַּעַם מִפְּנֵי מַבָּטוֹ, וְשָׂטוּ מֵעָלָיו בְּחִפָּזוֹן, וְהִקְדִּירוּ מִצְחָם, וְהֶאֱפִילוּ בְגַבּוֹתָם עַל-עֵינֵיהֶם וְהִבִּיטוּ אַרְצָה, וְאֶת-כַּפָּם יָשִׂימוּ עַל-לִבָּם, וְהָיוּ כְּמַסְתִּירֵי גְנֵבָה מֵעֵינֵי הָעֶלֶם אִישׁ הַחִידוֹת.</p>

<p>וְאוּלָם רָאֹה רָאָה אִישׁ הַחִידוֹת לִלְבָבָם, וַיָּבֹא בְנַפְשָׁם כִּמְבוֹאֵי עִיר מְבֻקָעָה, וּמָצָא שָׁם אֶת כָּל-נִגְעֵיהֶם הַנַּעֲלָמִים, וּפִרְפֵּר עִם-לִבָּם בְּכָל אֲשֶׁר יְפַרְפֵּר, וְהִתְעַנָּה שִׁבְעָתַיִם בְּכָל-עֱנוּתָם.</p>

<p>וְיֵשׁ אֲשֶׁר-תִּמְצָא עֵינוֹ לֵב שַׁאֲנָן וּבוֹטֵחַ – וְנָקְבָה עֵינוֹ אֶת-הַלֵּב הַהוּא, וְהֶחֱלִיאָה אוֹתוֹ עַד-מָוֶת, וְנָסָה הַמְּנוּחָה מִקִּרְבּוֹ עַד-עוֹלָם, וְלֹא-יָדַע עוֹד הָאִישׁ הַשַּׁאֲנָן שְׁנַת מַרְגֹּעַ בַּלֵּילוֹת.</p>

<p>וּבָאוּ רַבִּים וְכָפְפוּ בִדְמָמָה אֶת-רֹאשָׁם תַּחַת קִלְלָתוֹ וּבִרְכָתוֹ, וּבִקְּשׁוּ מִפִּיו תּוֹכֵחָה וּתְפִלָּה, וּמֵעֵינָיו – רַחֲמִים וְתִקְוָה&#8230; וְהָמָה יָם חֶמְלָה בְּלֵב הָעֶלֶם, וְנָזְלוּ נִחוּמָיו כְּטַל בֹּקֶר עַל-לְבָבוֹת נְכָאִים, וְהִבִּיט אֲלֵיהֶם בְּרַחֲמִים וְעַפְעַפָּיו – עַפְעַפֵּי שַׁחַר.</p>

<p>כִּי גַּם-אֶת זָהֳרֵי הַשֶּׁמֶשׁ בִּגְבוּרָתָם נָשָׂא הָעֶלֶם בְּלִבּוֹ, וְאֶת-מַחֲשַכֵּי הַלַּיְלָה וְרָזֵיהֶם – וְאוּלָם צָמֹא לֹא צָמְאוּ עֵינָיו בִּלְתִּי אִם-אֶל-הַשַּׁחַר, וַיְהִי נֹגַהּ הַצְּפִירָה חוֹתַם נַפְשׁוֹ וְדִמְדּוּמֵי הַשַּׁחַר שִׁירַת חַיָּיו – –</p>

<br>  

<h2 id="ט">ט</h2>

<p>וּבַצַּר לִלְבָבוֹ מְאֹד, וּמְצָאוּהוּ חֲלֹמוֹתָיו הַגְּדוֹלִים וּמַדְוָיו הַנֶּאֱמָנִים, וְהִשִּׂיגוּהוּ כְּגַלֵּי הַיָּם – וְיָצָא הָעֶלֶם בַּשַּׁחַר אֶל-מִחוּץ לָעִיר וְנִשְׁעַן שָׁם תַּחַת עַרְעָר עַל-שְׂפַת נַחַל נִרְדָּם, וְנָשָׂא עֵינָיו אֶל-אַיֶּלֶת הַשַּׁחַר, וּבִקֵּשׁ צַלְמָהּ בְּמֵימֵי הַנַּחַל, וְעָצַם אֶת-עֵינָיו, וְהִבִּיט גַּם-אֶל תְּהוֹם נַפְשׁוֹ, וְעָמַד עַד-בּוֹשׁ, וְהֶחֱרִישׁ עִם-כָּל-הָעוֹלָם בִּיגוֹנוֹ הַגָּדוֹל, <strong>יְגוֹן הַיָּחִיד</strong>.</p>

<p>וְהַמָּלְאָךְ הַצָּעִיר עֲגוּם הָעֵינַיִם וּנְקִי הַכָּנָף, אֲשֶׁר עַל-אַיֶּלֶת הַשַּׁחַר, יַטֶּה בִדְמָמָה אֶת-כּוֹס הַיָּגוֹן הָאִלֵּם – וְגֵרַע מִשָּׁם דִּמְעָה אַחַר דִּמְעָה בְּדוּמִיַּת שָׁחַר&#8230;</p>

<br>  

<p>אב, תרס&quot;ה. אודיסה.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2475">https://benyehuda.org/read/2475</a></div></body></html>