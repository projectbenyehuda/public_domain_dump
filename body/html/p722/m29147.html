<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שְׂמַח חָתָן עֲלוֹז בִּימֵי נְעוּרִים</title>
	<meta name="author" content="אברהם בן חלפון"/>
</head>
<body>

<p>[לחתן]</p>

<blockquote>
<br />
</blockquote>

<blockquote>
<p>שְׂמַח חָתָן עֲלוֹז בִּימֵי נְעוּרִים / וְיִיטַב לִבְּךָ בִּימֵי בְּחוּרִים:</p>

<p>וְתָגֵל נַפְשְׁךָ בָּאֵל וְתָשִׂישׂ / אֲשֶׁר הִלְבִּישְׁךָ בִּגְדֵי פְאֵרִים:</p>

<p>עֲשֵׂה לָךְ כֹּל אֲשֶׁר יֵשׁ עִם לְבָבָךְ / וְשַׂמַּח עִמְּךָ לֵב הַחֲבֵרִים:</p>

<p>כְּבָר נִרְצוּ פְעָלֶיךָ לְאֵל חַי / וְהֵנִיחַ לְךָ מִכָּל עֲבָרִים:</p>

<p>וְהִרְחִיב לָךְ וְאִמֵּץ אֶת לְבָבָךְ / וְשָׂם לִבּוֹת מְשַׂנְאֶיךָ שְׁבוּרִים:</p>

<p>וְלָכֵן לֵךְ אֱכוֹל וּשְׁתֵה בְּשִׂמְחָה / וְאַל תִּירָא חֲמַת קָצִים וְצָרִים:</p>

<p>רְוֵה דּוֹדִים וְהִתְעַלֵּס בְּדַדֵּי / צְבִיָּה נִמְשְׁלוּ כִּשְׁנֵי עֳפָרִים:</p>

<p>בְּפִיהָ צוּף וְחָלָב עַל לְשׁוֹנָהּ / וְכַחַמָּה לְחָיֶיהָ מְאִירִים:</p>

<p>וְיִפְעָתָהּ כְּמוֹ סַהַר בְּתֻמּוֹ / וְקוֹמָתָהּ כְּמוֹ קוֹמַת תְּמָרִים:</p>

<p>וְאֵיךְ תִּשְׁאַל לְאוֹר שֶׁמֶשׁ וְסַהַר / וּמֵאוֹרָהּ יְאִירוּן כָּל חֲדָרִים:</p>

<p>רְכַב עַל בָּמֳתֵי עֶרֶשׂ אֲהָבִים / וְהִתְעַנֵּג בְּמַרְבַדִּים יְקָרִים:</p>

<p>עֲצַת שָׁלוֹם תְּהִי בֵּינוֹת שְׁנֵיכֶם / וְתִשְׁגֶה בָּהּ וְלֹא תִשְׁגֶּה בְּזָרִים:</p>

<p>וְהָאֵל יִתְּנָה בָרוּךְ מְקוֹרָךְ / וְיַטֶּה לָךְ שְׁלוֹמוֹת כַּנְּהָרִים:</p>

<p>וְיַפְרֶךָ וְיַרְבֶּךָ וְתִרְאֶה / בְּנֵי בָּנִים לְבָנֶיךָ יְשָׁרִים:</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/29147">https://benyehuda.org/read/29147</a></div></body></html>