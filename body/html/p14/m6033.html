<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אם תפרוץ מלחמה</title>
	<meta name="author" content="אברהם שטרן"/>
</head>
<body>

<p>הארגון חי ולוחם להקמתה של מלכות ישראל מארץ-ישראל. ארץ-ישראל איננה מדינה פיל ואינה שטח המאנדאט ואיננה מדינה עברית משתי גדות הירקון. ארץ-ישראל היא כברת ארץ, אשר עליה ישב עם ישראל <strong>כולו</strong> בזמן מן הזמנים. את <strong>גבולותיה</strong> של הארץ יציב הוא בעצמו <strong>בחרב הכיבוש</strong>, כשיקים את מלכות ישראל, ולשם הקמת המלכות יש ליצור כוח עצמאי מזויין, עברי על נשקו, קציניו וחייליו. חיילי ישראל ששפכו את דמם בשבעים חזיתות; נוער עברי שגדל במחתרת בציון ולחם על החרות בירושלים ובחיפה – כולם ידעו במלחמה הבאה <strong>כי אחד הוא העם ואחת</strong> היא <strong>הארץ ואחת</strong> היא <strong>החזית</strong>: חזית הכיבוש בארץ-ישראל למען עם ישראל. ובבוא היום לא ילך יהודי לצבאות <strong>זרים</strong> ולא יהיה לבשר תותחים לשום אומה ולשון, אשר תחלל את קברות חייליה היהודים ותמחה את זכר מלחמתם <strong>למענה</strong> מתחת לשמים. ולא רק למען עמים <strong>זרים</strong> לא נלחם. גם למעננו לא נלחם <strong>בגדוד זר</strong>. כי תולדות גדודי הזרים בכל הצבאות חזרו ונשנו: צבא שכירים (ולו היו אלה שכירי רעיון החרות) ששפך את דמו ונשלח כלעומת שבא בתום המלחמה, לאחר פירוק נשקו. אלה היו גם תולדותיו של הגדוד העברי<strong>. ועל כן לא</strong> <strong>נתגייס לגדודי זרים</strong>, לא נקבל נשק זר, לא נסור לפקודות הקצינים הזרים. אנו ניצור בציון <strong>שבט</strong> <strong>בן-חורין, שבט</strong> לוחמים כובשים, ארגון צבאי לאומי אשר יכבוש מידי זרים את ירושלים ויגאל את הארץ לעולם ועד.</p>

<p>בפרוץ המלחמה שתבוא, יבואו גם אלינו מדינאים וקצינים זרים, כלורנס בשעתו לשבטי הבידואים, ויתאמצו נא למשוך אותנו לצדם ואנו נלחם לצדה של מעצמה, אשר תכיר כי עם ישראל הוא <strong>בעליה היחידי החוקי</strong> של הארץ הזאת והוא יקים בה את מלכותו.</p>

<p>(מתוך &#8220;עקרונות ומסקנות&#8221;, מאמר ב&#8220;אומר לעם&#8221; הופיע ביום 29 ביולי 1939, כחודש לפני פרוץ המלחמה).</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6033">https://benyehuda.org/read/6033</a></div></body></html>