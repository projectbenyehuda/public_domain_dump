<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רצועת אורה</title>
	<meta name="author" content="ישעיהו ברשדסקי"/>
</head>
<body>

<h1 id="רצועתאורהישעיהוברשדסקי">רצועת אורה / ישעיהו ברשדסקי</h1>

<br>

<p>מתחלה, בעת הראשונה כשבא לדור אצלם, היתה מתיחסת אליו יותר בבוז, וערכו היה פחות בעיניה מאד.</p>

<p>לזאת היו סבות נכבדות למדי.</p>

<p>בשעה שהביא את חפציו אל „דירתו“ החדשה, משׁכה דלותם שׁל אלה גם מבלי-משים את העין עליה.</p>

<p>כל „רכושו“ היה בסך-הכל: סל-נצרים ישן ורעוץ כלו, משורג בעבותים, מפני שהמכסה נתק כבר מפתותיו; שמיכת-צמר פשוטה ובלה, כר לא גדול במחלצה לא נקיה ביותר ואדרת-חרף ישנה ופרומה בכל שוליה&#8230;</p>

<p>סמני-דלות אלה לא היו מסוגלים כלל לטעת בקרבה רגשות-כבוד מיוחדים לדיר החדש.</p>

<p>לא מעט הועיל בנידן זה גם יחס ה„גבירה“.</p>

<p>כשהתחילה זו בוררת משאר החדרים כלי-בית שונים לחדרו שׁל הדיר, בחרה בכונה את הגרועים והנפסדים ביותר, ונכר היה בה, שהיא כאלו אומרת לעצמה: „לכעין זה די יהיה גם באלה!</p>

<p>„לכעין זה“ –</p>

<p>והיא היתה רואה לבקרים, כשהיתה מגשת לו מים לרחצה, ששׁרולי כתנתו פרומים בקציהם, מטולאים הרבה מאד ולפרקים גם קרועים לגמרי.</p>

<p>גם שאר לבושיו לא היו טובים ומתוקנים הרבה יותר מלבניו.</p>

<p>נעליו היו גם הם בלים מאד ומטולאים טלאי על גבי-טלאי.</p>

<p>בכלל, כל מערכתו מסביב היתה כל כך דלה: מטה מרוסקה, שלחן מתנודד, כסאות צולעים, המשמיעים שריקה לכל תנועה קלה, אשר יתנועע היושב עליהם&#8230;</p>

<p>אפילו הספרים, זה המין האחד, אשר היה לדיר במדה הגונה, – אפילו אלה היו על פי רוב לא מכורכים, מקומטים מאד, פרומים, מלוכלכים&#8230;</p>

<p>ואחרי כל אלה, האמנם אפשר היה לה להתיחס אליו ברגשות-כבוד מיוחדים?</p>

<p>היא לא היתה רואה גם צורך מיוחד להזדרז באותה השרות, שהיתה מחויבה לו, והיתה עושה כל אלה כלאחר-יד, רק כדי לצאת קצת ידי-חובתה.</p>

<p>מה שהוא מצדו אינו תוקע הרבה, מה שהוא מותר תמיד על שלו, – זאת לא חשבה לו כלל לצדקה, לנדיבות-רוח מצדו&#8230;</p>

<p>להפך, מי יודע, אולי גם גרמה זאת לה, שתתיחס אליו בבוז יותר גדול עוד.</p>

<p>האם לא שחוק הוא? לדקדק בנמוס עם איש, המדבר תמיד בשפה רפה כמתחנן? עם איש, שצוויו דומים יותר לבקשות?</p>

<p>וכשממלאים למענו איזו שרות קלה, הוא מגמגם כעין תודה במין מבוכה מיוחדת.</p>

<p>גם לפנות אליה בכנוי „אתּ“ אין הוא יכול, והוא מדבר אליה ב„רבים“.</p>

<p>לנהג כבוד כך במשרתת, שאפילו התינוקות מדברים אליה בכנוי „אַתּ“ ויודעים לצוות לה: „<strong>עשי</strong> כך וכך“, – האם לא מגוחךְ הוא הדבר?</p>

<p>ומה שנראה מגוחך אינו יכול עוד להיות מכובד.</p>

<p>היא בזה לו, מבלי הרבות כלל במחשבות.</p>

<pre><code>                                                                                  ***
</code></pre>

<p>ראשונה התעוררו בלבה מחשבות על אודות זאת בסוף החדש הראשון.</p>

<p>על פי עניו של הדיר החדש וארח-חייו המסכן שערה, שׁשכר-טרחתה מאתו לא יהיה מרובה, לכל היותר – כחצי רובל לחדש.</p>

<p>היא היתה בטוחה כל כך בהערכתה, עד שברגע הראשון, בראותה רובל שלם מושט לה, – נבוכה מאד ולא ידעה מה לעשות בו&#8230;</p>

<p>רגע חששה, שמא טעתה בדבריו, שׁמא לא הבינה את כונתו, „צריך לשאל אותו עוד הפעם. בודאי מבקש הוא לקנות דבר-מה למענו בכסף“&#8230;</p>

<p>אולם זאת דוקה היתה טעות מצדה.</p>

<p>הוא שנה עוד הפעם, שזה שכר-טרחתה הוא.</p>

<p>והפעם היו דבריו מגומגמים עוד יותר, מאשר בפעם הראשונה&#8230;</p>

<p>במבוכתו הגלויה האדימו גם פניו קצת&#8230;</p>

<p>גם היא הרגישה איזו מבוכה, פניה האדימו קצת, ותודתה הביעה לו בגמגום&#8230;</p>

<p>ועוד זמן רב אחרי צאתה מחדרו הרגישה בנפשה דבר-מה בלתי-נעים מאד, מעין מבוכה פנימית, שלא ידעה לבאר אותה בדברים, ואולי גם לא יכלה להבין אותה בפני עצמה מה היא.</p>

<p>איזו קטעי מחשבות נתרוצצו במוחה לא אחת ושתים במשך היום ההוא.</p>

<p>מרוב-עבודה, מחסר-פנאי לא היו המחשבות האלה שוהות במוחה זמן רב, ועל פי רוב לא היו גם נשלמות.</p>

<p>ובכל זאת הספיקה להתבונן, <strong>שהוא</strong> עולה וחוזר ועולה בכל פעם בתוך המחשבות האלה&#8230;</p>

<p>לעגה הרגיל <strong>לו</strong> ולהנהגותיו הזרות – היה ביום ההוא רק מן השפה ולחוץ, גם זה מתוך יותר אונס.</p>

<p>באה מיכלה חברתה, המשרתת בדירה שממולם, וכמנהגן מקודם היו צריכות להתקלס מעט <strong>בו</strong>, לחקות מעט את דבורו והליכתו, להתבדח ברמזים וחצאי-רמזים על הקרע שבכתנתו, על העקבות הנמוחים של נעליו ועל שאר פרטים בדומה לאלה.</p>

<p>ואיזה רגש, אשר לא יכלה לבאר אותו גם לעצמה, מנע אותה מהראות לפני מיכלה, עד כמה אין הדבר הזה נעים לה הפעם&#8230;</p>

<p>אותו הרגש הכריחה גם ללעג בפיה למרות חפצה.</p>

<p>והיא נמנעה גם מספר למיכלה, כמה נתן לה <strong>הוא</strong> בבקר&#8230;</p>

<p>רק בקרב נפשה עמוק נעורו וחזרו ונעורו מחשבות, אשר לא ידעה כמוהן מקודם.</p>

<p>ל„הרויח קצת מהשוק“ – דבר זה נחשב בעיניה, כמו בעיני הרוב הגדול של חברותיה, רק כ„משכרת צדדית“, המותרת בלי שום פקפוק. ורגילה היתה ל„הרויח“ גם מ„קניות“ למענו&#8230;</p>

<p><strong>מאלה</strong> עוד נקל היה יותר: הגברים בכלל אינם בקיאים כל כך בחשבונות המשק, אינם מדיקים כל כך בפרוטות, והוא גם לא היה דורש „חשבון“, לא היה שומע כמעט, איך היא פורטת אותו&#8230;</p>

<p>עתה היתה אובדת-עצות.</p>

<p>בפעם הראשונה בחייה הרגישה, שגם ב„רוח“ זה ישׁ קצת אסור&#8230;</p>

<p>אם לא תמיד, במקרים ידועים – לפחות.</p>

<p>אולם גם לחדול לא יכלה.</p>

<p>חוששת היתה, שמא יבחין בשׁנוי, שׁנעשׂה פתאם במקחים.</p>

<p>שמא יבחין, – אף על פי שנראה הדבר, כאלו איננו מתבונן כלל לקטנות כאלה&#8230;</p>

<p>ובכל זאת, מי יודע?&#8230;</p>

<p>ומי יודע, אם לא הרגיש כבר בדבר?&#8230;</p>

<p>כמה התחרטה בלבה על שעבר: אילו ידעה זאת קודם, לא היתה מתחלת כלל&#8230;</p>

<pre><code>                                                                                  ***
</code></pre>

<p>לא ביום אחד, ביומים – אך מעט מעט נפטרה משתי הצרות: מהלעג, שהיה לה עתה למורת רוח, וגם מה„רוח“, שגרם לה מכשול-לב&#8230;</p>

<p>וגם בזאת, גם באחרת הוזקקה מקודם לערמומיות הרבה, ערמומיות קטנות, אך תכופות מאד מאד.</p>

<p>מאיזה טעם, אשר לא ידעה אותו ברור גם בעצמה, לא היתה רוצה בשום אופן, שיכיר מי בשנוי זה, שׁנעשה אתה&#8230;</p>

<p>ביחוד היתה נזהרה, שלא יכיר <strong>הוא</strong> באותו שנוי&#8230;</p>

<p>והדבר הזה לא היה קל ביותר.</p>

<p>שלא להזדרז בשרותה לו – לא יכלה עוד, וזריזותה הגמורה עתה, אחרי התרשלותה המיוחדה מקודם, היתה מושכת עליה, כמו שנראה לה, את העין מבלי משים&#8230;</p>

<p>ובסתר, כשלא היה הוא מרגיש בזאת, היתה מסתכלת בפניו.</p>

<p>מסתכלת היתה, כמו שהחליטה לא אחת בפני עצמה, רק למען הוכח על פי חזות-פניו, שאין הוא מכיר בשום דבר.</p>

<p>רק שאגב אורחא התבוננה יותר בקלסתר הפנים האלה.</p>

<p>התבוננה, שאם גם איננו יפה-תאר ביותר, אך יש בו דבר-מה מלבב מאד, מושך ומחבב&#8230;</p>

<p>כמושכים ומחבבים נראו לה עתה כמה פרטים בו, שלפני כן היתה חושבת אותם לדוחים מעליו, למתעבים אותו&#8230;</p>

<p><strong>לו</strong> נראו הפרטים האלה נאים ביחוד.</p>

<p><strong>לו</strong> נאה דוקא שער-הראש הגדל פרע&#8230;</p>

<p>נאה דוקא אותה ההתרשלות הגלויה בנוגע ללבוש, לכל הדור חיצוני&#8230;</p>

<p>ושכלה לא השיג עוד כלל, איך זה יכלה ללעג לפני כן על שעניבת צוארונו איננה לפרקים במקומה הראוי, על שצוארון בגדו מופשל לפעמים לעמת ערפו, או על זאת, שמפזור-נפש אין הוא יכול לזכר ברגע הראשון, מה אמר לבקש ממנה זה מעט&#8230;</p>

<p>„מוחו עסוק בדברים נכבדים קצת-יותר מ„הבלים“ כאלה!“</p>

<p>„רק אלה, שדעתם פנויה, שאין להם ענינים חשובים אחרים, – יכולים להתעסק כל הימים בקטנות, בענינים של מה בכך“&#8230;</p>

<p>אותם הספרים המרוטים והסחופים, אשר היתה מטלטלת אותם לפני כן בשאט-נפש, מדי פנותה את החדר, – נערצו עתה בעיניה מאד, נעשו לה כעין כלי-קדושה, שצריך לנהג בהם כבוד, להסיעם ממקום למקום בזהירות מיוחדת&#8230;</p>

<p>רגש כבוד מיוחד, כמעט הערצה – נטע בלבה גם לאותה החבריא, הבאה <strong>אליו</strong> כפעם בפעם.</p>

<p>מקודם בזה מאד בלבה לחבריא זו.</p>

<p>לא מעט לעגו לה אז היא ומיכלה חברתה.</p>

<p>„חבר-קבצנים“,„חשופי-עקב“ – כנוי אחר לא היה בפיהן לחבריא זו&#8230;</p>

<p>ועתה היתה שומעת במין חרדת-קדש, איך הם מדינים זה בזה, מתוכחים על איזו ענינים, שאין לה מהם כל מושג.</p>

<p>לפעמים היתה מתחילה מקשבת לשיחה זו בשים-לב ומשׁתדלת להבין, לפחות, על מה משוחחים האנשים הללו.</p>

<p>לשוא!</p>

<p>מדברים הם, לכאורה, בשפה מובנה לה, בשפה שמדברים בה הכל מסביב –</p>

<p>רק שהענינים הם, כפי הנראה, למעלה מבינתה הפשוטה.</p>

<p>המסוגלה נערה נבערה ובלתי-מלומדה כמוה להבין ענינים גבוהים כאלה?</p>

<p>נערה כערכה, משרתת פשוטה כמוה אינה רשאית גם להתאוות לדבר כזה.</p>

<p>ואף על פי כן היתה תאוה משונה כזו מתעוררת לפעמים קרובות בלבה, – מתעוררת יחד עם עוד איזה רגש משונה, שלא יכלה כלל לבאר אותו, שלא ידעה גם מה השם, אשר תקרא לו&#8230;</p>

<p>בחבריא, שהיתה מבקרת במעונו, היו גם נשים אחדות&#8230;</p>

<p>אלה לא היו דומות כלל לרוב הנשים האחרות.</p>

<p>מנהגן היה שונה גם כן לגמרי ממנהג הנשים המצויות.</p>

<p>ואחת מהן, וירה איזראַילבנה, כאשר היה קורא בשמה, היתה מצויה <strong>אצלו</strong> יותר משאר חברותיה.</p>

<p>יפת-מראה לא היתה וירה איזראַילבנה זו בודאי: קומה שפלה, פנים שחרחרים, עינים חצופות, קול גס&#8230;</p>

<p>לא מעט נולה אותה גם ההתרשלות המיוחדה, שנכרה באופן תלבשתה.</p>

<p>שולי שמלה מגוללים ברפש, שׁרולים קרועים, לוּלאות נתּקות, כפתורים חסרים, – כל אלה דברים, שאינם מוסיפים חן לאשה&#8230;</p>

<p>ואף על פי כן, בכל פעם שהיתה וירה איזראַילבנה באה <strong>אליו</strong>, – היה תוקף <strong>אותה</strong> הרגש המשונה ההוא, ושוב לא היה מרפה ממנה בכל העת, שאורחה זו היתה יושבת בחדרו&#8230;</p>

<p>ווירה איזראַילבנה היתה על פי רוב מאחרת דוקא לשבת.</p>

<p>שאר האורחים היו הולכים להם – והיא היתה נשארת לבדה אתו&#8230;</p>

<p>ישיבתם ביחידות היתה נמשכת לפרקים שעה ושׁתים אחרי חצות לילה.</p>

<p>והיא לא היתה יכולה לישן בשום אופן כל אותה העת.</p>

<p>מיני רגשות בלתי-רגילים, מיני הרהורים משונים היו מסערים את נפשה וגוזלים שנה מעיניה&#8230;</p>

<p>נגד רצונה היו עולים על זכרונה קטעי שיחה אחת, שנזדמן לה פעם לשמוע באותה החבריא.</p>

<p>שיחה זו לא היתה מחורה לה כל צרכה גם בשעה ששׁמעה אותה: היא לא הבינה פשוט משמעותם של כמה וכמה מבטאים.</p>

<p>ואף על פי כן נקלטו היטב בזכרונה המלים הבלתי-מובנות כמו שהן.</p>

<p>היא חזרה וזכרה אותן, חזרה והפכה בהן פעמים רבות אחרי כן.</p>

<p>וכשצרפה לאלה עוד כמה דברים, ששמעה באותו ערב ופעמים רבות אחרות, – התחיל מוחה תופס מעט מעט את הענין, שנראה לה מתחלה זר כל כך&#8230;</p>

<p>לידי הבנה שלמה לא באה בו, אך כמו בחוש טבעי הכירה את מהותו –</p>

<p>בו נתבארה לה גם זאת, מדוע מנהגן של וירה איזראַילבנה וחברותיה שונה כל כך ממנהגן של שאר הנשׁים המצויות&#8230;</p>

<p>וכשהיתה הוגה בזאת, היה רגש משונה תוקף אותה כלה ומעביר חם עצום, רעד חזק בכל גופה&#8230;</p>

<p>בחמה היתה מגוללת מעליה את השמיכה עד החצי ופושטת זרועותיה החשופות ממעל לשמיכה, כדי שתתקררנה.</p>

<p>ובאותה שעה היתה מרגישה מין נעם, מין ענג מיוחד משתפך בכל איבריה יחד עם הזרם החם&#8230;</p>

<pre><code>                                                                                ***
</code></pre>

<p>לתפור כראוי לא ידעה, אך לאַחות קרע, להניח טלאי על גבי כתנת ולחבר כפתורים – כל אלה מלאכות, שאינן קשות ביותר גם לאינו-רגיל.</p>

<p>הרבה יותר היה קשה לה לעשות את הדבר באופן שלא תרגיש בו הגבירה, או מיכלה חברתה.</p>

<p>חוששת היתה, שלא תתרעם האחת, שלא תלגלג השׁנית&#8230;</p>

<p>ועוד יותר היתה חוששת, שלא ירגישׁ הוא בדבר, כמה היא טורחת בשבילו –</p>

<p>מה יהיה חושב עליה, כשיראה אותה עושה למענו מלאכות אלו, שאינה מחויבת בהן כלל?&#8230;</p>

<p>ואף על פי כן הרגישה הנאה משונה, כשהכיר פעם בטרחתה המיוחדה בשבילו.</p>

<p>המלה „תודה“ נראתה לה באמת זרה קצת: מי זה אומר תודה למשרתת? –</p>

<p>אלא <strong>שהוא</strong> נוהג כך כבוד בכל אדם ואינו חושב אותה כלל לגרועה משאר בני אדם רק משום שהיא משׁרתת פשׁוטה&#8230;</p>

<p>ומאותה שעה לא חששה שׁוב, מה יהיה חושׁב עליה, והתחילה מטפלת בו בכל עניני-הבית שלו.</p>

<p>מטפוּל זה היתה לה הנאה מרובה.</p>

<p>בשעות כאלה היתה מרגשת מן עונג מיוחד, מעין הרחבת-דעת של „בעלת-בית“ אמתית&#8230;</p>

<p>וכמה היתה מענגת אותה ההכרה, שוירה איזראַילבנה אינה מסוגלה כלל לדבר כזה!</p>

<p>בנידן זה יש לה בלי שום ספק מעלה יתרה על אשה זו&#8230;</p>

<p>ומעט מעט, מבלי שהכירה זאת בעצמה ברור, התחילה מוצאת בעצמה עוד מעלות אחרות על וירה איזראַילבנה&#8230;</p>

<p>היא ידעה עוד לפני כן, רק שעד עתה לא השגיחה כל כך על זאת, שאינה מכוערת כלל&#8230;</p>

<p>וכשאינה לבושה לפי צורך מלאכתה בחדר-המבשלים, בשׁעה שׁהיא נפנית מעבודת-הבית ולובשת את בגדיה הנאים, – אין היא צריכה להתביש כלל גם בפני איזו נערה בעל-ביתית יפה&#8230;</p>

<p>והיא התחילה מדקדקת יותר בלבושה, ביחוד – בזמן שהיתה נכנסת לחדרו <strong>והוא</strong> היה יושב שם&#8230;</p>

<p>באותן השעות נזהרה היתה, שלא להכנס שמה בפנים מלוכלכים, פרועת-ראש, בשמלה קרועה ביותר&#8230;</p>

<p>היא התחילה נזהרת בדברים אלה עוד יותר משעה שהכירה בו, שהוא מסתכל בה לפרקים בחשאי&#8230;</p>

<p>והוא התחיל מסתכל בה לפרקים תכופים יותר ויותר.</p>

<p>ביחסו אליה לא נכר לכאורה שום שנוי, אך היא הרגישה, שׁאיזה דבר נשתנה בנידן זה, ואותו השנוי גורם לכך, שהוא מסתכל בה יותר ובאופן מיוחד לגמרי&#8230;</p>

<p>במבטיו יש דבר-מה, שאין היא יכלה לבאר כלל אפילו בפני עצמה.</p>

<p>רק שהיא מרגישה אותו היטב&#8230;</p>

<p>וכשהיא מרגישה זאת, זרם דם רותח צף אל לבה ומעביר דם עצום, רעד-קדחת חזק בכל איבריה&#8230;</p>

<pre><code>                                                                                 ***
</code></pre>

<p>בעת הראשונה, במשך חדשים אחדים, היתה מרגשׁת את עצמה מאושרה מאד, מדושנת-ענג.</p>

<p>כנגד הפרטים הבלתי-נעימים, אשר גרמו לה לפעמים צער גם בפרק-הזמן ההוא, היו לה די שלומים ברגעי נחת, עונג ואושר משכּר&#8230;</p>

<p>למה שיהיה אחרי כן לא חששה, לא חשׁבה אפילו על זאת כלל&#8230;</p>

<p>היא לא חשבה, לא חפצה לחשוב גם אז, כשנראה כבר סוף הדבר קרוב לגלויו&#8230;</p>

<p>הגבירה התחילה מתאנה לה, התחילה מצערת אותה ומסתוללת בה יותר ויותר&#8230; לפעמים היו נשמעים בתרעומותיה של זו גם כעין רמזים על איזה ענין, שלכאורה לא היתה יכולה כלל להרגיש בו, ואף על פי כן הרגישה, כנראה&#8230;</p>

<p>אך היא נשאה הכל דומם, סבלה הכל בארך-רוח מצוין&#8230;</p>

<p>עוד הרבה יותר היתה סובלת בחפץ לב מצד זה, אילו היה היחס <strong>מצדו</strong> נשאר כמו שהיה קודם לכן&#8230; אלמלא התחילו מסתמנים ביחסו אליה מעין-קרירות, אי-רצון, נטיה להשתמטות&#8230;</p>

<p>וסמנים אלו נעשו נכּרים יותר ויותר.</p>

<p>מר היה הרעיון, אך להטיל ספק בדבר לא היתה עוד שום אפשרות.</p>

<p>והיא הבינה היטב, מפני מה החליט פתאום לעקור את דירתו מאותו הבית&#8230;</p>

<p>להתרעם <strong>עליו</strong> – לא עלתה גם על דעתה.</p>

<p>רק שמאותה שעה נראה לה כל הבית משומם מאד, משולל-ענין לגמרי&#8230;</p>

<p>והיא לא הצטערה כלל על שפטרה אותה הגבירה ממשמרתה.</p>

<p>היא לא הצטערנה הרבה גם על זאת, שעוד שתים שלשׁ גבירות, אשר באה לשרת בביתן, פטרוה מהר ממשמרתה&#8230;</p>

<p>באמת לא ידעה גם להבחין ברור, אם פטרוה הן, או היא עצמה התפטרה מהן&#8230;</p>

<p>לפי שעה עוד היה בידה מעט מכסף-פקדונה, אשר חשכה ממשׂכורתה בשנות-שרותה הקודמות, והסרסורית שלה נתנה לה פנה קטנה בחדר מעונה, אשר היה באחד המרתפים האפלים למחצה&#8230;</p>

<p>כל עבודה, גם הליכה פשוטה ותנועה – נעשו לה קשות יותר ויותר&#8230;</p>

<p>היא ישבה בלי-תנועה, – ישבה והסתכלה שעות רבות וארוכות בהצללים הכהים ההולכים ומתארכים כפי אשר תטה השמש לעבר מבואה – – –</p>

<p>הצללים התארכו, התפשטו – – –</p>

<p>מעט מעט כהתה גם רצועת האורה שם מאחור – –</p>

<pre><code>                             --------------------------------
</code></pre>

<p>הכל מסביב הלך ושקע באופל.</p>

<pre><code>                                                                           ***</code></pre>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5013">https://benyehuda.org/read/5013</a></div></body></html>