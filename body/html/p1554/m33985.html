<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>וְהַשְּׁמוּעָה בָאָה</title>
	<meta name="author" content="ידעיה הפניני"/>
</head>
<body>

<p>מתוך: <strong>צלצל כנפים</strong> או <strong>אוהב נשים</strong>. אבן־שבתי יורד ארצה מגן עדן.</p>

<blockquote>
<br />
</blockquote>

<blockquote>
<br />
</blockquote>

<blockquote>
<p>וְהַשְּׁמוּעָה בָאָה עַד יְהוּדָה בֶן־שַׁבְּתַי בֵּין
צִבְאוֹת נְגֹהִים / בְּעֵדֶן גַּן אֱלֹהִים – / הוּא יְהוּדָה הַיָּדוּעַ
בֵּין הָאֲנָשִׁים / שׂוֹנֵא הַנָּשִׁים. / וַיִּתְאַפַּק הָאִישׁ
בְּשָׁמְעוֹ מִלַּי / וַיָּעָף אֵלַי, / וַיֶּחֱרַד וְשַׂעֲרַת רֹאשׁוֹ
תְּסַמֵּר, / וַיִּטֹּשׁ סֻכָּתוֹ בַּגַּן עַל יְדֵי שׁוֹמֵר / וַיַּפְקֵד
שַׂר עַל מַנְעוּלָיו וּבְרִיחָיו, / וַיֵּרֶד יְהוּדָה מֵאֵת אֶחָיו. /
וַיִּתְיַצֵּב עַל אֵם הַדֶּרֶךְ לְדַבֵּר אֵלַי – / וַאֲנִי
הִתְחַזַּקְתִּי כְּיַד אֱלֹהַי הַטּוֹבָה עָלַי. / וַיִּתְכַּסֶּה בָאֲפֵר
עַל עֵינָיו / וְקֶסֶת הַסּוֹפֵר בְּמָתְנָיו, / שׁוֹקָיו אֳנִי
תַרְשִׁישׁ, גְּוִיָּתוֹ כְתַרְשִׁישׁ, / וְהוּא חָגוּר חֶרֶב כְּמַרְאֵה
חֶרֶב בְּנֵי עַמּוֹן / וְקוֹל דְּבָרָיו כְּקוֹל הָמוֹן. / פָּתַח
בִּבְדִיחוּתָא / לִשָּׁנָא דְצַחוּתָא, / מְתוּקוֹת מִדְּבַשׁ
מִדַּבְּרוֹתָיו, / נֹפֶת תִּטֹּפְנָה שִׂפְתּוֹתָיו. / וָאֶתְבּוֹנֵן
אֵלָיו וָאַכִּירֵהוּ / כִּי מִבְּנֵי הַכְּסִילִים הוּא, / וָאֹמַר
״הַשְׁמִיעֵנִי, אֲדוֹנִי, סְפוּן סוֹדֶךָ, כִּי שׁוֹמֵעַ
עַבְדֶּךָ״.</p>

<p>וַיֹּאמֶר יְהוּדָה בֶן־שַׁבְּתַי ״בַּמֶּה סָבַרְתָּ
לְהַחֲרִיד יְחִידָתִי? / לָמָּה הִרְגַּזְתַּנִי לְהַעֲלוֹת אוֹתִי? /
אֲשֶׁר חָפַצְתִּי עָזַבְתָּ / אֲשֶׁר שָׂנֵאתִי אֲַהַבְתָּ – / וְאוּלָם
עַתָּה הָרִיב נְטֹשׁ וּבַקֵּשׁ שָׁלוֹם, / כִּי הֲבִיאוֹתַנִי עַד הֲלֹם!״
/ וָאַעַן וָאֹמַר ״בִּי אֲדוֹנִי, אִם כַּיּוֹם הֵפַרְתִּי כְבוֹדֶךָ – /
אַל יִחַר אַפְּךָ בְּעַבְדֶּךָ, / כִּי לֹא דִמִּיתִי לְהָשִׁיב אֶל
אֲדוֹנִי עַזּוֹת, / בְּתֹם לְבָבִי וּבְנִקְיוֹן כַּפַּי עָשִׂיתִי זֹאת!
/ כִּי הַנָּשִׁים בְּשִׂכְלָם – / יְסוֹד עוֹלָם, / וַהֲמוֹן הַיַּעֲלוֹת
הַיְּפֵיפִיּוֹת – / מִגְדַּל עֹז בָּנוּי לְתַלְפִּיּוֹת. / וַתֹּאֹמֶר,
אֲדוֹנִי, לַמּוֹלִידִים בְּצַלְמָם ׳לֹא תַרְבּוּ אָשָׁם!׳ / כִּמְעַט
שָׁכַב אַחַד הָעָם אֶת אִשְׁתּוֹ וְהֵבֵאתָ עָלֵינוּ אָשָׁם. / וַתֹּאמֶר
לְשׁוֹמֵר הַתּוֹלָדוֹת ׳נַפְשְׁךָ טָבַחְתָּ! / הִנְּךָ מֵת עַל הָאִשָּׁה
אֲשֶׁר לָקַחְתָּ׳. / חָלִילָה לַאדוֹנִי אִם לְשֹׁד הָאַיָּלוֹת תִּשְׂחַק
– / מִדְּבַר שֶׁקֶר תִּרְחַק! / חָלִילָה לְּךָ מִכְּתֹב לַהֲמוֹן
הַיְּעָלוֹת גֵּט – / וְהָיָה בְךָ חֵטְא! / וְאוּלָם עַד כֹּה רַעְיוֹנַי
יוֹעֲצִים: / נַחְנוּ נַעֲבֹר חֲלוּצִים / לִפְנֵי שְׁנֵי בְנֵי
הַפַּרְתְּמִים / הַנֶּאֱהָבִים וְהַנְּעִימִים, / נוֹשְׂאֵי צִנָּה, /
יוֹדְעֵי בִינָה, / אֲנָשִׁים אַחִים, / טוֹבִים וּנְכוֹחִים, / תִּפְאֶרֶת
הַסְּגֻלּוֹת, / עֲטֶרֶת הַתְּהִלּוֹת, / אֲשֶׁר נַפְשָׁם בִּקְהַל
הַמַּעֲלָה וְהַמַּדָּע תֵחַד – / תּוֹרָה וּגְדֻלָּה בְּמָקוֹם אֶחָד. /
הַתְּהִלָּה נִמְשֶׁכֶת עִמָּם / וַתְּהִי הַמִּשְׂרָה עַל שִׁכְמָם, /
כָּל אֶחָד דֵּעָה יוֹרֶה / הַשְּׂרִידִים אֲשֶׁר יְיָ קוֹרֵא, / אֲשֶׁר
בִּמְזוֹר חֶמְדָּתָן יְרַפְּאוּ כָל נֶגַע וָפֶשַׁע, / אַנְשֵׁי אֱמֶת
שׂוֹנְאֵי בֶצַע, / רָאשֵׁי הַפִּנּוֹת, / שָׂרֵי הַמְּדִינוֹת, / כָּל
אֶחָד יוֹדֵעַ צְפוּנוֹת / נָגִיד וּמְצַוֶּה וּמַחֲזֵה שַׁדַּי יֶחֱזֶה, /
הַיּוֹשְׁבִים בְּאַרְלֵדִי בִגְלִילוֹת פְּרוֹוֶינְצָא בַּמִּקְצוֹעַ
הָרִאשׁוֹן מִקָּצֶה מִזֶּה. / לִפְנֵיהֶם יָרֹן רַחֲשִׁי / בְּסוֹדָם אַל
תָּבוֹא נַפְשִׁי./ עֲצָתָם תַּנְחֵנוּ כִּרְצוֹן שׁוֹכְנֵי סְנֶה
וְכוֹכְבֵי נְגֹהִים – / כַּאֲשֶׁר יִשְׁאַל אִישׁ בִּדְבַר אֱלֹהִים, /
אֲשֶׁר לְבָבִי לַחֲזוֹת בְּנָעֳמָם נֶחְפָּז – / שְׁנֵי טוּרֵי שֹׁהַם
הַמְמֻלָּאִים בַּפָּז.</p>
</blockquote>

<blockquote>
<p>הַטּוּר הָרִאשׁוֹן – / מֵאִיר בֶּן־שְׁלוֹמוֹן, /
הָעוֹמֵד בַּפָּרֶץ / הַמֵּאִיר לָאָרֶץ, / מֹר וַאֲהָלִים, / יוֹשֵׁב
אֹהָלִים, / עוֹטֶה אֵפוֹד בַּד, / וְהָאִישׁ נִכְבָּד / רַעֲנָן כְּגַן
רָטֹב / הוֹלֵךְ וְגָדֵל וָטוֹב. / נִשְׁאַל כַּיּוֹם אֶת פִּיו
לְהַיְשִׁירֵנוּ / וְהִגִּיד לָנוּ אֶת דְּרָכֵינוּ, / בַּעֲצָתוֹ
הַטּוֹבָה יֵדַע צְפוּן הַנּוֹלָד וְחֻבּוֹ – / כֹּל אֲשֶׁר יְדַבֵּר בּוֹא
יָבוֹא.</p>

<p>הַטּוּר הַשֵּׁנִי – יְהוּדָה אָחִיו בֶּן־שְׁלֹמֹה אֲשֶׁר
מִן הַחֲמוּדוֹת אֵלָיו יִתְלַקְּטוּ סְבִיב מַחֲנֵהוּ / וְהָאִישׁ גָּדוֹל
וּמַעֲשֵׂהוּ. / אִישׁ תֹּאַר וַייָ עִמּוֹ, וְלוֹ בַחֲמוּדוֹת – / עֶשֶׂר
יָדוֹת, / מְסִלַּת לְבָבוֹ לַיְדִידִים רְחָבָה / תּוֹכוֹ רָצוּף אַהֲבָה,
/ בְּחַצְרוֹת לְבָבוֹ וְטִירָתוֹ יַנְחֵם, / לֹא יְשַׁקֵּר וְלֹא
יִנָּחֵם. / וְכָמוֹהוּ מַנְעוּל סֵתֶר תְּשׁוּקָתִי וְהוֹדִי / קַמְתִּי
אֲנִי לִפְתֹּחַ לְדוֹדִי, / זִכְרוֹ אָדוֹן לְרַעְיוֹנַי שַׂמְתִּיו /
וְנָגִיד לִי נְתַתִּיו. / הוּא אֲשֶׁר מְצָאתִיו יַעְרִי וְדִבְשִׁי – /
אֵת שֶׁאַהֲבָה נַפְשִׁי, / אִישׁ אֱמֶת אֲשֶׁר הֶחָמָס זָעַם, / כִּי אֵין
כָּמוֹהוּ בְּכָל הָעָם. / אֲשֶׁר לִבּוֹתֵינוּ לֹא יִמְצְאוּ
בְרַעְיוֹנֵיהֶם / יִשְׁפְּטוּ הֵם, / כִּי הֵמָּה הַמַּחֲזִיקִים כָּל
בֶּדֶק / וְשָׁפְטוּ אֶת הָעָם מִשְׁפַּט צֶדֶק״.</p>

<p>וַיֹּאמֶר יְהוּדָה בֶן־שַׁבְּתַי ״טוֹב דִּבַּרְתָּ!
הַשּׁוֹפְטִים יָאִירוּ רַעְיוֹנֵינוּ הַבָּאִים / וְהֵבֵאתָ אַתָּה אֶת
הַדְּבָרִים אֶל הָאֱלֹהִים״. / וַנָּבוֹא יַחְדָּו אֶל בֵּיתָם /
בְּחַצְרֵיהֶם וּבְטִירוֹתָם / וַנִּמְצָאֵם בַּעֲלִיַּת הַמְּקֵרָה פַּת
הַתְּבוּנוֹת סוֹעֲדִים, / יוֹשְׁבִים אִישׁ עַל כִּסְאוֹ מְלֻבָּשִׁים
בְּגָדִים. / וַיָּרוּצוּ לְעֻמָּתֵנוּ / וַיִּשְׂמְחוּ לִקְרָאתֵנוּ, /
וָאֹמַר אֶל יְהוּדָה בֶן־שַׁבְּתַי ״דַּבֵּר אַתָּה לִפְנֵי כָל הֲמוֹנַי,
/ דְּרָשׁ נָא כַיּוֹם אֶת דְּבַר יְיָ!״</p>

<p>וַיְדַבֵּר יְהוּדָה בֶן־שַׁבְּתַי לִפְנֵיהֶם וַיֹּאמַר
״אָמַרְתִּי: לְפָנַי אַל יִדְרְכוּ אֲנָשִׁים / דֶּרֶךְ נָשִׁים! /
וָאֹמַר לְכָל נוֹשֵׂא אִשָּׁה בְּנֹעַם מְשָׁלַי: / הִפָּרֶד נָא מֵעָלַי!
/ וּלְכָל עוֹזְבָהּ וּלְכָל הֲמוֹנַי: / בּוֹא, בְּרוּךְ יְיָ! / כִּי
הֵנָּה נְמִבְזוֹת וְנִקְלוֹת, וְאִם טוֹבוֹת
מַרְאֵיהֶן – / נָשִׁים דַּעְתָּן קַלָּה עֲלֵיהֶן. / וְהָאִישׁ הַזֶּה
טוֹבִיָּה הֶחֱלִישׁ חָסְנִי / הֵשִׁיב אָחוֹר יְמִינִי – / יַגִּיד לָכֶם
כַּיּוֹם מַחְבַּרְתּוֹ אֲשֶׁר הִצִּיב לְהַאֲדִיבִי / וְסֵפֶר כָּתַב
אִישׁ רִיבִי״. / וַיַּעֲנוּ שְׁנֵי הָאֲצִילִים, / שְׁנֵי הַמְּאוֹרוֹת
הַגְּדוֹלִים, / וַיֹּאמְרוּ ״שְׁמַע נָא, יְהוּדָה הַמֵּלִיץ הַגָּדוֹל!
אַל תִּמְעֹל בָּאַיָּלוֹת מַעַל, / אַל תִּתֵּן אֶת הָאִשָּׁה לִפְנֵי
בַּת בְּלִיַּעַל – / וְהִנֵּה בִימֵי נֹחַ יָרְדוּ בְנֵי הָאֱלֹהִים
לְהַעֲמִידָם בְּסוֹדָם, / אַף כִּי שׁוֹכְנֵי בָתֵי חֹמֶר אֲשֶׁר בֶּעָפָר
יְסוֹדָם, / כִּי הִיא מִכְּבוֹד הָאֱלֹהִים נֶאֱצֶלֶת / וּמֵיְיָ אִשָּׁה
מַשְׂכֶּלֶת, / הוֹד וְהָדָר נְסוּכָה, / חָלָק מִשֶּׁמֶן חִכָּהּ. /
וְלַיִל נִבְצַר מִן הָאִישׁ יַעֲלָה – נִבְצַר מִמֶּנּוּ מִגְדַּל עֹפֶל,
/ הַלַּיְלָה הַהוּא יִקָּחֵהוּ אֹפֶל! / עַל כֵּן חֲדַל לְךָ וַחֲתֹם
דְּבָרֶיךָ, / אַל תִּתֵּן אֶת פִּיךָ לַחֲטִיא אֶת בְּשָׂרֶךָ! /
וְטוֹבִיָּה הִפְלִיא לַעֲשׂוֹת בְּנָעֳמוֹ / וְהַדִּין עִמּוֹ. / וְאוּלָם
לִכְבוֹדְךָ יֵחָלֵק הַמִּשְׁפָּט לַחֵצִי, וּלְבַעֲבוּר סִפְרְךָ חָיֹה
יִחְיֶה – / גַּם לוֹ גַם לְךָ לֹא יִהְיֶה! / וְשִׁמְעוּ הַדִּין אֲשֶׁר
אֱמֶת יְסוֹבֲבֵהוּ, / כִּי הַמִּשְׁפָּט לֵאלֹהִים הוּא: / יָבִיא כָל
אִישׁ עָפְרָה אֶל בֵּיתוֹ / לַעֲמֹד לְפָנָיו לְשָׁרְתוֹ / וְהֶעֱמִיד
מִמֶּנָּה סְגָנִים וּסְגָנוֹת / וְיָלְדָה לוֹ בָנִים אוֹ בָנוֹת, / כִּי
לֹא כָל רַע יְגוּרֵהוּ / אִם בַּעַל אִשָּׁה הוּא. / כָּל יְמֵי חֲיוֹתָהּ
יִתְּנֶנָּה אֶצְעָדָה וְצָמִיד / בְּאַהֲבָתָהּ יִשְׁגֶּה תָמִיד, /
וּבְיוֹם מוֹתָהּ יִסְפֹּד חֶמְדָּתָהּ – / וְיִשָּׁמֵר מִקַּחַת
תְּמוּרָתָהּ / וּמִתֵּת מַלְכוּתָהּ לִרְעוּתָהּ. / וְאִם הַמָּוֶת
הֶעֱבִירָהּ / וַיְסִירֶהָ מִגְּבִירָה, / יִשְׁמֹר אֶת יְלָדֶיהָ חַסְדּוֹ
וַאֲמִתּוֹ / כַּאֲשֶׁר הָיְתָה בְּאָמְנָה אִתּוֹ, / כִּי כָל בְּרִיתָהּ
יָפֵר בְּמַעֲלוֹ, / אִם אַחֶרֶת יִקַּח לוֹ. / וְלֹא יִתָּכֵן
שֶׁיִּשְׁכַּח רִאשׁוֹנָה וְדֹדֶיהָ / וְיָצְאוּ יְלָדֶיהָ / וִינַשֵּׂא
בֶן הַשֵּׁנִית וְרֶגֶל הָרִאשׁוֹן יִתֵּן לָמוֹט – / הָאֶחָד בָּא לָגוּר
וַיִּשְׁפֹּט שָׁפוֹט! / וְכֹה דִבְּרָה לָנוּ בְּדַעַת וְחָכְמָה /
תּוֹרַת יְיָ תְּמִימָה – / אֲשֶׁר בְּנַחֲלָתוֹ בְּנוֹ הַגָּדוֹל יִזְכֹּר
/ וְאֶת בֶּן הָשְּׂנוּאָה יַכִּיר כִּי הוּא הַבְּכוֹר: / כִּי אֵיכָכָה
בְּעֵין לְבָבוֹ יִרְצֶה לִטֹּל מִזֶּה / וְלָתֵת לַזֶּה, / אַף כִּי
הַגָּדוֹל עוֹמֵד בַּפָּרֶץ / לוֹ שֵׁם כְּשֵׁם הַגְּדוֹלִים אֲשֶׁר
בָּאָרֶץ! / וְהַקָּטֹן לֹא נִסָּה בִּתְהִלּוֹת רוּחוֹ לְהָעִיר / אֲשֶׁר
לֹא יָדַע לָלֶכֶת אֶל עִיר. / עַל כֵּן אָמַרְנוּ: תַּעֲמֹד עָפְרָה
בִגְבוּלוֹ / אַחַת, לֹא יִשְׁנֶה לוֹ / וּלְבַד עֵינוֹ בְנוֹ הַגָּדוֹל
בְּנַחֲלָתוֹ יִפְקַח / גַּם אֶת הַכֹּל יִקַּח״. / וַיַּעַן לָהֶם
יְהוּדָה בֶן־שַׁבְּתַי כְּאִישׁ נָבָר / וַיֹּאמַר ״טוֹב הַדָּבָר!״ /
וַיָּשָׁב לִקְרָאתוֹ וַיִּפְרֹשׂ כְּנָפַיִם / עַל פְּנֵי רְקִיעַ
הַשָּׁמַיִם / וּמַלְאֲכֵי מַחֲנַיִם אוֹתוֹ נוֹשְׂאִים / וְטוֹבִיָּה
וּמֵאִיר וִיהוּדָה רוֹאִים / וַיֹּאמְרוּ ״נְהַלֵּל הַבּוֹרֵא שׁוֹכֵן
עֶרֶץ / כִּי רָאִינוּ אֱלֹהִים עוֹלִים מִן הָאָרֶץ״.</p>

<br />
</blockquote>

<blockquote>
<br />

<p>מקור: שירמן – השירה העברית בספרד ובפרובאנס; הוצאת מוסד ביאליק ודביר תשי״ז תשכ״א</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/33985">https://benyehuda.org/read/33985</a></div></body></html>