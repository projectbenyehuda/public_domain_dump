<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גַּן עֵדֶן</title>
	<meta name="author" content="מיכה יוסף ברדיצ'בסקי"/>
</head>
<body>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<blockquote>
<p>שְׁנֵי שַׁעֲרֵי כַדְכֹּד יֵשׁ בְּגַן עֵדֶן, וַעֲלֵיהֶם חוֹנִים
שִׁשִּׁים-רִבּוֹא שֶׁל מַלְאֲכֵי הַשָּׁרֵת, וְכָל אֶחָד מֵהֶם זִיו
פָּנָיו כְּזֹהַר הָרָקִיעַ. וּבְשָׁעָה שֶׁצַּדִּיק בָּא, יוֹצְאִים
לִקְרָאתוֹ, לוֹקְחִים מֵעָלָיו אֶת בְּגָדָיו, שֶׁעָמַד בָּהֶם בַּקֶּבֶר,
וּמַלְבִּישִׁים אוֹתוֹ בְּגָדִים שֶׁל עַנְנֵי הַכָּבוֹד. וּשְׁנֵי
כְתָרִים נוֹתְנִים בְּרֹאשׁוֹ, אֶחָד שֶׁל אֲבָנִים טוֹבוֹת
וּמַרְגָּלִיּוֹת וְאֶחָד שֶׁל זְהַב פַּרְוָיִם וּמַכְנִיסִים אוֹתוֹ
לִמְקוֹם נַחֲלֵי מַיִם מֻקָּפִים בִּשְׁמוֹנֶה מֵאוֹת מִינֵי וְרָדִים
וַהֲדַסִּים; וְנִמְשָׁכִים אַרְבַּע נְהָרוֹת, אֶחָד שֶׁל חָלָב וְאֶחָד
שֶׁל דְּבַשׁ, אֶחָד שֶׁל יַיִן וְאֶחָד שֶׁל אֲפַרְסְמוֹן<a href="#fn:2" id="fnref:2" title="see footnote" class="footnote"><sup>2</sup></a> וְכָל אֶחָד
מִן הַצַּדִּיקִים יֵשׁ לוֹ חֻפָּה בִּפְנֵי עַצְמוֹ לְפִי כְבוֹדוֹ, וְכָל
חֻפָּה וְחֻפָּה יֵשׁ לָהּ לְמַעְלָה גֶּפֶן שֶׁל זָהָב, וּשְׁלשִׁים
מַרְגָּלִיּוֹת קְבוּעוֹת בָּהּ, וְכָל אַחַת מַבְהִיק זִיוָהּ, וּפְרִי
רִמּוֹן שֶׁל כֶּסֶף מֻקָּף נֹגַהּ הַשָּׁמֶשׁ. וְאֵין אֶצְלָם לַיְלָה,
וְאוֹר צַדִּיקִים כְּאוֹר נֹגַהּ. – וְיֵשׁ בְּכָל קֶרֶן (פִּנָּה)
שֶׁבְּגַן עֵדֶן שְׁמוֹנִים רִבּוֹא מִינֵי אִילָנוֹת מְשֻׁבָּחִים מִכָּל
עֲצֵי בְשָׂמִים, וְעוֹמְדִים עֲלֵיהֶם שִׁשִּׁים רִבּוֹא שֶׁל מַלְאֲכֵי
הַשָּׁרֵת וּמְזַמְּרִים. – וְעֵץ הַחַיִּים בְּאֶמְצָע וְנוֹפוֹ (סְבָךְ
עֲנָפָיו) מְכַסֶּה כָּל הַגַּן-עֵדֶן; וְיֵשׁ בּוֹ חֲמֵשׁ מֵאוֹת
טְעָמִים, וְאֵין דְּמוּתוֹ שֶׁל זֶה דּוֹמָה לָזֶה, וְאֵין רֵיחוֹ שֶׁל
זֶה דּוֹמֶה לָזֶה. וְשִׁבְעָה עַנְנֵי הַכָּבוֹד לְמַעְלָה הֵימֶנּוּ;
וְאַרְבַּע רוּחוֹת מְנַשְּׁבוֹת בּוֹ וְרֵיחוֹ הוֹלֵךְ מִסּוֹף הָעוֹלָם
וְעַד סוֹפוֹ&#8230;
מִיכָה יוֹסֵף בָּרְדִּיטְשֶׁבְסְקִי.</p>
</blockquote>

<div class="footnotes">
<hr />
<ol>

<li id="fn:1">
<p>יַלְקוּט שִׁמְעוֹנִי, בְּרֵאשִׁית סִמָּן ק'. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>שֶׁמֶן יָקָר נוֹתֵן רֵיחַ. <a href="#fnref:2" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/18107">https://benyehuda.org/read/18107</a></div></body></html>