<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אל תבקש לך גדולות</title>
	<meta name="author" content="טוביה בן משה כץ"/>
</head>
<body>

<blockquote>
<p>תְּהֹמוֹת נַחֲלֵי מַיִם לִכְפוֹר וָקֶרַח יִקְפָּאוּ</p>

<p>לֹא יִזְּלוּ מֵימֵיהֶם, פְּנֵיהֶם חוּצָה לֹא יֵרָאוּ</p>

<p>עוֹר בַּרְזֶל קָרַם עֲלֵיהֶם בּוֹ יִתְלַכָּדוּ</p>

<p>כִּרְגָבִים דְּבוּקִים הֵם יַחַד לֹא יִתְפָּרָדוּ
<br><br />
חֲזָקִים כִּרְאִי מוּצָק כְּחֹמוֹת בַּרְזֶל נֶאֱמָנִים</p>

<p>עַל כְּתֵפָם יִדְרְכוּ עֲגָלוֹת טְעוּנוֹת אֲבָנִים</p>

<p>לֹא כָרְעוּ לֹא קָרְסוּ תַּחַת כֹּבֶד מַשָּׂאָם</p>

<p>יִרְגְּעוּ מִמְּרוּצָתָם וְיַחֲנוּ מִמַּסָּעָם
<br><br />
אוּלָם בְּרֹב יָמִים בָּחֲלָה נַפְשָׁם בְּמַרְגּוֹעַ</p>

<p>לְהַאֲרִיךְ בְּמַסְגֵּר מִשְׁכָּנָם לֹא אָבוּ שְׁמוֹעַ</p>

<p>רַב לָמוֹ שֶׁבֶת אַסִּיר יֹאמֵרוּ, רַע מַצָּבָם</p>

<p>טוֹב לָמוֹ מָרוֹם לַעֲלוֹת שָׁם לְהָכִין מוֹשָׁבָם.
<br><br />
פִּתְאוֹם יִרְגְּזוּן תְּהֹמוֹת בְּרִיחֵי בַרְזֶל נִגְדָּעוּ</p>

<p>קוֹל רַעַם קוֹל רַעַשׁ מִכָּל עֵבֶר נִשְׁמָעוּ</p>

<p>כְּפוֹר יִבָּקַע פְּתוֹתֵי קֶרַח בְּעֹז יָרוּמוּ</p>

<p>מִמִּסְגְּרוֹתֵיהֶם יִפְרְצוּ בְּרֹגֶז יָקוּמוּ
<br><br />
חַלְחָלָה תֹּאחֵז כָּל נֶפֶשׁ, יֶחֶרְדוּן הַלְּבָבוֹת</p>

<p>כִּנְשָׁרִים יִדְאוּ חוֹמוֹת קֶרַח הַנִּשְׂגָּבוֹת</p>

<p>נוֹרָא הַמַּרְאֶה אֵיךְ מְרוּצָתָם יַבְהִילוּ</p>

<p>עַל כַּנְפֵי רוּחַ שָׁמַיִם לַעֲלוֹת יַעְפִּילוּ
<br><br />
שֶׁשְּׁזָפַתָּם הַשֶּׁמֶשׁ, כְּלִמָּה כִּסְּתָה פְנֵיהֶם</p>

<p>תֶּמֶס יַהֲלֹכוּ, בּוֹשׁוּ חָפְרוּ מִמַּאֲוַיֵּיהֶם</p>

<p>בָּכוֹ יִבְכּוּ בִּדְמָעוֹת כִּבְיוֹם צוּקָה וְצָרָה</p>

<p>מַהֵר יְזֹרְבוּ יִצְמָתוּ וַעֲצָתָם נִבְעָרָה.
<br><br />
כֵּן בֶּן אָדָם אִם יִגְבַּהּ לִבּוֹ, דַּרְכּוֹ יְעַקֵּשׁ</p>

<p>בְּחֶלְקוֹ הַטּוֹב לֹא יִשְׂמַח אַךְ עוֹד גְּדֹלוֹת יְבַקֵּשׁ</p>

<p>עַל בָּמֳתֵי עָב לַעֲלוֹת בְּגַאֲוָתוֹ יָעִיז מֶצַח</p>

<p>חִישׁ מִמָּרוֹם יֻשְׁלַךְ אֶרֶץ, וְיֹאבַד לָנֶצַח.
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/7566">https://benyehuda.org/read/7566</a></div></body></html>