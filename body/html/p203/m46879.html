<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>סדר עבודה: סימן: א&quot;ב מרובה. בתים משורשרים</title>
	<meta name="author" content="יצחק אבן גיאת"/>
</head>
<body>

<p><strong>עה</strong></p>

<blockquote>
<p>אֶל אֵל       אֶשָּׂא דֵעִי וְלִמְקוֹם</p>

<p>                עָדָיו עָמְדוּ נִשְׁאַל וְשׁוֹאֵל</p>

<p>                אוֹתוֹ תַעֲנֶה לָשׁוֹן תָּקוּם</p>

<p>                אָכֵן אַתָּה אֵל.</p>

<br />
</blockquote>

<blockquote>
<p>5 אֵל אֱלֹהִים       עַד לֹא מוּבָא וּמוֹצָא</p>

<p>                וְאַפְסי עֲמָקִים וּגְבוֹהִים</p>

<p>                אֶפֶס מָקוֹם נִמְצָא</p>

<p>                אָכֵן יֵשׁ אֱלֹהִים.</p>

<br />
</blockquote>

<blockquote>
<p>אֱלֹהִים אַיִן       הִפְלִיא וְשָׁת מוֹסְדֵיהֶם</p>

<p>10                 בְּרוּאִים נִשְׁאֲלוּ אוֹתָם מֵאַיִן</p>

<p>                אֲתִיתֶם וּמִי הוּא אֲבִיהֶם</p>

<p>                וַיֹּאמְרוּ אַיִן.</p>

<br />
</blockquote>

<blockquote>
<p>אַיִן אֶבֶן       פִּנַּת יֵשׁ וּמוּסַד</p>

<br />
</blockquote>

<blockquote>
<br />
</blockquote>

<blockquote>
<p>                עָלָיו כּוֹנֵן כֹּל וַיִּבֶן</p>

<p>15                 אֶבֶן מִמֶּנָּה נִשְׁתַּת עוֹלָם יִסַּד</p>

<p>                בְּצִיּוֹן אָבֶן.</p>

<br />
</blockquote>

<blockquote>
<p>אֶבֶן אוֹת       הִצִּיב וַיְגַל עֵינַי</p>

<p>                כִּי רוּחַ נוֹשְׂאָה כֹּל לִרְאוֹת</p>

<p>                אָכֵן רוּחֲכֶם יִתֵּן יְיָ</p>

<p>20             הוּא לָכֶם אוֹת.</p>

<br />
</blockquote>

<blockquote>
<p>אוֹת בְּמִסְפַּר       אֶחָד הֶעֱמִיד</p>

<p>                כִּי שֵׁם לַיְיָ אֶחָד יְסֻפַּר</p>

<p>                בְּאֶחָד יִצֵּב כֹּל וְאוֹתוֹ הִצְמִיד</p>

<p>                בְּמִשְׁקָל בְּמִסְפָּר.</p>

<br />
</blockquote>

<blockquote>
<p>25 בְּמִסְפָּר בָּרוּחַ       מִשָּׁלשׁ תִּכֵּן</p>

<p>                יְצוּרָיו בִּשְׁלשָׁה נָקַל וְסָרוּחַ</p>

<p>                בְּרוּח פִּיו עוֹלָם שִׁכֵּן</p>

<p>                כָּל אֲשֶׁר הָיָה בָרוּחַ.</p>

<br />
</blockquote>

<blockquote>
<br />
</blockquote>

<blockquote>
<p>בָּרוּחַ בּוֹ       אֵשׁ חֶלֶק לְדַעַת זְקֵנַי</p>

<p>30             לְשִׁשָּׁה יְדוּעִים נֶחְצְבוּ</p>

<p>                בְּעֵת יִגַּל לַמִּשְׁפָּט יְיָ</p>

<p>                אֱלֹהֵי יִשְׂרָאֵל בָּא בוֹ</p>

<br />
</blockquote>

<blockquote>
<p>בּוֹ בְעָפָר       נְתָנוֹ עָצוּר</p>

<p>                עַל יְדֵי נוֹשֵׂא מִקְצָתוֹ שָׁפַר</p>

<p>35              בְּחֻקּוֹ לְחֶצְיוֹ בּוֹא בַּצּוּר</p>

<br />
</blockquote>

<blockquote>
<br />
</blockquote>

<blockquote>
<p>                וְהִטָּמֵן בְּעָפָר</p>

<br />
</blockquote>

<blockquote>
<p>בְּעָפָר בְּיַד       זֶרֶם צָרַר וְהֵרִים</p>

<p>                מֵימֵי רָקִיעַ וְנִקְפְּאוּ מִיַּד</p>

<p>                בִּגְבוּרָה וּמַיִם כַּבִּירִים</p>

<p>40             הֵנִיחַ לָאָרֶץ בְּיַד.</p>

<br />
</blockquote>

<blockquote>
<p>בְּיַד גַּאֲוָה       אִזֵּר לְסוֹבֵב</p>

<p>                קַו חוּג מוּצָק צִוָּה</p>

<p>                גַּלְגַּלֵּי רַהַב בְּרוּחוֹ מְשׁוֹבֵב</p>

<p>                לָכֵן עֲנָקַתְמוֹ גַאֲוָה.</p>

<br />
</blockquote>

<blockquote>
<p>45 גַּאֲוָה גְבוּלוֹ       חֶרְסוֹ בְּשָאֲפוֹ לְהַשִּׂיג וּלְמַלֵּא</p>

<p>                מַעֲלַת עָקֹב מַעֲגָלוֹ</p>

<p>                גְּמֹר שְׁלשׁ מֵאוֹת וְשִׁשִּׁים יַעֲלֶה</p>

<p>                לְדֶרֶךְ גְּבוּלוֹ.</p>

<br />
</blockquote>

<blockquote>
<p>גְבוּלוֹ גְדֻוּלָּתוֹ       יוֹרֶה בְיָרֵחַ יָקָר</p>

<p>50              הוֹלֵךְ בִּשְׁמוֹנָה וְעֶשְׂרִים בָּתֵּי גְבוּלָתוֹ</p>

<p>                גָּלְמֵי אוֹר שֶׁמֶשׁ בְּלָבְשׁוֹ יְקַר־</p>

<p>                תִּפְאֶרֶת גְּדֻולָּתוֹ.</p>

<br />
</blockquote>

<blockquote>
<p>גְּדֻולָּתוֹ גְבוּל       חוֹל תִּגְבֹּל וְתִגְזַר</p>

<p>                לְמִשְׁקַע זֶרֶם בְּמִקְוֶה כָבוּל</p>

<p>55              גָּדַר הִקִּיפוֹ וּמֵימָיו אִזַּר</p>

<p>                זֶה יִהְיֶה לָכֶם גְּבוּל.</p>

<br />
</blockquote>

<blockquote>
<p>גְּבוּל גְּדוּדָיו       בְּפָרֵשׁ אוֹרוֹ יִשְּׂאוּ יַחַד</p>

<p>                בְּרוּם שְׁמוֹנָה עָשָׂר מִיל אֵידָיו</p>

<p>                גַּם לְמַהֲלָךְ שְׁמוֹנָה עָשָׂר מִיל יַחַד</p>

<p>60             יָבוֹאוּ גְדוּדָיו.</p>

<p>גְּדוּדָיו דַי       פִּרְחֵי אֲדָמָה יוֹצִיא</p>

<p>                אֲדֻומֵּי וִירַקְרַקֵּי שָׂדַי</p>

<p>                דֶּשֶׁא לְהַדְשִׁיא וְעֵץ פְּרִי לְהַמְצִיא</p>

<p>                בְּרָכָה עַד בְּלִי דַּי.</p>

<br />
</blockquote>

<blockquote>
<p>65 דַּי דָּבָר       הִפְלִיא רֵאשִׁית בְּתִתּוֹ</p>

<p>                כֹּל בְּצִבְיוֹ וּפְרִי גָּבַר</p>

<p>                דָּתֵי חֶפְצוֹ יָפֶה בְעִתּוֹ</p>

<p>                לְקַיֵּם כָּל דָּבָר.</p>

<br />
</blockquote>

<blockquote>
<p>דָּבָר דִבֵּר       שִׁרְצֵי עָפָר לִשְׁרֹץ</p>

<p>70              וּבְרִיאוֹת יָם וַחֲיָלִים יְגַבֵּר</p>

<p>                דְּלוֹת יְצִיר מֵאַוֵּיר לִקְרֹץ</p>

<p>                כִּי פִי יְיָ דִבֵּר.</p>

<br />
</blockquote>

<blockquote>
<p>דִּבֵּר דָּמָם       לְאִסּוּר וּלְהַתֵּר</p>

<p>                עֲשָׂרָה בַעֲשָׂרָה שָׂמָם</p>

<p>75              דָּאוֹת בְּאַרְבָּעָה וְעָפָר יִסָּתֵר</p>

<p>                וְיֵקַר דָּמָם.</p>

<br />
</blockquote>

<blockquote>
<p>דָּמָם דַיָּם       שׁוּם נֶפֶשׁ שִׁבְתּוֹ</p>

<p>                וּבְהָרִיצוֹ בְגִידָיו רוּחַ קַיָּם</p>

<br />
</blockquote>

<blockquote>
<p>                דֶּרֶךְ כָּל תִּקֵּן וְהִשְׁלִים מְלַאכְתּוֹ</p>

<p>80             וְהַמְּלָאכָה הָיְתָה דַיָּם.</p>

<br />
</blockquote>

<blockquote>
<p>דַּיָּם הָיָה       אַחֲרִית כָּל נִתְקַן</p>

<p>                לְבִלְתִּי רוּם לְבָבוֹ נִהְיָה</p>

<p>                הֵתָם מִשְׁכָּן וְטֶבַח מוּכָן</p>

<p>                הֵן הָאָדָם הָיָה.</p>

<br />
</blockquote>

<blockquote>
<p>85 הָיָה הַכֶּסֶא       מוּסַד צֵאתוֹ</p>

<p>                מֵרֶגֶב בָּרוּחַ מִתְנַשֵּׂא</p>

<p>                הֵכִינוֹ כְחָתָן יָבוֹא בֵּיתוֹ</p>

<p>                בְּיוֹם הַכֶּסֶא.</p>

<br />
</blockquote>

<blockquote>
<p>הַכֶּסֶא הֵן       יוֹם שִׁשִּׁי כְּאֶבֶן נְתָנָהּ</p>

<p>90             לְפָנָיו לִשְׁנַיִם וּמוֹסְדֵיהֶן</p>

<p>                הִתְקִין מִצְּלָעָיו וְכַכַּלָּה הֱכִינָהּ</p>

<p>                וַיֹּאמֶר לָאָדָם הֵן.</p>

<br />
</blockquote>

<blockquote>
<p>הֵן הוּכַן       לְמֶלֶךְ וַיְהִי</p>

<p>                כָּל מַחֲמַד עֵדֶן שָׁכַן</p>

<p>95             הִצִּיב גִּנַּת מֵעֵדֶן גַּם הִיא</p>

<p>                לַמֶּלֶךְ הוּכַן.</p>

<br />
</blockquote>

<blockquote>
<p>הוּכַן הַהוּא       לִמְשֹׁל בְּשֵׂכֶל וְנֵכָר</p>

<p>                אִוָּה לִשְׁלֹט וּמִסְכֵּן בְּמַרְאֵהוּ</p>

<p>                הִמְלִיְך חַוָּה וְאָדָם לֹא זָכַר</p>

<p>100            הָאִישׁ הַמִּסְכֵּן הַהוּא.</p>

<br />
</blockquote>

<blockquote>
<br />
</blockquote>

<blockquote>
<p>הַהוּא וָכֹה       הֵנִיא חֻקָּהּ וְחָטָא</p>

<p>                לָאֵל בְּהַעֲווֹתוֹ מַהֲלָכוֹ</p>

<p>                וּמִפְּנוֹת אֵלָיו שָׂטָה וְנָטָה</p>

<p>                וַיֵּפֶן כֹּה וָכֹה.</p>

<br />
</blockquote>

<blockquote>
<p>105 וָכֹה וַיַּעַשׂ       כְּפִי תַלְמִיד וְעָזַב</p>

<p>                דִּבְרֵי פִי הָרָב וְכָעַס</p>

<p>                וֶאֱכֹל שָׁוְא חָמַד וֶאֱחֹז כָּזָב</p>

<p>                נַפְשׁוֹ אִוְּתָה וַיַּעַשׂ.</p>

<br />
</blockquote>

<blockquote>
<p>וַיַּעַשׂ וְאָנָה       נִשְׁאַל תְּהַלֵּךְ</p>

<p>110             וְלִבָּךּ לְאָן הָלָךְ וּפָנָה</p>

<p>                וְנֶחְבָּא הֵשִׁיב לֹא הָלַךְ</p>

<p>                עַבְדְּךָ אָנָה וְאָנָה.</p>

<br />
</blockquote>

<blockquote>
<p>וְאָנָה וַיְשַׁלְּחֵם       וּמִנְחַת לַשַּׁחַת יַנְחֵם</p>

<p>                וְיַעַן בְּמַאֲכַל פִּיהֶם</p>

<p>115             חָטְאוּ לוֹ וַיְשַׁלְּחֵם.</p>

<br />
</blockquote>

<blockquote>
<p>וַיְשַׁלְּחֵם וָכַעַס       בְחֵיק הִשְׁלִיט</p>

<p>                לְמֵסִית וּמוּסַת סְאַת רַעַשׁ</p>

<p>                וּנְתָנוֹ לְעֶצֶב וְהִבִּיט</p>

<p>                עָמָל וָכַעַס.</p>

<br />
</blockquote>

<blockquote>
<p>120 וָכַעַס זֶרַע       שְׁנֵי שִׁקְלֵי קְעָרָה קָצְרוּ</p>

<p>                עַד הִטַּהֲרָם מִתַּמְרוּק וְרַע</p>

<p>                זְכָרָם וּבֵרֲכָם כִּי הִתְחַבְּרוּ.</p>

<br />
</blockquote>

<blockquote>
<br />
</blockquote>

<blockquote>
<p>                הֵא לָכֶם זֶרַע.</p>

<br />
</blockquote>

<blockquote>
<p>זֶרַע זַךְ       חֲנַנְתֶּם אָכֵן שַׁי רַב</p>

<p>125             נִמְאַס כִּי יֵקַל בּוּזָךְ</p>

<p>                זָכָה צָעִיר בְּהַקְרִיבוֹ שַׁי נֶעֱרַב</p>

<p>                כָּל דַּרְכֵי אִישׁ זַךְ.</p>

<br />
</blockquote>

<blockquote>
<p>זַךְ זְרוֹעֹו       טָרַף אָחִיו וְשִׁחֵת</p>

<p>                רַחֲמָיו וְהִשְׁחִית זַרְעוֹ</p>

<p>130             זֵד וְלֹא זָע מֵאֵל לְהַשְׁחִית</p>

<p>                וְשָׂם בָּשָׂר זְרוֹעוֹ.</p>

<br />
</blockquote>

<blockquote>
<p>זְרוֹעוֹ זְרוֹעַ       דַּר עֶרֶץ</p>

<p>                דִּכְּאָה כִּי רַע יְרוֹעַ</p>

<p>                זָדוֹן נָגַע לְעָפָר וְלוֹ הָאָרֶץ</p>

<p>135             אִישׁ זְרוֹעַ.</p>

<br />
</blockquote>

<blockquote>
<p>זְרוֹעַ זָדָה       חֻבְּשָׁה בְּהִתְנַחֵם</p>

<p>                וְשָׁב וְנֶעְתַּר בְּתִתּוֹ תוֹדָה</p>

<p>                זֵדִים לְהוֹדוֹת לַשֵּׁם וְנַפְשָׁם לְרַחֵם</p>

<p>                כִּי אֶל יְיָ זָדָה.</p>

<br />
</blockquote>

<blockquote>
<p>140 זָדָה חֶמְדָּה       לְדוֹר עֲשִׂירִי בְהִתְגַּבֵּר</p>

<p>                וְטִנֵּף עוֹלָם כְּטִנְפֵי נִדָּה</p>

<p>                חָמַק וְטִהֲרוֹ נַחַל שׁוֹטֵף וְעוֹבֵר</p>

<p>                וַיֵּלֶךְ בְּלֹא חֶמְדָּה.</p>

<br />
</blockquote>

<blockquote>
<br />
</blockquote>

<blockquote>
<p>חֶמְדָּה חֵן       תִּשָּׂא כִּי יוּחַן</p>

<p>145             וַיָּחֵל יוֹם בּוֹ יִבָּחֵן</p>

<p>                חֲבוּר עֲצָבִים לֹא הוּחַן</p>

<p>                וְנֹחַ מָצָא חֵן.</p>

<br />
</blockquote>

<blockquote>
<p>חֵן חֲסִידִים       אַרְבָּעָה בְמִקְדָּשׁ</p>

<p>                שֶׂגֶב נִבְצְרוּ וְהָיוּ לַאֲחָדִים</p>

<p>150             חַוּוּ בְצֵאתָם הוֹדוֹ בְשִׁיר חָדָשׁ</p>

<p>                תְּהִלָּתוֹ בִּקְהָל חֲסִידִים.</p>

<br />
</blockquote>

<blockquote>
<p>חֲסִידִים חֲמוּדוֹת       בֶּן שְׁמוֹנָה וְאַרְבָּעִים</p>

<p>                בְּהֵחָלֵק רַגְלָיו עוֹמְדוֹת</p>

<p>                חַי לְאַחֲרָיו עֶשֶׂר כְּאֶחָד רוֹעִים</p>

<p>155            שְׁנַיִם חֲמוּדוֹת.</p>

<br />
</blockquote>

<blockquote>
<p>חֲמוּדוֹת חֲלָקוֹת       בִּדְבַר מוֹנַי</p>

<p>                וְיָדָם בִּנְטוֹתָם אֶל אֵל בְּמַעֲשָׁקוֹת</p>

<p>                חִלְּקָם וּבָלַל יְיָ</p>

<p>                כָּל שִׂפְתֵי חֲלָקוֹת.</p>

<br />
</blockquote>

<blockquote>
<p>160 חַלָקוֹת טָהוֹר       הֶחֱלִיף וְרֵיחַ מַבְאִישׁ</p>

<p>                בְּבֹשֶׂם מִפִּיו נָהַר נָהוֹר</p>

<p>                טְמֵאִים נִצְרָפוּ וַיֵּצֵא הָאִישׁ</p>

<p>                אֲשֶׁר הוּא טָהוֹר.</p>

<br />
</blockquote>

<blockquote>
<p>טָהוֹר טַעֲמוֹ       בֵּרֵר לְסוּג לֵב וְנִקְלֶה</p>

<p>165               רוּץ גַלְגַּלִּים כַּעֲבָדִים בְּרוּמוֹ</p>

<br />
</blockquote>

<blockquote>
<br />
</blockquote>

<blockquote>
<p>                טֹהַר שִׂכְלוֹ הֵבִינוֹ אֲדוֹנִים לָאֵלֶּה</p>

<p>                וַיְשַׁנּוֹ אֶת טַעְמוֹ.</p>

<br />
</blockquote>

<blockquote>
<p>טַעְמוֹ טוֹב       הֵפִיק בֶּן שְׁלשָׁה בְדֵעָה</p>

<p>                סוֹד הִשְׁתַּנּוֹת יָבֵשׁ לִרְטֹב</p>

<p>170             טוֹעִים קָרָא בוֹאוּ וְנֵדְעָה</p>

<p>                בֵּינֵינוּ מַה טּוֹב.</p>

<br />
</blockquote>

<blockquote>
<p>טוֹב טָהוֹר       הוּא תוּמוֹ יַעֲנֶה</p>

<p>                בְּעָמְדּוֹ בְמַסָּה עֶשֶׂר לִצְהֹר</p>

<p>                טוֹב רָאִיתִי וְהִנֵּה</p>

<p>175             מְנוֹרַת זָהָב טָהוֹר.</p>

<br />
</blockquote>

<blockquote>
<p>טָהוֹר טוֹב       יֻולַּד צָפָה בַעֲנוֹתוֹ הִנְנִי</p>

<p>                פְּרִי בִטְנִי אַקְרִיב לִקְטֹב</p>

<p>                טֶרֶם יֵדַע הַנַּעַר עָנָה וַאֲנִי</p>

<p>                קִרְבַת אֱלֹהִים לִי טוֹב.</p>

<br />
</blockquote>

<blockquote>
<p>180 טוֹב יִרְאֶה       הֱיוֹתוֹ שָׁמוּר</p>

<p>                לְגֶזַע לוֹ יוֹם יוֹם יִשְׁתָּאֶה</p>

<p>                יִצְדַּק כְּהַיּוֹם בְּצֶדֶק אָמוּר</p>

<p>                בְּהַר יְיָ יֵרָאֶה.</p>

<br />
</blockquote>

<blockquote>
<p>יֵרָאֶה יָפְיוֹ       כְּעֵץ נֶחְמָד</p>

<p>185              לְאַחַר עֶשְׂרִים וְאַרְבַּע נָשָׂא פִרְיוֹ</p>

<p>                יָשְׁרוֹ לְגַלּוֹת וְהַכֹּל לָמַד</p>

<p>                מַה טּוֹבוּ וּמַה יָּפְיוֹ</p>

<br />
</blockquote>

<blockquote>
<br />
</blockquote>

<blockquote>
<p>יָפְיוֹ יִהְיֶה       בַעֲלוֹת מִצִּדָּיו</p>

<p>                שְׁנֵי בַדִּים מַחֲמַדֵּי צִבְיֵי</p>

<p>190             יוֹפִי וַחֲלִיפוֹת מִמְשָׁל בַּדָּיו</p>

<p>                בַּד בְּבַד יִהְיֶה.</p>

<br />
</blockquote>

<blockquote>
<p>יִהְיֶה יָשָׁר       בְּטֶבַע תּוֹם נֶחְתָּם</p>

<p>                וְשׂוֹטֵם בַּעֲבוֹת אֵיבָה מְקֻשָּׁר</p>

<p>                יָאַב רְאוֹת לְמִי אַחֲרִית שְׁמָר־תָּם</p>

<p>195             וּרְאֵה יָשָׁר.</p>

<br />
</blockquote>

<blockquote>
<p>יָשָּׁר יָצָא       גֶּזַע הָאָב</p>

<p>                בִּשְׁנֵים עָשָׂר מַטּוֹת עֹז יָצָא</p>

<p>                יַעַן פֶּלֶג מוֹשֵׁךְ מִמֶּשְׁאַב</p>

<p>                נִכְחוֹ יָצָא.</p>

<br />
</blockquote>

<blockquote>
<p>200 יָצָא כֹּל       אַךְ לִצְפִירַת</p>

<p>                קֹדֶשׁ נָתַן אֶחָד מַעֲשֵׂר מִכֹּל</p>

<p>                כִּי אַרְבָּעָה הֵמָּה פִטְרַת</p>

<p>                תַּחַת בְּכוֹר כֹּל.</p>

<br />
</blockquote>

<blockquote>
<p>כָּל כָּבוֹד       לִבְנֵי לֵוִי בְהַבְדִּילֵם</p>

<p>205             נָתַן לְשָׁרֵת בְּשֵׁם יְיָ וְלַעֲבֹד</p>

<p>                כְּהֻונַּת עוֹלָם נַחֲלָה יַנְחִילֵם</p>

<p>                וְכִסֵּא כָבוֹד.</p>

<br />
</blockquote>

<blockquote>
<p>כְּבוֹד כֻּלּוֹ       לְלֵוִי מָנָה</p>

<p>                בְּהַקְדִּישׁ אַהֲרֹן לִמְחוֹל לוֹ</p>

<br />
</blockquote>

<blockquote>
<p>210             בִּקְרוֹא מְחוֹקֵק מִי לַיְיָ יַעַלֶה הֵנָּה</p>

<p>                וְהִנֵּה עָלָה כֻלּוֹ.</p>

<br />
</blockquote>

<blockquote>
<p>כֻּלּוֹ כֶּתֶם       טָהוֹר נֶאֱהָב</p>

<p>                בְּעָמְדּוֹ וְחָתְמֵי כְּהֻונָּה מִתְחַתֵּם</p>

<p>                כֶּתֶר קֹדֶשׁ וּמַדֵּי זָהָב</p>

<p>215             וַחֲלִי כָתֶם.</p>

<br />
</blockquote>

<blockquote>
<p>כֶּתֶם כּוֹנַנְתָּ       לְלַמֵּד משֶׁה וּנְדִיבִים</p>

<p>                אַהֲרֹן וּבָנָיו לִלְמֹד הִצַּבְתָּ</p>

<p>                כְּמוֹהֶם כַּשֶּׁמֶשׁ וְיָרֵחַ וְכוֹכָבִים</p>

<p>                אֲשֶׁר כּוֹנַנְתָּ.</p>

<br />
</blockquote>

<blockquote>
<p>220 כּוֹנַנְתָּ לְכַפֵּר       וּלְרַבּוֹת מְשׁוּחַ כֹּהֲנַי</p>

<p>                בְּמִלּוּאִים וְכִפּוּרִים שִׁבְעָה סוֹפֵר</p>

<p>                לַדּוֹרוֹת בִּשְׁנֵיהֶם כֵּן צִוָּה יְיָ</p>

<p>                לַעֲשׂוֹת לְכַפֵּר.</p>

<br />
</blockquote>

<blockquote>
<p>לְכַפֵּר לְשִׁבְעָה       מִצְוַת הַפְרָשָׁה</p>

<p>225             קֹדֶם לַיּוֹם לְלִשְׁכַּת פְּלַהְדְרִין קְבוּעָה</p>

<p>                לְלָמְדוֹ שְׁנֵי בַעֲלֵי דְרִישָׁה</p>

<p>                תֵּן חֵלֶק לְשִׁבְעָה.</p>

<br />
</blockquote>

<blockquote>
<p>לְשִׁבְעָה לְקַחְתִּיךָ       לְהִטָּהֵר וְהִתְנַוֶּה</p>

<p>                וְהִתְחַטֵּא בְמֵי נִדָּה צִוִּיתִיךָ</p>

<p>230             לְהִתְקַדֵּשׁ בְּסָפֵק נִדָּה מִן הַנָּוֶה</p>

<p>                אֲנִי לְקַחְתִּיךָ.</p>

<br />
</blockquote>

<blockquote>
<p>לְקַחְתִּיךָ לְפָנַי       לְשָׁרֵת וְלַעֲמֹד</p>

<p>                וּזְרֹק וְהֶקְטֵר וְהֵטִיב כָּל שִׁבְעָה כְדִינַי</p>

<p>                לְהַקְטִיר וְלִיטּוֹל חֵלֶק בְּרֹאש תַּחְמֹד</p>

<p>                הִתְהַלֵּךְ לְפָנַי.</p>

<br />
</blockquote>

<blockquote>
<p>235 לְפָנַי לֶקַח       סֵדֶר הַיּוֹם וְחֻקּוֹתָיו</p>

<p>                קוֹרְאִים לְפָנָיו זִקְנֵי מַדָּע וָפֶקַח</p>

<p>                לִלְמֹד אִם לֹא לָמַד וְלָמַד וְשָׁכַח וְעַל שְׂפָתָיו</p>

<p>                יוֹסִיף לֶקַח.</p>

<br />
</blockquote>

<blockquote>
<p>לֶקַח לִבּוֹ       יָבִין עֵת פְּקִידָה</p>

<p>240            בְּהַעֲבִיר אֵלִים וּפָרִים וּכְבָשִׂים סְבִיבוֹ</p>

<p>                לִהְיוֹת רָגִיל וּמַכִּיר סֵדֶר עֲבוֹדָה</p>

<p>                יִתֵּן אֶל לִבּוֹ.</p>

<br />
</blockquote>

<blockquote>
<p>לִבּוֹ מַאֲכָל       כָּל שִׁבְעָה</p>

<p>                לְמַלֵּא חֵשֶׁק אִוָּה יֹאכַל</p>

<p>245             מֵהַרְבּוֹת עִם חֲשֵׁכָה מוֹנְעָה</p>

<p>                נַפְשׁוֹ מַאֲכָל.</p>

<br />
</blockquote>

<blockquote>
<p>מַאֲכָל מֶלֶךְ       שֵׁנָה מַשְׁלִיט וְנוֹתֵן</p>

<p>                לְעַפְעַף נוּם לָאַט מִתְהַלֵּךְ</p>

<p>                מִנּוּם נִמְנָע כִּי הוּא יִתֵּן</p>

<p>250             מַעַדְנֵי מֶלֶךְ.</p>

<br />
</blockquote>

<blockquote>
<p>מֶלֶךְ מֵעֲבֹר       חֻקָּיו הָאֵלֶּה וְצִוָּה</p>

<p>                לָכֵן מַשְׁבִּיעִין אוֹתוֹ זִקְנֵי תֹם וָבוֹר</p>

<br />
</blockquote>

<blockquote>
<p>                מַאֲמַר פֶּן יְשַׁנֶּה וְשׁוֹמֵר מִצְוָה</p>

<p>                יַחְשׂךְ נַפְשׁוֹ מֵעֲבֹר.</p>

<br />
</blockquote>

<blockquote>
<p>255 מֵעֲבֹר מִקְרָא       מִתְיָרְאִים וּבוֹכִים</p>

<p>                וּכְפִי דַרְכּוֹ בְלֵילוֹ קוֹרֵא וְשׁוֹנֶה בַתּוֹרָה</p>

<p>                מְבִינִים אִם אֵינוֹ בָקִי לְפָנָיו עוֹרְכִים</p>

<p>                קְרוֹא מִקְרָא.</p>

<br />
</blockquote>

<blockquote>
<p>מִקְרָא מָגִנִּים       יוֹרוּהוּ בְמַחְוָה</p>

<p>260             וּבִצְרֵדָה מַכִּים לְפָנָיו פִּרְחֵי נוֹגְנִים</p>

<p>                מַרְאֵה קִידָה בְּהֵפֶךְ לְהַעֲבִיר גַּאֲוָה</p>

<p>                אֲפִיקֵי מָגִינִּים</p>

<br />
</blockquote>

<blockquote>
<p>מָגִינִּים נֶשֶׁף       עֶרֶב יוֹם מַשְׁמִיעִים</p>

<p>                רַגַּשׁ לְהַחֲלִיף רוּחַ רוּם נוֹשֵׁף</p>

<p>265             נוּמָם מַעֲבִירִים וְשׂוֹבְעִים</p>

<p>                נְדוּדִים עֲדֵי נָשֶׁף.</p>

<br />
</blockquote>

<blockquote>
<p>נֶשֶׁף נֶאֱסָפִים       בַּחֲזוֹת אִשֵּׁי</p>

<p>                עֲבוֹדָה לִתְרֹם נִכְסָפִים</p>

<p>                נוֹאֵם הַגֶּבֶר עִמְדוּ בַעֲזָרָה אַנְשֵׁי</p>

<p>270             חֶסֶד נֶאֱסָפִים.</p>

<br />
</blockquote>

<blockquote>
<p>נֶאֱסָפִים נַעֲמָנִים       לְהַפִּיל אַרְבַּע פַּיָּסוֹת</p>

<p>                לִתְרֹם וּלְאַרְבַּע עֲבוֹדוֹת וְלִקְטֹרֶת נְתוּנִים</p>

<p>                נְתָחִים בָּרְבִיעִי לְהֵעָלוֹת וּלְהֵעָשׂוֹת</p>

<p>                נִטְעֵי נַעֲמָנִים.</p>

<br />
</blockquote>

<blockquote>
<p>275 נַעֲמֳנִים נָגַהּ       שׁוֹאֵל מְמֻונֶּה מְזֻמָּן</p>

<p>                לַחְקֹר זְמַן לִשְׁחֹט בְּבוֹא נֹגַהּ</p>

<p>                נוֹאֵם הָרוֹאֶה אִם הִגִּיעַ זְמַן</p>

<p>                אוֹר נָגַהּ.</p>

<br />
</blockquote>

<blockquote>
<p>נָגַהּ נְכוֹחוֹ       בְּפָרְשׂוֹ מָסַךְ־</p>

<p>280             מַבְדִּיל בֵּינוֹ וּבֵין עַם בְּהַדִּיחוֹ</p>

<p>                נָחוּץ לְמִקְוֶה עוֹבֵר בַּסָּךְ</p>

<p>                הוֹלֵךְ נְכוֹחוֹ.</p>

<br />
</blockquote>

<blockquote>
<p>נְכוֹחוֹ שָׂם       וּלְחָמֵשׁ טְבִילוֹת יַעַר</p>

<p>                וְחֹק עֲשָׂרָה קִדּוּשִׁים בַּקֹּדֶשׁ הוּשָׂם</p>

<p>285             סוֹד אַחַת מֵהֶם וּשְנֵי קִדּוּשִׁים נְתוּנִים בַּחֵיל בְּשַׁעַר</p>

<p>                הַמַּיִם שָׁם שָׂם.</p>

<br />
</blockquote>

<blockquote>
<p>שָׂם שִׁמְלוֹתָיו       וּפוֹשֵׁט וְיוֹרֵד</p>

<p>                וְטוֹבֵל וְעוֹלֶה וּמִסְתַּפֵּג כְּחֻקּוֹתָיו</p>

<p>                סָר לִלְבּשׁ אַרְבָּעָה מַדֵּי זָהָב חָרֵד</p>

<p>290            וַיְחַלֵּף שִׂמְלוֹתָיו.</p>

<br />
</blockquote>

<blockquote>
<p>שִׂמְלוֹתָיו סָבִיב       גִּיל יַעֲטֶה וְחֻקּוֹ</p>

<p>                לִקְרֹץ תָּמִיד פָּנָיו מִסָּבִיב</p>

<p>                סָבַב לְקַבֵּל דָּמוֹ וּזְרָקוֹ</p>

<p>                עַל הַמִּזְבֵּחַ סָבִיב.</p>

<br />
</blockquote>

<blockquote>
<p>295 סָבִיב סוֹבֵב       לְהַקְטִיר וְהֵטִיב כְּדָתָם</p>

<br />
</blockquote>

<blockquote>
<p>                וְהַקְרֵב רֹאשׁוֹ וְאֵבָרִים חוֹבֵב</p>

<p>                סֵדֶר חֲבִיתִים וְיַיִן לְנַסֵּךְ וְהַקְרֵב מוּסָפִין כְּהִלְכָתָם</p>

<p>                סוֹבֵב סוֹבֵב.</p>

<br />
</blockquote>

<blockquote>
<p>סוֹבֵב שָׂשׂוֹן       עֵת לַפַּרְוָה אָתָא</p>

<p>300             וּפוֹשֵׁט זְהָבִים וְטוֹבֵל בְּחָסוֹן</p>

<p>                סוּתֵי בַדִּים בְּלָבְשׁוֹ הָיְתָה</p>

<p>                לִי לְשֵׁם שָׂשׂוֹן.</p>

<br />
</blockquote>

<blockquote>
<p>שָׂשׂוֹן עָלָיו       יָשִׂישׂ וְלַפָּר מַעֲמָדָיו</p>

<p>                בֵּין אוּלָם וְלַמִזְבֵּחַ יוֹבִילוּהוּ רַגְלָיו</p>

<p>305             עַל רֹאשׁוֹ וְסָמַךְ שְׁתֵּי יָדָיו</p>

<p>                וְהִתְוַדָּה עָלָיו.</p>

<br />
</blockquote>

<blockquote>
<p>עָלָיו עִמּוֹ       וִדּוּי בֵּיתוֹ עוֹרֵךְ</p>

<p>                וּבָא לְמִזְרַח עֲזָרָה וְצָפוֹן מִזְבֵּחַ בַּהֲתִימוֹ</p>

<p>                עַל יְמִינוֹ וּשְׂמֹאלוֹ בְּעֵת דּוֹרֵךְ</p>

<p>310            יְשָׁרִים עִמּוֹ.</p>

<br />
</blockquote>

<blockquote>
<p>עִמּוֹ עָמְדָּם       וְשָׁם קַלְפֵּי בִשְׁנֵי גוֹרָלוֹת יְקָרִים</p>

<p>                כָּתוּב בְּאֶחָד שֵׁם וְאֶחָד עֲזָאזֵל בְּהִתְאַחֲדָם</p>

<p>                עֵרְבָם וּטְרָפָם וְשָׁם שְׁנֵי שְׂעִירִים</p>

<p>                עוֹמְדִים יָקוּמוּ עַל עָמְדָּם.</p>

<br />
</blockquote>

<blockquote>
<p>315 עָמְדָּם עוֹלִים       שְׁנֵי גוֹרָלוֹת בְּיָדָיו מַעֲלֶה</p>

<p>                אִם שֶׁל שֵׁם לַיָּמִין הִשְׁלִים</p>

<br />
</blockquote>

<blockquote>
<p>                עוֹנֶה סְגַן אִישִׁי כֹּהֵן גָּדוֹל יְמִינְךָ הַעֲלֵה</p>

<p>                אֱלֹהִים רָאִיתִי עוֹלִים.</p>

<br />
</blockquote>

<blockquote>
<p>עוֹלִים עִמּוֹ       בְּהָרִים יָמִין וְשֵׁם בָּהּ</p>

<p>320            וּבְעֵת הַשֵּׁם שְׂמֹאל הֵרִימוֹ</p>

<p>                עוֹנֶה רֹאשׁ בֵּית אָב שְׂמֹאלְךָ הַגְבַּהּ</p>

<p>                כִּי פָקַד יְיָ עִמּוֹ.</p>

<br />
</blockquote>

<blockquote>
<p>עִמּוֹ פִימוֹ       יֶהֱגֶה רְנָנַי</p>

<p>                אוֹתָם עַל שְׁנֵי הַשְּׂעִירִים בְּשׂוּמוֹ</p>

<p>325             פּוֹצֶה: בָּרוּךְ שֵׁם כְּבוֹד מַלְכוּתוֹ לַיְיָ</p>

<p>                חַטָּאת פִּימוֹ.</p>

<br />
</blockquote>

<blockquote>
<p>פִּימוֹ פָנָיו       יָאֵר וְיוֹאֵל</p>

<p>                עַל רֹאשׁ מִשְתַּלֵּחַ לָשׁוֹן שֶׁל זְהוֹרִית בֵּין קַרְנָיו</p>

<p>                פִּלַּג וְקָשַׁר וַיָּשֶׁת אֶל</p>

<p>330            הַמִּדְבָּר פָּנָיו.</p>

<br />
</blockquote>

<blockquote>
<p>פָּנָיו פִּיהוּ       יִשָּׂא וְנִשְׁחַט מַטֵּהוּ</p>

<p>                לְבֵית שְׁחִיטָה וְשָׁב שְׁנִיָּה וּמְפַנֵּהוּ</p>

<p>                פָּרוֹ וְעָלָיו וִדּוּי מַטֵּהוּ</p>

<p>                יִפְצֶה פִיהוּ.</p>

<br />
</blockquote>

<blockquote>
<p>335 פִיהּו פָעֳלוֹ       יָעִיר וְשׁוֹחֵט וּמְקַבֵּל דַּם</p>

<p>                וְנוֹתְנוֹ לְמוֹרְסוֹ וּמַחְתּוֹת זָהָב בְּנָטְלוֹ</p>

<p>                פִּנָּה גַחֲלֵי מִזְבֵּחַ וּבַחְתּוֹתוֹ אֵשׁ יְקוֹדָם</p>

<br />
</blockquote>

<blockquote>
<p>                תָּמִים פָּעֳלוֹ.</p>

<br />
</blockquote>

<blockquote>
<p>פָּעֳלוֹ פֶלֶא       בְּנָתְנוֹ בְּאֵימָה</p>

<p>                מִלֵּא חָפְנָיו בְּתוֹךְ הַכַּף וְהוּא מִדַּת הַכְּלִי</p>

<p>340             פּוֹנֶה וּבָא מַחְתָּה בְיָמִין וְכַף בִּשְׂמֹאל פְּנִימָה</p>

<p>                וְהוּא פֶלֶא.</p>

<br />
</blockquote>

<blockquote>
<p>פֶּלֶא צַעֲדוֹ       לִפְנִים לִפְנַי</p>

<p>                לְהַקְטִיר וּלְמַלֹּאת עָשָׁן בֵּית מוֹעֲדוֹ</p>

<p>                צֵאתוֹ דֶרֶךְ כְּנִיסָה יְיָ</p>

<p>                יָכִין צַעֲדוֹ.</p>

<br />
</blockquote>

<blockquote>
<p>345 צַעֲדוֹ צַעַד       בָּהֵיכָל וּתְפִלָּה נְעִימָה</p>

<p>                מְקַצֵּר וְנוֹטֵל דַּם וּמְמָרֵס עַד</p>

<p>                צֶגֶת אֲשׁוּרָיו בִמְקוֹם שֶׁעָמַד הֵמָּה</p>

<p>                מְטִיבֵי צָעַד.</p>

<br />
</blockquote>

<blockquote>
<p>צָעַד צְדָקָה       הַזּוֹתוֹ אַחַת לְמַעְלָה וְתַחַת</p>

<p>350             שֶׁבַע כְּמַצְלִיף בְחֻקָּהּ</p>

<p>                צְפוּנָה עֵת כֻּלָּם אַחַת</p>

<p>                יַחְשְׁבֶהָ לוֹ צְדָקָה.</p>

<br />
</blockquote>

<blockquote>
<p>צְדָקָה צִוָּה       אֵצֶל שָׂעִיר לָלֶכֶת</p>

<p>                וְשֹׁחֲטוֹ וְהַזָּיַת דָּמוֹ לְדַם הַפָּר שִׁוָּה</p>

<p>355             צוֹפֶה לְהַזּוֹת מִדַּם שְׁנֵיהֶם מִחוּץ לַפָּרֹכֶת</p>

<p>                כַּאֲשֶׁר צִוָּה.</p>

<br />
</blockquote>

<blockquote>
<p>צִוָּה צֶדֶק       עֵרוּב דָּמָם בְּשׁוּבוֹ</p>

<p>                וְחִטּוּי קַרְנוֹת מִזְבַּח הַזָּהָב לְדַקְדֵּק</p>

<p>                צֶקֶת עַל טַהֲרוֹ שֶׁבַע פְּעָמִים יָבֹא</p>

<p>360             וְיוֹרֶה צֶדֶק.</p>

<br />
</blockquote>

<blockquote>
<p>צֶדֶק קָרוֹב       בְּשָפְכוֹ לִיסוֹד מַעֲרָבִי שִׁירַיִם</p>

<p>                וְשִׁירֵי מִזְבֵּחַ חִיצוֹן לִדְרוֹמִי יְעָרֵב עָרֹב</p>

<p>                קָרְבָּנָם לִרְאוֹת תֵּרֵד מִן שָׁמַיִם</p>

<p>                וְהָיִיתָ קָרוֹב.</p>

<br />
</blockquote>

<blockquote>
<p>365 קָרוֹב קוֹלוֹ       עֵת לְמִשְׁתַּלֵּחַ הִגִּיעַ</p>

<p>                וְסוֹמֵךְ יָדָיו עָלָיו וּמִתְוַדֶּה בְעַד קְהָלוֹ</p>

<p>                קִדּוּשׁ הַשֵּׁם עַד אַרְבָּעִים מִיל הִשְׁמִיעַ</p>

<p>                יְיָ אֶת הוֹד קוֹלוֹ.</p>

<br />
</blockquote>

<blockquote>
<p>קוֹלוֹ קֶדֶם       אִישׁ עִתִּי יִדְרשׁ</p>

<p>370             וּלְהוֹלִיכוֹ שְׁנֵים עָשָׂר מִילִים לְצוּק יְקַדֵּם</p>

<p>                קָרֵב וְדוֹחֲפוֹ לְאָחוֹר וּמִתְגַּלְגֵּל וְיוֹרֵד מֵרֹאשׁ</p>

<p>                הַרְרֵי קֶדֶם.</p>

<br />
</blockquote>

<blockquote>
<p>קֶדֶם קְדוֹשָׁיו       יְבִינוּן הִתְהַלֵּךְ תָּמִים</p>

<p>                בְּהִתְלַבֵּן שָׁנִי וְנִתֵּק אֵבָרָיו מִשָּׁרָשָׁיו</p>

<p>375             קָדוֹשׁ שָׂמוֹ לְמוֹפֵת כִּי חוֹבֵב עַמִּים</p>

<p>                כָּל קְדוֹשָׁיו.</p>

<br />
</blockquote>

<blockquote>
<p>קְדוֹשָׁיו קְרֵבִים       בְּהוֹצִיאוֹ אֵמוּרֵי פָר וְשָׂעִיר</p>

<p>                וְנוֹתְנָם בְּמֶגֶס וּמַקְטִירָם עַל גַּבֵּי לְהָבִים</p>

<br />
</blockquote>

<blockquote>
<p>                קִלְּעָם בְּמִקְלָעוֹת וְשָׁם לְבֵית שְׂרֵפָה מִחוּץ לָעִיר</p>

<p>380             אוֹתָם קְרֵבִים.</p>

<br />
</blockquote>

<blockquote>
<p>קְרֵבִים רוֹאִים       קְרִיאָתוֹ בַּתּוֹרָה שְׁנֵי עִנְיָנַי</p>

<p>                וְעַל פָּרָשָׁה שְׁלִישִׁית שְׂפָתָיו קוֹרְאִים</p>

<p>                רוֹחֵשׁ שְׁמוֹנָה לְבָרֵךְ שֵׁם יְיָ</p>

<p>                וְכָל הָעָם רוֹאִים.</p>

<br />
</blockquote>

<blockquote>
<p>385 רוֹאִים רִדְתּוֹ       לַטְּבִילָה שְׁלִישִׁית</p>

<p>                וְלוֹבֵשׁ זְהָבִים בִּגְדֵי תִפְאַרְתּוֹ</p>

<p>                רוּצוֹ לְהַקְרִיב אֵילוֹ וְאֵיל הָעָם יָשִׁית</p>

<p>                בְּיוֹם רִדְתּוֹ.</p>

<br />
</blockquote>

<blockquote>
<p>רִדְתּוֹ רָצוֹן       לִטְבֹּל וּלְבוּשׁ בַּדִּים אֵין מְאַחֵר</p>

<p>                וּבָא לְהוֹצִיא כַף מַחְתָּה מִלִּפְנִים וְלַחִיצוֹן</p>

<p>390             רְצוֹן אֵל לְהָפִיק וְשׁוֹחֵר</p>

<p>                טוֹב יְבַקֵּשׁ רָצוֹן.</p>

<br />
</blockquote>

<blockquote>
<p>רָצוֹן רָצוּ       פְּעָמָיו לְהַקְרִיב חֲמִישִׁית לַטְּבִילָה</p>

<p>                מַדֵּי זָהָב לוֹבֵשׁ וּמַקְטִיר וּמֵטִיב וְלָצֵאת כַּפָּיו אָצוּ</p>

<p>395            רָץ וְתָמִיד שֶׁל בֵּין הָעַרְבַּיִם לְהַקְרִּיב צְעָדָיו בְּגִילָה</p>

<p>                הֵם רָצוּ.</p>

<br />
</blockquote>

<blockquote>
<p>רָצוּ שָׁם       בַּדָּיו בְּקֹדֶשׁ מְכֻבָּד</p>

<p>                גּוֹנְזָם שְׁלּא אַחַר כֵּן יִלְבָּשֵׁם</p>

<br />
</blockquote>

<blockquote>
<p>                שׁוֹמֵר צִוּוּי וּפָשַׁט בִּגְדֵי הַבַּד</p>

<p>400            וְהִנִּיחָם שָׁם.</p>

<br />
</blockquote>

<blockquote>
<p>שָׁם שוֹמֵר       קָדוֹשׁ וַעֲשִׂירִי לְקַדֵּשׁ</p>

<p>                וּפוֹשֵׁט מַדֵּי זָהָב בְּלִי מֶמֶר</p>

<p>                שׁוֹחֵר וְלוֹבֵשׁ בִּגְדֵי עַצְמוֹ וְצָהֳלָה לְחַדֵּשׁ</p>

<p>                שָׁקַד שׁוֹמֵר</p>

<br />
</blockquote>

<blockquote>
<p>405 שׁוֹמֵר שָׁלֵם       בְּצֵאתוֹ וְעַל פְּנֵי קִרְיָה</p>

<p>                רָנֵי פַלֵּט יְסוֹבֵב זָקֵן וְעֶלֶם</p>

<p>                שִׁירוּ לָאֵל הַמַּפְלִיא וְהָיָה</p>

<p>                לְבַבְכֶם שָׁלֵם.</p>

<br />
</blockquote>

<blockquote>
<p>שָׁלֵם שְׁכֵנָיו       מְלַוִּים אוֹתוֹ וּקְרוֹבָיו</p>

<p>410              עַד בּוֹאוֹ בְרִנָּה לְשַׁעֲרֵי מִשְׁכָּנָיו</p>

<p>                שׁוֹקֵד וְעוֹשֶׂה יוֹם טוֹב לְאוֹהֲבָיו</p>

<p>                וְאֶל כָּל שְׁכֵנָיו.</p>

<br />
</blockquote>

<blockquote>
<p>שְׁכֵנָיו תָמִיד       בְּחֶדְוָה תְכוֹנֵן</p>

<p>                לְשׁוֹנָם וּמַהֲלָלְךָ תַּצְמִיד</p>

<p>415             תְּהִלָּה תַעֲטֵם וְגִילָה וְרַנֵּן</p>

<p>                כֵּן יִהְיֶה תָּמִיד.</p>

<br />
</blockquote>

<blockquote>
<p>תָּמִיד תְּבָרֵך       עֶבֶד שִׁוָּה מְאֹדָיו</p>

<p>                לְכוֹנֵן סֵדֶר עֲבוֹדָה כְדַת וְעוֹרֵךְ</p>

<p>                תֵּחָשֵׁב זְכִירָה כְמַעֲשֶׂה וּמַעֲשֵׂה יָדָיו</p>

<p>420            אַתָּה תְּבָרֵךְ</p>

<br />
</blockquote>

<blockquote>
<p>תְּבָרֵךְ יֵצֶר       סָמוּךְ חוּק עֲבוֹדָתֶךָ גּוֹמֵר בְּרִנָּה</p>

<p>                יִשְׁעֲךָ אוֹתוֹ תַלְבִּישׁ וְתִזְכְּרֶנּוּ</p>

<p>                לְחַיִּים וְטוֹבָה וְכַצִּנָּה</p>

<p>                רָצֹון תַּעְטְרֶנּוּ.</p>

<br />
</blockquote>

<blockquote>
<p>425 תַּעְטְרֶנּוּ וּכְבָר       נִרְצוּ מַעֲשֵׂיכֶם</p>

<p>                תְּבַשְּׂרֶנּוּ שְׂמֵחִים שׁוּבוּ לְאָהֳלֵיכֶם</p>

<p>                כִּי לְחַי בְּצִיּוֹן תַּקְרִיבוּ קִרְיַת מוֹעֲדֵיכֶם</p>

<p>                עוֹלוֹתֵיכֶם וְזִבְחֵיכֶם.</p>

<br />
</blockquote>

<blockquote>
<br />

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/46879">https://benyehuda.org/read/46879</a></div></body></html>