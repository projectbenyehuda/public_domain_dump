<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>כִּתְבֵי הַקֹּדֶשׁ</title>
	<meta name="author" content="שמעון שמואל פרוג / יעקב קפלן"/>
</head>
<body>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBcURSIiwiZXhwIjpudWxsLCJwdXIiOiJibG9iX2lkIn19--459a742edabe0bb745acd4e38b9b52c737bd6a5b/%D7%A9%D7%9E%D7%A2%D7%95%D7%9F%20%D7%A4%D7%A8%D7%95%D7%92%20(2).png" alt="שמעון פרוג (2).png" />
<figcaption>שמעון פרוג (2).png</figcaption>
</figure>

<p>שמעון פרוג</p>

<blockquote>
<br />
</blockquote>

<h2 id="i">I</h2>

<blockquote>
<p>הַחַשְׁתָּ בִלְבָבְךָ אֶת נֹעַם הָרְגָעִים –</p>

<p>עֵת תַּחַת יַד שֶׂפֶק וּמַכְאוֹב נוֹרָאִים</p>

<p>בִּשְׁעִיפִּים בַּלַּיִל – כִּבְקֶסֶם חֲבָרִים</p>

<p>בְּךָ מֵיתָר יִתְעוֹרֵר, בַּלֵּב בַּמִּסְתָּרִים;</p>

<p>בְּעֶצֶב, אַט אַט, שֶׁפֶל קוֹלוֹ יַשְׁמִיעַ</p>

<p>כְּשֶׁפֶל קוֹל קֶרֶן – תַּמְרוּרִים יַבִּיעַ</p>

<p>בְּאִישׁוֹן הַלַּיְלָה עַל אַחַד הֶהָרִים,</p>

<p>וּמַחֲנוֹת חֶזְיוֹנוֹת אֵלֶיךָ יִנְהָרוּ</p>

<p>מִשָּׁנִים נִשְׁכָּחוּ, מֵעִתִּים עָבָרוּ;</p>

<p>וּמַרְעִיד אָז תַּעֲמֹד לִפְנֵי זֹה הָעֵדָה</p>

<p>וּתְרוּעַת עֲלִיצוּת עַל שְׂפָתְךָ נוֹדֵדָה</p>

<p>כִּתְרוּעַת הַיֶּלֶד לְמַרְאֵה כוֹס פֶּרַח</p>

<p>מִתְגַּלָּה רִאשׁוֹנָה מִמִּכְסֵה הַקֶּרַח,</p>

<p>וּלְמַרְאֵה הַמְבַשְּׂרִים הַעוֹרְבִים הַבָּאִים</p>

<p>בְּהָמוֹן שָׂמֵחַ עַל רָאשֵׁי הַסְּלָעִים&#8230;</p>

<p>וְתַאֲמִין אֱמוּנָה כִּי כֹל שֶׁהוֹגִיעַ</p>

<p>זֶה עַתָּה מִקָּרוֹב מוֹרָשֵׁי לִבֶּךָ,</p>

<p>שֶׁהִקְדִּיר אוֹר יוֹם וַעֲרָפֶל הִצִּיעַ</p>

<p>וּמִלָּא בָרַעַל וְלַהַב כְּסָלֶיךָ –</p>

<p>כָּל אֵלֶּה אַךְ הָיוּ חֲלֹמוֹת חַלְחָלָה,</p>

<p>תַּעֲלוּלֵי הַדִּמְיוֹן בְּנֶפֶשׁ נִבְהָלָה.</p>

<p>וְכָל הַחֲלֹמוֹת נָגֹזוּ נָסָעוּ</p>

<p>כַּמֵּתִים עֵת קַוֵּי הַשַּׁחַר יֵרָאוּ,</p>

<p>וּשְׁנִיָּה הִתְחַדְּשׁוּ יָמֶיךָ בְּנֹעַר</p>

<p>וּבְעֶדְנַת הַיֶּלֶד כַּבֹּקֶר לָטֹהַר</p>

<p>וּשְׁנִיָּה יָרִיעוּ בַלֵּב הַמֵּיתָרִים</p>

<p>בָּעֹז, בַּעֲלִיצוּת וּבְקוֹלוֹת נֶאְדָּרִים&#8230;</p>
</blockquote>

<br />

<blockquote>
<p>קוֹל מֵיתָר כָּזֶה בְּלִבָּתִי כֹאֶבֶת</p>

<p>יִתְעוֹרֵר עֵת אֶקְרָא גִלְיוֹנֵי אַל־מָוֶת,</p>

<p>עֲלֵיהֶם יַד אֱמֶת וּתְהִלָּה רָשָׁמָה</p>

<p>זִכְרוֹנוֹת הַיָּמִים הַיְקָרִים,</p>

<p>עֵת הֵן מִשָּׁמַיִם הוֹפִיעוּ</p>

<p>בֶּהָדָר לְגָרֵי אֲדָמָה,</p>

<p>וְשִׁירָה רִאשׁוֹנָה הִשְׁמִיעוּ</p>

<p>לְקוֹל כַּבְלֵי בַרְזֶל נִשְׁבָּרִים. –</p>
</blockquote>

<blockquote>
<br />
</blockquote>

<h2 id="ii">II</h2>

<blockquote>
<p>מִסִּתְרֵי הַקֹּדֶשׁ, מֵעַב הָעֲרָפֶל</p>

<p>הָעֹטֶה כַשַּׂלְמָה אַגָּדוֹת עוֹלָמִים,</p>

<p>עֲדַת תְּמוּנוֹת קֹדֶשׁ לְפָנַי עֹבֶרֶת;</p>

<p>וּכְנֹגַהּ הַשַּׁחַר הַנִּשְׁקָף בַּשֶּפֶל</p>

<p>הַמְרַחֵף עַל קָנֶה וָסוּף בָּאֲגַמִּים,</p>

<p>עַל אָחוּ וָגֹמֶא בַּנְּחָלִים הַנְּשַׁמִּים –</p>

<p>גִּזְרָתָן, תַּבְנִיתָן כֵּן שְׁקוּפָה חִוֶּרֶת,</p>

<p>וּבְשֶׁקֶט וּדְמָמָה כֵּן עֵינָן מַזְהֶרֶת&#8230;</p>

<p>הֵד קוֹלוֹת נִפְלָאִים אָז אָזְנַי יִקָּחוּ</p>

<p>מִשָּׁנִים כְּבָר עָבְרוּ, מֵעִתּוֹת נִשְׁכָּחוּ&#8230;</p>

<p>הוֹי, עוֹלַם הַפְּלָאוֹת, כַּבִּיר עֲלִילִיָּה,</p>

<p>מְקוֹר כָּל תִּפְאֶרֶת וּתְהִלָּה נִשְׂגָּבֶת!</p>

<p>מִמְּעִי הַמַּפָּלָה, מִגַּלֵּי הַשְּׁאִיָּה</p>

<p>תַּבְנִיתְךָ לְפָנַי מִתְנַשְּׁאָה, נִצָּבֶת.</p>

<p>וְשִׁירַת אַהֲבָה וּמִשְׁפָּט וָחֹפֶשׁ</p>

<p>כְּחֹמֶר מִשְׁבָּרִים הַלֵּב תְּרַתֵּחַ,</p>

<p>וּשְׁנִיָּה בְדָמִי הָאֵשׁ תִּתְלַקֵּחַ</p>

<p>וּתְרוּעָה תִתְפָּרֵץ מֵעֹמֶק הַנֶּפֶשׁ&#8230;</p>

<p>בָּרְגָעִים הָאֵלֶּה הַנְּעִימִים הַיְקָרִים</p>

<p>כַּחֲלוֹמוֹת יֵרָאוּ כָּל נַחֲלֵי מִשְׁבָּרִים,</p>

<p>כָּל צוּקוֹת הַתֹּפֶת, כָּל גַּלֵּי הָרֶפֶשׁ,</p>

<p>כָּל אַלְפֵי הַקְּבָרִים מִכָּל הָעֲבָרִים –</p>

<p>שֶׁל אשֶׁר, שֶׁל תִּקְוָה שֶׁהָיוּ לָאֶפֶס&#8230;</p>

<p>אָז אֶרְאֶה אֶת עַמִּי בְּאֶרֶץ מֹרִיָּה</p>

<p>כִּבְיָמִים מִקֶּדֶם שֶׁיָּרְדוּ נְשִׁיָּה,</p>

<p>הוּא עוֹבֵד אַדְמָתוֹ בְּאֵת וּמַחֲרֶשֶׁת,</p>

<p>הוּא מַחֲזִיק בְּיָדוֹ גַּם דֶּגֶל וָקֶשֶׁת&#8230;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<blockquote>
<p>הוֹי, אָחִי, הוֹי, רֵעִי הַמְחַבֵּק אַשְׁפַּתּוֹת,</p>

<p>הַכֹּאֵב הַנּוֹדֵד בְּנַחֲלֵי הַבַּתּוֹת,</p>

<p>גְּשָׁה הָלְאָה! אַל תַּרְאֶה פָּנֶיךָ הָרָעִים!</p>

<p>פֶּן תָּבֹא בְלִי־מֵשִׂים לְאָזְנִי תְּלוּנָתְךָ,</p>

<p>פֶּן תַּחַז בַּת עֵינִי אֶת אֵגֶל דִּמְעָתְךָ –</p>

<p>וְנָדַף כֶּעָשָׁן חֲלוֹמִי הַנָּעִים&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31153">https://benyehuda.org/read/31153</a></div></body></html>