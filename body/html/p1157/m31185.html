<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַיַּיִן</title>
	<meta name="author" content="שמעון שמואל פרוג / יעקב קפלן"/>
</head>
<body>

<blockquote>
<p>בְּגִנָּה בֵּין בָּשְׂמֵי נִיחֹחַ,</p>

<p>בְּנֹעַם הַצֵּל עָמַד נֹחַ</p>

<p>וַיִּטַּע שׂרֵקָה רַעֲנַנָה</p>

<p>רִאשׁוֹנָה עַל אַדְמַת הַגַּנָּה</p>

<p>וַיָּשָׁר:</p>

<p>         – “הַרְחִיבִי שָׁרָשִׁים מִתַּחַת</p>

<p>וְתִפְרִי וְתִהְיִי לְגֶפֶן סֹרַחַת,</p>

<p>שׂרֵקָה נֶחְמָדָה, שׂרֵקָה נֶהְדָּרָה!</p>

<p>הִמָּלְאִי בֶעָסִיס וּבְמֶגֶד שָׁמַיִם</p>

<p>לַלֵּב הֱיִי מַרְפֵּא וְטוֹב לַעֵינַיִם,</p>

<p>הִתְפַּתְּחִי וּפְרָחִי, וִהְיִי לְתִפְאָרָה!”</p>

<p>הוּא שָׁר – וּבַכֶּרֶם לֹא־רָחֹק בַּקֶּרֶן,</p>

<p>שָׁם שֶׁמֶשׁ לֹא יַחְדֹּר בֵּין עַנְפֵי הָאֹרֶן,</p>

<p>שְׁנֵי שְׁבִיבִים אֲדֻמִּים בַּלָּהוֹת הֵפִיצוּ –</p>

<p>שְׁתֵּי עֵינֵי הַשָּׂטָן עַל נֹחַ הִצִּיצוּ.</p>

<p>וְנֹחַ הַכֹּרֵם אַךְ שָׁב לְאָהֳלוֹ,</p>

<p>אַךְ הָלַךְ הִנָּפֵשׁ וּשְׁבֹת מֵעֲמָלוֹ,</p>

<p>מִסִּבְכֵי הַקּוֹצִים, מֵחֶשְׁכַת הַשִּׂיחַ</p>

<p>כְּרֶגַע הַשָּׂטָן הַמַּשְׁחִית הִגִּיחַ,</p>

<p>וְרַגְלוֹ – תְּקֻלַּל חֶלְקָתוֹ! – הֵחִישָׁה</p>

<p>לַזְּמֹרָה, וַיַּצֵּג קָרְבָּנוֹת חֲמִשָּׁה:</p>

<p>שֵׂה כְשָׂבִים בַּת שְׁנָתָהּ רִאשׁוֹנָה הָלָכָה,</p>

<p>אַחֲרֶיהָ הִתְהַלֵּךְ אֲרִי בַּמַּעֲרָכָה,</p>

<p>חֲזִיר יַעַר גְּדָל כֹּחַ הִתְנַהֵל הַשְּׁלִישִׁי,</p>

<p>הָרְבִיעִי חֲזִיר, וּבֶן־קוֹפִים הַחֲמִישִׁי</p>

<p>וַיָּכֶן הַשָּׂטָן לְכֻלָּם מַטְבֵּחַ</p>

<p>וַיַּז עַל הָעֵץ מִן הַדָּם הָרֹתֵחַ.</p>
</blockquote>

<blockquote>
<p><strong>* * *</strong></p>
</blockquote>

<blockquote>
<p>יֶהֱמֶה יִתְגָּעַשׁ עֲסִיס הָעֲנָבִים</p>

<p>וּמַעֲלֶה אֶת קִצְפּוֹ, וּפָנָיו – לֶהָבִים&#8230;</p>

<p>וּרְאוּ אֶת הַנֹּתֵן בֶּעָסִיס הָעָיִן,</p>

<p>הַכֹּרֵת עִם שִׂמְחָה וָגִיל בְּרִית אֲהָבִים</p>

<p>הַנִּין וְהַנֶּכֶד לַאֲבִי שֹׁתֵי יַיִן!</p>

<p>אֶת כּוֹסוֹ הַמְּלֵאָה כִּי תָרִים יָדֵהוּ –</p>

<p>כָּל זִבְחֵי הַשָּׂטָן אָז יָכִיל קִרְבֵּהוּ:</p>

<p>בַּתְּחִלָּה הוּא תָמִים כְּשֶׂה בְּמִפְעָלָיו,</p>

<p>אַחֲרֵי כֵן כַּאֲרִי רוּחַ עֹז תִּצְלַח עָלָיו</p>

<p>וְהָיָה עֹז רוּחוֹ כְּעֹז חֲזִיר יַעַר</p>

<p>וּגָבַר חֲיָלִים וְסָעַר בּוֹ סָעַר.</p>

<p>אָז יִהְיֶה לְסֵמֶל הַיְצִיר הַיָּדוּעַ</p>

<p>בְּיִפְעַת הַטֹּהַר וּבְחִין הַנִּקָּיוֹן,</p>

<p>וְחִבֵּק אַשְׁפַּתּוֹת וּצְחֹקוֹ פָרוּעַ,</p>

<p>וִיהִי לָאַחֲרוֹנָה כַּקּוֹף לְהִגָּיוֹן&#8230;</p>

<p>וּתְמוּנוֹת אֲיֻמּוֹת אֶת נַפְשׁוֹ תַּבְהֵלְנָה,</p>

<p>וּתְנוּמַת־נְדוּדִים עַל עֵינָיו תַּפֵּלְנָה&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31185">https://benyehuda.org/read/31185</a></div></body></html>