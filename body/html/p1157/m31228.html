<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַמִּשְׁפָּט</title>
	<meta name="author" content="שמעון שמואל פרוג / יעקב קפלן"/>
</head>
<body>

<p>(שיר דמיוני)</p>

<br />

<h2 id="א.">א.</h2>

<blockquote>
<p>אוֹיְבִים שְׁנַיִם – פּוּרָה דוֹאֵג!,</p>

<p>כֹּמֶר זָקֵן רַב־מְחִלָּה&#8230;</p>

<p>עִם ר' יוֹסִי מִנָּבָרָה –</p>

<p>יָשִׁישׁ נִכְבָּד רַב־הַקְּהִלָּה –</p>

<br />
</blockquote>

<blockquote>
<p>יָשְׁבוּ אִישׁ בִּשְׁכוּנַת רֵעוֹ,</p>

<p>יַד הַהֶכְרָח פֹּה הָיָתָה:</p>

<p>מִנִּי דֻכְּסִית (שְׂבֵעַת יָמִים,</p>

<p>צְנוּעָה, חַיָּה בֶאֱמוּנָתָה).</p>

<br />
</blockquote>

<blockquote>
<p>פּוּרָה דוֹאֵג נָחַל בַּיִת</p>

<p>מֻקָּף גִנַּת־עֵץ פֹּרִיָּה,</p>

<p>כִּי הִתְחַיֵּב צֶקֶת לַחַשׁ</p>

<p>עַל נִשְׁמָתָהּ &#8220;הָעֲנִיָּה&#8221;.</p>

<br />
</blockquote>

<blockquote>
<p>וּבִשְׁכוּנַת פּוּרָה־דוֹאֵג</p>

<p>קְִהִלַּת יַעֲקֹב גַּם לְרַבָּהּ</p>

<p>קָנְתָה בַיִת מֻקָּף חֹרְשָׁה,</p>

<p>חֹרְשַׁת פֶּרִי, חֹרְשָׁה רַבָּה.</p>

<br />
</blockquote>

<blockquote>
<p>חֹרְשָׁה רַבָּה&#8230; כֵּן; אַךְ כָּל זֹאת</p>

<p>אַחַת לָנוּ&#8230; אֵל שָׁמַיִם! –</p>

<p>פּוּרָה דוֹאֵג הוּא קַתֹּלִי</p>

<p>בֶּאֱמוּנָתוֹ רֹאֶה חַיִּים.</p>

<br />
</blockquote>

<blockquote>
<p>רֶגֶשׁ קִנְאָה? – חַס, חָלִילָה!</p>

<p>לֹא לַקִּנְאָה מְצֹא יָדַיִם</p>

<p>פֹּה בַלֵּב הָרַךְ, הַנִּכְנָע,</p>

<p>בֶּאֱמוּנָתוֹ רֹאֶה חַיִּים.</p>

<br />
</blockquote>

<blockquote>
<p>אַף גַּם יִפְגּשׁ פּוּרָה דוֹאֵג,</p>

<p>אֶת רַבִּי יוֹסִי רַב הָעֵדָה</p>

<p>פְּעָמִים רַבּוֹת לִפְנוֹת עֶרֶב,</p>

<p>עֵת כִּי יָשׁוּב &#8220;מֵעֲבוֹדָה&#8221;.</p>

<br />
</blockquote>

<blockquote>
<p>– עַרְבָא טָבָא, רַבִּי יוֹסִי! –</p>

<p>&#8220;עַרְבָא טָבָא, פּוּרָה דוֹאֵג!&#8221;</p>

<p>– זָר הָרוּחַ!&#8230; אֶת הַשֶּׁלֶג,</p>

<p>אֶת הַבָּרָד אֲנִי דוֹאֵג!&#8230;</p>

<br />
</blockquote>

<blockquote>
<p>&#8220;אָמְנָם&#8230; אוּלַי&#8221;&#8230; רַבִּי יוֹסִי</p>

<p>רַב הַקְּהִלָּה יָשִׁיב אֹמֶר;</p>

<p>אָז יִפָּתַח שִׂיחַ־שָׁלוֹם</p>

<p>בֵּין הָרַב וּבֵין הַכֹּמֶר:</p>

<br />
</blockquote>

<blockquote>
<p>אָז יָשִׂיחוּ עַל הָעֵצִים</p>

<p>עַל רִמּוֹנִים, כִּי הֵם נוֹשְׂאִים</p>

<p>צִצִּים דַּלִּים, לֹא כָאֵלֶּה</p>

<p>חֵלֶק צִיץ עֲצֵי הַזֵּיתִים.</p>

<br />
</blockquote>

<blockquote>
<p>גַּם יָשִׂיחוּ, כִּי הַבֹּקֶר</p>

<p>עָלֹה עָלָה עַל הַבָּשָׂר,</p>

<p>כִּי הַיּוֹם – כְּאִלּוּ&#8230; אַךְ גַּם</p>

<p>שִׂיחַ אַחֵר פֹּה לא חָסָר.</p>

<br />
</blockquote>

<blockquote>
<p>כֵּן, לא חָסָר&#8230; אֵל רַב־צֶדֶק!</p>

<p>פּוּרָה דוֹאֵג רַב־מְחִלָּה</p>

<p>עִם רַבִּי יוֹסִי מִנָּבָרָה,</p>

<p>יָשִׁישׁ נִכְבָּד, רַב הַקְּהִלָּה,</p>

<br />
</blockquote>

<blockquote>
<p>זְקֵנִים שְׁנַיִם – כַּתַּעֲלוּלִים</p>

<p>אִישׁ עַל אִישׁ בְּשֶׁצֶף קֶצֶף</p>

<p>יִתְנַפָּלוּ יִתְנַגָּחוּ! –</p>

<p>עַל שִׂפְתוֹתָם יַלְבִּין קֶצֶף.</p>

<br />
</blockquote>

<blockquote>
<p>בְּנוֹת עֵינֵיהֶם מוֹרוֹת זִקִּים,</p>

<p>בַּלְּחָיַיִם אדֶם בּוֹעֵר,</p>

<p>זֵעַת פְּנֵיהֶם – שֶׁטֶף נַחַל,</p>

<p>רוּחָם קְצָרָה, לִבָּם סוֹעֵר&#8230;</p>

<br />
</blockquote>

<blockquote>
<p>וּמַחֲלֻקְתָּם הִיא עַל אֹדוֹת&#8230;</p>

<p>אַךְ הָרִיב הוּא רִיב עוֹלָמִים&#8230;</p>

<p>פּוּרָה דוֹאֵג, כֹּמֶר נַעֲלֶה!</p>

<p>רַבִּי יוֹסִי, גֶּבֶר תָּמִים! –</p>

<br />
</blockquote>

<blockquote>
<p>אַל בְּאַף, בְּשֵׁם אֵל עוֹלָם!</p>

<p>חִדְלוּ נָא מִמְּרִיבָה קְדוּמָה,</p>

<p>צַעֲקוֹתֵיכֶם, צִוְחוֹתֵיכֶם –</p>

<p>לֹא תוֹעֵלְנָה אַף בִּמְאוּמָה.</p>

<br />
</blockquote>

<blockquote>
<p>אַתֶּם רֹצִים חָרֹץ דָּבָר:</p>

<p>מָה הוּא שֶׁקֶר, מָה הִיא אֱמֶת;</p>

<p>טוֹב מְאֹד! אַךְ לֹא יִתָּכֵן</p>

<p>הוֹצִיא מִשְׁפָּט בַּמִּלְחֶמֶת.</p>

<br />
</blockquote>

<blockquote>
<p>אַל בְּאַפְּכֶם!&#8230;</p>

<p>         אַךְ – לַחִנָּם&#8230;</p>

<p>רֵיחַ עוֹלֶה מִן הַיְעָרוֹת –</p>

<p>רֵיחַ לַיְלָה מְלֵא טַל אֹרוֹת;</p>

<p>עַל הַמַּיִם, עַל הַנְּהָרוֹת</p>

<br />
</blockquote>

<blockquote>
<p>זַךְ כֶּחָלָב אֵד מִתְאַבֵּךְ;</p>

<p>קֹר הָרוּחַ נֹעַם יֶרֶב;</p>

<p>חָדְלוּ קוֹלוֹת הַמְּצִלְתַּיִם,</p>

<p>נִדְמֹה נִדְמוּ שִׁירֵי־עֶרֶב.</p>

<br />
</blockquote>

<blockquote>
<p>לְאַט לְאַט לִדְמָמָה יָקוּם</p>

<p>גַּם הַסַּעַר שֶׁהִתְפָּרֶץ</p>

<p>בֵּין הָרַב וּבֵין הַכֹּמֶר. –</p>

<p>וּבְהַטּוֹתוֹ רֹאשׁ לָאָרֶץ</p>

<br />
</blockquote>

<blockquote>
<p>יָשׁוּב בֵּיתוֹ רַבִּי יוֹסִי,</p>

<p>אַחֲרָיו יִסְגֹּר אֶת הַדֶּלֶת;</p>

<p>וּבַעֲטֹף אֶת כַּנְפֵי בִגְדּוֹ</p>

<p>מָלֵא אַף כְּאֵשׁ־אֹכֶלֶת</p>

<br />
</blockquote>

<blockquote>
<p>יָשׁוּב בָּיְתָה גַּם הַכֹּמֶר.</p>

<p>כֵּן יְכַלּוּ כָל הַיָּמִים</p>

<p>הַקַּתּוֹלִי עִם הַיְּהוּדִי</p>

<p>אֶת וִכּוּחַ־הָעוֹלָמִים.</p>

<br />
</blockquote>

<h2 id="ב.">ב.</h2>

<blockquote>
<p>כֵּן יָחֵלּוּ כֵּן יָתֵמּוּ</p>

<p>אֶת הַמְּרִיבָה, וּבִסְעָרָה&#8230;</p>

<p>וּכְמִשְׁפָּטָן תָּמִיד – שָׁנָה</p>

<p>אַחַר שָׁנָה חִישׁ עָבָרָה.</p>

<br />
</blockquote>

<blockquote>
<p>שָׁנִים חָלְפוּ וַיֵּאָסֶף</p>

<p>פּוּרָה דוֹאֵג רַב־הַמְּחִלָּה;</p>

<p>הֵשִׁיב רוּחוֹ לַשָּׁמַיִם</p>

<p>גַּם רַבִּי יוֹסִי רַב הַקְּהִלָּה.</p>

<br />
</blockquote>

<blockquote>
<p>– &#8220;עוּף־ף&#8221; – אָז יִקְרָא פּוּרָה־דוֹאֵג</p>

<p>(תַּחַת נֵטֶל גְּוִיָּה שְׁמֵנָה</p>

<p>שַׁח כָּל יָמָיו&#8230;) &quot;אוֹדְךָ, אֵלִי!</p>

<p>עוּף־ף, נִצַּלְתִּי לָאַחֲרוֹנָה!&#8230;</p>

<br />
</blockquote>

<blockquote>
<p>מַה נָּעֵמָה לִי מְנוּחָתִי! –</p>

<p>עַתָּה, רֵעַ אָהוּב, הָבָה!</p>

<p>לִפְנֵי שׁוֹפֵט רָם עַל רָמִים,</p>

<p>לִפְנֵי אֵל לְדִין נִקְרָבָה!</p>

<br />
</blockquote>

<blockquote>
<p>שָׁם, הֱיֵה נָא שְׁכֵנִי סָמוּךְ,</p>

<p>שָׁם בֵּין שְׁנֵינוּ אֵל יַכְרִיעַ,</p>

<p>אָז נֵדָעָה, נִוָּכֵחָה:</p>

<p>מִי הַצַּדִּיק, מִי הִרְשִׁיעַ&#8230;&quot;</p>

<br />
</blockquote>

<blockquote>
<p>וּבְהִתְעוֹפֵף פּוּרָה דוֹאֵג</p>

<p>שָׁם בַּדֹּק בְּרוּם הָרוּחַ,</p>

<p>נֶחְפַּז לַעֲרֹךְ שִׁיחָה שְׁנוּנָה</p>

<p>וּמְפֻלְפֶּלֶת – לַוִּכּוּחַ.</p>

<br />
</blockquote>

<blockquote>
<p>וַיִּתְעַנֵּג פּוּרָה דוֹאֵג</p>

<p>עַל אִמְרוֹתָיו הַנֶּאְדָּרוֹת;</p>

<p>קַ&quot;ס סִימָנִים לִפְרָטֵיהֶם</p>

<p>עִם הַגָּהוֹת עִם הֶעָרוֹת –</p>

<br />
</blockquote>

<blockquote>
<p>הָיָה חֵלֶק &#8220;הַהַקְדָּמָה&#8221;.</p>

<p>שָׁם – בְּשֶׂכֶל טוֹב, וּבְרוּחַ</p>

<p>חַדָּה, עָבַר עַל כָּל שָׂטָן</p>

<p>וּמַכְשֵׁלָה לַוִּכּוּחַ&#8230;</p>

<br />
</blockquote>

<blockquote>
<p>כָּל רָז עָמוּם קְשֵׁה־הֲבָנָה,</p>

<p>כָּל תַּעְלֻמָה חֲתוּמַת־זֹהַר,</p>

<p>בַּחֲרִיצוּת־נֹעַם – הֶעֱטָה</p>

<p>מַעֲטֶה דַק מֵאֵדֵי־טֹהַר.</p>

<br />
</blockquote>

<blockquote>
<p>כָּכָה גָדַל רָחַב דְּרוּשׁוֹ&#8230;</p>

<p>וּמִדְבָּרָיו הַנִּמְלָצִים –</p>

<p>קוֹל הָרַעַם בַּשָּׁמַיִם,</p>

<p>נַהַם יַמִּים, שִׂיא הַר פְּרָצִים!</p>

<br />
</blockquote>

<blockquote>
<p>גַּם הַסִּגְנוֹן – פִּלְאֵי פְלָאִים!</p>

<p>שָׂפָה בְרוּרָה, לָשׁוֹן קְצָרָה&#8230;</p>

<p>&quot;הוֹי, הִכֹּנָּה, לֹא תִנָּקֶה,</p>

<p>רַבִּי יוֹסִי מִנָּבָרָה!&#8230;&quot;</p>

<br />
</blockquote>

<blockquote>
<p>וּבָעֵת הַהִיא רַבִּי יוֹסִי</p>

<p>רוֹם הִתְנַשֵּׂא עַל פְּנֵי רוּחַ,</p>

<p>תְּהִלּוֹת דָּוִד שָׁר&#8230; וַיִּכּוֹן</p>

<p>לָבֹא גִנַּת־יָהּ לָנוּחַ.</p>

<br />
</blockquote>

<blockquote>
<p>הוֹי מָה רַבָּה שִׂמְחַת נַפְשׁוֹ,</p>

<p>עֵת כִּי שִׁוָּה נֶגֶד פָּנָיו</p>

<p>גַּן הָעֵדֶן וּמְנוּחָתוֹ</p>

<p>עִם תַּעֲנוּגָיו עִם עֲדָנָיו.</p>

<br />
</blockquote>

<blockquote>
<p>מַה? – שׁוֹשַׁנִּים? פְּרָחִים? תְּמָרִים?</p>

<p>גֻּּלּוֹת עִלִּית זֹרְקֵי מָיִם?</p>

<p>מְעָרוֹת אַבְנֵי בְדֹלַח? שַׁדְמוֹת</p>

<p>חֶמֶד תַּאֲוָה לָעֵינָיִם?</p>

<br />
</blockquote>

<blockquote>
<p>קוֹל כִּנּוֹרוֹת וּמִקְטָרוֹת?</p>

<p>חֹם וָאוֹר? – הוֹי, אֵל שָׁמַיִם!</p>

<p>יֵשׁ שָׁם עֹנֶג אַחֵר – עוֹלֶה</p>

<p>עַל כָּל אֵלֶּה שִׁבְעָתָיִם:</p>

<br />
</blockquote>

<blockquote>
<p>שָׁם&#8230; הֵן שָׁמָּה – אֵל רַב צֶדֶק –</p>

<p>שַׁעֲרֵי־בִינָה הָעֲמֻקָּה.</p>

<p>אֵין אִבַּעְיָא בְלִי פִתְרוֹנִים,</p>

<p>אֵין תִּיוּבְתָּא בְּלֹא פֵרוּקָא.</p>

<br />
</blockquote>

<blockquote>
<p>&#8220;תֵּיקוּ, תֵּיקוּ&#8221; – אֵיזֶה תֵיקוּ?</p>

<p>אֵין כָּל סְפֵקוֹת, פְּלִיאַת־דְּבָרִים!</p>

<p>שְׁבִיל הַחָכְמָה, שְׁבִיל הַדַּעַת</p>

<p>הָלֹךְ יֵלֵךְ בְּמֵישָׁרִים!</p>

<br />
</blockquote>

<blockquote>
<p>מַהַרְשָׁ&#8220;א, מַהְרַ&#8221;ם, תּוֹסָפוֹת,</p>

<p>הָאֵיתָנִים מוֹסְדֵי תוֹרָה,</p>

<p>פְּאֵר יִשְׂרָאֵל וַהֲדָרוֹ,</p>

<p>בַּעֲלֵי תְרֵיסִין, בַּעֲלֵי אוֹרָה.</p>

<br />
</blockquote>

<blockquote>
<p>אֵל הַמְּאוֹרוֹת הָאַדִּירִים –</p>

<p>מָארֵי אַתְרָא, הֵמָּה הָכָא.</p>

<p>כָּל אִבַּעְיָא, כָּל אִתְקַפְתָּא</p>

<p>מִתְבָּאֶרֶת כַּהֲלָכָה.</p>

<br />
</blockquote>

<blockquote>
<p>הֶגֶה פִיהֶם – נֵרְדְּ וְכַרְכֹּם!</p>

<p>כַּשּׁוֹשַׁנָּה – זִיו כָּל מִלָּה!&quot;&#8230;</p>

<p>כֵּן בְּעוּפוֹ מָרוֹם חָשַׁב</p>

<p>רַבִּי יוֹסִי רַב־הַקְּהִלָּה.</p>

<br />
</blockquote>

<h2 id="ג.">ג.</h2>

<blockquote>
<p>קַל מְהֵרָה יִתְעוֹפֵפוּ</p>

<p>שָׁם בְּמֶרְחַב הָעוֹלָמִים</p>

<p>שְׁנֵי הָאוֹיְבִים הָעֲצוּמִים,</p>

<p>הַמִּתְוַכְּחִים הַחֲכָמִים.</p>

<br />
</blockquote>

<blockquote>
<p>תְּנוּעוֹתֵיהֶם חֹצְבוֹת לַהַב.</p>

<p>בָּעֵינַיִם – קֹצֶר רוּחַ:</p>

<p>כִּי לִימִינוֹ הַנִּצָּחוֹן</p>

<p>אִישׁ אִישׁ סָמוּךְ וּבָטוּחַ.</p>

<br />
</blockquote>

<blockquote>
<p>לָאַחֲרוֹנָה&#8230;</p>

<p>         הוֹי, מֶה חָדֵל</p>

<p>הוּא הָאָדָם עִם תְּבוּנָתוֹ,</p>

<p>לִפְנֵי כֹחַ אֵל הָעוֹלָם</p>

<p>שַׁלִּיט נֶצַח בִּגְבוּרָתוֹ –</p>

<br />
</blockquote>

<blockquote>
<p>עַל הָאָרֶץ, עַל שָׁמַיִם,</p>

<p>עַל יַבָּשָׁה, עַל הַמַּיִם! – –;</p>

<p>עֵת כִּי רָאוּ הַמִּתְוַכְּחִים</p>

<p>אֶת הָעֵדֶן לָעֵינַיִם;</p>

<br />
</blockquote>

<blockquote>
<p>עֵת בִּדְמָמָה אַט לִפְנֵיהֶם</p>

<p>נָשׂא נָשְׂאוּ רֹאשׁ הַשְּׁעָרִים,</p>

<p>שֶׁבָּהֵמָּה בּוֹא יָבוֹאוּ</p>

<p>רַק צַדִּיקִים וּמְאֻשָּׁרִים –</p>

<br />
</blockquote>

<blockquote>
<p>רֶגַע הֻכּוּ בַסַּנְוֵרִים</p>

<p>כְּמוֹ הֲלָמָם בְּרַק שָׁמַיִם&#8230;</p>

<p>וּבִרְאוֹתָם אֶת תְּמוּנָתוֹ</p>

<p>הַנִּפְלָאָה לָעֵינַיִם –</p>

<br />
</blockquote>

<blockquote>
<p>זוּ תְמוּנָתוֹ בַת־ שָׁמַיִם</p>

<p>מְלֵאַת יִפְעָה רַבַּת קְסָמִים –</p>

<p>פִּתְאֹם הַכֹּל הַכֹּל נָשׁוּ</p>

<p>הַמִּתְוַכְּחִים הַחֲכָמִים!</p>

<br />
</blockquote>

<blockquote>
<p>פְּנֵי רַבִּי יוֹסִי פִּתְאֹם חָוְרוּ</p>

<p>וַיַּלְבִּינוּ מִבֶּהָלָה;</p>

<p>אַךְ רַע מֶנְהוּ הָיָה גוֹרַל</p>

<p>נִשְׁמַת פּוּרָה הָאֻמְלָלָה:</p>

<br />
</blockquote>

<blockquote>
<p>מִן הַשִּׂיחָה הָאֲרֻכָּה</p>

<p>מְלֵאַת רֶגֶשׁ עֹז וְחַיִּים,</p>

<p>עַל הַלֵּב לֹא יָכֹל הַעֲלוֹת</p>

<p>חֵלֶק אָחוּז מִמָּאתַיִם.</p>

<br />
</blockquote>

<blockquote>
<p>כְּאִלּוּ מָחֲצוּ בַמַּקֶּבֶת</p>

<p>אֶת גֻּלְגַּלְתּוֹ הַמְגֻלָּחָה –</p>

<p>כָּל הַשִּׂיחָה – עִם הַמְּלִיצוֹת</p>

<p>– חוֹצְבוֹת אֵשׁ – מִלֵּב נִשְׁכָּחָה&#8230;</p>

<br />
</blockquote>

<blockquote>
<p>אַךְ בַּצָּרָה חָשׁ סַנְטְ־יַגָּא</p>

<p>לִישׁוּעָתוֹ וּלְרַוְחָתוֹ.</p>

<p>אָמְנָם כֵּן, בְּהֵיסַח דַּעַת</p>

<p>מַהֵר צָמְחָה אֲרוּכָתוֹ.</p>

<br />
</blockquote>

<blockquote>
<p>&#8220;דַּבְּרָה, בְּנִי, בָּעֹז הִתְאַזְרָה!&#8221; –</p>

<p>– לָחַשׁ לוֹ סַנְטְ=יַגָּא אֹמֶר –</p>

<p>וַיָּשׁוּבוּ חֵן שְׂפָתַיִם</p>

<p>עִם עֹז רוּחַ אֶל הַכֹּמֶר.</p>

<br />
</blockquote>

<blockquote>
<p>פּוּרָה דוֹאֵג פָּתַח פִּיהוּ,</p>

<p>וּמְדַבְּרוֹתָיו – פִּלְאֵי פְלָאוֹת!&#8230;</p>

<p>כְּבָר הִשְׁמִיעַ &#8220;הַהַקְדָּמָה&#8221;</p>

<p>הַסִּמָּנִים, הַהַגָּהוֹת,</p>

<br />
</blockquote>

<blockquote>
<p>וּכְמִין חֹמֶר דָּרשׁ דָּרַשׁ</p>

<p>דִּבְרֵי מֶחְקָר עִם תּוּשִׁיָּה,</p>

<p>רָזֵי־אֵלִים דַּקֵּי־מֻשָּׂג</p>

<p>וּפִלְפּוּלֵי פַלְסוּפִיָּה&#8230;</p>

<br />
</blockquote>

<blockquote>
<p>וּבִכְלוֹתוֹ אֶת הַדְּבָרִים</p>

<p>הוֹצִיא גְנִיחָה מִלִּבֵּהוּ.</p>

<p>נִצָּב הָכֵן, וּבְהוֹרוֹתוֹ</p>

<p>עַל רַבִּי יוֹסִי בִּימִינֵהוּ</p>

<br />
</blockquote>

<blockquote>
<p>הוֹסִיף דַּבֵּר וַיִּתְלַהֵב:</p>

<p>&quot;שׁוֹפֵט צֶדֶק, רַב עֲלִילָה!</p>

<p>בִּימִין עֻזְּךָ הַנֶּאְדֶּרֶת</p>

<p>גְּאוֹן הַיְּהוּדִי נָא הַשְׁפִּילָה.</p>

<br />
</blockquote>

<blockquote>
<p>&quot;הוּא בֶן אֻמָּה – לִדְבָרֶיהָ</p>

<p>גַּם לָאָרֶץ גַּם לַדָּרִים</p>

<p>נָתֹן נָתְנָה אוֹר אֱלֹהַּ,</p>

<p>צֶדֶק, מִשְׁפָּט, וּמֵישָׁרִים.</p>

<br />
</blockquote>

<blockquote>
<p>יוּכַל לִהְיוֹת, לֹא אֶתְוַכְּחָה!</p>

<p>אָכֵן אֵדַע כִּי הָיָתָה</p>

<p>זֹאת הָאֻמָּה עַל הָאָרֶץ</p>

<p>כְּבָר לָטֹרַח וּלְמַעֲמָסָה.</p>

<br />
</blockquote>

<blockquote>
<p>אֵין לְתָאֵר וּלְהַבִּיעַ</p>

<p>הַמַּכְאוֹבִים הָאֲיֻמִּים,</p>

<p>אֲשֶׁר סָבְלוּ מִיִּשְׂרָאֵל</p>

<p>כָּל הַלְּשׁוֹנוֹת, כָּל הַלְּאֻמְּים;</p>

<br />
</blockquote>

<blockquote>
<p>אָכֵן מַר מִכֻּלָּם הָיָה</p>

<p>לָנוּ סְפַרְדִּים. – אֵל שָׁמָיִם!</p>

<p>זאת הָאֻמָּה הִשְׁבִּיעַתְנוּ</p>

<p>טֹרַח, עָמָל מְלֹא חָפְנָיִם.</p>

<br />
</blockquote>

<blockquote>
<p>צֵא וַחֲשֹׁב עֲצֵי הַמּוֹקֵד!</p>

<p>בָּתֵּי־כְלָאִים שֶׁהֻשְׁתָּתוּ!</p>

<p>הַחֲבָלִים שֶׁנִּתָּקוּ,</p>

<p>הַמּוֹסֵרוֹת שֶׁנִּשְׁחָתוּ!</p>

<br />
</blockquote>

<blockquote>
<p>כַּמָּה זָהָב נָתַן עַמִּי,</p>

<p>(הוֹי, כִּי אֶזְכֹּר אֹחַז שָׂעַר!&#8230;)</p>

<p>זֶה זְמַן רַב לְשׁוֹפְטֵי אֶרֶץ</p>

<p>וּלְמַחֲזִיקֵי תֹם בַּשָּׁעַר!</p>

<br />
</blockquote>

<blockquote>
<p>גַּם לְסוֹכְנִים, גַּם לִפְקִידִים,</p>

<p>גַּם לִמְשָׁרְתִים וַעֲבָדִים</p>

<p>עִם כָּל חֶבְרַת הַמַּשְׁגִּיחִים</p>

<p>צוֹרְפֵי כְלָיוֹת, שֹׁמְרֵי צְעָדִים&#8230;</p>

<br />
</blockquote>

<blockquote>
<p>תָּמִיד – צַיִד וּבִקֹּרֶת,</p>

<p>כָּל הַיָּמִים – רֹגֶז, פְּרָעוֹת.</p>

<p>וּמָה רַב הַמְּחִיר – שִׁלַּמְנוּ</p>

<p>בַּהֲלָכוֹת &#8220;הַנִּפְלָאוֹת&#8221;.</p>

<br />
</blockquote>

<blockquote>
<p>פִּסְקֵי־קֹדֶשׁ, כְּתָבִים, חֻקִּים&#8230;</p>

<p>הַאִם אֵין זֹאת עֹז עֲנָקִים?</p>

<p>אַךְ כָּל אֵלֶּה עָשׂוּ אַחַי</p>

<p>רַק לְשִׁמְךָ שֹׁכֵן שְׁחָקִים.</p>

<br />
</blockquote>

<blockquote>
<p>וּבִצְדָקָה וּמֵישָׁרִים</p>

<p>עוֹד הִתְהַלְּכוּ עִם צָרֵיהֶם;</p>

<p>חִנָּם שָׁרוּ אַחֲרֵי מוֹתָם</p>

<p>&#8220;מִמַּעֲמַקִּים&#8221; עַל קִבְרֵיהֶם.</p>

<br />
</blockquote>

<blockquote>
<p>וּבֵין קִירוֹת בֵּית הַנְּזִירִים</p>

<p>בַּתַּעֲנוּגִים וַעֲדָנִים,</p>

<p>אַחֲרֵי מוֹת הָאָבוֹת – חִנָּם</p>

<p>מָצְאוּ מַחֲסֶה עֹז הַבָּנִים.</p>

<br />
</blockquote>

<blockquote>
<p>גַּם בְּלִי גְמוּל וּבְלִי כָל שָׂכָר</p>

<p>לִבְנֵי רֶשַׁע הָאֲרוּרִים</p>

<p>הוֹרוּ אַחַי שֹׁמְרֵי אֵמוּן –</p>

<p>שַׁעֲרֵי גִנַּת־יָהּ הַסְּגוּרִים.</p>

<br />
</blockquote>

<blockquote>
<p>כַּמָּה קְטֹרֶת, כַּמָּה דוֹנַג</p>

<p>קָלוּ&#8230; כֶּסֶף רַב הֵרִיקוּ</p>

<p>לֹא חָשָׂכוּ&#8230; אַךְ בְּעֵינֵי</p>

<p>עַם יִשְׂרָאֵל עוֹד לֹא נִקּוּ&#8230;</p>

<br />
</blockquote>

<blockquote>
<p>עוֹדָם קֹרְאִים: – &quot;הֲרֵעוֹתֶם,</p>

<p>הֲרֵעוֹתֶם לַעֲשׂוֹת לָנוּ.</p>

<p>הֵן לָאָרֶץ אֵל נָתַנּוּ,</p>

<p>דֶּרֶךְ תֹּם הוֹרִינוּ אָנוּ&quot;&#8230;</p>

<br />
</blockquote>

<blockquote>
<p>כֵּן יוֹסִיפוּ דַּבֵּר עָתָק,</p>

<p>עַד עֲבֹר עַל פְּנֵיהֶם נֵלֶא:</p>

<p>קוֹלוֹת, צְוָחוֹת&#8230; מִן הַנִּמְנַע,</p>

<p>מִן הַנִּמְנַע שְׂאֵת כָּל אֵלֶּה!&quot;&#8230;</p>

<br />
</blockquote>

<blockquote>
<p>כֵּן כִּמְעָט בִּילָלָה קָרָא</p>

<p>פּוּרָה דוֹאֵג רַב־הַמְּחִלָּה&#8230;</p>

<p>מֻכֶּה קֹר וָחֹם חֲלִיפוֹת</p>

<p>עָמַד נֶגְדּוֹ רַב־הַקְּהִלָּה</p>

<br />
</blockquote>

<blockquote>
<p>כֻּלּוֹ רָעַד, כָּרַע, קָרַס,</p>

<p>וַיִּשְׁתַּטַּח מְלֹא קוֹמָתוֹ;</p>

<p>אַךְ עֵת בָּא אֵלֵיהוּ מַלְאָךְ</p>

<p>שְׁמֹעַ מֶנּוּ אֶת תְּשׁוּבָתוֹ.</p>

<br />
</blockquote>

<blockquote>
<p>מֵעֶמְדָּתוֹ, כְּמוֹ מִשְּׁפִיפוֹן,</p>

<p>לַאֲחוֹרָיו זָע וָנָד,</p>

<p>וַיְשַׁוֵּעַ: &quot;שְׁמַע יִשְׂרָאֵל –</p>

<p>יְיָ אֱלֹהֵינוּ יְיָ אֶחָד!!&quot; –.</p>

<br />
</blockquote>

<blockquote>
<p>– &quot;זוּלַת זֹאת אֵין דָּבָר? –&#8230; עַתָּה</p>

<p>תַּם הַמִּשְׁפָּט –&quot; נִשְׁמַע אֹמֶר,</p>

<p>וַיֵּחָרֶץ כֹּה הַמִּשְׁפָּט</p>

<p>בֵּין הָרַב וּבֵין הַכֹּמֶר:</p>

<br />
</blockquote>

<blockquote>
<p>כִּי לְתַשְׁלוּם גְּמוּל כָּל נִזְקֵי</p>

<p>בְּנֵי אַסְפַּמְיָא הָאֻמְלָלִים,</p>

<p>לֵאמֹר: מַקְלוֹת, עֲצֵי מוֹקֵד,</p>

<p>גַּם אֲבָנִים גַּם גֶּחָלִים –</p>

<br />
</blockquote>

<blockquote>
<p>שִׁבְעָתַיִם עַל כָּל אֵלֶּה</p>

<p>(בְּלִי גָרֹעַ מָה, חָלִילָה)</p>

<p>יוּשַׁב פֹּה לְפוּרָה דוֹאֵג&#8230;</p>

<p>אַךְ רַבִּי יוֹסִי רַב הַקְּהִלָּה</p>

<br />
</blockquote>

<blockquote>
<p>עַל גַּאֲוָתוֹ, עַל רוּם עֵינָיו,</p>

<p>לֹא יִמָּלֶט, לֹא יִפָּלֶט,</p>

<p>עַד שֶׁיָּשׁוּב שֵׁנִית אַרְצָה,</p>

<p>עַד יִוָּלֶד עַל פְּנֵי חָלֶד.</p>

<br />
</blockquote>

<blockquote>
<p>וּכְקוֹל קוֹרֵא בַּעֲרָבָה,</p>

<p>– עֵת כִּי יֵלֵךְ נָע וָנָד –,</p>

<p>תְּהִי קְרִיאָתוֹ:</p>

<p>         &quot;שְׁמַע יִשְׂרָאֵל</p>

<p>יְיָ אֱלֹהֵינוּ יְיָ אֶחָד!&#8230;&quot;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31228">https://benyehuda.org/read/31228</a></div></body></html>