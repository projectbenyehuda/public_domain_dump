<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לַאֲחוֹתִי</title>
	<meta name="author" content="שמעון שמואל פרוג / יעקב קפלן"/>
</head>
<body>

<p>מה אשוה לך ואנחמך בתולת בת ציון</p>

<p>כי גדול כים שברך (איכה ב'. –)</p>

<br />

<blockquote>
<p>לָאָרֶץ בִּדְאָגָה הִטִּית אֶת רָאשֵׁכִי,</p>

<p>כֶּעָנָן בַּסְּתָו אַתְּ עֲגוּמָה&#8230;</p>

<p>אַבִּיטָה, אָבִינָה: אַט אַט עַל לִבֵּכִי</p>

<p>שָׁם עוֹלָה מַחֲשֶׁבֶת־תַּעֲלוּמָה&#8230;</p>

<br />
</blockquote>

<blockquote>
<p>וְדִמְעָה עַל דִמְעָה כִּפְנִינָה מַחֲלֶקֶת</p>

<p>מִלֶּחְיֵךְ – בְּלִי תַכְלִית וָקֶצֶב,</p>

<p>לִבָּתֵךְ בְּחָזָהּ בְּחָזְקָה דֹפֶקֶת</p>

<p>וּמִצְחֵךְ תַּשְׁפִּילִי בָעֶצֶב.</p>

<br />
</blockquote>

<blockquote>
<p>אֶל תַּחַת הַלֶּחִי – כַּלַּהַב בֹּעֶרֶת –</p>

<p>הַיָּד הָרֹעֶדֶת תּוֹשִׁיטִי,</p>

<p>וּבְמֶרְחַק עֲרָפֶל – בְּרוּחַ סֹעֶרֶת</p>

<p>וּבְרֶגֶשׁ תַּחֲנוּנִים תַּבִּיטִי&#8230;</p>

<br />
</blockquote>

<blockquote>
<p>לֹא תֹאבִי לִפְתֹּחַ אֶת סְגֹר שַׂרְעַפַּיִךְ,</p>

<p>הוֹי, אָחוֹת! כְּבָר אוֹתָם אֵדָעָה:</p>

<p>בְּקַדְרוּת פָּנַיִךְ וּבְתִמְהוֹן עֵינַיִךְ</p>

<p>כִּבְסֵפֶר פָּתוּחַ אֶקְרָאָה&#8230;</p>

<br />
</blockquote>

<blockquote>
<p>הוֹי, בַּת לֹא נֻחָמָה, עֲנִיָּה נֹדֶדֶת,</p>

<p>יְלִידַת הָאָרֶץ הַקָּרָה!</p>

<p>אֲנִי לֹא אָבִינָה מָה לִבֵּךְ מַכְבֶּדֶת?</p>

<p>לֹא אֵדַע אֶת רוּחֵךְ הַמָּרָה?!&#8230;</p>

<br />
</blockquote>

<blockquote>
<p>&#8230; הָאָרֶץ בָּהּ שַׁחַר חַיֵּינוּ הוֹפִיעַ,</p>

<p>בָּהּ יָמִים רָאִינוּ לִבְרָכָה,</p>

<p>בָּהּ פַּעַם רִאשׁוֹנָה בְּנַפְשֵׁךְ הִבְקִיעַ</p>

<p>קַו תִּקְוָה, קַו חֹפֶשׁ וּרְוָחָה; –</p>

<br />
</blockquote>

<blockquote>
<p>הַשְּׁדֵמוֹת שֶׁשָּׁם הִתְהַלַּכְתִּי לֹא אַחַת</p>

<p>וּמַרְאוֹת מַזְהִירִים רָאִיתִי,</p>

<p>שֶׁשָּׁמָּה בִּתְמוּנוֹת תִּפְאֶרֶת וָנַחַת</p>

<p>לִי אשֶׁר הֶעָתִיד שִׁוִּיתִי, –</p>

<br />
</blockquote>

<blockquote>
<p>כֻּלָּמוֹ מִסָּבִיב אֲפֵלָה הִצִּיעוּ&#8230;</p>

<p>לֹא עוֹד הַשִּׁבֳּלִים יִרְעָשׁוּ,</p>

<p>בִּרְסִיסֵי טַל אוֹרוֹת לֹא פְרָחִים יַגִּיהוּ,</p>

<p>לֹא עוֹד עַרְבֵי חֹף יִתְלֶחָשׁוּ&#8230;</p>

<br />
</blockquote>

<blockquote>
<p>לֹא תֵצְאִי עוֹד, אָחוֹת, אֶל שְׁדֵמָה פֹרִיָּה</p>

<p>קוֹל קִינִים בָּאָבִיב לְהָרִים –</p>

<p>עַל נֶכֶר אֲחֵרִים, עַל עַבְדוּת נָכְרִיָּה,</p>

<p>עַל שֶׁבֶר אֵין חֵקֶר שֶׁל זָרִים.</p>

<br />
</blockquote>

<blockquote>
<p>לָךְ יֵשׁ בִּלְעֲדֵיהֶם שְׁפֹךְ דִּמְעוֹת עֵינַיִם</p>

<p>גַּם לַיְלָה גַּם בֹּקֶר וָעֶרֶב,</p>

<p>תּוּגָתֵךְ, תּוּגָתֵךְ שֹׁבֶרֶת מָתְנַיִם,</p>

<p>עִצְּבוֹנֵךְ פֹּלֵחַ הַקֶּרֶב&#8230;</p>

<br />
</blockquote>

<blockquote>
<p>תְּנִי חֹפֶשׁ לַדְּמָעוֹת, כִּמְצוּלָה יִרְתָּחוּ,</p>

<p>מִמַּכְאוֹב יִזֹלוּ יִזֹלוּ&#8230;</p>

<p>וּמְקוֹם שֶׁכְּבָר רַבּוֹת מֵהֵנָּה נִשְׁפָּכוּ</p>

<p>לְמַתַּת אַחֲרוֹנָה יִפֹּלוּ!&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31222">https://benyehuda.org/read/31222</a></div></body></html>