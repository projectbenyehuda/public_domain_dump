<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[יָרְדָה עָלַי מֵלַנְכוֹלְיַת הַשְּׁקִיעָה]</title>
	<meta name="author" content="יהודה קרני"/>
</head>
<body>

<blockquote>
<p>יָרְדָה עָלַי מֵלַנְכוֹלְיַת הַשְּׁקִיעָה בִּשְׁעַת הָעַרְבָּיִם</p>

<p>וַתַּז עַל נִשְׁמָתִי מִסֵּפֶל צְבָעֶיהָ הַנּוּגִים,</p>

<p>וּבְטֶרֶם הָחְתַּלְתִּי בְּמַעֲטֵה הַלַּיְלָה –</p>

<p>הָכְתַּרְתִּי לְרֶגַע בְּכֶתֶר הַשְּׁקִיעָה.</p>

<p>אָהּ, מַעֲרַב הַיָּמִים, מִי בִּקֵּשׁ מִיָּדְךָ כֹּתֶרֶת הַשְּׁקִיעָה?</p>

<p>וְאַתָּה, גּוֹרָלִי, שַׁלָּמָה נָתַתָּ אֶת־רַחֲבַת הַיְקוּם</p>

<p>וִיגוֹנוֹ בְּלִבִּי,</p>

<p>וָאֱהִי נִשְׁמַת עוֹלָם וְלֵב כָּל־הָאָדָם,</p>

<p>וַתֵּרֶד עָלַי מֵלַנְכוֹלְיַת הַשְּׁקִיעָה בִּשְׁעַת הָעַרְבָּיִם
–</p>

<p>וַאֲנִי לֹא חָָפָצְתִּי!</p>

<br />

<p>יְחִידִי הָלַכְתִּי מִנְּעוּרַי בָּאָרֶץ,</p>

<p>וַתְּהִי זָוִית קְטַנָּה בּוֹדֵדָה בְּלִבִּי,</p>

<p>וַיְהִי נֵר שֶׁל שַׁעֲוָה מַגִּיהַּ עַנְוְתָנוּת מִקְדָּשִׁי.</p>

<p>וַיְהִי כִּי עָיַפְתִּי מִלֶּכֶת, הִתְקַנְתִּי אֶת־עַצְמִי
לְפִנַּת הַקֹּדֶשׁ</p>

<p>וַתְּהִי זֹאת תְּפִלָּתִי:</p>

<p>יַחְדֵנִי־נָא, צוּרִי, לְעַצְמִי יַחְדֵנִי,</p>

<p>וְאַל אוּבָא בְּקָהָל.</p>

<p>וּמַה־שֶּׁנָּתַתָּ בְּלִבִּי אֲקַבֵּל מִתּוֹךְ הִשְׁתַּחֲוָיָה</p>

<p>וַאֲבָרֵךְ הַיָּד, אֲשֶׁר בָּנְתָה לִּי חוֹמָה מִסְּבִיבִי,</p>

<p>וַתְּסַקֵּל וַתְּטַהֵר וַתְּקַדֵּשׁ</p>

<p>מַלְכוּתִי הַקְּטַנָּה –</p>

<p>זוֹ מַלְכוּת הַיָּחִיד.</p>

<br />

<p>יָרְדָה עָלַי מֵלַנְכוֹלְיַת הַשְּׁקִיעָה בִּשְׁעַת
הָעַרְבָּיִם,</p>

<p>וַיַּעֲמֹד הָעוֹלָם כְּפוּף רֹאשׁ, מוּרָד עַפְעָף,</p>

<p>כְּשֶׁיּוֹרְדִים מִקְּוֻצּוֹת תַּלְתַּלָיו נְטָפִים אַחֲרוֹנִים</p>

<p>לְאַרְגְּמַן־הַיָּמִים –</p>

<p>וְכָבִים</p>

<p>וַתָּבֹא אַפְלוּלִית מִסְתּוֹרִין וַתַּעֲטֹף מְלֹא קוֹמַת הָעוֹלָם.</p>

<p>מִי יֹאמַר, מַה־יִגָּל לָעוֹלָם לְאַחַר הֵעָלוֹת הַמָּסָךְ,</p>

<p>וּבְשׂוֹרָה מִלַּיְלָה מַה־תִּהְיֶה,</p>

<p>מַה־יִהְיֶה לְאָדָם.</p>

<p>וְלִי, אָדָם נוּגֶה, מַה־יִּהְיֶה,</p>

<p>לִי?</p>

<br />

<p>שַׁל נְעָלֶיךָ, בֶּן־אָדָם, דּוּמִיָּה,</p>

<p>כִּי נוֹצְרָה נְשָׁמָה מִתּוֹךְ מֵלַנְכוֹלְיַת הָעֶרֶב</p>

<p>וְשַׁלְוַת הַשְּׁקִיעָה.</p>

<p>בָּרוּךְ הַמְחַדֵּשׁ חֳדָשִׁים</p>

<p>וּמְמַלֵּא לְבָנוֹת</p>

<p>וּמַחֲשִׂיף לְנִכְחָן עוֹלָמוֹת</p>

<p>מִמַּעֲטֵה הָאֹפֶל שֶׁל בֵּין הָעַרְבָּיִם</p>

<p>וּמִתּוֹךְ מֵלַנְכוֹלְיַת הַשְּׁקִיעָה.</p>

<br />

<p>זוֹלֵף אוֹר סַהַר עַל קָדְקֹד הַתֵּבֵל הַהוֹלְכָה לִמְנוּחוֹת</p>

<p>זוֹלֵף וּמְקַדֵּשׁ אֶת־כֵּפֵי הֶהָרִים</p>

<p>וּמוֹשְׁחָם לְשׁוֹמְרֵי הַתְּחוּמִים.</p>

<p>הָס.</p>

<p>פֶּרַח לְפֶרַח יִצָּמֵד בִּלְחִישַׁת שְׂפָתָיִם,</p>

<p>וְצִפּוֹר גּוֹזָלָהּ בְּאֶבְרָתָהּ תְסוֹכֵךְ.</p>

<p>וְאָדָם בָּאֹהֶל יִכָּנֵס לְאַהֲבָה וְלַחֲלוֹמוֹת הַלָּיְלָה,</p>

<p>וְאַרְיֵה וְנָמֵר אֶת־מָרוּת הַשְּׁקִיעָה מְקַבְּלִים.</p>

<p>וְיָם נִרְעָשׁ מִתְכַּוֵּץ אֶל גְּדוֹתָיו – וְיִישָׁן,</p>

<p>וְאוּלָם רַק לִבִּי פָּתוּחַ עַל גַּלָּיו וּפְצָעָיו.</p>

<p>וְאוּלָם אֲנִי, רַק אֲנִי –</p>

<p>טֶרֶם נַחְתִּי.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16872">https://benyehuda.org/read/16872</a></div></body></html>