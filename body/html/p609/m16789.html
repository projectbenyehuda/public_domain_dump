<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַתַּרְנְגֹלֶת מָה אוֹמֶרֶת</title>
	<meta name="author" content="יהודה קרני"/>
</head>
<body>

<blockquote>
<p>הַתַּרְנְגֹלֶת הַדּוֹגֶרֶת,</p>

<p>לֹא כָּל שֶׁכֵּן זוֹ, שֶׁלֹּא דָגְרָה,</p>

<p>מְקַרְקֶרֶת וּמְשַׁגֶּרֶת</p>

<p>לְכָל אֵשֶׁת חַיִל אוֹ עוֹזֶרֶת</p>

<p>מִכְתָּב אָרֹךְ אוֹ רַק אִגֶּרֶת</p>

<p>(כִּי לְפוּם צַעֲרָא אַגְרָא):</p>

<p>אֲנִי מְאֹד וּמְאֹד טוֹרַחַת,</p>

<p>לְשִׂמְחַת הַתַּרְנְגֹל,</p>

<p>לְהַטִּיל בֵּיצִים לְכָל מִשְׁפַּחַת</p>

<p>וּבְבֵיצָה עִבְרִית לִדְגֹל,</p>

<p>אַךְ אַתְּ, אֲהָהּ לִי, מְזַלְזֶלֶת</p>

<p>בְּבֵיצָתִי הַיּוֹם וּתְמוֹל,</p>

<p>בֵּיצָה שְׁלוּקָה אוֹ מְגֻלְגֶּלֶת</p>

<p>תֹּאכְלִי רַק מִתּוֹצֶרֶת חוּ&quot;ל.</p>

<p>אַל תָּפֵרִי עֲצָתִי</p>

<p>וְאַל תְּקַעְקְעִי בֵּיצָתִי,</p>

<p>זָעַקְתִּי מָר בְּתֵל־אָבִיב</p>

<p>עַכְשָׁו אֶזְעַק בִּירוּשָׁלַיִם:</p>

<p>יִשּׁוּב עִבְרִי, יִשּׁוּב חָבִיב</p>

<p>אֱסֹף בֵּיצַי מְלֹא חָפְנַיִם.</p>

<p>כִּי יְהִי מָה יְהִי הַפְּסָק שֶׁל פִּיל,</p>

<p>וְאִם יֵימִין הַתַּרְנְגֹל וְאִם יַשְׂמְאִיל –</p>

<p>בֵּיצִים הֲרֵי תָמִיד אַטִּיל</p>

<p>לְכָל זֶרֶם, מַעֲמָד וָגִיל</p>

<p>וּבְכָל קָפֶה, וַחֲנוּת מַכֹּלֶת</p>

<p>תּוֹאִילוּ לְבֵיצָתִי לִשְׁאֹל –</p>

<p>כָּךְ תְּקַרְקֵר כָּל תַּרְנְגֹלֶת</p>

<p>וְכָךְ יִקְרָא כָּל תַּרְנְגֹל.</p>

<br />
</blockquote>

<p>הארץ, 28.4.1937</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16789">https://benyehuda.org/read/16789</a></div></body></html>