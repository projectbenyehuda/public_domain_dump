<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פֶּרַח הַשַּמְפָּה</title>
	<meta name="author" content="רבינדראנאת טאגור / דוד פרישמן"/>
</head>
<body>

<blockquote>
<br />
</blockquote>

<blockquote>
<p>חִשְׁבִי־נָא בְלִבֵּךָ כִּי נֶהְפַּכְתִּי לִהְיוֹת לְפֶרַח שַׁמְפָּה –
הֵן רַק לָצוֹן הוּא – וַאֲנִי פּוֹרֵחַ עַל־פְּנֵי הֶעָנָף אֲשֶׁר
בִּמְרוֹם הָעֵץ הַלָּזֶה, וַאֲנִי נָע בָּרוּחַ בְּמִצְהֲלוֹת תְּרוּעַת
שְׂחוֹק וּמְפַזֵּז וּמְכַרְכֵּר עַל־פְּנֵי הֶעָלִים אֲשֶׁר הֵצִיצוּ
זֶה־עַתָּה – הֲהַכֵּר הִכַּרְתִּנִי אָז, אִמִּי?</p>

<p>הֲלֹא קָרֹא תִקְרְאִי אָז: &#8220;אַיֶּךָּ, בְּנִי?&#8221; וַאֲנִי אֶשְׂחַק
אֶל־לִבִּי וָאֱהִי מִתְאַפֵּק וּמַחֲרִישׁ כֻּלִּי.</p>

<p>אוֹ־אָז אֶעֱשֶׂה בְעָרְמָה וְאֲפַתַח אֶת־סְגוֹר צִיצַי וְאֶתְבּוֹנֵן
אֵלַיִּךְ מִדֵּי עֲשׂוֹתֵךְ אֶת־מְּלַאכְתֵּךְ.</p>

<p>וְהָיָה אַחֲרֵי עֲלוֹתֵךְ מִן־הָרַחְצָה, בְּעוֹד שַׂעֲרוֹתַיִךְ
הָרְטֻבּוֹת פְּרוּשׂוֹת עַל כְּתֵפַיִךְ, וְאַתְּ מִתְהַלֶּכֶת בְּצֵל עֵץ
הַשַּמְפָּה לָבוֹא אֶל־הֶחָצֵר הַקְּטַנָּה אֲשֶׁר שָׁם תִּתְפַּלְּלִי
אֶת־תְּפִלּוֹתַיִךְ, וְשָׁאֹף תִּשְׁאֲפִי אֶל־קִרְבֵּךְ אֶת־רֵיחַ
הַפֶּרַח – וְרַק יָדֹעַ לֹא תֵדְעִי כִּי מִמֶּנִי הוּא בָּא.</p>

<p>וְהָיָה אַחֲרֵי אָכְלֵךְ בַצָּהֳרַיִם, בְּשִׁבְתֵּךְ אֶל־הַחַלּוֹן
לִקְרֹא בְסֵפֶר <strong>הָרַמָּהְיָנָה</strong> וְצִלְלֵי הָעֵץ נוֹפְלִים
עַל־שַׂעֲרוֹתַיִךְ וְעַל־חֵיקֵךְ, וַאֲנִי מַשְׁלִיךְ גַּם־אֲנִי
אֶת־צִלִּי הַקָּטָן עַל־עֲלֵה סִפְרֵךְ עַיִן בְּעַיִן אֶל־הַמָּקוֹם
אֲשֶׁר שָׁם תִּקְרְאִי –</p>

<p>הֲפַלֵּל תְּפַלְּלִי אָז כִּי הוּא הַצֵּל הֶעָנֹג אֲשֶׁר לִבְנֵךְ
הַקָּטֹן?</p>

<p>וְהָיָה כַּאֲשֶׁר תֵּלְכִי בָּעֶרֶב אֶל־רֶפֶת הַפָּרוֹת וְהַמְּנוֹרָה
הַמְּאִירָה בְּיָדֵךְ, אָז אֶצְנַח לָאָרֶץ פִּתְאֹם וְאָשׁוּב לִהְיוֹת
לָךְ לְיֶלֶד וְאֶת־פָּנַיִךְ אֲחַלֶּה לְסַפֵּר בְּאָזְנַי דָּבָר
מִדִּבְרֵי סִפְרֵי הַנִּפְלָאוֹת.</p>

<p>&#8220;אֵיפֹה הָיִית, בֵּן סוֹרֵר וּמוֹרֶה?&#8221;</p>

<p>&#8220;לֹא אוּכַל לְהַגִּידָהּ לָךְ, אִמִּי&#8221;. הֵן כָּכָה יִהְיוּ הַדְּבָרִים
אֲשֶׁר נְּדַבֵּר אָז בֵּינֵינוּ גַּם־אֶת וְגַם־אָנִי.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/13696">https://benyehuda.org/read/13696</a></div></body></html>