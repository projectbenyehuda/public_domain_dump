<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בחורף</title>
	<meta name="author" content="דוד פרישמן"/>
</head>
<body>

<blockquote>
<p>פִּתִּים פִּתִּים נוֹפְלוֹת. זוֹרֵעַ אֵינוֹ-נִרְאֶה</p>

<p>נוֹשֵׂא מֶשֶׁךְ זֶרַע וּמַשְׁלִיךְ צְרוֹרוֹת גַּסִּים</p>

<p>וְנִזְרְעָה הָאָרֶץ שֶׁלֶג. כָּל-נִיר וַחֲרִיץ מִתְכַּסִּים</p>

<p>בְּשִׁכְבַת קֶרַח עָכוֹר, אֲשֶׁר גֹּבַהּ לוֹ וְיִרְאָה;</p>

<p>וְתַלְתַּלֵּי-כְפוֹר אֲרֻכִּים יוֹרְדִים מִן-הַגַּגּוֹת</p>

<p>וְסִפֵּי הַחַלּוֹנוֹת, כְּתַלְתַּלֵּי הַמִּתְאַבֵּל</p>

<p>לְמֵת שֶׁלֹא יִתְגַּלָּח. הָאֲוִיר בַּחוּץ מִסְתַּבֵּל</p>

<p>וְהָיָה כָעוֹפֶרֶת, וְעוֹלֶה אֵד מִפְּלַגּוֹת.</p>

<p>נִשְׁמַת-רוּחַ יוֹצֵאת מִפִּי, וְעַד-אַרְגִּיעָה</p>

<p>תִּקְרַשׁ עַל-פִּי שְׂפָמִי וְקָפְאָה עַד לִנְגִיעָה.</p>

<p>אֵיזֶה צִפּוֹר נִשְׁכָּח, כִּמְעַט שֶׁנּוֹדֵד כָּנָף,</p>

<p>מְצַפְצֵף מַר בַּמָּרוֹם, מַאֲבִיר נֵץ וְיוֹרֵד</p>

<p>וְחוֹצֶה יָם הַקָּרוּשׁ וְרוֹעֵד עוֹד וְטוֹרֵד –</p>

<p>וְצָנַח אַרְצָה פִתְאֹם וְנָפַל מֵת עַל-פָּנָיו.</p>

<p>הַשֶּׁמֶשׁ מֵת. הָאוֹר הוּעַב, הוּעַם סָבִיב –</p>

<p>הֶהָיָה פַעַם אָבִיב?</p>
</blockquote>

<br>

<blockquote>
<p>הוֹי אֵלִי! הֶהָיָה? הֶהָיָה פַעַם אָבִיב?</p>

<p>הַאֶפְשָׁר הַדָּבָר? הַבְאֵיזֶה מִן-הַזְּמַנִּים</p>

<p>הָיוּ יָמִים טוֹבִים וּפָרְחוּ גַם שׁוֹשַׁנִּים</p>

<p>וְזָרַח אוֹר מָתוֹק וְחַם וְטוֹב וְחָבִיב?</p>

<p>הַאֶפְשָׁר הַדָּבָר? הֲבֶאֱמֶת הָיוּ יָמִים</p>

<p>וּבַלֵּב הָיָה קַיִץ וְחַיִּים בְּתוֹךְ הַנְּשָׁמָה,</p>

<p>וְקַיִץ עַל הָאָרֶץ וְחַיִּים עַל-הַאֲדָמָה,</p>

<p>וְרֵיחַ בְּתוֹךְ הַגַּנִּים וּמֹר וּצְרִי וּבְשָׂמִים?</p>
</blockquote>

<br>

<blockquote>
<p>קֶרַח נוֹרָא סָבִיב. הַשֶּׁמֶשׁ מֵת בַּמָּרוֹם</p>

<p>וּמֵתָה בַלֵּב הַתִּקְוָה. הוֹי מָרָא דִי-כֹלָּא!</p>

<p>עַל-פְּנֵי הָאֲדָמָה כֻלָּהּ פְּרוּשָׂה הָאִצְטֹלָא –</p>

<p>שִׂמְלַת-מָוֶת זֹאת – מִצָּפוֹן עַד-הַדָּרוֹם,</p>

<p>מִמִּזְרָח עַד-הַמַּעֲרָב. הַיְקוּם מִסָּבִיב קָפָא.</p>

<p>מִפִּי מִתְמַלֵּט רוּחַ וְקָרַשׁ עַד-אַרְגִּיעָה</p>

<p>וְהִגְלִיד עַל-פִּי שְׂפָמִי עַד לִכְדֵי נְגִיעָה,</p>

<p>וּמֵתָה גַם הַמִּלָּה בְעוֹדָהּ עַל-הַשָּׂפָה.</p>
</blockquote>

<br>

<blockquote>
<p>הֲיִהְיֶה עוֹד אָבִיב? הַבְאֵיזֶה מִן-הַזְמַנִּים</p>

<p>יָבֹא עוֹד יוֹם וְהֵאִיר הַשֶּׁמֶשׁ וְזָרַח?</p>

<p>הֲיֶחְדַּל עֲרָפֶל זֶה וְשָׁב עוֹד פַּעַם וּפָרַח</p>

<p>עוֹלָם זֶה וְהָיוּ חַיִּים עוֹד רַעֲנַנִּים?</p>

<p>הַאֶפְשָׁר כִּי יוֹם יָבֹא וְחָיוּ הָעֲצָמוֹת?</p>

<p>הַאֶפְשָׁר כִּי תִחְיֶינָה וְתִפְרַחְנָה עוֹד הַנְּשָׁמוֹת?</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/10878">https://benyehuda.org/read/10878</a></div></body></html>