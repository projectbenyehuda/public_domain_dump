<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לְבוּשׁ תִּפְאָרָה וְאֵין רֹאֶה</title>
	<meta name="author" content="רבינדראנאת טאגור / דוד פרישמן"/>
</head>
<body>

<blockquote>
<br />
</blockquote>

<blockquote>
<p>הוֹי, מִי־זֶה מָשַׁח בְּתִפְאֶרֶת צְבָעִים אֶת־הַמְּעִיל הַקָּטָן
הַזֶּה, בְּנִי, וְעַל־יְצֻרֶיךָ הַמְּתוּקִים הֶעֱטָה אֶת־הַכְּתֹנֶת
הָאֲדֻמָּה וְהַקְּטַנָּה הַזֹּאת?</p>

<p>יָצָאתָ בַּבֹּקֶר לְשַׂחֵק בֶּחָצֵר, וָאָתָּה רַק נוֹעַ תָּנוּעַ וּמוֹט
תִּתְמוֹטֵט בְּרוּצְךָ.</p>

<p>אֲבָל מִי־זֶה מָשַׁח בְּתִפְאֶרֶת צְבָעִים אֶת־הַמְּעִיל הַקָּטָן
הַזֶּה, בְּנִי?</p>

<br />
</blockquote>

<blockquote>
<p>מָה־לְךָ כִּי־תִּצְחַק כָּכָה, אַתָּה צִיץ חַיַּי הַקָּטֹן?</p>

<p>הִנֵּה אִמְךָ צֹהֶלֶת לִקְרָאתְךָ וְהִיא עוֹמֶדֶת עַל־הַמִּפְתָּן.</p>

<p>אֶת־כַּפּוֹת יָדֶיהָ תִמְחָא אִשָּׁה לִרְעוּתָהּ וְצָלְלוּ טַבְּעוֹת
צְמִידֶיהָ, וְאַתָּה מְפַזֵּז וּמְכַרְכֵּר וּמַקֵּל הַבַּמְבּוֹ
בְּיָדְךָ כְּרֹעֶה קָטָן.</p>

<p>אֲבָל מָה־לְךָ כִּי־תִּצְחַק כָּכָה, אַתָּה צִיץ חַיַּי הַקָּטֹן?</p>

<br />
</blockquote>

<blockquote>
<p>הוֹי רָשׁ שֹׁאֵל לִנְדָבוֹת, מָה הַנְּדָבָה אֲשֶׁר אַתָּה שֹׁאֵל עַתָּה
בְחַבְּקְךָ בִּשְׁתֵּי כַפּוֹת יָדֶיךָ אֶת־עֹרֶף אִמֶּךָ?</p>

<p>אִי־לָךְ הַלֵּב הַמִּתְאַוֶּה, הַאֶת־הָעוֹלָם עָלַי לִקְטוֹף לְךָ
כִּפְרִי מִן־הַשָּׁמַיִם לְבַעֲבוּר שִׂימוֹ עַל־כַּף יָדְךָ הַקְּטַנָּה
וְהָאֲדֻמָּה?</p>

<p>הוֹי רָשׁ שֹׁאֵל לִנְדָבוֹת, מָה הַנְּדָבָה אֲשֶׁר אַתָּה שֹׁאֵל עַתָּה?</p>

<br />
</blockquote>

<blockquote>
<p>הָרוּחַ נֹשֵׂא עִמּוֹ בַעֲלִיזוּתוֹ אֶת־קוֹל צְלִיל צְמִידֶיךָ אֲשֶׁר
בְּרַגְלֶיךָ.</p>

<p>הַשֶּׁמֶשׁ מְשַׂחֵק וְאֹרֵב אֶל־לְבוּשֶׁךָ.</p>

<p>הַשָּׁמַיִם שׁוֹקְדִים עָלֶיךָ לְעֵת יָשְׁנְךָ בִּזְרוֹעוֹת אִמְּךָ
וְהַבֹּקֶר נִגָּשׁ אֶל־מִטָּתְךָ עַל רָאשֵׁי בְּהוֹנוֹת רַגְלָיו
וְנָשַׁק לְמוֹ־עֵינֶיךָ.</p>

<p>הָרוּחַ נֹשֵׂא עִמּוֹ בַעֲלִיזוּתוֹ אֶת־קוֹל צְלִיל צְמִידֶךָ אֲשֶׁר
בְּרַגְלֶיךָ.</p>

<br />
</blockquote>

<blockquote>
<p>אַיֶּלֶת הַפְּלָאוֹת אֲשֶׁר לַחֲלוֹמוֹת הַלַּיְלָה בָאָה אֵלֶיךָ בִּיעָף
מִבֵּינוֹת לִשְׁמֵי הָעֲרָפֶל.</p>

<p>וְאֵם הָעוֹלָמִים תָּכִין מוֹשָׁבָהּ עַל־יַד יְמִינְךָ בְּלֵב אִמְּךָ.</p>

<p>וְזֶה אֲשֶׁר יְנַגֵּן אֶת־נְגִינוֹת רִנָּתוֹ בְּאָזְנֵי הַכּוֹכָבִים
עוֹמֵד אֶל־חַלּוֹנְךָ וַחֲלִילוֹ בְיָדוֹ.</p>

<p>אַיֶּלֶת הַפְּלָאוֹת אֲשֶׁר לַחֲלוֹמוֹת הַלַּיְלָה בָאָה אֵלֶיךָ בִּיעָף
מִבֵּינוֹת לִשְׁמֵי הָעֲרָפֶל.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/13686">https://benyehuda.org/read/13686</a></div></body></html>