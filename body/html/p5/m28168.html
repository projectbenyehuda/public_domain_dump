<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חֲלוֹם בַּגֹּרֶן</title>
	<meta name="author" content="אברהם סולודר"/>
</head>
<body>

<blockquote>
<br />
</blockquote>

<blockquote>
<p>הוֹזֶה הַכְּרִי.</p>

<p>יִתּוּשׁ נִתֵּר, הִמְרִיא</p>

<p>וְגָז.</p>

<p>הַס.</p>

<p>אוֹרוֹת וְרֻדִּים יִרְעָפוּ.</p>

<br />
</blockquote>

<blockquote>
<p>הַשִּׁבֳּלִים נִצָּבוּ</p>

<p>בְּמַעֲגָל תִּדֹּדְנָה,</p>

<p>בְּשֶׁטֶף־גִּיל תִּרְקֹדְנָה:</p>

<br />
</blockquote>

<blockquote>
<p>&quot;מָחָר יְדוּשֶׁנּוּ בְּלִי־חוּס הַמּוֹרָג.</p>

<p>אַל אֵבֶל, אַל בֶּכִי. רַק זֶמֶר וְחַג.</p>

<p>זַרְעֵנוּ מָה רַב! שׁוּרוּ: יַם־שׂבַע זַךְ&#8230;</p>

<p>אַל אֵבֶל! נִרְקֹד, אֲחָיוֹת, וְנִשְׂמַח&#8230;</p>

<p>צַו־פֶּלֶא שָׁמַעְנוּ — וַנָּקָם וַנֶּחִי.</p>

<p>צַו־פֶּלֶא נַקְשִׁיבָה — נָסוּפָה בְלִי בֶכִי.</p>

<br />
</blockquote>

<blockquote>
<p>דּוֹר בָּא אַחֲרֵינוּ חוֹלֵם פֹּה וְנָח —</p>

<p>נֵלֵכָה, נָסוּפָה — בַּמָּוֶת נִפְרַח.</p>

<br />
</blockquote>

<blockquote>
<p>בְּלִי גוּף וּבְלִי דְמוּת גּוּף נִהְיֶה בַּשַּׁלְשֶׁלֶת</p>

<p>עַד שׁוּב נִדָּחֵף בִּמְרוּצַת־חַי צוֹהֶלֶת.</p>

<br />
</blockquote>

<blockquote>
<p>מַה־לָּנוּ נִיר־דֶּשֶׁן. מַה לָּנוּ הַמָּוֶת?</p>

<p>גַּם שָׁם תְּאַמְּצֵנוּ אֵם־סֵתֶר אוֹהָבֶת&#8230;&quot;</p>

<br />
</blockquote>

<blockquote>
<p>לְפֶתַע דוֹבֶבֶת</p>

<p>שִׁבֹּלֶת מָזְהֶבֶת:</p>

<p>&quot;חַיֵּי־שָׂדֶה זָכַרְתִּי&#8230; גֶּשֶׁם שָׁר</p>

<p>וְיוֹם עָנָן נוֹשֵׁק מֶרְחַב־הַבָּר&#8230;</p>

<p>אֲנִי אָז נַעֲרָה רַכָּה רַכָּה,</p>

<p>יַלְדָּה תַּמָּה עוֹד אִישֹ לֹא נְשָׁקָהּ,</p>

<p>שִׂחַקְתִּי עִם הַטַּל בָּעֲרָבִים,</p>

<p>עִם צֵל עָנָן, עִם אוֹר־הַכּוֹכָבִים&#8230;</p>

<p>הִנֵּה פַּרְפָּר בָּא, קָט וְצַח, וְשָׁר</p>

<p>שִׁיר אַהֲבָה, שִׁיר עַרְפַּלִּי וְזָר,</p>

<p>צָחַקְתִּי צְחוֹק יַלְדָּה רַכָּה, תַּמָּה —</p>

<p>לֹא־לְךָ, נָסִיךְ, לִבִּי יִחֵל, הָמָה&#8230;</p>

<p>יָמִים חָלָפוּ. כְּרוּב עַלִּיז וְקַל</p>

<p>בְּאֶבְרָתוֹ יַכֵּנִי חֶרֶשׁ: &#8220;גְּדָל!&#8221;</p>

<p>מָלַאתִי אוֹן וָאֵשׁ וַעֲלוּמִים — —</p>

<p>עַלְמָה חוֹלֶמֶת עִם הַדִּמדּוּמִים. —</p>

<p>פִּתְאֹם אֶרְאֶה: אַבְקַת זָהָב תֵּרוֹם.</p>

<p>מַה זֶּה? — &#8220;כְּלוּלוֹת הַשִּׁבֳּלִים הַיּוֹם!&#8221;</p>

<p>נִרְדָּמְתִּי.</p>

<p>חָלָמְתִּי.</p>

<p>רָאִיתִי: שָׁם, בְּמֶרְחַבֵּי־שָׂדֶה,</p>

<p>נָד רוּחַ צַח הַלֶּחִי, תְּכוּל־הַפֶּה,</p>

<p>נִגַּשׁ אֵלַי, קָרָא: &quot;עַלְמָה יָפָה,</p>

<p>נַפְשִׁי לָךְ נִכְסָפָה!&quot;</p>

<p>הוֹד־נְשִׁיָּה&#8230;גִּיל חַם&#8230;</p>

<p>הוּא הִתְאַבֵּק, נִלְחַם&#8230;</p>

<p>הִשְׁכִּירַנִּי&#8230;</p>

<p>וּפִתָּנִי&#8230;</p>

<p>יָמִים בָּאִים, עָפִים,</p>

<p>הַמָּוֶת&#8230; טוֹב! הָעֲלוּמִים יָפִים!&quot;</p>

<br />
</blockquote>

<blockquote>
<p>הִיא נֶאֶלְמָה. בַּדּוּמִיָּה</p>

<p>נִשְׁמַע קוֹל הַשְּׁנִיָּה:</p>

<p>&quot;זָכַרְתִּי יַלְדוּתִי&#8230; בָּאֲדָמָה</p>

<p>שָׁכַבְתִּי גַּלְמוּדָה&#8230; הָיְתָה דְמָמָה</p>

<p>וְאֹפֶל חַם וְשַׁאֲנָן הָיָה.</p>
</blockquote>

<blockquote>
<p>— אָמַרְתִּי — הוּא רֹאשׁ־הַהֲוָיָה&#8230;</p>
</blockquote>

<blockquote>
<p>אֶזְכֹּרָה יוֹם רִאשׁוֹן, גִּיחִי לָאוֹר;</p>

<p>מֶרְחָב וְשַׁחַק, רוּחַ וְצִפּוֹר,</p>

<p>הוֹפִיעוּ לִי, נִגְלוּ רַק בִּשְׁבִילִי.</p>

<p>מָה־רַבּוּ תִּמְהוֹנִי, אָשְׁרִי גִּילִי!&#8230;</p>

<p>הִנֵּה בָא אִישׁ (אָז לֹא יָדַעְתִּי אִישׁ)</p>

<p>מֵצִיץ לָעֲבָרִים, פּוֹסֵעַ חִישׁ,</p>

<p>רוֹאֵנִי, וְעוֹמֵד — וּצְחוֹק חָבִיב</p>

<p>שׁוֹלֵחַ לִי. — גַּם־אָנִי בֵּרַכְתִּיו.</p>

<p>וּבִרְאוֹתִי הַשֶּׁמֶשׁ בַּמָּרוֹם —</p>

<p>שָׁכַחְתִּי כֹּל. רַק לָהּ אֶפְרֹץ, אֵהֹם!</p>

<p>הוֹי שֶׁמֶשׁ, קָחִינִי, קָחִינִי נָא אִתֵּךְ —</p>

<p>הוֹי שֶׁמֶשׁ, שֶׁמֶשׁ־אֵשׁ, לֹא אֶזְנְחֵךְ&#8230;</p>

<p>עוֹד אַשְׁתְּ אֶת זָהֳרָהּ, חֵן־זְהָבָהּ —</p>

<p>וְהִיא תִשְׁקַע, תִּצְלֹל, אוֹרָהּ כָּבָה&#8230;</p>

<p>וְאֹפֶל עֶרֶב בָּא וְעֶצֶב צָף</p>

<p>כּוֹבֵשׁ&#8230; הַתֹּהוּ, הוֹי הַתֹּהוּ שָׁב</p>

<p>וְרַק אֲנִי לְבָד — פְּלֵיטַת־חַיִּים&#8230;</p>

<p>וָאֵבְךְ מַר כָּל הַלֵּיל. חֲלוֹם־פְּלָאִים</p>

<p>נִגְלָה מָלֵא נוֹי, קֶסֶם — וְדָעַךְ&#8230;</p>

<p>אַיּוֹ? אַיּוֹ? וְלָמָּה לֹא לָקַח</p>

<p>אֵל גַּם חַיַּי בְּמוֹת כָּל הַבְּרִיאָה?&#8230;</p>

<p>כֹּה אֵבְךְּ&#8230; פִּתְאֹם: נִיד קַל בַּדּוּמִיָּה&#8230;</p>

<p>קַו־אוֹר חִוֵּר רוֹעֵד וְהֵד רוֹחֵשׁ,</p>

<p>אֶרְאֶה: שׁוּב שֶׁמֶשׁ, שֶׁמֶשׁ, שֶׁמֶשׁ־אֵשׁ!</p>

<p>כְּאַגָּדָה,</p>

<p>יַלְדוּת, אַתְּ נֶחְמָדָה!&quot;</p>

<p>שִׁבֹּלֶת שׁוֹבֵבָה</p>

<p>צוֹהֶלֶת, דּוֹבֵבָה:</p>

<p>&quot;בְּמַעַגְלֵי־שָׂדוֹת,</p>

<p>עַל כִּנּוֹרוֹת־פְּלָגִים</p>

<p>צִיצֵי־אוֹר נִשָּׂאִים,</p>

<p>צִיצֵי־אוֹר נִפְלָאִים.</p>

<br />
</blockquote>

<blockquote>
<p>יֵשׁ מְחַיֵּה מֵתִים,</p>

<p>מַצְמִיחַ אַהֲבָה,</p>

<p>וְיֵשׁ בְּרֹב פְּלָאָיו</p>

<p>הוֹפֵךְ כֹּל לְזָהָב.</p>

<br />
</blockquote>

<blockquote>
<p>אַךְ בַּעַר אִישׁ&#8230; עוֹבֵר</p>

<p>הוּא בֵּין צִיצֵי־הָאוֹר</p>

<p>וְלֹא יִרְאֵם&#8230; נוֹדֵד</p>

<p>הוּא דַּל וּמֵת בּוֹדֵד&#8230;&quot;</p>

<br />
</blockquote>

<blockquote>
<p>הַשִּׁבֳּלִים תִּרְקֹדְנָה&#8230; גַל כָּחֹל</p>

<p>מִשַּׁחַק רַד, הֵצִיף אֶת הַמָּחוֹל.</p>

<p>שָׁטִים זַהֲרוּרִים וְזִכְרוֹנוֹת.</p>

<p>מִתְנוֹעֲעִים כֹּחוֹת וְדִמְיוֹנוֹת.</p>
</blockquote>

<p>— — — — — — — —</p>

<blockquote>
<p>&#8220;<strong>פְפְפְף</strong>&#8221;</p>

<p>זָע צֵל פּוֹחֵז.</p>

<p>סוּס כּוֹסֵס</p>

<p>הִקְשִׁיב,</p>

<p>חָשַׁב,</p>

<p>נָשַׁף&#8230;</p>

<p>נָגוֹז חֲלוֹם־הַזִּיו.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28168">https://benyehuda.org/read/28168</a></div></body></html>