<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>טוֹבוֹת לְאֵל</title>
	<meta name="author" content="שמואל הנגיד"/>
</head>
<body>

<p>וְזִמֵּן הָאֵל יִתְעַלֶּה הַתִּגְבֹּרֶת וְהַנִּצּוּחַ בַּמִּלְחָמָה הַנִּזְכֶּרֶת, אֶלָּא שֶׂאָבִי, יוֹקִירֵהוּ אֵל, שָׁב מִמֶּנָה חוֹלֶה וְחָלָה זְמַן אָרֹךְ, וְכַאֲשֶׁר חָלָה אָמַר זֹאת:</p>

<br>  

<h2 id="שִׁירָה">שִׁירָה</h2>

<blockquote>
<p>טוֹבוֹת לְאֵל עָלַי וְנִסִּים מְכֻפָּלִים, / רַבּוּ כְּמוֹ אַרְבֶּה וְגָדְלוּ כְּמִגְדָּלִים.</p>
</blockquote>

<blockquote>
<p>בַּמָּה אֲקַדֵּם אֵל עֲלֵיהֶם, וּמָה אָשִׁיב / עַל כָּל אֲשֶׁר גָּמַל לְנַפְשִׁי בְתַגְמוּלִים</p>
</blockquote>

<blockquote>
<p>אִם אֶתְּנָה לוֹ כָּל אֲשֶׁר לִי – הֲלֹא לָאֵל / אֶרֶץ וְקִנְיָנִים וּבָתִים וְאֹהָלִים;</p>
</blockquote>

<blockquote>
<p>אוֹ אַעֲלֶה נַפְשִׁי לְשַׁי לוֹ – בְּיָדוֹ כָּל / נֶפֶשׁ, וְהוּא שַׁלִּיט בְּלִבּוֹת וּבִכְסָלִים;</p>
</blockquote>

<blockquote>
<p>אוֹ אִם אֱהִי מַרְבֶּה דְבָרַי בְּהִלּוּלָיו – / יִכְלוּ, וְהִלּוּלָיו עֲצוּמִים וְלֹא כָלִים;</p>
</blockquote>

<blockquote>
<p>אִם אֶחֱסֹם אֶת פִּי וְאֶדֹּם – עֲלֵי מַה זֶּה / שָׂם פֶּה לְבֶן אָדָם, וְלָשׁוֹן וּמִלּוּלִים?</p>
</blockquote>

<blockquote>
<p>אוֹ אֵיךְ הֱבִינַנִי אֱלֹהִים, וְחַנַּנִי / דַּעַת, וְאֶדְמֶה אֶל פְּתָאִים וְלַעְצֵלִים</p>
</blockquote>

<blockquote>
<p>אֵין לַעֲשׂוֹת כִּי אִם לְסַפֵּר כְּפִי יָכְלִי גָּדְלוֹ, וְלַרְצוֹתוֹ בְּפֵרוּשׁ וּבִכְלָלִים.</p>
</blockquote>

<blockquote>
<p>אוֹדֶה לְצוּר, לֹא סָךְ בְּיוֹם צַר וְתוֹכֵחָה / בֵּינִי וּבֵין יִשְׁעוֹ בְּמַסְגֵּר וּמַנְעוּלִים.</p>
</blockquote>

<blockquote>
<p>כַּמָּה הֲנִיעוֹתָ בְחֵילָךְ וְהוֹרַדְתָּ / שָׁרִים וְגִבּוֹרִים בְּלָחֶם מְגֻדָּלִים,</p>
</blockquote>

<blockquote>
<p>רָצוּ לְלָכְדֵנִי בְחֵמָה וְחֹזֶק יָד – / אָכֵן הֲשִׁיבוֹתָם בְּבוּשָׁה מְחֻלָּלִים.</p>
</blockquote>

<blockquote>
<p>גַּם בֶּאֱמֹר אַחַי בְּחָלְיִי: אֲהָהּ, כִּי זֶה / חָשׁוּב כְּמֵתִים לֹא יְחֻשַּׁב בְּתוֹךְ חוֹלִים!</p>
</blockquote>

<blockquote>
<p>חַסְתָּ וְצִוִּיתָ לְהַצִּיל יְחִידָתִי / מִכָּל חֳלִי הֻפְלָא בְצִירִים וּבַחְבָלִים.</p>
</blockquote>

<blockquote>
<p>שָׁנָה – תְּכַתֵּת אֶת מְשַׂנְאַי, וְאַחֶרֶת – / תַּצִּיל יְדִידָך מֵחֳלָאִים וּמֵחִילִים,</p>
</blockquote>

<blockquote>
<p>וּבְעֵת יְקוֹשׁוּן לִי שְׁתֵּיהֶן בְּעוֹד שָׁנָה – / תָּקִים פְּעָמַי עַל דְּרָכִים מְסֻקָּלִים.</p>
</blockquote>

<blockquote>
<p>נִקְווּ פְלִשְׁתִּים וַעֲרָבִים וְהִקִּיפוּ / עָלַי לְהִלָּחֵם בְּסוּסִים וּבַחְיָלִים,</p>
</blockquote>

<blockquote>
<p>חָשְׁבוּ וְאָמְרוּ: אֵין תְּקוּמָה לְגִרְגָּשִׁים / לִפְנֵי מְדָנִים וֶאֱמוֹרִים וְנִבְדָּלִים!</p>
</blockquote>

<blockquote>
<p>תָּעוּ בְחֶשְׁבּוֹנָם, לְמַעַן כְּתָבַנִי / אֵל חַי בְּסוֹד אִישִׁים גְּאוּלִים וְנִצָּלִים!</p>
</blockquote>

<blockquote>
<p>אֵלֶּה בְרֶכֶב אוֹ בְסוּסִים – וְהוּא יַעַשׂ / לִי כַּעֲשׂוֹתוֹ לַחֲסִידִים וְלִגְדוֹלִים!</p>
</blockquote>

<blockquote>
<p>בָּאוּ בְשִׂמְחָתָם, כְּנוֹצְחִים בְּיוֹם חַלֵּק / שָׁלָל, אֲבָל שָׁבוּ עֲצֵבִים, מְחֻבָּלִים;</p>
</blockquote>

<blockquote>
<p>חָנוּ חֲצִי הַיּוֹם בְּטוּחִים בְּכֹחָם, אַךְ / נָסְעוּ חֲצִי לַיִל נְגוּפִים וְנִכְשָׁלִים;</p>
</blockquote>

<blockquote>
<p>יָצְאוּ בְדֶרֶךְ חַד שְׁלֵמִים, וְנָסוּ עַל / שִׁבְעָה דְרָכִים נֶהֱלָמִים, מְחֻלָּלִים;</p>
</blockquote>

<blockquote>
<p>עָלוּ לְאוֹר הַיּוֹם, כְּגִבּוֹר, בְּמַסְלוּלִים, / פָּנוּ בְעֶרֶב יוֹם, כְּגַנָּב, בְּמִשְׁעוֹלִים,</p>
</blockquote>

<blockquote>
<p>הָלְכוּ בְחֶרְפָּתָם וְנָשׂוּ כְלִמָּתָם, / הָיוּ בְּפִי אִישִׁים לְחִידוֹת וְלִמְשָׁלִים.</p>
</blockquote>

<blockquote>
<p>שַׁבְתִּי בְלֵב עָלֵץ, וְאוּלָם פְּקָדַנִי / צוּרִי בְתַחְלוּאִים בְּטוֹבָה מְסֻבָּלִים,</p>
</blockquote>

<blockquote>
<p>אֵחַם, בְּעֵת בּוֹאָם, כְּתַנּוּר בְּגֶחָלִים, / אֶשְׁטֹף, בְּעֵת שׁוּבָם, כְּנָהָר וְכִנְחָלִים,</p>
</blockquote>

<blockquote>
<p>וּכְמוֹ אֲרִי שִׁמְשׁוֹן אֲנִי עַז, וְדַם גּוּפִי / מָתוֹק, וְתַחְלוּאַי בְּדָמִי מְכֻלְכָּלִים,</p>
</blockquote>

<blockquote>
<p>מֵעֵת לְעֵת בָּאִים, כְּכָרוֹז אֲשֶׁר בָּא אֶל / שָׁעוֹת מְזֻמָּנוֹת וְעִתִּים מְשֻׁקָּלִים.</p>
</blockquote>

<blockquote>
<p>אֶצְרַח בְּרַעַד, אַחֲרָיו אֵשׁ, וְאַחְרֵיהֶם / זֵעָה, בְּמֵימֶיהָ עֲצָמַי מְטֻבָּלִים,</p>
</blockquote>

<blockquote>
<p>כָּעָב אֲשֶׁר מַרְעִים וּבוֹרֵק, וְסוֹף דָּבָר / מֵימָיו עֲלֵי אֶרֶץ נְטוּפִים וְנִזָּלִים,</p>
</blockquote>

<blockquote>
<p>אֵשֵׁב – וְאֶשָּׁעֵן כְּזָקֵן, וְעֵת מִשְׁכָּב – / אֶשֹּׁם וְאֶתְנוֹדֵד בְּעֶרֶשׂ כְּתַעְלוּלִים,</p>
</blockquote>

<blockquote>
<p>כּוֹשֵׁל בְּעֵת קִימָה, מְתָאֵב אֱלֵי נוּמָה, / צָמֵא אֱלֵי מַיִם, מְתָעֵב לְאֹכָלִים.</p>
</blockquote>

<blockquote>
<p>כַּמָּה סְבִיבַי מִקְּרוֹבִים, כְּאֵבֵי לֵב / עָלַי, לְעֵת מַרְפֵּא מְצַפִּים וּמוֹחִילִים,</p>
</blockquote>

<blockquote>
<p>שָׁטִים לְעֵת עֵרֵב וּבֹקֶר בְּכָל רוֹפֵא / אֻמָּן, וְכָל שִׁקּוּי מְבִיאִים וּמוֹבִילִים</p>
</blockquote>

<blockquote>
<p>שָׁבִים אֱלֵי צוּרָם בְּסֵתֶר וּמַפִּילִים / שֶׁוַע, וּבִגְדֵיהֶם בְּדָמִים מְגוֹלָלִים.</p>
</blockquote>

<blockquote>
<p>רָאוּ, בְּהֵאָרֵךְ יְמֵי מַחֲלָה, כִּי לֹא / עָלְתָה אֲרוּכָה לִי, וְאָמְרוּ מְבֹהָלִים:</p>
</blockquote>

<blockquote>
<p>הַאֵין תְּעָלָה לוֹ – וְהוּא יֵשְׁתְּ תָּמִיד כָּל / סַמִּים, לְתַחְלוּאִים מְרַפִּים וּמוֹעִילִים!</p>
</blockquote>

<blockquote>
<p>הַאֵין בְּכָל אֵלֶּה, אֲשֶׁר יִשְׁפְּכוּ שִׂיחָם / בַּעְדוֹ, אֲשֶׁר שִׂיחָיו בְּשַׁחַק מְקֻבָּלִים?</p>
</blockquote>

<blockquote>
<p>עָבְרוּ עֲלֵי נַפְשִׁי שְׁלֹשָׁה יְרָחִים, עַד / הָיוּ כְמוֹ אַיִן יְצוּרַי, וְכִצְלָלִים,</p>
</blockquote>

<blockquote>
<p>שָׁלְמוּ – וְשָׁלַח לִי רְפוּאָה, כְּמוֹ מָטָר / שָׁלַח בְּהֵעָצֵר שְׁחָקִים, וְכִטְלָלִים.</p>
</blockquote>

<blockquote>
<p>יֵשׁ בָּם בְּרָכָה, כִּי יְמָרֵק אֱלֹהִים בָּם / חוֹבִים, אֲבָל אִישִׁים קְרָאוּם מְקֻלָּלִים.</p>
</blockquote>

<blockquote>
<p>אַחְבִּיר לְאֵל, גָּמַל כְּחַסְדּוֹ וְרַב טוּבוֹ / עָלַי, וְלֹא גָמַל כְּמַעְלִי וּמַעְלָלִים,</p>
</blockquote>

<blockquote>
<p>שֶׁבַח, כְּיַיִן לַזְּקֵנִים דְּבָרָיו, אוֹ / שֶׁמֶן לְחָתָן, אוֹ כְחָלָב לְעוֹלָלִים:</p>
</blockquote>

<blockquote>
<p>אֵלַי, נְקַלּוֹתִי וְשַׁחְתִּי, וְכֵן אָנִי / בֶּן שָׁח וּמוּשָׁחִים וְשָׁפָל וּמָשְׁפָּלִים,</p>
</blockquote>

<blockquote>
<p>מִכֹּל אֲשֶׁר תִּפְעַל לְעֶבֶד, אֲשֶׁר פֹּעַל / יָדָיו מְעֻוָּת, וַאֲמָרָיו מְעֻקָּלִים,</p>
</blockquote>

<blockquote>
<p>מַה זֶּה אֲדַבֵּר עוֹד וְאֹמַר – וְהוּא עָשָׂה / טוֹבָה וְלֹא הֵשִׁיב, כְּרִשְׁעָם, לְנִפְתָּלִים.</p>
</blockquote>

<blockquote>
<p>הִנֵּה לְךָ אֶרֶץ, וְיֵשׁ בָּה אֲשֶׁר יִבְזֶה / דָּתָךְ וְיִסְגֹּד לֶאֱלִילִים וְלִפְסִילִים,</p>
</blockquote>

<blockquote>
<p>תּוּכַל לְצַוּוֹתָהּ – וְתִפְתַּח, כְּיוֹם קֹרַח, / פִּיהָ וְתִבְלָעֵם כְּמֵתִים וְכִנְפָלִים.</p>
</blockquote>

<blockquote>
<p>אִם תַּאֲרִיךְ אַפְּךָ לְזָרִים – הֲתִקְצֹף עַל / זֵדִים אֲשֶׁר צָצוּ בְעַמָּךְ, וְעַוָּלִים?</p>
</blockquote>

<blockquote>
<p>אִם תַּעֲמִידֵנִי בְמִשְׁפָּט – צְדָקָה אֵין / עִמִּי, וְאַתְּ צַדִּיק בְּדָבָר וּמִפְעָלִים.</p>
</blockquote>

<blockquote>
<p>אוֹ אִם תְּחַפֵּש אֶת חֲטָאַי – תְּהִי מוֹצֵא / רָעוֹת כְּנִטְפֵי יָם וְכַחוֹל וְכִכְסִילִים.</p>
</blockquote>

<blockquote>
<p>אִם בָּם אֱהִי נִכְשָׁל לְמָחָר – אֲנִי שַׂמְתִּים, / אֶמֶשׁ וְהַיּוֹם, לִי לְמוֹקֵשׁ וּמִכְשׁוֹלִים.</p>
</blockquote>

<blockquote>
<p>אִם תַּעֲבִירֵם – כֵּן שְׁמָךְ: מַעֲבִיר חַטַּאת / רָעִים, וְחוֹמֵל עַל סְכָלִים וּמַשְׂכִּילִים</p>
</blockquote>

<blockquote>
<p>אִם אֶעֱשֶׂה עָוֶל בְּבֵיתִי, וְכַמִּשְׁפָּט / אַעַשׂ בְּשִׁבְתִּי חוּץ בְּנָתִיב וּבִשְׁבִילִים –</p>
</blockquote>

<blockquote>
<p>אֶהִי כְאִישִׁים רוֹחֲצִים אֶת פְּנֵי גִלְדָּם / מִחוּץ, וּמִבַּיִת – לְבָבוֹת מְגֹאָלִים.</p>
</blockquote>

<blockquote>
<p>אֶדְרשׁ רְצוֹן הָאֵל בְּלִבִּי וּבִלְשׁוֹנִי, / אָכִין פְעֻלָּתִי בְסֵתֶר וּמַקְהֵלִים.</p>
</blockquote>

<blockquote>
<p>אֶתֵּן בְּנֵי אֵלִים לְמֶלֶךְ, אֲשֶׁר אֵין לוֹ / עֵרֶךְ וְדוֹמֶה בֶּאֱלֹהִים וּבָאֵלִים,</p>
</blockquote>

<blockquote>
<p>לֹא אֶהֱיֶה חָבֵר לְעַוָּל, וְלֹא אָשׁוּב / לָעַד לְכִסְלָה כַּעֲוִילִים וְכִכְסִילִים,</p>
</blockquote>

<blockquote>
<p>לֹא אֶעֱמֹד בִּנְתִיב נְסוֹגִים, וְלֹא אֵלֵּךְ / עִם רַע, וְלֹא אֵשֵׁב לְהָלִיץ כְּנוֹאָלִים,</p>
</blockquote>

<blockquote>
<p>כִּי יוֹם לְאֵל מוּכָן לְמִשְׁפָּט, וּבוֹ יַעַל / כָּל מַעֲשֶׂה אִם טוֹב וְאִם רָע בְּמִשְׁקָלִים!</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2616">https://benyehuda.org/read/2616</a></div></body></html>