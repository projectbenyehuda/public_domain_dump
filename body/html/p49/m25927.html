<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רכב. [אשר נטה]</title>
	<meta name="author" content="שמואל הנגיד"/>
</head>
<body>

<blockquote>
<br />
</blockquote>

<blockquote>
<p>אֲשֶׁר נָטָה שְׁחָקִים / עֲלֵי אַרְצוֹ כְּקֻבָּה</p>

<p>וְשָׁת שִׁכְנוֹ בְּחַשְׁמַל / וּבֵינוֹת אֵשׁ וְלַבָּה</p>

<p>וְאֵימָה לוֹ חֲתֻלָּה / וְאֵין יוֹצֵא וְאֵין בָּא —</p>

<p>סְלַח פֶּשַׁע וְהַרְחֵק / מְלִיצֵי חֵטְא וְדִבָּה,</p>

<br />
</blockquote>

<blockquote>
<p>אֵל נַעֲרָץ בְּסוֹד קְדוֹשִׁים רַבָּה!</p>

<br />
</blockquote>

<blockquote>
<p>אֱלֹהַי, עָב לְבוּשָׁךְ / וְעָנָן וְעֲרָפֶל,</p>

<p>וְהַנֹּגַהּ יְגוּרָךְ / וְתֵדַע מַה בְּאֹפֶל,</p>

<p>וְאַתְּ בּוֹרֵא מְתוּקִים / וְכָל מָרוֹר וְתָפֵל,</p>

<p>וְכָל שֹׁרֶשׁ וְעָנָף / וְכָל עִקָּר וְטָפֵל,</p>

<p>וְלָךְ שַׁחוּ גְבֹהִים / וְכָל נִשָּׂא וְשָׁפֵל,</p>

<p>וְאִם אֹמַר וְאַגְדִּיל — / לְךָ יֶתֶר וְכֶפֶל!</p>

<p>וְאֵיךְ תִּפְקֹד חֲטָאִים / עֲלֵי תוֹלָע וְנֶפֶל?</p>

<p>זְרֵה חֶטְאוֹ כְּמוֹ מֹץ, / כְּעָשָׁן מֵאֲרֻבָּה!</p>

<br />
</blockquote>

<blockquote>
<p>אֵל נַעֲרָץ בְּסוֹד קְדוֹשִׁים רַבָּה!</p>

<br />
</blockquote>

<blockquote>
<p>אֲשֶׁר כָּל הָעֲפָרִים / וְטִיט חוּצוֹת בְּחֹמֶר,</p>

<p>וּמַד שַׂחַק בְּזֶרֶת / וְהַמַּיִם בְּעֹמֶר,</p>

<p>וְשָׂת גֶּלֶד שְׂחָקִים / בְּכוֹכָבָיו כְּנָמֵר</p>

<p>וְהוּא מוֹלִיד וּמֵמִית / וְאֵין מַמְרֶה וּמֵמֵר,</p>

<p>וְכֹל יִפֹּל בְּרִשְׁתוֹ / כְּתוֹא מִכְמָר וְזֶמֶר,</p>

<p>וְכָל נִבְרָא כְּמוֹ צֹאן / וְהוּא נוֹצֵר וְשׁוֹמֵר,</p>

<p>וְלָנוּ שָוְא וְכָזָב / וְהוּא אוֹמֵר וְגוֹמֵר,</p>

<p>וְנֹגַהּ לוֹ יְסוֹבֵב / וְרוּחַ, כֹּל תְּסַמֵּר,</p>

<p>וְאוֹר יָרֹק וְשָׁחֹר, / וְאוֹר לָבָן כְּצֶמֶר,</p>

<p>וְאֵשׁ תִּבְעַר בְּתוֹךְ אֵשׁ, / וְאשׁ כָּל אֵשׁ מְכַבָּה,</p>

<br />
</blockquote>

<blockquote>
<p>אֵל נַעֲרָץ בְּסוֹד קְדוֹשִׁים רַבָּה!</p>

<br />
</blockquote>

<blockquote>
<p>לְךָ שָׁעוּ שְׂרָפִים / וּמַלְאָכִים צְפוּפִים</p>

<p>וּמִפַּחְדָּךְ יְבוֹאוּן / בְּתוֹךְ חוֹרִים וְכֵפִים</p>

<p>וְכוֹכָבִים מְאוֹרָם / בְּחֹשֶׁךְ מַחֲלִיפִים</p>

<p>וְאַתְּ מַמְלִיךְ מְלָכִים / וְנוֹתֵן חֵן לְיָפִים</p>

<p>וּמִזַּעְמָךְ אֲבֵדִים, / כְּרֶגַע נֶאֱסָפִים</p>

<p>וְאַתְּ תַּעְטִיף קְשׁוּרִים, / וְאַתְּ תִּקְשֹׁר עֲטוּפִים,</p>

<p>וְאַתְּ גּוֹמֵל חֲסָדִים / לְמֵאוֹת וַאֲלָפִים —</p>

<p>גְּמֹל טוֹב עַל סְגֻלָּה, / וְאִם מֵחֵטְא עֲקֻבָּה,</p>
</blockquote>

<blockquote>
<br />
</blockquote>

<blockquote>
<p>אֵל נַעֲרָץ בְּסוֹד קְדוֹשִׁים רַבָּה!</p>

<br />
</blockquote>

<blockquote>
<p>לְךָ רָפוּ שְׂחָקִים / אֲשֶׁר כִּרְאִי חֲזָקִים</p>

<p>וְלָךְ שַׂחוּ נְפִילִים / וְשָׁפֵל רוּם עֲנָקִים</p>

<p>וְכֹל יֹאמַר וְיַחְלִיף — / וְאַתְּ גּוֹזֵר וּמֵקִים,</p>

<p>וְאַתְּ מַבִּיט לְאֶרֶץ / וְתִרְעַד מִן מְצוּקִים,</p>

<p>וְיִגָּלוּ יְסוֹדוֹת / וְיֵרָאוּ אֲפִיקִים,</p>

<p>וּמִמָּךְ קוֹל רְעָמִים / וְמִשְׁלוֹח בְּרָקִים</p>

<p>וְשַׂמְתָּ חֹק וּמִשְׁפָּט / בְּלִבֵּנוּ חֲקוּקִים</p>

<p>וְהִסְכַּלְנוּ עֲשׂוֹ בָם / כְּמוֹ לֵצִים וְרֵיקִים.</p>

<p>נְתֹק פֶּשַׁע וְעָווֹן / לְגוּפֵנוּ דְבֵקִים,</p>

<p>וְאִם רַב הֶעֱוִינוּ — / סְלִיחָתָךְ מְרֻבָּה,</p>

<br />
</blockquote>

<blockquote>
<p>אֵל נַעֲרָץ בְּסוֹד קְדוֹשִׁים רַבָּה!</p>

<br />
</blockquote>

<blockquote>
<p>אֲשֶׁר יַשְׁלִיךְ קְרָחָיו / כְּלֶחֶם רַךְ וּפָתוּת</p>

<p>וְקוֹרֵעַ חֲזִיזָיו / כְּמוֹ בֶגֶד שְׁחִיתוּת —</p>

<p>שְׁלַח כָּבוֹד לְחָרִד / וְלַפִּיד בּוּז לְעַשְׁתּוּת</p>

<p>וְהַלְבֵּן חֵטְא מְאָדָּם / כְּשָׁנִי אוֹ כְּמוֹ תוּת</p>

<p>וְאַל תִּמְכֹּר עֲדָתָךְ / לְזָרִים לַצְּמִיתוּת</p>

<p>וְהַעַל נָא אֲרוּכָה / לְעַם נִדְכֶּה וְכָתוּת</p>

<p>וְלִשְׁכוּלָה גְרוּשָׁה / בְּלִי סֵפֶר כְּרִיתוּת —</p>

<p>תְּאָרְשָׂה בֶּאֱמוּנָה / וְתִכְתֹּב לָהּ כְּתֻבָּה,</p>

<br />
</blockquote>

<blockquote>
<p>אֵל נַעֲרָץ בְּסוֹד קְדוֹשִׁים רַבָּה!</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25927">https://benyehuda.org/read/25927</a></div></body></html>