<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לִקְרַאת פְּנֵי שַׁבָּת אָשִׂישׂ וְאָגִילָה</title>
	<meta name="author" content="זכריה אלצ'אהרי"/>
</head>
<body>

<blockquote>
<br />
</blockquote>

<blockquote>
<p>לִקְרַאת פְּנֵי שַׁבָּת / אָשִׂישׂ וְאָגִילָה</p>

<p>אֶתְעַלְּסָה כִּמְשׂוֹשׂ / חָתָן עֲלֵי כַּלָּה</p>

<br />
</blockquote>

<blockquote>
<p>זִיו הוֹד מְאוֹר פָּנַי / שֵׁשֶׁת יְמֵי הַחוֹל</p>

<p>יוּעָם וְרַעְיוֹנַי / נַפְשִׁי בְּטוֹב תִּבְחֹל</p>

<p>חֶבֶל הֲמוֹן מוֹנַי / מִתְקוֹמְמִים לִזְחֹל</p>

<p>אָשִׁיב לְמוּל עֵינַי / דָּת הָאֱמֶת לִנְחֹל</p>

<p>אֶתְבּוֹנְנָה סִבַּת / פִּלְאֵי אֲדוֹן מַעְלָה</p>

<p>הַסּוֹד בְּלֵב אֶכְמֹס / לַשֵּׁם וְלִתְהִלָּה</p>

<br />

<p>כָּלוּ יְגוֹנוֹתַי / יוֹם בּוֹא מְנוּחָתִי</p>

<p>עֹצֶם פְּלִיאוֹתַי / מִשְׁנֶה אֲרוּחָתִי</p>

<p>אֶפְתַּח צְרוֹרוֹתַי / לִכְבוֹד סְעוֹדָתִי</p>

<p>אֵיטִיב זְמִירוֹתַי / שִׁיר עַל נְגִינָתִי</p>

<p>כּוֹסוֹת כְּעֵין לַבַּת / יִדְמוּ וְלִסְגֻלָּה</p>

<p>שֻׁלְחָן יֳפִי לִפְרֹשׂ / אָלוּן בְּתוֹךְ כִּילָה</p>

<br />

<p>רֶכֶב אֱלֹהִים חַי / רִבְבוֹת וְלַאֲלָפִים</p>

<p>שׁוֹמְעִים לְקוֹל שִׂיחַי / הֵם עַד כְּרוּב עָפִים</p>

<p>תּוֹךְ מִקְהֲלוֹת אַחַי / אֶהְגֶּה וְהֵם צוֹפִים</p>

<p>סוֹדוֹת לְבֶן יוֹחַאי / בַּחֵךְ דְּבַשׁ צוּפִים</p>

<p>גַּם אֶמְצְאָה קִרְבַת / שַׁדַּי בְּכָל מִלָּה</p>

<p>אֶשְׁתַּעְשְׁעָה לִנְסֹס / בָּהֶם וְאוֹחִילָה.</p>

<br />
</blockquote>

<blockquote>
<p>יוֹשֵׁב עֲלֵי עָב קַל / שִׂכְלוֹ מְאֹד בַּפַּשׁ</p>

<p>סוֹד מַחֲצִית שֶׁקֶל / חִבַּר לְכָל נֶפֶשׁ</p>

<p>חֶצְיָהּ וְגַם סִקַּל / מִטִּיט וּמֵרֶפֶשׁ</p>

<p>דַּרְכָּהּ וְלֹא עִקַּל / עַד תִּמְצְאָה נֹפֶשׁ</p>

<p>תִּדְחֶה לְכָל דִּבַּת / עַמִּים וְתַשְׁפִּילָה</p>

<p>רוּחָם וְגַם תִּרְמֹס / נֵצַח וְעַד סֶלָה</p>

<br />

<p>הִנֵּה שְׁתֵּי תֵּיבוֹת / אַקְדִּים לְוַיְכֻלּוּ</p>

<p>אֵל חַי רְצֵה נִדְבוֹת / מִפִּי וְלֹא יִכְלוּ</p>

<p>עוֹד מִמְּצוֹא אֶשְׁבֹּת / בַּלֵּב וְאִם יַעְלוּ</p>

<p>וּזְכֹר זְכוּת אָבוֹת / קֶדֶם יְמֵי חִילּוּ</p>

<p>גָּלוּת לְאוּם רַבַּת / יֵשׁ קֵץ לְכָל תִּכְלָה</p>

<p>מִיּוֹם לְיוֹם תַּעֲמֹס / רַחֵם וְלֹא תִכְלָא.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/29172">https://benyehuda.org/read/29172</a></div></body></html>