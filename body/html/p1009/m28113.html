<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶרְאֶה שְׂרִיגֵי הַזְּמָן</title>
	<meta name="author" content="זכריה אלצ'אהרי"/>
</head>
<body>

<p>השיר מעוצב בתבנית הקצידה הערבית: פתיחה – בריאה וטבע; גוף השיר – גאולה; חתימה – תהילה וידידות.</p>

<blockquote>
<br />
</blockquote>

<blockquote>
<p>אֶרְאֶה שְׂרִיגֵי הַזְּמָן צוֹמְחִים / אַבִּיט עֲצֵי עֶדְנוֹ וְהֵם פּוֹרְחִים</p>

<p>אַשְׁקִיף בְּאֶשְׁנַבִּי בְּחוּשׁ שִׂכְלִי / אֶפְנֶה לְכוֹכָבָיו וְהֵם זוֹרְחִים</p>

<p>רוּחַ תְּרַחֵף עַל עֲרוּגוֹתָיו / מִמָּר דְּרוֹר עוֹבֵר מְרֻקָּחִים</p>

<p>הֵצִיץ וּפָרַח כָּל פְּנֵי תֵבֵל / הִבְשִׁיל פְּרִי רִמּוֹן וְתַפּוּחִים</p>

<p>חָנְטוּ פְרִי טוֹב כָּל עֲצֵי יַעַר / עַרְמוֹן וְעֵץ אֶרֶז וְהַשִּׂיחִים</p>

<p>וָאֶשְׁאֲלָה אֵיכָה לְכָל מַשְׂכִּיל / גַּם עַל נְתִיבוֹת עוֹבְרֵי אֳרָחִים</p>

<p>לֹא נִרְאֲתָה כָזֹאת לְעוֹלָמִים / מִדֵּי זְמָן שָׁנִים וְלִירָחִים</p>

<p>כִּי הָאֲדָמָה טָמְנָה טוּבָהּ / עַד בּוֹא מְבַשֵּׂר טוֹב לְנִדָּחִים</p>

<p>וַיֹּאמְרוּ לִי בֶּאֱמֶת כִּי קָם / הַיּוֹם מְבַשֵּׂר טוֹב לְנֶאֱנָחִים</p>

<p>הַעוֹרְקִים צִיָּה יְבֻשָּׂרוּ / עַל אִישׁ אֱמוּנוֹת יִהֲיוּ בוֹטְחִים</p>

<p>עוּרוּ יְשֵׁנֵי לֵב וְאַל תִּרְהוּ / הִתְעַתְּדוּ נָא לֶאֱמֶת נָחִים</p>

<p>קַמְתִּי כְשָׁמְעִי לֶאֱסֹף כַּיּוֹם / בֵּיצִים עֲזוּבוֹת לַהֲמוֹן דּוֹלְחִים</p>

<p>אַשְׁרֵי לְמִי יִחְיֶה בְּשׂוּמוֹ אֵל / תַּמּוּ עֲוֹנוֹתָיו וְנִסְלָחִים</p>

<p>אַל גִּיל בְּנֵי אָמָה וְרַב לָכֶם / חוֹזִים לְמַשְׂאוֹת שָׁוְא וּמַדּוּחִים</p>

<p>הָרִים שְׂאוּ שָׁלוֹם לְשׁוֹכְנֵיכֶם / הָעָם אֲשֶׁר הֵם בֶּאֱמֶת אַחִים</p>

<p>הָעָם אֲשֶׁר גָּלוּ בְסוֹד יָמִין / הֵמָּה לְקֵץ יָמִין מְשֻׁלָּחִים</p>
</blockquote>

<blockquote>
<p>בִּשְׁנַת הֲתַ״ח שַׁלְוָה וְאֵל שַׁדַּי / נִתַּק לְכָל סוּגַר וְלַחַחִים</p>
</blockquote>

<blockquote>
<p>נִתַּק לְמוֹסֵרוֹת בְּנֵי אָמָה / הַבּוֹגְדִים הַטּוֹמְנִים פַּחִים</p>

<p>וּצְאוּ לְבָתֵיכֶם מְלֵאִים טוֹב / וּשְׂאוּ לְעוֹלָלִים בְּטִפּוּחִים</p>

<p>כִּי יִשְׁמְעֵאלִים שָׁכְנוּ דוּמָה / הֵם מִמְּשׂוֹשׂ תֵּבֵל מְנֻסָּחִים</p>

<p>הַשּׁוֹמְרִים הֶבֶל וְשָׁוְא תָּמִיד / הֵמָּה כְּלָבִים בֶּאֱמֶת נוֹבְחִים</p>

<p>הָרוֹצְצִים דַּלִּים רְאוּ וּדְעוּ / כִּי שָׁוְא וְתָפֵל בֶּאֱמֶת טָחִים</p>

<p>הָעוֹשְׁקִים אֶבְיוֹן בְּכוּר עֹנִי / עַתָּה בְּעוֹלָמָם וּמַצְלִיחִים</p>

<p>בּוֹרֵא לְעוֹלָמִים עֲמֹד בַּדִּין / עַל גּוֹנְבֵי הַשֶּׂה וְגַם טוֹבְחִים</p>

<p>וִישַׁלְּמוּ נִשְׁיָם כְּמוֹ נַמְתָּ / אַרְבַּע כְּדִין תּוֹרָה וּמֻכְרָחִים</p>

<p>עַיִן פְּקַח הַבֵּט לְמַעֲשֵׂיהֶם / הַשּׁוֹכְבִים מִטּוֹת וּמֻסְרָחִים</p>

<p>עוּרָה נְקֹם נִקְמַת עֲבָדֶיךָ / כַּמָּה בְּיַד צָרִים מְנֻתָּחִים</p>

<p>הַקּוֹרְאִים קוּמוּ צְאוּ סוּרוּ / אוֹתָם בְּיַד מַשְׁחִית הֲלֹא נִדְחִים</p>

<p>הִתְבַּשְּׂרוּ עַם אֵל בְּמַפַּלְתָּם / פָּנִים יְהֵי לוּן כַּבְּדֹלָחִים</p>

<p>פָּנִים אֲשֶׁר קָדְרוּ וְהִחְשִׁיכוּ / עַתָּה יְהוּ זַכִּים וְגַם צַחִים</p>

<p>וּפְנֵי הֲמוֹן מוֹנַי אֲשֶׁר גָּבְרוּ / כָּעֵת יְהוּ כּוֹרְעִים וְגַם שׁוֹחִים</p>

<p>אַשְׁרֵי אֱנוֹשׁ יֵיטִיב לְמַעֲשֵׂהוּ / לִפְנֵי אֱלֹהִים חַי, כְּצֹאן מֵחִים</p>

<p>אַל יֹאמְרוּ רֵעַי שְׁכַחְתָּנוּ / הֵמָּה בְּתוֹךְ לִבִּי מְפֻתָּחִים</p>

<p>קֵץ מַעֲשַׂי רֵאשִׁית לְמַחֲשָׁבִי / הַדְרַת פְּנֵי הַדּוֹר נְזִיר אַחִים</p>

<p>הָרָב סְעַדְיָהוּ בְּנוֹ יוֹסֵף / יִהְיוּ כְמֹץ אוֹיְבָיו וְגַם נִמְחִים</p>

<p>גַּם לַאֲהוּב לִבִּי זְכַרְיָהוּ / אָדוֹן בְּנוֹ יוֹסֵף יְלוּד קָרְחִים</p>

<p>גַּם לַעֲדַת אֵל אֶכְרְעָה עַד כִּי / יִרְצוּ לְמַהְלָלִי כְּנִיחוֹחִים</p>

<p>וּדְעוּ אֲדוֹנַי כִּי לְזֶה הַקֵּץ / סוֹדוֹת עֲמֻקִּים בֶּאֱמֶת צוֹרְחִים</p>

<p>נִכְתַּב בְּדָנִיאֵל בְּבֵאוּר טוֹב / אִם לֹא עֲוֹנוֹת יִהֲיוּ מוֹחִים</p>

<p>לָכֵן וּמִי אָנִי אֲאַלְּפְכֶם / כָּל הַלְּשׁוֹנוֹת נִבְרְאוּ לַחִים</p>

<p>אֵל חַי לְיִשְׁעֵנוּ וְאִם אֵלֶּה / קָמִים בְּמוֹ רֶכֶב וּבִרְמָחִים</p>

<p>נִדְגֹל בְּשֵׁם אַדִּיר אֲשֶׁר צִוָּה / אֶרֶץ וְשָׁמַיִם וְנִמְתָּחִים</p>

<p>אַשְׁרַי וְאַחְלַי גַּם וּמִי יִתֵּן / אֶרְאֶה שְׂרִיגֵי הַזְּמָן צוֹמְחִים.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28113">https://benyehuda.org/read/28113</a></div></body></html>