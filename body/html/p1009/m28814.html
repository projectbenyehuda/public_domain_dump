<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲשֶׁר שָׁת מַרְכְּבוֹתָיו עַל עֲנָנִים</title>
	<meta name="author" content="זכריה אלצ'אהרי"/>
</head>
<body>

<blockquote>
<br />
</blockquote>

<blockquote>
<p>אֲשֶׁר שָׁת מַרְכְּבוֹתָיו עַל עֲנָנִים / וְאֶרֶץ הֶעֱמִיד בִּבְלִי אֲדָנִים</p>

<p>בְּחָרוּךָ אֲבוֹת עוֹלָם לְאָדוֹן / וּבַעֲבוּרָם פְּתַח מַסְגֵּר בְּחוּנִים</p>

<p>גְּאוֹנָם שַׁח וְשָׁפְלוּ עַד לְעָפָר / לְךָ צָעֲקוּ עֲדֵי חָרוּ גְּרוֹנִים</p>

<p>דְּאָגוֹתָם בְּכָל עוֹנָה וְרֶגַע / לְמִיּוֹם עָבְרוּ אֹרְחוֹת דְּדָנִים</p>

<p>הֲמוֹן קֵדָר אֲשֶׁר הִקְדִּיר פְּנֵיהֶם / וְלֹא נָשָׂא פְּנֵי בָנִים הֲגוּנִים</p>

<p>וְעוֹד הָאָח אֲשֶׁר נוּלָּד לְצָרָה / וְעֶבְרָתוֹ לְרֹב יָמִים וְשָׁנִים</p>

<p>זְדוֹן לִבּוֹ בְּתוֹלֶדֶת נְזִידוֹ / וְאָרַח הוּא לְחֶבְרַת הַזְּדוֹנִים</p>

<p>חֲמוּשִׁים עַל בְּנֵי תוֹרָה וְדָתָם / בְּקִנְאָתָם הֲלֹא מָלְאוּ חֲרוֹנִים</p>

<p>טְמֵאֵי לֵב וְנֶפֶשׁ עִם גְּוִיָּה / וּמַרְבִּיתָם בְּמִרְמוֹתָם טְעוּנִים</p>

<p>יְמִינָם הִיא יְמִין שֶׁקֶר בְּפִיהֶם / וְעָרְמוֹתָם חֲדָשִׁים גַּם יְשָׁנִים</p>

<p>כְּבוֹדָם בּוּז וְרֹב זָדוֹן וְקָלוֹן / וְנַפְשׁוֹתָם בְּקִרְבּוֹתָם צְפוּנִים</p>

<p>לְשׁוֹנָם יַחֲלִיקוּן מַחֲמָאוֹת / וְנֶהְדָּרִים בְּבִגְדֵיהֶם לְבָנִים</p>

<p>מְשֹׁךְ חַסְדָּךְ לְיוֹדְעֶיךָ בְּחֶמְלָה / וְהַשְׁבֵּת צָר מְשַׁלֵּחַ מְדָנִים</p>

<p>נְתָנַנִי בְרֹאשׁ צוּרִים וְאִבַּד / לְמַחְמַדֵּי חֲכָמַי עִם נְבוֹנִים</p>

<p>סְגוֹר פִּיהוּ וְלֹא יָעִיר חֲמָתוֹ / עֲלֵי בִנְךָ וְלֹא יָבוֹא סְגָנִים</p>

<p>עֲמֹד לִימִין סְגֻלָּתָךְ כְּקֶדֶם / וְחַטָּאתָם כְּבֹשׁ וּמְחֵה עֲווֹנִים</p>

<p>פְּדֵנִי נָא כְּאָז מִבֵּית עֲבָדִים / וְאֶהְגֶּה עוֹד יְקָרָה מִפְּנִינִים</p>

<p>צְמֵאִים לָךְ לְעֶזְרַת עָם כְּמֵהִים / וְלֹא יִהְיוּ בְּצִדֵּינוּ צְנִינִים</p>

<p>קְרָא לָהֶם לְאַרְבַּע הַקְּצָווֹת / וְהֵם יַעְנוּ גְּדוֹלִים עִם קְטַנִּים</p>

<p>רְפָא שִׁבְרָם בְּנִטְעֵי שַׁעֲשׁוּעִים / שְׁתוּלִים בָּם וְיִהְיוּ רַעֲנַנִּים</p>

<p>שְׁנוֹתֵינוּ קְצָרוֹת נֶעֱצָרוֹת / וְהֵם שִׁבְעִים וּבִגְבוּרוֹת שְׁמֹנִים</p>

<p>תְּנִיחֵנוּ וְתַנְחֵנוּ בְצֶדֶק / וְרוּחַ חֵן לְדַבֵּר תַּחֲנוּנִים</p>

<p>אֲדוֹן עוֹלָם וּמֵבִין תַּעֲלוּמוֹת / רְצֵה שִׂיחַי וְאִם הֵם אַחֲרוֹנִים</p>

<p>בְּחַסְדֶּךָ פְּנֵה אֶל מַעֲנֵה פִי / וְנִשְׁמָתִי תְּצַו לִרְעוֹת בְּגַנִּים</p>

<p>נְגִינָתִי לְךָ תֶּעְרַב וְתִזְכֹּר / בְּיוֹם שֵׂאתִי חֳלָיִים נֶאֱמָנִים</p>

<p>רְאֵה יוֹם רָחֲקוּ דּוֹדַי וְרֵעַי / וְנֶעְדָּרוּ אֲהוּבִים רַחֲמָנִים</p>

<p>בְּנָשְׂאִי אֶל דְּבִיר קָדְשָׁךְ לְיָדִי / וְהֶעְלִיתָ אֲרוּכָתִי בְאוֹנִים</p>

<p>נְפוּגוֹתִי וְנִדְכֵּיתִי כְהַיּוֹם / וְהָאוֹהֵב פְּצָעָיו נֶאֱמָנִים</p>

<p>חֲמֹל עַל בֵּן בְּכוֹר שָׁפָל וְנִבְזֶה / בְּגָלוּתוֹ וּמַכְעִיסָיו חֲתָנִים</p>

<p>לְךָ יִכְרַע שְׁחָרִים וַעֲרָבִים / מְיַחֵל רַחֲמֵי הָאָב לְבָנִים</p>

<p>קְרָא נָא טוֹב לְדַל שׁוֹאֵל בְּפִתְחָךְ / וּפָנָיו בוֹשׁ וְעָלָה קִמְּשׁוֹנִים</p>

<p>עֲנֵה שִׂיחַ מְנַצֵּחַ מְזַמֵּר / אֲשֶׁר שָׁת מַרְכְּבוֹתָיו עַל עֲנָנִים.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28814">https://benyehuda.org/read/28814</a></div></body></html>