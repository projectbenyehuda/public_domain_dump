<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שִׁיר־עֶרֶשׂ</title>
	<meta name="author" content="צבי אלעזר טלר"/>
</head>
<body>

<blockquote>
<p>לְעִבְרִיָּה עֲנִיָה בְיַשְׁנָה אֵת בְּנָהּ.</p>

<br />
</blockquote>

<blockquote>
<p>שְׁכַב בְּנִי, שְׁכַב בְּנִי יֶלֶד נָעִים,</p>

<p>עַל עֶרֶשׂ יַלְדוּתֶךָ;</p>

<p>אַל יְבַהֲלוּךָ חֲלוֹמוֹת רָעִים,</p>

<p>תִּישַׁן וְעָרְבָה שְׁנָתֶךָ.</p>

<br />
</blockquote>

<blockquote>
<p>מַה־זֶּה תִבְכֶּה וּתְשַׁוֵּעַ,</p>

<p>בֵּן יַקִּיר לִי אֶפְרָיִם?</p>

<p>אוּלַי אֵינְךָ עוֹד שָׂבֵעַ,</p>

<p>הֵא לְךָ חֲלַב שָׁדָיִם.</p>

<br />
</blockquote>

<blockquote>
<p>אָמְנָם בֶּן אֵם דַּלָּה אַתָּה,</p>

<p>אֻמְלָלָה עֲלֵי חָלֶד;</p>

<p>אוּלַי עַל זֶה תִבְכֶּה עָתָּה</p>

<p>תְּקַלֵּל יוֹם בּוֹ תִוָּלֶד?</p>

<br />
</blockquote>

<blockquote>
<p>אוֹ כְאֵב נִסְתָּר, כַּעַשׂ בַּלֵּב,</p>

<p>מְגִנַּת לֵב לֹא תוּכַל שְׂאֵת,</p>

<p>מִבְּלִי יְכֹלֶת סַפֵּר הַכְּאֵב,</p>

<p>תִּבְכֶּה וְלֹא תִינַק כָּל־עֵת.</p>

<br />
</blockquote>

<blockquote>
<p>הִנֵּה זֶה שָׁם בֵּן צוֹלֵחַ,</p>

<p>בְּרָב־כֹּל יָלִין שָׂבֵעַ;</p>

<p>הוּא כְלִיל יֹפִי שָׁם פוֹרֵחַ,</p>

<p>כָל־חֹסֶר לֹא יוֹדֵעַ.</p>

<br />
</blockquote>

<blockquote>
<p>עוֹטֶה הוֹד עַל עֶרֶשׂ בִיקָר,</p>

<p>וּמְשָׁרְתוֹת עוֹשׂוֹת רְצוֹנוֹ;</p>

<p>לָרָשׁ אֵין כֹּל רַק חָלָב צָר,</p>

<p>וְעִדִּים בְּעֶרֶשׂ־עֵץ מְעוֹנוֹ.</p>

<br />
</blockquote>

<blockquote>
<p>אוּלָם אַהֲבַת אֵם נֶאֱמֶנֶת,</p>

<p>לֹא עַל בֵּן זֶה חוֹפֶפֶת;</p>

<p>אָמָה זָרָה לוֹ אוֹמֶנֶת,</p>

<p>אַהֲבַת שָׁוְא לוֹ מַטֶּפֶת.</p>

<br />
</blockquote>

<blockquote>
<p>לֹא אִמּוֹ לוֹ שַׁד חוֹלֶצֶת,</p>

<p>לוֹ מֵינֶקֶת נָכְרִיָּה;</p>

<p>הִיא לָהּ אוֹתָהּ לְבֵן מְאַמֶּצֶת,</p>

<p>לוֹ אֵין אֵם רַחֲמָנִיָּה.</p>

<br />
</blockquote>

<blockquote>
<p>וּלְךָ בְנִי אֵין אֵם כּוֹזֶבֶת,</p>

<p>מִקְנַת כֶּסֶף נָכְרִיָּה,</p>

<p>אִמְךָ אוֹתְךָ לֹא עוֹזֶבֶת,</p>

<p>רַק עָלֶיךָ צוֹפִיָּה.</p>

<br />
</blockquote>

<blockquote>
<p>אֵם אוֹהֶבֶת וּמְפַנֶּקֶת,</p>

<p>תְּיַשְׁנְךָ עַל זְרוֹעוֹתֶיהָ;</p>

<p>בְּאַהֲבָה רַבָּה הִיא חוֹבֶקֶת,</p>

<p>אֵת יֶלֶד שַׁעֲשׁוּעֶּיהָ.</p>

<br />
</blockquote>

<blockquote>
<p>אֵם אוֹהֶבֶת אַהֲבַת תָּמִים,</p>

<p>תַּחֲלוֹץ לְךָ אֵת שָׁדֶיהָ;</p>

<p>אַחַת הִיא לְךָ כָל־הַיָּמִים,</p>

<p>לֹא תִתֵּן שְׁנָת לְעֵינֶיהָ.</p>

<br />
</blockquote>

<blockquote>
<p>מַה־זֶּה זֹהַר עֹשֶׁר אֵין קֵץ,</p>

<p>בָּרָק שָׁוְא כִּמְעוּף עָיִן?</p>

<p>צִפּוּי זָהָב עַל פֶּסֶל עֵץ,</p>

<p>וּבוֹ כָל־רוּחַ אָיִן.</p>

<br />
</blockquote>

<blockquote>
<p>סֵמֶל עַמְךָ אַתָּה בֵן תָּם,</p>

<p>גַּם לוֹ מִשְׁפַּט הַבְּכוֹרָה;</p>

<p>מָה חֵיל זָרִים וְאֵין אַהֲבָה שָׁם?</p>

<p>בְּצִיּוֹן אַהֲבַת אֵם טְהוֹרָה.</p>

<br />
</blockquote>

<blockquote>
<p>נִתְעִים הוֹלְכִים בְּחֶשְׁכַּת לָיִל,</p>

<p>אַחֲרֵי זֹהַר שַׁעֲשׁוּעִים;</p>

<p>אוֹמְרִים יָדָם תַּעֲשֶׂה חָיִל,</p>

<p>וְהֵמָה הַבְלֵי תַעְתּוּעִים.</p>

<br />
</blockquote>

<blockquote>
<p>אַדְמַת נֵכָר בִּקְסָמֶיהָ,</p>

<p>– הָהּ הִיא עֲקֻבָּה מִדָם –</p>

<p>תַּרְאֶה לָמוֹ מַטְעַמֶיהָ,</p>

<p>וְלֹא תִתְּנֵם לִנְגוֹעַ בָּם.</p>

<br />
</blockquote>

<blockquote>
<p>לָמֹץ לְשַׁדָּם זֵעַת אַפָּם,</p>

<p>אָז תִּמְצָא חֵפֶץ בָמוֹ;</p>

<p>בִּמְלֹאת סִפְּקָה יְגִיעַ כַפָּם,</p>

<p>&#8220;צְאוּ טְמֵאִים!&#8221; תִּקְרָא לָמוֹ.</p>

<br />
</blockquote>

<blockquote>
<p>לָמָּה נֵשֵׁב עַל אַדְמַת צָר,</p>

<p>בִּידֵי לֹא־אֵם אַכְזְרִיָּה?</p>

<p>לָנוּ עוֹד אֵם חַיָּה בִיָקר,</p>

<p>לָנוּ אֵם רַחֲמָנִיָּה.</p>

<br />
</blockquote>

<blockquote>
<p>אַדְמַת קֹדֶשׁ נַחֲלַת אָבוֹת,</p>

<p>הִיא עֶרֶשׂ יַלְדוּתֵנוּ;</p>

<p>נָשׁוּב נִבְנֶה בָּהּ הָחֳרָבוֹת,</p>

<p>נָשׁוּבָה אֶל אִמֵּנוּ!</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28106">https://benyehuda.org/read/28106</a></div></body></html>