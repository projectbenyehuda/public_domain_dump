<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>האוצר</title>
	<meta name="author" content="יצחק ליבוש פרץ"/>
</head>
<body>

<h1 id="האוצריצחקליבושפרץ">האוצר / יצחק ליבוש פרץ</h1>

<br>

<p>השינה בתקופת תמוז, בחדר של ד' על ד' ביחד עם האשה והילדים – אינה תענוג גדול ואפילו בליל השבת. ולא יפלא, שהתעורר שמריל חוטב-עצים אחר חצות הליל, טובל בזעה ובלי נשימה&#8230; וקפץ תיכף-ומיד ממטתו, נטל את ידיו, חטף ושׂם על שכמו את החלאטיל – ונס יחף מן הגיהנם היבש החוצה.</p>

<p>בחוץ – דממה, התריסין סגורים, ומעל לעיירה הישנה רקועים שמים דוממים, משקיפים ארצה בעינים דוממות&#8230; ונדמה לו לחוטב-העצים, שהוא עתה ביחידות עם הקדוש-ברוך-הוא, כביכול, ונשׂא עיניו למרום, ואמר:</p>

<p>– עתה, רבונו-של-עולם, יש לך שעת-הכושר להאזין בקולי ולברך אותי באוצר אחד מאוצרותיך הרבים.</p>

<p>עודו מדבר ולשון אש קטנה וקלה מתחילה לרוץ לפניו. מתגלגלת היא מן העיירה לחוץ, והבין שזהו האוצר שביקש&#8230; ואמר לרוץ אחריו. אבל תיכף-ומיד נזכר, ששבת היום, ופסיעה גסה אסורה, והתגבר על יצרו והלך לו בנחת אחרי האוצר&#8230; וראה זה פלא: כשעצר חוטב-העצים את מהלכו, גם לשון האש התחילה להתמהמה קצת ולא רצה עוד כבתחילה. והמרחק בינו ובין האוצר אינו משתנה: אינו מתארך ואינו מתקצר אף כל-שהוא. ושמריל מוסיף והולך. לפרקים הוא שומע קול קורא אליו מקרבו, מתוך כליותיו: שמריל, אל תהי שוטה, השתמש בשעת-הכושר. קח את החלאטיל, קפוץ, זרוק וכסה! אבל הוא מבין תוך-כדי-דבור, שזה הוא קולו של היצר-הרע, המסיתו לדבר עבירה, שאסור לקפוץ בשבת! ושמריל מסיר את החלאטיל מעל כתפיו, אוחזו בימין, מוכן ומזומן לזריקה, אבל, להכעיס את היצר, הולך הוא ביותר מתינות&#8230; ומה גדלה שׂמחתו, בראותו, שגם השלהבת הקטנה עושׂה כך&#8230;</p>

<p>וכך הוא הולך אחרי השלהבת הקטנה והולך, ויוצא אחריה את העיירה. הדרך מעוקלת קצת, עוברת שׂדה ואחו. והמרחק בינו ובין האוצר אינו משתנה אף כמלא-השׂערה, ואם יזרוק את החלאטיל לא יכסנו&#8230;</p>

<p>ושמריל אינו גורע עינו מן האוצר, המתגולל אַט, ובמוחו מתעוררות מחשבות שונות:</p>

<p>– לוּ השׂיג את האוצר, לא היה לעת זקנתו חוטב-עצים; כבר רפו ידיו&#8230; אם ישׂיג את האוצר, יקנה לזוגתו מקום בעזרת-הנשים. אין לה כלל-שׂמחת שבת ויום-טוב, אין לה מקום לשבת; רגליה כבדות, ואינה יכולה להתפלל בעמידה&#8230; הילדים נטלו את הכוח&#8230; ומלבוש חדש יעשׂה לה, וגם חרוז מרגליות יקנה לה&#8230; את הבנים ימסור לידי מלמדים יותר טובים, יותר הגונים; אולי ירחם, ויהיו מתמידים&#8230; בשביל הבכירה דבוֹשה יפנה כה וכה ויבקש אחר שדוך הגון&#8230; עתה היא נושׂאת את הסלים עם הפירות אחרי אמה, ואין לה פנאי גם לעשׂות את שׂערה, ושׂער לה – שתי קווצות ארוכות עד הקרקע&#8230; ועינים לה – כעיני צביה!</p>

<p>– מצוָה גדולה לחטוף את האוצר!</p>

<p>– גם זה היצר! – התנחם פתאום – אם עלה בגורלו, יזכה בו. ואם לאו – לאו. לוּ קרה הדבר בימי החול&#8230; ולוּ היה כאן יענקל שלו&#8230;</p>

<p>ינקעל שלו לא היה מחשה. הבנים בזמן הזה&#8230; מי יודע, מה הם עושׂים בכל שבת ושבת; הצעיר לא טוב מהבכור&#8230; את המלמד הוא עושׂה לחוכא-ואטלולא, וכשהוא רוצה לסטרו, הוא תולש את זקנו&#8230; ולמי יש פנאי להתבונן עליהם? כל היום נסר וחטוֹב&#8230; והוא מתאנח והולך. לרגעים הוא נושׂא עיניו למרום:</p>

<p>– רבונו-של-עולם, את מי אתה מנסה? את שמריל חוטב-העצים? אם רוצה אתה ליתן, תן!</p>

<p>ונדמה לו, שהלשון מתחילה להתמהמה קצת במהלכה&#8230; באותו הרגע נשמע קול נביחה של כלב. והוא מכיר את הקול, זהו הכלב מוויסוֹקא – הכפר הראשון אחרי העיר. ובאותו הרגע נגלו כתמים לבנים והתנועעו באויר-השחר הזך, – אלה הם בתי האכרים הלבנים, וכאן תחום-שבת.</p>

<p>– כן, כאן תחום-שבת.</p>

<p>והוא לוחש אחרי האוצר:</p>

<p>– לא, לא אלך אחריך עוד; אסור!&#8230; אינך שלי!&#8230; ולא ממקום טהור באת&#8230; הבורא, יתברך, אינו מתקלס בבן-אדם&#8230; זה הוא מעשׂה לץ, מעשׂה תעתועים&#8230;</p>

<p>ונמלא כעס על הבעל-דבר, וירק, ויפן לאחוריו, לשוב אל העיירה.</p>

<p>ואמר בלבו:</p>

<p>– לא אספר לאיש בביתי. ראשית: לא יאמינו לי, ואם יאמינו ילעגו לי, מה להם שבת! ולמה אתהלל בפני בן-אדם? הבורא יתברך יודע – ודי! ומי יודע, אם הפלונית שלי לא תבוא לידי כעס! נשים!</p>

<p>והבנים – בלתי ספק! רחמנא ליצלן, ערומים הם ויחפים, יתקלסו בו, והכעס יעבירם על &#8220;כבּוּד אב&#8221;&#8230; – לא, לא יגיד לשום בן-אדם! גם לרבונו-של-עולם לא יזכיר מזה כלל וכלל&#8230; אם עשׂה דבר טוב, יזכור הוא בעצמו&#8230;</p>

<p>ופתאום מרגיש הוא, שהוא מתמלא נחת, שכל איבריו מתמלאים אור של שלוה, ושל מנוחה נעימה.</p>

<p>– אוצר! הבל-הבלים&#8230; מה הוא אוצר? ממון! והממון מביא לידי חטא, הכסף – עבודה-זרה&#8230;</p>

<p>ורוצה הוא להודות לאל הטוב, שלא נתן רשות למשחית להעבירו על דעתו; שנתן לו לעמוד בנסיון&#8230; רוצה הוא להלל ולשבח, לשיר לכל-הפחות. ונזכר שיר של ילדות, את ה&#8220;אבינו מלך&#8221;, התחיל לשיר, אבל התבייש בפני עצמו, והפסיק באמצע. רוצה הוא להעלות על זכרונו איזו תפלה, איזה פזמון טוב. איזה &#8220;סיני&#8221;, ובתוך כך, והנה השלהבת, שעזב מאחוריו, מתגלגלת לפניו. ומתגלגלת היא לפניו בלאט, בנעימות&#8230; חוזרת היא לפניו אל העיירה&#8230; אל העיירה. והמרחק בינו ובין האוצר לא נשתנה: אינו מתקצר ואינו מתארך, כאילו גם האוצר רוצה לשׂוח קצת, לרוח הבוקר, לכבוד שבת, לשם תענוג&#8230; והשמים מתחילים להתלבן, והכוכבים זה אחר זה כבים, והמזרח מתאדם ומתאדם&#8230; כאילו נהר אור השתפך לארכו&#8230;</p>

<p>והשלהבת הולכת לפניו אל העיירה, ודרך הרחוב ששם ביתו, הנה הבית. הדלת, ששכח לסגור, עודה פתוחה. הנה היא קופצת על המפתן, נכנסת לתוך חדרו&#8230; ונכנס הוא אחריה&#8230; הנה היא מתגלגלת אט על הרצפה, אל תחת מטתו, ועומדת שם, מתנועעת על מקומה, כסביבון-של-חנוכה&#8230; אינה נסה עוד&#8230; ולוקח הוא את החלאטיל, בלאט-לאט, לבל יתעוררו הישנים, ומכסה את האוצר חיש, ובעד הסדק של התריס כבר מתגנב הבוקר בדמות קרני-זהב&#8230;</p>

<p>ויקרב וישב על מטתו, וידור נדר, שבמשך יום השבת לא יגלה את הסוד לשום בן-אדם, לבל יבואו, חס-ושלום, לידי חלוּל שבת&#8230; אשה לא תמשול ברוחה&#8230; הבנים – לא כל-שכן; תיכף ומיד ירצו למנות, לדעת: כמה&#8230; ואזנים לכותל&#8230; ועוף השמים יוליך את הקול החוצה, ותתפשט הבשׂורה בבית-הכנסת ובית-המדרש ובכל המנינים על אודות עשירות, מזלו של אדם וכדומה, וישׂוחחו, וידברו על זה, ויבואו, חס-ושלום, לידי בטוּל תפלה&#8230; ואחר-כך ישׂיחו בסעודה, ויזלזלו בנטילת-ידים ובזמירות ובברכת-המזון, ויחטיא את בני-ביתו ואת כל העיר – ובזה אינו רוצה בשום אופן! השתטח על משכבו, סגר את עיניו, הפך פניו אל הקיר&#8230; כאילו הוא ישן&#8230;</p>

<p>ובזכות זה לא נמלט האוצר. ותיכף אחרי ההבדלה, כשהרים את החלאטיל, נמצא תחתיו שׂק, ובשׂק כמה וכמה אלפים דינרי-זהב – המטה היתה ארוכה ורחבה – ונעשׂה חוטב-העצים בעל-הבטחון לגביר אדיר באדירים, ובא באחרית ימיו אל המנוחה ואל הנחלה.</p>

<p>אבל זוגתו מרננת לפעמים מרוב טובה:</p>

<p>– רבונו-של-עולם, האדם הזה יש לו אבן במקום לב! במשך יום ארוך של קיץ, לבלי הגד דבר, לבלי הוציא הגה קל! לכסות מאשת-בריתו&#8230;</p>

<p>והיא נזכרת, שבאותו ערב, בהתפללה &#8220;אלהי אברהם&#8221;, בכתה הרבה על עניה ומרודיה, אף אגורה שבורה אחת לא היתה בבית&#8230;</p>

<p>– הלא נזלו דמעותי כמים&#8230;</p>

<p>והוא עונה בנחת:</p>

<p>– ומי יודע? אולי בזכות זה, בזכות ה&#8220;אלהי אברהם&#8221; שלך ודמעותיך, לא נמלט האוצר&#8230;</p>

<p>– – – – – – – – – – – – – – – – – – – – – – – –</p>

<p>ובאמת: מי יודע?</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1386">https://benyehuda.org/read/1386</a></div></body></html>