<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מעין ביקורת</title>
	<meta name="author" content="יצחק ליבוש פרץ"/>
</head>
<body>

<p>(“Wschód”, Tygodnik poświęcony sprawom żydowstwa, Lwów)</p>

<br>

<p>כשנפלה השמועה, כי עתיד לצאת עוד מכתב-עת אחד לעניני ישראל בשפת פולין – שמחתי.</p>

<p>אינני בוטח בּבנים יחידים, וה&#8220;איזראַעֶליטאַ&#8221; שלנו בוואַרשאַ בן-יחיד הוא. מטבעו של בן-יחיד, שאינו מתמיד ואינו זריז; למה לו לעלות על האילן, אם סוף סוף הפירות נושרים לתוך פיו&#8230; גם שם תפארתו &#8220;איזראַעֶליטאַ&#8221; מוכיח, שדבר אין לו עם עם ישֹראל, עם <strong>היהודים</strong>, שהוא כלי מבטאם של האצילים-המיוחסים שלנו, ולא יותר&#8230;</p>

<p>ובתחילה תיאולוג היה ה&#8220;איזראַעֶליטאַ&#8221;. במאמריו הראשיים התעסק אך בשאלות רמות, במה שלמעלה מן הטבע – אחדות הבורא, הידיעה והבחירה, מעמד הר סיני על פי הביקורת האשכנזית&#8230; ה&#8220;איזראַעֶליטאַ&#8221; ההוא נראה לי תמיד כירח לבן (אור עצמי לא היה לה&#8220;איזראַעֶליטאַ&#8221; מעולם), וראיתיו מדלג ומקפּץ מערפל אל ערפל ובין ערפל לערפל הוא מציץ מן החרכים, וקורא: קוּ-קוּ! ושולח קו אור ארוך וחד לתוך צלחתו של הקורא הנעים&#8230;</p>

<p>ובמה היה לו להתעסק?</p>

<p>מנהגי בית הכנסת היו מסורים להלוח או להחזן והשמים שבבית-הכנסת לנאורים, עניני ישֹראל החומריים והרוחניים נמסרו ליד אפיטרופוס, הלא הוא מכתב-העת &#8220;פּשעֶגלוֹנדטיגוֹדניוֹבי&#8221; וסיעתו&#8230; לכל היותר יכול היה ה&#8220;איזראַעֶליטאַ&#8221; להוכיח פעם בפעם במלות שונות, שאין היהודים צריכים לדם בלישת המצוֹת, ששכנינו אינם לא עכו&quot;ם ולא כותים ולא עובדי עבודה זרה, שבני דת משה נאמנים הם לארצות מולדתם לפלגותיהם, לקבוּציהם&#8230; שהם משתתפים על צד היותר טוב בשכלול הדעות והמסחר, המידות וחרושת-המעשֹה, שיש לנו רופאים מומחים, בנאים מומחים, מלומדים גדולים, מנגנים, משוררים ועמודי בורסאוֹת – כנהוג&#8230;</p>

<p>והעיקר – שבלי בני דת משה ישוב העולם לתוהו ובוהו, והא ראיה: צא לשוק ביום השבת וּראה את השוָקים הריקים, את החנויות הסגורות, את העגלונים המתנמנמים וכו' וכו'.</p>

<p>וכאשר יישן הקורא הנעים את שנתו, וראה בחלומו את אהלי יעקב, והנה קירותיהם מצופים תמונות גבורי-חַיִל לבושי שֹרד, ועל-ידם יועצי-מלכות, שופטים ושוטרים&#8230;</p>

<p>וראה את השמים, והנה תחת עננים כבדים מתנוצצים אותות-כבוד&#8230;</p>

<p>––––––</p>

<p>ונחלף העורך באחר&#8230;</p>

<p>אז שינה ה&#8220;איזראַעֶליטאַ&#8221; את טעמו, ולפתע פנה אל הקורא הנעים, אל הנאור בן דת משה, בשאלה נמהרה: – מי אתה?</p>

<p>אתה קורא לעצמך פולני בן דת משה, והפולנים לא יכירוך לאח להם, ואת דת משה עזבת&#8230;</p>

<p>אתה אומר &#8220;כנסת ישֹראל&#8221; – אבל מה לך ולכנסת ישֹראל, אם טוב לך האוֹלימפּוס מהר סיני, משוררי יוָן מחוזי ישֹראל, וקורות כל עם ועם מקורות הכנסת, אשר תדגול בשמה?</p>

<p>למה תתנהל לרגל הצאן המכורה והטבוחה?</p>

<p>מה לך ולעם, אשר בישוּתו תכחש, באמונתו תבגוד ולא תלמדנה לבניך אחריך; אשר את עברו לא תדע, לעתידותיו לא תחוש וחייו בהווה לך זרים ומוזרים?</p>

<p>למה לא תעלה?&#8230; הכלב שוטה הנך ואימת המים תבעתך? או ליִקהת אֵם תדאג, על שׂיבת אביך תרחם, ואוי לירושתם תחכה?</p>

<p>ונבהל הנאור וינוע, וינועו גם אַמוֹת הספּים בהיכל מכתב-העת, &#8220;פּשעֶגלוֹנד טיגוֹדניוֹבי&#8221;, ויחרקו משרתיו היהודים שן, ויאספו עושׂי רצונו הנמולים או בני הנמולים, ויקימו לעורך <strong>עזר כנגדו</strong>&#8230;</p>

<p>ויתרוצצו – שני העורכים תחת שׂמיכה אחת, זה מושך לכאן וזה מושך לכאן&#8230;</p>

<p>וכיון ששניהם חכמים, שניהם נבונים, באו לידי פשרה: אל תמשוך אתה לימין ולא אמשוך אני לשׂמאל, ונשכב שנינו באמצע, וחם לנו, וגם השׂמיכה לא תקרע&#8230;</p>

<p>&#8220;כנסת ישׂראל&#8221; – שיטה ישנה, &#8220;עם ישׂראל&#8221; – שיטה חדשה, אך ה&#8220;חום באמצע&#8221; אינו שיטה כל עיקר!</p>

<p>ועל כן שׂמחתי מאד, כשאמרו לי: הנה &#8220;המזרח&#8221; (Wschód)!</p>

<p>ותיכף ומיד עלו פסוקים ושברי פסוקים על לבי:</p>

<p>ברזל בברזל יוחד ומכתב- עת במכתב-עת; טובים השנַים מן האחד; קנאת סופרים תרבה חכמה, ועוד&#8230;</p>

<p>והנה &#8220;המזרח&#8221; לפני – ואינני שׂבע רצון&#8230;</p>

<p>והנני שואל את עצמי: מדוע?</p>

<p>היש בי&quot;ט הגליונות, אשר קראתי עד כה, צלצול של חנופה, של משׂוא פנים, של משיכת השׂמיכה לכאן ולכאן?</p>

<p>לא. מרגיש אני בכל המאמרים: רוח נכון, לב טהור&#8230;</p>

<p>מי הם סופרי &#8220;המזרח&#8221;? את שמם לא אדע, אך דן אני על-פי מאמריהם, הם מזכירים אותי את אפרוחי הצפרים במעופם הראשון: אינם בוטחים עוד בכנפיהם ולא בחילם – מבין השורות מבצבץ פחד האויר ומהרחב&#8230;</p>

<p>אין כאן תפארת הגבורה, אבל יש כאן תום ילדות, חן עלומים, ואלה לוקחים את הלב!</p>

<p>והצפרים צפרים הם, ולא חצאי-צפרים – עטלפים בורחים מן האור, מתחבאים לרוח היום – ולא צפרי-חמר נבובים לשרוק בהם: &#8220;הה, יפתי, לבך לב אבן&#8221;&#8230; וכדומה מן הזמירות הנשמעות מפי תיבת-המנגינות&#8230;</p>

<p>ואולי אני כועס עליהם על שנגעו בכבוד אנשים?</p>

<p>אני איני מאמין בתורת המוסר הישן, אשר החליפה את כל עשׂרת הדברים בדבור קל אחד: שתוק!</p>

<p>תן לאחרים לגנוב בחשאי, ויתנו לגנוב גם לך; אל תבוא ברעש אל חדר רעך, אך הך בפעמון או בדלת, ותן לו פנאי לשׂים את שניו המלאכותיות לתוך פיו, לחבוש את פאתו הנכרית לראשו&#8230; ואולי הוא יושב ומזייף שטרות או מחבק ומנשק לשפחתו&#8230; ובית איש פרטי קודש קדשים הוא, והאיש הפרטי הוא האליל שבהיכל&#8230; והאלילים נעלים מן הביקורת! של נעליך!</p>

<p>תורת המוסר הזאת היא זונה בלה&#8230; כל מחלה וכל נגע בעצמותיה, אך לבושה עליה לבן ופניה כחולים ועיניה קרועות בפוך&#8230;</p>

<p>ועוד גם זאת: על-פי הנוסח הישן עלינו להבדיל בין האדם הפרטי ובין המתעסק בצרכי צבּוּר!</p>

<p>אדם פרטי, אם אין אנו מלוקחי בנותיו, אם אין אנו משׂחקים עמו בקלפים או יוצאים את אישתו במחול, – זר הוא לנו. כל זמן שלא נמצא עוונו בבית-דין, כל זמן שלא נלקה ולא שׂמו שלשלאות על רגליו ולא נשלח לארץ גזירה, אם אך לבוש הוא מחלצות, ותנועותיו נאות ומדברו נאווה, – &#8220;ג&#8217;נטלמן&#8221; הוא לנו בחוץ&#8230;  ובביתו? הלא שם הוא אדון לעצמו!</p>

<p>ואם חטא ואשם, ונחתך גזר דינו, – שייך הוא לקהל, אם בתור שאלה פסיכולוגית, לאמור: מה ראה על ככה? למה לא עמד בנסיון? וכיוצא בזה, או בתור מספּר דומם של ספירת הפושעים&#8230;</p>

<p>לא כן המתעסק בצרכי צבּוּר.</p>

<p>כל היוצא לשוק ומבקש כוח הרשאה מאת הקהל להיות מנהיג הקהל, להוציא ולהכניס, לעקור ולנטוע; כל המבקש כבוד ויקר מאת הצבּוּר – זה מוסר עצמו ליד הצבּוּר! הקהל שופטו בכל עת ובכל שעה, ומכתב-העת, שעליו לדבּר אל הקהל בשם הקהל – מתעסק בו!</p>

<p>אך למה התחבאו השופטים אל הכלים? למה נכתבו המאמרים בהעלמת השם?</p>

<p>מכתב-העת מוקדש לכל עניני היהדות, קראתי י&quot;ט גליונות, – מאמרים רבים, ואין גם סופר אחד אשר יחתום את שמו מפורש, אשר יצא ויבוא בלי מסווה על פניו.</p>

<p>אם בעיני סופר פלוני לא מצאו חן אילו ממנהיגי הקהל בוואַרשאַ, אם חפץ לקיים מצוות עשׂה: &#8220;הוֹכח תוכיח את עמיתך&#8221;, או &#8220;וביערת הרע מקרבך&#8221;, אחת היא; אבל מחויב היה הסופר ההוא לקטרג בגלוי, להוכיח בשם עצמו; לומר: &#8220;אני פלוני בן פלוני אומר, שפלוני בן פלוני הדבּר – שוטה הוא, גנב הוא, פסול למשׂרתו הוא&#8221; וכדומה&#8230; אבל לירות מאחורי הגדר&#8230;</p>

<p>אוהב אני את המוכיחים בגלוי, אך לא את שוטרי-החרש את השופטים בסתר, את נוסח ספרד הישן!</p>

<p>ואת מי הם יראים? האם את אלה, אשר חוטמם ארוך מידיהם ואשר גם אגרופם לא יניס עוד את הזבוב אשר על הקיר?</p>

<p>אבל, דא עקא, שאת <strong>עצמם</strong> הם יראים&#8230;</p>

<p>הצעירים הללו אינם אוהבים עוד את דגלם ואינם בוטחים עוד בקנה-הרובה אשר בידם&#8230; אוסרים הם מלחמה, ובעצמם אינם מאמינים בנצחונם ובקדושת נצחונם! זורעים הם באנחה ושואלים: מי יודע? (גליון י&quot;ט) מי יודע אם לא תהי לנו האדמה כברזל, השמים – כנחושת, ואם את המזרע לא ישׂא רוח&#8230;</p>

<p>עוד מעט וייעף הזורע וייגע וישכב ארצה, וישׂים את שׂק הזרע מתחת לראשו ככר, ויחלום חלומות רעים והרהורים רעים&#8230;</p>

<p>עוד מעט וישבור הסופר את עטו ויעשׂהו למנקה-שינַים&#8230;</p>

<p>הלא כן?</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1108">https://benyehuda.org/read/1108</a></div></body></html>