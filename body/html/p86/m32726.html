<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ספר תחכמוני - שַׁעַר חֲמִשָּׁה עָשָׂר</title>
	<meta name="author" content="יהודה אלחריזי"/>
</head>
<body>

<p><strong>תְּפִלָּה לְמשֶׁה אִישׁ הָאֱלֹהִים. הַפּוֹתַחַת לְכָל אוֹמְרָהּ שַׁעֲרֵי גְבוֹהִים.</strong></p>

<blockquote>
<br>
</blockquote>

<blockquote>
<p>נְאֻם הֵימָן הָאֶזְרָחִי: הָיָה לִי בִּימֵי נְעוּרַי
עשֶׁר וָהוֹן. וְכֹחַ וָאוֹן. אַךְ עָשַׁרְתִּי מָצָאתִי אוֹן. וַיְהִי
הַיּוֹם רָאִיתִי סוֹחֲרִים. אֶל עֵבֶר הַיָּם עוֹבְרִים. וָאֵרֵד
עִמָּהֶם. וְנִצְמַדְתִּי אֲלֵיהֶם. וְכַאֲשֶׁר בְּתוֹךְ הַיָּם בָּאנוּ.
יַד ה' נָגְעָה בָנוּ. וַיְהִי סַעַר גָּדוֹל בַּיָּם. וְנָשְׂאוּ גַלָּיו
דָּכְיָם. וְאַחֲרֵי צַעַר גָּדוֹל נִמְלַטְנוּ וְנִצַּלְנוּ. וְכָל
הוֹנֵנוּ אֶל תּוֹךְ הַיָּם הֵטַלְנוּ. וְיָצָאתִי מִן הַסְּפִינָה דַּכָּא
וְאֻמְלָל. עָרוֹם וְשׁוֹלָל. אֲחִי יָגוֹן וְתוּגָה. כּמוֹ יוֹנָה
בְּצֵאתוֹ מִמְּעֵי הַדָּגָה. וּכְבוֹאִי הָעִירָה אֶל בֵּיתִי. בָּאוּ
אוֹהֲבַי לְנַחֵם אוֹתִי. וּבְעוֹדִי מִתְנוֹדֵד לְעֵינֵי הָרוֹאִים.
וְהִנֵּה חֶבֶר הַקֵּינִי בָא בְּתוֹךְ הַבָּאִים. וַיֵּשֶׁב אֶצְלִי.
וַיִּבְכֶּה עַל אֲשֶׁר קָרָה לִי. וַיֹּאמֶר לִי: אִלּוּ הָיָה בְיָדִי
הוֹן מִמְּךָ לֹא צְפַנְתִּיהוּ. וּלְךָ בְּלֵב טוֹב נְתַתִּיהוּ. אַךְ
מֵאֲשֶׁר חָלַק לִי הָאֵל אֲחַלֵּק לָךְ. וּמֵאֲשֶׁר נָתַן לִי אֶתֵּן
לָךְ. וְהִנְנִי מְלַמֶּדְךָ תְּפִלָּה לִמשֶׁה אִישׁ הָאֱלֹהִים.
תִּפְתַּח לְךָ שַׁעֲרֵי גְבוֹהִים. וְתַזְרִיחַ יִשְׁעֲךָ בְּאוֹרֵי
נְגֹהִים. וְאִם תִּקְרָאֶנָּה בְּתָם לֵבָב וּבְנִקְיוֹן כַּפַּיִם. עֶרֶב
וָבֹקֶר וְצָהֳרַיִם. יִפְתַּח ה' לְךָ אֶת אוֹצָרוֹ אֶת הַשָּׁמַיִם.
וְיָרִיק עָלֶיךָ בִרְכָתוֹ. וְיַעֲנִיק לְךָ מִטּוֹבָתוֹ. אָמַרְתִּי לוֹ:
זֹאת נֶחָמָתִי בְּעָנְיִי. וְזֹאת תִּהְיֶה רְפוּאָתִי לְחָלְיִי.
וַיֹּאמַר: הַט אָזְנְךָ לִשְׁמֹעַ פְּלִיאוֹתֶיהָ. וּלְהָבִין
נוֹרְאוֹתֶיהָ. כִּי כָמוֹהָ לֹא חֻבַּר. בְּנֹעַם מַאֲמָר וְצַחוֹת
דֻבַּר.</p>

<p>וַיַּעַן וַיֹּאמַר: צִבְאוֹת שְׁחָקִים וְחֵילָם. אֲשֶׁר
מֵעוֹלָם. יִשְׂאוּ מַשְׂאוֹת שְׁלוֹמִים. וְחֶסֶד וְרַחֲמִים. לְחֵלֶק
אֱלוֹהַּ מִמַּעַל וְנַחֲלַת שַׁדַּי מִמְּרוֹמִים. הוּא הַצִּיר
הַנֶּאֱמָן. הֶעָנָו הָרַחֲמָן. יְסוֹד הַנְּבוּאָה. וְסוֹד הָעֲנָוָה
וְהַיִּרְאָה. הָאוֹר הַבָּהִיר. וְהַזִּיו הַמַּזְהִיר. אֲשֶׁר
הִסְכִּימוּ עַל שְבָחָיו הַנִּמְהָר וְהַיָּהִיר. הֶחָסִיד וְהַבָּהִיר.
הַסְּנֶה וְסִינַי עֵדָיו. וְיַם-סוּף וְיַרְדֵּן וְאַרְנוֹן מְעִידָיו
וּמַגִּידָיו. מִצְרַיִם תַּבִּיעַ תְּהִלּוֹתָיו. וּלְשׁוֹן הַיָּם
תְּחַוֶּה פְעֻלּוֹתָיו. וְהַיְאֹר יְגַלֶּה אוֹתוֹתָיו. וְהַר חוֹרֵב
מוֹפֵת עַל גְּבוּרוֹתָיו. הַלְּשׁוֹנוֹת קָצְרוּ. וְכֹחַ לֹא עָצְרוּ.
בְּמִדּוֹת נֶפֶשׁ פְנִינִיָּה גְּלוּיָה פְנִימָה. טֶרֶם אֱלֹהָיו
בַּבֶּטֶן יְצָרָהוּ. נָבִיא לַגּוֹיִם נְתָנָהוּ. וְקָרָא אֶל הַשָּׁמַיִם
מִמַּעַל וְאֶל הָאָרֶץ מִתָּחַת. וַיְהִי מֵחִבּוּר שְׁנֵיהֶם בְּרִיאָה
נוֹרָאָה. וִיצִירָה נִפְלָאָה. הוּא אֲדוֹנֵנוּ הַמּוֹצִיאֵנוּ מֵאֲפֵלָה
לְאוֹרָה. הַמַּנְחִילֵנוּ חֻקָּה וְתוֹרָה. הַקּוֹרֵא דְרוֹר מֵעֲבוֹדַת
הַיֵּצֶר. לַעֲבוֹדַת הַיּוֹצֵר. הַיּוֹרֵד מִמִּבְחַר הַחֲלָצַיִם.
לְמֵיטַב הַמֵּעַיִם. מִכָּל חֲסִידָה וְחָסִיד בַּעֲלֵי ישֶׁר
וְכִשְׁרוֹן. וְאַנְשֵׁי צֶדֶק וְיִתְרוֹן. קִבְּלוּהוּ הָאַחֲרוֹנִים. מִן
הָרִאשׁוֹנִים. קַבָּלַת אֱמוּנָה נְשָׂאוּהוּ מִכָּל דּוֹר בְּרוּרָיו.
וּמִכָּל זְמַן יְשָׁרָיו. עַד הִגִּיעַ אֶל הַשֹּׁרֶשׁ הַטּוֹב אֲשֶׁר
הִצְמִיחָהוּ. וּצְרוֹר הַמּוֹר אֲשֶׁר צְפָנָהוּ. וְהִרְחִיבָה לוֹ
הָאָרֶץ מוֹשָׁבָהּ. וְנָתְנָה לוֹ יָד בְּרֹאשׁ מַצָּבָה. וְנִגְלָה
מִלְּשׁוֹן הַגְּבוּרָה. עַל לְשׁוֹנוֹ נִפְלְאוֹת הַתּוֹרָה. שֻׁלַּח
לְבַשֵּׂר עֲנָוִים. וּלְרַפְּאוֹת דַּלִּים. הוֹרָה נְבוּכִים. וְהֵאִיר
חֲשֵׁכִים. וְהָעוֹלָם בְּמַחְשָׁךְ וַעֲלָטָה. וְהָאֱמֶת נֶעְדֶּרֶת
בְּמִפְעָל וּבְמִבְטָא. עַד עֵת בֹּא דְבָרוֹ. וְנִגְלָה יְקָרוֹ
וְאוֹרוֹ. וְהֵאִירוּ בוֹ בְּנֵי הָעוֹלָם. וְהֶאֱמִינוּ בְאוֹתוֹתָיו
עַמִּים כֻּלָּם. נָגַהּ עָלֵינוּ זִיו הַנְּבוּאָה זַךְ וָצַח לְזֹהַר.
וְנֶאֱצַל מִגְּלִיל עֶלְיוֹן זֹהַר עַל זֹהַר. וְעָלָה שָׁמַיִם
בְּעִיּוּנִים נְקִיִּים מִכָּל שֶׁמֶץ וְתָהֳלָה. וְטֶרֶם עֲלוֹתוֹ
הַמַּלְאָכִים הֵם הָעוֹלִים בַּתְּחִלָה. לָתוּר לוֹ מַהְלְכִים. בֵּין
הַמַּלְאָכִים הַמְהַלְּכִים. סְבִיב כִּסֵּא הָאֵל וְתִפְאַרְתּוֹ.
וְהִתְיַּצֵּב בָּהָר חָמַד אֱלֹהִים לְשִׁבְתּוֹ. וַיֵּלֶךְ הָלוֹךְ
וְעָלֹה וְעַנְנֵי הַכָּבוֹד עַל כַּפַּיִם יִשָּׂאוּהוּ. וְרִבְבוֹת
קֹדֶשׁ יַקִּיפוּהוּ. וְקוֹל קוֹרֵא לְפָנָיו: פִּתְחוּ שְׁעָרִים. וְיָבֹא
בְּחִיר הַבְּחִירִים. וּבָרוּר מִבְּרוּרִים. זֶה הָאִישׁ אֲשֶׁר יוֹצְרוֹ
בְחָרוֹ. אִישׁ אֲשֶׁר הַמֶּלֶךְ חָפֵץ בִּיקָרוֹ. וּבְבוֹאוֹ קָמוּ
לְפָנָיו אֶרְאֶלֵּי מְעוֹנִים. וְאָמְרוּ לוֹ: שָׁלוֹם בּוֹאֲךָ
קְדוֹשִׁים עֶלְיוֹנִים. וְדִבֶּר עִם יוֹצְרוֹ פָנִים אֶל פָּנִים.
וְעָמַד בְּחֶבְיוֹן הָעֹז בְּרַגְלַיִם רָגְזָה הָאָרֶץ לְאֵימַת
מִצְעֲדֵיהֶם. וְחָמְדוּ הַפִּיּוֹת לִלְחֹךְ עַפְרוֹתֵיהֶם. וְהִקְבִּיל
פְנֵי הָאֵל בְּפָנִים זָרַח עֲלֵיהֶם. זִיו הָעֲנָוָה. וְאוֹר
הַצְּנִיעוּת הַנָּאוָה. וְרָאָה כָּל סוֹד נֶעְלָם בָּעֵינַיִם עַל דְּבַר
חֵטְא לֹא נִפְקְחוּ. וְאָוֶן לֹא הִתְבּוֹנְנוּ וְלֹא הִשְׁגִּיחוּ.
וְלָקַח מִבְחַר הַמַּתָּנוֹת. וּמֵיטַב הַמָּנוֹת. בְּיָדַיִם לֹא דָבַק
מוּם בָּהֶם. רַקְ עִסְקֵי קְדֻשָּׁה עִסְקֵיהֶם. וְדִבֶּר עִם הָאֵל פֶּה
אֶל פֶּה לֹא נִמְצָא בוֹ לְשׁוֹן רְמִיָּה. וּבְשָׂפָה בְרוּרָה
וּנְקִיָּה. וְיָרַד וּבְיָדוֹ תְּשׁוּרָה יְקָרָה מֵרָאמוֹת וְגָבִישׁ.
וְשַׁי נִכְבָּד אֲשֶׁר לֹא עָלָה עַל לֶב אִישׁ. הֵם לוּחוֹת הַבְּרִית
מִמֶּחְצַב כָּבוֹד גְּזוּרוֹת. וַעֲלֵיהֶם מְפִּי הַגְּבוּרָה אִמְרוֹת ה'
טְהוֹרוֹת. לִפְקֹחַ עֵינַיִם עִוְרוֹת. הוּא אֲדוֹן כָּל נִבְרָא
וַאֲדוֹנֵנוּ. הַנּוֹתֵן יִרְאַת אֱלֹהִים עַל פָּנֵינוּ. הַמַּחְבִּיר
בֵּין הַשְּׁכִינָה וּבֵינֵינוּ. הַמְזַכֵּנוּ לִרְאוֹת בָּעוֹלָם הַבָּא
פְּנֵי אֱלֹהִים חַיִּים. הַמַּאֲכִילֵנוּ בְּגַן עֵדֶן פְּרִי עֵץ
הַחַיִּים. אֲשֶׁר אָמַרְנוּ בְּצִלּוֹ נִחְיֶה בַגּוֹיִם. הַחַי וְאִם
גּוּפוֹ הַטָּהוֹר מֵת. הַגָּלוּי לְעֵין הָרַעְיוֹן וְנַפְשׁוֹ נֶעְלֶמֶת.
הַמְבֹרָךְ מִפִּי שׁוֹכֵן גְּבוֹהִים. הוּא אֲדוֹנֵנוּ וַאֲדוֹן כָּל
נִבְרָא משֶׁה אִישֻ הָאֱלֹהִים. שָׁלוֹם עַל עֲפַר מְנוּחָתוֹ. וְעַל
הָאֲדָמָה הַמְקֻדֶּשֶׁת בִּגְוִיָּתוֹ. וְעַל כִּסֵּא הַכָּבוֹד
הַצְּרוּרָה תַחְתָּיו נִשְׁמָתוֹ. מֵאֵת עַבְדוֹ בֶּן אֲמָתוֹ.
הַמַּאֲמִין בּוֹ וּבְתוֹרָתוֹ וּבִנְבוּאָתוֹ. קָרָאתִי אֵלֶיךָ משֶׁה
אִישׁ הָאֱלֹהִים בְּנֶפֶשׁ שׁוֹאֶפֶת. וְעַיִן דּוֹלֶפֶת. וְדִמְעָה
שׁוֹטֶפֶת. וְלֵב מָלֵא עֲצָבִים. וּצְלָעוֹת עֲמוּסוֹת מַכְאוֹבִים.
וְעַיִן נִגֶּרֶת. כְּיָם כִּנֶרֶת. לִמְפַקֵּד הַיֶּשַׁע וְהָרַחֲמִים.
וְהַחֶמְלָה וְהַנִּחוּמִים. כִּי עֲוֹנֵינוּ הִבְדִּילוּ בֵין הָאֵל
וּבֵינֵינוּ. וְהֵסִירוּ צִלּוֹ אֲשֶׁר הָיָה עָלֵינוּ. וְהִנֵּה הַיּוֹם
בָּאתִי בְּרוּחַ נִכְנָעָה. וְנֶפֶשׁ בְּלַעֲנָה שְׂבֵעָה. אוּלַי
צִדְקוֹתֶיךָ אֲשֶׁר הַקְדַּמְתָּ בְּאֶרֶץ חַיִּים עָלַי טוֹב יָלִיצוּ.
וְאוֹתִי מִבּוֹר יָגוֹן יָרִיצוּ. כִּי יָדַעְתִּי כִּי הַחַיִּים אֲשֶׁר
בְּחַיֵּיהֶם עִם הָאֱלֹהִים נִצְמָדוּ. בְּמוֹתָם לֹא נִפְרָדוּ. לָכֵן
בְּשׁוּלֵי כְבוֹדְךָ אַחֲזִיק אִם רִחַמְתָּנִי. וְלֹא אֲשַׁלֵּחֲךָ כִּי
אִם בֵּרַכְתָּנִי. וְתָלִיץ בַּעֲדִי טוֹבָה. כִּי מִמְּךָ לָמְדוּ
חֲסִידֵי עֶלְיוֹן לְהָלִיץ טוֹבָה. עַל בַּעֲלֵי חוֹבָה. אָנָּא צַדִּיק
יְסוֹד עוֹלָם. תִּיקַר נָא נַפְשִׁי בְּעֵינֶיךָ. לְהַעֲלוֹתִי
בַעֲתִירָתְךָ מִמּוֹקְשִׁי. וְהוֹצִיאָה מִמַּסְגֵּר נַפְשִׁי. לְמַעַן ה'
אֱלֹהֶיךָ. וְלִקְדוֹשׁ יִשְׂרָאֵל כִּי פֵאַרָךְ.</p>

<p>וַיִּשָּׂא מְשָׁלוֹ:</p>

<p>שָׁלוֹם לְךָ הַשַּׂר בְּחִיר עֶלְיוֹן</p>

<p>נֶפֶשׁ צְרוּרָה אַךְ בְּרוּם חֶבְיוֹן.</p>

<p>יִקְצַר בְּמַהְלָלָךְ לְשׁוֹן נִמְרָץ</p>

<p>וַיֶּחֱרַד הַלֵּב וְהָרַעְיוֹן</p>

<p>עֵת חָרְבוּ מֵימֵי יְשׁוּעוֹת הָ-</p>

<p>יִיתָ כְּמוֹ פֶלֶג בְּתוֹךְ צָיוֹן</p>

<p>תָּלִיץ זְכוּתָךְ בַּעֲדֵנוּ גַּם</p>

<p>נַפְשָךְ אֲשֶׁר תֶּחְסֶה בְצֵל עֶלְיוֹן.</p>

<p>עוֹד נֶחֱזֶה אִתָּךְ יְשׁוּעַת אֵל</p>

<p>וּבְשׁוּב אֲדֹנָי אֶת שְׁבוּת צִיּוֹן.</p>

<p>אָמַר הַמַּגִּיד: וּכְשָׁמְעִי זֹאת הַתְּפִלָה.
בְּחַרְתִּיהָ מִכָּל קִנְיָן וּסְגֻלָּה. וְלָמַדְתִּי אוֹתָהּ עַל פֶּה.
וּמְצָאתִיהָ לְמַכָּתִי מַרְפֵּא. כִּי הַבּוֹרֵא שָׁמַע בָּהּ
שַׁוְעָתִי. וְהֵיטִיב מֵרֵאשִׁיתִי אַחֲרִיתִי. ופְקָדַנִי בְּחֶמְלָתוֹ.
וּמִלֵּא יָדַי מִשִּׁפְעַת בִּרְכָתוֹ. וְעַל כֵּן נוֹדֶה לְשֵׁם
כְּבוֹדוֹ. כִּי לְעוֹלָם חַסְדּוֹ.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/32726">https://benyehuda.org/read/32726</a></div></body></html>