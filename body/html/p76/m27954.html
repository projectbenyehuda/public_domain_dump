<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שאלה חמורה</title>
	<meta name="author" content="ש' בן־ציון"/>
</head>
<body>

<p>מתוך הספור &#8220;מסעי יוסיפון&#8221;, כתבים לבני הנעורים, כרך ב'</p>

<blockquote>
<br />
</blockquote>

<p>הכפר – רוצה היה יוסיפון להתהלך בו מיד, לתור את כל
פנותיו, לבקר בכל חצרותיו, לבוא ולראות את הכל בהן שאינו דומה כלל למה
שבעיר ובחצרותיה שם; אבל גם הכלבים שבכפר אינם דומים לאלו שבעיר. פראים הם,
חיות רעות, שאסור לעמוד ולהראות בפניהם כמלוא העין!</p>

<p>הכלבים, כידוע, אינם אוהבי גרים; והנה אך יצא יצא יוסיפון
מחצר דודו, – מיד כל כלבי השכן (כלבים גסים וגם דקים וכלם יחד פרועי שער)
כלם נקבצו על הקטן בנהימה ונביחה נוראה לקרעו כדג!</p>

<p>וכן גם שאר הכלבים שבכפר: רואים הם בריה משונה מבני אדם,
קטן שאינו דומה במראה ובלבוש לבריות שבכפר – ומתוך חצרותם עליו יתרגזו אף
יסתערו לרדדפו כגנב; רודפים בחמה ונביחה שפוכה המטילים אימה יתרה על
יוסיפון, עד שהוא מתירא לצאת יחידי באין מגין, אדם בן כפר, עמו.</p>

<p>אבל, לפי שעה, גם בחצר דודו בלבד די ענין לפניו, לפני
יוסיפון: שם אסמים, מטמרות, גם ארוה וגם רפת שם. שם גם כל מיני עופות
יתהלכו, ולפנות ערב גם הפרות עם עגליהן יבואו. – ובכל מקום שהדודה רחל
עושה, יוסיפון עמה הוא, ואפילו במטבח – ולמה? שגם זה המטבח אינו דומה כלל
למטבח שבעיר. צא וחשוב: גם התנור שם רחב הוא כחדר בפני עצמו!</p>

<p>בבית, בחצר, בלול התרנגולים, במרתף – בכל שם יוסיפון הולך ותר, בא ומסתכל.</p>

<p>עבר יום, יומים. הדודה אשה טובה, צעירה ועושה הכל מתוך
שחוק, אבל היא כמעט כעירונית – ומה חדוש בכך? מה שאין־כן הכפר ובריותיו כלם
– כמה מופלאים הם בעיניו. ורוצה הוא יוסיפון לבוא בין הבריות הללו, – אבל,
כאמור, הכלבים עזי הנפש מעכבים. ולכן רוב יומו בחצר הוא יוסיפון, ואל הכפר
ואל המהלכים בו הוא רק מבעד הגפה יביט.</p>

<p>יראה אף יתבונן – ולא ידע מה&#8230;</p>

<p>נפשו כצפור זו שהובאה מן היער לבית אדם, והחצר כלובו היא –
ומכלובו זה יביט יוסיפון לדעת מה פה ומה שם, ובינתים, אל כלובו הוא
מתרגל.</p>

<p>החצר – שם הרי על גב הסוס ירכב יוסיפון.</p>

<p>סוס נחמד זה! מרכיבים עליו את הקטן, והוא, יוסיפון ברעמתו
יחזיק, והסוס הגדול והגבור הזה, על גבו ישאו בטובו; מושכו יוסיפון לטייל
בחצר הרחבה, והוא, הסוס, מטייל והולך ומעל גבו לא ישליכו.</p>

<p>אף שני הכלבים שבחצר שלום להם עם עירוני קטן זה. הוא,
ממחרת יום בואו, יצא אליהם ופת בחמאה ודבש נתן להם – ומיד הבינו בשכלם, כי
קטן זה בן־אדם כשר הוא, לא גנב ולא גזלן חלילה, ואדרבא, חביב הוא על רבונם
– ומה יקפידו הם עליו? וכבר מכשכשים הם לפני יוסיפון בזנב, עומדים ומסתכלים
לתוך עיניו, כאומרים: &#8220;ואפשר תתן שוב מאותה פת טובה שאפתה הדודה
שלך?&#8221;</p>

<p>גם נער משרת שם בחצר, וניה שמו. פועל חרוץ הוא זה, מתעסק
כל היום ועובד בצרכי המשק. ורוצה יוסיפון לשאלו ולחקרו, ללמד מפיו דבר
בתורת הכפר; אבל כשהוא, יוסיפון, אומר או שואל מה לענין, הלז אינו אלא
משיב: לך! כלום אינך יודע, דבר אינך מבין!&quot;</p>

<p>ומאמר זה העליב את יוסיפון. היאך זה? הוא הרי קורא ושונה
בספרים, עוסק גם בציור ובנגון, ובבית־הספר אין לו יום שאינו מקבל בו ידיעות
חדשות מפי מוריו, – וכפרי זה שאינו יודע ספר, יהא מזלזל בו כך?</p>

<p>לא נתאפק יוסיפון, ובערב כשישבו לשלחן, הוא עם דודו ודודתו
יחד – אמר: &#8220;וניה שלכם, אף צורת אות אינו מכיר, והוא עדיין אומר לי תמיד:
לך! כלום אינך יודע. – בור שכזה!&#8221;</p>

<p>&#8220;ובכל זאת&#8221;, – אמר הדוד – &#8220;הרי הרבה והרבה דברים יש, שהוא מבין בהם יותר ממך&#8221;.</p>

<p>&#8220;ומה למשל&#8221;? שאל יוסיפון שנתאדם.</p>

<p>&#8220;תסתכל במה שהוא עושה&#8221; – אמר הדוד – &#8220;ותראה&#8221;.</p>

<p>כן, כן! מחר, יוסיפון, תבחן עם וניה!&quot; – קראה הדודה ודגדגה לקטן בבית־הצואר, שישחק יוסיפון ותתבדח עליו דעתו.</p>

<p>וכעשרים יום התהלך יוסיפון בתוך הכפר ועם בני הכפר.</p>

<p>בינתים חג הסוכות היה, אבל החג אינו נכר הרבה בתוך כפר
שאין בו אפילו מנין של יהודים; ויוסיפון הכיר רק כי מהלך הוא בעולם חדש עם
דודו, המלאך הגואל הזה שהביאו לכאן.</p>

<p>עמו, עם הדוד, היה מהלך ובא לחצרות אכרים ובתיהם, לשדות
ולגנות. וכך ראה במלאכות השונות שהאכרים, הם ונשיהם עושים, ובכל מה שהם
ובהמתם טורחים יחד.</p>

<p>גם בין העדרים התהלך יוסיפון עם נערי הרועים.</p>

<p>ראה, נסתכל בכל – ונתאהב עליו הכפר וכל אשר בו, הוא וכל אשר סביבותיו.</p>

<p>דומה היה יוסיפון לפעמים, כי בעולם בראשית הוא, בפדן־ארם
הוא מהלך. אלא שבמקום גמלים – שורים בעלי קרנים, הנוחים גם לילדים קטנים,
מהלכים ומושכים קרונות גדולים ועמוסים תבן כגובה בית.</p>

<p>ואף בקרון שכזה עמוס שחת ריחנית הושיבו הדוד והעבירו כך ליוסיפון, והוא ממרום שבתו על כל הכפר נשקף.</p>

<p>אף אל הנהר הביאו הדוד לרחץ עם הסוס – וראה שם יוסיפון בדיג.</p>

<p>גם אל היער הלכו עם וניה והביאו עצים –</p>

<p>הכל ראה יוסיפון והכל ראו אותו. אנשי הכפר הגדולים והקטנים
כלם ידעו כבר עירוני קטן זה אשר מילדי העברים, והוא הסכן הסכין אליהם והיה
משוחח עם הגדולים ומשחק עם הקטנים.</p>

<p>ואפילו הכלבים – גם עם אלו הסכין יוסיפון ולא היה ירא אותם
עוד, לאחר שהשלימו לו כמעט; הם ראו שבריה זו מטילת יום יום עם תושבי הכפר –
ונתקבל יוסיפון עליהם אף הוא כתושב.</p>

<p>רק וניה – אף שלבו היה טוב ליוסיפון ויוסיפון טוב לו – רק
הוא בעקשותו עומד עדיין, והמחלוקת על ענין העיר לא פסקה בינו ובין יוסיפון
עד יום האחרון.</p>

<p>אמר וניה: &#8220;הכל, הכל רק אנו, בני הכפר, מכינים ועושים. דוק
ותמצא, כי מידינו לכם גם מזונכם, גם מעונכם וגם לבושכם, ואתם בני העיר –
מה? קוראים ספרים ועתונים, הולכים לבתי משתאות ותריטרות (רוצה לומר:
תיאטראות) – טיילים אתם, ומה תועלת יש בכם?&#8221;</p>

<p>ויוסיפון נרגז על עצמו שעדיין לא מצא תשובה הוגנת שתהא ברורה ומכריעה לבן כפר זה, לוניה המקטרג כך על העיר.</p>

<p>ובינתים הגיע כבר היום לנסוע מכאן, ווניה עדיין בשלו הוא
עומד, – תשובה נצחת אין עוד בפי יוסיפון והוא – כמה הוא מצטער שהוא צריך
לנסוע מכאן!</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/27954">https://benyehuda.org/read/27954</a></div></body></html>