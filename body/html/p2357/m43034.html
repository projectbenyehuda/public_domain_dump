<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אוֹדֶה שִׁמְךָ</title>
	<meta name="author" content="ששון מרדכי שנדוך"/>
</head>
<body>

<p>מתוך ״משכיות כסף״</p>

<blockquote>
<br />
</blockquote>

<p>לאשמורת הבוקר</p>

<p><strong>א</strong></p>

<blockquote>
<p>אוֹדֶה שִׁמְךָ אֲדוֹן כָּל הַיְּצוּרִים / נוֹפֵחַ בָּם נְשָׁמוֹת הַטְּהוֹרִים</p>

<p>מַחֲזִיר הַנְּשָׁמוֹת לַפְּגָרִים / בְּחֶמְלָתְךָ חֲדָשִׁים לַבְּקָרִים</p>

<p>לְהַשֶּׂכְוִי נוֹתֵן דַּעַת וּבִינָה / לְהַבְחִין יוֹם וְלַיְלָה עַל מְכוֹנָהּ</p>

<p>צוֹעֵק בְּקוֹל וְהוּא בִרְיָה קְטַנָּה / וְאֵיךְ אֲנִי בְעֶרֶשׂ רַעֲנָנָה</p>

<p>פּוֹקֵחַ עֵינַיִם עִוְרוֹת בְּהוֹדוֹ / לְהַבִּיט בָּם וְלֹא יַמְרֶה כְבוֹדוֹ</p>

<p>וּמַתִּיר הָאֲסוּרִים הוּא בְחַסְדּוֹ / אֲשֶׁר גָּבַר וְאֵין עוֹד מִלְּבַדּוֹ</p>

<p>בְּכָל בֹּקֶר זוֹקֵף הוּא לַכְּפוּפִים / לְדַמּוֹתָם בְּקוֹמָה כֵּשְּׂרָפִים</p>

<p>וּמַלְבִּישׁ הָעֲרֻמִּים לַאֲלָפִים / נוֹתֵן כֹּחַ וְעָצְמָה לַיְּעֵפִים</p>

<p>רוֹקֵעַ אֶרֶץ עֲלֵי מַיִם אַדִּירִים / מְשַׁנֶּה הַטְּבָעִים הַסְּדוּרִים</p>

<p>מְכוֹנֵן מִצְעֲדֵי כָל הַגְּבָרִים / אֲשֶׁר כֻּלָּם לְפָנָיו הֵם סְפוּרִים</p>

<p>אוֹדֶה לָאֵל בְּתִשְׁבָּחוֹת וְזִמְרָה / שֶׁעָשָׂה לִי לְצָרְכִּי הַחֲסֵרָה</p>

<p>לְיִשְׂרָאֵל עֲזָרָם בַּגְּבוּרָה / וְעִטְּרָם בְּתִפְאֶרֶת הֲדוּרָה</p>

<p>אֲקַדֵּם אֶת פְּנֵי יוֹצְרִי בְּשִׁירִים / אֲשֶׁר לֹא עֲשָׂאַנִי גוֹי כְּנָכְרִים</p>

<p>וְעֶבֶד כָּעֲבָדִים הַמְּכוּרִים / וְלֹא אִשָּׁה כְנָשִׁים הַפְּטוּרִים</p>

<p>אֲשַׁבֵּחַ בּוֹרֵא כְסִיל וְכִימָה / וּמַעֲבִיר מֵהָעַפְעַף תְּנוּמָה</p>

<p>חֲסָדָיו הַמְּלֵאִים טוֹב בְּעָצְמָה / לְיִשְׂרָאֵל גּוֹמֵל כַּמָּה וְכַמָּה</p>

<p>בָּרוּךְ אֲשֶׁר בָּחַר לְנַחֲלָתוֹ / לְעַמּוֹ יִשְׂרָאֵל בְּנֵי בְרִיתוֹ</p>

<p>מְלַמְּדָם תּוֹרַת אֱמֶת וְדָתוֹ / וְנָטַע בָּם לְעוֹלָם אַהֲבָתוֹ.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/43034">https://benyehuda.org/read/43034</a></div></body></html>