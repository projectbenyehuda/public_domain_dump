<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יָדַעְתִּי</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>יָדַעְתִּי, אַתֶּם!</p>

<p>אַתֶּם הַבְּרוּכִים,</p>

<p>בְּנֵי הַטִּפּוּחִים,</p>

<p>אַתֶּם הַנֵּחָנִים,</p>

<p>אַתֶּם עַם הַסְּגֻלָּה!</p>

<p>וַאֲנַחְנוּ, אָנוּ –</p>

<p>לָנוּ בֹּשֶׁת הַפָּנִים</p>

<p>וִיוֵן הַמְּצוּלָה,</p>

<p>אוֹי לָנוּ&#8230;</p>
</blockquote>

<br />

<blockquote>
<p>יָדַעְתִּי, אַתֶּם!</p>

<p>אַתֶּם הַסֹּלֶת,</p>

<p>אַתֶּם הַבְּחִירִים,</p>

<p>אַתֶּם הַכַּבִּירִים,</p>

<p>וְלָכֶם הַיְכֹלֶת&#8230;</p>
</blockquote>

<br />

<blockquote>
<p>וַאֲנַחְנוּ, אֲנַחְנוּ,</p>

<p>אֲנַחְנוּ הַפְּסֹלֶת,</p>

<p>מַכְנוּ, שׁוֹחַחְנוּ</p>

<p>בִּתְחוּמֵי מַפֹּלֶת –</p>

<p>אוֹי לָנוּ!</p>
</blockquote>

<br />

<blockquote>
<p>יָדַעְתִּי, לָכֶם!</p>

<p>לָכֶם הַיְּרֻשָּׁה,</p>

<p>לָכֶם הַנַּחֲלָה</p>

<p>וְהַסְּאָה הַגְּדוּשָׁה&#8230;</p>

<p>וְלָנוּ הַבּוּשָׁה,</p>

<p>לָנוּ הַכְּאֵב,</p>

<p>לָנוּ הַמַּחֲלָה</p>

<p>וְשִׁבְרוֹן הַלֵּב –</p>

<p>אוֹי לָנוּ&#8230;</p>
</blockquote>

<br />

<blockquote>
<p>יָדַעְתִּי אַתֶּם!</p>

<p>אַתֶּם הַשַּׁלִּיטִים,</p>

<p>אַתֶּם הַדַּיָנִים,</p>

<p>לָכֶם הַשּׁוֹטִים,</p>

<p>לָכֶם הַבַּרְקָנִים!</p>

<p>אַתֶּם הַמְּמִיטִים</p>

<p>וּמְרִימֵי הָעוֹל,</p>

<p>וְיוֹזְמֵי הַמְּזִמָּה,</p>

<p>וְאוֹמְרֵי הָאָמֵן&#8230;</p>

<p>לָכֶם צַד הַיָּמִין,</p>

<p>וְלָנוּ הַשְּׂמֹאל&#8230;</p>

<p>הַשְּׁאוֹל,</p>

<p>גַּל הַחוֹל,</p>

<p>הַכְּלִּמָה,</p>

<p>הַדִּמְעָה –</p>

<p>אוֹי לָנוּ!</p>
</blockquote>

<br />

<blockquote>
<p>יָדַעְתִּי לָכֶם!</p>

<p>לָכֶם הַצְּדָקָה,</p>

<p>לָכֶם הַחֲזָקָה&#8230;</p>

<p>וְלָנוּ, לָנוּ –</p>

<p>לָנוּ מוּעָקָה,</p>

<p>אוֹי לָנוּ&#8230;</p>
</blockquote>

<br />

<blockquote>
<p>יָדַעְתִּי לָכֶם!</p>

<p>לָכֶם הַכֹּחַ,</p>

<p>לָכֶם הָרְשׁוּת,</p>

<p>הָרְשׁוּת לִרְצֹחַ,</p>

<p>לִרְצֹח, לְשְׂמֹחַ&#8230;</p>

<p>וְלָנוּ, לָנוּ,</p>

<p>לָנוּ לָמוּת,</p>

<p>לָנוּ לִסְלֹחַ –</p>

<p>אוֹי לָנוּ.</p>
</blockquote>

<br />

<blockquote>
<p>יָדַעְתִּי אַתֶּם!</p>

<p>אַתֶּם הַחוֹרִים,</p>

<p>אַתֶּם הַגִּבּוֹרִים</p>

<p>וּבַעֲלֵי הָאוֹן,</p>

<p>לָכֶם הַהוֹדָיָה,</p>

<p>לָכֶם הַשֶּׁבַח!</p>

<p>וַאֲנַחְנוּ הַצֹּאן,</p>

<p>הַצֹּאן לָטֶבַח –</p>

<p>אוֹי לָנוּ&#8230;</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/46141">https://benyehuda.org/read/46141</a></div></body></html>