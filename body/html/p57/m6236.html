<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מֶקְבֶּת</title>
	<meta name="author" content="ויליאם שייקספיר / שאול טשרניחובסקי"/>
</head>
<body>

<h2 id="הנפשות">הנפשות</h2>

<blockquote>
<p>דּוּנְקֶן –    מלך שוטלנד</p>
</blockquote>

<blockquote>
<p>מַלְקוֹלְם – בנו</p>
</blockquote>

<blockquote>
<p>דּוֹנַלְבֵּין –   בנו</p>
</blockquote>

<blockquote>
<p>מֶקְבֶּת   –  שר צבאו</p>
</blockquote>

<blockquote>
<p>בֶּנְקוֹ – שר צבאו</p>
</blockquote>

<blockquote>
<p>מֶקְדּוּף – אחד מאלופי שוטלנד</p>
</blockquote>

<blockquote>
<p>לֶינוֹקְס – אחד מאלופי שוטלנד</p>
</blockquote>

<blockquote>
<p>רוֹס –  אחד מאלופי שוטלנד</p>
</blockquote>

<blockquote>
<p>מֶנְטֵית – אחד מאלופי שוטלנד</p>
</blockquote>

<blockquote>
<p>אַנְגּוּס – אחד מאלופי שוטלנד</p>
</blockquote>

<blockquote>
<p>קֵיְתְנֵס – אחד מאלופי שוטלנד</p>
</blockquote>

<blockquote>
<p>פְלֵיַנְס –   בנו של בנקו</p>
</blockquote>

<blockquote>
<p>סִיווֹרְד –   נשיא נורתומברלנד, מצביא חיל אנגליה</p>
</blockquote>

<blockquote>
<p>סִיטוֹן  –   שלישו של מקבת</p>
</blockquote>

<blockquote>
<p>בנו של מקדוּף</p>
</blockquote>

<blockquote>
<p>רופא אנגלי</p>
</blockquote>

<blockquote>
<p>רופא שוטלנדי</p>
</blockquote>

<blockquote>
<p>שַׂר</p>
</blockquote>

<blockquote>
<p>שׁוֹעֵר</p>
</blockquote>

<blockquote>
<p>זָקֵן</p>
</blockquote>

<blockquote>
<p>לֵידִי מֶקְבֶּת</p>
</blockquote>

<blockquote>
<p>לֵידִי מֶקְדּוּף</p>
</blockquote>

<blockquote>
<p>אשה מרואות-פני-לֵידי מֶקְבֶּת</p>
</blockquote>

<blockquote>
<p>הֵיקַטָה</p>
</blockquote>

<blockquote>
<p>שָׁלֹש מכשפות</p>
</blockquote>

<blockquote>
<p>לוֹרדים, שוֹעִים, שָׂרֵי צבא, חַיָּלִים, רוֹצְחִים, רואי פני-המלך ומלאכים.</p>
</blockquote>

<blockquote>
<p>מחזות.</p>
</blockquote>

<br>

<blockquote>
<p>המחזה בשׁוֹטלנד ואַנְגְּלִיָה</p>
</blockquote>

<h2 id="מערכהראשונה">מערכה ראשונה</h2>

<h3 id="מחזהא">מחזה א</h3>

<p><strong>ערבה</strong></p>

<p>[רעם וברקים. נכנסות שלוש מכשפות]</p>

<p><strong>מכשפה א</strong></p>

<blockquote>
<p>מָתַי שׁוּב נִפָּגֵשׁ פָּעַם?</p>

<p>בְּמָטָר אוֹ בַחֲזִיז וָרָעַם?</p>
</blockquote>

<p><strong>מכשפה ב</strong></p>

<blockquote>
<p>כְּשֹׁךְ הֲמֻלָּה וְשָׁאוֹן רָב,</p>

<p>עִם גְּמַר-תְּבוּסָה וְנִצְחוֹן-קְרָב.</p>
</blockquote>

<p><strong>מכשפה ג</strong></p>

<blockquote>
<p>עַד יֵט שֶׁמֶשׁ לַעֲרֹב.</p>
</blockquote>

<p><strong>מכשפה א</strong></p>

<blockquote>
<p>אֵיפֹה?</p>
</blockquote>

<p><strong>מכשפה ב</strong></p>

<blockquote>
<p>עַל הַתֵּל הָרָם</p>
</blockquote>

<p><strong>מכשפה ג</strong></p>

<blockquote>
<p>עִם מֶקְבֶּת נִפָּגֵשׁ שָׁם.</p>
</blockquote>

<p><strong>מכשפה א</strong></p>

<blockquote>
<p>חֲתוּלִי, הִנֵּנִי!</p>
</blockquote>

<p><strong>מכשפה ב</strong></p>

<blockquote>
<p>צְפַרְדְּעִי קוֹרֵא לִי.</p>
</blockquote>

<p><strong>מכשפה ג</strong></p>

<blockquote>
<p>מִיָּד!</p>
</blockquote>

<p><strong>כולן יחדיו</strong></p>

<blockquote>
<p>הָרָע – טוֹב, וְהַטּוֹב אַךְ רָע!</p>

<p>נֵצֵא בְּעַב-עֲרָפֶל זָע.
<br></p>
</blockquote>

<p>[המכשפות נעלמות]</p>

<h3 id="מחזהב">מחזה ב</h3>

<p><strong>מחנה בקרבת פורס</strong><a href="#fn:1" id="fnref:1" title="see footnote" class="footnote"><sup>1</sup></a></p>

<p>[קול שאון קרב. נכנסים דונקן המלך, מלקולם, דונלבין, לינוקס ושלישיו ונפגשים עם חיל פצוע]</p>

<br>

<p><strong>דונקן</strong></p>

<blockquote>
<p>פָּצוּעַ זֶה מִי הוּא? פָּנָיו מְעִידִים:</p>

<p>יֵשׁ בְּשׂוֹרָה בְּפִיו, גַּם יַגִּיד הַחֲדָשׁוֹת</p>

<p>בִּדְבַר הַמֶּרֶד.</p>
</blockquote>

<p><strong>מלקולם</strong></p>

<blockquote>
<p>הֲלֹא הוּא הַשָׂר<a href="#fn:2" id="fnref:2" title="see footnote" class="footnote"><sup>2</sup></a>,</p>

<p>שֶׁנִּלְחַם בְּעֹז וּגְבוּרַת גִּבּוֹר-חַיִל</p>

<p>לִפְדּוֹתִי מִן הַשְׁבִי. הוֹי, אִישׁ-הֶחָיִל,</p>

<p>הַגֵּד לַמֶּלֶךְ מִשְׁפַּט הַמַּעֲרָכָה.</p>
</blockquote>

<p><strong>השר</strong></p>

<blockquote>
<p>סָפֵק-סָפֵק סָפֵק-בָּרִי!</p>

<p>כְּאוֹתָם שְׁנַיִם שָׁטִים חַסְרֵי-כֹּחַ,</p>

<p>שֶׁלָפְתוּ זֶה אֶת זֶה, מְעַכְּבִים שְׁנֵיהֶם</p>

<p>אִישׁ בְּיַד רֵעֵהוּ. מֶקְדּוֹנַלְד הָאַכְזָר</p>

<p>(לוֹ יָאֶה לִהְיוֹת מוֹרֵד, כִּי עַל כֵּן</p>

<p>הֲמוֹן תּוֹעֵבוֹת שׁוֹקְקוֹת בְּלִבּוֹ)</p>

<p>וּמִן הָאִיִּים אֲשֶׁר מַעֲרָבָה</p>

<p>לְעֶזְרָתוֹ הֵבִיא קֶרְנִים<a href="#fn:3" id="fnref:3" title="see footnote" class="footnote"><sup>3</sup></a> וְגַלוֹגְלַסִים<a href="#fn:4" id="fnref:4" title="see footnote" class="footnote"><sup>4</sup></a></p>

<p>אַף הַהַצְלָחָה לוֹ הֵאִירָה פָּנִים</p>

<p>בַּקְרָב הָאָרוּר כְּזוֹנָה; אַךְ לַשָׁוְא.</p>

<p><strong>מֶקְבֶּת</strong> הַגִּבּוֹר (כִּי לֹא שָׁוְא לוֹ שְׁמוֹ זֶה)</p>

<p>בָּז לַהַצְלָחָה, עוֹפֵף חֶרֶב-פֶּלֶד</p>

<p>הַמַּעֲלָה עֲשָׁנָהּ בְּמִשְׁפַּט-דָּמִים,</p>

<p>דּוֹמֶה לִידִידָהּ שֶׁל הַגְּבוּרָה, בָּקַע</p>

<p>לוֹ דֶרֶך עַד שֶׁפָּגַע בְּנָבָל זֶה,</p>

<p>לֹא פָשַׁט יָדוֹ אַף לֹא אָמַר שָׁלוֹם<a href="#fn:5" id="fnref:5" title="see footnote" class="footnote"><sup>5</sup></a></p>

<p>עַד בְּקָעוֹ: מִסַנְטֵרוֹ עַד מַפְרַקְתּוֹ,</p>

<p>וַיִתְקַע רֹאשׁוֹ עַל שִׂיא חוֹמוֹתֵינוּ.</p>
</blockquote>

<p><strong>דונקן</strong></p>

<blockquote>
<p>הוֹי, אָח<a href="#fn:6" id="fnref:6" title="see footnote" class="footnote"><sup>6</sup></a> לִי גִבּוֹר! אָצִיל יְקַר-רוּחַ!</p>
</blockquote>

<p><strong>השר</strong></p>

<blockquote>
<p>וּכְשֵׁם שֶׁיֵּשׁ וּמִמְּקוֹם מִזְרַח-שֶׁמֶשׁ</p>

<p>יִתְפָּרְצוּ רְעָמִים, וְסַעַר מְפָרֵק צִים,</p>

<p>כֵּן הָפַךְ מַעְיָן זֶה אָמַרְנוּ בְרָכָה בּוֹ –</p>

<p>וְהִנֵּה צְוָחָה! הַסְכֵּת, מֶלֶךְ שׁוֹטְלַנְד:</p>

<p>אַךְ אָכַף צֶדֶק נֶאֱזָר בּגְבוּרָה</p>

<p>אֶת קְהַל הַקֶּרְנִים לַחֲזֹר עַל עֲקֵבָם,</p>

<p>וְהִנֵּה נְסִיךְ-נוֹרְבֶגְיָה הִכִּיר יִתְרוֹן</p>

<p>נֶשֶׁק מְמֹרָק וְחַיִל כֹּחוֹ חָדָשׁ</p>

<p>וַיֶאֱסֹר שׁוּב הַקְּרָב.</p>
</blockquote>

<p><strong>דונקן</strong></p>

<blockquote>
<p>וְלֹא נָמֵס לֶב-מַצְבִּיאֵי-חֵילִי? לֶב-מֶקְבֶּת, לֶב בֶּנְקוֹ?</p>
</blockquote>

<p><strong>השר</strong></p>

<blockquote>
<p>הֵן, כְּהָמֵס אַנְקוֹר – נֶשֶׁר, וְאַרְנֶבֶת – אַרְיֵה,</p>

<p>אִם אַַךְ אֵיטִיבָה לוֹמַר, הֵן כֹּה אַגִיד:</p>

<p>דּוֹמִים לְתוֹתָחִים טְעוּנֵי-מִלּוּאַת-מִשְׁנֶה</p>

<p>כִּפְלַיִם הִלְקוּ אֶת הַצַּר כְּפוּלוֹת מַכּוֹת.</p>

<p>הַאָמְרוּ לִטְבֹּל בַּדָּם הֶעָשֵׁן אוֹ</p>

<p>לְהַחֲזִיר שׁוּב כָּל-בַּלְהוֹת הַר-גֻּלְגָּלְתָּא –</p>

<p>זֶה נֶעְלַם מֶנִּי;</p>

<p>אַךְ עָיַפְתִּי, פְּצָעַי קוֹרְאִים לְעֶזְרָה.</p>
</blockquote>

<p><strong>דונקן</strong></p>

<blockquote>
<p>לְנוֹי הֵם לָךְ וְכָל דְּבָרֶיךָ נוֹי לָךְ.</p>

<p>אוֹת כָּבוֹד אֵלֶּה וְאֵלֶּה. הַבְהִילוּ</p>

<p>לוֹ רוֹפְאִים.</p>
</blockquote>

<p>[השר יוצא]</p>

<p>[נכנס רוס]</p>

<blockquote>
<p>מִי הַבָּא?</p>
</blockquote>

<p><strong>מלקולם</strong></p>

<blockquote>
<p>הוּא אַלּוּף רוֹס.</p>
</blockquote>

<p><strong>דונקן</strong></p>

<blockquote>
<p>מָה הַחִפָּזוֹן אֲשֶׁר נִשְׁקָף בְּעֵינָיו!</p>

<p>אַךְ מַרְאֵה מַגִּיד פְּלָאִים.</p>
</blockquote>

<p><strong>רוס</strong></p>

<blockquote>
<p>אֵל, מֶלֶך נְצֹר!</p>
</blockquote>

<p><strong>דונקן</strong></p>

<blockquote>
<p>מֵאַיִן תָּבֹא, הוֹי, אַלּוּף נִכְבָּד?</p>
</blockquote>

<p><strong>רוס</strong></p>

<blockquote>
<p>מִיַרְכְּתֵי פַיְף<a href="#fn:7" id="fnref:7" title="see footnote" class="footnote"><sup>7</sup></a>, הוֹי, מֶלֶךְ גָּדוֹל מְאֹד!</p>

<p>שָׁם לוֹעֲגִים דִּגְלֵי-נוֹרְבֶגִים לַשְּׁחָקִים,</p>

<p>וּבְכַנְפֵיהֶם קָרָה לְעַמֵּנוּ.</p>

<p>וּמֶלֶךְ הַנּוֹרְבֶגִים בְּעַצְמוֹ, וְאִתּוֹ</p>

<p>צָבָא לֹא יִסָּפֵר מִנִּי רֹב,</p>

<p>וּגְדוּדֵי תַּן<a href="#fn:8" id="fnref:8" title="see footnote" class="footnote"><sup>8</sup></a>-קוֹדוֹר<a href="#fn:9" id="fnref:9" title="see footnote" class="footnote"><sup>9</sup></a> – בּוֹגֵד זֶה בַבּוֹגְדִים –</p>

<p>לְעֶזְרָה בָאוּ, אָסְרוּ קְרָב-אֲיֻמּוֹת</p>

<p>עַד שֶׁפְּגָשָׁהוּ זֶה חֲתַן-בֶּלוֹנָה<a href="#fn:10" id="fnref:10" title="see footnote" class="footnote"><sup>10</sup></a></p>

<p>עֲטוּף סוֹחֵרָה תִשְׂחַק לִכְלֵי-לָחֶם,</p>

<p>הִשְׂתָּעֵר עָלָיו וַיִּתְחַר אִתּוֹ, נָשָׂא</p>

<p>קֵן מוּל קֵן-מֶרֶד, זְרוֹעַ כְּנֶגֶד זְרוֹעַ.</p>

<p>וַיִּשַּׁח גַּבְהוּת רוּחוֹ. קִנְצֵי לְמִלִּין-</p>

<p>נִצַּחְנוּ, מַלְכִּי!</p>
</blockquote>

<p><strong>דונקן</strong></p>

<blockquote>
<p>מַה מְּאֹד אֻשַּׁרְתִּי!</p>
</blockquote>

<p><strong>רוס</strong></p>

<blockquote>
<p>וּסְבִינוּ מֶלֶךְ הַנּוֹרְבֶגִים עַתָּה</p>

<p>פָּנֶיךָ יֶעְתַּר, כִּי תִרְצֶנּוּ שָׁלוֹם.</p>

<p>אַף לֹא נִרְצֵינוּ לוֹ לְקַבֵּר מֵת מִלְּפָנָיו</p>

<p>עַד שִׁלֵּם קְנַס עֲשֶׂרֶת אֶלֶף דוֹלָאר,</p>

<p>בְּסֵיְנט-קוֹלְם<a href="#fn:11" id="fnref:11" title="see footnote" class="footnote"><sup>11</sup></a> הֵם יָרְדוּ לַטִּמְיוֹן.</p>
</blockquote>

<p><strong>דונקן</strong></p>

<blockquote>
<p>אַלוּף קוֹדוֹר לֹא יוֹסִיף לְהָתֵל בְּלִבִּי</p>

<p>לְעָתִיד; לֵךְ וְצַו וְהִכּוּ אוֹתוֹ נָפֶשׁ,</p>

<p>וְיִירַשׁ שְׁמוֹ מֶקְבֶּת, גְּדֻלָּתוֹ יִנְחָל.</p>
</blockquote>

<p><strong>רוס</strong></p>

<blockquote>
<p>הִנְנִי לַעֲשׂוֹת רְצוֹנֶךָ.</p>
</blockquote>

<p><strong>דונקן</strong></p>

<blockquote>
<p>מֶקְבֶּת הִתְעַשֵׁר מִן הֶפְסֵדוֹ שֶׁל הַלָּז!
<br></p>
</blockquote>

<p>[יוצאים]</p>

<h3 id="מחזהג">מחזה ג</h3>

<p><strong>צִיָּה בקרבת פורֶס</strong></p>

<p>[רעם. שלוש מכשפות נכנסות]</p>

<p><strong>מכשפה א</strong></p>

<blockquote>
<p>אֲחוֹתִי, אֵי הָיִית?</p>
</blockquote>

<p><strong>מכשפה ב</strong></p>

<blockquote>
<p>חָנַקְתִּי חֲזִירִים.</p>
</blockquote>

<p><strong>מכשפה א</strong></p>

<blockquote>
<p>אִשְׁתּוֹ שֶׁל מַלָּח מְלֹא חֵיקָהּ עַרְמוֹנִים</p>

<p>וְהִיא פִּצְּחָה, פִּצְּחָה, פִּצְּחָה. &#8220;תְּנִי לִי&#8221;, בִּקַּשְׁתִּי.</p>

<p>&#8220;כְּלַךְ לָךְ, מְכַשֵּׁפָה!&#8221; קָרְאָה הַמְנֻוֶּלֶת הַשְּׁמֵנָה.</p>

<p>אִישָׁהּ הָלַךְ לְחַלֵבּ, הוּא רַב חוֹבֵל בַּ&#8220;נָּמֵר&#8221;.</p>

<p>בִּכְבָרָה אַחֲרָיו אָשׁוּט וְאָבֹא,</p>

<p>כְּעַכְבָּר זֶה שֶׁנִטַּל זְנָבוֹ<a href="#fn:12" id="fnref:12" title="see footnote" class="footnote"><sup>12</sup></a>.</p>

<p>כֵּן אָעַשׂ, כֵּן אָעַשׂ, כֵּן אָעַשׂ.</p>
</blockquote>

<p><strong>מכשפה ב</strong></p>

<blockquote>
<p>אֲצַו לָךְ רוּחַ.</p>
</blockquote>

<p><strong>מכשפה א</strong></p>

<blockquote>
<p>בָּךְ לִבִּי בָּטוּחַ.</p>
</blockquote>

<p><strong>מכשפה ג</strong></p>

<blockquote>
<p>וּשְׁנִיָּה מִיָּדִי.</p>
</blockquote>

<p><strong>מכשפה א</strong></p>

<blockquote>
<p>וְיִתְרָן עִמָּדִי.</p>

<p>אַחֲרָיו יִסְעֲרוּ לְאֵין-סוֹף</p>

<p>בְּכָל אֲתָר וְחוֹף וָחוֹף</p>

<p>וּבְכָל רוּחוֹת הַשָּׁמַיִם</p>

<p>נִרְשְׁמוּ עַל פְּנֵי הַמַּפָּה.</p>

<p>כֶּחָצִיר יָבֵשׁ אֲיַבְּשֶׁנּוּ,</p>

<p>שְׁנַת-יוֹם, שְׁנַת-לֵיל אֶקַּח מֶנּוּ.</p>

<p>אָנִיס מֵעַל גַּב שְׁמֻרוֹתָיו,</p>

<p>יָנוּד כְּמָחֳרָם בְּחַטּאוֹתָיו,</p>

<p>יִדַּל, יִמַּק בְּעָנְיוֹ, כְּתֹם</p>

<p>תִּשְׁעָה כֶפֶל תִּשְׁעָה יוֹם.</p>

<p>וְאִם לֹא אוּכַל לְהַטְבִּיעוֹ,</p>

<p>בְּסַעַר עַז אֲנִי אֲנִיעוֹ.</p>

<p>רְאִי מַה בְּכַפִּי.</p>
</blockquote>

<p><strong>מכשפה ב</strong></p>

<blockquote>
<p>מַה לָּךְ? מַה לָּךְ?</p>
</blockquote>

<p><strong>מכשפה א</strong></p>

<blockquote>
<p>בֹּהֶן יָדוֹ זֶה שֶׁל מַלָּח,</p>

<p>שָׁב אֶל בֵּיתוֹ וּבַמְּצוּלָה</p>

<p>טָבַע, אָבַד בֵּין הַחוֹפִים.
<br></p>
</blockquote>

<p>[קול תופים]</p>

<p><strong>מכשפה ג</strong></p>

<blockquote>
<p>תֻּפִּים! תֻּפִּים!</p>

<p>מֶקְבֶּת בָּא.</p>
</blockquote>

<p><strong>כולן</strong></p>

<blockquote>
<p>הוֹי, אֲחָיוֹת-קוֹסְמוֹת, תְּנֶינָה</p>

<p>יָד אֶל יָד בְּמָחוֹל תֵּצֶאנָה,</p>

<p>נִדְאֶה עַל פְּנֵי יָם וְיַבֶּשֶׁת</p>

<p>מַעֲשֵׂה עִגּוּל, מַעֲשֵׂה קֶשֶׁת.</p>

<p>שָׁלֹש לִי, שָׁלֹש לָךְ, נָחִישָׁה,</p>

<p>נוֹסִיף שָׁלֹש לְמִנְיַן תִּשְׁעָה,</p>

<p>הָס! נְכוֹנָה הַהַשְׁבָּעָה.</p>
</blockquote>

<p>[נכנסים מקבת ובנקו]</p>

<p><strong>מקבת</strong></p>

<blockquote>
<p>יוֹם יָפֶה וְאָיֹם כָּזֶה עוֹד לֹא רָאִיתִי.</p>
</blockquote>

<p><strong>בנקו</strong></p>

<blockquote>
<p>מָה רַב הַדֶּרֶךְ עַד בֹּא פוֹרֶס. מִי אֵל?</p>

<p>מַרְאֵיהֶן דַּל, וּמַלְבּוּשֵׁיהֶן פֶּרֶא.</p>

<p>מַה שּׁוֹנוֹת פְּנֵיהֶן מִפְּנֵי שׁוֹכְנֵי אֶרֶץ,</p>

<p>אַף-עַל-פִּי-כֵן הֵן כָּאן. הַחַיּוֹת אַתֶּן?</p>

<p>הֲיֵשׁ לְשָׁאָלְכֶן? מְדֻמַּנִי, שִׂיחִי</p>

<p>אַתֶּן מְבִינוֹת. הִנֵּה אֶצְבַּע-גֶּרֶם</p>

<p>עַל שָׂפָה רָזָה אִשָּׁה אִשָּׁה תָשִׂים,</p>

<p>וַדַּאי נָשִׁים אַתֶּן, אַף כִּי זִקְנֵיכֶן</p>

<p>הֵם יִמְנְעוּנִי מֵחֲשֹׁב זֹאת.</p>
</blockquote>

<p><strong>מקבת</strong></p>

<blockquote>
<p>נָא,</p>

<p>אֱמֹרְנָה אִם תּוּכַלְנָה, מִי אַתֶּן.</p>
</blockquote>

<p><strong>מכשפה א</strong></p>

<blockquote>
<p>יְחִי מֶקְבֶּת! יְחִי אַלּוּף גְּלֶמִיס!</p>
</blockquote>

<p><strong>מכשפה ב</strong></p>

<blockquote>
<p>יְחִי מֶקְבֶּת! יְחִי אַלּוּף קוֹדוֹר!</p>
</blockquote>

<p><strong>מכשפה ג</strong></p>

<blockquote>
<p>יְחִי מֶקְבֶּת! יְחִי הַמֶּלֶךְ לֶעָתִיד!</p>
</blockquote>

<p><strong>בנקו</strong></p>

<blockquote>
<p>אֲדוֹנִי, מַה תִּבָּהֵל, נִדְהָם לְמִשְׁמַע</p>

<p>קוֹל עָרֵב זֶה? בָּאֱמֶת אַשְׁבִּיעֲכֶן:</p>

<p>הַיְצוּרֵי דִמְיוֹן אַתֶּן אוֹ הַאָכֵן</p>

<p>אַךְ מַרְאֵה-עֵינָי? הֵן לִידִידִי יֵשׁ</p>

<p>בְּפִיכֶן כָּבוֹד חָדָשׁ, נְבוּאוֹת גְּדוֹלוֹת,</p>

<p>נִכְבָּדוֹת צוֹמְחוֹת, תִּקְוָה לְהַדְרַת-מֶלֶךְ,</p>

<p>כִּי עַל כֵּן נִדְהָם. לִי לֹא תֹּאמְרוּ כְלוּם.</p>

<p>וְאִם עֵינְכֶן חָדְרָה מִזְּרַע יָמִים בָּאִים</p>

<p>וִידַעְתֶּן גַּרְעִין זֶה אִם יָנֵץ אוֹ לֹא יָעַל,</p>

<p>הַגֵּדְנָה – לֹא אֲבַקֵּשׁ אַף לֹא אִירָא</p>

<p>גַּם אֶת חִבַּתְכֶן גַּם שִׂנְאַתְכֶן.</p>
</blockquote>

<p><strong>מכשפה א</strong></p>

<blockquote>
<p>תְּהִלָּה!</p>
</blockquote>

<p><strong>מכשפה ב</strong></p>

<blockquote>
<p>תְּהִלָּה!</p>
</blockquote>

<p><strong>מכשפה ג</strong></p>

<blockquote>
<p>תְּהִלָּה!</p>
</blockquote>

<p><strong>מכשפה א</strong></p>

<blockquote>
<p>קָטָן מִמֶּקְבֶּת וְגָדוֹל מִמֶּנוּ!</p>
</blockquote>

<p><strong>מכשפה ב</strong></p>

<blockquote>
<p>לֹא מְאֻשָּׁר כְּמוֹתוֹ וּמְאֻשָּׁר מִמֶּנּוּ!</p>
</blockquote>

<p><strong>מכשפה ג</strong></p>

<blockquote>
<p>מִמְּךָ מְלָכִים יֵצְאוּ, וְאַתָּה לֹא תִמְלֹךְ!</p>

<p>יִחְיוּ גַם שְׁנֵיהֶם: בֶּנְקוֹ וּמֶקְבֶּת!</p>
</blockquote>

<p><strong>מכשפה א</strong></p>

<blockquote>
<p>יִחְיוּ גַם שְׁנֵיהֶם: בֶּנְקוֹ וּמֶקְבֶּת!</p>
</blockquote>

<p><strong>מקבת</strong></p>

<blockquote>
<p>חַכֶּינָה, מְנַבְּאוֹת לְקוּיוֹת וְהַגֵּדְנָה עוֹד:</p>

<p>יָדָעְתִּי: מִשֶּׁמֵּת סֶנֶיל, אֲנִי</p>

<p>תַּן גְּלֶמִיס; אַךְ תַּן-קוֹדוֹר כֵּיצַד?</p>

<p>עוֹד קוֹדוֹר חַי מְאֻשָּׁר. וְלִמְלֹךְ אֶפְשָׁר</p>

<p>אַךְ כְּשֵׁם שֶׁאֶפְשָׁר לִהְיוֹת אַלּוּף קוֹדוֹר.</p>

<p>מֵאַיִן נְצוּרוֹת אֵל יְדַעְתֶּן – אִמְרוּ?</p>

<p>וְלָמָה עִכַּבְתּוּנוּ פֹה בַּצִּיָּה</p>

<p>בְּבִרְכַּת-נְבוּאָה? הִשְׁבַּעְתִּיכֶן אִמְרוּ!
<br></p>
</blockquote>

<p>[המכשפות נעלמות]</p>

<p><strong>בנקו</strong></p>

<blockquote>
<p>יֵשׁ בּוּעוֹת בָּאֲדָמָה כְּשֵׁם שֶׁיֵּשׁ בַּמָּיִם,</p>

<p>מֵהֶן גַּם אֵל, אַךְ בּוּעוֹת. אָנָא בָאוּ?</p>
</blockquote>

<p><strong>מקבת</strong></p>

<blockquote>
<p>הִתְנַדְּפוּ בָּאֲוִיר. וּמַה שֶּׁנִדְמֶה חֹמֶר</p>

<p>נָמֵק כְּהֶבֶל פֶּה בָּרוּחַ. וַחֲבָל</p>

<p>שֶׁנֶּעְלָמוּ.</p>
</blockquote>

<p><strong>בנקו</strong></p>

<blockquote>
<p>הַאָכֵן הָיוּ בְּרוּאִים בָּם שׂוֹחַחְנוּ?</p>

<p>אוּלַי טָעַמְנוּ מִשָּׁרָשִׁים שׁוֹטִים</p>

<p>הַלּוֹקְחִים מֶנּוּ בִּינָתֵנוּ?</p>
</blockquote>

<p><strong>מקבת</strong></p>

<blockquote>
<p>יִהְיוּ</p>

<p>בָּנֶיךָ מְלָכִים.</p>
</blockquote>

<p><strong>בנקו</strong></p>

<blockquote>
<p>אַתָּה תִהְיֶה מֶלֶךְ.</p>
</blockquote>

<p><strong>מקבת</strong></p>

<blockquote>
<p>וְגַם אַלּוּף-קוֹדוֹר; לֹא כֵן הַדָּבָר?</p>
</blockquote>

<p><strong>בנקו</strong></p>

<blockquote>
<p>עַל מַנְגִּינָתוֹ וְעַל טָפְסוֹ, מִי פֹה?
<br></p>
</blockquote>

<p>[נכנסים רוס ואנגוּס]</p>

<p><strong>רוס</strong></p>

<blockquote>
<p>מֶה עָלַץ לֵב הַמֶּלֶךְ, אֲשֶׁר שָׁמַע</p>

<p>נִצְחוֹנוֹ שֶׁל מֶקְבֶּת! אַךְ כְּבֹא הָרִנָּה</p>

<p>אֵיךְ נֶאֱבַקְתָּ עִם הַבּוֹגֵד, עָמַד</p>

<p>יֵשׁ מְהַלְלֶךָּ וְיֵשׁ מַחֲשֶׁה מִשְׁתָּאֶה</p>

<p>מַה יֵּשׁ שֶׁלְּךָ וּמַה שֶׁלּוֹ. אַךְ דַּי!</p>

<p>וּכְשֶׁהִתְבּוֹנֵן לַעֲלִילוֹת אוֹתוֹ יוֹם,</p>

<p>רָאֲךָ בְחֵיל נוֹרְבֶגִים הָאַדִּירִים</p>

<p>עָשׂוּי לִבְלִי חָת וּפַחַד זָר לְךָ</p>

<p>מִמַּרְאוֹת-מָוֶת אֵל יָצַרְתָּ אָתָּה.</p>

<p>צִיר אַחַר צִיר, זֶה אַחַר זֶה כַּבָּרָד,</p>

<p>אִישׁ אִישׁ וּבְפִיו הֲמוֹן תְּהִלּוֹתֶיךָ</p>

<p>בִּקְשִׁי מִלְחַמְתְּךָ עַל הַמַּמְלָכָה</p>

<p>לְשָׁפְכָן כֻּלָּן לְפָנָיו.
<br></p>
</blockquote>

<p><strong>אנגוס</strong></p>

<blockquote>
<p>אֲדוֹנֵנוּ</p>

<p>הַמֶּלֶךְ הוּא שְׁלָחָנוּ לְהוֹדוֹת לָךְ,</p>

<p>אַף לְלַוּוֹתְךָ אֵלָיו, לֹא לָתֵת פְּרָס.</p>
</blockquote>

<p><strong>רוס</strong></p>

<blockquote>
<p>אַךְ כַּעֲרֻבָּה לְכָבוֹד יוֹתֵר גָּדוֹל</p>

<p>צִוַּנִי לְבָרֶכְךָ בְתוֹר אַלּוּף קוֹדוֹר.</p>

<p>חֲיֵה אַלּוּף, כִּי נָאֶה לְךָ שְׁמֶךָ</p>

<p>וּלְךָ הוּא!</p>
</blockquote>

<p><strong>בנקו</strong></p>

<blockquote>
<p>כֵּיצַד? נֶאֶמְנוּ דִבְרֵי שָׂטָן?</p>
</blockquote>

<p><strong>מקבת</strong></p>

<blockquote>
<p>אַלּוּף קוֹדוֹר עוֹד חַי! מַה תַּלְבִּישֵׁנִי</p>

<p>בִּבְגָדִים שְׁאוּלִים?</p>
</blockquote>

<p><strong>אנגוס</strong></p>

<blockquote>
<p>הֵן, מִי שֶׁהָיָה תַּן</p>

<p>עוֹד חַי, אַךְ רִגְעֵי חַיָּיו סְפוּרִים לוֹ.</p>

<p>כִּגְמוּלוֹ הוּשַׁב לוֹ. וְלֹא יָדַעְתִּי:</p>

<p>הֲנָתַן חֶרֶשׁ יָדוֹ לַנּוֹרְבֶגִים,</p>

<p>אוֹ נָפַל אֶל הַמּוֹרְדִים, וְאוּלַי שִׁחֵת</p>

<p>עִם זֶה וְעִם זֶה לִפְרֹעַ פְּרָעוֹת בְּאַרְצוֹ;</p>

<p>אַךְ עֲווֹן-בֶּגֶד נִמְתַּח עָלָיו וְגַם הוֹדָה,</p>

<p>וּבְפִשְׁעוֹ נָפָל.</p>
</blockquote>

<p><strong>מקבת</strong></p>

<blockquote>
<p>[הצִדה] תַּן-קוֹדוֹר וְאַלּוּף גְּלֶמִיס!</p>

<p>וְהַנַּעֲלֶה עֲלֵיהֶם עוֹמֵד וּבָא. [אל רוס ואנגוס] לָכֶם</p>

<p>תּוֹדָתִי בְּעַד טִרְחַתְכֶם.</p>

<p>[אל בנקו] וְאֵינְךָ</p>

<p>מְקַוֶּה אֲשֶׁר יִמְלְכוּ בָנֶיךָ,</p>

<p>הֲלֹא הָאוֹמְרוֹת לִי אַלּוּף קוֹדוֹר</p>

<p>הִבְטִיחוּ זֹאת, לֹא פָחוֹת?</p>
</blockquote>

<p><strong>בנקו</strong></p>

<blockquote>
<p>הָאֱמוּנָה</p>

<p>יְכוֹלָה לְהַשִׁיאֲךָ, תַּן-קוֹדוֹר,</p>

<p>וְתִשְׁאַף לְכֶתֶר. מוּזָר מְאֹד הַדָּבָר!</p>

<p>וּלְעִתִּים קְרוֹבוֹת יֹאמְרוּ לָנוּ אֱמֶת</p>

<p>שְׁלִיחֵי-תֹּפֶת כְּדֵי לְהָדְפֵנוּ לְמַדְחֵפוֹת,</p>

<p>וּבְשַׁעֲשׁוּעֵי תֹּם גַּם יִמְשְׁכוּנוּ</p>

<p>לְהַסְגִּירֵנוּ לְעֻמְקֵי-תְהוֹם.</p>

<p>אַחַי, אַךְ מִלָּה אַחַת בְּבַקָּשָׁתִי.</p>
</blockquote>

<p><strong>מקבת</strong></p>

<blockquote>
<p>[הצדה] אֲמִתּוֹת שְׁתַּיִם נִבְּאוּ לִי, וְהֵן</p>

<p>פְּתִיחָה מֻצְלָחָה לְמַעֲרָכָה,</p>

<p>שֶׁתָּכְנָהּ מְלוּכָה. [בקול רם]</p>

<p>תּוֹדָתִי נְדִיבֵי-עָם!</p>

<p>[לעצמו] לֹא, אוֹתוֹ קוֹל-קוֹרֵא מִחוּץ לַטֶּבַע</p>

<p>לֹא יוּכַל לִהְיוֹת רַע – וְגַם טוֹב. אִם רַע הוּא,</p>

<p>מַדּוּעַ צְפוּנָה בוֹ עֲרֻבַּת-הַהַצְלָחָה,</p>

<p>כִּי הִתְחִיל בָּאֱמֶת? הִנְנִי קוֹדוֹר.</p>

<p>וְִאִם טוֹב, מַה תְּבִיאֵנִי לְנִסָּיוֹן,</p>

<p>וּשְׂעָרִי סִמֵּר לְמַרְאֵה-בַלְהוֹתָיו,</p>

<p>לִבִּי הָעַז כְּבָר הוֹלֵם עַל צַלְעוֹתָיו,</p>

<p>שֶׁלֹּא כְדֶרֶך טִבְעוֹ? זְוָעוֹת הֹווֹת</p>

<p>הֵן רָפוֹת מִבַּלָּהוֹת שֶׁבַּדִּמְיוֹן,</p>

<p>וְרֶצַח זֶה, שֶׁאֵינוֹ אֶלָּא פְּרִי-שְׂעִפַּי,</p>

<p>כְּבָר זִעֲזַע עוֹלָמִי זֶה שֶּׁלִּי</p>

<p>עַד כְּדֵי לְדַכֵּא כָּל פְּעֻלָּה, וְאֵין</p>

<p>לִי כְלוּם מִלְּבַד מַה שֶׁהוּא לֹא-כְלוּם.</p>
</blockquote>

<p><strong>בנקו</strong></p>

<blockquote>
<p>רְאוּ חֲבֵרֵנוּ אֵיךְ הוּא נִדְהָם מְאֹד.</p>
</blockquote>

<p><strong>מקבת</strong></p>

<blockquote>
<p>[לעצמו] אִם אָמַר זֶה גוֹרָלִי וְאֶהְיֶה מֶלֶךְ,</p>

<p>הוּא יַעַטְרֵנִי בְּלִי שֶׁאָזוּז.</p>
</blockquote>

<p><strong>בנקו</strong></p>

<blockquote>
<p>כְּבוֹדוֹ זֶה</p>

<p>הֶחָדָשׁ כְּבֶגֶד חָדָשׁ זֶה, שְׁאֵינוֹ</p>

<p>הוֹלְמֶנּוּ אֶלָּא מִתּוֹךְ שִׁמּוּשׁ רַב.</p>
</blockquote>

<p><strong>מקבת</strong></p>

<blockquote>
<p>[לעצמו] יִהְיֶה אֲשֶׁר יִהְיֶה, הַזְּמַנִּים יִנְקֹפוּ</p>

<p>עַל שְׁעוֹתֵיהֶם, וְאִם קָשֶׁה הַיּוֹם מְאֹד.</p>
</blockquote>

<p><strong>בנקו</strong></p>

<blockquote>
<p>מֶקְבֶּת נִכְבָּדִי</p>

<p>אַךְ לְךָ נוֹחִילָה.</p>
</blockquote>

<p><strong>מקבת</strong></p>

<blockquote>
<p>אִתְּכֶם הַסְּלִיחָה. מֹחִי זֶה הַנּוֹאָל</p>

<p>נִשְׁכָּחוֹת מִנִּי קֶדֶם פָּקָד. רֵעַי,</p>

<p>טִרְחַתְכֶם רְשׁוּמָה פֹה. יוֹם יוֹם זֶה דַרְכִּי</p>

<p>לַחֲזֹר עַל הָעַמּוּד לִקְרֹא אוֹתוֹ.</p>

<p>הָבָה נָחוּשָׁה אֶל הַמֶּלֶךְ. [אל בנקו] אַתָּה</p>

<p>שִׂים לִבְּךָ לְמַה שֶּׁקָּרָה. וּבְיֵשׁ פְּנַאי</p>

<p>לְהַעֲמִיק וְתַחְקֹר בּוֹ, נְדַבֵּר</p>

<p>בְּלֹא לֵב וָלֵב אִישׁ אֶת רֵעֵהוּ.</p>
</blockquote>

<p><strong>בנקו</strong></p>

<blockquote>
<p>בְּחֵפֶץ-לֵב.</p>
</blockquote>

<p><strong>מקבת</strong></p>

<blockquote>
<p>אֲבָל עַד אָז דַּיֵּנוּ! נֵלְכָה רֵעָי!
<br></p>
</blockquote>

<p>[יוצאים]</p>

<h3 id="מחזהד">מחזה ד</h3>

<p><strong>פורֶס. חדר הארמון</strong></p>

<p>[קול חצוצרות. נכנסים דונקן, מלקולם, דונלבין, לינוקס ורואי פני המלך]</p>

<p><strong>דונקן</strong></p>

<blockquote>
<p>גְּזַר דִּינוֹ שֶׁל קוֹדוֹר הַהוּצָא כְבָר</p>

<p>לַפֹּעַל וְהַמַּלְאָכִים שָׁבוּ?</p>
</blockquote>

<p><strong>מלקולם</strong></p>

<blockquote>
<p>מַלְכִּי,</p>

<p>הֵם טֶרֶם שָׁבוּ; אַךְ אֲנִי דִבַּרְתִּי</p>

<p>עִם אֶחָד שֶׁרָאָהוּ בְּמוֹתוֹ, וְסִפֵּר:</p>

<p>בְּגִלּוּי לֵב גַּם הוֹדָה עֲווֹן בָּגְדוֹ,</p>

<p>סְלִיחָתְךָ בִקֵּשׁ וַיִּנָּחֵם מְאֹד</p>

<p>עַל כָּל רָעָתוֹ. וּבְכָל חַיָּיו דָּבָר</p>

<p>לֹא הָלַם אוֹתוֹ יָפֶה מִמִּיתָתוֹ.</p>

<p>הוּא מֵת כְּאִישׁ שֶׁחָקַר כֵּיצַד מֵתִים,</p>

<p>וַיַּשְׁלֵךְ אֶת הַיָּקָר לוֹ מִכֹּל,</p>

<p>כְּהַשְׁלִיךְ אִישׁ כְּלִי אֵין בּוֹ חֵפֶץ.</p>
</blockquote>

<p><strong>דונקן</strong></p>

<blockquote>
<p>אֵין יֵשׁ בְּיָדֵינוּ הָאֳמָנוּת לַכִּיר</p>

<p>מִתּוֹךְ הַכָּרַת פָּנָיו נֶפֶשׁ אִישׁ.</p>

<p>זֶה הָיָה שׁוֹעַ אֲשֶׁר בּוֹ בָטַחְתִּי</p>

<p>וֶאֱמוּנָתִי רַבָּה.
<br></p>
</blockquote>

<p>[נכנסים מקבת, בנקו, רוס ואנגוס]</p>

<blockquote>
<p>אָח לִי נִכְבָּד!</p>

<p>אֲבָל עֲווֹנִי זֶה, עֲווֹן כְּפוּיֵי טוֹבָה,</p>

<p>גָּדַל, לְהָעִיק לִי מִנְּשׂא, כִּי אַתָּה</p>

<p>כֹּה מַרְבֶּה מַקְדִּימֵנִי, אֲשֶׁר גַּם</p>

<p>אֵל אֶבְרוֹת כָּל תַּגְמוּלַי הַמְמַהֲרִים</p>

<p>כְּבָר נִלְאוּ מֵהַשִּׂיגְךָ. וְלוּ קָטְנוּ</p>

<p>עֲלִילוֹתֶיךָ וְגָדְלוּ כָל שִׁלּוּמַי</p>

<p>וְתוֹדָתִי, זֶה כְּנֶגֶד זֶה, וְלוּ יִשָּׁקְלוּ,</p>

<p>חוֹבִי לְךָ עוֹלֶה עַל כָּל שִׁלּוּמִים בָּעוֹלָם!</p>
</blockquote>

<p><strong>מקבת</strong></p>

<blockquote>
<p>שֵׁרוּתִי וְחוֹבָתִי כֵּיוָן נַעֲשׂוּ,</p>

<p>עַל שְׂכָרִי בָאתִי כְּבָר. וּלְהוֹד מַלְכוּתוֹ</p>

<p>יָאֶה לְקַבֵּל חוֹבוֹתֵינוּ, הֵמָּה</p>

<p>בָּנִים וַעֲבָדִים לְכִסְאֲךָ, לְמַלְכוּתְךָ.</p>

<p>וְאִם עָשׂוּ מִתּוֹךְ אַהֲבָה וְכָבוֹד,</p>

<p>לֹא עָשׂוּ אֶלָּא מַה שֶּׁהֵם חַיָּבִים.</p>
</blockquote>

<p><strong>דונקן</strong></p>

<blockquote>
<p>הֱיֵה לִי בָרוּךְ פֹּה!</p>

<p>הַיּוֹם זֶה הַחִלּוֹתִי לְנָטְעֲךָ</p>

<p>אַף אֶדְאַג וְתַעֲלֶה וּתְשַׂגְשֵׂג. בֶּנְקוֹ,</p>

<p>גַּם אַתָּה לֹא קָטֹנְתָּ, וְגַם שְׂכָרְךָ</p>

<p>הוּא לֹא יְקֻפַּח. בֹּא וַאֲחַבְּקֶךָ,</p>

<p>אֶל לִבִּי אֲאַמְצֶךָ.</p>
</blockquote>

<p><strong>בנקו</strong></p>

<blockquote>
<p>וְאִם אַעַל</p>

<p>הַיְבוּל, אַךְ לְךָ, מַלְכִּי.</p>
</blockquote>

<p><strong>דונקן</strong></p>

<blockquote>
<p>זֶה חֶפְצִי</p>

<p>לְהַחְבִּיא גְּדָל שְׂשׂוֹנִי בְּאֶגְלֵי-יְגוֹנִים.</p>

<p>הוֹי, בָּנַי, שְׁאֵרֵי-בְשָׂרִי, וְאַלּוּפַי</p>

<p>וְכָל הַקְּרוֹבִים בְּיוֹתֵר, דְּעוּ, אֶת בְּנִי מַלְקוֹלְם</p>

<p>אָנֹכִי שָׂם עַל כִּסְאִי, יִירָשֶׁנּוּ</p>

<p>זֶה בְכוֹרִי. וּמֵעַתָּה לוֹ יִקָּרֵא</p>

<p>נְסִיךְ-קַמְבֶּרְלֶנְד, ְולֹא אֶחָד הוּא יִכָּבֵד,</p>

<p>כִּי אוֹתוֹת כָּבוֹד כְּכֹכְבֵי הַשָּׁמַיִם</p>

<p>יִבְרְקוּ עַל כֻּלְכֶם, כָּל הָרְאוּיִים.</p>

<p>מִכָּאן לְאִינְוֶרְנֶס. [אל מקבת] הוֹסֵף וְחַיְּבֵנוּ עוֹד.</p>
</blockquote>

<p><strong>מקבת</strong></p>

<blockquote>
<p>הַנֹּפֶשׁ אֵינוֹ אֶלָּא עָמָל, בָּא</p>

<p>שֶׁלֹּא בִּשְׁבִילְךָ. אֶהְיֶה בְעַצְמִי מַלְאָךְ</p>

<p>כְּדֵי לְשַׂמֵּחַ אֹזֶן אִשְׁתִּי,</p>

<p>כִּי אַתָּה בָא. וּמִתּוֹךְ יִרְאַת-כָּבוֹד</p>

<p>מִמְּךָ אֶפָּרֵד.</p>
</blockquote>

<p><strong>דונקן</strong></p>

<blockquote>
<p>קוֹדוֹר הַנַּעֲלֶה שֶׁלִּי!</p>
</blockquote>

<p><strong>מקבת</strong></p>

<blockquote>
<p>[לעצמו] נְסִיךְ קַמְבֶּרְלֶנְד! וּמַעֲלָה זוֹ, אִם לֹא</p>

<p>עָלֶיהָ אֶפְסַח, הַפֵּל תַּפִּילֵנִי –</p>

<p>עַל דַּרְכִּי תִּשְׁכָּב! אוֹר כּוֹכָבִים דְּעָךְ!</p>

<p>אַל אוֹר עַל שְׁחֹרִים סִתְרֵי–מַאֲוַיַּי.</p>

<p>תִּתְעַלֵּם עַיִן מִן הַיָּד וְהָיָה</p>

<p>מַה שֶּׁהָעַיִן תִּפְחַד לִרְאוֹת לְאַחַר אֲשֶׁר הָיָה.</p>
</blockquote>

<p>[יוצא]</p>

<p><strong>דונקן</strong></p>

<blockquote>
<p>כִּדְבָרְךָ, נָדִיב הוּא, יַקִּירִי בֶּנְקוֹ!</p>

<p>מָה אָגִיל מְאֹד לְשַׁבְּחוֹ. חַג הוּא לִי.</p>

<p>נָחִישָׁה אַחֲרָיו. יָצְאָה אַהֲבָתוֹ</p>

<p>לְפָנֵינוּ לְקַדְּמֵנוּ שָׁלוֹם.</p>

<p>אֵין כָּמוֹהוּ בְכָל הָאָרֶץ!
<br></p>
</blockquote>

<p>[קול חצוצרות, יוצאים]</p>

<h3 id="מחזהה">מחזה ה</h3>

<p><strong>אִיְנְוֶרְנְס . ארמון מקבת</strong></p>

<p>[נכנסת לידי מקבת, בידה מכתב]</p>

<p><strong>לידי מקבת</strong></p>

<blockquote>
<p>&quot;הֵן פָּגְעוּ בִי בְּיוֹם נִצְחוֹנִי. וּמִתּוֹךְ הַבְּשׂוֹרָה</p>

<p>הָאֲמִתִּית אֲנִי לָמֵד, שֶׁדַּעְתָּן עוֹלָה עַל דַּעַת</p>

<p>בְּנֵי תְמוּתָה. כְּשֶׁגָּדַל חִשְׁקִי לְהוֹסִיף וְלִשְׁאֹל,</p>

<p>נַעֲשׂוּ אֲוִיר וְנֶעְֶלְמוּ בְתוֹכוֹ.  עוֹדֶנִּי עוֹמֵד נִדְהָם</p>

<p>מִמַּרְאֵה הַמּוֹפֵת, וּמַלְאֲכֵי הַמֶּלֶךְ בָּאוּ וַיְבָרְכוּנִי</p>

<p>לִהְיוֹתִי אַלּוּף-קוֹדוֹר, שֶׁכָּךְ קָרְאוּ לִי קֹדֶם</p>

<p>הָאֲחָיוֹת הַקוֹסְמוֹת. וְגַם גִּלּוּ לִי שֶׁמֶץ מֵעֲתִידוֹת</p>

<p>תָּבֹאנָה, בְּאָמְרָן: יְחִי הַמֶּלֶךְ לֶעָתִיד. מָצָאתִי</p>

<p>לְנָכוֹן לְהוֹדִיעַ לָךְ מִכָּל אֵלֶּה, חֲבֶרְתִּי הַיְקָרָה</p>

<p>לִגְדֻלָּה, בִּכְדֵי שֶׁלֹּא יִגָּרַע חֶלְקֵךְ הַמַּגִּיעַ לָךְ</p>

<p>בַּשִּׂמְחָה, אִם לֹא תֵּדְעִי אֶת הַגְּדֻלָּה הָעוֹמְדָה לָךְ</p>

<p>לָבֹא. שִׂימִי זֹאת אֶל לִבֵּךְ וַהֲיִי שָׁלוֹם&quot;.</p>

<p>גְּלֶמִיס וְקוֹדוֹר הִנְּךָ וְגַם תִּהְיֶה</p>

<p>מַה שֶּׁהִבְטִיחוּ לְךָ. לְטִבְעֲךָ יָרֵאתִי,</p>

<p>פֶּן רַב בְּךָ חֲלֵב אַהֲבַת-אָדָם,</p>

<p>וְלֹא תִבְחַר אֶת הַקְּרוֹבָה שֶׁבַּדְּרָכִים.</p>

<p>לִגְדֻלּוֹת תִּשְׁאַף אַף לִתְהִלָּה; אַךְ</p>

<p>בְּלִי הָרַע הַכָּרוּךְ בַּעֲקֵבָן.</p>

<p>תִּתְאַו לְמַלֵּא רְצוֹנְךָ בְמִדָּה גְדוּשָׁה</p>

<p>וְגַם בִּקְדֻשָּׁה; רְצוֹנְךָ בְּמִשְׂחָק כָּשֵׁר</p>

<p>וּבְרֶוַח שֶׁל רַמַּאי. נִצְרָךְ גְּלֶמִיס</p>

<p>לְקוֹרֵא: &#8220;כֹּה עֲשֵׂה, אִם אַךְ תִּרְצֶה בָזֶה&#8221;,</p>

<p>וְאוֹתָהּ לַעֲשׂוֹת אַתָּה יָרֵא יוֹתֵר,</p>

<p>מִכְּפִי יִרְאָתְךָ וְלֹא תַעֲשֶׂה כְּלָל.</p>

<p>בּוֹא הֵנָּה וְאֶשְׁפֹּך רוּחִי לְתוֹךְ אָזְנֶיךָּ,</p>

<p>אֲגָרֵשׁ מִפָּנֶיךָ בְאֹמֶץ-לְשׁוֹנִי</p>

<p>כָּל עוֹצֵר בַּעַדְךָ מִנֶּזֶר-פַּזְּךָ</p>

<p>עִטְּרוּךָ בוֹ, אֵין סָפֵק, כְּבָר גּוֹרָלְךָ</p>

<p>וְכֹחוֹת טְמִירִין.
<br></p>
</blockquote>

<p>[נכנס מלאך]</p>

<blockquote>
<p>אַתָּה, מַה תְּבַשֵּׂר?</p>
</blockquote>

<p><strong>המלאך</strong></p>

<blockquote>
<p>הַמֶּלֶךְ בָּא הַלַּיְלָה הֵנָּה.</p>
</blockquote>

<p><strong>לידי מקבת</strong></p>

<blockquote>
<p>כְּלוּם</p>

<p>נִטְרְפָה עָלֶיךָ דַּעְתְּךָ, וְאֵין</p>

<p>אֲדוֹנְךָ אִתּוֹ? כִּי אָז וַדַּאי הָיָה</p>

<p>מוֹדִיעַ לִי לְהִכּוֹן.</p>
</blockquote>

<p><strong>המלאך</strong></p>

<blockquote>
<p>כֵּן דִּבַּרְתִּי.</p>

<p>מִיָּד בָּא הָאַלּוּף; וְגַם הִבְהִיל</p>

<p>מִנְּעָרַי הֵנָּה. כָּל עוֹד בּוֹ הַנְּשָׁמָה</p>

<p>הִגִּיעַ פֹּה לְבַשֵׂר.</p>
</blockquote>

<p><strong>לידי מקבת</strong></p>

<blockquote>
<p>דַּאֲגוּ לוֹ.</p>

<p>כֵּן, גְּדוֹלוֹת הִגִּיד. [המלאך יוצא] גַּם יִחַר גְּרוֹן</p>

<p>הָעוֹרֵב הַמְבַשֵּׂר אֶת בֹּא דוּנְקֶן, בֹּא רַע-מַזָּל</p>

<p>בְּצֵל קוֹרַת בֵּיתִי. וְאַתֶּן, רוּחוֹת</p>

<p>מְסַיְּעוֹת לִשְׂעִפֵּי-רֶצַח בֹּאנָה,</p>

<p>הַשּׁוּנִי טֶבַע-נָשִׁים וּמַלְאוּנִי</p>

<p>מִבֹּהֶן רַגְלִי וְעַד קָדְקֳדִי קְשִׁי-</p>

<p>אַכְזְרִיּוּת שֶׁבְּאַכְזְרִיּוּת. הַקְשׁוּ דָמַי.</p>

<p>סִגְרוּ בַּעֲדִי מֵעֲבֹר מֵהִכָּנֵס</p>

<p>כָּל מוּסַר-כְּלָיוֹת בִּי, כָּל רְגָשׁוֹת שֶׁל</p>

<p>חֲרָטָה טִבְעִיִּים, לְזַעְזֵעַ</p>

<p>קְשִׁי-מְזִמָּתִי וְלָשִׂים שָׁלוֹם בֵּינָהּ</p>

<p>וּבֵין גְּמַר פָּעֳלִי. הוֹי, שֵׁדֵי-רֶצַח,</p>

<p>הַמְסַיְּעִים לְכָל מַזִּיקֵי-עוֹלָם.</p>

<p>בַּאֲשֶׁר אַתֶּם שָׁם וְאֵין עַיִן רוֹאָה,</p>

<p>הִכָּנְסוּ לְתוֹךְ שָׁדַי, אֵל שְׁדֵי-אִשָּׁה,</p>

<p>וְהָפַךְ זֶה חֲלָבִי מָרָה. בּוֹאָה לַיְלָה,</p>

<p>הִתְעַטֵּף בַּעֲשַׁן-שְׁאוֹל הֲכִי אָפֵל,</p>

<p>וְלֹא תִרְאֶה מַאֲכַלְתִּי פֶצַע תָּעַשׂ,</p>

<p>וְלֹא יַחְדְּרוּ שְׁחָקִים צְעִיף-הַמַּאְפֵּלְיָה</p>

<p>וְקָרְאוּ: &#8220;הֶרֶף, הֶרֶף!&#8221;
<br></p>
</blockquote>

<p>[נכנס מקבת]</p>

<blockquote>
<p>גְּלֶמִיס, קוֹדוֹר!</p>

<p>וְגָדוֹל מִשְּׁנֵי אֵלֶּה בְיַד הַקּוֹל הָאַחֲרוֹן.</p>

<p>הֲלֹא אִגַּרְתְּךָ טִלְטְלַתְנִי הַרְחֵק</p>

<p>מֵעֵבֶר הֹוֵה-קְטַנּוֹת זֶה. וּכְבָר</p>

<p>עֲתִידוֹת אָחוּשׁ עוֹד נָכוֹנוּ.</p>
</blockquote>

<p><strong>מקבת</strong></p>

<blockquote>
<p>אַהֲבָה,</p>

<p>הַלַּיְלָה דּוּנְקֶן הֵנָּה בָא!</p>
</blockquote>

<p><strong>לידי מקבת</strong></p>

<blockquote>
<p>וּמָתַי יֵלֵךְ?</p>
</blockquote>

<p><strong>מקבת</strong></p>

<blockquote>
<p>עוֹד מָחָר. כֵּן יְשַׁעֵר.</p>
</blockquote>

<p><strong>לידי מקבת</strong></p>

<blockquote>
<p>הָה! לְעוֹלָם</p>

<p>לֹא יִרְאֶה שֶׁמֶשׁ מָחָר זֶה, לְעוֹלָם!</p>

<p>פָּנֶיךָ, הוֹי, אַלּוּפִי, כִּפְנֵי סֵפֶר</p>

<p>בָּם יִקְרְאוּ בְנֵי-אָדָם דְּבָרִים זָרִים.</p>

<p>לְהַתְעוֹת פְּנֵי הַזְּמַן יִהְיוּ פָנֶיךָ</p>

<p>כִּפְנֵי הַזְּמַן, וְיִשְׂאוּ שָׁלוֹם שָׁלוֹם</p>

<p>עֵינֶיךָ, יָדְךָ וְגַם לְשׁוֹנֶךָ.</p>

<p>הַבֵּט כְּהַבֵּט פֶּרַח תָּמִים, אוּלָם</p>

<p>הֱיֵה הַנָּחָשׁ יִרְבַּץ תַּחְתָּיו, דְּאַג</p>

<p>לַבָּא אֵלֵינוּ, אַךְ בְּיָדַי תַּפְקִיד</p>

<p>עֲלִילוֹת גְּדוֹלוֹת בְּלַיְלָה זֶה, וְשֶׁכָּל</p>

<p>יָמֵינוּ וְלֵילוֹתֵינוּ לְעָתִיד לָבֹא יָרִים</p>

<p>בִּגְאוֹן-מְלָכִים וְשִׁלְטוֹן בְּלִי מְצָרִים.</p>
</blockquote>

<p><strong>מקבת</strong></p>

<blockquote>
<p>עוֹד נָשׁוּב לְדַבֵּר בְּעִנְיָן זֶה.</p>
</blockquote>

<p><strong>לידי מקבת</strong></p>

<blockquote>
<p>פָּנֶיךָ לְךָ מְאִירִים יִהְיוּ הֵמָּה:</p>

<p>בְּשִׁנּוּי סֵבֶר פָּנִים תָּלִין אֵימָה.</p>

<p>לַשְּׁאָר אֶדְאַג אָנִי.
<br></p>
</blockquote>

<h3 id="מחזהו">מחזה ו</h3>

<p><strong>לפני ארמון מקבת</strong></p>

<p>[קול חלילים. אבוקות. נכנסים דונקן, מלקולם, דונלבין,</p>

<p>בנקו, לינוקס, מקדוף, רוס, אנגוס ובני-לוויה]</p>

<p><strong>דונקן</strong></p>

<blockquote>
<p>מַה נֶּחְמָד מְקוֹם-הָאַרְמוֹן, וַאֲוִירוֹ</p>

<p>הָרַךְ וְהַקַּל בָּא וּמִתְחַבֵּב עַל</p>

<p>חוּשֵׁינוּ הַמִּתְרַכְּכִים.</p>
</blockquote>

<p><strong>בנקו</strong></p>

<blockquote>
<p>וְאוֹתָהּ סְנוּנִית</p>

<p>שׁוֹכֶנֶת-הֵיכָל, אוֹרְחוֹ שֶׁל הַקַּיִץ,</p>

<p>מְעִידָה בְּנֹעַם שִׁכְנָהּ עַל נִיחוֹחוֹ</p>

<p>שֶׁל רוּחַ-הַשָּׁמַיִם פֹּה. כִּי לָכֵן</p>

<p>אֵין כַּרְכּוֹב, פִּנָּה, עַמּוּד אוֹ אַפְרִיזָה,</p>

<p>אֲשֶׁר אֵין עָלָיו קֵן מְרַחֵף בָּנְתָה צִפּוֹר</p>

<p>וְעָשְׂתָה עֶרֶשׂ-אֶפְרוֹחֶיהָ. זֹאת</p>

<p>רָאִיתִי: מָקוֹם אֲשֶׁר תִּבְחַר לְקַנֵּן</p>

<p>וְלִדְגֹּר בּוֹ, אֲוִירוֹ עָרֵב תָּמִיד.
<br></p>
</blockquote>

<p>[נכנסת לידי מקבת]</p>

<p><strong>דונקן</strong></p>

<blockquote>
<p>חֲזוּ אֶת בַּעֲלַת-הַבַּיִת הָעֲדִינָה!</p>

<p>הָאַהֲבָה הַיּוֹצֵאת בְּעִקְּבוֹתֵינוּ הִיא</p>

<p>לְעִתִּים קְרוֹבוֹת אַךְ לְמַשָּׂא לָנוּ;</p>

<p>אַךְ נוֹדֶה לָהּ, כִּי אַהֲבָה הִיא. ִ מִכָּאן,</p>

<p>עֲלֵיכֶם לְהִתְפַּלֵּל וְיִגְמֹל לִי</p>

<p>עַל כָּל אֵל טִרְחוֹתֵיכֶן וְלִהְיוֹת לִי</p>

<p>אֲסִירֵי תוֹדָה עַל שֶׁהֶלְאֵיתִיכֶן.</p>
</blockquote>

<p><strong>לידי מקבת</strong></p>

<blockquote>
<p>וְלוּ הָיָה שֵׁרוּתֵנוּ שֵׁרוּת-מִשְׁנֶה,</p>

<p>וְשׁוּב כָּפוּל, הֵן לֹא יִהְיֶה אֶלָּא</p>

<p>פְּעֻלָּה דַלָּה וְגַם פְּשׁוּטָה מְאֹד</p>

<p>לְגַבֵּי אוֹתוֹ כָבוֹד גָּדוֹל וְנֶהְדָּר,</p>

<p>הִשְׁפִּיעַ הוֹד מַלְכוּתוֹ עַל בֵּיתֵנוּ.</p>

<p>וּבַעֲלֵי חוֹב אֲנַחְנוּ לוֹ לְעוֹלָם</p>

<p>עַל כָּל הַכָּבוֹד, אֲשֶׁר בּוֹ כִבְּדָנוּ</p>

<p>מִלְּפָנִים וְעָתָּה; וְנוֹדֶה לוֹ בִּתְפִלָּה.</p>
</blockquote>

<p><strong>דונקן</strong></p>

<blockquote>
<p>וְאַלּוּף קוֹדוֹר אֵיפֹה הוּא?</p>

<p>הֲלֹא יָצָאנוּ בְעִקְּבוֹתָיו, סְבוּרִים</p>

<p>שֶׁנַּקְדִּימֶנּוּ לָבֹא<a href="#fn:13" id="fnref:13" title="see footnote" class="footnote"><sup>13</sup></a>, אַךְ הוּא מְאֹד מֵיטִיב לִרְכֹּב.</p>

<p>אַךְ רַבָּה אַהֲבָתוֹ שִׁנְּנָה דָרְבָנוֹ,</p>

<p>הִקְדִּימָה לַהֲבִיאוֹ לְבֵיתוֹ, טֶרֶם</p>

<p>הִגַּעְנוּ אָנוּ. בַּעֲלַת-בַּיִת נָאָה,</p>

<p>אוֹרְחֵיכֶם נִהְיֶה לַיְלָה זֶה.</p>
</blockquote>

<p><strong>לידי מקבת</strong></p>

<blockquote>
<p>בְּכָל עֵת</p>

<p>בְּיַד עֲבָדֶיךָ אָנוּ וְכָל אֲשֶׁר לָנוּ</p>

<p>פִּקָּדוֹן לָתֵת דִּין וְחֶשְׁבּוֹן כִּרְצוֹנֶךָ</p>

<p>וּלְהַחֲזִיר אֶת שֶׁלְּךָ לְךָ.</p>
</blockquote>

<p><strong>דונקן</strong></p>

<blockquote>
<p>תְּנִי יָדֵךְ לִי,</p>

<p>וְאֶל בַּעַל בַּיִת זֶה נַהֲגִינִי.</p>

<p>מְאֹד אֲהַבְתִּיו, תָּמִיד אֵט לוֹ חֶסֶד.</p>

<p>בִּרְשׁוּתֵךְ גְּבִרְתִּי.
<br></p>
</blockquote>

<p>[הכול יוצאים]</p>

<h3 id="מחזהז">מחזה ז</h3>

<p><strong>ארמונו של מקבת</strong></p>

<p>[קול חלילים. לפידים. נכנס עורך השולחן ועוד משרתים</p>

<p>עם קערות ועוברים על פני הבימה. אחרי כן נכנס מקבת]</p>

<p><strong>מקבת</strong></p>

<blockquote>
<p>מַה טּוֹב לוּ נִגְמַר דָּבָר כֵּיוָן נַעֲשָׂה,</p>

<p>כִּי אָז מִהַרְנוּ לִפְעֹל. וְאִלּוּ קָלַט</p>

<p>הָרֶצַח כָּל תּוֹצְאוֹתָיו, וְלוּ עִם גְּמַר</p>

<p>פָּעֳלוֹ קִצּוֹ בָא, וּבְמַכָּה אַחַת</p>

<p>רֹאשׁ-הֲוָיָתוֹ וְקִצָּהּ יִהְיוּ פֹה,</p>

<p>אַךְ פֹּה, עַל חֻלְיַת-זְמַן זֶה וְעַל גּוּשׁוֹ,</p>

<p>כִּי אָז גַּם בַּזְנוּ לְעוֹלָם הַבָּא; אוּלָם</p>

<p>עֲלִילוֹת אֵל כָּל תַּגְמוּלוֹתָן פֹּה.</p>

<p>אַךְ נוֹרֶה תּוֹרַת-דָּמִים, וְהִיא שָׁבָה</p>

<p>לָרַב לְרוֹעֵץ. וְצֶדֶק נְקִי-כַפַּיִם</p>

<p>בָּא וְתוֹקֵעַ בִּשְׂפָתֵינוּ כוֹס</p>

<p>בָּהּ שַׂמְנוּ רָעַל. זְבוּל-מִבְטַחִים מִשְׁנֶה</p>

<p>לוֹ פֹה: אֲנִי שְׁאֵר-בְּשָׂרוֹ גַּם נְתִינוֹ,</p>

<p>שְׁנֵי טַעֲמֵי-אוֹן כְּנֶגֶד פָּעֳלִי, וְגַם</p>

<p>הוּא אוֹרְחִי, וְעָלַי גַּם לִנְעֹל דֶּלֶת</p>

<p>בִּפְנֵי רוֹצֵחַ וְלֹא לָשֵׂאת סַכִּין בְּעַצְמִי,</p>

<p>וְגַם רַכּוֹת יִשְׁלֹט דּוּנְקֶן. וּמֶמְשַׁלְתּוֹ</p>

<p>בְּטָהֳרָה יִשְׁפֹּךְ. וְעָנְתָה בוֹ צִדְקָתוֹ</p>

<p>כְּמַלְאֲכֵי-אֵל, בִּלְשׁוֹנוֹת שֶׁל חֲצוֹצְרוֹת</p>

<p>עָלַי יָרִיעוּ עֲווֹן רֶצַח אָיֹם.</p>

<p>וּבָאָה חֶמְלָה, כְּיֶלֶד זֶה אַךְ נוֹלַד,</p>

<p>עַל כַּנְפֵי סַעַר, אוֹ כִּכְרוּבִים רוֹכְבִים</p>

<p>עַל גַּב סוּסֵי-אֲוִיר בִּלְתִּי נִרְאִים,</p>

<p>וְנָפְחָה אֵימַת פָּעֳלִי בַּכֹּל</p>

<p>לַטְבִּיעַ רוּחַ בְּתוֹךְ הַדְּמָעוֹת. אֵין לִי</p>

<p>כָּל דָּרְבָן לִמְחֹץ כַּוָּנָתִי בִּלְתִּי</p>

<p>זוֹ אַהֲבַת-הַכָּבוֹד תִּקְפֹּץ-תָּעַל –</p>

<p>תִּכְשַׁל וְנָפְלָה לְעֵבֶר זֶה.
<br></p>
</blockquote>

<p>[נכנסת לידי מקבת]</p>

<blockquote>
<p>מַה יֵּשׁ?</p>
</blockquote>

<p><strong>לידי מקבת</strong></p>

<blockquote>
<p>כִּמְעַט וְגָמַר לִסְעֹד. לָמָה נְטַשְׁתּוֹ?</p>
</blockquote>

<p><strong>מקבת</strong></p>

<blockquote>
<p>הֲדָרַשׁ לִי?</p>
</blockquote>

<p><strong>לידי מקבת</strong></p>

<blockquote>
<p>אֲבָל כְּלוּם לֹא יָדָעְתָּ?</p>
</blockquote>

<p><strong>מקבת</strong></p>

<blockquote>
<p>אַל נוֹסִיף לַרְחִיק לֶכֶת בְּעִנְיָן זֶה.</p>

<p>זֶה עַתָּה רַק כִּבְּדַנִי, וְגַם קָנִיתִי</p>

<p>לִי הַעֲרָכַת פָּז מֵאֵת כָּל קְצוֹת הָעָם.</p>

<p>יֵשׁ לָשֵׂאת אוֹתָן תְּחִלָּה בְּהוֹד תִּפְאַרְתָּן</p>

<p>וְלֹא לְמַהֵר וּלְהִתְפָּרְקָן.</p>
</blockquote>

<p><strong>לידי מקבת</strong></p>

<blockquote>
<p>כְּלוּם</p>

<p>שִׁכּוֹרָה הָיְתָה תִּקְוָה שֶׁלְּבַשְׁתָּהּ</p>

<p>אִם יָשְׁנָה? וְנֵעוֹרָה מְאֹד חִוֶּרֶת.</p>

<p>תַּשׁ כֹּחָהּ לְמַרְאֵה אֲשֶׁר עָשְׂתָה בְאוֹן.</p>

<p>מֵעַתָּה אֵדַע לַעֲרֹךְ אֶת אַהֲבַת מֶקְבֶּת.</p>

<p>הֲתִירָא לִהְיוֹת בִּפְעָלֶיךָ וְאוֹנְךָ</p>

<p>אֶת אֲשֶׁר אַתָּה מוֹצֵא פְּאֵר-הַחַיִּים</p>

<p>וְלִהְיוֹת בְּעֵינֵי עַצְמְךָ מוּג-לֵב?</p>

<p>וְכוֹרֵךְ &#8220;רוֹצֶה אָנִי&#8221; וְ&#8220;יָרֵאתִי&#8221;,</p>

<p>כְּאוֹתָהּ שׁוּנְרָא שֶׁבַּמָּשָׁל<a href="#fn:14" id="fnref:14" title="see footnote" class="footnote"><sup>14</sup></a>.</p>
</blockquote>

<p><strong>מקבת</strong></p>

<blockquote>
<p>נָא, הַסִּי!</p>

<p>כִּי אָעֵז לַעֲשׂוֹת הַיָּאֶה לְאָדָם;</p>

<p>הַמַּרְבֶּה – אֵינוֹ אִישׁ.</p>
</blockquote>

<p><strong>לידי מקבת</strong></p>

<blockquote>
<p>מִי הִיא הַחַיָּה</p>

<p>הִכְרִיחָה אוֹתְךָ לְגַלּוֹת זְמָמְךָ לִי?</p>

<p>עַד שֶׁהִרְהַבְתָּ עֹז– הָיִיתָ גֶבֶר.</p>

<p>הֱיוֹתְךָ יוֹתֵר מֵאֲשֶׁר הָיִיתָ – מַשְׁמַע</p>

<p>עַל-אַחַת כַּמָּה וְכַמָּה אִישׁ. גַּם זְמַן גַּם מָקוֹם</p>

<p>לֹא הִתְאִים אָז. רָצִיתָ לִבְרֹא שְׁנֵיהֶם</p>

<p>וְהִנֵּה נַעֲשׂוּ מֵעַצְמָם; וְהַהַתְאֵם</p>

<p>עֲכָרְךָ עָתָּה. שָׁד חָלַצְתִּי וְאֵדַע</p>

<p>מַה יָּקָר לָנוּ תִינוֹק יוֹנֵק שָׁד;</p>

<p>וְאוּלָם, גַּם כְּשֶׁהוּא מְחַיֵּךְ בְּפָנַי,</p>

<p>מִפִּיו הָיִיתִי מָשָׁה אֶת פִּטְמָתִי</p>

<p>וְרוֹצְצָה גֻּלְגָּלְתּוֹ לוּ נִשְׁבַּעְתִּי,</p>

<p>כְּשֵׁם שֶׁנִּשְׁבַּעְתָּ אַתָּה לַעֲשׂוֹת.</p>
</blockquote>

<p><strong>מקבת</strong></p>

<blockquote>
<p>אַךְ אִם לֹא נַצְלִיחַ?</p>
</blockquote>

<p><strong>לידי מקבת</strong></p>

<blockquote>
<p>לֹא נַצְלִיחַ!</p>

<p>דְּרֹךְ אֶת גְּבוּרָתְךָ עַד מְקוֹם-הַתְּפִיסָה<a href="#fn:15" id="fnref:15" title="see footnote" class="footnote"><sup>15</sup></a></p>

<p>כִּי אָז נַצְלִיחַ. לִכְשֶׁיִּישַן דּוּנְקֶן</p>

<p>(הֲלֹא תַרְדֵּמָה תִתְקְפֶנּוּ אַחֲרֵי</p>

<p>עֲמַל הַמַּסָּע) וַאֲנַצַּח אֶת</p>

<p>שְׁנֵי שׁוֹמְרֵי-סִפּוֹ בְתִירוֹשׁ וּבְיֵין-רֶקַח,</p>

<p>וְכָלָה כָּל זְִכְרוֹנָם שׁוֹמֵר מֹחָם</p>

<p>וִיהִי כֶעָשָׁן, וּבֵית-קִבּוּל שִׂכְלָם</p>

<p>לִכְלִי שֶׁל חֶרֶס, וּבִהְיוֹתָם שְׁקוּעִים</p>

<p>בִּשְׁנַת-בְּהֵמוֹת, סְפוּגֵי סָבְאָם מֵתִים,</p>

<p>הַאִם יִבָּצֵר מֶנִּי וּמִמְּךָ</p>

<p>דָּבָר לַעֲשוֹׂת לְדוּנְקֶן, בְּאֵין לוֹ שׁוֹמֵר?</p>

<p>וְלֹא יָחוּל זֶה עַל רֹאשׁ הַנְּעָרִים סָפְגוּ</p>

<p>הַיַּיִן כְּאוֹתוֹ סְפוֹג, וְהֵמָּה יִשְׂאוּ</p>

<p>עֲווֹן רָצְחֵנוּ זֶה הַגָּדוֹל?</p>
</blockquote>

<p><strong>מקבת</strong></p>

<blockquote>
<p>בָּנִים</p>

<p>הֵינִיקִי לִי לְהַבָּא! אֹמֶץ חָמְרֵךְ</p>

<p>הֵן יַעֲשֶׂה אַךְ זְכָרִים. מִי לֹא יֹאמַר,</p>

<p>שֶׁהֵמָּה עָשׂוּ זֹאת, אִם בַּדָּמִים נִמְשַׁח</p>

<p>אֶת שְׁנֵי הַשׁוֹמְרִים הַנִּרְדָּמִים וְגַם</p>

<p>נַכֶּנּוּ בְּחַרְבוֹתֵיהֶם?</p>
</blockquote>

<p><strong>לידי מקבת</strong></p>

<blockquote>
<p>אִישׁ לֹא יָעֵז</p>

<p>לַחְשֹׁב אַחֶרֶת, אִם מִגֹּדֶל צַעַר</p>

<p>נֵילִילָה מַר לְמוֹתוֹ.</p>
</blockquote>

<p><strong>מקבת</strong></p>

<blockquote>
<p>אָנֹכִי לִבְלִי חָת,</p>

<p>עֲצַבַּי מְתוּחִים לְמִפְעַל-הַבַּלָּהוֹת.</p>

<p>קוּמִי וְנַתְעֶה בְמַרְאֵה-אוֹר דּוֹרֵנוּ</p>

<p>וּפְנֵי-הַשֶּׁקֶר יְכַסּוּ עַל שֶׁקֶר בִּלְבָבֵנוּ.
<br></p>
</blockquote>

<p>[יוצאים]</p>

<h2 id="מערכהשניה">מערכה שניה</h2>

<h3 id="מחזהא">מחזה א</h3>

<p><strong>חצר בארמון מקבת</strong></p>

<p>[נכנסים בנקו ופליַנס. משרת נושא אבוקה לפניהם]</p>

<p><strong>בנקו</strong></p>

<blockquote>
<p>הַנַּעַר, אֵיזוֹ שָׁעָה כְּבָר?</p>
</blockquote>

<p><strong>פלינס</strong></p>

<blockquote>
<p>הַלְּבָנָה בָאָה; קוֹל-הַפַּעֲמוֹן לֹא שָׁמָעְתִּי.</p>
</blockquote>

<p><strong>בנקו</strong></p>

<blockquote>
<p>וְהִיא בַחֲצִי הַלַּיְלָה בָאָה.</p>
</blockquote>

<p><strong>פלינס</strong></p>

<blockquote>
<p>אָבִי,</p>

<p>דוֹמַנִי, שָׁעָה יוֹתֵר מְאֻחֶרֶת עָתָּה.</p>
</blockquote>

<p><strong>בנקו</strong></p>

<blockquote>
<p>טֹל חַרְבִּי, בְּנִי! קַמְצָנִים הַשָּׁמַיִם,</p>

<p>אֶת כָּל הַנֵּרוֹת כִּבּוּ; קַח גַּם זֶה!</p>

<p>עֲיֵפוּת כְּבֵדָה כְעוֹפֶרֶת תִּלְחָצֵנִי,</p>

<p>וּבְכָל זֹאת לֹא הָיִיתִי רוֹצֶה לִישֹׁן.</p>

<p>הוֹי, כֹּחוֹת-אֵל, קְחוּ מֶנּוּ שְׂעִפֵּי-זְוָעָה,</p>

<p>הַתּוֹקְפִים אִישׁ בְּמַרְגּוֹעַ-לַיְלָה.
<br></p>
</blockquote>

<p>[נכנס מקבת עם משרת נושא אבוקה]</p>

<blockquote>
<p>תֵּן</p>

<p>לִי חַרְבִּי. מִי שָׁם?</p>
</blockquote>

<p><strong>מקבת</strong></p>

<blockquote>
<p>אִישׁ שְׁלוֹמֵנוּ.</p>
</blockquote>

<p><strong>בנקו</strong></p>

<blockquote>
<p>הֲטֶרֶם תִּישַׁן? כְּבָר שָׁכַב מַלְכִּי.</p>

<p>שְׁבַע-רָצוֹן מְאֹד הָיָה הַמֶּלֶך, גַּם</p>

<p>מַתָּנוֹת גְּדוֹלוֹת הֶעֱנִיק לִמְשָׁרְתֶיךָ</p>

<p>אַף יַהֲלוֹם זֶה לְאִשְׁתְּךָ נָתַן לְאוֹת</p>

<p>שֶׁהִיא הַטּוֹבָה בְּכָל מַכְנִיסוֹת-אוֹרְחִים.</p>

<p>וּפָרַשׂ לִישֹׁן בְּלֵב-טוֹב.</p>
</blockquote>

<p><strong>מקבת</strong></p>

<blockquote>
<p>רְצוֹנֵנוּ</p>

<p>הָיָה עַבְדּוֹ שֶׁל פְּגָם, כִּי לֹא הִתְכּוֹנֵן –</p>

<p>וְלוּלֵא זֹאת הִתְגַּלָּה יָפֶה.</p>
</blockquote>

<p><strong>בנקו</strong></p>

<blockquote>
<p>הַכֹּל עָלָה יָפֶה!</p>

<p>חָלַמְתִּי אֶמֶשׁ שְׁלָֹשׁ אֲחָיוֹת-רוֹאוֹת.</p>

<p>הֲלֹא לְגַבֶּיךָ מִקְצָת אֱמֶת נִבְּאוּ.</p>
</blockquote>

<p><strong>מקבת</strong></p>

<blockquote>
<p>אֲנִי שְׁכַחְתִּין. אַף-עַל-פִּי-כֵן, אִם יֵשׁ</p>

<p>לְךָ פְּנַאי, נְסַפֵּר קְצָת בְּעִנְיָן זֶה,</p>

<p>אִם תּוֹעִיד אֶת הַשָּׁעָה.</p>
</blockquote>

<p><strong>בנקו</strong></p>

<blockquote>
<p>כַּטּוֹב בְּעֵינֶיךָ.</p>
</blockquote>

<p><strong>מקבת</strong></p>

<blockquote>
<p>אִם תִּהְיֶה בְעֵצָה אַחַת עִמִּי, אִם</p>

<p>אַצְלִיחַ, יָרוּם כְּבוֹדְךָ.</p>
</blockquote>

<p><strong>בנקו</strong></p>

<blockquote>
<p>וּבִלְבַד</p>

<p>שֶׁלֹא אַפְסִיד בִּרְצוֹתִי לְהַגְדִּילוֹ,</p>

<p>אִם אַךְ יִשָּׁאֵר לִבִּי חַף וְנֶאֱמָן</p>

<p>לְמַלְכִּי, אֵלֵךְ בַּעֲצָתְךָ.</p>
</blockquote>

<p><strong>מקבת</strong></p>

<blockquote>
<p>יְשַׁן בַּטּוֹב!</p>
</blockquote>

<p><strong>בנקו</strong></p>

<blockquote>
<p>תּוֹדָתִי לְךָ. גַּם אַתָּה שְׁלֵה!
<br></p>
</blockquote>

<p>[בנקו ופלינס יוצאים]</p>

<p><strong>מקבת</strong></p>

<blockquote>
<p>לֵךְ וֶאֱמֹר לַגְּבִירָה: לִכְשֶׁיִּהְיֶה</p>

<p>שִׁיקּוּיִי מוּכָן תְּצַלְצֵל לִי. לֵךְ שְׁכָב.
<br></p>
</blockquote>

<p>[המשרת יוצא]</p>

<blockquote>
<p>הַחֶרֶב הִיא שֶׁעֵינַי רוֹאוֹת לְפָנַי</p>

<p>נִצָּבָהּ נָטוּי כְּלַפֵּי כַפִּי. אֶתְפְּשֵׂךְ.</p>

<p>בְּיָדַי אֵינֵךְ, אַךְ לְעוֹלָם בְּעֵינַי,</p>

<p>הוֹי, מַרְאֵה זְוָעוֹת, לֹא נִתַּתָּ לְמִשּׁוּשׁ</p>

<p>כְּשֵׁם שֶׁנִּתַּתָּ לְרַאֲוָה? וְאוּלַי אֵינְךָ</p>

<p>אַךְ חֶזְיוֹן-רוּחַ, יְצִיר-תַּעְתּוּעִים,</p>

<p>שֶׁצָּמַח בְּמֹחִי מִתּוֹךְ חֹם קַדַּחְתּוֹ?</p>

<p>כִּי אֶרְאֶה זוֹ תַבְנִיתֵךְ בְּמִשּׁוּשׁ, כְּזוֹ</p>

<p>שֶׁאֲנִי שׁוֹלֵף עָתָּה.</p>

<p>תַּנְחֵנִי בְדֶרֶךְ לֶכֶת בָּהּ אֶשְׁתּוֹקֵק,</p>

<p>הוּא הוּא הַכְּלִי אָמַרְתִּי בוֹ אֶשְׁתַּמֵּשׁ.</p>

<p>וְעֵינַי מְשַׁמְּשׁוֹת לְיֶתֶר חוּשַׁי לֵיצָן</p>

<p>אוֹ עוֹלוֹת עַל כֻּלָּמוֹ. תָּמִיד אֶרְאֵךְ</p>

<p>וּרְסִיסֵי דָם עַל לַהֲבֵךְ וְעַל נִצָּבֵךְ,</p>

<p>לֹא הָיוּ קֹדֶם כָּךְ! וְאֵין כְּלוּם, אֵין דָּבָר.</p>

<p>מִפְעַל-הַדָּם הַלָּז הוּא הוּא הַמְתָאֵר</p>

<p>דְּמוּת זוֹ לְעֵינָי, נִדְמֶה כְּאִלּוּ מֵת</p>

<p>חֲצִי הַתֵּבֵל, וַחֲלוֹמוֹת רָעִים</p>

<p>מְצַעֲרִים הַשֵּׁנָה הָעֲטוּפָה.</p>

<p>וְקוֹסְמוֹת זוֹבְחוֹת לְהֵיקַטָה הַחִוֶּרֶת.</p>

<p>וְהֶרֶג אָיֹם, שֶׁעוֹרְרָהוּ שׁוֹמְרוֹ</p>

<p>בְּצַעֲדֵי טַרְקְוִינְיוּס הַתַּאֲוָנִים</p>

<p>כְּרוּחַ זוֹ. אַתְּ, אַדְמַת-בֶּטַח הַמּוּצָקָה,</p>

<p>אַל תִּשְׁמְעִי קוֹל צְעָדַי בְּדַרְכִּי</p>

<p>פֶּן תְּסַפֵּרְנָה אֲבָנַיִךְ חֶפְצִי</p>

<p>וְלָקְחוּ מִן הַזְּמַן דּוּמִיַּת-זְוָעָה</p>

<p>הַיָּאָה לוֹ. בְּאַיְּמִי- חַי עוֹדֶנּוּ;</p>

<p>הַמִּפְעָל חַם – הַנִּיב יִפְקְדֶנּוּ בְּצִנָּה.
<br></p>
</blockquote>

<p>[קול הפעמון]</p>

<blockquote>
<p>הִנְנִי הוֹלֵךְ, נֶחֱרָצָה! הַמְּצִלּוֹת קוֹרְאוֹת.</p>

<p>אַל תַּאֲזִינָה, דּוּנְקֶן, אֶל קוֹל הֵדָן</p>

<p>הוּא יְלַוְּךָ לְתָפְתֶּה אוֹ לְגַן עֵדֶן.
<br></p>
</blockquote>

<p>[יוצא]</p>

<h3 id="מחזהב">מחזה ב</h3>

<p>[נכנסת לידי מקבת]</p>

<p><strong>לידי מקבת</strong></p>

<blockquote>
<p>הַמַּשְׂכִּיר אוֹתָם נָסַךְ קִרְבִּי גְבוּרָה,</p>

<p>הַמְכַבָּם הִצִּית אֵשׁ בִּי. שִׁמְעָה, הָס!</p>

<p>הֵילִיל הַיַּנְשׁוּף, אוֹתוֹ שׁוֹמֵר אָיֹם,</p>

<p>הָאוֹמֵר לַיְלָה טוֹב בְּזַעַף. פֹּה הוּא,</p>

<p>הַדְּלָתוֹת פְּתוּחוֹת, נַחֲרַת הַנְּעָרִים,</p>

<p>שִׁכּוֹרִים סְבוּאִים, תִּלְעַג לְמִשְׁמַרְתָּם.</p>

<p>רָקַחְתִּי יֵינָם וַעֲלֵיהֶם נִצִּים</p>

<p>הַחַיִּים וְהַמָּוֶת: לְמִי הֵם.</p>
</blockquote>

<p><strong>מקבת</strong></p>

<blockquote>
<p>[בפנים] מִי פֹּה? מָה, הוֹי!</p>
</blockquote>

<p><strong>לידי מקבת</strong></p>

<blockquote>
<p>אֲהָהּ, יָרֵאתִי פֶּן נֵעוֹרוּ</p>

<p>וְטֶרֶם נֶעֱשָׂתָה; לֹא הַמַּעֲשֶׂה</p>

<p>אַךְ הַנִסָּיוֹן בְּעוֹכְרֵנוּ. שְׁמָע!</p>

<p>מֻנָּחוֹת הַחֲרָבוֹת – כְּלוּם לֹא יִרְאֶה?</p>

<p>וְלוּלֵא פָנָיו כִּפְנֵי-אָבִי בְּיָשְׁנוֹ,</p>

<p>כִּי אָז עָשִׂיתִי זֹאת בְּעַצְמִי. [נכנס מקבת] אִישִׁי!</p>
</blockquote>

<p><strong>מקבת</strong></p>

<blockquote>
<p>הַמַּעֲשֶׂה נָעַשׂ! לֹא שָׁמַעַתְּ כָּל שָׁאוֹן?</p>
</blockquote>

<p><strong>לידי מקבת</strong></p>

<blockquote>
<p>שָׁמַעְתִּי יְלֵל-הַיַּנְשׁוּף וְקוֹל-הַצִּרְצוּר.</p>

<p>כְּלוּם לֹא דִבַּרְתָּ?</p>
</blockquote>

<p><strong>מקבת</strong></p>

<blockquote>
<p>מָתַי?</p>
</blockquote>

<p><strong>לידי מקבת</strong></p>

<blockquote>
<p>עָתָּה.</p>
</blockquote>

<p><strong>מקבת</strong></p>

<blockquote>
<p>בְּרִדְתִּי?</p>
</blockquote>

<p><strong>לידי מקבת</strong></p>

<blockquote>
<p>הֵן!</p>
</blockquote>

<p><strong>מקבת</strong></p>

<blockquote>
<p>שִׁמְעִי!</p>

<p>מִי יָשֵׁן בְּחֶדֶר שֵׁנִי?</p>
</blockquote>

<p><strong>לידי מקבת</strong></p>

<blockquote>
<p>דּוֹנַלְבֵּין.</p>
</blockquote>

<p><strong>מקבת</strong></p>

<blockquote>
<p>[מתבונן בכפיו] אַךְ מַרְאֶה נוּגֶה זֶה!</p>
</blockquote>

<p><strong>לידי מקבת</strong></p>

<blockquote>
<p>אַךְ טִפְּשׁוּת הִיא לְהַגִּיד: מַרְאֶה נוּגֶה.</p>
</blockquote>

<p><strong>מקבת</strong></p>

<blockquote>
<p>הָאֶחָד שָׂחַק מִתּוֹךְ שְׁנָתוֹ, שֵׁנִי</p>

<p>קָרָא &#8220;רֶצַח&#8221;! וְהֵעִירוּ זֶה אֶת זֶה.</p>

<p>עָמַדְתִּי מַקְשִׁיב, אַך הֵם עָשׂוּ אֶת תְּפִלָּתָם</p>

<p>וְשָׁבוּ לְהַמְתִּיק שְׁנָתָם.</p>
</blockquote>

<p><strong>לידי מקבת</strong></p>

<blockquote>
<p>שְׁנַיִם שָׁכְבוּ יַחַד.</p>
</blockquote>

<p><strong>מקבת</strong></p>

<blockquote>
<p>זֶה קָרָא: &#8220;אֵל בָּרְכֵנוּ!&#8221; וְזֶה: &#8220;אָמֵן&#8221;.</p>

<p>כְּרוֹאִים אוֹתִי וִידֵי-תַּלְיָן אֵלֶּה.</p>

<p>בִּרְאוֹתִי פַּחְדָּם, לֹא יָכֹלְתִּי לַעֲנוֹת</p>

<p>&#8220;אָמֵן&#8221;, כְּשֶׁאָמְרוּ הֵמָּה: &#8220;אֵל בָּרְכֵנוּ!&#8221;</p>
</blockquote>

<p><strong>לידי מקבת</strong></p>

<blockquote>
<p>אַל תַּעֲמִיק לַחְשֹׁב בָּזֶה.</p>
</blockquote>

<p><strong>מקבת</strong></p>

<blockquote>
<p>אֲבָל</p>

<p>מַדּוּעַ לֹא יָכֹלְתִּי לוֹמַר: &#8220;אָמֵן&#8221;?</p>

<p>אֲנִי נִצְרַכְתִּי יוֹתֵר אָז לִבְרָכָה,</p>

<p>וְ&#8220;אָמֵן&#8221; נִתְקַע לִי בִגְרוֹנִי.</p>
</blockquote>

<p><strong>לידי מקבת</strong></p>

<blockquote>
<p>אֵין יֵשׁ</p>

<p>לַחְשֹׁב בִּפְעָלִים כָּאֵלֶּה כָּךְ,</p>

<p>וְאִם אַיִן נֻכֶּה בַשִּׁגָּעוֹן.</p>
</blockquote>

<p><strong>מקבת</strong></p>

<blockquote>
<p>נִדְמָה</p>

<p>לִי קוֹל קוֹרֵא: &quot;אַל תּוֹסִיפוּ לִישֹׁן!</p>

<p>הָרַג מֶקְבֶּת הַשֵּׁנָה&quot; שְׁנַת-הַתְּמִימִים,</p>

<p>זוֹ הַסּוֹתֶרֶת צְרוֹר-דְּאָגוֹת מְעֻרְבָּב,</p>

<p>מוֹת חַיֵּי-יוֹם, אַמְבָּטֵי לַיָּגֵעַ,</p>

<p>וּבֹשֶׂם לְנֶפֶשׁ חוֹלָה, מַאֲכָל שֵּׁנִי</p>

<p>בְּמִשְׁתֵּה-הַתּוֹלָדָה, רֹאשׁ מְזוֹנוֹת</p>

<p>לֶחֶם-הַחַיִּים.</p>
</blockquote>

<p><strong>לידי מקבת</strong></p>

<blockquote>
<p>מָה אַתָּה סוֹבֵר?</p>
</blockquote>

<p><strong>מקבת</strong></p>

<blockquote>
<p>שׁוּב הַקּוֹל</p>

<p>בְּכָל הַבַּיִת: &quot;אַל תּוֹסִיפוּ לִישֹׁן!</p>

<p>גְּלֶמִיס הָרַג הַשֵּׁנָה, כִּי עַל כֵּן</p>

<p>לֹא יוֹסִיף קוֹדוֹר לָנוּם וּמֶקְבֶּת</p>

<p>לֹא יֵדַע שְׁנָת לְעוֹלָם!&quot;</p>
</blockquote>

<p><strong>לידי מקבת</strong></p>

<blockquote>
<p>מִי וָמִי</p>

<p>הַקּוֹרֵא לְךָ כָּךְ, אַלּוּפִי? מַרְפֶּה</p>

<p>אַתָּה אֶת כֹּחֲךָ הַנַּעֲלֶה</p>

<p>בִּשְׂעִפֵּי מֹחַ חוֹלֶה. קַח הַמַּיִם</p>

<p>לִרְחֹץ מֵעַל כַּפֶּיךָ תְעוּדָה צוֹאָה זוֹ.</p>

<p>מַדּוּעַ תָּבִיא הֵנָּה הַחֲרָבוֹת?</p>

<p>אַךְ שָׁם מְקוֹמָן. שָׂאֵן שָׁם וּמְשַׁח</p>

<p>בַּדָּם אֶת פְּנֵי הַנְּעָרִים, אֶת הַיְשֵׁנִים.</p>
</blockquote>

<p><strong>מקבת</strong></p>

<blockquote>
<p>לֹא אוּכַל לְהִכָּנֵס שָׁמָּה שֵׁנִית</p>

<p>יָרֵאתִי לַחְשֹׁב עַל אֲשֶׁר עוֹלַלְתִּי,</p>

<p>וְלִרְאוֹת שׁוּב לֹא אַרְהִיב בְּלִבִּי.</p>
</blockquote>

<p><strong>לידי מקבת</strong></p>

<blockquote>
<p>רַךְ-לֵב!</p>

<p>תֵּן לִי הַחֲרָבוֹת. הַיְשֵׁנִים וְהַמֵּתִים</p>

<p>אֵינָם אֶלָּא תְּמוּנוֹת! עֵינֵי יֶלֶד</p>

<p>אַךְ הֵן יְרֵאוֹת מִפְּנֵי צֶלֶם-שֵׁד.</p>

<p>אִם יָזוּב דָּמוֹ אַזְהִיב בּוֹ פְּנֵי נְעָרָיו,</p>

<p>וְעָנָה בָם עַל פִּשְׁעָם.
<br></p>
</blockquote>

<p>[יוצאת. קול דופק מבחוץ]</p>

<p><strong>מקבת</strong></p>

<blockquote>
<p>מֵאַיִן בָּא הַקּוֹל?</p>

<p>מֶה הָיָה לִי? כָּל שָׁאוֹן יְבַהֲלֵנִי.</p>

<p>וּמַה כַּפַּיִם אֵל? אוֹי, הֵן מְנַקְּרוֹת עֵינָי!</p>

<p>הֲיַסְפִּיק לִי מְלֹא-יָם אוֹקְיָנוֹס, מֵי נֶפְּטוּן,</p>

<p>וְאֶרְחַץ כַּפַּי לְמִשְׁעִי מִן הַדָּם? לֹא, לֹא!</p>

<p>כִּי הֵן תַּקְדֵּמְנָה לַאְדִּים הֲמוֹן יַמִּים</p>

<p>וְהָפְכוּ שָּׁנִי תַּחַת יָרֹק.
<br></p>
</blockquote>

<p>[לידי מקבת נכנסת]</p>

<p><strong>לידי מקבת</strong></p>

<blockquote>
<p>לְכַפִּי צֶבַע כַּפְּךָ; אוּלָם בּשְׁתִּי</p>

<p>כִּי לִבִּי מַלְבִּין כָּךְ. [ קול דופק ]</p>

<p>קוֹל דּוֹפֵק בְּאָזְנַי.</p>

<p>קוֹל בְּשַׁעַר-נֶגֶב. נָבוֹא בְּחַדְרֵנוּ.</p>

<p>מְעַט מַיִם יְנַקוּנוּ מִמַּעֲשֵׂנוּ.</p>

<p>אֲבָל מַה קַּל הוּא! לְפִתְאֹם פֶּתַע</p>

<p>עֲזָבְךָ אֹמֶץ-לִבֶּךָ. [קול דופק]</p>

<p>שְׁמַע: שׁוּב דּוֹפְקִים.</p>

<p>לְבַשׁ בִּגְדֵי-לַיְלָה, וְהָיָה כִּי נִקָּרֵא,</p>

<p>לֹא יִמְצָאוּנוּ עֵרִים. אַל נָא תִּשְׁקַע</p>

<p>בִּשְׂעִפֶּיךָ כְּאוֹבֵד-עֵצוֹת.</p>
</blockquote>

<p><strong>מקבת</strong></p>

<blockquote>
<p>לָדַעַת</p>

<p>אֶת פָּעֳלִי, לְוַאי נַפְשִׁי לֹא יָדָעְתִּי!
<br></p>
</blockquote>

<p>[קול דופק]</p>

<blockquote>
<p>עוּרָה אֶת דּוּנְקֶן בְּדָפְקְךָ! לוּ יָכֹלְתָּ!
<br></p>
</blockquote>

<p>[יוצאים]</p>

<h3 id="מחזהג">מחזה ג</h3>

<p>[קול דופק. נכנס שוער]</p>

<p><strong>השוער</strong></p>

<blockquote>
<p>אָמְנָם, לָזוֹ יֵאָמֵר דְּפִיקָה! וְלוּ הָיִיתִי שׁוֹעֵר</p>

<p>בְּשַׁעֲרֵי-תָּפְתֶּה, כִּי אָז הָיָה לוֹ דַי וְהוֹתֵר לִסְגֹּר.</p>

<p>[קול דופק] הַךְ! הַךְ, הְַךְ! מִי כָּאן? בְּשֵׁם בַּעַל-זְבוּב!</p>

<p>וַדַּאי בַּעַל אֲחֻזָּה, שֶׁהָלַךְ וְתָלָה עַצְמוֹ מִתּוֹךְ</p>

<p>צִפִּיָּה לְאֹסֶם רָב. כִּוַּנְתָּ אֶת הַשָּׁעָה לָבֹא! אַךְ אַל</p>

<p>תִּשְׁכַּח לָקַחַת אִתְּךָ דֵּי מִטְפָּחוֹת, כִּי פֹה תַּזִּיעַ</p>

<p>עַל הַדָּבָר. [קול דופק] הַךְ, הַךְ, הָךְ! בְּשֵׁם הַשָּׂטָן</p>

<p>הַשֵּׁנִי, בְּנֶאֱמָנוּת, הֲפַכְפַּךְ הַנִּשְׁבָּע לִשְׁתֵּי כַּפּוֹת</p>

<p>הַמֹּאזְנַיִם, כְּנֶגֶד זוֹ וּכְנֶגֶד זוֹ. וּמָעַל כַּמָּה וְכַמָּה</p>

<p>בְּשֵׁם אֲדֹנָי, אֶלָּא שֶׁלֹּא עָלָה לוֹ לְהִכָּנֵס בַּשָּׁמַיִם.</p>

<p>אֲבָל הִכָּנֵס, הַהֲפַכְפָּךְ; [קול דופק] הַךְ, הַךְ, הָךְ! מִי</p>

<p>כָּאן? בְּנֶאֱמָנוּת, חַיָּט אַנְגְּלִי, שֶׁגָּנַב חֲתִיכַת בַּד</p>

<p>מִמִּכְנָסָיו שֶׁל צָרְפָתִי. הִכָּנֵס, הַחַיָּט! פֹּה תּוּכַל</p>

<p>לִצְלוֹת אֶת הָאֲוַז<a href="#fn:16" id="fnref:16" title="see footnote" class="footnote"><sup>16</sup></a> שֶׁלְּךָ. [קול דופק] הַךְ, הָךְ!</p>

<p>אֵין מַרְגּוֹעַ! מִי אַתֶּם? קַר הַמָּקוֹם מִכְּדֵי הֱיוֹתוֹ</p>

<p>גֵּיהִנּוֹם. אֵינֶנִּי רוֹצֶה יוֹתֵר לִהְיוֹת שׁוֹעֲרוֹ שֶׁל</p>

<p>שָׂטָן! אֲנִי אָמַרְתִּי לְהַכְנִיס לְכָאן מִכָּל בַּעֲלֵי</p>

<p>אֻמָּנוּת שֶׁבָּעוֹלָם, הַהוֹלְכִים בְּדֶרֶךְ זְרוּעָה שׁוֹשַׁנִּים</p>

<p>בּוֹאֲכָה שַׁלְהֶבֶת לֹא תִּכְבֶּה לְעוֹלָם. [קול דופק]</p>

<p>תֵּכֶף וּמִיָּד! בְּבַקָּשָׁה לִבְלִי לִשְׁכֹּח אֶת הַשּׁוֹעֵר.
<br></p>
</blockquote>

<p>[פותח שער]</p>

<p>[נכנסים מקדוף ולינוקס]</p>

<p><strong>מקדוף</strong></p>

<blockquote>
<p>הֲכָךְ אֵחַרְתָּ, דּוֹדִי, לִשְׁכַּב לִישֹׁן, שֶׁכָּכָה תַרְבֶּה</p>

<p>לִשְׁכַּב?</p>
</blockquote>

<p><strong>השוער</strong></p>

<blockquote>
<p>בְּנֶאֱמָנוּת, אֲדוֹנִי, הִרְבֵּינוּ לִשְׁתּוֹת עַד שֶׁקָּרָא</p>

<p>תַרְנְגוֹל בַּשְּׁנִיָּה, וְהַשְּׁתִיָּה, אֲדוֹנִי, טוֹבָה לִשְׁלֹשָׁה</p>

<p>דְבָרִים.</p>
</blockquote>

<p><strong>מקדוף</strong></p>

<blockquote>
<p>וּמָה הֵמָּה שְׁלשֶׁת הַדְּבָרִים שֶׁבִּשְׁבִילָם הַשְּׁתִיָּה</p>

<p>טוֹבָה בְיוֹתֵר?</p>
</blockquote>

<p><strong>השוער</strong></p>

<blockquote>
<p>חֵי נַפְשִׁי, אֲדוֹנִי: חֹטֶם סָמוּק, שֵׁנָה וּמֵי-רַגְלַיִם.</p>

<p>הִיא מוֹלִידָה אֶת הָאֲבִיּוֹנָה וְהִיא עוֹצֶרֶת בַּעֲדָהּ.</p>

<p>הִיא מוֹלִידָה אֶת הַתַּאֲוָה וְנוֹטֶלֶת אֶת הַכֹּחַ</p>

<p>לְקַיְּמָהּ. מִשּׁוּם זֶה, אֲדוֹנִי, יֵשׁ לוֹמַר: רֹב שְׁתִיָּה</p>

<p>הֲפַכְפַּךְ לְגַבֵּי הָאֲבִיּוֹנָה: הִיא תוֹבַעַת</p>

<p>וְהִיא מוֹנַעַת; הִיא יוֹצְרָה וְהִיא עוֹצְרָה; מְקִימָה וְאֵינָהּ</p>

<p>מְקַיְּמָה. סוֹף דָּבָר: לְשׁוֹן תַּהְפּוּכוֹת לָהּ עַד לִידֵי</p>

<p>שֵׁנָה תְּכַחֵשׁ לָהּ וְתַעַזְבֶנָּה.</p>
</blockquote>

<p><strong>מקדוף</strong></p>

<blockquote>
<p>דּוֹמַנִי, הַלַּיְלָה הַזֶּה כִחֲשָׁה גַם לְךָ הַשְּׁתִיָּה.</p>
</blockquote>

<p><strong>השוער</strong></p>

<blockquote>
<p>אָכֵן כֵּנִים דִּבְרֵי אֲדוֹנִי. בִּגְרוֹנִי הִיא. אֲבָל שִׁלַּמְתִּי</p>

<p>לָהּ גְּמוּלָהּ בְּרֹאשָׁהּ וּמְדֻמַּנִי עָצַמְתִּי מִמֶּנָּה. וְיֵשׁ</p>

<p>שֶׁהָיְתָה מְרִימָה אֶת רַגְלַי וְגָבַרְתִּי תֵכֶף לְהוֹרִידָן</p>

<p>מָטָּה.</p>
</blockquote>

<p><strong>מקדוף</strong></p>

<blockquote>
<p>אֲדוֹנְךָ כְבָר קָם?
<br></p>
</blockquote>

<p>[נכנס מקבת]</p>

<blockquote>
<p>קוֹל דְּפִיקָתֵנוּ הֶעִירָהוּ. הִנֵּה הוּא בָא.</p>
</blockquote>

<p><strong>לינוקס</strong></p>

<blockquote>
<p>בֹּקֶר טוֹב, אֲדוֹנִי!</p>
</blockquote>

<p><strong>מקבת</strong></p>

<blockquote>
<p>בֹּקֶר טוֹב לִשְׁנֵיכֶם!</p>
</blockquote>

<p><strong>מקדוף</strong></p>

<blockquote>
<p>אַלּוּף יָקָר, הַכְּבָר קָם הַמֶּלֶךְ?</p>
</blockquote>

<p><strong>מקבת</strong></p>

<blockquote>
<p>לֹא עוֹד.</p>
</blockquote>

<p><strong>מקדוף</strong></p>

<blockquote>
<p>הֲלֹא צִוַּנִי לְהַשְׁכִּים וּלְהַעִירוֹ.</p>

<p>כִּמְעַט אֵחַרְתִּי אֶת הַשָּׁעָה.</p>
</blockquote>

<p><strong>מקבת</strong></p>

<blockquote>
<p>בֹּא,</p>

<p>אֶנְהָגְךָ אֵלָיו.</p>
</blockquote>

<p><strong>מקדוף</strong></p>

<blockquote>
<p>אֲנִי יָדַעְתִּי,</p>

<p>חֲבִיבָה טִרְדָּה זוֹ עָלֶיךָ; אוּלָם</p>

<p>אַךְ טִרְדָּה הִיא.</p>
</blockquote>

<p><strong>מקבת</strong></p>

<blockquote>
<p>עֲבוֹדָה נְעִימָה תֵצֵא</p>

<p>יְגִיעָתָהּ בְּמַנְעַמֶּיהָ. פֹּה הַדֶּלֶת.</p>
</blockquote>

<p><strong>מקדוף</strong></p>

<blockquote>
<p>הִנְנִי מֵעֵז לְהַעִירוֹ, כִּי כֵן</p>

<p>צֻוֵּיתִי. [יוצא]</p>
</blockquote>

<p><strong>לינוקס</strong></p>

<blockquote>
<p>הַאוֹמֵר מַלְכִּי לָצֵאת עוֹד הַיּוֹם?</p>
</blockquote>

<p><strong>מקבת</strong></p>

<blockquote>
<p>הֵן!</p>

<p>כֵּן צִוָּה.</p>
</blockquote>

<p><strong>לינוקס</strong></p>

<blockquote>
<p>אַךְ לֵיל-חֲרָדוֹת הָיָה</p>

<p>הַלָּיְלָה; הֵילִיל רוּחַ בַּמַּעֲשֵׁנָה.</p>

<p>שָׁמַעְתִּי אוֹמְרִים: נִשְׁמְעוּ אֲנָחוֹת</p>

<p>בָּאֲוִיר, קוֹלוֹת-פֶּלֶא מְבַשְּׂרִים מָוֶת</p>

<p>וּמְנַבְּאִים שְׂרֵפוֹת רָב וּמְהוּמוֹת גְּדוֹלוֹת,</p>

<p>שְׁגַר עֵת כִּי תָחִיל לָלַת. עוֹרֵב צָרַח</p>

<p>מְלֹא כָל הַלַּיְלָה. וְיֵשׁ אוֹמְרִים: אֶרֶץ</p>

<p>אֲחָזָהּ חִיל וַתִּרְעָד.</p>
</blockquote>

<p><strong>מקבת</strong></p>

<blockquote>
<p>הֵן, לֵיל זְוָעוֹת.</p>
</blockquote>

<p><strong>לינוקס</strong></p>

<blockquote>
<p>שָׁוְא חִפֵּשׂ זֶה זִכְרוֹנִי עוֹדוֹ צָעִיר</p>

<p>עוֹד דּוֹמֶה לוֹ.
<br></p>
</blockquote>

<p>[נכנס מקדוף]</p>

<p><strong>מקדוף</strong></p>

<blockquote>
<p>הוֹי נוֹרָא, נוֹרָא! לֵב וְלָשׁוֹן</p>

<p>לֹא יָבִין זֹאת, לֹא יִקְרָא שֵׁם לוֹ!</p>
</blockquote>

<p><strong>מקבת ולינוקס</strong></p>

<blockquote>
<p>מַה יֵּשׁ?</p>
</blockquote>

<p><strong>מקדוף</strong></p>

<blockquote>
<p>אֲבַדּוֹן חָרַק צֵידוֹ וַיִּרְדֶּנּוּ!</p>

<p>וְרֶצַח רוֹצְחִים חִלֵּל אֶת הַקֹּדֶשׁ,</p>

<p>בָּא אֶל הַדְּבִיר וַיִּקַּח מֶנּוּ חַיָּיו.</p>
</blockquote>

<p><strong>מקבת</strong></p>

<blockquote>
<p>מָה אַתָּה סָח? אֶת חַיָּיו?</p>
</blockquote>

<p><strong>לינוקס</strong></p>

<blockquote>
<p>הַכְּלַפֵּי מַלְכִּי</p>

<p>תִּתְכַּוֵּן?</p>
</blockquote>

<p><strong>מקדוף</strong></p>

<blockquote>
<p>הַחַדְרָה בֹּא, וַחֲדָשָׁה גּוֹרְגוֹנָה</p>

<p>תְּסַמֵּא עֵינְךָ. אַל תְּאַלְּצֵנִי לֵאמֹר:</p>

<p>הִכָּנְסוּ – אַחַר תְּדַבֵּרוּ.
<br></p>
</blockquote>

<p>[מקבת ולינוקס יוצאים]</p>

<blockquote>
<p>קוּמוּ ,עוּרוּ!</p>

<p>צַלְצְלוּ בַּפַּעֲמוֹן-לְסַכָּנָה! בֶּגֶד! רֶצַח!</p>

<p>דּוֹנַלְבֵּין, בֶּנְקוֹ, מַלְקוֹלְם, עוּרוּ!</p>

<p>נַעֲרוּ רֹךְ-שֵׁנָה דְּמוּת-הַמָּוֶת!</p>

<p>צְאוּ וַחֲזוּ בַמָּוֶת עַצְמוֹ! קוּמוּ, רְאוּ</p>

<p>אֶת מַרְאֵה יוֹם הַדִּין הַגָּדוֹל! קוּמוּ,</p>

<p>מַלְקוֹלְם, בֶּנְקוֹ, כְּמִתּוֹך קִבְרֵיכֶם,</p>

<p>וּלְכוּ כְּרוּחוֹת לִרְאוֹת מַחֲזֵה-הַבַּלָּהוֹת!</p>

<p>יַרְעִימוּ הַפַּעֲמוֹנִים!
<br></p>
</blockquote>

<p>[קול פעמונים]</p>

<p>[נכנסת לידי מקבת]</p>

<blockquote>
<p>מַה נִּהְיָתָה,</p>

<p>כִּי אוֹתוֹ קוֹל-חֲצוֹצְרוֹת אָיֹם יָעִיר</p>

<p>יְשֵׁנֵי בַיִת זֶה? הַגֵּד, הַגֵּד!</p>
</blockquote>

<p><strong>מקדוף</strong></p>

<blockquote>
<p>לֹא לָךְ, לֹא לָךְ, הוֹי גְּבִרְתִּי הָעֲדִינָה,</p>

<p>לִשְׁמֹעַ אֶת אֲשֶׁר יָכֹלְתִּי לוֹמַר,</p>

<p>כִּי אֶחֱזֹר עַל דְּבָרַי בְּאָזְנֵי אִשָּׁה,</p>

<p>בָּם תָּמוּת, נַפְשָׁה אֶרְצָח.
<br></p>
</blockquote>

<p>[בנקו נכנס]</p>

<blockquote>
<p>בֶּנְקוֹ, בֶּנְקוֹ!</p>

<p>הַמֶּלֶךְ אֲדוֹנֵנוּ נִרְצַח!</p>
</blockquote>

<p><strong>לידי מקבת</strong></p>

<blockquote>
<p>אֲהָהּ!</p>

<p>פֹּה בְּבֵיתֵנוּ?</p>
</blockquote>

<p><strong>בנקו</strong></p>

<blockquote>
<p>מְאֹד אַכְזָר, יִהְיֶה</p>

<p>הַמָּקוֹם אֲשֶׁר יִהְיֶה. יְדִידִי דּוּף,</p>

<p>נָא סְתֹר דְּבָרֶיךָ, סְתֹר – וֶאֱמֹר:</p>

<p>אַךְ שֶׁקֶר הֵם!
<br></p>
</blockquote>

<p>[נכנסים מקבת ולינוקס]</p>

<p><strong>מקבת</strong></p>

<blockquote>
<p>הַלְוַאי וּמַתִּי שָׁעָה אַחַת קֹדֶם,</p>

<p>הֲלֹא אֻשַּׁרְתִּי! כִּי כְלוּם יֵשׁ בָּעוֹלָם</p>

<p>מֵעַתָּה בִלְתִּי הֶבֶל וּרְעוּת רוּחַ,</p>

<p>אַךְ מִקְסַם-כָּזָב, אָפֵס חֶסֶד וְכָבוֹד,</p>

<p>נִשְׁפַּךְ יֵין-הַחַיִּים; אַךְ עַל שְׁמָרָיו</p>

<p>יִתְהַלֵּל מַרְתֵּף זֶה.
<br></p>
</blockquote>

<p>[נכנסים מלקולם ודונלבין]</p>

<p><strong>דונלבין</strong></p>

<blockquote>
<p>מַהּ קָּרָה?</p>
</blockquote>

<p><strong>מקבת</strong></p>

<blockquote>
<p>אָסוֹן</p>

<p>קָרָה לְךָ, וְאַתָּה לֹא יָדָעְתָּ!</p>

<p>מְקוֹרְךָ, מַבּוּעַ-דָּמְךָ פָּסַק,</p>

<p>זֶה מַעְיַן-חַיֶּיךָ פָּסָק!</p>
</blockquote>

<p><strong>מקדוף</strong></p>

<blockquote>
<p>אֲבִיכֶם הוּא, הַמֶּלֶךְ – הוּמָת!</p>
</blockquote>

<p><strong>מלקולם</strong></p>

<blockquote>
<p>הָהּ, בְּיַד מִי?</p>
</blockquote>

<p><strong>לינוקס</strong></p>

<blockquote>
<p>יְדֵי שׁוֹמְרֵי-סִפּוֹ הָיוּ בּוֹ, כַּנִרְאֶה.</p>

<p>פְּנֵיהֶם וְכַפֵּיהֶם נְגֹאֲלוּ בְדָם</p>

<p>גַּם עַל חַרְבוֹתָם דָּם, לֹא נִגְּבוּ אוֹתָן</p>

<p>מֻנָּחוֹת עַל מִשְׁכְּבוֹתָם.</p>

<p>הֵם לָטְשׁוּ עַיִן, נְבוֹכִים&#8230; כְּלוּם אֶפְשָׁר</p>

<p>לְהַפְקִיד בְּיָדָם חַיֵּי אִישׁ?</p>
</blockquote>

<p><strong>מקבת</strong></p>

<blockquote>
<p>אֲבָל נִחַמְתִּי כִּי הֲרַגְתִּים בְּאַפִּי.</p>
</blockquote>

<p><strong>מקדוף</strong></p>

<blockquote>
<p>שַׁלָּמָה זֶה עָשִׂיתָ?</p>
</blockquote>

<p><strong>מקבת</strong></p>

<blockquote>
<p>כְּלוּם יֵשׁ בָּעוֹלָם אָדָם, אֲשֶׁר יִהְיֶה</p>

<p>נְבוֹן-לֵב וּבָהוּל, מָתוּן וְקַל-לִכְעֹס,</p>

<p>גַּם נֶאֱמָן וְקַר-רוּחַ – בְּבַת אֶחָת? אָדָם!</p>

<p>סוֹעֶרֶת אַהֲבָתִי הֶעֱבִירָה</p>

<p>אֶת שִׂכְלִי זֶה הַמְפַגֵּר. שָּׁם דּוּנְקֶן שׁוֹכֵב:</p>

<p>וְכֶסֶף עוֹרוֹ בְמִשְׁבֶּצֶת זְהַב-דָּמוֹ,</p>

<p>לִפְצָעָיו מַרְאֵה קְרָעִים בְּתוֹךְ הַטֶּבַע,</p>

<p>כִּמְבוֹאוֹת לָאֲבַדּוֹן; וּפֹה רוֹצְחָיו</p>

<p>חֲמוּצִים בְּצֶבַע אֻמָּנוּתָם, חַרְבוֹתֵיהֶם</p>

<p>מְגֹאָלוֹת בַּדָּם הַנִּקְרָשׁ. וּמִי יוּכַל</p>

<p>לְהִתְאַפֵּק, אִם יֵשׁ לוֹ לֵב לְאַהֲבָה</p>

<p>וּבְלִבּוֹ אֹמֶץ לְגַלּוֹת אַהֲבָתוֹ?</p>
</blockquote>

<p><strong>לידי מקבת</strong></p>

<blockquote>
<p>נָא עִזְרוּנִי! אוֹי!</p>
</blockquote>

<p><strong>מקדוף</strong></p>

<blockquote>
<p>שִׂימוּ לֵב לַגְּבֶרֶת.</p>
</blockquote>

<p><strong>מלקולם</strong></p>

<blockquote>
<p>[לדונלבין] מַדּוּעַ זֶה מַחֲרִישִׁים אָנוּ? לְמִי</p>

<p>עוֹד דָּבָר זֶה נוֹגֵע אִם לֹא לָנוּ?</p>
</blockquote>

<p><strong>דונלבין</strong></p>

<blockquote>
<p>מַה יֵּשׁ פֹּה לוֹמַר, בַּמָּקוֹם אֲשֶׁר אֶפְשָׁר</p>

<p>זֶה גוֹרָלֵנוּ נֶחְבָּא אֶל הַסְּדָקִים</p>

<p>יִשְׂתָּעֵר וְיִתְפְּסֵנוּ? נִרְחָק!</p>

<p>עֲדֶן לֹא גָמְלוּ דִמְעוֹתֵינוּ.</p>
</blockquote>

<p><strong>מלקולם</strong></p>

<blockquote>
<p>וְצַעֲרֵנוּ</p>

<p>הַגָּדוֹל טֶרֶם דְּרוֹר לוֹ לָזוּז.</p>
</blockquote>

<p><strong>בנקו</strong></p>

<blockquote>
<p>דַּאֲגוּ לַגְּבִירָה!
<br></p>
</blockquote>

<p>[מוציאים את לידי מקבת]</p>

<blockquote>
<p>וּכְכַסּוֹתֵנוּ</p>

<p>אֶת מַעֲרוּמֵי-רִפְיוֹנֵנוּ יִדְווּ,</p>

<p>כִּי יִתְגַּלּוּ, אֲזַי נִפָּגֵשׁ שׁוּב</p>

<p>וְנַחְקֹר אֶת מַעֲשֵׂה-הַדָּמִים</p>

<p>לְדַעְתּוֹ עַל בֻּרְיוֹ. סְפֵקוֹת וְאֵימָה</p>

<p>יְזַעְזְעוּנוּ. בְּיַד אֱלֹהִים הַגְּדוֹלָה</p>

<p>אֲנִי לְהִלָּחֵם בְּכָל כַּוָּנָה כְּמוּסָה</p>

<p>שֶׁל רֶשַׁע-בּוֹגְדִים.</p>
</blockquote>

<p><strong>מקדוף</strong></p>

<blockquote>
<p>גַּם אָנִי!</p>
</blockquote>

<p><strong>כולם</strong></p>

<blockquote>
<p>כֻּלָּנוּ!</p>
</blockquote>

<p><strong>מקבת</strong></p>

<blockquote>
<p>נָחוּשָׁה לְהֵלָחֵץ כְּדֶרֶך גְּבָרִים,</p>

<p>בָּאוּלָם שׁוּב נִפָּגֵשׁ.</p>
</blockquote>

<p><strong>כולם</strong></p>

<blockquote>
<p>בְּחֵפֶץ-לֵב!
<br></p>
</blockquote>

<p>[כולם יוצאים, חוץ ממלקולם ודונלבין]</p>

<p><strong>מלקולם</strong></p>

<blockquote>
<p>מַה תֹּאמַר לַעֲשׂוֹת? לֹא אִתָּם נֵחָד.</p>

<p>לֹא יִקְשֶׁה לְעַוָּל לְהַרְאוֹת צַעַר</p>

<p>לֹא יָחוּשׁ, וְהִיא חָכְמָתוֹ. אֵלֵךְ לְאַנְגְּלִיָּה.</p>
</blockquote>

<p><strong>דונלבין</strong></p>

<blockquote>
<p>אֲנִי לְאִירְלַנְד. נַפְרִיד גּוֹרָלֵנוּ</p>

<p>אָז יִיטַב לָנוּ. כָּל מָקוֹם אָנוּ שָׁם</p>

<p>חֲרָבוֹת צְפוּנוֹת בְּבַת-צְחוֹק גֶּבֶר.</p>

<p>כַּאֲשֶׁר יִקְרַב לָנוּ שְׁאֵר-בְּשָׂרֵנוּ</p>

<p>כֵּן יִצְמָא לְדָמֵינוּ.</p>
</blockquote>

<p><strong>מלקולם</strong></p>

<blockquote>
<p>חֵץ הָרוֹצֵחַ, אֲשֶׁר יָרָה, טֶרֶם</p>

<p>חָלָף, מוּטָב לָנוּ אֲשֶׁר נֵט</p>

<p>מִן הַמַּטָּרָה. נָחִישׁ אֶל סוּסֵינוּ.</p>

<p>אַל נִנְהַג מִנְהַג בִּרְכַּת-פְּרֵדָה רַכָּה.</p>

<p>חִישׁ-חִישׁ מִפֹּה! בִּשְׁעַת סַכָּנָה וְאֵין פְּקַח-קוֹחַ</p>

<p>הֵן צָדַק גַּנָּב נֶחְבָּא לִבְרֹחַ.
<br></p>
</blockquote>

<p>[יוצאים]</p>

<h3 id="מחזהד">מחזה ד</h3>

<p><strong>מחוץ לארמון מקבת</strong></p>

<p>[נכנסים רוס וישיש]</p>

<p><strong>הזקן</strong></p>

<blockquote>
<p>הֲרֵי אֲנִי בֶן-שִׁבְעִים לְזִכְרוֹנוֹת</p>

<p>וּבְמֶשֶׁך יָמִים אֵלֶּה גַם רָאִיתִי</p>

<p>שְׁעֹות-בַּלָּהוֹת וְנִפְלָאוֹת; אוּלָם</p>

<p>זֶה לֵיל-הַזְּוָעוֹת שָׂם לְאַל כָּל-אֲשֶׁר</p>

<p>יָדַעְתִּי קֹדֶם.</p>
</blockquote>

<p><strong>רוס</strong></p>

<blockquote>
<p>וְרוֹאֶה, אָבִי,</p>

<p>כְּאִלּוּ זֶה הִתְעַבְּרוּ הַשָּׁמַיִם</p>

<p>עַל פֹּעַל אָדָם וְהֵמָּה מְיָרְאִים</p>

<p>עַל בָּמַת-דָּם זוֹ. לְפִי הַשָּׁעוֹת יוֹם כְּבָר,</p>

<p>וְלֵיל-מַחְשַׁכִּים חוֹנֵק אֶת הַחַמָּה.</p>

<p>הֲגָבַר לַיְלָה אוֹ בּשׁוּ פְּנֵי הָיּוֹם?</p>

<p>הַמַּאְפֵּלְיָה כִּסְּתָה פְנֵי-הָאָרֶץ</p>

<p>עֵת אוֹר מְחַיֶּה צָרִיךְ הָיָה לְנַשְׁקָהּ.</p>
</blockquote>

<p><strong>הזקן</strong></p>

<blockquote>
<p>כְּנֶגֶד חֻקֵּי-טֶבַע! כָּעֲלִילָה</p>

<p>שֶׁנֶּעֶשְׂתָה פֹה בַּיּוֹם הַשְּׁלִישִׁי;</p>

<p>וְהִנֵּה נֵץ הִגְבִּיהַּ לָעוּף הִמְרִיא,</p>

<p>הִשְׂתָּעֵר עָלָיו כּוֹס וּטְרָפוֹ.</p>
</blockquote>

<p><strong>רוס</strong></p>

<blockquote>
<p>וְסוּסֵי דּוּנְקֶן (דָּבָר זָר, אַךְ נָכוֹן)</p>

<p>הַקַּלִּים וְהַיָּפִים – פְּאֵר בְּנֵי מִינָם,</p>

<p>אֶת טַעְמָם שִׁנּוּ וְשִׁבְּרוּ אֶת אֻרְוָתָם</p>

<p>וְנָסוּ, מָרְדוּ בַּמִּשְׁמַעַת, כְּאִלּוּ</p>

<p>נִלְחֲמוּ בֶּאֱנוֹשׁ.</p>
</blockquote>

<p><strong>הזקן</strong></p>

<blockquote>
<p>וְאוֹמְרִים: טָרוֹף</p>

<p>טָרְפוּ זֶה אֶת זֶה.</p>
</blockquote>

<p><strong>רוס</strong></p>

<blockquote>
<p>כֵּן עָשׂוּ. הִשְׁתּוֹמַמְתִּי לְמַרְאֵה עֵינַי,</p>

<p>בִּרְאוֹתִי זֹאת.
<br></p>
</blockquote>

<p>[נכנס מקדוף]</p>

<blockquote>
<p>וְהִנֵּה מֶקְדּוּף בָּא.</p>

<p>מֶה חָדָשׁ יֵשׁ בְּעוֹלָם זֶה, אֲדוֹנִי?</p>
</blockquote>

<p><strong>מקדוף</strong></p>

<blockquote>
<p>כְּלוּם אֵינְךָ רוֹאֶה?</p>
</blockquote>

<p><strong>רוס</strong></p>

<blockquote>
<p>הֲנוֹדַע כְּבָר יַד מִי</p>

<p>בְּמַעַל דָּמִים שֶׁבַּדָּמִים זֶה?</p>
</blockquote>

<p><strong>מקדוף</strong></p>

<blockquote>
<p>אַךְ אֵלֶּה אֲשֶׁר הִכָּה מֶקְבֶּת.</p>
</blockquote>

<p><strong>רוס</strong></p>

<blockquote>
<p>אֲהָהּ!</p>

<p>לָהֶם מַה בֶּצַע?</p>
</blockquote>

<p><strong>מקדוף</strong></p>

<blockquote>
<p>שִׁחֲדוּם.</p>

<p>וְגַם בְּנֵי הַמֶּלֶךְ, מַלְקוֹלְם וְדוֹנַלְבֵּין,</p>

<p>נֶחְבְּאוּ לִבְרֹחַ. וּמִשּׁוּם זֶה</p>

<p>עֲלֵיהֶם נָפַל הַחֲשָׁד.</p>
</blockquote>

<p><strong>רוס</strong></p>

<blockquote>
<p>שׁוּב כְּנֶגֶד</p>

<p>חֻקֵּי הַטֶּבַע! אַהֲבַת-כָּבוֹד</p>

<p>בּוֹלַעַת אַתְּ בְּעַצְמֵךְ אוֹן-חַיַּיִךְ!</p>

<p>וְהַמַּלְכוּת תִּפֹּל וַדַּאי בִּידֵי מֶקְבֶּת?</p>
</blockquote>

<p><strong>מקדוף</strong></p>

<blockquote>
<p>כְּבָר נִבְחַר, וְגַם הָלַךְ לְעִיר סְקוֹן</p>

<p>לָשִׂים עָלָיו הַכֶּתֶר.</p>
</blockquote>

<p><strong>רוס</strong></p>

<blockquote>
<p>אֵי גְּוִיַּת דּוּנְקֶן?</p>
</blockquote>

<p><strong>מקדוף</strong></p>

<blockquote>
<p>הֵבִיאוּ אוֹתָהּ לְקוֹלְם-הִיל לַקֶּבֶר</p>

<p>עִם עַצְמוֹת כָּל אֲבוֹתָיו אֲשֶׁר הָיוּ</p>

<p>לְפָנָיו.</p>
</blockquote>

<p><strong>רוס</strong></p>

<blockquote>
<p>תֵּלֵךְ סְקוֹנָה?</p>
</blockquote>

<p><strong>מקדוף</strong></p>

<blockquote>
<p>לֹא, אָחִי,</p>

<p>כִּי אָשׁוּב לְפַיְף.</p>
</blockquote>

<p><strong>רוס</strong></p>

<blockquote>
<p>וַאֲנִי אֵלֵךְ שָׁמָּה.</p>
</blockquote>

<p><strong>מקדוף</strong></p>

<blockquote>
<p>שָׁלוֹם! וְהָיָה הַכֹּל טוֹב לְעוֹלָם!</p>

<p>הַלְוַאי לֹא יֵיטִיב בֶּגֶד יָשָׁן לִהְיוֹת הוֹלֵם.</p>
</blockquote>

<p><strong>רוס</strong></p>

<blockquote>
<p>שָׁלוֹם לְךָ, אָבִי!</p>
</blockquote>

<p><strong>הזקן</strong></p>

<blockquote>
<p>וִיהִי אֲדֹנָי עִמְּךָ וְִעִם כָּל יְשַׁר-לֵב,</p>

<p>הַהוֹפֵךְ צַר לִידִיד וְרַע לְטוֹב.
<br></p>
</blockquote>

<p>[יוצאים]</p>

<h2 id="מערכהשלישית">מערכה שלישית</h2>

<h3 id="מחזהא">מחזה א</h3>

<p><strong>פורֶס, חדר בארמון</strong></p>

<p>[נכנס בנקו]</p>

<p><strong>בנקו</strong></p>

<blockquote>
<p>הִגַּעְתָּ! מֶלֶךְ, גְּלֶמִיס וְקוֹדוֹר – כָּל</p>

<p>אֲשֶׁר לְךָ הִבְטִיחוּ אָז הַקּוֹסְמוֹת;</p>

<p>יָרֵאתִי, שֶׁמָּא הָיְתָה יָדְךָ בָּאֶמְצַע,</p>

<p>אַךְ נֶאֱמַר: לֹא תָקוּם לְבָנֶיךָ,</p>

<p>אֲבָל אֲנִי יַךְ שָׁרְשִׁי, וְאָנֹכִי</p>

<p>אַב הֲמוֹן מְלָכִים. וְאִם דְּבַר אֱמֶת בְּפִיהֶן</p>

<p>(וְעָלֶיךָ, מֶקְבֶּת, נֶאֶמְנוּ דִבְרֵיהֶן)</p>

<p>הלֹא אִם נֶאֶמְנוּ בְּךָ אִמְרוֹתָן,</p>

<p>מַדּוּעַ לֹא תִתְקַיֵּם נְבוּאָתָן בִּי,</p>

<p>וְאֵין תִּקְוָה לִי? אַךְ הָס! לֹא אוֹסִיף.
<br></p>
</blockquote>

<p>[קול חצוצרות. נכנס מקבת בתור מלך, לידי מקבת –
מלכה, לינוקס, רוס, לורדים, לידיות ורואי פניהם]</p>

<p><strong>מקבת</strong></p>

<blockquote>
<p>הִנֵּה רֹאשׁ אוֹרְחֵינוּ!</p>
</blockquote>

<p><strong>לידי מקבת</strong></p>

<blockquote>
<p>וְאִלּוּ שְׁכַחְנוּהוּ,</p>

<p>הָיָה קֶרַע בְּמִשְׁתֵּה שִׂמְחָתֵנוּ,</p>

<p>וְהַכֹּל לֹא כִדְבָעֵי.</p>
</blockquote>

<p><strong>מקבת</strong></p>

<blockquote>
<p>הַלַּיְלָה מִשְׁתֵּה-פֻּמְבֵּי לָנוּ, וְגַם</p>

<p>רְצוֹנִי אֲשֶׁר תִּהְיֶה בֵּין הַבָּאִים.</p>
</blockquote>

<p><strong>בנקו</strong></p>

<blockquote>
<p>יְצַוֶּה הוֹד-מַלְכוּתְךָ לְשָׁרְתֶךָ!</p>

<p>זֶה חוֹבִי, לֹא יִנָּתְקוּ כָּל מוֹסְרוֹתָיו,</p>

<p>לְעוֹלְמֵי עַד.</p>
</blockquote>

<p><strong>מקבת</strong></p>

<blockquote>
<p>הֲתִרְכַּב אַחֲרֵי הַצָּהֳרָיִם?</p>
</blockquote>

<p><strong>בנקו</strong></p>

<blockquote>
<p>הֵן, אֲדוֹנִי.</p>
</blockquote>

<p><strong>מקבת</strong></p>

<blockquote>
<p>אִם אַיִן, וְאֶדְרֹש לַעֲצָתְךָ גַּם</p>

<p>הַיּוֹם (כִּי כָל הַיָּמִים הָיְתָה מְאֹד</p>

<p>פּוֹרִיָּה וְטוֹבָה). טוֹב! נִדְחֶנָּה לְמָחָר.</p>

<p>הֲתַרְחִיק לִרְכֹּב?</p>
</blockquote>

<p><strong>בנקו</strong></p>

<blockquote>
<p>עַד כְּדֵי לְמַלֵּא זְמַן בֵּין עַתָּה</p>

<p>לַסְּעוּדָה. וְאִם לֹא יֵיטִיב סוּסִי לֶכֶת,</p>

<p>הֲרֵינִי לֹוֶה מִן הַלֵּיל הָאָפֵל</p>

<p>עוֹד שָׁעָה, שָׁעוֹתָיִם.</p>
</blockquote>

<p><strong>מקבת</strong></p>

<blockquote>
<p>וּבִלְבַד</p>

<p>שֶׁלֹּא יִפָּקֵד מְקוֹמְךָ עַל מִשְׁתֵּנוּ.</p>
</blockquote>

<p><strong>בנקו</strong></p>

<blockquote>
<p>חַס וְחָלִילָה, מַלְכִּי!</p>
</blockquote>

<p><strong>מקבת</strong></p>

<blockquote>
<p>גַּם שָׁמַעְתִּי,</p>

<p>כִּי אַחַי – אַנְשֵׁי-דָמִים אֵלֶּה – שׁוֹהִים</p>

<p>בְּאַנְגְּלִיָּה וְאִירְלַנְדִּיָּה; לֹא הוֹדוּ</p>

<p>עַל רָצְחָם נֶפֶשׁ-אָב וְסִפְּרוּ בְאָזְנֵי</p>

<p>כָּל שׁוֹמְעֵיהֶם נְצוּרוֹת אֲשֶׁר בָּדוּ</p>

<p>מִלִּבָּם הֵם. לָזֶה עוֹד מָחָר זְמָן,</p>

<p>לִכְשֶׁנָשׁוּבָה לְעַיֵּן בְּעִסְקֵי מְדִינָה.</p>

<p>מַהֵר וּרְכָב! שָׁלוֹם! לְהֵרָאוֹת בָּעֶרֶב.</p>

<p>הֲגַם פְלֵיַנְס בִּנְךָ הוֹלֵךְ?</p>
</blockquote>

<p><strong>בנקו</strong></p>

<blockquote>
<p>הֵן! הִגִּיעַ זְמַן רָכְבֵנוּ.</p>
</blockquote>

<p><strong>מקבת</strong></p>

<blockquote>
<p>יָחִישׁוּ סוּסֵיכֶם וְיַעֲשׂוּ בֶטַח דַּרְכָּם!</p>

<p>שָׁלוֹם! [בנקו יוצא]</p>

<p>יִהְיֶה כָּל אָדָם שׂוֹרֵר בְּעִתּוֹ עַד</p>

<p>שֶׁבַע שָׁעוֹת. וּבִכְדֵי שֶׁתִּנְעַם</p>

<p>עָלַי חֶבְרַתְכֶם יוֹתֵר עֶרֶב, הִנְנִי</p>

<p>מִתְיַחֵד עַד הַסְּעוּדָה. אֵל יִשְׁמָרְכֶם!</p>
</blockquote>

<br> 

<p>[כולם יוצאים חוץ ממקבת ומשרת אחד]</p>

<blockquote>
<p>הֲיָא! דָּבָר לִי. בָּאוּ הָאֲנָשִׁים?</p>
</blockquote>

<p><strong>המשרת</strong></p>

<blockquote>
<p>אֶל הַשַּׁעַר הֵם מְחַכִּים.</p>
</blockquote>

<p><strong>מקבת</strong></p>

<blockquote>
<p>הוֹבִילֵם לְפָנָי. [המשרת יוצא] עַד כָּאן – אֵין זֶה</p>

<p>כְּלוּם; אַךְ עַד כָּאן בֶּטַח. עָמֹק בְּנַפְשִׁי תְּקוּעָה</p>

<p>אֵימַת בֶּנְקוֹ. בִּנְדִיבוּת מְלָכִים בּוֹ</p>

<p>יֵשׁ שׂוּמָה לִירֹא. הַרְבֵּה תָעֵז נַפְשׁוֹ,</p>

<p>לְלִבּוֹ – לֶב-אַדִּירִים זָר כָּל פַּחַד,</p>

<p>וְחָכְמָה נְטוּעָה בוֹ, הִיא תִנְהַג בִּגְבוּרָתוֹ</p>

<p>לִפְעֹל בְּטוּחוֹת. אַךְ הוּא, וְאֵין בִּלְתּוֹ.</p>

<p>מִמֶּנּוּ יֵשׁ לִי לִפְחֹד, אַךְ לְפָנָיו</p>

<p>יִכָּנַע רוּחִי, כְּהִכָּנַע מַארְק-</p>

<p>אַנְטוֹנְיוּס לִפְנֵי קֵיסָר. וְגַם חָרַף</p>

<p>מִיָּד אֶת הָאֲחָיוֹת, בְּקָרְאָן מֶלֶך לִי,</p>

<p>וַיְצַו לָהֶן לְדַבֵּר אִתּוֹ; וְנִבְּאוּ</p>

<p>כִּי יִהְיֶה הוּא אָב לְשׁוֹשֶׁלֶת מְלָכִים.</p>

<p>לְרֹאשִׁי עִטְּרוּ כֶתֶר-מְלָכִים עָקָר,</p>

<p>וּבְכַפִּי תָקְעוּ שַׁרְבִיט-סְרָק וְיָבֵשׁ,</p>

<p>אֲשֶׁר יַד נָכְרִי תִגְזְלוֹ מִמֶּנִּי,</p>

<p>לֹא בֵן יוֹצֵא-חֲלָצַי יִירָשֵׁנִי.</p>

<p>בְּעַד צֶאֱצָאֵי בֶּנְקוֹ טֻמְּאָה נַפְשִׁי,</p>

<p>הָרַגְתִּי אֶת דּוּנְקֶן הֶעָדִין לְמַעֲנָם,</p>

<p>שָׁפַכְתִּי לַעֲנָה בְכוֹס מְנוּחָתִי</p>

<p>בִּשְׁבִילָם הֵם. וּסְגֻלּוֹת עֲדֵי-עַד</p>

<p>נָתַתִּי שָׁלָל לְאוֹיֵב כָּל-הָאָדָם</p>

<p>לְהַמְלִיךְ אוֹתָם, אֶת זְרַע בֶּנְקוֹ מְלָכִים.</p>

<p>עַד הָיָה זֶה, בּוֹא גוֹרָל לְתוֹךְ סְיָגָיו,</p>

<p>לְחַיִּים וְלַמָּוֶת נָשׂר. מִי שָׁם?
<br></p>
</blockquote>

<p>[הנער שב עם שני רוצחים]</p>

<p><strong>מקבת</strong></p>

<blockquote>
<p>כְּלַךְ לְךָ! חַכֵּה בַּחוּץ עַד אִם קָרָאתִי.
<br></p>
</blockquote>

<p>[הנער יוצא]</p>

<blockquote>
<p>הֲלֹא אַךְ תְּמֹל דִּבַּרְתִּי אִתְּכֶם?</p>
</blockquote>

<p><strong>הרוצחים</strong></p>

<blockquote>
<p>הֵן, רוּם מַלְכוּתוֹ.</p>
</blockquote>

<p><strong>מקבת</strong></p>

<blockquote>
<p>וּבְכֵן, חֲשַׁבְתֶּם</p>

<p>עַל כָּל אֲשֶׁר דִּבַּרְתִּי? דְּעוּ, כִּי הוּא,</p>

<p>הוּא וְלֹא אַחֵר, עָמַד תָּמִיד לְשָׂטָן</p>

<p>עַל דַּרְכְּכֶם; אַךְ שָׁוְא אֲמַרְתֶּם – אָנִי;</p>

<p>נַפְשִׁי נְקִיָּה. וְגַם כָּל זֹאת סָתַרְתִּי,</p>

<p>וְגַם הוֹכַחְתִּי, בְּדַבְּרֵנוּ אָז,</p>

<p>אֵיךְ שָׂמוּ כְבָלִים עַל יְדֵיכֶם, עִכְּבוּ,</p>

<p>אֶת הַתַּחְבּוּלוֹת – וְיֶתֶר כָּל הַדְּבָרִים.</p>

<p>גַּם בַּעַל-נֶפֶשׁ לְמֶחֱצָה חֲסַר-תְּבוּנָה</p>

<p>הֵן יֹאמַר: בֶּנְקוֹ עוֹלֵל זֶה.</p>
</blockquote>

<p><strong>רוצח א</strong></p>

<blockquote>
<p>זֹאת הֶרְאֵיתָ לָנוּ.</p>
</blockquote>

<p><strong>מקבת</strong></p>

<blockquote>
<p>הֶרְאֵיתִי וְגַם הוֹסַפְתִּי וְהִיא מַטְּרַת</p>

<p>זוֹ שִׂיחָתֵנוּ. הַאִם יֶאֱרַךְ אַפְּכֶם</p>

<p>אֲשֶׁר תּוֹסִיפוּ לִסְבֹּל בְּנֶפֶשׁ תְּמִימָה,</p>

<p>תִּתְפַּלְלוּ בִּשְׁלוֹם הָאִישׁ הַטּוֹב וּבָנָיו,</p>

<p>אֲשֶׁר בְּיָד קָשָׁה הֵשַׁח נַפְשְׁכֶם שְׁאוֹל</p>

<p>לִהְיוֹתְכֶם דַּלִּים לְעוֹלְמֵי-עַד?</p>
</blockquote>

<p><strong>רוצח א</strong></p>

<blockquote>
<p>אֲבָל, אֲדוֹנִי, הֵן אֲנָשִׁים אָנוּ.</p>
</blockquote>

<p><strong>מקבת</strong></p>

<blockquote>
<p>אָכֵן, בָּרְשִׁימָה אִישׁ לָכֶם יֵאָמֵר.</p>

<p>כַּכְּלָבִים אֵלֶּה: פּוּדֶל, זַרְזִיר, מַמְזֵר,</p>

<p>דַּכְּס, דּוֹג וּמוֹפְס וּזְאֵב-לְמֶחֱצָה – לְכֻלָּם</p>

<p>יֵאָמֵר כֶּלֶב, וּמַדְרֵגָתָם נַבְחִין</p>

<p>בֵּין קַל רַגְלַיִם לְנָבוֹן וְלִמְפַגֵּר,</p>

<p>בֵּין כַּלְבֵי-בַיִת לְכַלְבֵּי-צַיִד וְחָצֵר.</p>

<p>כָּל אֶחָד לְפִי כִּשְׁרוֹנוֹ, אֲשֶׁר נָטְעָה</p>

<p>בּוֹ יַד הַטֶּבַע, וְעַל פִּיהוּ שְׁמוֹ,</p>

<p>לִהְיוֹת אַךְ לוֹ, עַל יָדוֹ גַם יִבָּדֵל</p>

<p>מִיִּתְרָם שֶׁבָּרְשִׁימָה, בָּהּ הֵם שָׁוִים –</p>

<p>כֵּן גַּם הָאִישׁ. וְאִם מָקוֹם אַתֶּם תּוֹפְסִים</p>

<p>בַּתּוֹר וְאֵינְכֶם אַחֲרוֹנִים שֶׁבָּאַחֲרוֹנִים,</p>

<p>הַגִּידוּ, וְאֶטַּע בַּחֲזוֹתֵיכֶם עִנְיָן.</p>

<p>אִם תּוֹצִיאוּהוּ לַפֹּעַל וְאֵין אוֹיִבְכֶם,</p>

<p>וְנִקְשְׁרָה נַפְשְׁכֶם בְּנַפְשִׁי בְּאַהֲבָה.</p>

<p>כִּי אִם חָלִיתִי, אַךְ בְּפֶשַׁע-חַיָּיו,</p>

<p>וּבְמוֹתוֹ שָׁלוֹם לִי.</p>
</blockquote>

<p><strong>רוצח ב</strong></p>

<blockquote>
<p>אֲנִי הַגֶּבֶר</p>

<p>נָחַל בְּעוֹלָמוֹ מַכּוֹת וּמַהֲלֻמּוֹת,</p>

<p>וְהִרְגִּיזוּנִי עַד כְּדֵי שֶׁאַחַת לִי</p>

<p>מָה אַעַשׂ לוֹ לְהַכְעִיס.</p>
</blockquote>

<p><strong>רוצח א</strong></p>

<blockquote>
<p>וַאֲנִי שֵׁנִי.</p>

<p>יָגַעְתִּי בְעָנְיִי, מִדְרָס לְגוֹרָלִי</p>

<p>עַד כְּדֵי לְסַכֵּן חַיַּי בְּכָל אֹפֶן</p>

<p>לְשַׁפְּרָם אוֹ לְהִפָּטֵר.</p>
</blockquote>

<p><strong>מקבת</strong></p>

<blockquote>
<p>שְׁנֵיכֶם יוֹדְעִים,</p>

<p>כִּי בֶּנְקוֹ אוֹיִבְכֶם הוּא?</p>
</blockquote>

<p><strong>רוצח ב</strong></p>

<blockquote>
<p>כֵּן, אֲדוֹנִי.</p>
</blockquote>

<p><strong>מקבת</strong></p>

<blockquote>
<p>גַּם אוֹיְבִי לִי וְאֵיבַת-דָּם בֵּינֵינוּ.</p>

<p>כָּל רֶגַע חַיָּיו מִתְכַּוֵּן כְּלַפֵּי</p>

<p>תּוֹךְ-תּוֹכִי, יִרְעָץ; וְאַף עַל פִּי שֶׁיֵּשׁ</p>

<p>לְאֶל יָדִי לְפַנּוֹת אוֹתוֹ גַּם בְּגָלוּי</p>

<p>מֵעַל פָּנֵינוּ – וּרְצוֹנֵנוּ יִצְדָּק,</p>

<p>אַךְ אָסוּר לִי, כִּי כַמָּה וְכַמָּה רֵעִים</p>

<p>שֶׁהֵם גַּם לִי וְגַם לוֹ; וְגַם לֹא אוּכַל</p>

<p>וְאֶחְסַר אַהֲבָתָם. אֶבְכֶּה בְּנָפְלוֹ,</p>

<p>אִם גַּם אֲנִי הִפַּלְתִּיו. וְגַם לָכֵן</p>

<p>אֲבַקֵּשׁ, כִּי תַעַזְבוּ אִתִּי.</p>

<p>מֵעֵינֵי כָּל-הָעוֹלָם אַעְלִים דְּבָרִי</p>

<p>מִכַּמָּה וְכַמָּה טְעָמִים.</p>
</blockquote>

<p><strong>רוצח ב</strong></p>

<blockquote>
<p>מַלְכִּי, נַעֲשֶׂה</p>

<p>כָּל אֲשֶׁר תְּצַוֶּה.</p>
</blockquote>

<p><strong>רוצח א</strong></p>

<blockquote>
<p>וְאִם גַּם חַיֵּינוּ&#8230;</p>
</blockquote>

<p><strong>מקבת</strong></p>

<blockquote>
<p>פְּנֵיכֶם יַעֲנוּ בָכֶם. בְּעוֹד שָׁעָה</p>

<p>לֹא יְאֻחַר, לָכֶם אָעִיד מָקוֹם, שָׁם</p>

<p>תַּעַמְדוּ. כַּוְּנוּ אֶת הַשָׁעָה, גַּם</p>

<p>הָרֶגַע. צָרִיךְ וְתֵעָשׂ עוֹד הַלָּיְלָה.</p>

<p>וְגַם הַרְחֵק מִן הָאַרְמוֹן קְצָת, רְאוּ</p>

<p>וְלֹא יִמְתְּחוּ עָלַי כָּל חֲשָׁד. וְאִתּוֹ</p>

<p>(וְלֹא יִהְיֶה פְּגָם – וְתִשְׁלַם הָעֲבוֹדָה)</p>

<p>אֶת פְלֵיַנְס בְּנוֹ, שֶׁיֶּאֱרַח אִתּוֹ.</p>

<p>כִּי יָקָר לִי הִפָּקְדוֹ כְּהִפָּקֵד</p>

<p>מְקוֹם אָבִיו. יִהְיֶה גוֹרָל אֶחָד לָמוֹ</p>

<p>בִּשְׁעַת חֲשֵׁכִים זוֹ. הַחְלִיטוּ אַתֶּם</p>

<p>הַדָּבָר. תֵּכֶף אֲנִי שָׁב.</p>
</blockquote>

<p><strong>הרוצחים</strong></p>

<blockquote>
<p>נְכוֹנִים</p>

<p>אָנוּ, אֲדוֹנֵנוּ.</p>
</blockquote>

<p><strong>מקבת</strong></p>

<blockquote>
<p>תֵּכֶף אֶקְרָאֲכֶם שׁוּב. חַכּוּ שָׁם.
<br></p>
</blockquote>

<p>[הרוצחים יוצאים]</p>

<blockquote>
<p>נֶחֱרַץ! בֶּנְקוֹ, נַפְשְׁךָ מְרַחֶפֶת:</p>

<p>אִם זֶה גוֹרָלָהּ אֲשֶׁר תִּסַּק מָעְלָה,</p>

<p>אֶת אֶבְרוֹתֶיהָ תִּפְרֹשׂ עוֹד הַלָּיְלָה.
<br></p>
</blockquote>

<p>[יוצא]</p>

<h3 id="מחזהב">מחזה ב</h3>

<p><strong>בארמון</strong></p>

<p>[נכנסים לידי מקבת ומשרת]</p>

<p><strong>לידי מקבת</strong></p>

<blockquote>
<p>הֲיָצָא בֶּנְקוֹ אֶת הֶחָצֵר?</p>
</blockquote>

<p><strong>המשרת</strong></p>

<blockquote>
<p>הֵן, גְּבִרְתִּי, אוּלָם עוֹד הַלַּיְלָה יָשׁוּב.</p>
</blockquote>

<p><strong>לידי מקבת</strong></p>

<blockquote>
<p>שְׁאַל אֶת הַמֶּלֶךְ, אִם יֵשׁ לוֹ פְּנַאי</p>

<p>וְאַגִּיד בְּאָזְנָיו מִלִּים מִסְפָּר.</p>
</blockquote>

<p><strong>המשרת</strong></p>

<blockquote>
<p>הִנְנִי הוֹלֵךְ.
<br></p>
</blockquote>

<p>[יוצא]</p>

<p><strong>לידי מקבת</strong></p>

<blockquote>
<p>הַכֹּל נָתַנּוּ וְאֵין כְּלוּם בְּיָדֵינוּ,</p>

<p>אִם סוֹף-סוֹף לֹא שָׂבַע רָצוֹן לְבָבֵנוּ</p>

<p>מוּטָב הֱיוֹת מַה שֶּׁבְּיָדֵינוּ נִמְחָה,</p>

<p>מִמָּחֹה וְלֵהָנוֹת מִסָּפֵק שִׂמְחָה.
<br></p>
</blockquote>

<p>[נכנס מקבת]</p>

<blockquote>
<p>אַלּוּפִי, לָמָה אַתָּה בּוֹדֵד לְנַפְשָׁךְ?</p>

<p>חֶזְיוֹנוֹת נוּגִים שִׁית שָׁתוּ עָלֶיךָ</p>

<p>וּשְׂעִפִּים, שֶׁעֲלֵיהֶם הָיָה לָמוּת</p>

<p>עִם נוֹשֵׂא זֶה עִנְיָנָם. אֵין לְעַיֵּן</p>

<p>בְּמֻפְלָא לְהֵרָפֵא. מַה שֶּׁנַּעֲשָׂה נַעֲשָׂה.</p>
</blockquote>

<p><strong>מקבת</strong></p>

<blockquote>
<p>הַנָּחָשׁ נִפְצַע, אַךְ לֹא הֻכָּה נָפֶשׁ.</p>

<p>יֵרָפֵא לוֹ וָחַי; אַךְ זַעְמִי הֶעָלוּב</p>

<p>כְּקֶדֶם צָפוּי לְסַכָּנַת-שִׁנּוֹ.</p>

<p>אֲבָל יִתְפּוֹרֵר בִּנְיַן-כָּל-הַיֵּשׁ עַל עוֹלְמוֹתָיו</p>

<p>עַד נֹאכַל סְעוּדָתֵנוּ מִתּוֹךְ יִרְאָה</p>

<p>אַף נִישַׁן וּמְצוּקוֹת חֲלוֹם זְוָעוֹת</p>

<p>יְזַעְזְעֵנוּ לָיְלָה. טוֹב לִהְיוֹת עִם מֵתִים,</p>

<p>שְׁלַחְנוּם לִמְנוּחָתָם לִרְכּשׁ מְנוּחָתֵנוּ,</p>

<p>מִלִּסְבֹּל כָּל עִנּוּיֵי נֶפֶשׁ קָשִׁים</p>

<p>וְיִסּוּרִים לְלֹא סוֹף. דּוּנְקֶן יָרַד קָבֶר,</p>

<p>שָׁם יַמְתִּיק שְׁנָתוֹ כְּתֹם קַדַּחַת חַיָּיו,</p>

<p>וּבֶגֶד בּוֹגְדִים הֵרַע לוֹ מְאֹד</p>

<p>גַּם רַעַל, גַּם פֶּלֶד גַּם אֵיבָה מִבַּיִת,</p>

<p>גַּם מֶרֶד מִחוּץ – לֹא יִירָא דָבָר לְעוֹלָם.</p>
</blockquote>

<p><strong>לידי מקבת</strong></p>

<blockquote>
<p>נָא, יַקִּירִי,</p>

<p>שַׁוֵּה פָנֶיךָ אֲשֶׁר קֻמְּטוּ קְמָטִים.</p>

<p>הֱיֵה שָׂמֵחַ וְטוֹב-לֵב הַלַּיְלָה</p>

<p>בִּקְהַל אוֹרְחֶיךָ.</p>
</blockquote>

<p><strong>מקבת</strong></p>

<blockquote>
<p>כֵּן אַעַשׂ וְכֵן עֲשִׂי גַּם אַתְּ, יוֹנָתִי,</p>

<p>וְגַם שִׂימִי הַרְבֵּה לִבֵּךְ לְבֶּנְקוֹ,</p>

<p>רוֹמְמִיהוּ גַם בִּלְשׁוֹנֵךְ גַּם בְּעֵינַיִךְ.</p>

<p>כָּל עוֹד אֵין אָנוּ בְּטוּחִים,</p>

<p>אֲנוּסִים אָנוּ לְכַבֵּס אֶת כְּבוֹדֵנוּ</p>

<p>בְּמֵי-חֲלָקוֹת, וּפָנֵינוּ מַסְוֶה</p>

<p>לַלֵּב לְכַסּוֹת מַה שֶּׁנָחְנוּ.</p>
</blockquote>

<p><strong>לידי מקבת</strong></p>

<blockquote>
<p>הֶרֶף!</p>
</blockquote>

<p><strong>מקבת</strong></p>

<blockquote>
<p>מְלֹא נַפְשִׁי קִנְּנוּ עַקְרַבִּים, אִשְׁתִּי.</p>

<p>יוֹדַעַת אַתְּ: עוֹד בֶּנְקוֹ וּפְלֵיַנְס חַיִּים.</p>
</blockquote>

<p><strong>לידי מקבת</strong></p>

<blockquote>
<p>אַךְ לֹא בְרִית עוֹלָם כָּרְתוּ עִם הַטֶּבַע!</p>
</blockquote>

<p><strong>מקבת</strong></p>

<blockquote>
<p>זוֹ נֶחָמָתִי! נִתַּן לְהִתָּפֵשׂ.</p>

<p>אַךְ גִּילִי, טֶרֶם כִּלָּה הָעֲטַלֵּף</p>

<p>מְעוּפוֹ זֶה הַבּוֹדֵד, טֶרֶם הִכְרִיז</p>

<p>לְצַו הֵיקַטָה הַחִוֶּרֶת חָסִיל</p>

<p>כְּבַד כָּנָף קָשָׁה בְּזִמְזוּם מַרְדִּים</p>

<p>עַל לַיְלָה, מַעֲשֶׂה אָיֹם יֵעָשׂ.</p>
</blockquote>

<p><strong>לידי מקבת</strong></p>

<blockquote>
<p>אֵיזֶה?</p>
</blockquote>

<p><strong>מקבת</strong></p>

<blockquote>
<p>הִנָּקִי, אַתְּ יוֹנָתִי, מִבְּלִי דַעַת</p>

<p>עַד תּוּכְלִי לְהַלְלֵנִי אַתְּ. בֹּא לַיְלָה,</p>

<p>עֲטֹף בְּצָעִיף עַיִן רַכָּה שֶׁל יוֹם רַחֲמָן,</p>

<p>וּבַטֵּל בִּזְרוֹעַ דָּמִים נַעֲלָמָה,</p>

<p>לִגְזָרִים קְרַע זֶה שְׁטַר-הַחוֹב הַגָּדוֹל,</p>

<p>הַמַּחֲוִיר פָּנַי. הָאוֹר יוּעַם, עוֹרֵב</p>

<p>בָּא פּוֹרֵשׂ אֶת אֶבְרוֹתָיו אֶל הַיָּעַר,</p>

<p>כָּל יְצִיר טוֹב שֶׁל יוֹם כּוֹרֵעַ נִרְדָּם,</p>

<p>מַזִּיקִי-לַיְלָה שְׁחֹרִים מְשַׁחֲרִים לַטָּרֶף.</p>

<p>מִשְׁתָּאָה אַתְּ לִדְבָרַי – חַכִּי מְעָט!</p>

<p>כָּל דָּבָר מַתְחִיל בְּרַע מִתְחַזֵּק בְּחֵטְא.</p>

<p>אָנָּא, לְכִי אִתִּי.
<br></p>
</blockquote>

<p>[יוצאים]</p>

<h3 id="מחזהג">מחזה ג</h3>

<p><strong>גן בקרבת הארמון</strong></p>

<p>[נכנסים ג' רוצחים]</p>

<p><strong>רוצח א</strong></p>

<blockquote>
<p>מִי צִוָּה לְךָ לְהִלָּוֵה אֵלֵינוּ?</p>
</blockquote>

<p><strong>רוצח ג</strong></p>

<blockquote>
<p>מֶקְבֶּת!</p>
</blockquote>

<p><strong>רוצח ב</strong></p>

<blockquote>
<p>מִכֵּיוָן שֶׁהוּא יוֹדֵעַ בְּדִיּוּק</p>

<p>אֶת מִשְׁמַרְתֵּנוּ גַּם אֶת שְׁלִיחָתֵנוּ,</p>

<p>אֵין לַחְשֹׁד בּוֹ.</p>
</blockquote>

<p><strong>רוצח א</strong></p>

<blockquote>
<p>אִם כָּךְ, הִשָּׁאֵר פֹּה.</p>

<p>רְצוּעַת-יוֹם עוֹד מְהַבְהֶבֶת בְּמַעֲרָב.</p>

<p>וְרוֹכֵב אֲשֶׁר בּוֹשֵׁשׁ מֵאִיץ בְּסוּסוֹ בְּדָרְבָן</p>

<p>וּבָא בְּעוֹד מוֹעֵד לְפוּנְדָק. כְּבָר קָרֵב</p>

<p>הָאִישׁ נְחַכֶּה לוֹ.</p>
</blockquote>

<p><strong>רוצח ג</strong></p>

<blockquote>
<p>הָס! שַׁעֲטַת סוּסִים!</p>
</blockquote>

<p><strong>בנקו</strong></p>

<blockquote>
<p>[מעבר לבימה] הַדְלִיקוּ אוֹר, הֲיָא!</p>
</blockquote>

<p><strong>רוצח ב</strong></p>

<blockquote>
<p>הֲרֵיהוּ זֶה!</p>

<p>כָּל שְׁאָר הַקְּרוּאִים אֲשֶׁר חִכּוּ לָמוֹ</p>

<p>בֶּחָצֵר כְּבָר.</p>
</blockquote>

<p><strong>רוצח א</strong></p>

<blockquote>
<p>הֵן סוּסָיו הוֹלְכִים סוֹבְבִים.</p>
</blockquote>

<p><strong>רוצח ג</strong></p>

<blockquote>
<p>לְעֶרֶךְ פַּרְסָה. הוּא נוֹהֵג מִנְהָג</p>

<p>שֶׁל כֻּלֵּי עָלְמָא: רַגְלִי יַעֲשֶׂה דַּרְכּוֹ</p>

<p>מִכָּאן עַד שַׁעַר הָאַרְמוֹן.</p>
</blockquote>

<p><strong>רוצח ב</strong></p>

<blockquote>
<p>הַב אוֹר! הַב אוֹר!</p>
</blockquote>

<p>[נכנסים בנקו ופלינס, משרת ובידו לפיד הולך לפניהם]</p>

<p><strong>רוצח ג</strong></p>

<blockquote>
<p>הוּא! הוּא!</p>
</blockquote>

<p><strong>רוצח א</strong></p>

<blockquote>
<p>פְּגַע בּוֹ!</p>
</blockquote>

<p><strong>בנקו</strong></p>

<blockquote>
<p>הַלַּיְלָה יֵרֵד גֶּשֶׁם.</p>
</blockquote>

<p><strong>רוצח א</strong></p>

<blockquote>
<p>יֵרֵד אָרְצָה<a href="#fn:17" id="fnref:17" title="see footnote" class="footnote"><sup>17</sup></a>.</p>
</blockquote>

<p>[מתנפל על בנקו]</p>

<p><strong>בנקו</strong></p>

<blockquote>
<p>הוֹי, בֶּגֶד, בֶּגֶד! נוּס, בְּנִי פְלֵיַנְס! וְנָקוֹם תִּקֹּם!</p>

<p>נָבָל!
<br></p>
</blockquote>

<p>[הוא מת. פלינס ומשרתו נמלטים]</p>

<p><strong>רוצח ג</strong></p>

<blockquote>
<p>מִי כִּבָּה אֶת הָאוֹר?</p>
</blockquote>

<p><strong>רוצח א</strong></p>

<blockquote>
<p>שֶׁמָּא לֹא טוֹב?</p>
</blockquote>

<p><strong>רוצח ג</strong></p>

<blockquote>
<p>אַךְ אֶחָד פֹּה – הַבֵּן הוּא נִמְלַט.</p>
</blockquote>

<p><strong>רוצח ב</strong></p>

<blockquote>
<p>כִּי אָז</p>

<p>הִפְסַדְנוּ רֻבּוֹ שֶׁל פָּעֳלֵנוּ.</p>
</blockquote>

<p><strong>רוצח א</strong></p>

<blockquote>
<p>טוֹב, נֵלְכָה וְנַגִּיד מַה שֶּׁנַּעֲשָׂה.
<br></p>
</blockquote>

<p>[יוצאים]</p>

<h3 id="מחזהד">מחזה ד</h3>

<p><strong>אולם בארמון</strong></p>

<p>[ערוך משתה. נכנסים מקבת, לידי מקבת, רוס, לינוקס, לורדים ורואי פניהם]</p>

<p><strong>מקבת</strong></p>

<blockquote>
<p>אִישׁ אִישׁ יוֹדֵעַ מַדְרֵגָתוֹ, שְׁבוּ!</p>

<p>אַךְ פַּעַם אֹמַר וְלֹא אוֹסִיף: שָׁלוֹם!</p>
</blockquote>

<p><strong>לורדים</strong></p>

<blockquote>
<p>רוּם מַעֲלָתוֹ – תּוֹדָה!</p>
</blockquote>

<p><strong>מקבת</strong></p>

<blockquote>
<p>וַאֲנִי</p>

<p>אִפָּרֵד עִם הָאוֹרְחִים וְאֶנְהַג</p>

<p>מִנְהַג בַּעַל-בַּיִת פָּשׁוּט.</p>

<p>כְּבָר תָּפְסָה בַּעֲלַת-הַבַּיִת מְקוֹמָהּ,</p>

<p>וּבְשָׁעָה נְכוֹנָה תִדְרְשֵׁנוּ שָׁלוֹם.</p>
</blockquote>

<p><strong>לידי מקבת</strong></p>

<blockquote>
<p>שָׂא שָׁלוֹם רַב בִּשְׁמִי לְכָל יְדִידֵינוּ.</p>

<p>מִלִּבִּי הוּא נוֹבֵעַ: לְכֻלָּם שָׁלוֹם.
<br></p>
</blockquote>

<p>[נכנס רוצח א בדלת]</p>

<p><strong>מקבת</strong></p>

<blockquote>
<p>רְאִי, תּוֹדָתָם שְׁטוּחָה לְפָנַיִךְ.</p>

<p>מִכָּאן וּמִכָּאן אוֹרְחִים – אֵשֵׁב בָּאֶמְצַע.</p>

<p>הֵיטִיבוּ לִבְּכֶם אִישׁ כִּרְצוֹנוֹ. כּוֹס הַיַּיִן</p>

<p>תִּסֹּב הַשֻּׁלְחָן. [קרב אל הדלת]</p>

<p>דָּמִים עַל פָּנֶיךָ.</p>
</blockquote>

<p><strong>רוצח</strong></p>

<blockquote>
<p>אֲבָל דַּם-בֶּנְקוֹ.</p>
</blockquote>

<p><strong>מקבת</strong></p>

<blockquote>
<p>יָפֶה הוּא עָלֶיךָ, מִבַּחוּץ,</p>

<p>מִשֶּׁהוּא בּוֹ בִּפְנִים. הֲנִשְׁלַח?</p>
</blockquote>

<p><strong>רוצח</strong></p>

<blockquote>
<p>מַלְכִּי,</p>

<p>גַּרְגַּרְתּוֹ בֻּקְּעָה לוֹ. אֲנִי שִׁמַּשְׁתִּיו.</p>
</blockquote>

<p><strong>מקבת</strong></p>

<blockquote>
<p>הַטּוֹב בֵּין בּוֹקְעֵי-הַגַּרְגֶּרֶת אָתָּה.</p>

<p>אֲבָל טוֹב גַּם הָעוֹשֶׂה זֹאת לִבְנוֹ לִפְלֵיַנְס.</p>

<p>אִם זֶה פָּעָלְךָ – אֵין דּוֹמֶה לָךְ.</p>
</blockquote>

<p><strong>רוצח</strong></p>

<blockquote>
<p>אֲדוֹנִי מַלְכִּי, פְלֵיַנְס נָס וְנִמְלַט.</p>
</blockquote>

<p><strong>מקבת</strong></p>

<blockquote>
<p>כִּי אָז שׁוּב חַלְתִּי! וַאֲנִי אָמַרְתִּי:</p>

<p>הִנְנִי בָרִיא כַּשָּׁיִשׁ, מוּצָק כְּסֶלַע,</p>

<p>רַב עַל סְבִיבִי כָּאֲוִיר וְהַכֹּל כּוֹלֵל.</p>

<p>כָּעֵת אָנֹכִי עָצוּר, כָּלוּא, סֻגָּר, רֻתָּק</p>

<p>בְּיַד סְפֵקוֹתַי. אוּלָם בֶּנְקוֹ בֶּטַח?</p>
</blockquote>

<p><strong>רוצח</strong></p>

<blockquote>
<p>הֵן, מַלְכִּי, בֶּטַח. יִשְׁכַּב בְּתוֹךְ הַתְּעָלָה,</p>

<p>וְעֶשְׂרִים פְּצָעִים בְּרֹאשׁוֹ מַעֲמִיקִים,</p>

<p>הַקָּטָן שֶׁבָּהֶם – סַכָּנַת מָוֶת.</p>
</blockquote>

<p><strong>מקבת</strong></p>

<blockquote>
<p>רַב תּוֹדוֹת לְךָ! זֶה נָחָשׁ גָּדוֹל מֵת;</p>

<p>אַךְ הַתּוֹלַעַת נָסָה. בְּעִתָּהּ תִתֵּן</p>

<p>אַרְסָהּ, עַתָּה תֶּחְסַר שֵׁן. לֶךְ לְךָ</p>

<p>וּמָחָר נְדַבֵּר שׁוּב.
<br></p>
</blockquote>

<p>[הרוצח יוצא]</p>

<p><strong>לידי מקבת</strong></p>

<blockquote>
<p>אֲדוֹנִי הַמֶּלֶךְ,</p>

<p>אֵין שִׂמְחָה בִּמְעוֹנְךָ. אָבַד חֵן</p>

<p>הַמִּשְׁתֶּה בְּאֵין מַזְמִין וְחוֹזֵר-מַזְמִין.</p>

<p>כָּל זְמַן יֵשׁ זֶה – הוּא מַתָּן. אַךְ לֶאֱכֹל</p>

<p>חָבִיב עַל אָדָם בֵּיתוֹ, הֵן רַק הַטֶּקֶס</p>

<p>מְתַבֵּל אֶת הַסְּעוּדָה, וְאִם חָסֵר,</p>

<p>עֲלוּבָה כָּל אֲסֵפָה.</p>
</blockquote>

<p><strong>מקבת</strong></p>

<blockquote>
<p>מַזְכִּיר נָאֶה!</p>

<p>בַּאֲתַר תֵּאָבוֹן עִכּוּל טוֹב! לִשְׁנֵיהֶם</p>

<p>הַבְּרִיאוּת!</p>
</blockquote>

<p><strong>לינוקס</strong></p>

<blockquote>
<p>נָא יוֹאִיל הוֹד מַלְכוּתוֹ וְיֵשֵׁב.
<br></p>
</blockquote>

<p>[רוחו של בנקו מופיע ותופס מקומו של מקבת]</p>

<p><strong>מקבת</strong></p>

<blockquote>
<p>וְאִלּוּ פֹּה גַם בֶּנְקוֹ אִישׁ-הַיְקָר –</p>

<p>הֲלֹא כָּל קְהַל אֲצִילַי בְּצֵל קוֹרָתִי.</p>

<p>מוּטָב וְאוֹכִיחֶנּוּ עֵקֶב אַל-יְדִידוּת</p>

<p>מִלָּנוּד לוֹ בַאֲסוֹנוֹ.</p>
</blockquote>

<p><strong>רוס</strong></p>

<blockquote>
<p>זֶה הִפָּקְדוֹ</p>

<p>מַטִּיל בִּדְבָרוֹ מוּם. הֲיֵשׁ לֵב מַלְכִּי</p>

<p>לְכַבְּדֵנוּ וְיִלָּוֶה לָנוּ?</p>
</blockquote>

<p><strong>מקבת</strong></p>

<blockquote>
<p>מָלֵא</p>

<p>הַשֻּׁלְחָן.</p>
</blockquote>

<p><strong>לינוקס</strong></p>

<blockquote>
<p>פֹּה יֵשׁ מָקוֹם, מַלְכִּי.</p>
</blockquote>

<p><strong>מקבת</strong></p>

<blockquote>
<p>אֵיפֹה?</p>
</blockquote>

<p><strong>לינוקס.</strong></p>

<blockquote>
<p>פֹּה , מַלְכִּי. מַה נִּבְהַלְתָּ?</p>
</blockquote>

<p><strong>מקבת</strong></p>

<blockquote>
<p>מִי מִכֶּם עוֹשֶׂה זֹאת?</p>
</blockquote>

<p><strong>לורדים</strong></p>

<blockquote>
<p>כְּלוּם מָה, אֲדוֹנִי?</p>
</blockquote>

<p><strong>מקבת</strong></p>

<blockquote>
<p>לֹא תוּכַל לוֹמַר, כִּי אֲנִי עָשִׂיתִי.</p>

<p>הוֹי, אַל תָּנִיד כְּנֶגְדִּי בְּצַמָּתְךּ</p>

<p>הַמְגֹאֲלָה בַדָּם.</p>
</blockquote>

<p><strong>רוס</strong></p>

<blockquote>
<p>אֲדוֹנַי, קוּמוּ! הוֹד מַלְכוּתוֹ חוֹלֶה.</p>
</blockquote>

<p><strong>לידי מקבת</strong></p>

<blockquote>
<p>אֲדוֹנַי הַמְכֻבָּדִים! לְעִתִּים קְרוֹבוֹת</p>

<p>כָּךְ לוֹ עוֹד מִיַּלְדוּתוֹ. אָנָּא, שְׁבוּ!</p>

<p>אַךְ רֶגַע תִּתְקְפֶנּוּ. כְּהֶרֶף-עַיִן</p>

<p>וְרָפָא לוֹ. כִּי אִם תִּתְבּוֹנְנוּ אֵלָיו,</p>

<p>תַּעֲלִיבוּהוּ וְאָרַךְ גַּם מְחוֹשׁוֹ.</p>

<p>אִכְלוּ וְאַל תִּתְבּוֹנֵנוּ. הַאִישׁ אָתָּה?</p>
</blockquote>

<p><strong>מקבת</strong></p>

<blockquote>
<p>הֵן! וְגַם אִישׁ-חַיִל, הָעוֹרֵב לִבּוֹ</p>

<p>לְהַבִּיט בְּמַה שֶּׁיַחֲוִיר פְּנֵי הַשָּׂטָן.</p>
</blockquote>

<p><strong>לידי מקבת</strong></p>

<blockquote>
<p>אֲבָל מַה יָּפֶה!</p>

<p>כִּי אָמְנָם אַךְ חֶזְיוֹנוֹת-פַּחְדְּךָ הֵם,</p>

<p>כְּאוֹתָהּ חֶרֶב-אֲוִיר שֶׁנְּחָתְךָ</p>

<p>אֶל דּוּנְקֶן, כִּדְבָרֶיךּ. הוֹי עֲוִית</p>

<p>וְשָׁבָץ זֶה! אַךְ פַּחַד-שָׁוְא. וְיָאִים מְאֹד</p>

<p>לְסִפּוּר בַּדֵּי אִשָּׁה עַל הָאָח בַּסְּתָו,</p>

<p>שֶׁאֻשַּׁר בְּפִי סַבְתָּא, בּוֹשׁ וְהִכָּלֵם!</p>

<p>לָמָּה לְךָ פָּנֶיךָ אֵלֶּה? סוֹף-כָּל-סוֹף</p>

<p>הֵן אֵינְךָ רוֹאֶה אֶלָּא כִּסֵּא.</p>
</blockquote>

<p><strong>מקבת</strong></p>

<blockquote>
<p>אָנָּא</p>

<p>הִתְבּוֹנְנִי, שׁוּרִי פֹּה, חֲזִי. מַה תֹּאמְרִי?</p>

<p>מַה לִּי וְלָזֶה? אִם תּוּכַל לִרְמֹז, גַּם דַּבֵּר!</p>

<p>אִם בָּתֵּי-הָעֲצָמוֹת וּקְבָרֵינוּ</p>

<p>יָשִׁיבוּ כָּל אֲשֶׁר קָבַרְנוּ בָם,</p>

<p>יִהְיוּ לְמֻרְאוֹת-עַיִט צִיּוּנֵינוּ.
<br></p>
</blockquote>

<p>[הרוח נעלמה]</p>

<p><strong>לידי מקבת</strong></p>

<blockquote>
<p>אֵיךְ תַּשׁ כֹּחֲךָ מִתּוֹךְ טִפְּשׁוּת זוֹ.</p>
</blockquote>

<p><strong>מקבת</strong></p>

<blockquote>
<p>נָכוֹן, כְּשֵׁם שֶׁעָמַדְתִּי פֹה – רְאִיתִיו.</p>
</blockquote>

<p><strong>לידי מקבת</strong></p>

<blockquote>
<p>טוּף! אוֹתָהּ בּוּשָׁה!</p>
</blockquote>

<p><strong>מקבת</strong></p>

<blockquote>
<p>גַּם בִּימֵי קֶדֶם נִשְׁפַּךְ דָּם, וּבְטֶרֶם</p>

<p>יְכַפְּרוּ חֻקֵּי-אֱנוֹשׁ מְדִינָה-תַמָּה.</p>

<p>גַּם אַחֲרֵי-כֵן – יֵשׁ נַעֲווּ מִשְּׁמֹעַ</p>

<p>מִרֶצַח רוֹצְחִים; וְנָהֲגוּ אֲזַי:</p>

<p>אִם רוֹצְצוּ גֻּלְגֹּלֶת – מֵת הָאִישׁ,</p>

<p>וְתַם וְנִשְׁלָם! עַתָּה שׁוּב יְקוּמוּן</p>

<p>עִם עֶשְׂרִים פִּצְעֵי מָוֶת בְּקָדְקֳדָם, וְזֶה</p>

<p>עוֹד אָיֹם מֵרֶצַח שֶׁכְּמוֹתוֹ.</p>
</blockquote>

<p><strong>לידי מקבת</strong></p>

<blockquote>
<p>מַלְכִּי, יְדִידֶיךָ</p>

<p>הַנַּעֲלִים מִתְגַּעְגְּעִים עָלֶיךָ.</p>
</blockquote>

<p><strong>מקבת</strong></p>

<blockquote>
<p>שָׁכַחְתִּי, רֵעָי! אַל נָא תֵעָלְבוּ.</p>

<p>מַחֲלָתִי זָרָה, הִנָּהּ כְּאַיִן וָאֶפֶס</p>

<p>לְמִי שֶׁמַּכִּיר אוֹתִי. אַהֲבָה וּבְרִיאוּת</p>

<p>לְכֻלְּכֶם! אֵשֵׁב. תְּנוּ לִי יַיִן! מְלֹא הַכּוֹס!</p>

<p>לִשְׁלוֹם כָּל קְהַל הַמְסֻבִּים אֶשְׁתֶּה אוֹתָהּ</p>

<p>וּשְׁלוֹם יַקִּירִי בֶּנְקוֹ אֲשֶׁר נִפְקָד.</p>

<p>וְלוּ הָיָה פֹה! לִשְׁלוֹמוֹ וּשְׁלוֹם כֻּלְּכֶם</p>

<p>אֶצְמָא! כָּל-טוּב לְכָל-אִישׁ!</p>
</blockquote>

<p><strong>הלורדים</strong></p>

<blockquote>
<p>בְּתוֹדָה! אַחֲרֶיךָ נִשְׁתֶּה!
<br></p>
</blockquote>

<p>[רוחו של בנקו מופיעה שנית]</p>

<p><strong>מקבת</strong></p>

<blockquote>
<p>לֵךְ מֵעַל פָּנַי וּתְכַסֶּךָ אָרֶץ!</p>

<p>לְלֹא מֹחַ עַצְמוֹתֶיךָ וְדָמְךָ קַר;</p>

<p>גַּם אֵל עֵינֶיךָ, אֲשֶׁר תַּשְׁקִיף בָּמוֹ,</p>

<p>הֵן אֵינָן רוֹאוֹת.</p>
</blockquote>

<p><strong>לידי מקבת</strong></p>

<blockquote>
<p>שׁוֹעַי הָעֲדִינִים,</p>

<p>זוֹ דַרְכּוֹ כָּךְ, וְכָךְ תְּהִי בְּעֵינֵיכֶם.</p>

<p>אֵין זֶה וְלֹא כְלוּם; אַךְ קִלְקֵל אֶת הַמִּשְׁתֶּה.</p>
</blockquote>

<p><strong>מקבת</strong></p>

<blockquote>
<p>אֶת אֲשֶׁר יָעֵז גֶּבֶר מֵעֵז אָנִי.</p>

<p>אֵלַי גַּשׁ וּכְדֹב שַׁכּוּל רוּסִי, בֹּא</p>

<p>כְּקַרְנַף חָמוּשׁ, כְּנָמֵר מֵהִרְקַנְיָה,</p>

<p>לְבַשׁ צוּרָה אֲשֶׁר תִּלְבַּשׁ, אַךְ לֹא זוֹ –</p>

<p>עֲצַבַּי הַחֲזָקִים לֹא יִרְעָדוּ.</p>

<p>חֲיֵה, קְרָאֵנִי בְחֶרֶב הַמִּדְבָּרָה,</p>

<p>אִם רְעָדָה תֹאחֲזֵנִי, וְקָרָאתָ</p>

<p>לִי בֻּבָּה שֶׁל תִּינֹקֶת. סוּר, צֵל-הַזְּוָעוֹת!</p>

<p>סוּר, דִּמְיוֹן-כּוֹזֵב!
<br></p>
</blockquote>

<p>[הרוח נעלמה]</p>

<blockquote>
<p>טוֹב! כְּהִסְתַּלְּקְךָ</p>

<p>וְשַׁבְתִּי לִהְיוֹת אִישׁ. בְּבַקָּשָׁה, שְׁבוּ.</p>
</blockquote>

<p><strong>לידי מקבת</strong></p>

<blockquote>
<p>הִשְׁבַּתָּ גִיל, פּוֹרַרְתָּ הָעֲצֶרֶת</p>

<p>בִּמְבוּכַת-פְּלָאִים.</p>
</blockquote>

<p><strong>מקבת</strong></p>

<blockquote>
<p>כְּלוּם אֶפְשָׁר זֶה</p>

<p>כִּי פִּתְאֹם יִתְקְפֵנִי כְעַנְנֵי-קַיִץ</p>

<p>וְלֹא נִתְמַהּ לוֹ? כִּי תַעֲשִׂינִי מוּזָר</p>

<p>לְגַבֵּי עַצְמִי, כִּי אַעֲלֶה עַל לִבִּי</p>

<p>אֵיךְ רוֹאָה אַתְּ הַמַּרְאוֹת, וְעַל פָּנַיִךְ</p>

<p>עוֹד מַאְדִּים אֹדֶם טִבְעִי זֶה, עֵת לֶחְיִי</p>

<p>מִפַּחַד תֶּחֱוָר.</p>
</blockquote>

<p><strong>רוס</strong></p>

<blockquote>
<p>אֵיזֶה מַרְאוֹת?</p>
</blockquote>

<p><strong>לידי מקבת</strong></p>

<blockquote>
<p>בִּי,</p>

<p>אַל תְּדַבְּרוּ, כִּי הוֹלֵךְ הוּא וָרָע.</p>

<p>כִּי תִשְׁאֲלוּ תַּקְנִיטוּ אוֹתוֹ. לַיְלָה טוֹב</p>

<p>לְכֻלְּכֶם! אַל תְּחַכּוּ לְאוֹת לָלֶכֶת,</p>

<p>כֻּלְכֶם לֵכוּ.</p>
</blockquote>

<p><strong>לינוקס</strong></p>

<blockquote>
<p>לַיְלָה טוֹב וּרְפוּאָה</p>

<p>מְהִירָה לְמַלְכִּי.
<br></p>
</blockquote>

<p>[כולם יוצאים]</p>

<p><strong>מקבת</strong></p>

<blockquote>
<p>זֶה יַעֲרֹג לְדָם. כָּךְ אָמְרֵי אֱנָשֵׁי:</p>

<p>דָּם יַעֲרֹג לְדָם. וְגַם יָדוּע:</p>

<p>נִזְדַּעַזְעוּ סְלָעִים וְעֵצִים דִּבְּרוּ.</p>

<p>וְחוֹזִים, מְנַחֲשִׁים בַּצִּפֳּרִים, גִּלּוּ</p>

<p>עַל יְדֵי עוֹרְבֵי-נַחַל, עוֹרְבִים וְקֹרְאִים</p>

<p>אַנְשֵׁי דָם נִסְתָּרִים. מָה הַלָּיְלָה?</p>
</blockquote>

<p><strong>לידי מקבת</strong></p>

<blockquote>
<p>כְּבָר יָרִיב עִם הַבֹּקֶר, יַד מִי תִגְבָּר.</p>
</blockquote>

<p><strong>מקבת</strong></p>

<blockquote>
<p>מַה תֹּאמְרִי אַתְּ: הֵן מֵאֵן מֶקְדּוּף לָבוֹא</p>

<p>אֶל מִשְׁתֶּה זֶה.</p>
</blockquote>

<p><strong>לידי מקבת</strong></p>

<blockquote>
<p>שָׁלַחְתָּ לִקְרֹא לוֹ?</p>
</blockquote>

<p><strong>מקבת</strong></p>

<blockquote>
<p>שָׁמַעְתִּי אַגַּב אוֹרְחָא, וְעוֹד אֶשְׁלָח.</p>

<p>הֲלֹא אֵין בַּיִת אֲשֶׁר אֵין שָׁם עֶבֶד</p>

<p>שָׂכַרְתִּי לִי. מָחָר אֲנִי מַשְׁכִּים</p>

<p>וְאֶדְרֹש אֶל הַקּוֹסְמוֹת הָאֲחֵרוֹת,</p>

<p>תְּגַלֶּינָה יוֹתֵר, כִּי עָלַי לָדַעַת</p>

<p>גַּם אֶת הָרַע בָּרָעוֹת בְּאֶמְצָעִים רָעִים.</p>

<p>לִי הַכֹּל מֻתָּר, אִם אַךְ לְטוֹבָתִי.</p>

<p>אֲנִי כְּבָר הֶעֱמַקְתִּי לִטְבֹּל בְּדָם,</p>

<p>וְאִם אֶחְדַּל וְאֶחֱצֶה – יִהְיֶה שׁוּבִי כְבָר</p>

<p>עוֹד קָשֶׁה מִשֶּׁהָיָה לַעֲבֹר.</p>

<p>מוּזָרִים דְּבָרִים בְּרֹאשִׁי דוֹרְשִׁים זְרוֹעַ,</p>

<p>יֵעָשׂוּ טֶרֶם נֶחְקְרוּ כִּדְבָעֵי.</p>
</blockquote>

<p><strong>לידי מקבת</strong></p>

<blockquote>
<p>חָסַרְתָּ בֹּשֶׂם כָּל הֶחָי – הַשֵּׁנָה.</p>
</blockquote>

<p><strong>מקבת</strong></p>

<blockquote>
<p>נֵלְכָה לִישֹׁן. תַּעְתּוּעֵי-לִבִּי</p>

<p>אַךְ אֵימַת מַתְחִיל הִיא, שֶׁטֶּרֶם נִסָּה;</p>

<p>אַךְ צְעִירִים אָנוּ לְמַעֲלָלִים.
<br></p>
</blockquote>

<p>[יוצאים]</p>

<h3 id="מחזהה">מחזה ה</h3>

<p><strong>צִיָּה</strong>
<br><br />
[רעם. נכנסת הֵיקַטָה. המכשפות יוצאות לקראתה]</p>

<p><strong>מכשפה א</strong></p>

<blockquote>
<p>מַה לָּךְ, הֵיקַטָה, כִּי תַרְעִימִי פָּנִים?</p>
</blockquote>

<p><strong>היקטה</strong></p>

<blockquote>
<p>וְכִי לֹא צָדַקְתִּי, זְקֵנוֹת בָּלוֹת?</p>

<p>בְּעַזּוּת מֵצַח אַתֶּן נְגַלּוֹת</p>

<p>וְעוֹד מוֹסִיפוֹת חֵטְא עַל חֵטְא</p>

<p>וּמַשָּׂא-מַתָּן עִם מֶקְבֶּת</p>

<p>בְּחִידוֹת וּבְסִפּוּרֵי רֶצַח.</p>

<p>וְאָנֹכִי, גְּבִרְתְּכֶן לָנֶצַח,</p>

<p>אֲשֶׁר מִיָּדִי לָכֶן אוֹן,</p>

<p>הַבּוֹרֵאת רַע וְכָל הֲמוֹן-</p>

<p>כִּשְׁפֵיכֶן, הֵן גַּם לֹא נִקְרֵאתִי</p>

<p>לָקַחַת חֶלְקִי [ – – – – ]</p>

<p>וְעוֹד רַע מִּזֶּה: הַכֹּל בִּשְׁבִיל</p>

<p>בֵּן קְשֵׁה-עֹרֶף זֶה, אֱוִיל,</p>

<p>הָעוֹשֶׂה כַּעֲשׂוֹת כָּל-אָדָם:</p>

<p>לָכֶן לֹא-כְלוּם, וְהַכֹּל בְּיָדָם.</p>

<p>נָא תַקְּנוּ זֹאת. וְעַתָּה צְאֶינָה,</p>

<p>עַל שְׂפַת הָאֲכֵירוֹן חַכֶּינָה</p>

<p>לִי מָחָר הַשְׁכֵּם. יָבוֹא שָׁם</p>

<p>לִדְרֹש לַעֲתִידוֹ הַנָּם.</p>

<p>הָכִינוּ הַכֹּל, וּבִידֵיכֶן</p>

<p>שֶׂאנָה כֵלִים וְקִסְמֵיכֶן.</p>

<p>אֲנִי אַאֲוִירָה. עוֹד הַלֵּיל</p>

<p>עָלַי לְעוֹלֵל נוֹרְאוֹת-אֵל</p>

<p>וְלִגְמֹר עַד הַצָּהֳרָיִם.</p>

<p>הֲלֹא שָׁם תְּלוּיָה טִפַּת מַיִם</p>

<p>עַל קֶרֶן הַיָּרֵחַ, כְּבֵדָה בְאֵד.</p>

<p>עָלַי לְתָפְסָהּ טֶרֶם תֵּט</p>

<p>וְתִפֹּל, זְכוּכַת זִכּוּךְ-קְסָמִים</p>

<p>תַּעֲלֶה רוּחוֹת רַבִּים קָמִים</p>

<p>לְהַתְעוֹת אֶת מֶקְבֶּת הַזֵּד,</p>

<p>וְיוֹסֵף זָדוֹן, חֵטְא עַל חֵטְא,</p>

<p>וּבָז לַגְּזֵרָה וְלַמָּוֶת,</p>

<p>וּבָטַח לַמְרוֹת כָּל מַחֲשֶׁבֶת</p>

<p>וְחָכְמָה וָחֶסֶד. וְאֶל נָכוֹן</p>

<p>יְדַעְתֶּן: גְּדָל אוֹיְבֵי-אָדָם – הַבִּטָּחוֹן.
<br></p>
</blockquote>

<p>[קול מנגינה ושיר &#8220;קומי ולכי! קומי ולכי!&#8221;]</p>

<blockquote>
<p>שִׁמְעוּ, הֲלֹא הַקּוֹל קוֹל קוֹרֵא לִי,</p>

<p>זֶה קְטֹן-רוּחוֹתַי עַל עַב-עַרְפִלִּי.
<br></p>
</blockquote>

<p>[יוצאת]</p>

<p><strong>מכשפה א</strong></p>

<blockquote>
<p>מַהֵרְנָה, מַהֵרְנָה! הִיא שָׁבָה מִיָּד.
<br></p>
</blockquote>

<p>[יוצאות]</p>

<h3 id="מחזהו">מחזה ו</h3>

<p><strong>פורֶס. חדר בארמון</strong></p>

<p>[נכנסים לינוקס ולורד אחר]</p>

<p><strong>לינוקס</strong></p>

<blockquote>
<p>דְּבָרַי הַקּוֹדְמִים אַךְ נָגְעוּ בְּמַחְשְׁבוֹתֶיךָ,</p>

<p>וּלְפָרְשָׁם יֵשׁ. אֵינֶנִּי אוֹמֵר אֶלָּא:</p>

<p>נִפְלָאוֹת נִקְרוּ לְדוּנְקֶן רַב-הַחֶסֶד.</p>

<p>מֶקְבֶּת הִתְאַבֵּל מְאֹד, כִּי אָכֵן מֵת!</p>

<p>וּבֶּנְקוֹ עַז-הַלֵּב מְאֹד אֵחַר לִרְכֹּב.</p>

<p>וְאִם תִּרְצֶה, אֶפְשָׁר לוֹמַר: פְלֵיַנְס הִכָּהוּ,</p>

<p>כִּי הֲלֹא נָס. לֹא צָרִיךְ לְאַחֵר לִרְכֹּב.</p>

<p>וּמִי לֹא יֹאמַר אֲשֶׁר נוֹרָא עָשׂוּ</p>

<p>מַלְקוֹלְם וְדוֹנַלְבֵּין, כִּי רָצְחוּ נֶפֶשׁ</p>

<p>אֲבִיהֶם דוּנְקֶן – מַעֲשֵׂה-רֶשַׁע!</p>

<p>אֵיךְ הֶעֱצִיב זֶה אֶת רוּחַ מֶקְבֶּת! כְּלוּם</p>

<p>לֹא קָרַע בְּעֶבְרַת חָסִיד שְׁנֵי הַפּוֹשְׁעִים</p>

<p>עַבְדֵי-הַיַּיִן, עַבְדֵי-הַתַּרְדֵּמָה?</p>

<p>כְּלוּם לֹא בִּנְדִיבוּת פָּעָל? וְגַם בְּחָכְמָה.</p>

<p>הֲלֹא מְאֹד יִתְעַבֵּר כָּל לֵב חַי</p>

<p>לִשְׁמֹעַ כַּחֲשָׁם. לָכֵן אָמַרְתִּי:</p>

<p>הַכֹּל הֵיטִיב עָשׂה. וְגַם, דּוֹמַנִי,</p>

<p>לוּ הָיוּ שְׁנֵי בְנֵי-דוּנְקֶן בֵּין אֲסִירָיו,</p>

<p>(הַשֵּׁם יְרַחֵם וְלֹא יִהְיוּ!) אָז</p>

<p>הֵבִינוּ מַה זֶּה רֶצַח-אָב, וְכֵן פְלֵיַנְס.</p>

<p>אַךְ הָס! הֲלֹא שְׁמַעְתֶּם אוֹמְרִים:</p>

<p>סָר חַסְדּוֹ מֵעִם מֶקְדּוּף, עֵקֶב דַּבְּרוֹ</p>

<p>בְּהִתְגַּלּוּת לֵב וְנִפְקַד עַל הַמִּשְׁתֶּה.</p>

<p>וּכְלוּם יוֹדֵעַ אַתָּה אֵיפֹה הוּא?</p>
</blockquote>

<p><strong>הלורד</strong></p>

<blockquote>
<p>בֶּן-דּוּנְקֶן, אֲשֶׁר אוֹתוֹ עָרִיץ גָּזַל</p>

<p>מִמֶּנּוּ אֶת הַיְרֻשָּׁה, חַי בַּחֲצַר</p>

<p>אֶדְוַרְד הֶחָסִיד. הוּא קִבְּלָהוּ בְּכָבוֹד.</p>

<p>וְלַמְרוֹת מְרִי גּוֹרָלוֹ וְעַצְבּוֹ,</p>

<p>לֹא יֶחְסַר כָּבוֹד רַב. וְשָׁמָּה הָלַךְ</p>

<p>מֶקְדּוּף לְבַקֵּשׁ אֶת הַמֶּלֶךּ לָתֵת</p>

<p>לְהַזְעִיק אֶת נוֹרְתוּמְבֶּרְלֶנְד וְגַם</p>

<p>אֶת סִיווֹרְד אִישׁ-הֶחָיִל. וּבְעֶזְרָתָם</p>

<p>(אִם אַךְ יְסַיְּעוּ מִן הַשָּׁמַיִם) נָשׁוּב</p>

<p>וְנַעֲרֹך שֻׁלְחָן, נִישַׁן לָיְלָה, נָסִיר</p>

<p>סַכִּינֵי-דָם מִמִּשְׁתָּאוֹת וּמֵחַגֵּינוּ,</p>

<p>נַעַבְדָה בֶּאֱמוּנָה, וְנִכָּבֵד בְּנֵי-חוֹרִין –</p>

<p>מַה שֶּׁחָסַרְנוּ עָתָּה. וְהַבְּשׂוֹרָה</p>

<p>הִיא עוֹרְרָה אֶת הַמֶּלֶךְ לְהִתְעַתֵּד</p>

<p>לִקְרַאת מִלְחָמָה.</p>
</blockquote>

<p><strong>לינוקס</strong></p>

<blockquote>
<p>הֲשָׁלַח אֶל מֶקְדּוּף?</p>
</blockquote>

<p><strong>הלורד</strong></p>

<blockquote>
<p>כֵּן! וְזֶה חָרַץ: &#8220;לֹא אֲנִי, הַשָּׂר!&#8221;</p>

<p>אָז יִפֶן עָרְפּוֹ זֶה הַצִּיר הַזוֹעֵם</p>

<p>וַיִּנְהֹם, כְּאוֹמֵר: &quot;יָבוֹא יוֹם וְנִחַמְתָּ</p>

<p>עַל הַעֲמִיסְךָ תְשׁוּבָה זוֹ עָלָי&quot;.</p>
</blockquote>

<p><strong>לינוקס</strong></p>

<blockquote>
<p>יִלְמַד מִכָּאן</p>

<p>שֶׁיִּהְיֶה נִזְהָר וְיִתְרַחֵק כְּיַד</p>

<p>חָכְמָתוֹ עָלָיו. וְיָחִישׁ מַלְאַךְ-קֹדֶשׁ</p>

<p>לְאַנְגְּלִיָּה עַד בָּא הַבָּא וּבְפִיו</p>

<p>הַבְּשׂוֹרָה: מְהֵרָה תָשׁוּב בְּרָכָה</p>

<p>אֶל זוֹ אַרְצֵנוּ הַנֶּאֱנָחָה בְיָד</p>

<p>אֲרוּרָה.</p>
</blockquote>

<p><strong>הלורד</strong></p>

<blockquote>
<p>תָּבוֹא גַם תְּפִלָּתִי אִתּוֹ.
<br></p>
</blockquote>

<p>[יוצאים]</p>

<h2 id="מערכהרביעית">מערכה רביעית</h2>

<h3 id="מחזהא">מחזה א</h3>

<p><strong>מערה ובתוכה קלחת רותחת</strong></p>

<p>[קול רעם. נכנסות שלוש המכשפות]</p>

<p><strong>מכשפה א</strong></p>

<blockquote>
<p>הֵילִיל וְשִׁלֵּשׁ הֶחָתוּל הַבָּרֹד.</p>
</blockquote>

<p><strong>מכשפה ב</strong></p>

<blockquote>
<p>צָרַח וְשִׁלֵּשׁ וְשׁוּב צָרַח<a href="#fn:18" id="fnref:18" title="see footnote" class="footnote"><sup>18</sup></a> הַקִּפּוֹד.</p>
</blockquote>

<p><strong>מכשפה ג</strong></p>

<blockquote>
<p>הַרְפִּיָה קוֹרֵאת! בָּאָה הָעֵת!</p>
</blockquote>

<p><strong>מכשפה א</strong></p>

<blockquote>
<p>סֹבְנָה, הַקֵּפְנָה קַלַּחַת הָרְתֵת!</p>

<p>חשְׁנָה, מַהֵרְנָה רַעַל בָּהּ תֵּת.</p>

<p>זְרֹקְנָה קֹדֶם כֹּל בַּסִּיר</p>

<p>צָב נָם תַּחַת אֶבֶן-גִּיר</p>

<p>קָרָה, פִּלֵּט מִתּוֹךְ חֹם</p>

<p>אַרְסוֹ שְׁלשִׁים וְאֶחָד יוֹם.</p>
</blockquote>

<p><strong>כולן</strong></p>

<blockquote>
<p>שְׁקֹדְנָה בְּעֶצֶב, וְאוֹן אֵין-קֶצֶב,</p>

<p>יִרְתַּח סִירִי בְּשֶׁצֶף קֶצֶף!</p>
</blockquote>

<p><strong>מכשפה ב</strong></p>

<blockquote>
<p>בִּתְרֵי נָחָשׁ שׁוֹכְנִי-שַׁחַת</p>

<p>אֱפִי, בַּשְּׁלִי, בַּקַּלַּחַת!</p>

<p>עֵין-לְטָאָה, כַּף-צְפַרְדֵּעַ,</p>

<p>שְׂעַר עֲטַלֵּף מִתְלַהְלֵהַּ,</p>

<p>עֹקֶץ שְׁפִיפוֹן וּלְשׁוֹן אֶפְעֶה,</p>

<p>כְּנַף בֶּן יַנְשׁוּף – הַכֹּל בְּשֶׁפַע!</p>

<p>וְיִגְדַּל קֶסֶם בְּלִיל-הַשַּׁחַת,</p>

<p>הָרוֹתֵחַ בַּקַּלָּחַת.</p>
</blockquote>

<p><strong>כולן</strong></p>

<blockquote>
<p>שְׁקֹדְנָה בְעֶצֶב, וְאוֹן אֵין-קֶצֶב,</p>

<p>יִרְתַּח סִירִי בְשֶׁצֶף קֶצֶף.</p>
</blockquote>

<p><strong>מכשפה ג</strong></p>

<blockquote>
<p>קַשְׂקַשֵּׂי דְרָקוֹן, שִׁנֵּי זְאֵב,</p>

<p>מִיץ חֲנוּטָה בַּעֲלַת-אוֹב,</p>

<p>לֹעַ כֶּלֶב-יָם וְקֵבָתוֹ</p>

<p>שָׁרְשֵׁי כּוֹבְעָן חָפְרוּ אוֹתוֹ</p>

<p>בְּמַאְפֵּלְיָה וּבַצֵּל,</p>

<p>כָּבֵד יְהוּדִי בֵּרַךְ אֵל,</p>

<p>מָרַת עֵז, חִטְמִי צוֹמֵחַ</p>

<p>נִקְטַף בְּלִקּוּי הַיָּרֵחַ,</p>

<p>חָטְמֵי-תֹגָרִים שְׁחַרְחָרִים</p>

<p>שִׂימוּ, שִׂפְתֵי הַטַּטַרִים,</p>

<p>אֶצְבְּעוֹת תִּינוֹק בֶּן-אֲרוּסָה,</p>

<p>הָשְׁלַךְ חָנוּק בְּפַחַת כְּמוּסָה,</p>

<p>בַּשְּׁלוּ הֵיטֵב בַּקַּלַּחַת</p>

<p>בְּלִילָה שְׁלוּקָה, בְּלִיל-מִרְקַחַת.</p>

<p>צָרְפוּ אֵלָיו מְעֵי נָמֵר,</p>

<p>בַּשְּׁלוּ אֶת הַבְּלִיל עַד גָּמוֹר.</p>
</blockquote>

<p><strong>כולן</strong></p>

<blockquote>
<p>שְׁקֹדְנָה בְעֶצֶב, וְאוֹן אֵין-קֶצֶב,</p>

<p>יִרְתַּח סִירִי בְשֶׁצֶף קֶצֶף.</p>
</blockquote>

<p><strong>מכשפה ב</strong></p>

<blockquote>
<p>בְּדָם שֶׁל קוֹף נְצַנֵּן תּוֹכוֹ</p>

<p>וְהָיָה טוֹב וְיֶאֱמַץ כֹּחוֹ.
<br></p>
</blockquote>

<p>[נכנסת היקטה]</p>

<p><strong>היקטה</strong></p>

<blockquote>
<p>יִישַׁר כֹּחֲכֶן! פָּעָלְכֶן מַה טּוֹב!</p>

<p>תָּבוֹא כָּל אַחַת עַל שְׂכָרָהּ לָרֹב.</p>

<p>עַתָּה נֵצֵאָה מִסָּבִיב לַסִּיר</p>

<p>הָאֶלְפִים, הַפֵיוֹת, בְּמָחוֹל וָשִׁיר,</p>

<p>וְקָסְמוּ הַקְּסָמִים הַשָּׂדֶה וְהַנִּיר.
<br></p>
</blockquote>

<p>[מנגינה ושיר: &#8220;רוחות לבנות ואפורות&#8221; וכו']</p>

<p><strong>מכשפה ב</strong></p>

<blockquote>
<p>בֹּהֶן יָדִי לִי יִצָּרֵב –</p>

<p>אֵיזֶה יְצוּר רַע מִתְקָרֵב.</p>

<p>פְּתַח וּבֹא</p>

<p>הַדּוֹפֵק פֹּה!
<br></p>
</blockquote>

<p>[נכנס מקבת]</p>

<p><strong>מקבת</strong></p>

<blockquote>
<p>הַגֵּדְנָה, יְצִירֵי-לַיִל וְסֵתֶר שַׁחֲרוּת,</p>

<p>מָה אַתֶּן עוֹשׂוֹת?</p>
</blockquote>

<p><strong>כולן</strong></p>

<blockquote>
<p>דָּבָר שֶׁשֵּׁם לוֹ אָיִן.</p>
</blockquote>

<p><strong>מקבת</strong></p>

<blockquote>
<p>הִשְׁבַּעְתִּי אֶתְכֶן בְּמִסְתְּרֵי פָּעֳלֵיכֶן</p>

<p>(דַּעְנָה אֵיךְ שֶׁתֵּדַעְנָה) אַךְ עֲנֶינָה לִי:</p>

<p>גַּם אִם לִסְעָרָה תִקְרֶאנָה וְהָרְסָה</p>

<p>כָּל בָּתֵּי תְפִלָּה, גַּם אִם יִתְמוֹלְלוּ</p>

<p>מִשְׁבְּרֵי הַיָּם לְנַפֵּץ הָאֳנִיּוֹת,</p>

<p>וְאִם תִּכְרַע קָמָה וִיסֹעֲרוּ יְעָרוֹת,</p>

<p>אִם גַּם תִּפֹּלְנָה מְצוּדוֹת עַל שׁוֹמְרֵיהֶן,</p>

<p>וְאִם שַׁחוּ פִּירָמִידוֹת וְאַרְמוֹנִים</p>

<p>עַל מוֹסָדָם וְשִׂיא-רָאשֵׁיהֶם, וְאִם יִתְפּוֹרְרוּ</p>

<p>כָּל אוֹצְרוֹת-זֶרַע חַי אֲשֶׁר בַּטֶּבַע</p>

<p>עַד הֱיוֹת הַחָרְבָּן לְגֹעַל לוֹ לְעַצְמוֹ.</p>

<p>עֲנֶינָה לִי!</p>
</blockquote>

<p><strong>מכשפה א</strong></p>

<blockquote>
<p>דַּבֵּר!</p>
</blockquote>

<p><strong>מכשפה ב</strong></p>

<blockquote>
<p>שְׁאָל!</p>
</blockquote>

<p><strong>מכשפה ג</strong></p>

<blockquote>
<p>כִּי נָעַן.</p>
</blockquote>

<p><strong>מכשפה א</strong></p>

<blockquote>
<p>הַגֵּד, הַאִם מִפִּינוּ תִדְרֹש תְּשׁוּבָה</p>

<p>אוֹ אַךְ מִפִּי הַגְּדוֹלִים מֶנּוּ?</p>
</blockquote>

<p><strong>מקבת</strong></p>

<blockquote>
<p>קִרְאוּ לָהֶם וְאֶרְאֵם!</p>
</blockquote>

<p><strong>מכשפה א</strong></p>

<blockquote>
<p>דַּם חֲזִירָה שֶׁהֵחִישָׁה</p>

<p>לְכַרְסֵם אֶת גּוּרֶיהָ תִשְׁעָה,</p>

<p>חֵלֶב [– – –] תְּלִיַּת-הַגַּזְלָנִים</p>

<p>שִׂים בַּסִּיר!</p>
</blockquote>

<p><strong>כולן</strong></p>

<blockquote>
<p>גְּדוֹלִים וּקְטַנִּים,</p>

<p>בּוֹאוּ, שִׁקְדוּ, גַּלּוּ פָנִים!
<br></p>
</blockquote>

<p>[קול רעם. נגלה ראש ועליו כובע]</p>

<p><strong>מקבת</strong></p>

<blockquote>
<p>הַגֵּד לִי, כֹּחַ וְאִם פֶּלִאי –</p>
</blockquote>

<p><strong>מכשפה א</strong></p>

<blockquote>
<p>שְׁמַע וָדֹם,</p>

<p>אֶת הֲגִיגֶיךָ הוּא יוֹדֵעַ עַד תֹּם.</p>
</blockquote>

<p><strong>מראה א</strong></p>

<blockquote>
<p>מֶקְבֶּת! מֶקְבֶּת! מֶקְבֶּת! אֶת מֶקְדּוּף יְרָא,</p>

<p>יְרָא אֶת אַלּוּף פַיְף! שַׁלְּחֵנִי, זְמַנִּי בָא.
<br></p>
</blockquote>

<p>[נעלם]</p>

<p><strong>מקבת</strong></p>

<blockquote>
<p>הֱיֵה אֲשֶׁר תִּהְיֶה, לְךָ תּוֹדָתִי</p>

<p>בְּעַד אַזְהָרָתְךָ. קָלַעְתָּ אֶל פִּצְעִי.</p>

<p>עוֹד דַּבֵּר –</p>
</blockquote>

<p><strong>מכשפה א</strong></p>

<blockquote>
<p>אֵין לְצַוּוֹת לוֹ. הַשֵּׁנִי בָא</p>

<p>וְגָדוֹל מִן הָרִאשׁוֹן.
<br></p>
</blockquote>

<p>[רעם. מראה שני: ילד מתבוסס בדמיו]</p>

<p><strong>מראה ב</strong></p>

<blockquote>
<p>מֶקְבֶּת! מֶקְבֶּת! מֶקְבֶּת!</p>
</blockquote>

<p><strong>מקבת</strong></p>

<blockquote>
<p>וְלוּ אָזְנַי שָׁלוֹש וְקָלְטוּ אֶת מִלֶּיךָ.</p>
</blockquote>

<p><strong>מראה ב</strong></p>

<blockquote>
<p>הֱיֵה גֵא, שְׁפֹךְ דָּמִים וּמִצְחֲךָ נְחוּשָׁה!</p>

<p>מֶקְבֶּת, אַל תִּירָא מִפְּנֵי יְלוּד-אִשָּׁה</p>

<p>וּבוּז לִבְנֵי אָדָם!
<br></p>
</blockquote>

<p>[נעלם]</p>

<p><strong>מקבת</strong></p>

<blockquote>
<p>אִם כֵּן יְחִי מֶקְדּוּף! מָה אִירָא מֶנּוּ?</p>

<p>וְאוּלָם לֹא! כִּי בִטְחוֹן-מִשְׁנֶה אָקִים.</p>

<p>הַגּוֹרָל יַעֲרֹב לִי. לֹא יִחְיֶה – יָמוּת!</p>

<p>אָז אֹמַר לְפַחַד חִוֵּר-לֵב: הוֹי כּוֹזֵב.</p>

<p>אַרְגִּיעָה אָנוּם לַמְרוֹת רַעַם יִרְעָם.
<br></p>
</blockquote>

<p>[קול רעם. מראה שלישי: ילד בנזר מלכות וזמורה בכפו]</p>

<blockquote>
<p>וּמִי הַלָּז? לוֹ מַרְאֵה חֹטֶר מֶלֶךְ,</p>

<p>וּבְמֵצַח יֶלֶד זֶה עֲטָרָה – אוֹת</p>

<p>לְמִמְשַׁל מְלָכִים.</p>
</blockquote>

<p><strong>כולן</strong></p>

<blockquote>
<p>אַךְ הַסְכֵּת וָדֹם!</p>
</blockquote>

<p><strong>מראה ג</strong></p>

<blockquote>
<p>הֱיֵה עַז כָּאַרְיֵה וּכַלָּבִיא וּבָז</p>

<p>לַשּׂוֹנֵא וְנוֹקֵם וּלְמוֹרֵד וְאִם עָז,</p>

<p>מִי יִשְׂרֶה עִם מֶקְבֶּת וְיוּכַל, כָּל זְמַן</p>

<p>לֹא בָא יַעַר בִּירְנַם<a href="#fn:19" id="fnref:19" title="see footnote" class="footnote"><sup>19</sup></a> עַד תֵּל דּוּנְזִינֶן,</p>

<p>עַד קָרְבָה הַחֹרְשָׁה?
<br></p>
</blockquote>

<p>[נעלם]</p>

<p><strong>מקבת</strong></p>

<blockquote>
<p>לֹא יָקִיץ הַקֵּץ!</p>

<p>מִי יִפְקֹד עַל יַעַר וִיצַוֶּה לָעֵץ:</p>

<p>עֲקֹר שָׁרָשֶׁיךָ מֵאֶרֶץ? אַךְ טוֹב</p>

<p>תְּבַשֵּׂר הַמְבַשֵּׂר. עוֹד יָמִים לָרֹב</p>

<p>יְחִי מֶקְבֶּת וְיִנּוֹן, כִּי לֹא יָרִים רֹאשׁ</p>

<p>כָּל מוֹרֵד וְקוֹשֵׁר עַד לֹא קָם הַבְּרוֹשׁ</p>

<p>וְעָלָה עֵץ בִּירְנַם. וּמֶקְבֶּת הַשָּׂב</p>

<p>יֵאָסֵף אֶל עַמּוֹ, כִּי יָקִיץ לוֹ קֵץ</p>

<p>וּפְקֻדַּת כָּל הָאָדָם בִּשְׁעָתוֹ; אַךְ</p>

<p>עוֹד נִכְסְפָה נַפְשִׁי וְלִבִּי יַךְ</p>

<p>(אִם אַךְ בִּיכָלְתְּכֶן לְגַלּוֹת גַּם זֹאת:)</p>

<p>הַאָמְנָם עֲתִידָה הַמַּלְכוּת הֶיוֹת</p>

<p>בִּידֵי יוֹצְאֵי בֶּנְקוֹ?</p>
</blockquote>

<p><strong>כולן</strong></p>

<blockquote>
<p>אַל תַּעְמִיק שְׁאָלָה.</p>
</blockquote>

<p><strong>מקבת</strong></p>

<blockquote>
<p>זֶה חֶפְצִי לָדַעַת. הַגֵּדְנָה. וְאִם לֹא</p>

<p>וְרָבְצָה בָּכֶן קִלְלַת-עַד. הַגֵּדְנָה!</p>

<p>מַדּוּעַ נִסְתַּלֵּק הַסִּיר? מָה הַזִּמְרָה?
<br></p>
</blockquote>

<p>[קול חלילים]</p>

<p><strong>מכשפה א</strong></p>

<blockquote>
<p>הוֹפַע!</p>
</blockquote>

<p><strong>מכשפה ב</strong></p>

<blockquote>
<p>הוֹפַע!</p>
</blockquote>

<p><strong>מכשפה ג</strong></p>

<blockquote>
<p>הוֹפַע!</p>
</blockquote>

<p><strong>כולן</strong></p>

<blockquote>
<p>הִגָּלוּ לְעֵינָיו וּפוֹצְצוּ לְבָבוֹ.</p>

<p>כַּצֵּל הַזֶּה תֵּלֵךְ, כַּצֵּל הַזֶּה תָּבוֹא.
<br></p>
</blockquote>

<p>[נגלים שמונה מלכים ועוברים זה אחר זה. בידי האחרון מראה; בנקו בא אחריהם]</p>

<p><strong>מקבת</strong></p>

<blockquote>
<p>יוֹתֵר מִדַּי דָּמִיתָ לְרוּחַ בֶּנְקוֹ,</p>

<p>כְּלַךְ-לְךָ! עֲטַרְתְּךָ צוֹרֶבֶת עֵינָי.</p>

<p>וּשְׂעָרְךָ, אַתָּה שֵׁנִי, נֶעֱטַר כְּלִיל-פָּז</p>

<p>כִּשְׂעָרוֹ שֶׁל הָרִאשׁוֹן. שְׁלִישִׁי דוֹמֶה</p>

<p>לִפְנֵי הַקּוֹדֵם לוֹ. הוֹי, מְנֻוָּלוֹת!</p>

<p>מַה תַּרְאוּ לִי? רְבִיעִי קָפְאוּ עֵינַי!</p>

<p>הֲתֶאֱרַךְ שׁוֹשַׁלְתְּכֶם עַד יוֹם הַדִּין?</p>

<p>וּשְׁמִינִי הִנֵּה בָא וּבְיָדָיו רְאִי</p>

<p>הַמַּרְאֶה לִי עוֹד כַּמָּה. וְיֵשׁ מֵהֶם</p>

<p>עִם גֻּלּוֹת-מַלְכוּת כְּפוּלוֹת<a href="#fn:20" id="fnref:20" title="see footnote" class="footnote"><sup>20</sup></a> וְשַׁרְבִיט</p>

<p>מְשֻׁלָּשׁ<a href="#fn:21" id="fnref:21" title="see footnote" class="footnote"><sup>21</sup></a>. מַרְאֵה-זְוָעוֹת! וְעַתָּה אֶרְאֶה,</p>

<p>כִּי אָמְנָם אֱמֶת כָּל הַדְּבָרִים; שָׁם</p>

<p>מְגֹאָל בְּדָמִים שְׂחוֹק עַל שְׂפָתָיו בֶּנְקוֹ</p>

<p>עֲלֵיהֶם מוֹרֶה, לֵאמֹר: בָּנַי הֵם.</p>

<p>הַאָכֵן כָּךְ?
<br></p>
</blockquote>

<p>[המראה נעלם]</p>

<p><strong>מכשפה א</strong></p>

<blockquote>
<p>כִּי אָכֵן כָּךְ יְהִי הַכֹּל; אַךְ</p>

<p>מֶקְבֶּת הוּא שַׁלָּמָה נִדְהָם כָּךְ?</p>

<p>קֹמְנָה, אַחְיוֹתַי, צְאֶינָה בִּיעָף!</p>

<p>צְאֶינָה, קְסֹמְנָה וּמְחֶאנָה לוֹ כָף,</p>

<p>אֶפְקֹד לָאֲוִיר וְיַעַן בְּקוֹל.</p>

<p>אַתֶּן תֵּצֶאנָה לוֹ סָבִיב בִּמְחוֹל-</p>

<p>מַחֲנַיִם וְיאֹמַר הַמֶּלֶךְ הַטּוֹב:</p>

<p>כְּעֶרְכִּי כִּבְּדוּנִי בַּעֲלוֹת-הָאוֹב.
<br></p>
</blockquote>

<p>[קול נגינה. המכשפות מכרכרות ונעלמות]</p>

<p><strong>מקבת</strong></p>

<blockquote>
<p>אַךְ אֵיפֹה הֵן? נֶעֶלְמוּ? שָׁעָה זוֹ</p>

<p>אֲרוּרָה לָעַד בְּלוּחַ יָמִים. מִי שָׁם?</p>

<p>הִכָּנֵס! מִי בַּחוּץ?
<br></p>
</blockquote>

<p>[לינוקס נכנס]</p>

<p><strong>לינוקס</strong></p>

<blockquote>
<p>מָה רְצוֹן אֲדוֹנִי?</p>
</blockquote>

<p><strong>מקבת</strong></p>

<blockquote>
<p>אֶת הָאֲחָיוֹת</p>

<p>הַקּוֹסְמוֹת הֵן רָאִיתָ?</p>
</blockquote>

<p><strong>לינוקס</strong></p>

<blockquote>
<p>לֹא רְאִיתִין.</p>
</blockquote>

<p><strong>מקבת</strong></p>

<blockquote>
<p>הַאָמְנָם לֹא עָבְרוּ עַל פָּנֵינוּ?</p>
</blockquote>

<p><strong>לינוקס</strong></p>

<blockquote>
<p>אָכֵן,</p>

<p>לֹא, אֲדוֹנִי.</p>
</blockquote>

<p><strong>מקבת</strong></p>

<blockquote>
<p>יִכָּנֵס נֶגֶף בָּרוּחַ תִּשָּׂאֵמוֹ!</p>

<p>אֲרוּרִים כָּל הַמַּאֲמִינִים בָּן!</p>

<p>קוֹל דַּהֲרוֹת סוּס שָׁמַעְתִּי. מִי הַבָּא?</p>
</blockquote>

<p><strong>לינוקס</strong></p>

<blockquote>
<p>אֲדוֹנִי, שְׁנַים, שְׁלֹשָה הַמַּגִּידִים</p>

<p>וּבְפִיהֶם בְּשׂוֹרָה: מֶקְדּוּף נָס וְנִמְלַט</p>

<p>לְאַנְגְּלִיָּה.</p>
</blockquote>

<p><strong>מקבת</strong></p>

<blockquote>
<p>נָס וְנִמְלַט לְאַנְגְּלִיָּה?</p>
</blockquote>

<p><strong>לינוקס</strong></p>

<blockquote>
<p>הֵן מֶלֶךְ חֶסֶד.</p>
</blockquote>

<p><strong>מקבת</strong></p>

<blockquote>
<p>קָדַמְתָּ, זְמַן, לְאִיּוּמֵי-זְמָמַי.</p>

<p>הַכַּוָּנָה גָזָה, אִם אֵין מִפְעָל מִיָּד.</p>

<p>מֵעַתָּה כָּל בִּכּוּרֵי לִבִּי יִהְיוּ</p>

<p>בִּכּוּרֵי יָדַי. תֵּכֶף אֶעֱטֹרָה</p>

<p>לְמַחֲשַׁבְתִּי כֶתֶר-פֹּעַל נִמְלָא.</p>

<p>יָזַמְתִּי – וַאֲקַיֵּם. הִנְנִי נוֹפֵל</p>

<p>עַל אַרְמוֹן מֶקְדּוּף, אֶתְפֹּשׂ גְּלִילוֹת פַיְף,</p>

<p>לַחֶרֶב אֶמְסֹר אֵשֶׁת חֵיקוֹ, וְטַפּוֹ</p>

<p>וְאֶת כָּל הַנְּפָשׁוֹת הָעֲלוּבוֹת עָלָיו</p>

<p>יִתְיַחֲשׂוּ. אַל לְהִתְהַלֵּל כְּשׁוֹטֶה.</p>

<p>כָּל עוֹד מַחֲשַׁבְתִּי זוֹ בּוֹעֶרֶת אֶפְעָל.</p>

<p>הַקֵּץ לְדִמְיוֹנוֹת כּוֹזֵב! אֵי הַצִּירִים?</p>

<p>לֵךְ, הֲבִיאֵנִי אֲלֵיהֶם.
<br></p>
</blockquote>

<p>[יוצאים]</p>

<h3 id="מחזהב">מחזה ב</h3>

<p><strong>פיף. חדר בארמון מקדוף</strong></p>

<p>[לידי מקדוף ובנה רוס]</p>

<p><strong>לידי מקדוף</strong></p>

<blockquote>
<p>מֶה עָשָׂה אֲשֶׁר בָּרַח מִן הָאָרֶץ?</p>
</blockquote>

<p><strong>רוס</strong></p>

<blockquote>
<p>אַךְ סַבְלָנוּת, גְּבִרְתִּי.</p>
</blockquote>

<p><strong>לידי מקדוף</strong></p>

<blockquote>
<p>זוֹ חֲסֵרָה לוֹ.</p>

<p>שִׁגָּעוֹן – נוּסוֹ זֶה. אִם לֹא מַעֲשֵׂנוּ,</p>

<p>הֵן פַּחְדֵּנוּ יַעֲשֵׂנוּ בּוֹגֵד.</p>
</blockquote>

<p><strong>רוס</strong></p>

<blockquote>
<p>אַתְּ אֵינֵךְ יוֹדַעַת,</p>

<p>אִם מִשּׁוּם יִרְאָה אוֹ מִשּׁוּם חָכְמָה.</p>
</blockquote>

<p><strong>לידי מקדוף</strong></p>

<blockquote>
<p>זוֹ חָכְמָה! לִנְטֹש אִשְׁתּוֹ, לִנְטֹש טַפּוֹ,</p>

<p>אֶת טוּבוֹ וְאֶת כְּבוֹדוֹ פֹה, בַּמָּקוֹם</p>

<p>מִמֶּנּוּ בְעַצְמוֹ נָס. לֹא אֲהֵבָנוּ!</p>

<p>זָר לוֹ רֶגֶשׁ אֱנוֹשׁ. גַּם הָחוּגָה,</p>

<p>הַקְּטַנָּה בַּצִּפֳּרִים, נֶאֱבֶקֶת</p>

<p>עַל גּוֹזָלֶיהָ בְקִנָּהּ עִם הַיַּנְשׁוּף.</p>

<p>הַפַּחַד לוֹ הַכֹּל, הָאַהֲבָה לֹא-כְלוּם.</p>

<p>לֹא גְּדוֹלָה מֶנָּה חָכְמַת-אִישׁ בּוֹרֵחַ</p>

<p>לַמְרוֹת עֲצַת בִּינָתוֹ.</p>
</blockquote>

<p><strong>רוס</strong></p>

<blockquote>
<p>אָחוֹת לִי יְקָרָה,</p>

<p>אָנָּא אַל פַּחַז לְהוֹכִיחַ אִישֵׁךְ.</p>

<p>הוּא עָדִין, מַשְׂכִּיל, נְבוֹן-דַּעַת, מֵיטִיב</p>

<p>לָדַעַת אֶת הַזְּמַן בּוֹ אָנוּ חַיִּים.</p>

<p>לֹא אַרְהִיב וְאוֹסִיף עַל כָּל דְּבָרַי דָּבָר.</p>

<p>הַזְּמַן מַה קָּשֶׁה, אִם נִקָּרֵא בוֹגְדִים</p>

<p>וְעַל לֹא-דָבָר, נִירָא מִבְּלִי דַעַת לָמָּה.</p>

<p>עַל פְּנֵי יָם סוֹעֵר וְנַחְשׁוֹל זוֹעֵף אָנוּ</p>

<p>נִשָּׂאִים לְכָל עֵבֶר. הִנְנִי הוֹלֵךְ.</p>

<p>שָׁלוֹם! עוֹד אָשׁוּב, לֹא אֶתְמַהְמַהּ.</p>

<p>בְּבֹא הָרָעוֹת עַד מְרוֹם קִצָּן וְכָלוּ,</p>

<p>אוֹ שׁוֹב יָשׁוּבוּ יָמִים כְּבָרִאשׁוֹנָה.</p>

<p>הֱיֵה לִי בָּרוּךְ, אָחִי.</p>
</blockquote>

<p><strong>לידי מקדוף</strong></p>

<blockquote>
<p>עוֹד אָבִיו חַי, וּכְבָר אֵין אָב לוֹ.</p>
</blockquote>

<p><strong>רוס</strong></p>

<blockquote>
<p>אֲנִי כָּל כָּךְ נוֹאַלְתִּי, וְאִם אֶשֵָּׁאֵר פֹּה</p>

<p>לְבשֶׁת לִי וּלְהַעֲצִיבְכֶם,</p>

<p>הֱיוּ שָׁלוֹם!
<br></p>
</blockquote>

<p>[יוצא]</p>

<p><strong>לידי מקדוף</strong></p>

<blockquote>
<p>קְטִינָא, אָבִיךָ מֵת. מַה תַּעֲשֶׂה,</p>

<p>אֵיךְ תִּחְיֶה?</p>
</blockquote>

<p><strong>הבן</strong></p>

<blockquote>
<p>כְּאוֹתָהּ צִפּוֹר, אִמָּא.</p>
</blockquote>

<p><strong>לידי מקדוף</strong></p>

<blockquote>
<p>הֲמִן הַתּוֹלַעַת אוֹ מִן הַזְּבוּב?</p>
</blockquote>

<p><strong>הבן</strong></p>

<blockquote>
<p>מִכָּל הַבָּא בְּיָדִי. וְכֵן גַּם הֵן.</p>
</blockquote>

<p><strong>לידי מקבת</strong> <a href="#fn:22" id="fnref:22" title="see footnote" class="footnote"><sup>22</sup></a></p>

<blockquote>
<p>צִפּוֹרִי הָעֲלוּבָה, וְאֵינְךָ יָרֵא</p>

<p>מִמְּצוּדוֹת וַחֲרָמִים, מִפַּח יָקוֹשׁ?</p>
</blockquote>

<p><strong>הבן</strong></p>

<blockquote>
<p>לָמָה אִירָא? כְּלוּם בָּאִים לָקוּשׁ</p>

<p>גַּם לַצִּפֳּרִים הָעֲלוּבוֹת אֵל?</p>

<p>וְגַם אָבִי חַי, אִם גַּם אָמַרְתְּ כִּי מֵת הוּא.</p>
</blockquote>

<p><strong>לידי מקדוף</strong></p>

<blockquote>
<p>לֹא, כִּי מֵת! מַה תַּעֲשֶׂה וְתִמְצָא אָב?</p>
</blockquote>

<p><strong>הבן</strong></p>

<blockquote>
<p>וְאַתְּ, אֵיךְ תִּמְצְאִי אִישׁ אַחֵר?</p>
</blockquote>

<p><strong>לידי מקדוף</strong></p>

<blockquote>
<p>גַּם עֶשְׂרִים יֵשׁ בְּשׁוּק וְשׁוּק לִקְנוֹתָם.</p>
</blockquote>

<p><strong>הבן</strong></p>

<blockquote>
<p>אָז תִּקְנִי בִּכְדֵי לִמְכֹּר שׁוּב.</p>
</blockquote>

<p><strong>לידי מקדוף</strong></p>

<blockquote>
<p>הֵיטַבְתָּ</p>

<p>לְהַגִּיד כְּיַד חָכְמָתְךּ. וּבֶאֱמֶת</p>

<p>בְּדֵי חָכְמָה לְפִי שְׁנוֹתֶיךָ.</p>
</blockquote>

<p><strong>הבן</strong></p>

<blockquote>
<p>הַאָמְנָם הָיָה אָבִי בּוֹגֵד, אִמָּא?</p>
</blockquote>

<p><strong>לידי מקדוף</strong></p>

<blockquote>
<p>הֵן, בּוֹגֵד הָיָה.</p>
</blockquote>

<p><strong>הבן</strong></p>

<blockquote>
<p>וּמַה זֶּה בּוֹגֵד?</p>
</blockquote>

<p><strong>לידי מקדוף</strong></p>

<blockquote>
<p>כָּל הַנִּשְׁבָּע וְשִׁקֵּר.</p>
</blockquote>

<p><strong>הבן</strong></p>

<blockquote>
<p>וְהָעוֹשִׂים כָּךְ הֵם כֻּלָּם בּוֹגְדִים?</p>
</blockquote>

<p><strong>לידי מקדוף</strong></p>

<blockquote>
<p>כָּל הָעוֹשֶׂה כָּךְ בּוֹגֵד; וְצָרִיךְ לִתְלוֹת</p>

<p>אוֹתוֹ.</p>
</blockquote>

<p><strong>הבן</strong></p>

<blockquote>
<p>וְצָרִיךְ לִתְלוֹת אֶת כָּל אֵלֶּה הַנִּשְׁבָּעִים</p>

<p>וּמְשַׁקְּרִים?</p>
</blockquote>

<p><strong>לידי מקדוף</strong></p>

<blockquote>
<p>אֶת כֻּלָּם.</p>
</blockquote>

<p><strong>הבן</strong></p>

<blockquote>
<p>מִי צָרִיךְ לִתְלוֹת אוֹתָם?</p>
</blockquote>

<p><strong>לידי מקדוף</strong></p>

<blockquote>
<p>הַיְשָׁרִים וְהַכֵּנִים.</p>
</blockquote>

<p><strong>הבן</strong></p>

<blockquote>
<p>כִּי אָז אַךְ טִפְּשִׁים הֵמָּה הַשַּׁקְרָנִים, הַנִּשְׁבָּעִים</p>

<p>לַשֶּׁקֶר, כִּי רַבִּים הֵם הַשַּׁקְרָנִים וְהַנִּשְׁבָּעִים לַשֶּׁקֶר</p>

<p>עַד כְּדֵי לְהַנּוֹת אֶת הָאֲנָשִׁים הַיְשָׁרִים וְלִתְלוֹת</p>

<p>אוֹתָם.</p>
</blockquote>

<p><strong>לידי מקדוף</strong></p>

<blockquote>
<p>אֱלֹהִים יַעַזְרֶךָּ, קוֹף-קְטִינָא! מַה תַּעֲשֶׂה לִמְצֹא</p>

<p>לְךָ אָב?</p>
</blockquote>

<p><strong>הבן</strong></p>

<blockquote>
<p>אִלּוּ מֵת, הָיִית בּוֹכָה לוֹ. וְאִם אֵינֵךְ בּוֹכָה, אֵין זֶה</p>

<p>אֶלָּא סִימָן טוֹב, שֶׁבִּמְהֵרָה יִהְיֶה לִי אָב חָדָשׁ.</p>
</blockquote>

<p><strong>לידי מקדוף</strong></p>

<blockquote>
<p>הוֹי, פַּטְפְּטָן עָלוּב, מָה אַתָּה סָח!
<br></p>
</blockquote>

<p>[נכנס ציר]</p>

<p><strong>הציר</strong></p>

<blockquote>
<p>בְּרוּכָה לֶאֱלֹהִים אַתְּ, גְּבֶרֶת יָפָה!</p>

<p>אֵין אַתְּ מַכִּירָה אוֹתִי; וְאוּלָם</p>

<p>אֲנִי יוֹדֵעַ שְׁמֵךְ וּכְבוֹד מַעֲלָתֵךְ.</p>

<p>יָרֵאתִי, כִּי סַכָּנָה קְרוֹבָה לָךְ.</p>

<p>אִם תִּתְּנִי לֵב לַעֲצַת אִישׁ נִקְלֶה,</p>

<p>הִמָּלְטִי חִישׁ מִפֹּה, אַתְּ וִילָדַיִךְ.</p>

<p>דּוֹמַנִי, דֶּרֶךְ אַכְזָר דַּרְכִּי לְהַפְחִידֵךְ;</p>

<p>אֲבָל עוֹד הֲרֵעוֹתִי לוּ הֶחֱרַשְׁתִּי,</p>

<p>כִּי הַסַּכָּנָה קְרוֹבָה. יִשְׁמְרֵךְ שַׁדַּי!</p>

<p>לֹא אֶתְמַהְמַהּ פֹּה.
<br></p>
</blockquote>

<p>[הציר יוצא]</p>

<p><strong>לידי מקדוף</strong></p>

<blockquote>
<p>לְאָן אָנוּסָה?</p>

<p>כִּי לֹא פָּעַלְתִּי אָוֶן. אַךְ נִזְכַּרְתִּי: הֵן</p>

<p>אֲנִי עֲלֵי אֲדָמוֹת. לַעֲשׂוֹת אָוֶן</p>

<p>לְעִתִּים קְרוֹבוֹת מְהֻלָּל. וְלַעֲשׂוֹת טוֹבוֹת</p>

<p>לִפְעָמִים שְׁטוּת וּבְחֶזְקַת הַסַּכָּנָה.</p>

<p>וְלָמָּה – הָהּ – בָּטַחְתִּי בִכְלֵי זַיִן</p>

<p>שֶׁל נָשִׁים: לֵאמֹר לֹא פָּעַלְתִּי אָוֶן.
<br></p>
</blockquote>

<p>[נכנסים רוצחים]</p>

<blockquote>
<p>מִי פָּנִים אֵלֶּה?</p>
</blockquote>

<p><strong>הרוצח</strong></p>

<blockquote>
<p>אֵי אִישֵׁךְ?</p>
</blockquote>

<p><strong>לידי מקדוף</strong></p>

<blockquote>
<p>מֻבְטְחַנִי, לֹא בְמָקוֹם לְלֹא-קֹדֶשׁ</p>

<p>שָׁם יִמְצָאֶנּוּ אִישׁ אֲשֶׁר כְּמוֹתְךָ.</p>
</blockquote>

<p><strong>הרוצח</strong></p>

<blockquote>
<p>הוּא בּוֹגֵד.</p>
</blockquote>

<p><strong>הבן</strong></p>

<blockquote>
<p>שֶׁקֶר אַתָּה דוֹבֵר,</p>

<p>נָבָל פְּרוּעַ רֹאשׁ!</p>
</blockquote>

<p><strong>הרוצח</strong></p>

<blockquote>
<p>[דוקרו] מָה, בֵּיצָה!</p>

<p>שְׁגַר בּוֹגֵד בָּגֶד!</p>
</blockquote>

<p><strong>הבן</strong></p>

<blockquote>
<p>אִמָּא, הֲרָגַנִי.</p>

<p>הִמָּלְטִי, אָנָּא [מת]
<br></p>
</blockquote>

<p>[לידי מקדוף נסה בקריאה: רצח, והרוצחים רודפים אחריה]</p>

<h2 id="מחזהג">מחזה ג</h2>

<p><strong>אנגליה . גן לפני ארמון המלך.</strong></p>

<p>[נכנסים מַלקולם ומקדוף]</p>

<p><strong>מלקולם</strong></p>

<blockquote>
<p>צֵל בּוֹדֵד הָבָה נִמְצָא לָנוּ וְשָׁם</p>

<p>לִבֵּנוּ נוּגֶה יִבְכֶּה.</p>
</blockquote>

<p><strong>מקדוף</strong></p>

<blockquote>
<p>מוּטָב וְנֹאחַז</p>

<p>בְּיָד חֲזָקָה חֶרֶב-מָוֶת וְנִלָּחֵם</p>

<p>כְּאַנְשֵׁי-לֵב בְּעַד זְכִיּוֹתֵינוּ נָפָלוּ.</p>

<p>יוֹם יוֹם יְלֵל-אַלְמָנוֹת חָדָשׁ, קוֹל</p>

<p>יְתוֹמִים חָדָשׁ וְצַעַר חָדָשׁ בָּאִים</p>

<p>וּמְטַפְּחִים עַל פְּנֵי הָרָקִיעַ. וְעָנְתָה</p>

<p>בַּת-קוֹלוֹ, כְּאִלּוּ לִבּוֹ לְשׁוֹטְלַנְד, וְהוּא</p>

<p>יֵאָנַח מִן הַצָּעַר.</p>
</blockquote>

<p><strong>מלקולם</strong></p>

<blockquote>
<p>לַאֲשֶׁר אַאֲמִין אֶבְכֶּה,</p>

<p>לַאֲשֶׁר אֵדַע אַאֲמִין וַאֲרַפֵּא</p>

<p>לְכָל אֲשֶׁר אוּכַל, אִם יָאִיר זְמַן לִי פָנָיו.</p>

<p>וְאֶפְשָׁר הַכֹּל כָּךְ, כַּאֲשֶׁר אָמַרְתָּ,</p>

<p>וְהֶעָרִיץ (שְׁמוֹ לְבַדּוֹ צוֹרֵב לָשׁוֹן)</p>

<p>גַּם הָיָה אִישׁ יְשַׁר-לֵב, הֵן אֲהַבְתּוֹ.</p>

<p>וְטֶרֶם הֵרַע לְךָ, עוֹדֶנִּי צָעִיר.</p>

<p>דְּבַר מַשֶּׁהוּ יָכֹלְתָּ לְהַרְוִיחַ אֶצְלוֹ</p>

<p>עַל יָדִי. חָכְמָה הִיא לְהַקְרִיב שֶׂה,</p>

<p>שֶׂה מִסְכֵּן, חַלָּשׁ, תָּמִים לְאֵל כִּי יֶאֱנָף.</p>
</blockquote>

<p><strong>מקדוף</strong></p>

<blockquote>
<p>אֵינֶנִּי בּוֹגֵד!</p>
</blockquote>

<p><strong>מלקולם</strong></p>

<blockquote>
<p>אֲבָל מֶקְבֶּת הוּא.</p>

<p>וְיֵשׁ שֶׁטּוּב-לֵב וּמִדָּה טוֹבָה בְּטֵלִים</p>

<p>בִּפְנֵי צַו-מַלְכוּת. וְאִתְּךָ גַם הַסְּלִיחָה.</p>

<p>גַּם נִלְאוּ שְׂעִפַּי מֵהַשִּׂיגְךָ.</p>

<p>כָּל הַמַּלְאָכִים בְּרוּרִים, וְאִם כִּי נָפַל</p>

<p>הַבָּרוּר שֶׁבָּהֶם<a href="#fn:23" id="fnref:23" title="see footnote" class="footnote"><sup>23</sup></a>. וְאִם יִקַּח לוֹ הָרַע</p>

<p>מַסְוֶה שֶׁל חֶסֶד, הֲלֹא לְעוֹלָם יִהְיֶה</p>

<p>לַחֶסֶד מַרְאֵהוּ זֶה.</p>
</blockquote>

<p><strong>מקדוף</strong></p>

<blockquote>
<p>אֲנִי תִקְווֹתַי אָבְדוּ.</p>
</blockquote>

<p><strong>מלקולם</strong></p>

<blockquote>
<p>וְאֶפְשָׁר בְּמָקוֹם שָׁם מָצָאתִי אֶת סְפֵקוֹתַי.</p>

<p>וְאֵיךְ נָטַשְׁתָּ בְּחָפְזְךָ אֶת אִשְׁתְּךָ</p>

<p>וְאֶת יְלָדֶיךָ עֲרֻבּוֹת יְקָרוֹת אֵל,</p>

<p>אֵל מוֹסְרוֹת-אַהֲבָה חֲזָקוֹת, וְלֹא</p>

<p>נִשַּׁקְתָּם טֶרֶם לֶכְתֶּךָ? וְאָנָּא</p>

<p>אַל יַעֲלִיבוּ אוֹתְךָ כָּל חֲשָׁדַי,</p>

<p>אַךְ לְהַצִּיל נַפְשִׁי מִסַּכָּנָה הֵם,</p>

<p>כִּי אַתָּה תוּכַל לִהְיוֹת יָשָׁר,</p>

<p>וְאִם אֶחְשֹׁב מַה שֶּׁאֶחְשֹׁב.</p>
</blockquote>

<p><strong>מקדוף</strong></p>

<blockquote>
<p>אַרְצִי,</p>

<p>הִתְבּוֹסְסִי, הִתְבּוֹסְסִי בְדָמָיִךְ!</p>

<p>עָרִיצוּת, כּוֹנְנִי בֶּטַח אָשְׁיוֹתַיִךְ!</p>

<p>לְזַעְזְעָן לֹא יַרְהִיב לִבּוֹ ישֶׁר,</p>

<p>וּשְׂאִי חֶרְפָּתֵךְ, כִּי לְכָךְ נוֹצַרְתְּ.</p>

<p>הֱיֵה שָׁלוֹם, אַלּוּף! וְאִם יִתְּנוּ לִי</p>

<p>אֶת כָּל הַנּוֹף בְּצִפָּרְנָיו שֶׁל הֶעָרִיץ</p>

<p>וְאַרְצוֹת צֵאת-הַשֶּׁמֶשׁ, לֹא הָיִיתִי</p>

<p>בְּלִיַּעַל זֶה, כַּאֲשֶׁר תַּחְשְׁבֵנִי.</p>
</blockquote>

<p><strong>מלקולם</strong></p>

<blockquote>
<p>אַל נָא תֵעָלֵב, לֹא אָמַרְתִּי כֵן</p>

<p>מִתּוֹךְ חֲשָׁד בְּךָ. וְגַם אֶחְשֹׁב</p>

<p>אַרְצֵנוּ תִכְרַע תַּחַת עֻלָּהּ מִתְבּוֹסֶסֶת</p>

<p>בְּדָם וּדְמָעוֹת. יוֹם יוֹם בָּא וּמוֹסִיף</p>

<p>עַל כָּל פְּצָעֶיהָ פֶּצַע. וְגַם אַאֲמִין</p>

<p>אֲשֶׁר עוֹד יֵשׁ יָדַיִם תִּתְרוֹמֵמְנָה</p>

<p>בְּעַד זְכוּתִי, וְגַם מֵאַנְגְּלִיָּה רַבַּת-הַחֶסֶד</p>

<p>הִתְנַדְּבוּ לִי אֲלָפִים. וְאִם גַּם כְּבָר</p>

<p>דָּרַכְתִּי עַל רֹאשׁ אוֹתוֹ עָרִיץ אוֹ</p>

<p>עַל חַרְבִּי תְקַעְתִּיו – בְּאַרְצִי הַמִּסְכֵּנָה</p>

<p>תִּרְבֶּינָה עוֹד הָרָעוֹת מִשֶּׁהָיוּ</p>

<p>בָּהּ קֹדֶם, תִּרְבֶּה לִסְבֹּל מַאֲלִיפִים</p>

<p>בְּיַד מְמַלֵּא מְקוֹמוֹ.</p>
</blockquote>

<p><strong>מקדוף</strong></p>

<blockquote>
<p>מִי הַלָּז?</p>
</blockquote>

<p><strong>מלקולם</strong></p>

<blockquote>
<p>אַךְ כְּלַפֵּי עַצְמִי נִתְכַּוַּנְתִּי. דָּבְקוּ</p>

<p>הֲמוֹן כָּל מִדּוֹת רָעוֹת בִּי. וְאִם</p>

<p>יִתְפַּתְּחוּ, יַלְבִּין שְׁחוֹר-מֶקְבֶּת כַּשֶּׁלֶג,</p>

<p>וְסָבְרָה כָל הַמְּדִינָה הָאֻמְלָלָה,</p>

<p>אַךְ שֶׂה הוּא, אִם אַךְ יַעַרְכוּהוּ</p>

<p>לַהֲמוֹן כָּל מוּמַי לִבְלִי גְּבוּל.</p>
</blockquote>

<p><strong>מקדוף</strong></p>

<blockquote>
<p>כָּל לִגְיוֹנוֹת</p>

<p>שְׁאוֹל-זְוָעוֹת אֵין בָּהֶם שֵׁד אָרוּר,</p>

<p>שֶׁיַּעֲלֶה עַל מֶקְבֶּת.</p>
</blockquote>

<p><strong>מלקולם</strong></p>

<blockquote>
<p>אַךְ נַנִּיחַ,</p>

<p>שֶׁהוּא צְמֵא-דָם, שָׁקוּע בְּזִמָּה, כִּלַּי,</p>

<p>רַע-לֵב, הֲפַכְפַּךְ, נוֹחַ לִכְעֹס, אֵין</p>

<p>לְךָ מִדָּה מְגֻנָּה אֲשֶׁר יֵשׁ לָהּ שֵׁם</p>

<p>וְאֵין בּוֹ מִטַּעְמָהּ שֶׁבָּהּ – אֲנִי</p>

<p>הֵן תַּאֲוָתִי קַרְקַע אֵין לָהּ, אָיִן.</p>

<p>אֵין בְּנוֹתֵיכֶם, נְשׁוֹתֵיכֶם, כָּל-מַטְרוֹנָה</p>

<p>וְכָל-בְּתוּלָה לֹא תְמַלֶּאנָה תְהוֹם</p>

<p>תְּשׁוּקָתִי; חִשְׁקִי יִגְבַּר עַל כָּל-מַעְצָר</p>

<p>וְעַל כָּל עוֹמֵד בִּפְנֵי רְצוֹנִי. אָכֵן</p>

<p>מַה טּוֹב מֶקְבֶּת מִמְּשֹׁל אִישׁ כְּמוֹת זֶה.</p>
</blockquote>

<p><strong>מקדוף</strong></p>

<blockquote>
<p>גַּם תַּאֲוַת-בְּשָׂרִים, אֲשֶׁר גְּבוּל לֹא תֵדַע –</p>

<p>מֶמְשֶׁלֶת עָרִיץ; וְלֹא פַעַם כְּבָר</p>

<p>הֵשַׁמָּה כִּסֵּא מְאֻשָּׁר קֹדֶם זְמָן.</p>

<p>כַּמָּה הִפִּילָה מְלָכִים! רַק אַל תִּירָא</p>

<p>מִקַּחַת לְךָ אֲשֶׁר לְךָ.</p>

<p>שְׂבַע שֶׁפַע תַּעֲנוּגִים, אַךְ הִתְחַפֵּשׂ</p>

<p>הֵרָאֵה קַר וְתוֹלִיךְ שׁוֹלָל דּוֹרְךָ.</p>

<p>יֵשׁ נָשִׁים קַלּוֹת דַּי. וְגַם אִם אֶפְשָׁר לוֹ</p>

<p>לַגֵּץ שֶׁבְּךָ וְיִבְלַע אֶת הֲמוֹן</p>

<p>כָּל הַמִּתְנַדְּבוֹת לַהֲדַר מַלְכוּתְךָ,</p>

<p>לִכְשֶׁיִּגָּלֶה טִיבוֹ זֶה.</p>
</blockquote>

<p><strong>מלקולם</strong></p>

<blockquote>
<p>וְיֶתֶר</p>

<p>עַל כֵּן, תְקַנֵּן בְּמָשְׁחַת-טִבְעִי עָמֹק-עָמֹק</p>

<p>גַּם אַהֲבַת-בֶּצַע, וְלֹא אֶשְׂבַּע, וְאִם</p>

<p>הָיִיתִי מֶלֶךְ, וּבִעַרְתִּי אַחֲרֵי</p>

<p>כָּל הָאֲצִילִים עֵקֶב שְׂדוֹתֵיהֶם,</p>

<p>כִּי אֶחְמֹד אַרְמוֹן זֶה, תַּכְשִׁיטֵי זֶה.</p>

<p>כַּאֲשֶׁר יִרֶב הוֹנִי כֵּן יַרְעִיבֵנִי,</p>

<p>כְּתַבְלִין לִגְרֹר תַּאֲוָתִי; אֶחְמֹס</p>

<p>מְזִמּוֹת גַּם לַטּוֹב וְלָיָּשָׁר לַכְחִיד</p>

<p>אוֹתָמוֹ בִּגְלַל עָשְׁרָם.</p>
</blockquote>

<p><strong>מקדוף</strong></p>

<blockquote>
<p>אַהֲבַת-בֶּצַע</p>

<p>תַּךְ שָׁרָשֶׁיהָ, תַּעֲמִיק הֲרַת-שׁוֹאָה,</p>

<p>כְּמַרְאֵה מְשׂוֹשׂ-קַיִץ, הָיְתָה חֶרֶב</p>

<p>לְהַכּוֹת בִּמְלָכֵינוּ. אַךְ אַל תִּירָא!</p>

<p>עוֹד יֵשׁ בְּשׁוֹטְלַנְד עַד כְּדֵי רְצוֹנְךָ,</p>

<p>לְךָ וְאַךְ מִשֶּׁלְךָ וְיֵשׁ לָשֵׂאת אֵלֶּה</p>

<p>אִם יֶשְׁנָן מִדּוֹת כְּנֶגֶד שְׁאָר הַמִּדּוֹת.</p>
</blockquote>

<p><strong>מלקולם</strong></p>

<blockquote>
<p>אַךְ לִי אֵין כְּלוּם.</p>

<p>גַּם אַחַת מִכָּל מִדּוֹת-מֶלֶךְ: צֶדֶק,</p>

<p>חֲסִידוּת, אֶפֶד, אֱמֶת, תֹּם,</p>

<p>מְתִינוּת, חֶסֶד, אֹמֶץ-לֵב וּגְבוּרָה,</p>

<p>עֲנָוָה, טוּב-לֵב, וְאֹרֶךְ אַפַּיִם –</p>

<p>לִי אֵין מֵהֶם וְלֹא כְלוּם; אֲבָל כָּבֵד</p>

<p>אֲנִי מְאֹד בְּיֶתֶר כָּל חֲטָאִים,</p>

<p>עוֹסֵק בָּהֶם בְּכַמָּה וְכַמָּה דְרָכִים,</p>

<p>וְלוּ יֵשׁ לְאֵל יָדִי</p>

<p>וְאֶשְׁפֹּךְ אֶת חֲלֵב-הָאַחֲוָה שְׁאוֹלָה</p>

<p>עַל מִתְקוֹ, אַמְרִיד שְׁלוֹם הָעוֹלָם</p>

<p>אֲסַכְסֵךְ כָּל-הָאַחְדוּת בִּמְלֹא-אֶרֶץ.</p>
</blockquote>

<p><strong>מקדוף</strong></p>

<blockquote>
<p>הוֹי, שׁוֹטְלַנְד, שׁוֹטְלַנְד!</p>
</blockquote>

<p><strong>מלקולם</strong></p>

<blockquote>
<p>הֲכָזֶה בָא לִמְלֹךְ?</p>

<p>הַגֵּד! מַה שֶּׁאֲנִי אֲנִי הִגַּדְתִּי.</p>
</blockquote>

<p><strong>מקדוף</strong></p>

<blockquote>
<p>בָּא לִמְלֹךְ? לֹא! לֹא יִחְיֶה! הוֹי עַם אֻמְלָל,</p>

<p>בְּיָד עָרִיץ לְלֹא-חֹק, לוֹ שַׁרְבִיט דָּמִים!</p>

<p>הָהּ, מָתַי תִּרְאֶה יָמִים טוֹבִים שׁוּב,</p>

<p>אִם יוֹרֵשׁ-כִּסְאֲךָ הַנָּכוֹן בָּא</p>

<p>לְקַלֵּל נַפְשׁוֹ, בְּעַצְמוֹ מְנַדֶּה עַצְמוֹ,</p>

<p>וּמְחַלֵּל בּוֹר מַקַּבְתּוֹ הוּא! אָבִיךָ</p>

<p>הַשַּׁלִּיט מֶלֶךְ קָדוֹשׁ הָיָה. אִמְּךָ</p>

<p>יוֹלַדְתְּךָ שָׁהֲתָה עַל בִּרְכֶּיהָ יוֹתֵר,</p>

<p>מִשֶּׁשָּׁהֲתָה עַל רַגְלֶיהָ, עַצְמָהּ</p>

<p>הֵמִיתָה כָּל יְמֵי חָיֶּיהָ. שָׁלוֹם!</p>

<p>כָּל הַחֲטָאִים שֶׁעָלֶיךָ תִּטְפֹּל</p>

<p>הֵם הֵם הִגְלוּנִי מִנִּי שׁוֹטְלַנְד. לִבִּי,</p>

<p>פֹּה קֶבֶר תִּקְווֹתֶיךָ.</p>
</blockquote>

<p><strong>מלקולם</strong></p>

<blockquote>
<p>הוֹי, מֶקְדּוּף!</p>

<p>זוֹ אִשְׁךָ, אֵשׁ-הַנְּדִיבִים בַּת-הַתֹּם</p>

<p>הֵן תַּעַט מֵעַל נַפְשִׁי שְׁחוֹר חֲשָׁדָי.</p>

<p>בֵּין שְׂעִפַּי וּבֵין כְּבוֹדְךָ וְתֻמָּתְךָ</p>

<p>שָׁלוֹם עָשָׂתָה כַּמָּה פְעָמִים אָמַר</p>

<p>מֶקְבֶּת, שֵׁד זֶה, הִתְחַכֵּם לְצוּדֵנִי</p>

<p>בְּתַחְבֻּלּוֹת אֵל; רַק חָכְמָה צְנוּעָה הִיא</p>

<p>מְנָעַתְנִי גַם מִהְיוֹת קַל-דַּעַת, פַּחַז.</p>

<p>הָאֱלֹהִים יִשְׁפֹּט בֵּינִי וּבֵינָךְ.</p>

<p>בְּיָדְךָ אַפְקִיד עַצְמִי, אַחֲזִיר כָּל</p>

<p>אֲשֶׁר עָלַי בָּדִיתִי, גַּם אִשָּׁבֵעַ,</p>

<p>כִּי זָרִים לִי כָל כֶּתֶם וְכָל פְּגָם</p>

<p>עָלַי טָפָלְתִּי. עוֹד לֹא יָדַעְתִּי אִשָּׁה;</p>

<p>לַשֶּׁקֶר לֹא נִשְׁבַּעְתִּי לְעוֹלָם, וְכִמְעַט</p>

<p>שֶׁלֹּא בִקַּשְׁתִּי אֲשֶׁר לִי וּבֶגֶד</p>

<p>עוֹד לֹא בָּגַדְתִּי, גַּם שֵׁד לֹא אַסְגִּיר</p>

<p>לְמִשְׁנֵהוּ, וְכִמְשׂוֹשׂ עַל חַיִּים אָשִׂישׂ</p>

<p>עַל הָאֱמֶת. זוֹ רֵאשִׁית כָּזְבִי הָיְתָה:</p>

<p>עָלַי טָפַלְתִּי שֶׁקֶר. וַאֲשֶׁר</p>

<p>אֲנִי אֶל נָכוֹן מָסוּר בְּיָדְךָ</p>

<p>וּבְיַד מוֹלַדְתִּי הָאֻמְלָלָה.</p>

<p>כְּבָר הָיָה נָכוֹן טֶרֶם בָּאתָ הֵנָּה</p>

<p>לָצֵאת לְשָׁם סִיווֹרְד הַשָּׂב וְאִתּוֹ</p>

<p>עֲשֶׂרֶת אֶלֶף אִישׁ-מִלְחָמָה. עַתָּה</p>

<p>נֵצֵא יַחְדָּו. תָּאִיר לָנוּ הַהַצְלָחָה,</p>

<p>כְּשֵׁם שֶׁמִּלְחַמְתֵּנוּ זוֹ צוֹדֶקֶת!</p>

<p>מַה נֶּאֱלַמְתָּ?</p>
</blockquote>

<p><strong>מקדוף</strong></p>

<blockquote>
<p>קָשֶׁה לִי לְהַשְׁלִים</p>

<p>בֵּין כָּל כָּךְ הַרְבֵּה דְבָרִים רְצוּיִים</p>

<p>וְלֹא רְצוּיִים בְּבַת-אַחַת.
<br></p>
</blockquote>

<p>[נכנס רופא אנגלי]</p>

<p><strong>מלקולם</strong></p>

<blockquote>
<p>טוֹב! לַשְּׁאָר עוֹד זְמָן.
<br><br />
[אל הרופא] הֲיֵצֵא גַם הַמֶּלֶךְ?</p>
</blockquote>

<p><strong>הרופא</strong></p>

<blockquote>
<p>הוֹ, הֲמוֹן נְשָׁמוֹת אוֹבְדוֹת תְּחַלֶּינָה</p>

<p>שֶׁיְּרַפֵּא הוּא לָהֶן, מִהְיוֹת מַחֲלָתָן</p>

<p>עוֹמֶדֶת בִּפְנֵי כָּל הַחָכְמָה. אוּלָם</p>

<p>בִּנְגֹעַ יָדוֹ בָם (כִּי מִשָּׁמַיִם</p>

<p>בָּהּ יָלִין כֹּחַ) וְשָׁב וְרָפָא לָהֶם</p>

<p>מִיָּד.</p>
</blockquote>

<p><strong>מלקולם</strong></p>

<blockquote>
<p>תּוֹדָתִי לְךָ, דּוֹקְטוֹר.
<br></p>
</blockquote>

<p>[הרופא יוצא]</p>

<p><strong>מקדוף</strong></p>

<blockquote>
<p>לְאֵיזֶה מַחֲלָה כִּוֵּן?</p>
</blockquote>

<p><strong>מלקולם</strong></p>

<blockquote>
<p>לְזוֹ שְׁקּוֹרְאִים פֹּה &#8220;הַמַּחֲלָה&#8221;<a href="#fn:24" id="fnref:24" title="see footnote" class="footnote"><sup>24</sup></a> סְתָם.</p>

<p>אַךְ מַעֲשֵׂה פְּלָאִים הוּא, רְאִיתִיהוּ עוֹשֶׂה</p>

<p>מֵעֵת שְׁהוּתִי בְּאַנְגְּלִיָּה. אֵיךְ הוּא</p>

<p>מִתְפַּלֵּל לַשָּׁמַיִם הוּא הַיּוֹדֵעַ.</p>

<p>וְאוּלָם כָּל נְגוּעַ שְׂאֵת וָפֶצַע</p>

<p>מְעוֹרְרֵי רַחֲמִים, שֶׁנּוֹאֲשׁוּ מֵהֶם</p>

<p>לְרַפֵּא רוֹפְאִים – יְרַפֵּא הוּא לְכֻלָּם.</p>

<p>מַטְבֵּע זָהָב<a href="#fn:25" id="fnref:25" title="see footnote" class="footnote"><sup>25</sup></a> יִתְלֶה עַל צַוָּארָם</p>

<p>בִּתְפִלַּת קֹדֶשׁ, וְשָׁמַעְתִּי אוֹמְרִים,</p>

<p>זוֹ בִּרְכַּת-רִפְאוּת תַּעֲבר בִּירֻשָּׁה</p>

<p>לַבָּאִים אַחֲרָיו. וְאוֹתוֹ כֹּחַ פֶּלֶא</p>

<p>יֵשׁ לוֹ, וְחוֹנַן נְבוּאָה מִשָּׁמָיִם;</p>

<p>וְכַמָּה בְרָכוֹת תְּלוּיוֹת בְּכִסֵּא כְּבוֹדוֹ</p>

<p>לְאוֹת כִּי בְרוּךְ-שָׁמַיִם הוּא.
<br></p>
</blockquote>

<p>[נכנס רוס]</p>

<p><strong>מקדוף</strong></p>

<blockquote>
<p>שׁוּר, מִי הַבָּא.</p>
</blockquote>

<p><strong>מלקולם</strong></p>

<blockquote>
<p>בֶּן-אַרְצִי הוּא, אַךְ לֹא יָדַעְתִּי מִי הוּא.</p>
</blockquote>

<p><strong>מקדוף</strong></p>

<blockquote>
<p>בֶּן-דּוֹדִי זֶה אָהַבְתִּי, שָׁלוֹם.</p>
</blockquote>

<p><strong>מלקולם</strong></p>

<blockquote>
<p>עַתָּה</p>

<p>אָנֹכִי מַכִּיר אוֹתוֹ. אֱלֹהַי,</p>

<p>נָא מַהֵר הָסֵר כָּל הָעוֹשֶׂה לָנוּ</p>

<p>וְנִהְיֶה נָכְרִים.</p>
</blockquote>

<p><strong>רוס</strong></p>

<blockquote>
<p>אָמֵן , אֲדוֹנִי!</p>
</blockquote>

<p><strong>מקדוף</strong></p>

<blockquote>
<p>הַעוֹד שׁוֹטְלַנְד כִּהְיוֹתָהּ?</p>
</blockquote>

<p><strong>רוס</strong></p>

<blockquote>
<p>אֲהָהּ לָאָרֶץ הָאֻמְלָלָה אֲשֶׁר</p>

<p>כִּמְעַט מֵעַצְמָהּ תִּפְחַד, כִּי לֹא אֵם</p>

<p>יִקָּרֵא לָהּ, אַךְ קָבֶר; שָׁם יִשְׂחַק</p>

<p>אַךְ מִי שֶׁאֵינֶנּוּ מֵבִין דָּבָר, וְקוֹל</p>

<p>אֲנָחוֹת, צְוָחוֹת וַאֲנָקוֹת קוֹרְעוֹת</p>

<p>שָׁמַיִם וְאֵין שָׂם לֵב; שָׁם צַעַר, יֵאוּשׁ</p>

<p>לְרַגְשָׁנוּת יוֹם-יוֹם נֶחְשָׁב, וּבְהֵילִיל</p>

<p>לַמֵּת אֵין שׁוֹאֵל: לְמִי? וְחַיֵּי יִשְׁרֵי לֵב</p>

<p>יְמַהֲרוּ יִבֹּלוּ, טֶרֶם יִבֹּל</p>

<p>הַכְּלִיל בְּכוֹבְעֵיהֶם, טֶרֶם חָלוּ</p>

<p>וָמֵתוּ.</p>
</blockquote>

<p><strong>מקדוף</strong></p>

<blockquote>
<p>הוֹי אוֹתוֹ סִפּוּר! יוֹתֵר מִדַּי מְדֻיָּק,</p>

<p>וְאַף-עַל-פִּי-כֵן יוֹתֵר מִדַּי נָכוֹן.</p>
</blockquote>

<p><strong>מלקולם</strong></p>

<blockquote>
<p>וְאֵי זֶה הוּא הַצַּעַר הֲכִי חָדָשׁ?</p>
</blockquote>

<p><strong>רוס</strong></p>

<blockquote>
<p>אֲשֶׁר עָלָיו עָבְרָה שָׁעָה וּבוּז</p>

<p>לְאוֹמְרוֹ. רֶגַע רֶגַע וְקִלְלָתוֹ.</p>
</blockquote>

<p><strong>מקדוף</strong></p>

<blockquote>
<p>וּמַה שְּׁלוֹם אִשְׁתִּי?</p>
</blockquote>

<p><strong>רוס</strong></p>

<blockquote>
<p>אֲבָל לָהּ שָׁלוֹם.</p>
</blockquote>

<p><strong>מקדוף</strong></p>

<blockquote>
<p>וְכָל יְלָדַי?</p>
</blockquote>

<p><strong>רוס</strong></p>

<blockquote>
<p>גַּם הֵמָּה שָׁלוֹם.</p>
</blockquote>

<p><strong>מקדוף</strong></p>

<blockquote>
<p>וְלֹא הִפְרִיעַ הֶעָרִיץ שְׁלוֹמָם?</p>
</blockquote>

<p><strong>רוס</strong></p>

<blockquote>
<p>לֹא. שָׁלוֹם לָהֶם בְּנֹטְשִׁי אוֹתָם.</p>
</blockquote>

<p><strong>מקדוף</strong></p>

<blockquote>
<p>אַל תִּהְיֶה קַמְצָן בִּדְבָרֶיךָ, אַךְ</p>

<p>הַגֵּד מַה יֵּשׁ?</p>
</blockquote>

<p><strong>רוס</strong></p>

<blockquote>
<p>כְּשֶׁשַּׂמְתִּי פְּעָמַי הֵנָּה לָבִיא בְּשׂוֹרוֹת</p>

<p>כִּי כָבֵד אֲנִי בָּהֶן, עָבְרָה הָרִנָה,</p>

<p>כִּי רַבִּים וְטוֹבִים יָצְאוּ אֶל הַשָּׂדֶה.</p>

<p>וְנָקֵל זֹאת בְּעֵינַי וְהֶאֱמַנְתִּי,</p>

<p>כִּי עֵינַי רָאוּ חֵיל הֶעָרִיץ יוֹצֵא.</p>

<p>וְעַתָּה עֵת לַעֲזֹר! אַךְ עֵינְךָ הִיא</p>

<p>חֲיָלִים תִּבְרָא בְשׁוֹטְלַנְד, נְשׁוֹתֵינוּ</p>

<p>לַקְּרָב תֵּצֶאנָה – לִפְרֹק מֵעֲלֵיהֶן</p>

<p>כָּל קְשִׁי-אֲסוֹנָן.</p>
</blockquote>

<p><strong>מלקולם</strong></p>

<blockquote>
<p>תְּהִי זֹאת נֶחָמָתָן,</p>

<p>כִּי שָׁמָּה נַעֲלֶה. הֲלֹא בְּחַסְדָּהּ</p>

<p>תַּלְוֵּנוּ אַנְגְּלִיָּה עֲשֶׂרֶת אֶלֶף</p>

<p>חַיָּלִים וְאֶת סִיווֹרְד אִישׁ-הַחַיִל</p>

<p>הַזָּקֵן, הַטּוֹב בֵּין אַנְשֵׁי צָבָא</p>

<p>בִּמְלֹא עוֹלָם הַנַּצְרוּת.</p>
</blockquote>

<p><strong>רוס</strong></p>

<blockquote>
<p>וְלוּ יָכֹלְתִּי</p>

<p>לָתֵת תְּמוּרַת-נֶחָמָה דְבַר-נֶחָמָה, וְלִי</p>

<p>אֲמָרִים אֲשֶׁר יִבְחַר אִישׁ לְהֵילִיל</p>

<p>בִּישִׁימוֹן לְלֹא אֹזֶן תִּקְלֹט אוֹתָם.</p>
</blockquote>

<p><strong>מקדוף</strong></p>

<blockquote>
<p>וּלְמִי הֵם נוֹגְעִים? הֲלַכְּלָל אוֹ צַעַר</p>

<p>הַנּוֹעָד אַךְ לַלֵּב הָאֶחָד?</p>
</blockquote>

<p><strong>רוס</strong></p>

<blockquote>
<p>אֵין לֵב-</p>

<p>יְשָׁרִים אֲשֶׁר אֵין לוֹ חֵלֶק בּוֹ,</p>

<p>וְאִם הוּא אַךְ לְךָ.</p>
</blockquote>

<p><strong>מקדוף</strong></p>

<blockquote>
<p>אִם לִי – אַל תִּמְנָעֶנּוּ מֶנִּי; חִישׁ</p>

<p>גַּם הַשְׁמִיעֶנּוּ.</p>
</blockquote>

<p><strong>רוס</strong></p>

<blockquote>
<p>אַךְ אַל תָּבֹא</p>

<p>אָזְנְךָ לְתָעֵב אֶת לְשׁוֹנִי לְעוֹלָם,</p>

<p>כִּי תְמַלֵּא אוֹתָהּ קוֹלוֹת קָשִׁים,</p>

<p>לֹא שָׁמְעָה עוֹד מֵעוֹלָם&#8230;</p>
</blockquote>

<p><strong>מקדוף</strong></p>

<blockquote>
<p>הְמ&#8230; כְּבָר אַרְגִּישׁ.</p>
</blockquote>

<p><strong>רוס</strong></p>

<blockquote>
<p>אַרְמוֹנְךָ נִלְכַּד, וּבְאַכְזְרִיּוּת רֶצַח</p>

<p>הֵמִיתוּ אִשְׁתְּךָ וְהַטָּף. הַבָּא</p>

<p>לְסַפֵּר כֵּיצַד נַעֲשָׂה הַדָּבָר,</p>

<p>בָּא אַךְ לְהוֹסִיף עַל כָּל-הַחֲלָלִים</p>

<p>גַּם אוֹתְךָ חָלָל.</p>
</blockquote>

<p><strong>מלקולם</strong></p>

<blockquote>
<p>רַחֲמֵי שָׁמָיִם!</p>

<p>הוֹי אִישׁ, אַל תִּמְתַּח כּוֹבָעֲךָ עַל</p>

<p>מִצְחֲךָ, תֵּן קוֹל לַכְּאֵב. הַצַּעַר,</p>

<p>שֶׁאֵינוֹ סָח, בָּא לוֹחֵשׁ עַל לֵב כָּבֵד</p>

<p>וִיפוֹצְצֶנּוּ.</p>
</blockquote>

<p><strong>מקדוף</strong></p>

<blockquote>
<p>גַּם אֶת הַטָּף?</p>
</blockquote>

<p><strong>רוס</strong></p>

<blockquote>
<p>הַטַּף, הָאִשָּׁה וְהָעֲבֻדָּה – הַכֹּל.</p>

<p>כָּל אֲשֶׁר מָצָא.</p>
</blockquote>

<p><strong>מקדוף</strong></p>

<blockquote>
<p>וְאָנֹכִי רָחוֹק!</p>

<p>גַּם אִשְׁתִּי הָרְגוּ?</p>
</blockquote>

<p><strong>רוס</strong></p>

<blockquote>
<p>הֲלֹא אָמָרְתִּי.</p>
</blockquote>

<p><strong>מלקולם</strong></p>

<blockquote>
<p>חֲזַק וֶאֱמָץ! וְהָיְתָה נִקְמָתֵנוּ</p>

<p>רְפוּאָה לְמַכַּת-מָוֶת זוֹ.</p>
</blockquote>

<p><strong>מקדוף</strong></p>

<blockquote>
<p>אֵין בָּנִים לוֹ! אֶת כָּל מַחְמַדָּי? כֵּן</p>

<p>אָמַרְתָּ – כֻּלָּם. דַּיַּת-תָּפְתֶּה! כֻּלָּם?</p>

<p>אֶת כָּל אֶפְרוֹחַי, אֵם עַל בָּנִים פָּעַם!</p>
</blockquote>

<p><strong>מלקולם</strong></p>

<blockquote>
<p>שָׂא זֹאת כַּיָּאוּת לְאִישׁ.</p>
</blockquote>

<p><strong>מקדוף</strong></p>

<blockquote>
<p>כֵּן אָעַשׂ; אֲבָל</p>

<p>גַּם לְהַרְגִּישׁ זֹאת עָלַי כַּיָּאוּת לְאִישׁ.</p>

<p>לֹא נִשְׁאַר לִי אַךְ לִהְיוֹת נִזְכָּר בְּאֵלֶּה,</p>

<p>בְּמַה שֶּׁהָיָה יָקָר לִי מִכֹּל.</p>

<p>וְהַשָּׁמַיִם רָאוּ וְלֹא יָצְאוּ</p>

<p>לְעֶזְרָה. מֶקְדּוּף כְּבַד-הַפֶּשַׁע, כֻּלָּם</p>

<p>עָלֶיךָ הוּמְתוּ, נִקְלֶה שֶׁכְּמוֹתִי.</p>

<p>לֹא בְפִשְׁעֵיהֶם הֵם, כִּי בַחֲטָאַי</p>

<p>עֲלֵיהֶם עָלָה מָוֶת. הַשָּׁמַיִם</p>

<p>מְנוּחָתָם כָּבוֹד.</p>
</blockquote>

<p><strong>מלקולם</strong></p>

<blockquote>
<p>מַשְׁחֶזֶת לְחַרְבְּךָ תְּהִי זֹאת,</p>

<p>הֲפֹךְ כְּאֵבְךָ לְאַף, אַל לִבְּךָ יִקְהֶה,</p>

<p>יִקֹּד כִּיקוֹד.</p>
</blockquote>

<p><strong>מקדוף</strong></p>

<blockquote>
<p>הָהּ, לוּ יָכֹלְתִּי לִשְׂחֹק בְּעֵינַי כְּאִשָּׁה</p>

<p>וּלְפַטְפֵּט בְּמוֹ לְשׁוֹנִי. הוֹי שָׁמַיִם,</p>

<p>שִׂימוּ קֵץ לְכָל עִכּוּב. מֵצַח כְּלַפֵּי מֵצַח</p>

<p>הֲבִיאוּנוּ אוֹתִי וְאוֹתוֹ, אוֹיֵב שׁוֹטְלַנְד</p>

<p>וְאוֹיְבִי גַם שֶׁלִּי. נַהֲגוּהוּ</p>

<p>אֶל מְחוֹז חַרְבִּי, וְאִם יִמָּלֵט, סִלְחוּ</p>

<p>גַּם לוֹ, שָׁמָיִם.</p>
</blockquote>

<p><strong>מלקולם</strong></p>

<blockquote>
<p>אֵלֶּה דִּבְרֵי אִישׁ!</p>

<p>נָקוּמָה נֵלֵכָה אֶל הַמֶּלֶךְ. נָכוֹן כְּבָר</p>

<p>חֵילֵנוּ, בִּלְתִּי אִם נִפָּרֵד מֶנּוּ.</p>

<p>מֶקְבֶּת כְּבָר בָּשֵׁל לְזַעְזְעֵהוּ, וְגַם</p>

<p>אֵיתָנֵי מָרוֹם אָחֲזוּ בִכְלֵיהֶם.</p>

<p>אַךְ לִבְשׁוּ עֹז בַּאֲשֶׁר תּוּכְלוּ; אָרַךְ</p>

<p>הַלַּיְלָה אֲשֶׁר לֹא לוֹ בֹּקֶר זָרָח.
<br></p>
</blockquote>

<p>[יוצאים]</p>

<h2 id="מערכהחמישית">מערכה חמישית</h2>

<h3 id="מחזהא">מחזה א</h3>

<p><strong>דונזינֶן. טרקלין הארמון.</strong></p>

<p>[נכנס הרופא ואשה מרואות-פני-המלכה]</p>

<p><strong>הרופא</strong></p>

<blockquote>
<p>הִנֵּה שְׁנֵי לֵילוֹת שֶׁאֲנִי עֵר אִתָּךְ, וְסִפּוּרֵךְ טֶרֶם</p>

<p>אֻשַּׁר. מָתַי הִתְהַלְּכָה בַפַּעַם הָאַחֲרוֹנָה?</p>
</blockquote>

<p><strong>האשה</strong></p>

<blockquote>
<p>בּוֹ בַּיּוֹם אֲשֶׁר יָצָא הוֹד מַלְכוּתוֹ לַמִּלְחָמָה</p>

<p>רָאִיתִי, וְהִנֵּה הִיא קָמָה מִמִּטָּתָהּ, שָׂמָה עָלֶיהָ</p>

<p>בִּגְדֵי-הַלַּיְלָה שֶׁלָּהּ, פָּתְחָה אֶת שֻׁלְחַן-הַכְּתִיבָה,</p>

<p>נָטְלָה מִמֶּנּוּ מִן הַנְּיָר, קִפְּלָה אוֹתוֹ, כָּתְבָה עָלָיו,</p>

<p>קְָָרְאָה בוֹ וְאַחֲרֵי-כֵן חָתְמָה אוֹתוֹ בַּחוֹתֶמֶת וְחָזְרָה</p>

<p>לְמִטָּתָהּ. וְכָל זֶה מִתּוֹךְ תַּרְדֵּמָה עֲמֻקָּה.</p>
</blockquote>

<p><strong>הרופא</strong></p>

<blockquote>
<p>זוֹ הִיא מַהְפֵּכָה גְדוֹלָה בַּטֶּבַע: לְקַבֵּל בְּבַת-אַחַת</p>

<p>אֶת חַסְדֵי הַשֵׁנָה וְלַעֲשׂוֹת אֶת פְּעָלָיו שֶׁל עֵר!</p>

<p>הֲשָׁמַעַתְּ אוֹתָהּ מְדַבֶּרֶת אֵיזֶה דָבָר, אוֹ אֵינָהּ</p>

<p>עוֹשָׂה כְּלוּם מִלְּבַד הֲלִיכָתָהּ וּנְדוּדֶיהָ מִתּוֹךְ</p>

<p>שֵׁנָה?</p>
</blockquote>

<p><strong>האשה</strong></p>

<blockquote>
<p>הֵן! דְּבִָרִים, שֶׁאֵין אֲנִי רוֹצָה לַחֲזֹר וּלְסַפֵּר.</p>
</blockquote>

<p><strong>הרופא</strong></p>

<blockquote>
<p>לִי מֻתָּר, וְלֹא עוֹד – גַּם צָרִיךְ.</p>
</blockquote>

<p><strong>האשה</strong></p>

<blockquote>
<p>גַּם לְךָ גַּם לְשׁוּם אִישׁ בָּעוֹלָם, מֵאֵין עֵדִים</p>

<p>שֶׁיָעִידוּ עַל דְּבָרַי.
<br></p>
</blockquote>

<p>[נכנסת לידי מקבת ונר בכפה]</p>

<p><strong>האשה</strong></p>

<blockquote>
<p>רְאֵה, הִנֵּה הִיא בָאָה! כֵּן דַּרְכָּהּ תָּמִיד, חֵי נַפְשִׁי,</p>

<p>מִתּוֹךְ שֵׁנָה עֲמֻקָּה. הִתְבּוֹנֵן אֵלֶיהָ, אַךְ הִסָּתֵר.</p>
</blockquote>

<p><strong>הרופא</strong></p>

<blockquote>
<p>אֵיזֶה הַדֶּרֶךְ בָּא לְיָדָהּ הַנֵּר?</p>
</blockquote>

<p><strong>האשה</strong></p>

<blockquote>
<p>אֲבָל הַנֵּר הָיָה דוֹלֵק אֵצֶל מִטָּתָהּ שֶׁלָּהּ. זֶה דַרְכָּהּ</p>

<p>לִהְיוֹת אוֹר אֶצְלָהּ תָּמִיד. מִצְוָתָהּ הִיא.</p>
</blockquote>

<p><strong>הרופא</strong></p>

<blockquote>
<p>רוֹאָה אַתְּ, עֵינֶיהָ פְּקוּחוֹת.</p>
</blockquote>

<p><strong>האשה</strong></p>

<blockquote>
<p>הֵן, אַךְ רֶגֶשׁ אֵין בָּהֶן.</p>
</blockquote>

<p><strong>הרופא</strong></p>

<blockquote>
<p>מַה הִיא עוֹשָׂה עַתָּה? שׁוּרִי, אֵיךְ שֶׁהִיא מְשַׁפְשֶׁפֶת</p>

<p>אֶת כַּפֶּיהָ.</p>
</blockquote>

<p><strong>האשה</strong></p>

<blockquote>
<p>כֵּן דַּרְכָּהּ תָּמִיד, כְּאִלּוּ הִיא רוֹחֶצֶת אֶת כַּפֶּיהָ.</p>

<p>פַּעַם רְאִיתִיהָ עֲסוּקָה בָּזֶה בְּמֶשֶׁךְ רֶבַע שָׁעָה.</p>
</blockquote>

<p><strong>לידי מקבת</strong></p>

<blockquote>
<p>הִנֵּה עוֹד כֶּתֶם פֹּה.</p>
</blockquote>

<p><strong>הרופא</strong></p>

<blockquote>
<p>שִׁמְעִי, הִיא מְדַבֶּרֶת! הִנְנִי רוֹשֵׁם לִי אֶת דְּבָרֶיהָ</p>

<p>בִּכְדֵי לְהֵיטִיב וּלְהַעֲלוֹתָם עַל זִכְרוֹנִי שׁוּב.</p>
</blockquote>

<p><strong>לידי מקבת</strong></p>

<blockquote>
<p>סוּר כֶּתֶם אָרוּר! סוּר! הֲרֵינִי מְצַוָּה – אַחַת</p>

<p>שְׁתַּיִם! הִגִּיעָה הַשָּׁעָה לַעֲשׂוֹת. הַגֵּיהִנּוֹם אָפֵל</p>

<p>–   הֲלֹא תֵבוֹשׁ תִּכָּלֵם, אֲדוֹנִי! אִישׁ צָבָא יִפְחַד?</p>

<p>לָמָּה לָנוּ לִפְחֹד פֶּן יֵשׁ אָדָם יוֹדֵע זֹאת, אִם אֵין</p>

<p>מִי שֶׁיִּתְבַּע אֶת כֹּחֵנוּ לְדִין? אֲבָל מִי זֶה הָיָה</p>

<p>סוֹבֵר שֶׁאִישׁ זָקֵן כָּמוֹהוּ כָּל כָּךְ הַרְבֵּה דָּמִים בּוֹ?</p>
</blockquote>

<p><strong>הרופא</strong></p>

<blockquote>
<p>הֲשׁוֹמַעַת אַתְּ?</p>
</blockquote>

<p><strong>לידי מקבת</strong></p>

<blockquote>
<p>הָאַלּוּף מִנִּי פַיְף אִשָּׁה הָיְתָה לוֹ, אֵיפֹה הִיא</p>

<p>עַתָּה? הַלְעוֹלָם לֹא תִּהְיֶינָה כַּפַּיִם אֵל נְקִיּוֹת? אַל</p>

<p>תּוֹסֵף, אִישִׁי, אַל תּוֹסֵף; אֶת הַכֹּל אַתָּה מְאַבֵּד</p>

<p>בְּפָחְדְּךָ זֶה.</p>
</blockquote>

<p><strong>הרופא</strong></p>

<blockquote>
<p>אֲבָל, אֲבָל! נוֹדַע לָךְ מַה שֶּׁלֹּא הָיִית צְרִיכָה</p>

<p>לָדַעַת.</p>
</blockquote>

<p><strong>האשה</strong></p>

<blockquote>
<p>הִיא הִגִּידָה מַה שֶּׁלֹא צְרִיכָה הָיְתָה לְהַגִּיד.</p>

<p>מֻבְטְחַנִי, הָאֱלֹהִים יוֹדֵעַ מַה שֶּׁעָבַר עָלֶיהָ.</p>
</blockquote>

<p><strong>לידי מקבת</strong></p>

<blockquote>
<p>אוֹתוֹ רֵיחַ הַדָּם שֶׁאֵינוֹ פוֹסֵק! כָּל בָּשְׂמֵי עֲרָב לֹא</p>

<p>יַסְפִּיקוּ לְבַשֵּׂם כַּף קְטַנָּה זוֹ. אוֹי! אוֹי! אוֹי!</p>
</blockquote>

<p><strong>הרופא</strong></p>

<blockquote>
<p>אֲנָחָה שֶׁכָּזוֹ! לִבָּהּ כָּבֵד מְאֹד.</p>
</blockquote>

<p><strong>האשה</strong></p>

<blockquote>
<p>אֲנִי לֹא הָיִיתִי רוֹצָה שֶׁיִּהְיֶה לִבִּי כְּלִבָּהּ וְאִם יִתְּנוּ</p>

<p>לִי כָּל כְּבוֹדָהּ שֶׁלָּהּ.</p>
</blockquote>

<p><strong>הרופא</strong></p>

<blockquote>
<p>טוֹב, טוֹב, טוֹב!</p>
</blockquote>

<p><strong>האשה</strong></p>

<blockquote>
<p>הַלְוַאי, אֱלֹהִים, וְגַם זוֹ לְטוֹבָה!</p>
</blockquote>

<p><strong>הרופא</strong></p>

<blockquote>
<p>מַחֲלָה זוֹ גְדוֹלָה מֵאֻמָּנוּתִי. אַף-עַל-פִּי-כֵן רָאִיתִי</p>

<p>חוֹלִים שֶׁהָיוּ מִתְהַלְּכִים בִּשְׁנָתָם וְשֶׁמֵּתוּ עַל</p>

<p>מִטָּתָם כְּצַדִּיקִים גְּמוּרִים.</p>
</blockquote>

<p><strong>לידי מקבת</strong></p>

<blockquote>
<p>רְחַץ יָדֶיךָ, שִׂים עָלֶיךָ בִגְדֵי-לַיְלָה וְאַל תִּהְיֶה</p>

<p>חִוֵּר כָּל כָּךְ! שׁוּב אֲנִי חוֹזֶרֶת עַל דְּבָרַי: בֶּנְקוֹ</p>

<p>הוּבַל לִקְבוּרוֹת וְלֹא יוּכַל קוּם מִקָּבֶר.</p>
</blockquote>

<p><strong>הרופא</strong></p>

<blockquote>
<p>הֲבֶאֱמֶת?</p>
</blockquote>

<p><strong>לידי מקבת</strong></p>

<blockquote>
<p>אֶל הַמִּטָּה, אֶל הַמִּטָּה! קוֹל דּוֹפֵק בַּשַּׁעַר, נֵלְכָה,</p>

<p>נֵלְכָה, נֵלְכָה, נֵלְכָה. תֵּן לִי אֶת יָדְךָ, מַה שֶּׁנַּעֲשָׂה</p>

<p>אֵין לְהָשִׁיב. אֶל הַמִּטָּה, אֶל הַמִּטָּה, אֶל הַמִּטָּה!
<br></p>
</blockquote>

<p>[יוצאת]</p>

<p><strong>הרופא</strong></p>

<blockquote>
<p>הֲתִשְׁכַּב כָּעֵת בַּמִּטָּה?</p>
</blockquote>

<p><strong>האשה</strong></p>

<blockquote>
<p>תֵּכֶף וּמִיָּד.</p>
</blockquote>

<p><strong>הרופא</strong></p>

<blockquote>
<p>שְׁמוּעוֹת רָעוֹת סוֹבְבוֹת בָּעוֹלָם;</p>

<p>עֲלִילוֹת זָרוֹת מוֹלִידוֹת שְׁמוּעוֹת זָרוֹת,</p>

<p>נְפָשׁוֹת חוֹלוֹת שׁוֹפְכוֹת סוֹדָן בְּחֵיק</p>

<p>הַכַּר הַחֵרֵשׁ. צְרִיכָה הִיא לְכֹהֵן יוֹתֵר</p>

<p>מִשֶּׁהִיא צְרִיכָה לְרוֹפֵא. אֵלִי, אֵלִי!</p>

<p>נָא סְלָחָה כָּל פְּשָׁעֵינוּ! שִׂימוּ עַיִן</p>

<p>עָלֶיהָ. הָסֵר מֶנָּה כָּל הַמֵּצֵר לָהּ</p>

<p>וְעֵינְכֶם תִּהְיֶה פְּקוּחָה כָל הַיָּמִים.</p>

<p>חֲיִי בְּטוֹב! הֲלֹא הִרְעִידָה נַפְשִׁי,</p>

<p>הִפְחִידָה עֵינִי. זֶה הֲגִיגִי – אִירָא</p>

<p>מִלּוֹמַר דָּבָר.</p>
</blockquote>

<p><strong>האשה</strong></p>

<blockquote>
<p>לַיְלָה טוֹב, הָרוֹפֵא!
<br></p>
</blockquote>

<p> [יוצאים]</p>

<h3 id="מחזהב">מחזה ב</h3>

<p><strong>בקרבת דונזינֶן</strong></p>

<p>[בקול תוף ועם דגלים נכנסים מֶנטית, קיתנס, אנגוס, לינוקס ואנשי-חיל]</p>

<p><strong>מנטית</strong></p>

<blockquote>
<p>חֵיל אַנְגְּלִיָּה מִתְקָרֵב, בְּרֹאשָׁם מַלְקוֹלְם,</p>

<p>בֶּן-דּוֹדוֹ סִיווְֹרד וּמֶקְדּוּף הַנַּעֲלֶה.</p>

<p>שַׁלְהֶבֶת נָקָם תִּבְעָר בָּם, כִּי רִיבָם</p>

<p>יְעוֹרֵר לַעֲלִילַת-דָּם וְזַעַם</p>

<p>גַּם אֶת הַנָּזִיר מִן הָעוֹלָם.</p>
</blockquote>

<p><strong>אנגוס</strong></p>

<blockquote>
<p>אֵצֶל</p>

<p>הַיַּעַר בִּירְנַם שָׁם נִפְגָּשִׁים וַדַּאי,</p>

<p>כִּי דֶּרֶך שָׁם יָבוֹאוּ.</p>
</blockquote>

<p><strong>קיתנס</strong></p>

<blockquote>
<p>מִי יוֹדֵעַ,</p>

<p>הֲגַם דּוֹנַלְבֵּין עִם אָחִיהוּ יָחַד?</p>
</blockquote>

<p><strong>לינוקס</strong></p>

<blockquote>
<p>אֵין סָפֵק כִּי אֵינֶנּוּ. לִי רָשַׁמְתִּי</p>

<p>אֶת הָאֲצִילִים כֻּלָּם. שָׁם בֶּן-סִיווֹרְד</p>

<p>וְעוֹד כַּמָּה פִרְחֵי-הָעֲלוּמִים רַכִּים,</p>

<p>הַבָּאִים עַתָּה לְהַרְאוֹת כִּי גַּם הֵם בַּגְּבָרִים.</p>
</blockquote>

<p><strong>מנטית</strong></p>

<blockquote>
<p>הֶעָרִיץ, הוּא מָה עוֹשֶׂה?</p>
</blockquote>

<p><strong>קיתנס</strong></p>

<blockquote>
<p>הוּא מְבַצֵּר</p>

<p>אֶת מִשְׂגַבּוֹ הָאַרְמוֹן דּוּנְזִינֶן.</p>

<p>יֵשׁ אוֹמְרִים נִטְרְפָה זוֹ דַעְתּוֹ; אֶפֶס</p>

<p>הַשּׂוֹנְאוֹ פָּחוֹת – שִׁגְעוֹן-גְּבוּרָה יְכַנֶּה</p>

<p>אֶת פָּעֳלֵהוּ. סָפֵק אַיִן, אֵין לְאֵל יָדוֹ</p>

<p>לְהַחֲזִיק בְּמַחֲגֹרֶת חֹק אֶת רִיב-עַוְלָתוֹ.</p>
</blockquote>

<p><strong>אנגוס</strong></p>

<blockquote>
<p>רְצָחָיו-שֶׁבַּסֵּתֶר הֲלֹא יַרְגִּישׁ,</p>

<p>עַל כַּפָּיו עַתָּה גַם יָחוּלוּ כֻלָּם.</p>

<p>אֵין לְךָ שָׁעָה אֲשֶׁר אֵין בָּהּ קֶשֶׁר.</p>

<p>הַנִּשְׁמָע לוֹ – יִשָּׁמַע מִתּוֹךְ אֹנֶס,</p>

<p>אַךְ לֹא מֵאַהֲבָה; הוּא מַרְגִּישׁ הוֹד</p>

<p>מַלְכוּתוֹ הוֹלֵם אוֹתוֹ כְּמַדָּיו שֶׁל עֲנָק</p>

<p>אֶת גַּנָּב נַנָּס.</p>
</blockquote>

<p><strong>מנטית</strong></p>

<blockquote>
<p>וּמִי יִשְׁתָּאֶה</p>

<p>כִּי רוּחוֹ אֲשֶׁר חֻבְּלָה תֵּרָתַע אָחוֹר,</p>

<p>אִם כָּל הַנִּמְצָא בְקִרְבּוֹ יְקַלֵּל עַצְמוֹ</p>

<p>עַל הִשָּׁאֲרוֹ בוֹ?</p>
</blockquote>

<p><strong>קיתנס</strong></p>

<blockquote>
<p>נֵלְכָה לִקְרַאת</p>

<p>הָאִישׁ, אֲשֶׁר לוֹ אָמְנָם יָאֶה לַעֲבֹד,</p>

<p>לִקְרַאת הָרוֹפֵא יְרַפֵּא לְאַרְצֵנוּ,</p>

<p>אַף אִתּוֹ נִשְׁפֹּךְ כָּל רְסִיס דָּמֵינוּ</p>

<p>לְטַהֵר אוֹתָהּ בָּם.</p>
</blockquote>

<p><strong>לינוקס</strong></p>

<blockquote>
<p>אוֹ עַד לְהַשְׁקוֹת בָּם כִּבְטַל</p>

<p>אֶת צִיץ-הַמְּלָכִים, וְיִטְבַּע בָּם כָּל זְרַע-</p>

<p>הַקִּמּוֹשׁ. נַעֲלֶה עַל דּוּנְזִינֶן!
<br></p>
</blockquote>

<p>[יוצאים בסך]</p>

<h3 id="מחזהג">מחזה ג</h3>

<p><strong>דונזינן. אולם בארמון</strong></p>

<p>[נכנסים מקבת, הרופא ומרואי-פני-המלך]</p>

<p><strong>מקבת</strong></p>

<blockquote>
<p>הַשְּׁמוּעוֹת רַב לִי רָב! יָנוּסוּ כֻלָּם!</p>

<p>הַפַּחַד זָר לְנַפְשִׁי עַד לֹא עָלָה</p>

<p>הַיַּעַר בִּירְנַם דּוּנְזִינֶנָה. מַה לִּי</p>

<p>מַלְקוֹלְם הַנָּעַר, הַאֵינוֹ יְלוּד אִשָּׁה?</p>

<p>כֹּה נִבְּאוּ לִי הָרוּחוֹת יוֹדְעוֹת-הָעֲתִידוֹת:</p>

<p>&quot;מֶקְבֶּת, אַל תִּירָא, כִּי לֹא יוּכַל לְךָ לְעוֹלָם</p>

<p>אִישׁ יְלוּד אִשָּׁה&quot;. נוּסוּ, רוֹזְנִים בּוֹגְדִים!</p>

<p>נִפְלוּ אֶל הָאַנְגְּלִים אֶל הָאֶפִּיקוֹרְסִים<a href="#fn:26" id="fnref:26" title="see footnote" class="footnote"><sup>26</sup></a>.</p>

<p>לֹא תִירָא נַפְשִׁי רָע; אַף לִבִּי לְעוֹלָם</p>

<p>לֹא יִפְחַד; כָּל סְפֵקוֹת לֹא יִשְׂאוּ קוֹלָם.
<br></p>
</blockquote>

<p>[נכנס משרת]</p>

<blockquote>
<p>יַשְׁחִירְךָ בְכוֹר-שָׂטָן, נָבָל לְבֶן-פָּנִים</p>

<p>מִזִּבְדָּה צַחִים! אֵי מִזֶּה מַרְאֲךָ,</p>

<p>מַרְאֵה קָאקֵי-חִוְרֵי?</p>
</blockquote>

<p><strong>המשרת</strong></p>

<blockquote>
<p>שָׁם הֵם עֶשְׂרִים אֶלֶף!</p>
</blockquote>

<p><strong>מקבת</strong></p>

<blockquote>
<p>קָאקֵי, נָבָל?</p>
</blockquote>

<p><strong>המשרת</strong></p>

<blockquote>
<p>אַנְשֵׁי חַיִל, מַלְכִּי.</p>
</blockquote>

<p><strong>מקבת</strong></p>

<blockquote>
<p>לֵךְ שַׁפְשֵׁף אֶת פָּנֶיךָ וְאֵימָתְךָ תַּאְדִּים!</p>

<p>הוֹי, נַעַר חִוֵּר-כָּבֵד! שׁוֹטֶה! אֵיזֶה</p>

<p>אַנְשֵׁי חַיִל? תֵּרֵד נַפְשְׁךָ דוּמָה!</p>

<p>לֹבֶן-בַּד לְחָיֶיךָ יְעוֹרֵר פַּחַד.</p>

<p>אֵיזֶה אַנְשֵׁי חַיִל, לֹעַ זִבְדָּה?</p>
</blockquote>

<p><strong>המשרת</strong></p>

<blockquote>
<p>חֵיל הָאַנְגְּלִים, בִּרְשׁוּת רוּם מַעֲלָתוֹ.</p>
</blockquote>

<p><strong>מקבת</strong></p>

<blockquote>
<p>לֶךְ לְךָ מִפָּנָי!
<br></p>
</blockquote>

<p>[הנער יוצא]</p>

<blockquote>
<p>הוֹי סִיטוֹן, גֹּעַל נֶפֶשׁ יֹאחֲזֵנִי</p>

<p>מִדֵּי רְאוֹתִי זֹאת. סִיטוֹן, הֲיָא!</p>

<p>קְרָב זֶה יְחַזְּקֵנִי עֲלֵי כִסְאִי לְעוֹלָם</p>

<p>אוֹ יוֹרִידֵנִי עָתָּה. כְּבָר חָיִיתִי דַּי;</p>

<p>שְׁבִיל חַיַּי נָט אֶל צִיָּה וְעָלִים נוֹבְלִים.</p>

<p>אַף זוֹ תִפְאַרְתָּם שֶׁל יְמוֹת הַזִּקְנָה:</p>

<p>מִשְׁמַעַת, כָּבוֹד, אַהֲבָה וְכַת-יְדִידִים</p>

<p>מֵהֶם כְּבָר הִתְיָאַשְׁתִּי; אֶפֶס תַּחְתָּם</p>

<p>אַךְ קְלָלוֹת וְאִם בַּסֵּתֶר, אַךְ נִמְרָצוֹת,</p>

<p>וְשֶׁבַח מִן הַפֶּה וְלַחוּץ, שִׂיג שָׁוְא, שֶׁהָיָה</p>

<p>הַלֵּב הָרַךְ מוֹנֵעַ מֶנִּי אִלּוּ עָרָב.</p>

<p>סִיטוֹן!</p>
</blockquote>

<p>[סיטון נכנס]</p>

<p><strong>סיטון</strong></p>

<blockquote>
<p>מַה יְּצַוֶּה רוּם מַעֲלָתוֹ?</p>
</blockquote>

<p><strong>מקבת</strong></p>

<blockquote>
<p>מָה הַחֲדָשׁוֹת?</p>
</blockquote>

<p><strong>סיטון</strong></p>

<blockquote>
<p>אֱמֶת בְּפִי הַמְבַשְּׂרִים.</p>
</blockquote>

<p><strong>מקבת</strong></p>

<blockquote>
<p>אֲנִי אִלָּחֵם עַד יִגָּזֵר בְּשָׂרִי</p>

<p>מֵעַל עַצְמוֹתַי. אֶת כְּלֵי-זֵינִי תְּנָה לִי.</p>
</blockquote>

<p><strong>סיטון</strong></p>

<blockquote>
<p>עוֹד אֵין בּוֹ צֹרֶךְ.</p>
</blockquote>

<p><strong>מקבת</strong></p>

<blockquote>
<p>אֲבָל אֶלְבָּשֶׁנּוּ.</p>

<p>שְׁלַח רָב פָּרָשִׁים וְעָבְרוּ אֶת הָאָרֶץ,</p>

<p>אֶת כָּל הַיָּרֵא יִתְלוּ עַל הָעֵץ.</p>

<p>כְּלֵי זֵינִי לִי! מַה שְּׁלוֹם הַחוֹלָה, דּוֹקְטוֹר?</p>
</blockquote>

<p><strong>הרופא</strong></p>

<blockquote>
<p>לֹא מַחֲלָה קָשָׁה הִיא, אֶלָּא הֲמוֹן</p>

<p>חֲזוֹנוֹת בַּדִּים דִכְּאוּ נַפְשָׁהּ מְאֹד</p>

<p>אַף יַדְרִיכוּהָ מְנוּחָה.</p>
</blockquote>

<p><strong>מקבת</strong></p>

<blockquote>
<p>רְפָא נָא לָהּ.</p>

<p>הֲכִי לֹא תוּכַל לְרַפֵּא לְנֶפֶשׁ נַעֲנָה,</p>

<p>לְשָׁרֵשׁ מִזִּכְרוֹנָהּ צַעַר מַשְׁרִישׁ,</p>

<p>וְלַעֲקֹר מִן הַמֹּחַ עֹנִי הוּחַק,</p>

<p>וּלְנַקּוֹת חָזֶה מָלֵא עַל כָּל גְּדוֹתָיו</p>

<p>בְּסַמֵּי שִׁכְחָה מֵאוֹתוֹ חֹמֶר מְסֻכָּן,</p>

<p>הַמֵּעִיק עַל הַלֵּב?</p>
</blockquote>

<p><strong>הרופא</strong></p>

<blockquote>
<p>בְּעִנְיָן זֶה</p>

<p>הַחוֹלֶה בְּעַצְמוֹ צָרִיך לִמְצֹא מָזוֹר.</p>
</blockquote>

<p><strong>מקבת</strong></p>

<blockquote>
<p>לַכֶּלֶב הַשְׁלֵךְ אֶת חָכְמָתְךָ! קַצְתִּי בָּהּ!</p>

<p>קוּם הַלְבִּישֵׁנִי כֵּלָי! אֵי הַמַּטֶּה? –</p>

<p>סִיטוֹן, צַו לַפָּרָשִׁים לָצֵאת – דּוֹקְטוֹר,</p>

<p>אַלּוּפַי עוֹזְבִים אוֹתִי – מַהֲרָה, חוּשָׁה.</p>

<p>שִׂים עֵינְךָ, דּוֹקְטוֹר, לְשֶׁתֶן הַמַּמְלָכָה</p>

<p>לָדַעַת בַּמָּה חָלְתָה וּלְנַקּוֹתָהּ,</p>

<p>לְהָשִׁיב אוֹתָהּ לְאֵיתָנָהּ כְּקֶדֶם</p>

<p>וּפִי יְהַלְלֶךָּּ, עַד שֶׁיַּעַן</p>

<p>הַהֵד וְהַבַּת-קוֹל. – שְׁמַע נָא, טֹל אֶת זֶה<a href="#fn:27" id="fnref:27" title="see footnote" class="footnote"><sup>27</sup></a>!</p>

<p>הֲיֵשׁ רֻבַּרְבֶּר, אֲסָנָה, אֵיזֶה סַם מְשַׁלְשֵׁל,</p>

<p>לְהוֹצִיא אֶת הָאַנְגְּלִים מִן הָאָרֶץ?</p>

<p>כְּלוּם שִׁמְעָם כְּבָר שָׁמָעְתָּ?</p>
</blockquote>

<p><strong>הרופא</strong></p>

<blockquote>
<p>אָכֵן, מַלְכִּי.</p>

<p>הֲכָנוֹתֶיךָ הֵן לִמְדוּנִי שֶׁמֶץ</p>

<p>דָּבָר.</p>
</blockquote>

<p><strong>מקבת</strong></p>

<blockquote>
<p>אֶת אֵלֶּה תָבִיאוּ אַחֲרָי!</p>

<p>לֹא אֶפְחַד מָוֶת וְחֵרֶם אִירָא מֶנּוּ,</p>

<p>עַד לֹא בָא יַעַר בִּירְנַם דּוּנְזִינֶנָה.
<br></p>
</blockquote>

<p>[יוצא]</p>

<p><strong>הרופא</strong></p>

<blockquote>
<p>מִי יִתֵּן וּמִדּוּנְזִינֶן רָחָקְתִּי,</p>

<p>לֹא אָשׁוּב רְאוֹתוֹ וּלְהוֹן רַב שָׂחָקְתִּי.
<br></p>
</blockquote>

<p>[יוצאים]</p>

<h3 id="מחזהד">מחזה ד</h3>

<p><strong>שדה בקרבת יער בירנם</strong></p>

<p>[קול תופים. אנגלים בידיהם דגלים. נכנסים מלקולם, סיוורד הזקן ובנו, מקדוף, מנטית, קיתנס, אנגוס, לינוקס, רוס וחיילים עוברים בסך]</p>

<p><strong>מלקולם</strong></p>

<blockquote>
<p>יְדִידַי, מֻבְטְחַנִי, כִּי לֹא יִרְחַק</p>

<p>חֹק אוֹתוֹ יוֹם, בּוֹ יִשְׁלוּ אֹהָלֵינוּ.</p>
</blockquote>

<p><strong>מנטית</strong></p>

<blockquote>
<p>אַף רֶגַע לֹא פִקְפַּקְנוּ.</p>
</blockquote>

<p><strong>סיוורד</strong></p>

<blockquote>
<p>אֵיזֶה הוּא</p>

<p>הַיַּעַר לְפָנֵינוּ?</p>
</blockquote>

<p><strong>מנטית</strong></p>

<blockquote>
<p>יַעַר בִּירְנַם.</p>
</blockquote>

<p><strong>מלקולם</strong></p>

<blockquote>
<p>יִכְרֹת כָּל הָעָם אִישׁ שׂוֹכַת עֵץ לוֹ</p>

<p>וְיִשָּׂאֵם לְפָנָיו. בָּם נַאֲפִילָה</p>

<p>עַל מִסְפַּר אֲנָשֵׁינוּ לְמַעַן הַתְעוֹת</p>

<p>אֶת עֵין הַמְרַגְּלִים.</p>
</blockquote>

<p><strong>חיילים</strong></p>

<blockquote>
<p>כִּדְבָרֶיךָ נָעַשׂ!</p>
</blockquote>

<p><strong>סיוורד</strong></p>

<blockquote>
<p>אֵין אָנוּ יוֹדְעִים אֶלָּא שֶׁהֶעָרִיץ</p>

<p>בּוֹטֵחַ בְּאָשְׁרוֹ, בְּדוּנְזִינֶן יִתְבַּצֵּר</p>

<p>לָשֶׁבֶת בּוֹ עַד נָצוּר עָלָיו.</p>
</blockquote>

<p><strong>מלקולם</strong></p>

<blockquote>
<p>בּוֹ</p>

<p>שְׁיָר כָּל תִּקְווֹתָיו. יַעַן אִם רַק נִתְּנָה</p>

<p>אֶפְשָׁרוּת כָּל שֶׁהִיא, וּמָרְדוּ בוֹ</p>

<p>קָטָן וְגָדוֹל. אִישׁ אֵין אִתּוֹ, בִּלְתִּי</p>

<p>אֲסַפְסוּף בָּא מִתּוֹךְ כְּפִיָּה, אֲשֶׁר</p>

<p>אֵין לִבּוֹ שָׁלֵם אִתּוֹ.</p>
</blockquote>

<p><strong>מקדוף</strong></p>

<blockquote>
<p>מִפְעָלֵנוּ יָעִיד</p>

<p>כִּי נָכוֹן מִשְׁפָּטֵנוּ אַף נֵחָלֵץ</p>

<p>בְּטַכְסִיסֵי קְרָב חָרוּצִים.</p>
</blockquote>

<p><strong>סיוורד</strong></p>

<blockquote>
<p>כְּבָר הִגִּיעָה</p>

<p>הַשָּׁעָה, בְּיָדָהּ אוֹת וּמוֹפֵת חוֹתֵך לְלַמְּדֵנוּ</p>

<p>אֵיךְ נֹאמַר: לָנוּ זֶה וְזֶה חוֹבֵנוּ.</p>

<p>כָּל הִסּוּס מְלַמֵּד עַל תִּקְוָה לֹא קַיָּמָה.</p>

<p>אֵין פּוֹסֵק וַדָּאִי אֶלָּא הַמִּלְחָמָה.</p>

<p>נֵצֵא לִקְרַאת חֶרֶב!
<br></p>
</blockquote>

<p>[יוצאים כולם]</p>

<h3 id="מחזהה">מחזה ה</h3>

<p><strong>דונזינן, בפנים הארמון</strong></p>

<p>[נכנסים מקבת, סיטון וחיילים עם תופים ועם דגלים]</p>

<p><strong>מקבת</strong></p>

<blockquote>
<p>הָנִיפוּ אֶת הַדְּגָלִים עַל הַסּוֹלְלוֹת!</p>

<p>כְּקֹדֶם קוֹל הַמְבַשְּׂרִים: &#8220;הֵמָּה בָאִים&#8221;.</p>

<p>זֶה מִבְצָרֵנוּ יִשְׂחַק יִלְעַג לְמָצוֹר.</p>

<p>פֹּה יִשְׁכְּבוּ עַד יֹאכְלוּם רָעָב וְקַדַּחַת.</p>

<p>אִלְמָלֵא חִזְּקוּם אֲנָשֵׁינוּ, אֲשֶׁר נָפְלוּ</p>

<p>אֲלֵיהֶם, כְּבָר קִדַּמְנוּם, וּבִגְבוּרָה</p>

<p>זָקָן כְּנֶגֶד זָקָן, וּנְגָרְשֵׁם לְאַרְצָם.
<br></p>
</blockquote>

<p>[קול נשים מן הארמון]</p>

<blockquote>
<p>מַה קּוֹל הַשָּׁאוֹן?</p>
</blockquote>

<p><strong>סיטון</strong></p>

<blockquote>
<p>קוֹל נָשִׁים הוּא, אֲדוֹנִי.
<br></p>
</blockquote>

<p>[יוצא]</p>

<p><strong>מקבת</strong></p>

<blockquote>
<p>אֲנִי כִמְעַט שָׁכַחְתִּי פַּחַד מַה הוּא,</p>

<p>אַךְ הָיוּ יָמִים – קָרָה אֲחָזַתְנִי</p>

<p>מִקּוֹל בַּלַּיְלָה; סָמְרוּ שַׂעֲרוֹתַי,</p>

<p>כְּאִלּוּ חַיִּים בָּם, מִסִּפּוּר בַּדִּים</p>

<p>הַמָּלֵא פָחַד. נַפְשִׁי שָׂבְעָה זְוָעוֹת</p>

<p>וּבַלְהוֹת אֵימָה קְרוֹבֵי שְׂעִפֵּי-חָמְסִי</p>

<p>לֹא עוֹד יְבַהֲלוּנִי.
<br></p>
</blockquote>

<p>[סיטון שב]</p>

<blockquote>
<p>בְּשֶׁל מָה הַקּוֹל?</p>
</blockquote>

<p><strong>סיטון</strong></p>

<blockquote>
<p>הַמַּלְכָּה אָסְפָה רוּחָהּ, הוֹי, אֲדוֹנִי.</p>
</blockquote>

<p><strong>מקבת</strong></p>

<blockquote>
<p>לְפַגֵּר הָיְתָה צְרִיכָה;</p>

<p>עוֹד הָיָה זְמַן וּזְמַן לְאוֹתָהּ בְּשׂוֹרָה.</p>

<p>מָחָר, וְשׁוּב מָחָר וְשׁוּב מָחָר</p>

<p>בָּא בִּפְסִיעוֹת קְטַנּוֹת מִדֵּי יוֹם אֶל יוֹם</p>

<p>עֲדֵי אוֹת אַחֲרוֹנָה בִכְתַב הַיָּמִים.</p>

<p>וְלֹא בָאוּ אֵלֶּה אֶתְמוֹל וְאֶתְמוֹל אַךְ</p>

<p>בִּכְדֵי לְהָאִיר דֶּרֶךּ לִמְשֻׁגָּעִים</p>

<p>אֶל קֶבֶר מָלֵא אָבָק. דְּעַךְ, דְּעַךְ, נֵר קָט!</p>

<p>הַחַיִּים אֵינָם אֶלָּא צְלָלִים תּוֹעִים,</p>

<p>מִים עָלוּב, שֶׁהִתְנוֹסֵס וְהִתְעַלָּה</p>

<p>מְלֹא שְׁעָתוֹ עַל הַבִּימָה, וְלֹא נִשְׁמַע שׁוּב;</p>

<p>אַגָּדָה בְּפִי שׁוֹטֶה, מְלֵאָה שָׁאוֹן</p>

<p>וְרַעַשׁ וְתוֹכָהּ אֵינוֹ אוֹמֵר כְּלוּם.
<br></p>
</blockquote>

<p>[נכנס מלאך]</p>

<blockquote>
<p>הֵן וַדַּאי יֵשׁ בְּפִיךָ מָה לְהַגִּיד.</p>

<p>בְּשׂר בְּשׂוֹרָתְךָ!</p>
</blockquote>

<p><strong>המלאך</strong></p>

<blockquote>
<p>אָדוֹן רַב-הַחֶסֶד!</p>

<p>עָלַי לְסַפֵּר מַה שֶּׁרָאִיתִי – אֲנִי מַאֲמִין –</p>

<p>אַךְ כֵּיצַד, נִפְלָאת זֹאת מִמֶּנִּי.</p>
</blockquote>

<p><strong>מקבת</strong></p>

<blockquote>
<p>סַפֵּרָה!</p>
</blockquote>

<p><strong>המלאך</strong></p>

<blockquote>
<p>אָנֹכִי עַל מִשְׁמַרְתִּי עַל הַגִּבְעָה,</p>

<p>מִתְבּוֹנֵן אֶל בִּירְנַם, וְהִנֵּה נִרְאָה לִי:</p>

<p>הַיַּעַר הִתְחִיל זָע.</p>
</blockquote>

<p><strong>מקבת</strong></p>

<blockquote>
<p>הוֹי שַׁקְרָן וְנָבָל!</p>
</blockquote>

<p><strong>המלאך</strong></p>

<blockquote>
<p>שְׁפֹךְ עָלַי אַפְּךָ, אִם בִּלְשׁוֹנִי שֶׁקֶר!</p>

<p>מִכָּאן כְּמִשְּׁלָשׁ פַּרְסָאוֹת תִּרְאֶה בָא,</p>

<p>זוֹ חֹרְשָׁה קְרֵבָה, בְּהֵן צִדְקִי.</p>
</blockquote>

<p><strong>מקבת</strong></p>

<blockquote>
<p>אַךְ אִם בְּפִיךָ שֶׁקֶר</p>

<p>יִתְלוּךָ חַי עֲלֵי הָעֵץ הַקָּרוֹב</p>

<p>עַד תִּצְמַק בְּרָעָב; אַךְ אִם אֱמֶת בְּפִיךָ,</p>

<p>אָז אַחַת לִי אִם תַּעֲשֶׂה לִי כָךְ.</p>

<p>בִּטְחוֹנִי כְבָר מִתְרוֹפֵף. הִנְנִי מַתְחִיל</p>

<p>לְפַקְפֵּק בְּמַאֲמַר הַשָּׂטָן תַּרְתֵּי מַשְׁמַע;</p>

<p>גַּם שֶׁקֶר בּוֹ גַּם אֱמֶת: &quot;עַד שֶׁעָלָה</p>

<p>עֵץ בִּירְנַם עַל דּוּנְזִינֶן אַל לְךָ לִירֹא&quot;.</p>

<p>וְהִנֵּה יַעַר קִדְמַת דּוּנְזִינֶן בָּא.</p>

<p>תְּפֹס נֶשֶׁק, נֶשֶׁק! צְאוּ לִקְרַאת הָאוֹיֵב!</p>

<p>וְאִם אֱמֶת יֶהְגֶּה חֵךְ הַלָּז, מַה בֶּצַע</p>

<p>לָנוּס מִפֹּה אוֹ לְהִשָּׁאֵר כָּאן?</p>

<p>יָגַעְתִּי מֵאוֹר שֶׁמֶשׁ בְּמַעֲלוֹתָיו;</p>

<p>וְלוּ חָרַב כָּל הָעוֹלָם עַל מוֹסְדוֹתָיו!</p>

<p>הַרְעֵם לַקְּרָב! בֹּא כִּלָּיוֹן וּסְעָרָה</p>

<p>וְאֶפֹּל מֵת וְעַל גַבִּי הַסּוֹחֵרָה!
<br></p>
</blockquote>

<p>[יוצאים]</p>

<h3 id="מחזהו">מחזה ו</h3>

<p><strong>דונזינן. לפני הארמון</strong></p>

<p>[בתופים ודגלים נכנסים מלקולם, סיוורד הזקן, מקדוף וחייליהם נושאים זמורות]</p>

<p><strong>מלקולם</strong></p>

<blockquote>
<p>קָרַבְנוּ דַּי. הַשְׁלִיכוּ מֵעֲלֵיכֶם</p>

<p>מָגִנֵּי הָעֲנָפִים אַף הִגָּלוּ</p>

<p>מִי אַתֶּם. דּוֹדִי מְכֻבָּדִי, אַתָּה</p>

<p>וּבִנְךָ זֶה הָאָצִיל, תֵּלְכוּ בְרֹאשׁ</p>

<p>הַגְּדוּד הָרִאשׁוֹן. וַאֲנִי וּמֶקְדּוּף,</p>

<p>זֶה אִישׁ-הַיְקָר, אֲנַחְנוּ נָבֹא לְמַלֵּא</p>

<p>אֶת מַעֲשֵׂיכֶם כְּתָכְנִית מִלְחַמְתֵּנוּ.</p>
</blockquote>

<p><strong>סיוורד</strong></p>

<blockquote>
<p>הֱיֵה שָׁלוֹם! הַלַּיְלָה לוּ פְגָשָׁנוּ חֵיל צָרֵנוּ</p>

<p>יַכֵּנוּ זֶה, אִם כֹּחַ אֵין בְּיָדֵינוּ.</p>
</blockquote>

<p><strong>מקדוף</strong></p>

<blockquote>
<p>תַּרְעֵמְנָה הַחֲצוֹצְרוֹת אַף תָּרֹנָּה,</p>

<p>מְבַשְּׂרוֹת דָּם וּמִלְחָמָה בְּאוֹנָהּ!
<br></p>
</blockquote>

<p>[יוצאים]</p>

<h3 id="מחזהז">מחזה ז</h3>

<p><strong>מקום אחר בשדה הקרב</strong></p>

<p>[נכנס מקבת]</p>

<p><strong>מקבת</strong></p>

<blockquote>
<p>אֶל מוֹט קְשָׁרוּנִי, אַף לֹא אוּכַל לָנוּס.</p>

<p>וּכְאוֹתוֹ דֹב אָנוּס אֲנִי לְהִלָּחֵם.</p>

<p>אַךְ אֵי הָאִישׁ, שֶׁאֵינוֹ יְלוּד אִשָּׁה,</p>

<p>אַךְ מֶנּוּ אִירָא, שׁוּם אִישׁ אַחֵר בִּלְתּוֹ.
<br></p>
</blockquote>

<p>[נכנס סיוורד הצעיר]</p>

<p><strong>סיוורד הצעיר</strong></p>

<blockquote>
<p>מַה שִּׁמְךָ, אָתָּה?</p>
</blockquote>

<p><strong>מקבת</strong></p>

<blockquote>
<p>תִּרְעַד תִּשְׁמָעֶנּוּ.</p>
</blockquote>

<p><strong>סיוורד הצעיר</strong></p>

<blockquote>
<p>לֹא אֶחֱרַד, וְאִם גַּם יִהְיֶה חַם</p>

<p>מִשְּׁמוֹ שֶׁל שׁוֹכְנִי-תֹפֶת.</p>
</blockquote>

<p><strong>מקבת</strong></p>

<blockquote>
<p>שְׁמִי מֶקְבֶּת!</p>
</blockquote>

<p><strong>סיוורד הצעיר</strong></p>

<blockquote>
<p>הַשָּׂטָן בְּעַצְמוֹ לֹא הָיָה קוֹרֵא שֵׁם</p>

<p>עוֹד יוֹתֵר שָׂנוּא לְאָזְנִי.</p>
</blockquote>

<p><strong>מקבת</strong></p>

<blockquote>
<p>וְיוֹתֵר נוֹרָא.</p>
</blockquote>

<p><strong>סיוורד הצעיר</strong></p>

<blockquote>
<p>כִּי שֶׁקֶר אַתָּה אוֹמֵר, עָרִיץ אָיֹם!</p>

<p>זוֹ חַרְבִּי תָעִיד: שֶׁקֶר אַתָּה דוֹבֵר!
<br></p>
</blockquote>

<p>[המה נלחמים. סיוורד נופל]</p>

<p><strong>מקבת</strong></p>

<blockquote>
<p>יְלוּד אִשָּׁה אָתָּה. אֶשְׂחַק לִכְלִי לָחֶם</p>

<p>וּלְחֶרֶב יְעוֹפֵף הַיּוֹצֵא מֵרָחֶם.
<br></p>
</blockquote>

<p>[יוצא]</p>

<p>[רעש מלחמה. נכנס מקדוף]</p>

<p><strong>מקדוף</strong></p>

<blockquote>
<p>מִכָּאן בָּא שְׁאוֹן הַקְּרָב. הוֹי עָרִיץ, הוֹפַע!</p>

<p>כָּל יָמַי יִרְדְּפוּנִי נִשְׁמוֹת</p>

<p>יְלָדַי וְאִשְׁתִּי, אִם לֹא מִיָּדִי תִּפֹּל.</p>

<p>אֵיךְ אֶלְחֹם בַּקֶּרְנִים הָעֲלוּבִים,</p>

<p>שֶׁמָּכְרוּ בְכֶסֶף מָלֵא אֶת זְרוֹעוֹתָם</p>

<p>לָשֵׂאת חֲנִיתוֹת. אַךְ אַתָּה, מֶקְבֶּת,</p>

<p>אוֹ חַרְבִּי תָשׁוּב רֵיקָם לִנְדָנָהּ</p>

<p>אַף כָּל עֻמַּת שֶׁבָּאָה לֹא חֻלָּלָה.</p>

<p>פֹּה, אַתָּה, פֹּה! זֶה שְׁאוֹן אַדִּירִים מְבַשֵּׂר:</p>

<p>אִישׁ מִן הַגְּדוֹלִים פֹּה. שָׁמָיִם! תְּנוּ לִי</p>

<p>וְאֶמְצָאֵהוּ, אַחַת אַךְ שֶׁאֱלָתִי.
<br></p>
</blockquote>

<p>[יוצא. קול ענות קרב]</p>

<p>[נכנסים מלקולם וסיוורד הזקן]</p>

<p><strong>סיוורד הזקן</strong></p>

<blockquote>
<p>פֹּה, אֲדוֹנִי. וְגַם הָאַרְמוֹן נִכְנַע;</p>

<p>וְחֵיל הֶעָרִיץ נִלְחַם כָּאן וְכָאן.</p>

<p>כָּל אַלּוּפֵינוּ הֶרְאוּ אֶת גְּבוּרָתָם.</p>

<p>יוֹם תְּשֻׁעוֹת זֶה לְךָ עַל עַצְמוֹ מֵעִיד,</p>

<p>אַךְ מְעַט עַד גְּמַר-הַקְּרָב.</p>
</blockquote>

<p><strong>מלקולם</strong></p>

<blockquote>
<p>פָּגַעְנוּ בָאוֹיְבִים</p>

<p>וְעָלֵינוּ עָבָרוּ.</p>
</blockquote>

<p><strong>סיוורד</strong></p>

<blockquote>
<p>בֹּא בָּאַרְמוֹן, נָסִיךְ!
<br></p>
</blockquote>

<p>[יוצאים. קול ענות מלחמה]</p>

<h3 id="מחזהח">מחזה ח</h3>

<p><strong>מקום אחר בשדה המלחמה</strong></p>

<p>[נכנס מקבת]</p>

<p><strong>מקבת</strong></p>

<blockquote>
<p>שַׁלַּמָה אֶהְיֶה כְאוֹתוֹ רוֹמִי שׁוֹטֶה</p>

<p>וּבְחַרְבִּי אָמוּת עוֹדִי רוֹאֶה חַיִּים?</p>

<p>לָהֶם הַפְּצָעִים יוֹתֵר נָאִים.
<br></p>
</blockquote>

<p>[נכנס מקדוף]</p>

<p><strong>מקדוף</strong></p>

<blockquote>
<p>אֵלַי פְּנֵה, כֶּלֶב-תֹּפֶת, פְּנֵה אֵלָי!</p>
</blockquote>

<p><strong>מקבת</strong></p>

<blockquote>
<p>אַךְ אוֹתְךָ רְאוֹת פָּנֶיךָ לֹא חָפָצְתִּי!</p>

<p>כְּלַךְ לְךָ, כִּי כְבָר כָּבְדָה נַפְשִׁי מְאֹד</p>

<p>בִּדְמֵי בְנֵי-בֵיתֶךָ!</p>
</blockquote>

<p><strong>מקדוף</strong></p>

<blockquote>
<p>מִלִּים אֵין בְּפִי –</p>

<p>קוֹלִי בְחַרְבִּי! נָבָל שׁוֹאֵף לְדָם,</p>

<p>אֵין אֹמֶר יַעֲרֹךְ לְךָ!
<br></p>
</blockquote>

<p>[הם נלחמים]</p>

<p><strong>מקבת</strong></p>

<blockquote>
<p>עֲמָלְךָ שָׁוְא!</p>

<p>כְּשֵׁם שֶׁנָּקֵל לַחְתֹּךְ בְּחֶרֶב חַדָּה</p>

<p>אֲוִיר לֹא נִפְרָד, כֵּן גַּם תִּפְצָעֵנִי.</p>

<p>תָּחֹלְנָה מַהֲלֻמּוֹת זֶה לַהַבְךָ</p>

<p>עַל קָדְקֹד נִתָּן לִהְיוֹת נִפְצָע;</p>

<p>כִּי קְסוּמִים חַיָּי, אֲשֶׁר לֹא תְרוֹעֵם</p>

<p>יַד יְלִיד אִשָּׁה.</p>
</blockquote>

<p><strong>מקדוף</strong></p>

<blockquote>
<p>אַל תִּבְטַח בַּקְּסָמִים!</p>

<p>וְאוֹתוֹ מַלְאָךְ לוֹ עָבַדְתָּ יַגֵּדְךָ:</p>

<p>מֶקְדּוּף לֹא יָצָא מִנִּי רֶחֶם אִמּוֹ,</p>

<p>כִּי בְלֹא עִתּוֹ חֻתַּךְ.</p>
</blockquote>

<p><strong>מקבת</strong></p>

<blockquote>
<p>תְּקֻלַּל לָשׁוֹן סִפְּרָה לִי כָל אֵלֶּה</p>

<p>עַל הָרְגָהּ בִּי אֶת מֵיטַב גְּבוּרַת גֶּבֶר!</p>

<p>אַל תַּאֲמִין בְּשֵׁדִים הֲפַכְפַּכִּים,</p>

<p>הַמַּגְהִים, וּנְבוּאָתָם לִשְׁנֵי פָנִים:</p>

<p>מִלָּתָם עַל אָזְנֵינוּ קוֹל הַבְטָחָה;</p>

<p>אַךְ תִּקְוָתֵנוּ מַפַּח-נֶפֶשׁ. בְּךָ</p>

<p>לֹא אֶלְחָם!</p>
</blockquote>

<p><strong>מקדוף</strong></p>

<blockquote>
<p>וּבְכֵן תִּכָּנַע, מוּג-לֵב,</p>

<p>חֲיֵה! הֱיֵה לְרַאֲוָה וּלְמֶחֱזָה</p>

<p>לִבְנֵי דוֹרֶךָ, כְּשַׁחַץ בִּלְתִּי מָצוּי</p>

<p>נִתֶּנְךָ תְמוּנָה עַל הַמּוֹט, וְנִרְשֹׁם:</p>

<p>&#8220;כָּאן יֵשׁ לִרְאוֹת עָרִיץ&#8221;.</p>
</blockquote>

<p><strong>מקבת</strong></p>

<blockquote>
<p>לֹא אִכָּנַע לְנַשֵּׁק</p>

<p>עֲפַר כַּף רֶגֶל מַלְקוֹלְם הַנָּעַר!</p>

<p>וְיִרְדְּפֵנִי בְקִלְלוֹתָיו עַם הָאָרֶץ.</p>

<p>וְאִם עָלָה יַעַר בִּירְנַם דּוֹנְזִינֶנָה,</p>

<p>וְאַף עַל פִּי שֶׁאֵינְךָ יְלוּד אִשָּׁה,</p>

<p>אֲנַסֶּה אַחֲרוֹנוֹת, מָגֵן גִּבּוֹרִים אָעַר.</p>

<p>פְּגַע, פְּגַע, מֶקְדּוּף! אָרוּר הָאִישׁ בֶּחָי</p>

<p>הָאוֹמֵר רִאשׁוֹן: &#8220;רַק חֲדַל, כִּי דָּי!&#8221;
<br></p>
</blockquote>

<p>[הם יוצאים מתוך מלחמה]</p>

<h3 id="מחזהט">מחזה ט</h3>

<p><strong>קולות לנסיגה</strong></p>

<p>[נכנסים בקול תופים ודגלים מלקולם, סיוורד הזקן, רוס ושאר אלופים וחיילים]</p>

<p><strong>מלקולם</strong></p>

<blockquote>
<p>לְוַאי שָׁבוּ בְשָׁלוֹם יְדִידֵינוּ, אֲשֶׁר</p>

<p>פֹּה אֵינָם עָתָּה.</p>
</blockquote>

<p><strong>סיוורד</strong></p>

<blockquote>
<p>הֵן תֹּאכַל חֶרֶב</p>

<p>כָּזֶה וְכָזֶה. כִּי אֶרְאֶה הַנִּשְׁאָרִים</p>

<p>כַּיּוֹם הַזֶּה, נָתַנּוּ מְעַט בִּמְחִירוֹ.</p>
</blockquote>

<p><strong>מלקולם</strong></p>

<blockquote>
<p>מֶקְדּוּף אֵינֶנוּ. בִּנְךָ חָסֵר גַּם כֵּן.</p>
</blockquote>

<p><strong>רוס</strong></p>

<blockquote>
<p>[לסיוורד] אֲדוֹנִי, בִּנְךָ שִׁלֵּם חוֹב גִּבּוֹרִים.</p>

<p>אֶת חַיָּיו חַי אַךְ עַד שֶׁנַּעֲשָׂה גָבֶר,</p>

<p>וְהֵעִיד זֹאת בְּרֹב-גְּבוּרָתוֹ:</p>

<p>לֹא זָז מִמְּקוֹמוֹ עָלָיו נִלְחָם</p>

<p>וּמֵת מוֹת אַנְשֵׁי-חָיִל.</p>
</blockquote>

<p><strong>סיוורד</strong></p>

<blockquote>
<p>וּבְכֵן מֵת?</p>
</blockquote>

<p><strong>רוס</strong></p>

<blockquote>
<p>הֵן, מֵת! גַּם הוּצָא מִן הַמַּעֲרָכָה.</p>

<p>אַל יִשָּׂא יְגוֹנְךָ בַּד בְּבַד עִם עֶרְכּוֹ,</p>

<p>כִּי אָז לֹא יִכְלֶה לָעַד.</p>
</blockquote>

<p><strong>לינוקס</strong></p>

<blockquote>
<p>הֲנִפְצַע בְּפָנָיו?</p>
</blockquote>

<p><strong>רוס</strong></p>

<blockquote>
<p>הֵן, בְּמִצְחוֹ.</p>
</blockquote>

<p><strong>סיוורד</strong></p>

<blockquote>
<p>טוֹב! יְשָׁרֵת אֶת פְּנֵי יוֹצְרוֹ.</p>

<p>לוּ הָיָה מִסְפַּר בָּנַי כְּשַׂעֲרוֹתַי,</p>

<p>כְּלוּם אָבֹר לָהֶם מִיתָה יוֹתֵר יָפָה?</p>

<p>וְזֶה הֶסְפֵּדוֹ.</p>
</blockquote>

<p><strong>מלקולם</strong></p>

<blockquote>
<p>רָאוּי הוּא, שֶׁעָלָיו</p>

<p>נִצְטַעֵר הַרְבֵּה יוֹתֵר, וַאֲנִי</p>

<p>אֲשַׁלֵּם לוֹ.</p>
</blockquote>

<p><strong>סיוורד</strong></p>

<blockquote>
<p>אֵינֶנּוּ רָאוּי לְיוֹתֵר!</p>

<p>אוֹמְרִים: הָלַךְ בַּטּוֹב וְשִׁלֵּם נִשְׁיוֹ.</p>

<p>אֱלֹהִים חֶלְקוֹ! הִנֵּה בְשׂוֹרָה טוֹבָה!
<br></p>
</blockquote>

<p>[נכנס מקדוף וראשו של מקבת בידיו]</p>

<p><strong>מקדוף</strong></p>

<blockquote>
<p>יְחִי הַמֶּלֶךְ! עַתָּה מֶלֶךְ אָתָּה.</p>

<p>רְאֵה אֵי רֹאשׁוֹ שֶׁל הַזֵּד הָאָרוּר;</p>

<p>דְּרוֹר קֹרָא לְאַרְצֵנוּ! עֵינַי רוֹאוֹת</p>

<p>כָּל פְּנִינֵי-מַלְכוּת שָׁתוּ כְבָר עָלֶיךָ.</p>

<p>בְּיַעַן הֵד בִּרְכָתִי בִּלְבַב כֻּלָּם;</p>

<p>אַף אִתִּי יַחַד יִשְׂאוּ קוֹל יָרִיעוּ:</p>

<p>יְחִי מֶלֶךְ שׁוֹטְלַנְד!</p>
</blockquote>

<p><strong>כולם</strong></p>

<blockquote>
<p>יְחִי הַמֶּלֶךְ!
<br></p>
</blockquote>

<p>[קול חצוצרות]</p>

<p><strong>מלקולם</strong></p>

<blockquote>
<p>לֹא יִרְחַק חֹק הַיּוֹם, וּבָא אִישׁ אִישׁ</p>

<p>עַל שְׂכָרוֹ וְעַל תַּגְמוּלוֹ, כְּמֹעַל כַּפָּיו</p>

<p>אֲשַׁלֵּם לוֹ. אַלּוּפַי וְכָל מְסָרְפַי,</p>

<p>מֵעַתָּה גְרַף לָכֶם יֵאָמֵר. אַתֶּם</p>

<p>רִאשׁוֹנִים תִּהְיוּ לְכָבוֹד זֶה בְּשׁוֹטְלַנְד.</p>

<p>וְכָל הַנִּשְׁאָר לַעֲשׂוֹת יָבֹא בְעִתּוֹ,</p>

<p>כָּל נֶטַע חָדָשׁ אֲשֶׁר יֵשׁ לִנְטֹעַ,</p>

<p>כְּגוֹן – שִׁיבַת יְדִידֵינוּ אֲשֶׁר הָגְלוּ</p>

<p>וְנִמְלְטוּ מִיּוֹקְשֵׁי עָרִיץ אוֹרֵב;</p>

<p>לֶאֱסֹר עוֹשֵׂי רְצוֹנוֹ הָאַכְזָרִים</p>

<p>שֶׁל אוֹתוֹ טַבָּח מֵת וְשֵׁגְלָתוֹ בַת-הַתֹּפֶת,</p>

<p>שֶׁטָּרְפָה, כְּמוֹ שֶׁאוֹמְרִים, נַפְשָׁהּ בְּכַפָּהּ –</p>

<p>כָּל אֵלֶּה וְכָל אֲשֶׁר עָלַי עוֹד לַעֲשׂוֹת</p>

<p>יֵשׁ וְיֵשׁ בְּעֶזְרַת הַשֵׁם אֲמַלֵּא אוֹתָם</p>

<p>בִּזְמַנָּם, דָּבָר דָּבָר עַל מְקוֹמוֹ.</p>

<p>לְכֻלְּכֶם תּוֹדָה. אִישׁ אִישׁ וְתוֹדָתִי!</p>

<p>נָא בֹּאוּ עִירָה סְקוֹן לִשְׂמֹחַ בְּשִׂמְחָתִי.
<br></p>
</blockquote>

<p>[קול חצוצרות. הכל יוצאים]</p>

<br>

<blockquote>
<p>אוֹדֵיסָה – סְוִינֶמִינְדֶה – פִיכְטֶנגרונד
<br><br />
1920 – 1926</p>
</blockquote>

<div class="footnotes">
<hr />
<ol>

<li id="fn:1">
<p>מקום קטון, קרוב לחוף הים. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>בנוסחאות היותר קדומות הוא captain, במשך דבריו יקרא sergeant.  כנראה אז הייתה מדרגה יותר גבוהה משהיא כעת. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>אנשי חיל אירלנדים מזוינים בכלי זין קלים <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>מזוינים בכלי זין קשים. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>טרם התחיל הקרב היו שני האויבים נוהגים לתת איש לרעהו יד. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>לפי דברי Hollinshed היה מקבת בן אחותו של דונקן בת מלקולם השני. <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>מדינה בשוטלנדיה <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>תואר של כבוד אצל השוטלנדים העתיקים <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p>מקום במדינת נֵירן <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p>אשת מַרס, אלילת המלחמה. <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>האי Saint Colme. <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>לפי אמונת ההמון,עכבר שנוצר על ידי כישוף אין לו זנב. <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p>שתפקידו הוא לדאוג – to be his purveyor &#8211; למשק המלך בכל מקום בואו, מטעם זה יקדים הוא לבוא לפני בוא המלך. <a href="#fnref:13" title="return to body" class="reversefootnote">&#160;&#8617;</a></p>
</li>

<li id="fn:14">
<p>השונרא רצתה לזכות בדג, &#8220;רצתה&#8221; והייתה &#8220;יראה&#8221; לטבול את רגליה. <a href="#fnref:14" title="return to body" class="reversefootnote">&#160;&#8617;</a></p>
</li>

<li id="fn:15">
<p>המשל לקוח מִדְרִיכַת הקשת. היתר דרוך עד מקום הִתָפסו. <a href="#fnref:15" title="return to body" class="reversefootnote">&#160;&#8617;</a></p>
</li>

<li id="fn:16">
<p>כלומר המַגְהֵץ, משום ידו העשויה בתבנית אווז. <a href="#fnref:16" title="return to body" class="reversefootnote">&#160;&#8617;</a></p>
</li>

<li id="fn:17">
<p>It will be rain to night &#8211; let it come down! שחוק של מלים מרגיז. <a href="#fnref:17" title="return to body" class="reversefootnote">&#160;&#8617;</a></p>
</li>

<li id="fn:18">
<p>בשביל ההשבעה מתאימים המספרים שאינם זוגיים, ומשום זה תחת לאמר ארבע הן אומרות שלוש ואחת: שִלש ושוב צרח. <a href="#fnref:18" title="return to body" class="reversefootnote">&#160;&#8617;</a></p>
</li>

<li id="fn:19">
<p>יער בִּירנַם, כעת איננו במציאות, והיה על הַטֵי בקרבת פֶּרֶת. <a href="#fnref:19" title="return to body" class="reversefootnote">&#160;&#8617;</a></p>
</li>

<li id="fn:20">
<p>בימי יעקב השני התאחדו אנגליה ושוטלנד <a href="#fnref:20" title="return to body" class="reversefootnote">&#160;&#8617;</a></p>
</li>

<li id="fn:21">
<p>עוד במאה הי&quot;ב נכנסה אירלנדיה לשעבוד אנגליה. <a href="#fnref:21" title="return to body" class="reversefootnote">&#160;&#8617;</a></p>
</li>

<li id="fn:22">
<p>&#8220;לידי מקבת&#8221; במקור, אך צריך להיות &#8220;לידי מקדוף&#8221; (הערת פרויקט בן יהודה). <a href="#fnref:22" title="return to body" class="reversefootnote">&#160;&#8617;</a></p>
</li>

<li id="fn:23">
<p>הוא לוציפֶר, שַׂר המלאכים שחטאו. <a href="#fnref:23" title="return to body" class="reversefootnote">&#160;&#8617;</a></p>
</li>

<li id="fn:24">
<p>האנגלים האמינו, כי ביד מלכותם לרפא את המחלה שקראו לה Scrofula או The King’s evil. גם יעקב הראשון עוד השתמש בכוחו זה. <a href="#fnref:24" title="return to body" class="reversefootnote">&#160;&#8617;</a></p>
</li>

<li id="fn:25">
<p>קרויה angel, בת י' שילינג. <a href="#fnref:25" title="return to body" class="reversefootnote">&#160;&#8617;</a></p>
</li>

<li id="fn:26">
<p>כלומר, הזוללים והסובאים. <a href="#fnref:26" title="return to body" class="reversefootnote">&#160;&#8617;</a></p>
</li>

<li id="fn:27">
<p>איזה כלי זין או חלק של כלי. <a href="#fnref:27" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6236">https://benyehuda.org/read/6236</a></div></body></html>