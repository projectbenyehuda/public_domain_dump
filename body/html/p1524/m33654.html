<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲנִי מֶלֶךְ אֲהָבִים</title>
	<meta name="author" content="טודרוס בן יהודה אבולעפיה"/>
</head>
<body>

<p>מתוך קובץ שירים לכבוד רב טדרוס הלוי. המשורר והנדיב.</p>

<blockquote>
<br />
</blockquote>

<blockquote>
<p>אֲנִי מֶלֶךְ – אֲהָבִים מַחֲנוֹתָיו / וְהַחֵשֶׁק וְהַשִּׁיר הֵם מְשָׁרְתָיו,</p>

<p>וְהַשִּׁיר נִשְּׂאַנִי עַל יְלָדָיו / וְהַחֵשֶׁק נְתָנַנִי בְנוֹתָיו,</p>

<p>וְכָל הַשּׁוֹמְעִים שִׁירִי בְּחֵשֶׁק – / פְּנִינִים יִשְּׂאוּ מִדַּבְּרוֹתָיו.</p>

<p>וּבִשְׁתַּיִם שְׁמִי נוֹדַע בְּתֵבֵל / וּבָעוֹלָם וְאַרְבַּע פַּעֲמוֹתָיו –</p>
</blockquote>

<blockquote>
<p>וְאֵלֶּה הֵם שְׁמוֹתַי: ״שָׁר וְחוֹשֵׁק״ / וְהָרַב – ״שַׂר וְגָדוֹל״ – הֵם שְׁמוֹתָיו!</p>
</blockquote>

<blockquote>
<p>בְּחִשְׁקִי – וַחֲמוּדוֹת נִפְלְאוֹתָיו / וּבִלְשׁוֹנִי – וְצַחוֹת אִמֲרוֹתָיו.</p>

<p>וְאַיְלוֹת אַהֲבָה הֵן רַעֲיוֹתַי – / וְהַחָכְמוֹת לְבַד הֵן רַעֲיוֹתָיו,</p>

<p>וּמַחְלָתִי לְחֵשֶׁק נַעֲרָה – אַךְ / לְחֵשֶׁק הַתְּבוּנָה מַחֲלוֹתָיו,</p>

<p>וּפָנֶיהָ וְתַלְתַּלִּים עֲלֵיהֶם / כְּסִפְרָתוֹ וּמַעְשֵׂה אֶצְבְּעוֹתָיו,</p>

<p>וְעֵינָהּ רִבֲבוֹת חוֹשְׁקִים תְּפַזֵּר – / כְּיָדוֹ הָרְכוּשׁ יוֹם מַתְּנוֹתָיו,</p>

<p>וְדַדִּים לָהּ, וְהֵם שִׁלְחֵי קְרָבָהּ – / וְעֵטָיו הֵם חֲנִיתוֹת מִלְחֲמוֹתָיו.</p>

<p>אֲנִי חוֹשְׁקָהּ וְשָׂנוּא לָהּ – וּמִדּוֹת / יְקָר חוֹשֵׁק, אֲבָל לֹא שׂוֹנְאוֹתָיו!</p>

<p>וּמֵי עֵינַי וּמוֹקְדֵי אֵשׁ צְלָעַי – / כְּטַל יָדוֹ וְאֵשׁ דָּת מַחְשְׁבוֹתָיו,</p>

<p>וְשִׂנְאָתָהּ כְּרֹב חִשְׁקִי, וְהָרַב / כְּרֹב גֻּדְלוֹ אֱמֶת הֵם מִפְעֲלוֹתָיו.</p>

<p>יְקַבֵּץ יוֹצְרִי בֵּינִי וּבֵינָהּ / וְיִתֵּן לַגְּבִיר כָּל מִשְׁאֲלוֹתָיו!</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/33654">https://benyehuda.org/read/33654</a></div></body></html>