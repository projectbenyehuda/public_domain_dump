<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עַמּוּד הָאֵשׁ וְעַמּוּד הֶעָנָן</title>
	<meta name="author" content="יהודה ליב גורדון"/>
</head>
<body>

<blockquote>
<br />
</blockquote>

<blockquote>
<p>לִימִין בֶּן־עַמְרָם אִישׁ גִּבּוֹר הֶחָיִל,</p>

<p>הַמּוֹצִיא עַמּוֹ מִסִּבְלוֹת מִצְרָיִם,</p>

<p>הוֹלִיךְ הָאֵל עַמּוּד אִשּׁוֹ בַּלָּיִל</p>

<p>לַנְּחוֹתָם הַדֶּרֶךְ, לִהְיוֹת לוֹ לָעֵינָיִם.</p>

<p>מַחֲשַׁכֵּי הַמִּדְבָּר מִנָּגְהוֹ אוֹרוּ,</p>

<br />
</blockquote>

<blockquote>
<p>עִמְקֵי הַתְּהוֹמוֹת וּנְקִיקֵי הַכֵּפִים,</p>

<p>וּבְנֵי הַיְשִׁימוֹן מֵרִבְצָם נֵעֹרוּ,</p>

<p>שֻׁעָלִים וּצְבֹעִים, תַּנִּים וַעֲטַלֵּפִים,</p>

<p>וַיִּתְּנוּ קוֹלָם בִּבְכִי מִסְפַּד תַּמְרוּרִים</p>

<p>עַל חָשְׁכָּם כִּי גָּז, עַל רִבְצָם שָׁדָדוּ;</p>

<p>וַיֵּילִיל הַיְשִׁימוֹן וַיַּעֲנוּ הַצּוּרִים,</p>

<p>וּבְנֵי שַׁחַץ בָּמוֹ נוֹעֲצוּ נוֹעָדוּ</p>

<p>לִנְפּוֹל עַל מַרְגִּיזֵי מִשְׁכַּן מִבְטֶחָם,</p>

<p>וּנְחָשִׁים הַשְּׂרָפִים וַהֲמוֹן עַקְרַבִּים</p>

<p>נָשְׁכוּ אֶת הָעָם וַיָּמִיתוּ רַבִּים.</p>

<p>אַךְ אֵל יוֹצֵר אוֹר לֹא אִישׁ וְיִתְנָחָם;</p>

<p>הוּא אָמַר וִיהִי אוֹר לִישֻׁרוּן סֶלָה</p>

<p>עַל אַף הַנְּחָשִׁים יוֹשְׁבֵי חֹשֶׁךְ אֵלֶּה.</p>

<p>לֵךְ – קָרָא לִנְבִיאוֹ – כַּלֵּה דַּרְכֶּךָ,</p>

<p>עַמּוּד אֶשְּׁךָ יָאִיר לִבְנֵי עַמֶּךָ,</p>

<p>יָפִיץ עֲלֵיהֶם אוֹר עוֹלְמֵי עוֹלָמִים;</p>

<p>וּבְנֵי עֵיפָה מוֹרְדֵי אוֹר עָלֶיךָ קָמִים</p>

<p>בַּחֹשֶׁךְ יְסוֹדָם וָאוֹר לֹא יִשָּׂאוּ –</p>

<p>גַּם הֵם אֶת חִשְׁקָם, אֶת חָשְׁכָּם יִמְצָאוּ:</p>

<p>עַמּוּד הֶעָנָן יִתְעַלֵּם עָלֵימוֹ</p>

<p>וִיכַלּוּ בּוֹ חִצֵּיהֶם, הוּא יְקַבְּלֵמוֹ,</p>

<p>אַךְ הוּא גַּם יְדִקֵּם עַד כִּי יִדַּכָּאוּ</p>

<p>וִיכֻסֶּה בַּחֹשֶׁךְ זִכְרָם וּשְׁמוֹתָם.</p>

<br />
</blockquote>

<blockquote>
<p>חָק־עוֹלָם הוּא לִבְנֵי יִשְׂרָאֵל לְדֹרֹתָם!</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23503">https://benyehuda.org/read/23503</a></div></body></html>