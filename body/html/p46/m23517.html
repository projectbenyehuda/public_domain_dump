<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אַרְמוֹן נֻטָּשׁ</title>
	<meta name="author" content="יהודה ליב גורדון"/>
</head>
<body>

<blockquote>
<br />
</blockquote>

<blockquote>
<p>אִישׁ עָשִׁיר זָמַם שָׂדֶה וַיִּקֶן;</p>

<p>וּבְתוֹךְ חֶלְקַת מִקְנֵהוּ</p>

<p>הָיָה אַרְמוֹן עַתִּיק מִשְּׁנוֹת עוֹלָמִים,</p>

<p>הָאַרְמוֹן הַזֶּה מֵרֹב יָמִים</p>

<p>נִשְׁחַת תָּאֳרוֹ, שֻׁנּוּ פָּנֵיהוּ</p>

<p>(הָהּ! וּפְנֵי מִי לֹא יְשַׁנֶּה הַזֹּקֶן?)</p>

<p>בְּרָהִיטָיו הִשְׂבִּיעַ הַסָּס הָרְעָבוֹן</p>

<p>וַיַּהַפְכֵם לְבוּל עֵץ וּלְרִקָּבוֹן,</p>

<p>הַגֵּבִים, הַסִּפּוּן נֻפָּצוּ,</p>

<p>הָאַרְזָה עֵרָה, חַלֹּנָיו רֻצָּצוּ,</p>

<p>תִּמֹּרָה אַתִּיק וָאַיִל</p>

<p>פּוֹר הִתְפּוֹרְרוּ, לֹא מָצְאוּ חַיִל;</p>

<p>עוֹד הַדְּלָתוֹת הַמְּזוּזוֹת</p>

<p>בְּקִיר הַבַּיִת אֲחוּזוֹת,</p>

<p>אַךְ עָשׁ אֲכָלָן, כִּמְסֹס נוֹסֵס הָיוּ,</p>

<p>כֹּה וָכֹה נִשְׁקָף גַּם בֶּדֶק פָּתוּחַ</p>

<p>וּבַעֲדוֹ יִתְגַּנְּבוּ צִפּוֹר וָרוּחַ</p>

<p>וּבְקוֹל בֹּכִים יֶהֱמָיוּ.</p>

<p>כִּרְאוֹת הָאָדוֹן אֶת הַתַּהְפֻּכָה</p>

<p>וַיֹּאמֶר הַעֲלוֹת לָאַרְמוֹן אֲרֻכָה</p>

<p>וַיִּקְרָא לוֹ מִן הַבֹּנִים הַחֲכָמִים</p>

<p>חָרָשׁ חָכָם, אִישׁ בָּא בַּיָּמִים,</p>

<p>וַיִּתְבּוֹנֵן אֶל הָאַרְמוֹן וַיָּבֶן</p>

<p>וַיֹּאמֶר: הַבִּנְיָן עוֹד טוֹב הִנֶּנּוּ,</p>

<p>עוֹד שָׁתֹתָיו חֲזָקִים,</p>

<p>עוֹד קִירֹתָיו מֻצָּקִים,</p>

<p>אַבְנֵי גָזִית אֶבֶן אֶל אֶבֶן.</p>

<p>הַקַּדְמוֹנִים יָדְעוּ יוֹתֵר מִמֶּנּוּ</p>

<p>חָכְמַת הַבִּנְיָה וַחֲרֹשֶׁת יָדַיִם –</p>

<p>עֵדִים נֶאֱמָנִים לָנוּ טִירוֹת הֹדּוּ</p>

<p>עִם עַמּוּדֵי מִצְרַיִם,</p>

<p>אֲשֶׁר עַד הֵנָּה עַל תִּלָּם יַעֲמֹדוּ,</p>

<p>הַנַּח אֵפוֹא הַבִּנְיָן עַל עָמְדֵהוּ</p>

<p>חַדֵּשׁ רַק <strong>פָּנֵיהוּ</strong>;</p>

<p>צַו וִינַקּוּ הַבַּיִת</p>

<p>מִכָּל שָׁמִיר וָשַׁיִת</p>

<p>וּמְקוֹם פֶּרֶץ נִבְעֶה יַקְצִיעוּ,</p>

<p>וִיחַלְּצוּ אֶת אַבְנֵי הַנֵּפֶץ</p>

<p>וַאֲחֵרוֹת תַּחְתֵּימוֹ יָבִיאוּ</p>

<p>רַק אַבְנֵי גָזִית אַבְנֵי חֵפֶץ,</p>

<p>וּמְזוּזוֹת וּדְלָתוֹת</p>

<p>יַעֲשׂוּ חֲדָשׁוֹת;</p>

<p>וּבַמֶּלֶט אוֹתוֹ כִּי טָחוּ</p>

<p>גַּם בַּשָּׁשַׁר פָּנָיו מָשָׁחוּ</p>

<p>אָז יִהְיֶה הָאַרְמוֹן בָּנוּי לְתַלְפִּיּוֹת</p>

<p>לִמְשׂוֹשׂ כָּל דּוֹר, לַהֲדַר כָּל הַקְּרִיּוֹת,</p>

<p>כִּי תִפְאֶרֶת שֵׂיבָה תָּחֹף עָלֵיהוּ</p>

<p>וִיפִי הָעֲלוּמִים גַּם יֶהְדַּר פָּנֵיהוּ.</p>

<br />
</blockquote>

<blockquote>
<p>כָּל דִּבְרֵי זֶה הָאֳמָן אֱמֶת וָצֶדֶק!</p>

<p>מִי יִתֵּן לִדְבָרָיו לִבָּם יָבִיאוּ</p>

<p>הַמְחַדְּשִׁים הַחֲפֵצִים חַזֵּק כָּל בֶּדֶק</p>

<p>לִבְלִי <strong>כָּל</strong> יָשָׁן מִפְּנֵי חָדָשׁ יוֹצִיאוּ,</p>

<p>כִּי מִזֶּה וּמִזֶּה הַטּוֹב יִבְחָרוּ</p>

<p>וִיחַזְּקוּ הַבִּנְיָן וּפָנָיו יֶהְדָּרוּ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23517">https://benyehuda.org/read/23517</a></div></body></html>