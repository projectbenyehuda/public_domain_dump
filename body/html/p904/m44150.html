<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בֶּן־לְוָיָה נֶאֱמָן לַמַּעֲשֶׂה שֶׁלָּנוּ – הַמַּדָּע</title>
	<meta name="author" content="דוד רמז"/>
</head>
<body>

<blockquote>
<br />
</blockquote>

<p>בִּפְתִיחַת הַכִּנוּס הָעוֹלָמִי לְמַדָּעֵי הַיַּהֲדוּת</p>

<br />

<p>בְּשֵׁם הַוַּעַד הַלְּאֻמִּי הִנְנִי לְהַגִּיד שָׁלוֹם
לָאוֹרְחִים הַחֲשׁוּבִים, הָאֻשְּׁפִּיזִין שֶׁל הַכִּנּוּס, אַנְשֵׁי
הַמַּדָּע הַיְּהוּדִי לַעֲנָפָיו.</p>

<p>כְּבָר נֶאֱמַר כָּאן כִּי הַמַּדָּע הַיְּהוּדִי –
גְּבוּלוֹ הֻרְחַב וְהִנֵּהוּ כּוֹלֵל כַּיּוֹם דַּעַת הַיַּהֲדוּת,
דַּעַת הַיְּהוּדִים וְדַעַת אֶרֶץ־יִשְׂרָאל הַנִּבְנֵית. כְּלוֹמַר:
אוֹרַיְתָא, יִשְׂרָאֵל וְאַרְעָא דְיִשְׂרָאֵל.
טִבְעִי הוּא, כִּי הַכִּנּוּס הַמַּדָּעִי הָרִאשׁוֹן,
תַּחַת כַּנְפֵי הָאוּנִיבֵרְסִיטָה הָעִבְרִית עַל הַר הַצּוֹפִים
בִּירוּשָׁלַיִם, סוֹבֵב עַל צִיר זֶה: דַּע אֶת עַצְמֶךָ, אוּלָם מֻתָּר
לָנוּ לְהַבִּיעַ בְּמַעֲמָד זֶה אֶת תִּקְווֹתֵינוּ, כִּי גַם
הָעֲבוֹדָה הַמַּדָּעִית הַכְּלָלִית שֶׁל הַיְּהוּדִים בְּמוֹלַדְתָּם,
אֲשֶׁר הָאוּנִיבֶרְסִיטָה הָעִבְרִית הִיא מֶרְכַּז הַכֹּחַ שֶׁלָּהּ,
תִּזְכֶּה לַעֲלוֹת לְמַדְרֵגָה בַּעֲלַת עֵרֶךְ, שֶׁכֵּן אֵין הַמַּדָּע
קִנְיָן וְנַחֲלָה רַק לְעַמִּים עֲצוּמִים. עֻבְדָּה הִיא, כִּי
יְחִידִים מִיִּשְׂרָאֵל כָּבְשׁוּ לָהֶם מָקוֹם כִּגְדוֹלֵי הַמַּדָּע
בְּכָל הַדּוֹרוֹת וּבְכָל הַתְּפוּצוֹת. וְאִם בִּיחִידוּת כָּךְ –
בְּצַוְתָּא עַל אַחַת כַּמָּה וְכַמָּה.</p>

<p>בְּעִקָּרוֹ, כָּל הַמַּעֲשֶׂה שֶׁלָּנוּ בָּאָרֶץ הוּא
מַעֲשֶׂה תַּרְבּוּתִי, הַמָּקוֹר שֶׁלּוֹ – אַהֲבָה, וְתַכְלִיתוֹ –
הִשְׁתַּחְרְרוּת מִפִּזּוּר וּמִשִּׁעְבּוּד שֶׁל טִשְׁטוּשׁ, לְשֵם
חֵרוּת יצִירָה, אַחֲוָה וְשָׁלוֹם. בֶּן־לְוָיָה נֶאֱמָן לַמַּעֲשֶׂה
הַזֶּה שֶׁלָּנוּ – הַמַּדָּע.</p>

<p>מְאֻשָׁרִים אָנוּ, כִּי עַל הֶהָרִים הָאֵלֶּה,
מַעֲלֵיהֶם שֻלְּחוּ דִבְרֵי נְבִיאֵי יִשְׂרָאֵל, עוֹמְדוֹת רַגְלֵינוּ
בְּכִנּוּס מַדָּעִי יְהוּדִי, אֲשֶׁר בְּמֶרְכָּזוֹ – הַתּוֹרָה,
הַנְּבוּאָה וְהַלָּשׁוֹן, לְשׁוֹן הַנְּבִיאִים, הַנּוֹשׂאוֹת מֵחָדָשׁ
פֵּרוֹתֵיהֶן הַחַיִּים.</p>

<p>וְאִם גַּם נִרְאֶה הַדָּבָר כְּאִלּוּ בּוֹדְדִים
אֲנַחְנוּ בְּעוֹלָם זֶה שֶׁלְּאַחַר מִלְחֶמֶת הִיטְלֶר, הַאֲמֵן
נַאֲמִין כִּי סוֹף סוֹף יֻכַּר צִדְקֵנוּ וְיִנָּתֵן לָנוּ מְקוֹמֵנוּ
לְיַד שֻׁלְחַן הָעַמִּים וְנִתָּמֵךְ תְּמִיכָה בֵּינְלְאֻמִּית
בְּהַפְרָאַת שִׁמְמוֹת מוֹלַדְתֶּנוּ וּבְמַתַּן חֶלְקֵנוּ כְּעַם
לָאוֹצָר הָרוּחָנִי שֶׁל הָעוֹלָם.</p>

<br />

<p>הר הצופים, תמוז תש&quot;ז.</p>

<br />

<br />

<br />

<br />


</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/44150">https://benyehuda.org/read/44150</a></div></body></html>