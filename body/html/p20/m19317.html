<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נִשְׁמַת אֱמוּנֶיךָ קוֹרְאִים</title>
	<meta name="author" content="אברהם אבן עזרא"/>
</head>
<body>

<p>נשמת</p>

<blockquote>
<br />

<p>נִשְׁמַת / אֱמוּנֶיךָ קוֹרְאִים בְּגָרוֹן,</p>
</blockquote>

<blockquote>
<p>יַפְצִיחוּ לְךָ שִׁיר וְשֶׁבַח וְיַנְעִימוּ בְקוֹל רֹן.</p>
</blockquote>

<blockquote>
<p>גְּאַלְתָּם מִשִּׁעְבּוּד מִצְרַיִם בְּיַד מֹשֶׁה וְאַהֲרֹן –</p>
</blockquote>

<blockquote>
<p>וְהָיָה הַיּוֹם הַזֶּה לָכֶם לְזִכָּרוֹן!</p>

<br />

<p>נִשְׁמַת / בְּרוּרִים עוֹבְרֵי יַם סוּף, אִישׁ וְאִשָּׁה טַף וְיֶלֶד,</p>
</blockquote>

<blockquote>
<p>שׁוֹרֲרוּךָ: ׳זֶה אֵלִי וְאַנְוֵהוּ׳ בְּשִׁירָה וּבְסֶלֶד,</p>
</blockquote>

<blockquote>
<p>אָמַרְתָּ לָהֶם: כִּי תָבֹאוּ אֶל הָאָרֶץ טַבּוּר הַחֶלֶד –</p>
</blockquote>

<blockquote>
<p>שׁוֹר אוֹ כֶשֶׂב אוֹ עֵז כִּי יִוָּלֵד.</p>

<br />

<p>נִשְׁמַת / רְצוּצִים יָצְאוּ חָפְשִׁים עַל יַד יְקוּתִיאֵל</p>
</blockquote>

<blockquote>
<p>אֶל אֶרֶץ זָבַת חָלָב וּדְבַשׁ, מְקוֹם מִקְדַּשׁ אֲרִיאֵל,</p>
</blockquote>

<blockquote>
<p>הֶעָנָן בַּדֶּרֶךְ עֲלֵיהֶם וּשְׁכִינָתְךָ לִפְנֵיהֶם, אֵל,</p>
</blockquote>

<blockquote>
<p>וְנַמְתָּ לָהֶם: קַדֶּשׁ לִי כָל בְּכוֹר פֶּטֶר כָּל רֶחֶם בִּבְנֵי
יִשְׂרָאֵל!</p>

<br />

<p>נִשְׁמַת / הַמְקֹרָאִים סְגֻלַּת עַמִּי,</p>
</blockquote>

<blockquote>
<p>וּמְיַחֲדִים תָּמִיד בְּכָל יוֹם לִשְׁמִי</p>
</blockquote>

<blockquote>
<p>לִפְרֹשׂ עֲלֵיהֶם סֻכַּת שְׁלוֹמִי –</p>
</blockquote>

<blockquote>
<p>אִם כֶּסֶף תַּלְוֶה אֶת עַמִּי.</p>
</blockquote>

<blockquote>
<p>נִשְׁמַת / מְהַלְּלִים בְּקוֹל ׳קָדוֹשׁ׳ וּ׳בָרוּךְ׳ עוֹנִים,</p>
</blockquote>

<blockquote>
<p>גּוֹי מִתַּחַת וּמִמַּעַל שַׁאֲנַנִּים,</p>
</blockquote>

<blockquote>
<p>לְעוֹזֵר רִאשׁוֹנִים וּמְעוֹרֵר אַחֲרוֹנִים –</p>
</blockquote>

<blockquote>
<p>וַיֹּאמֶר יְיָ אֶל מֹשֶׁה: פְּסָל לְךָ שְׁנֵי לֻחֹת אֲבָנִים
כָּרִאשׁוֹנִים!</p>

<br />

<p>נִשְׁמַת / חֲיָלַי, קְהַל אֱמוּנָי,</p>
</blockquote>

<blockquote>
<p>רָאוּ הַקּוֹל יוֹצֵא מִפִּי הַגְּבוּרָה עַל הַר סִינַי</p>
</blockquote>

<blockquote>
<p>בִּבְרָקִים וַעֲנָנִים לִפְנֵי הֲמוֹנַי –</p>
</blockquote>

<blockquote>
<p>כְּנָם: וַיְדַבֵּר יְיָ אֶל מֹשֶׁה בְּמִדְבַּר סִינַי.</p>

<br />

<p>נִשְׁמַת / זַכִּים, טְהוֹרִים מִכָּל עַם,</p>
</blockquote>

<blockquote>
<p>יָשִׁירוּ לְךָ שִׁירָה בְטוּב טַעַם,</p>
</blockquote>

<blockquote>
<p>אֲשֶׁר הוֹצֵאתָם מֵאֶרֶץ מִצְרַיִם לְעֵינֵי כָּל עָם –</p>
</blockquote>

<blockquote>
<p>וַיְהִי בְּשַׁלַּח פַּרְעֹה אֶת הָעָם.</p>

<br />

<p>נִשְׁמַת / קְדוֹשִׁים קוֹרְאִים לְשׁוֹכֵן רֹם וַהֲדוֹם רַגְלָיו
בֶּחָלֶד,</p>
</blockquote>

<blockquote>
<p>אֲשֶׁר צָר בְּחָכְמָה צוּרַת הַוָּלֶד,</p>
</blockquote>

<blockquote>
<p>צִוָּה לְהַקְדִּישׁ בְּקָרְךָ וְצֹאנְךָ אֲשֶׁר לְךָ יִוָּלֵד,</p>
</blockquote>

<blockquote>
<p>כְּנָם: כָּל הַבְּכוֹר אֲשֶׁר יִוָּלֵד.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/19317">https://benyehuda.org/read/19317</a></div></body></html>