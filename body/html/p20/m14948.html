<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אִם לֹא תֵדְעִי נַפְשִׁי</title>
	<meta name="author" content="אברהם אבן עזרא"/>
</head>
<body>

<blockquote>
<p>אִם לֹא תֵדְעִי, נַפְשִׁי, אַחֲרִיתֵךְ</p>

<p>קְחִי לָךְ מוֹפֵת וְאוֹת מֵרֵאשִׁיתֵךְ.</p>

<p>הֶבֶל יְסוֹדֵךְ וְעַל תֹּהוּ בְּנוֹתֵךְ,</p>

<p>בּוֹאֵךְ כְּצֵאתֵךְ וְחַיַּיִךְ כְּמוֹתֵךְ.</p>

<p>וְלָמָּה תִרְגָּעִי / וְרוּחַ שָׁוְא תִּרְעִי?</p>

<p>פְּנִי לָךְ, כִּי תִסְעִי / כְּמוֹ אֹהֶל רֹעִי,</p>

<p>וּתֲבֻקְשִׁי וְאֵינֵךְ –</p>

<p>וְאֵיךְ עַל זֶה לֹא פָקַחַתְּ עֵינֵךְ?</p>

<br />

<p>בְּתַאֲוָה דָּבַקְתְּ אֲשֶׁר הִיא אוֹיַבְתְּךְ</p>

<p>וְלֹא הִתְבּוֹנַנְתְּ כִּי תִקְרַב עִתֵּךְ.</p>

<p>יֵינָהּ יוֹנֵךְ וְגַם פִּתָּה תְּפַתֵּךְ,</p>

<p>עַד יִיעָפוּ אַנְשֵׁי מִלְחַמְתֵּךְ</p>

<p>וְנוֹשְׂאֵי כֵלַיִךְ – / וְיָשׁוּב אֵלָיִךְ</p>

<p>גְּמוּל מַעֲלָלָיִךְ! / לְזֹאת מֵעָלָיִךְ</p>

<p>הָסִירִי יֵינֵךְ!</p>

<p>וְאֵיךְ עַל זֶה לֹא פָקַחַתְּ עֵינֵךְ?</p>

<br />

<p>רַב לָךְ לִדְרשׁ אֶת אֲשֶׁר תַּעֲזֹבִי,</p>

<p>אֶל טוּב אֲדֹנָי תִּנְהֲרִי אִם תֹּאבִי.</p>

<p>אֵיךְ תַּהְפּוּכוֹת בְּלִבֵּךְ תַּחְשֹׁבִי –</p>

<p>פְּעָמִים תְּשׁוֹבֲבִי וּפַעַם תָּשׁוּבִי?</p>

<p>אִם אַחַת לְקוֹנֵךְ / וְרַבּוֹת לִרְצוֹנֵךְ,</p>

<p>וְאֵיךְ יִתֹּם עֲוֹנֵךְ – / וְהַיֵּצֶר לְשָׂטְנֵךְ</p>

<p>יַעֲמֹד עַל יְמִינֵךְ?</p>

<p>וְאֵיךְ עַל זֶה לֹא פָקַחַתְּ עֵינֵךְ?</p>

<br />

<p>הֵתֶל זְמַן בָּךְ; לְעָמָל נִדָּחַתְּ,</p>

<p>לִבְנוֹת וְלִקְנוֹת, וְעוֹדָךְ לֹא נָחַתְּ.</p>

<p>הַכֹּל יִכְלֶה – וְעַל מַה בָּטָחַתְּ?</p>

<p>הֲלֹא בְתַעֲנוּגֵךְ שְׂכָרֵךְ לָקָחַתְּ!</p>

<p>לְאֵל חַי אַתְּ אָמָה / לְעָבְדֵהוּ, וְלָמָה</p>

<p>עָבַדְתְּ הָאֲדָמָה? / שׁוּבִי וּדְעִי מַה</p>

<p>תֹּאמְרִי לַאדוֹנֵךְ!</p>

<p>וְאֵיךְ עַל זֶה לֹא פָקַחַתְּ עֵינֵךְ?</p>

<br />

<p>מַה לָּךְ, תֵּבֵל, תְּסִיתִינִי לְהָבֶל?</p>

<p>תְּנִי אוֹ לִקְחִי – אֲנִי עוֹד לֹא אֲקַבֵּל!</p>

<p>אֵיךְ אֶשְׂמַח עַל זְמָן, אוֹ אֶתְאַבֵּל?</p>

<p>מְעַט אֶשְׁכְּנָה בָךְ; יְנַשֵּׂא אוֹ יְנַבֵּל,</p>

<p>יַעֲלֶה אוֹ יוֹרִיד, / יַשְׁקִיט אוֹ יַחֲרִיד,</p>

<p>וְאֶעֱבֹד אוֹ אָרֵיד – / הַמָּוֶת יַפְרִיד</p>

<p>בֵּינִי וּבֵינֵךְ!</p>

<p>וְאֵיךְ עַל זֶה לֹא פָקַחַתְּ עֵינֵךְ?</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/14948">https://benyehuda.org/read/14948</a></div></body></html>