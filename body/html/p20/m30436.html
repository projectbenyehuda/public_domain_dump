<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲנִי שַׁבָּת עֲטֶרֶת דַּת יְקָרִים</title>
	<meta name="author" content="אברהם אבן עזרא"/>
</head>
<body>

<blockquote>
<br />
</blockquote>

<blockquote>
<p>אֲנִי שַׁבָּת עֲטֶרֶת דַּת יְקָרִים</p>

<p>רְבִיעִית בַּעֲשֶׂרֶת הַדְּבָרִים.</p>

<p>וּבֵין הַשֵּׁם וּבֵין בָּנָיו אֲנִי אוֹת</p>

<p>בְּרִית עוֹלָם, לְכָל דּוֹרוֹת וְדוֹרִים.</p>

<p>וּבִי כָּל מַעֲשָׂיו כִּלָּה אֱלֹהִים</p>

<p>וְכֵן כָּתוּב בְּרֵאשִׁית הַסְּפָרִים.</p>

<p>וְלֹא יָרַד בְּיוֹם שַׁבָּת אֲזַי מָן</p>

<p>לְמַעַן אֶהְיֶה מוֹפֵת לְהוֹרִים.</p>

<p>אֲנִי עֹנֶג לְחַיִּים עַל אֲדָמָה</p>

<p>וּמַרְגּוֹעַ לְעַם שֹׁכְנֵי קְבָרִים.</p>

<p>אֲנִי חֶדְוַת זְכָרִים גַּם נְקֵבוֹת</p>

<p>וְשָׂשִׂים בִּי זְקֵנִים וּנְעָרִים.</p>

<p>וְלֹא יִתְאַבְּלוּ בִי הָאֲבֵלִים</p>

<p>וּבִי לֹא יִסְפְּדוּ עַל מוֹת יְשָׁרִים.</p>

<p>וְהַשְׁקֵט יִמְצְאוּ עֶבֶד וְאָמָה</p>

<p>וְהַגֵּרִים אֲשֶׁר הֵם בַּשְׁעָרִים.</p>

<p>יְנוּחוּן כָּל בְּהֵמוֹת, הֵם בְּיַד אִישׁ</p>

<p>כְּסוּסִים כַּחֲמוֹרִים כַּשְּׁוָרִים.</p>

<p>וְכָל מַשְׂכִּיל בְּיֵינוֹ הוּא מְקַדֵּשׁ</p>

<p>וְגַם מַבְדִּיל חֲשֻׁכִּים כַּנְּזִירִים.</p>

<p>בְּכָל יוֹם יִמְצְאוּ שַׁעֲרֵי תְבוּנָה</p>

<p>בְּיוֹמִי נִפְתְּחוּ מֵאָה שְׁעָרִים.</p>

<p>מְכֻבָּד מֵעֲשׂוֹת דֶּרֶךְ, וְכֵן מִן</p>

<p>מְצֹא חֵפֶץ, וְדַבֵּר כָּל דְּבָרִים.</p>

<p>שְׁמַרְתִּיךָ בְּכָל יָמִים, לְמַעַן</p>

<p>שְׁמַרְתַּנִי מְאֹד מִימֵי נְעֻרִים.</p>

<p>בְּזִקְנָתְךָ שְׁגָגָה נִמְצְאָה בָךְ</p>

<p>אֲשֶׁר הוּבְאוּ אֱלֵי בֵיתְךָ סְפָרִים.</p>

<p>וְשָׁם כָּתוּב לְחַלֵּל לֵיל שְׁבִיעִי</p>

<p>וְאֵיךְ תֶּחֱשֶׁה, וְלֹא תִדּוֹר נְדָרִים.</p>

<p>לְחַבֵּר אִגְּרוֹת דֶּרֶךְ אֱמוּנָה</p>

<p>וְתִשְׁלָחֵם אֱלֵי כָל הָעֲבָרִים.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30436">https://benyehuda.org/read/30436</a></div></body></html>