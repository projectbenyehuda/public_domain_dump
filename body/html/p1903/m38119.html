<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל נח: נַעַר וְאִישׁ</title>
	<meta name="author" content="ברכיה הנקדן"/>
</head>
<body>

<blockquote>
<p>דּוֹר תַּהְפּוּכוֹת הֵמָּה / נוֹתְנֵי דְמֵי שָׁלוֹם בַּמִּלְחָמָה</p>

<br />

<p>נַעַר לְפִי תֻמּוֹ הוֹלֵךְ בַיַּעַר / וְרוּחַ קָדִים
סֹעָה מִסָּעַר / וְיָדָיו הָיוּ בְחֵיקוֹ נְחִתִּים / כִּי מִמְּזָרִים
קָרָה וְהַקֶּרַח כְּפִתִּים / וְשֶׁלֶג וּבָרָד, וְחֹם הָאֵשׁ יַחְמֹד /
לִפְנֵי קָרָתוֹ מִי יַעֲמֹד / וַיִּרְאֵהוּ אִישׁ הַיַּעַר שֹׁכְנִי סְנֶה
/ וַיַחֲמֹל עָלָיו וַיֹּאמַר: הִנֵּה / דֵּי בָעֵר וּמְדוּרָה גְדוֹלָה /
וַיְסִיתֵהוּ עַד בֹּאוֹ הָאֹהֶלָה / וַיְדַבֵּר עַל לִבּוֹ כַּאֲשֶׁר הוּא
קְרוֹבוֹ וְגֹאֲלוֹ / וַיְכַסֵּהוּ בַּבְּגָדִים וְלֹא יֵחַם לוֹ /
וּבְטֶרֶם בֹּאוֹ שָׁם בְּרוּחַ פִּיו וּבְאַפָּיו / נָפַח עַל צִפָּרְנָיו
לְגָרֵשׁ קָרַת כַּפָּיו / וְהָאִישׁ מִנָּה אֶת מַאֲכָלָיו / בַּאֲשֶׁר
עֵינוֹ חָסָה עָלָיו / וּמִמַּשְׁקָיו הֵבִיא לְאַמֵּץ אֶת רוּחָם /
וַיִּקַּח מֵהֶם וַיִּחַם / וַיִּתֵּן לַנַּעַר לִשְׁתּוֹת עִמּוֹ /
וַיָּשֶׁת אֶל פִּיו וְלֹא שָׁתָה מֵרֹב חֻמּוֹ / וַיִּפַּח בְּרוּחוֹ
לְהָקֵר יֵין כּוֹסוֹ / וַיֹּאמֶר לוֹ הָאִישׁ בְּכַעֲסוֹ / מַהֵר נָא
וָצֵא מֵאִתִּי / אִישׁ כָּמוֹךָ בְּקִרְבָתִי לֹא חָפַצְתִּי / הֲלֹא
לְהַעֲבִיר קָרַת יָדְךָ נָפַחְתָּ בַבֹּקֶר / וְלָעֶרֶב עַל חֹם יֵינְךָ
נָפַחְתָּ לְהָקֵר / חָלִילָה לִי לְפֶה תַהְפֻּכוֹת כָּמוֹךָ לְקָרֵב
לְרֵעַ וְעָמִית / אָכֵן מֵחֶבְרַת יִשְׁרֵי לֵב אוֹתְךָ אַצְמִית.</p>

<br />

<p>וְהַמָּשָׁל בְּאַנְשֵׁי חֹנֶף אֲשֶׁר לֹא כֵנִים / בְּלֵב
וָלֵב וּבְהַרְבֵּה פָנִים / נוֹתְנֵי דְמֵי שָׁלוֹם בַּמִּלְחָמָה / כִּי
דוֹר תַּהְפּוּכוֹת הֵמָּה / וּמִכָּל אֶחָד תֵּצֵא חֲנֻפָּה / וְחִשַּׁק
רָאשֵׁיהֶם וְצִפָּה / בְּחֹנֶף וּבְתַרְמִית לְדַבֵּר אֶל שְׁכֵנוֹ /
עָמָל וָאָוֶן תַּחַת לְשׁוֹנוֹ / וְאַחֲרֵי דַבְּרוֹ הַוַּת נַפְשׁוֹ
וְחֵפֶץ לְבָבוֹ / יִלְעַג וְיַהֲפֹךְ אֲמָרָיו מִדֵּי דַבְּרוֹ בוֹ /
בַּאֲשֶׁר לִבּוֹ לֹא נָכוֹן עִמּוֹ / עַל כֵּן לֹא עָמַד בּוֹ טַעְמוֹ /
כִּי אֵין בְּפִיהוּ נְכוֹנָה / וְאִם גָּבַר בָּאָרֶץ לֹא לֶאֱמוּנָה /
וּמַכּוֹת חַדְרֵי בֶטֶן דִּבְרֵי בֶלַע / וּכְפַטִּישׁ יְפֹצֵץ סָלַע /
וְלֹא יַחְפֹּץ אִישׁ בְּקִרְבָתוֹ / כִּי אִם בְּצַלְמוֹ
וְכִדְמוּתוֹ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38119">https://benyehuda.org/read/38119</a></div></body></html>