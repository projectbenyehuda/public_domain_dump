<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל סב: זְאֵבִים, עִזִּים וְכֶלֶב</title>
	<meta name="author" content="ברכיה הנקדן"/>
</head>
<body>

<blockquote>
<br />

<p>נֹתֵן חַרְבּוֹ מִיָּדוֹ / אֶל שׂוֹנְאוֹ נֹתֵן יוֹם אֵידוֹ</p>

<br />

<p>הַזְּאֵבִים אֲשֶׁר כָּל אֶחָד בְּלִבּוֹ גָאָה וָרָם / נִלְחֲמוּ עִם הָעִזִּים וְהַכֶּלֶב שֹׁמְרָם / וַתִּגְבַּר יַד
הַכֶּלֶב וְהָעִזִּים / וַיְנַצְּחוּ הַשְּׁפָלִים אֶת
הָעַזִּים / וְיָדָם בַּזְּאֵבִים חֹתֶרֶת / וְהָיָה הֶחָסֹן לִנְעֹרֶת /
וַיֵּאָנְחוּ הַזְּאֵבִים וַיִּנְאָקוּ / וְהָעִזִּים עֲלֵיהֶם שָׁרְקוּ
וַיַּחַרְקוּ / אָז אָמְרוּ לָעִזִּים בְּעָקְבָה וּבְמִרְמָה / לֹא נֵצֵא
עוֹד עֲלֵיכֶם לַמִּלְחָמָה / אַךְ בָּזֹאת יֵאוֹת לָנוּ / לִשְׁמֹעַ
וְלִהְיוֹת כָּמוֹנוּ / לְבִלְתִּי הָעִיר עֲלֵיכֶם עוֹד קְרָבוֹת / אִם
תִּתְּנוּ לָנוּ תַעֲרֻבוֹת / וְעֵת תִּפָּרְדוּ וְעֵת תֹּאבוּ לְהָעֵז /
וְגָר זְאֵב עִם כֶּבֶשׂ אוֹ עֵז / וַהֲמָנְכֶם בָּאָרֶץ יְשֻׁלָּם /
וּבְרִית שָׁלוֹם בֵּינֵינוּ וּבֵינְכֶם עַד עוֹלָם / וַיֵּאוֹתוּ
הָעִזִּים וַיֹּאמְרוּ / מִי מִשֶּׁלָּנוּ אֲשֶׁר אֹתוֹ לָכֶם תִּבְחֲרוּ /
לִהְיוֹת עֵרָבוֹן אֶל יֶדְכֶם / כִּי נִכְסַפְנוּ לַחֲבוּרַתְכֶם /
וַיַּעֲנוּ הַזְּאֵבִים בְּתַרְמִית לֵב / לֹא נִשְׁאַל מִכֶּם רַק
הַכֶּלֶב / וַיִּקְרְאוּ הָעִזִּים אֶת הַכֶּלֶב וַיִּתְנוּהוּ לְעֵרָבוֹן
/ וַיְהִי הַדָּבָר לָהֶם לְמַפַּח נֶפֶשׁ וְלִדְאָבוֹן / כִּי הַכֶּלֶב
לְהִלָּחֵם אִתָּם יַצְמִיד / הַכֹּל הֹלֵךְ אַחַר הַמַּעֲמִיד /
בְּאָמְרוֹ: עִמְדוּ עֲמֹדוּ וְתִצְמַחְנָה יְשׁוּעוֹת / אַסְפֶּה עָלֵימוֹ
רָעוֹת / הִתְיַצְּבוּ לְהִלָּחֵם כִּדְמוּתִי / וּבַל יֹאמַר שָׁכֵן
חָלִיתִי / וּבְכָל עֵת אִמֵּץ אֶת רוּחָם / וְעַתָּה אָבַד תּוֹחַלְתָּם
וְנִצְחָם / כִּי הַזְּאֵבִים עָרְכוּ אִתָּם מִלְחָמָה / וַיַּכּוּם
וַיַּכְּתוּם עַד הָחָרְמָה.</p>

<br />

<p>וְהַמָּשָׁל אַל יִגְרַע אִישׁ מִמַּה שֶּׁיֵשׁ בְּיָדוֹ /
לְהוֹסִיף אֶל שׂוֹנְאוֹ וְחָפֵץ אֵידוֹ / כִּי זֶה יַשְׁרִישׁ יְגוֹן
לִבּוֹ / לָתֵת חֶרֶב בְּיָדוֹ לְהָרְגוֹ בוֹ / וְעֹשֵׂה אֵלֶּה מֻכֶּה
בְסַנְוֵרִים / זֶה יַשְׁפִּיל וְזֶה יָרִים / וְהַנֹּתֵן בְסִכְלוּתוֹ
נִשְׁבָּה אוֹ נִשְׁבָּר / וְהַמְקַבֵּל עָלָיו יָרוּץ
וְיִתְגַּבָּר.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38165">https://benyehuda.org/read/38165</a></div></body></html>