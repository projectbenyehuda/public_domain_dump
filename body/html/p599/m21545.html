<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּעֵמֶק יְהוֹשָׁפָט 1914־1916</title>
	<meta name="author" content="שמעון גינצבורג"/>
</head>
<body>

<h2 id="חלקראשון">חלק ראשון</h2>

<h3 id="א.">א.</h3>

<blockquote>
<br />
</blockquote>

<blockquote>
<p>בִּשְׁנַת אֶלֶף שְׁמוֹנֶה מֵאוֹת אַרְבָּעִים וְחָמֵשׁ לְגָלוּתֵנוּ,
הִיא שְׁנַת פְּרֹץ הַמִּלְחָמָה הַגְּדוֹלָה, מִלְחֶמֶת שְׁמוֹנַת
הָעַמִּים אֶת הַשְּׁלשָׁה, בְּיֶרַח מַרְחֶשְׁוָן בִּשְׁלשָׁה־עָשָׂר
לַחֹדֶשׁ. וַאֲנִי יוֹשֵׁב בְּבֵיתִי עַל נְהַר הוֹדְסוֹן, לִפְנוֹת
עֶרֶב סְתָו; הוֹגֶה שָׁעָה קַלָּה לְיַד הָאָח הַמְּבֹעָרָה,
וּמִסְתַּכֵּל בַּגֶּחָלִים הָאֲדַמְדַּמוֹת הַלּוֹחֲשׁוֹת –
וְדִמְדּוּמֵי בֵין־עַרְבַּיִם עָלַי חֶרֶשׁ יָרָדוּ.</p>
</blockquote>

<blockquote>
<p>רוּחַ־סְעָרָה, כֻּלָּהּ קֹר מְרִירִי, רָעֲדָה־יִבְּבָה בַחוּץ;
וְהִתְדַפְּקָה עַל הַחַלּוֹנוֹת, כְּמוֹ בָאָה
מִמַּעַרְכוֹת־הַמִּלְחָמָה לְסַפֵּר – וְעָנוּ לְיִבְבָתָהּ
הַתְּרִיסִים, תְּרִיסֵי־חַלּוֹן מִתְחַבְּטִים בּקִּיר: –</p>
</blockquote>

<blockquote>
<p>יְמֵי זְוָעָה וּסְעָרָה, וְסַגְרִיר וְקָרָה!</p>
</blockquote>

<blockquote>
<p>כַּמְּלוּנָה הָעוֹלָם מִתְנוֹדֵד&#8230;</p>

<br />

<p>וַתְּהִי הַסְּעָרָה מְיַלֶּלֶת בַּחוּץ, וְגַחֲלֵי הַזָּהָב
הָאֲדַמְדָּם לוֹחֲשׁוֹת מִבָּיִת; וַאֲנִי בַתָּוֶךְ – וְלִבִּי
לַשְׁתָּיִם. וְיַד הַחֲלוֹם הָיְתָה עָלַי בֵּין־הָעַרְבַּיִם, וְעֵינַי
דָּבֵקוּ; וְגַחֲלֵי־הָאֵשׁ הָפְכוּ דָם. מַעְיָנוֹת נָבְעוּ בַחֲשֵׁכָה,
וְהָיוּ לְפֶלֶג; וְהַשְּׁרַפְרָף לְרַגְלַי בּוֹ נִסְחָף. וְהַפֶּלֶג
הִתְגַבֵּר וְנָבַע, וַיֵּרוֹם עַל כִּסְאִי; וַאֲנִי אָחַזְתִּי
בְמִסְעָדוֹ בִּשְׁתֵּי יָדַי. וְהִנֵּה נִשָּׂא לְאָזְנַי מִבַּחוּץ
קוֹל נַהַם, כְּקוֹל מַיִם רַבִּים בָּא מִמֶּרְחָק; וְהִנֵּה הוּא
נְהַר־דָּם. וּנְהַר־הַדָּם פָּרַץ הַדֶּלֶת, וַיִּשְׁטֹף מְלוֹא־הַחֶדֶר
– וְרֹאשִׁי סְחַרְחַר, וָאֶצְנַח אֶל תּוֹכוֹ בַּלָּאט. עוֹד רֶגַע
וַאֲנִי נִשֵּׂאתִי כִּקְצָפָה עַל פְּנֵי יָם רוֹתְחִים עוֹלִים
וּמִסְתָּעֲרִים.</p>

<br />

<p>וְיָם עָלָה וְעָבַר עַל גְּדוֹתָיו – וּפָרַץ אוֹקְיָנוֹס</p>
</blockquote>

<blockquote>
<p>חָק־עוֹלָם, וְשָׁטַף יַבֶּשֶׁת.</p>
</blockquote>

<blockquote>
<p>עַל פָּנָיו הִתְעוֹפְפוּ לַהֲקוֹת יוֹנִים, וְטָבְלוּ גַפֵּיהֶן
הַלְּבָנוֹת,</p>
</blockquote>

<blockquote>
<p>וְאָדְמוּ וְדָבְקוּ בְדָם חַם, וְצָלֲלוּ וְטָבְעוּ, בְאֵין־מָנוֹס,</p>
</blockquote>

<blockquote>
<p>בְּמַבּוּל־הַדָּם – וְלֹא נִרְאֲתָה בֶעָנָן הַקֶּשֶׁת&#8230;</p>
</blockquote>

<blockquote>
<br />
</blockquote>

<h3 id="ב.">ב.</h3>

<blockquote>
<p>וְכַאֲשֶׁר הֱקִיצוֹתִי, עָיֵף מִשְּׂחוֹת בְּמַבּוּל־דָּם לְלֹא תֵבָה –
עוֹד הִשְׁקִיף עוֹלָם מַאְדִּים מִבַּחוּץ. וָאֶפְקַח עֵינַי, וְהִנֵּה
כְמַרְאֵה יַד־שֶׁלֶד מִתְדַּפְּקָה עַל הַחַלּוֹן מִבַּחוּץ;
וָאֶתְחַלְחַל. וַתּוֹסֶף הַיָּד וַתִּתְדַּפֵּק, וְקוֹל יְבָבָה בָאָה;
וַאֲנִי עוֹדֶנִּי יוֹשֵׁב בִּמְקוֹמִי, אַךְ הֵחֵל שְׂעַר־רֹאשִׁי
לְסַמֵּר. וַתָּשָׁב וַתַּחְבֹּט בַּשְּׁלִישִׁית, וְהַזְּכוּכִית
נִשְׁבְּרָה בְּקוֹל צִלְצוּל – וָאִתַּר מִמְּקוֹמִי; וְרוּחַ פָּרְצָה
– וָאֶשְׁמַע קוֹל־פְּחָדִים, וַתְּצִלֶּינָה אָזְנַי: מַה לְךָ יוֹשֵׁב?
צֵא הַחוּצָה!</p>
</blockquote>

<blockquote>
<p>וַתְּהִי עָלַי יַד הָרוּחַ, וַתִּתְקְפֵנִי וַתִּשָׂאֵנִי הַחוּצָה.
בִּקְעָה מַשְׁחִירָה קִדְּמַתְנִי, וִילֵל סַעַר מִתְלַבֵּט
בְּחֶשְׁכּת־דִּמְדּוּמִים:</p>

<br />
</blockquote>

<blockquote>
<p>יְמֵי זְוָעָה, וּסְעָרָה, וְסַגְרִיר, וְצָרָה, וָטַחַב –</p>
</blockquote>

<blockquote>
<p>כַּמְּלוּנָה הָעוֹלָם מִתְנוֹדֵד&#8230;</p>
</blockquote>

<blockquote>
<p>נִתְקַפְּלוּ שְׁמֵי־תְכֵלֶת וְנִגְנָזוּ – וְנִשְׁאַר הָרַחַב,</p>
</blockquote>

<blockquote>
<p>שָׁחוֹר, אֵין־אֵל, בְּיַד שׁוֹדֵד&#8230;</p>

<br />

<p>אֲנִי הוֹלֵךְ, וְהַסְּעָרָה צוֹעֶקֶת אֵלַי בְּרִבֲבוֹת קוֹלוֹת, כְּמוֹ
רִבֲבוֹת צְעָקוֹת בָּהּ צְרוּרוֹת; וָאָקוּם וָאֵצֵא אֶל מִחוּץ לָעִיר,
יָמָּה. וָאֶרְאֶה: מֵאַחֲרֵי הֶהָרִים הַנִזְעָמִים עוֹד הַחַמָּה
שׁוֹקַעַת, שׁוֹתְתָה דָם וְשׁוֹקַעַת; וְהַיָּם מִשְׂתָּרֵעַ לְעֵינַי,
יָם קַר וְקוֹדֵר כַּפָּלֶד. וְהָרוּחַ סוֹעֵר בַּשְּׁחָקִים וְגוֹלֵל
עָב עַל עָב, כִּדְמוּת גְּוִיּוֹת עֲנָקִים מַשְׁחִירִים־מַאְדִּימִים
וּכְמִי שֶׁהָיוּ גְוִיּוֹת, אֲשֶׁר אָבְדוּ כָל צוּרָה; וְדָמָם
בְּשׁוּלֵיהֶם עוֹד יֶעְשַׁן – כִּפְצוּעֵי שְׂדֵה־קְרָב הַמּוּבָאִים&#8230;
וּדְמוּת בָּעֲרָפֶל הָעֶלְיוֹן – כְּמַרְאֵה זָקֵן מֵלִיט פָּנָיו
בְּכַפָּיו.</p>
</blockquote>

<blockquote>
<p>בְּעַב הָעֲרָפֶל, הָרוֹבֵץ מֵעָל עַל הָרַחַב,</p>
</blockquote>

<blockquote>
<p>בָּעֲרָפֶל הָעֶלְיוֹן, בִּמְקוֹם לֹא יְרַפְרֵף צֵל שַׁחַף –</p>
</blockquote>

<blockquote>
<p>עַתִּיק־יוֹמִין מִתְבּוֹדֵד,</p>

<br />

<p>כּוֹאֵב וְזוֹעֵם&#8230;וְחַלְלֵי־קְרָב, נִשְׁמוֹת רִבֵּי־רְבָבָה,</p>
</blockquote>

<blockquote>
<p>הַקָּרְבָּנוֹת הַטְּהוֹרִים,</p>
</blockquote>

<blockquote>
<p>מַחֲנֶה כָבֵד כִּתְּרוּהוּ; דֹּם קוֹבְלִים: הָהּ סָבָא!&#8230;</p>
</blockquote>

<blockquote>
<p>אֲפָפוּהוּ מַדְוֵיהֶם, מִלְּאוּהוּ חֲרוֹנֵי־לֶהָבָה –</p>
</blockquote>

<blockquote>
<p>וַיִּלְהֲטוּ שׁוּלֵי־עוֹלָם, מִזַּעְמוֹ אֲדֻמִּים־שְׁחַרְחֹרִים&#8230;</p>

<br />

<p>וָאָלִיט אֶת פָּנַי, וָאֶסְפֹּג אֶת צַעַר־הַשְּׁכִינָה. וּכְבוֹד אֵל
מִסְתַּתֵּר בִּיגוֹנוֹ נַעֲלָה מֵעל רֹאשׁ עוֹלָם מַשְׁחִיר; וְלֹא
רָאָהוּ אִישׁ בְּכִשְׁלוֹנוֹ – קְלוֹן זַעְמוֹ אֵין־הָאוֹנִים –
כִּי־אִם עֵין־הַיָּם, וְהֶהָרִים הַקּוֹדְרִים, וְנֶפֶשׁ־הַמְּשׁוֹרֵר
אֲשֶׁר קָפְצָה עָלֶיהָ בַּלַיְלָה הַהוּא הַשֵּׂיבָה בַּת אֶלֶף
הַשָּׁנִים&#8230;</p>

<br />
</blockquote>

<h3 id="ג.">ג.</h3>

<blockquote>
<p>וְיָמִים רַבִּים שָׁכַבְתִּי מַר־נֶפֶשׁ וּמַשְׁמִים בְּחַדְרִי,
וִילוֹנוֹת־חַלּוֹנַי מוּרָדִים וּתְרִיסֵיהֶם מוּגָפִים. כִּי מִדֵּי
אֶרְאֶה הַשֶּׁמֶשׁ בֶּעָנָן, וְהָיְתָה בְעֵינַי כְּרוֹקְקָה דָם,
וְתַנִּין גּוֹהֵר עָלֶיהָ לְבָלְעָהּ&#8230;אַךְ גַּם בָּאַפְלוּלִית
מְצָאַנִי הַתַּנִּין, הִתְגַנֵּב וּבָא בַמַּחְתֶּרֶת; וְהִנֵּה הוּא
מַשְׁחִיר וְרוֹבֵץ לְרַגְלָי. שָׁם, עַל הַשָּׁטִיחַ הוּא מַשְׁחִיר –
וְשָׂם עָלַי מִשְׁמָר. הוֹי! הוֹצִיאוּ הַשָּׁטִיחַ עַל הַתַּנִּין גַּם
יָחַד!&#8230;אַךְ עָזוּב הַבַּיִת וַאֲנִי חוֹלֶה וְגַלְמוּד, וְאֵין
שׁוֹמֵעַ נַאֲקָתִי, בִּלְתִּי אַרְבַּעַת הַכְּתָלִים.</p>
</blockquote>

<blockquote>
<p>דָּם, דָּם&#8230;נוֹבֵעַ הוּא וְזוֹלֵף – וְהַתַּנִּין בּוֹ שׂוֹחֶה,
וְעוֹלֶה בַלָּאט. הִנֵּה הוּא מִתְקָרֵב אֵלַי, וְעֵינָיו אֶל עֵינַי
לְטוּשׁוֹת, – שְׁנֵי שׂוֹנְאֵי־עוֹלָם, אִישׁ אוֹיְבוֹ מָצָאוּ&#8230;הִנֵּה
גוֹהֵר עָלַי – הַצִּילוּנִי! מַגִּיעַ רֹאשׁוֹ קַר וַחֲלַקְלַק בְּפָנַי
– כֻּלּוֹ נִצְמַד אֵלַי. וְנַחַל־הַזָּדוֹן סוֹעֵר סְבִיבוֹתֵינוּ
וְעוֹלֶה – וּדְבוּקֵי־חָזֶה כֹה שְׁנֵינוּ, אִישׁ וְתַנִּין, אֶל תּוךְ
הַזֶּרֶם צָנָחְנוּ. סוֹעֵר־שׁוֹטֵף הַזֶּרֶם – וַאֲנַחְנוּ בּוֹ עוֹלִים
וְיוֹרְדִים, הָאִישׁ וְהַתַּנִּין; מַלְתְּעוֹתָיו, כַּחֲנִיתוֹת
מְעוּכוֹת בִּלְחָיַי, וְיָדַי מְחַנְּקוֹת אֶת רֹאשׁוֹ. מִן הַנַּחַל –
אֶל הַיָּם, וּמִן הַיָּם – אֶל הָאֹקְיָנוֹס&#8230;סוֹעֵר־שׁוֹטֵף
מַבּוּל־דָם, וּבָאֹקְיָנוֹס רַק אָנוּ שְׁנֵינוּ, הָאִישׁ וְהַתַּנִּין,
מְבַצְבְּצִים וְעוֹלִים, וּבְשִׂנְאַת־מָוֶת עֵינֵינוּ
מְצֻלָּבוֹת&#8230;לְמִי הַנִּצָּחוֹן?</p>
</blockquote>

<blockquote>
<p>יוֹרֵד־טוֹרֵד הַמַּבּוּל, וַאֲנִי עוֹדִי נֶאֱבָק; מִלֶּחְיִי דָּם
יָזוּב, וּבִגְּרוֹנִי כַּמַּחֲנָק – עוֹד מְעַט
וְהִתְעַלָּפְתִּי&#8230;רְצוּעַת־אוֹר עָלַי נָפְלָה מֵרָחוֹק, וְלִבִּי בִי
פָחַד וְרָחַב; הַאֵין שָׁם תֵּבָה צָפָה־בָאָה מֵרָחוֹק?
תֵּבַת־שָׁלוֹם, הוֹשִׁיעִי!&#8230;וְהִנֵּה צֵל סְפִינָה שְׁחֹרָה, נוֹשֵׂאת
קְנֵי־קָלַע. עוֹד רֶגַע – וְהַסְּפִינָה בְּקוֹל דְּמָמָה דַקָּה,
כְּמִתְגַּנֶּבֶת, עָבָרָה; וְאַחֲרֶיהָ, בְּשׁוּרָה אֲרֻכָּה,
סְפִינוֹת־שֵׁדִים נִמְשָׁכוֹת. דְּמָמָה&#8230;פִּתְאֹם רָעַד הַחשֶׁךְ –
נְחַשׁ־אֵשׁ עוֹלֶה מִמַּעֲמַקִּים – וִילֵל! כְּקוֹל זַעֲקַת אַלְפֵי
מְטֹרָפִים בְּלֶב־יָם&#8230;</p>
</blockquote>

<blockquote>
<p>וְהַתַּנִּין הִתְרוֹמֵם עָלַי שְׁכוּר־נִצָּחוֹן – וְאוֹר־עֵינַי
חָשָׁךְ, וָאֵדַע כִּי נִתַּתִּי בִּידֵי לֹא אוּכַל קוּם, וָאֶעֱצֹם
עֵינַי: מָשְׁכֵנִי, תַּנִּין, אַחֲרֶיךָ! וּכְבָר, עֲצוּם־עֵינַיִם,
אַחֲרָיו נִמְשַׁכְתִּי אֶל תּוֹךְ צוּלַת־הַזָּדוֹן. אַךְ כִּי בָאוּ
דָמִים עַד נֶפֶשׁ, עוֹד יָדִי לַשָּׁמַיִם נָשָׂאתִי, וָאֶצְעַק: שַׁדַּי!</p>
</blockquote>

<blockquote>
<br />
</blockquote>

<blockquote>
<p>לְקוֹלָם וְלַהֲמוֹנָם הֵן, אֵל, בַּשָּׁמַיִם תִּתְפַּלֵּץ&#8230;</p>
</blockquote>

<blockquote>
<p>הָהּ שַׁדַּי! כַּכְּפִיר מָתַי תֵּעוֹר, לָקוּם עַל תַּנִּינִים הַמּוֹלְכִים</p>
</blockquote>

<blockquote>
<p>בְּשִׁמְשְׁךָ צְדָקָה, וְקַשְׁתְּךָ תִּתֵּן בַּעֲנַן דָּמִים חֲסֵרִים וְהוֹלְכִים,</p>
</blockquote>

<blockquote>
<p>וּמִדָּמוֹ הָעוֹלָם תְּרַחֵץ, הָעוֹלָם תְּחַלֵּץ?&#8230;</p>

<br />
</blockquote>

<blockquote>
<p> וָאִיקַץ וָאֶפְקַח אֶת עֵינַי: הָאֵשׁ עַל הָאָח בֹּעֶרֶת, וּבָאֵשׁ
אוֹתִיּוֹת פּוֹרְחוֹת, וְהָאוֹתִיּוֹת שְׁטוּפוֹת־דָּם מְרַקְּדוֹת
לְעֵינַי; וָאֶטְבֹּל אֶת עֵטִי בַדָּם, וָאֶחְרְזֵן מַחֲרֹזֶת שִׁירָה
וּתְפִלָּה&#8230;</p>
</blockquote>

<h3 id="ד.">ד.</h3>

<blockquote>
<br />
</blockquote>

<blockquote>
<p>בַּחוּץ קָרַת־תְּכֵלֶת שׁוֹלֶטֶת; וְדִמְדּוּמֵי־עֶרֶב יוֹרְדִים
אָרְצָה לְאִטָּם, דִּמְדוּמֵי תְכֵלֶת־אַפְלוּלִית תּוֹהִים־חוֹלְמִים.
הֲתוֹהִים הֵם עַל גּוֹרַל הָאָרֶץ, אֲשֶׁר הֶעֶלְתָה עַל עַצְמָהּ
תְּהוֹם רַבָּה? אִם צַר לָהֶם עַל חֲלוֹמוֹת־הַשָּׁלוֹם, זוּ בְתֵבָה
אֲוִירִית יָשׁוּטוּ, כְּיונִים עֲצוּבוֹת־נִפְחָדוֹת?&#8230;</p>
</blockquote>

<blockquote>
<p>עַל שְׂפַת הַיָּם אֲנִי יוֹשֵׁב, לְעֵת תְּפִלַּת הַמִּנְחָה; וְגַלִּים
מַקְדִּירִים־מַכְסִיפִים, אֶת הַסְּלָעִים לְרַגְלַי יָלֹקּוּ. יָם קַר
וְקוֹדֵר כַּפֶּלֶד שָׁטוּחַ עַד קְצֵה הָאֹפֶק לְפָנַי; וַעֲנָנִים
מַשְׁחִירִים, תַּבְנִית חַיּוֹת וּמִפְלְצוֹת־בְּרֵאשִׁית, תְּלוּיִים
בְּרוֹם־אֲוִיר עֲדָרִים־עֲדָרִים. וּדְמֻיּוֹת־אַרְגָּמָן, כְּמַרְאֵה
שָׂרִים נֶאְפְּדֵי־אַרְגָּמָן וּלְבוּשֵׁי שִׁרְיוֹנוֹת
מַוְרִידֵי־קַשְׂקַשִּׂים, בֵּינֵיהֶם יַעֲמֹדוּ.</p>
</blockquote>

<blockquote>
<p>וָאֶשָּׂא עֵינַי וָאֶרְאֶה, וְהִנֵּה הָאֶחָד בְּתוֹכָם כִּדְמוּת שַׂר
לְבוּשׁ־בַּדִּים וַעֲדִין־פָּנִים; וְכֶתֶם, כִּטְלַאי צָהֹב, עַל
גַבּוֹ. וָאֶתְּנָה לִבִּי וָאָבִין בַּמַּרְאֶה: הַשַּׂר הַלָּבָן – זֶה
מִיכָאֵל, שַׂר־יִשְׂרָאֵל. וְהָאֲנָשִׁים נֶאְפְּדֵי־הָאַרְגָּמָן
וּלְבוּשֵׁי־הַשִּׁרְיוֹנוֹת – הֵם שָׂרֵי עַם וְעָם. וְעֶדְרֵי
הַחַיּוֹת – עֶדְרֵיהֶם, הַנְּפוֹצִים מְלוֹא חֲלַל הַמֶּרְחָב&#8230;</p>
</blockquote>

<blockquote>
<p>וְאֵשׁ נָפְלָה, כִּדְלֵקָה, בֵּין עֶדְרֵי הַחַיּוֹת
הַמַּשְׁחִירוֹת; וַתְּלַחֵךְ שׁוּלֵיהֶם, וַתֵּלֶךְ הָלֹךְ,
וְהִשְׁתַּרְבֵּב וְשַׁלְהֵב גְּוִיּוֹתָם. עוֹד מְעַט – וְהָיוּ כְמוֹ
גוּשֵׁי־בַרְזֶל, לוֹהֲטִים־מְפַעְפְּעִים בָּאֵשׁ עַל הַסַּדָּן.</p>
</blockquote>

<blockquote>
<p>וְהַשָּׂרִים נֶאְפְּדֵי־הָאַרְגָּמָן קָרְבוּ, כְּמוֹ אַבִּירִים
לַקְּרָב, וְנִצְּבוּ זֶה לְעֻמַּת זֶה; וְשִׁרְיוֹנוֹת־מִלְחַמְתָּם
מַזְהִירִים, אֲדֻמֵּי־קַשְׂקַשִּׂים. וְהַשַּׂר הַלָּבָן
לְבוּשׁ־הַבַּדִּים, נָפְלָה הַדְּלֵקָה גַם בּוֹ, כִי נָגְעוּ
בִגְדֵיהֶם, הַבּוֹעֲרִים סָבִיב־סָבִיב, בְּמַדָּיו הַצְּחֹרִים.
וַתְּהִי יָדָם אִישׁ בְּעֹרֶף־אָחִיו.</p>
</blockquote>

<blockquote>
<p>וְהִנֵּה הִקִּיפָה הַלֶּהָבָה אֶת עֵדְרֵי־הָעֲדָרִים אֲשֶׁר
בִּשְׂדֵי־הַשָּׁמַיִם,מִן הַקָּצֶה אֶל הַקָּצֶה; וַיִּהְיוּ
נְאוֹת־הָרוֹעִים שֶׁל מַעְלָה – כְרִקּוּעֵי־הַפַּחִים הַלּוֹהֲטִים.
וַיַּעַמְדוּ מַחֲנֶה מוּל מַחֲנֶה, אֲרָיוֹת וְדֻבִּים וְשֶׁנְהַבִּים
מְשֻׁלְהָבִים וַחֲרִישִׁים, בְּרוּמוֹ שֶׁל עוֹלָם.</p>
</blockquote>

<blockquote>
<p>דְּלֵקָה שֶׁל מַעְלָה. שְׂדֵה־הַשָּׁמַיִם הָפַךְ שְׂדֵה־קְרָב. הַדָּם
נִגַּר בַּחֲלָלוֹ שֶׁל עוֹלָם דָּם רָב – וְהַמִּלְחָמָה זֶה עַתָּה
הֵחֵלָּה.</p>
</blockquote>

<blockquote>
<p>וַאֲנִי יוֹשֵׁב עַל הַסֶּלַע, – מִשְׁתּוֹמֵם לַמַּרְאֶה, וְנַפְשִׁי
נִבְהָלָה.</p>

<br />
</blockquote>

<h3 id="ה.">ה.</h3>

<blockquote>
<br />
</blockquote>

<blockquote>
<p>וְרוּחַ בָּאָה מִצָּפוֹן, חַדָּה כַּחֶרֶב; וּבַחֲלַל־מֶרְחַבְיָהּ
מִלְחֶמֶת שָׂרֵי־עַמִּים – וְקֹר־תְּכֵלֶת אַכְזָרִי. וַיְהִי
שְׂדֵה־שָׁמַיִם שׁוֹתֵת דָּם וְשׁוֹתֵת בְּשׁוֹלָיו – עַד שֶׁבָּא עֶרֶב
בְּצַעֲדַת־פַּלָּצוּת, וְהֶאְפִּיל עַל מַעַרְכוֹת־הַקְּרָב. רַק
מֵרָחוֹק, בִקְצֵה־מַעֲרָב, עוֹד נִשְׁקַף כְּבוֹד־אֵל, כְּעֵין
הַסִּגָּל, מִבַּעַד לָאֵפֶר הַכֵּהֶה.</p>
</blockquote>

<blockquote>
<p>וַתְּהִי עָלַי יַד הַחֲלוֹם וַתִּשָּׂאֵנִי, וָאֶגַּשׁ אֶל
שְׂדֵה־<strong>הַסְּגֵלֶת</strong> נוֹרָא־הַהוֹד, וָאֶכְרַע וָאֶשְׁתַּחְוֶה אֶל
מוּל שׁוּלֵי כְבוֹד ה' וָאֶלְחַשׁ: אֲדֹנָי חוּסָה־נָא עַל עַמֶּךָ!</p>
</blockquote>

<blockquote>
<p>אֱלֹהֵי יִשְׂרָאֵל, חוּסָה־נָא עַל עַמְּךָ,</p>
</blockquote>

<blockquote>
<p>עֲמוּסְךָ מִנִּי עוֹלָם וּמַשָּׂאֲךָ,</p>
</blockquote>

<blockquote>
<p>עֵץ־מַטָּעֲךָ&#8230;</p>
</blockquote>

<blockquote>
<p>קַדְרוּת, כְּקַדְרוּת־תַּרְעֹמֶת, כִּסְּתָה פְנֵי שְׂדֵה־הַסְּגֵלֶת
שֶׁל מָעְלָה. וָאֶשֹּׁךְ שְׂפָתַי, וָאֶלְחַשׁ בִּרְעָדָה: אֱלֹהִים,
אֱלֹהִים! לֹא הַכְּאֵב נוֹרָא לְעַמִּי. הֲיֵשׁ מַכְאוֹב אֲשֶׁר עַמִּי
לֹא כָאַב? וְאִם יַרְגִּישׁ עוֹד בַּגַּרְזֶן כְּרָת־עֵץ?</p>

<br />
</blockquote>

<blockquote>
<p>גֶּזַע שָׂב וּקְצוּץ שָׁרָשִׁים וַעֲנָפִים,</p>
</blockquote>

<blockquote>
<p>זֶה שִׁלַּחְתּוֹ עַל־פְּנֵי יָם לִזְמַן כֹּה אָרֹךְ!</p>
</blockquote>

<blockquote>
<p>גֹּלֶם גִּדֵּם וְקִטֵּעַ,</p>
</blockquote>

<blockquote>
<p>שְׂרוּף־אֵשׁ מִבַּחוּץ – וְלַהַב תּוֹכוֹ חָרָךְ, –</p>
</blockquote>

<blockquote>
<p>אֲשֶׁר בִּפְגָשׁ־בּוֹ תַנִּין עוֹבֵר־יָם וְהִתְפַּלֵּץ&#8230;</p>

<br />
</blockquote>

<blockquote>
<p>שְׁחוֹר, כִּשְׁחוֹר־זַעַף, הֶאֱפִּיל פְּנֵי שְׂדֵה־הַסְּגֵלֶת
הָרָחוֹק, הָרָם. וָאֲפָרֵק אֶצְבְּעוֹתַי: אֱלֹהִים, אֱלֹהִים! לֹא
אֵימֵי־הַקְּרָב הֵם שֶׁנִּירָא. וָאוֹסִיף: לֹא יֵדַע עַמִּי
כָל־מוֹרָא, כִּי אִם מוֹרָא־שָׁמָיִם&#8230;לֹא, אֵלִי! מַה קְּרָב כִּי
יַפְחִידוֹ? וּמַה– כָּל־מַרְאֵה־שָׂטָן?</p>
</blockquote>

<blockquote>
<br />
</blockquote>

<blockquote>
<p>עַם, שְׁנוֹת אֲלָפִים נָשָׂא אֶת זַעַמְךָ</p>
</blockquote>

<blockquote>
<p>אֶל קַצְוֵי־יָם, וּלְנָעֲרוֹ לֹא יָכֹל, –</p>
</blockquote>

<blockquote>
<p>וַיְהִי עָלָיו כָּל־נָחָשׁ,
כָּל־רֹאשׁ־פְּתָנִים רָכוּב,</p>
</blockquote>

<blockquote>
<p>וְעַל גַּבּוֹ יָצָא כָל שֵׁד זֵד בְּמָחוֹל&#8230;</p>

<br />
</blockquote>

<blockquote>
<p> שְׂדֵה הַמַּעֲרָב הַסָּגֹל הִתְעַטֵּף שְׁחוֹרִים, וַיְהִי
כְּמִתְאַבֵּל. וּבְטֶרֶם כְּבוֹד יְיָ נַעֲלָה, עוֹד נִצְנֵץ לָעַיִן
הַשַּׂר לְבוּשׁ־הַבַּדִּים, וְחָלַף בְּשִׂרְיוֹן־מִלְחָמָה
אֲדֻם־קַשְׂקַשִּׂים&#8230;וָאֶחְרֹק שֵׁן: אֱלֹהִים, אֱלֹהִים! לֹא, לֹא
הַכְּאֵב אָיֹם וְלֹא מוֹרְאֵי־הַקְּרָב, כִּי הַכְּלִמָּה לְעַמִּי:</p>
</blockquote>

<blockquote>
<p>כְּלִמַּת כֹּהֵן לָאֵל לְבוּשׁ־בַּדִּים,</p>
</blockquote>

<blockquote>
<p>וְהוּא מַקְרִיב לַמֹּלֶךְ;</p>
</blockquote>

<blockquote>
<p>כְּלִמַּת שַׂר־שָׁלוֹם וְנִלְחָם לְמַאְדִּים&#8230;</p>

<br />
</blockquote>

<blockquote>
<p>וְלֹאָ עָנַנִי אֱלֹהִים. שְׂדֵה־הַמַּעֲרָב כָּבָה בִדְמָמָה; רַק
הַיָּם הַשָּׁטוּחַ לְרַגְלָיו נִשְׁקַף קוֹדֵר מִשֶַּׁהָיָה, וּכְמוֹ
מְבֻיָּשׁ. וַאֲנִי יוֹשֵׁב עַל שְׂפַת־הַיָּם בֵּין הַסְּלָעִים
לְבַדִּי, וְנַפְשִׁי – מְקוֹר כְּלִמָּה וְקַדְרוּת. כְּלִמָּה
וְקַדְרוּת..</p>

<br />
</blockquote>

<h3 id="ו.">ו.</h3>

<blockquote>
<br />
</blockquote>

<blockquote>
<p>הַיּוֹם נָטָה לָבוֹא, וְהַיָּרֵחַ יָצָא בְּצַעֲדַת־מוֹרָא חֲרִישִׁית.
צְעִיפֵי־עָבִים סִתְרוֹ, וְהוּא מִתְעַלֵּף בֶּעָבִים וְחוֹזֵר וְיוֹצֵא
– כִּכְפוּי צָו טָמִיר וְנֶעְלָם: לְהָאִיר שְׂדֵי־הַקְּרָב
הַמִּשְׂתָרְעִים מִתָּחַת&#8230;</p>
</blockquote>

<blockquote>
<p>הַלַּיְלָה הָיָה – וְהָאָרֶץ, עַרְבַת־שֶׁלֶג, דָּמְמָה,
נִרְדָּמָה&#8230;מִשַּׁלְשֶׁלֶת הַגְּבָעוֹת צְלָלִים, צְלָלִים,
כִּרְצוּעוֹת שְׁחוֹרוֹת, נִמְתָּחִים. בְּמוֹרַד הַגְּבָעוֹת וּבְכָל
הָעֲרָבָה לְאָרְכָּהּ וּלְרָחְבָּהּ אַלְפֵי־אִישׁ שְׁטוּחִים,
וּמַגָּפֵיהֶם בְּרַגְלֵיהֶם&#8230;כְּמוֹ נָמוּ, עֲיֵפִים, אֶת־שְׁנָתָם.</p>
</blockquote>

<blockquote>
<p>כִּכְפוּי צָו טָמִיר וְנֶעְלָם, יָהֵל יָרֵחַ אוֹר עָגוּם עַל פְּנֵי
עֲרָבָה עֲגוּמָה. וְכַחֲזוֹן־לַיְלָה אִישׁ בָּא, פֶּלִאי בָא וְדוֹרֵךְ
בַּלָּאט; עָטוּף לְבָנִים וּמֵעֵינָיו נוֹפֵל אוֹר־תְּכֵלֶת, וְקוֹל
צְעָדָיו לֹא יִשָּׁמֵעַ – כְּנִזְהָר, שֶׁלֹּא לְהָעִיר, שֶׁלֹּא
לְעוֹרֵר נִרְדָּמִים&#8230;עַל־כָּל־שׁוֹכֵב שָׁטוּחַ הוּא שׂוֹחֶה, וְאֶל
מוּל פָּנָיו עֵינֵי־אוֹרוֹ יְכוֹנֵן – כִּשְׁנֵי פַנָּסֵי־הַתְּכֵלֶת&#8230;
הַאִישׁ־אֱלֹהִים הוּא – אִם הַמַּלְאְָךְ רְפָאֵל? הָעֲרָבָה
מַחְרִישָׁה מִסָּבִיב, וְהַשְּׁטוּחִים דּוֹמְמִים לְלֹא נִיד.</p>
</blockquote>

<blockquote>
<p>אָז יַאֲהִיל הַפֶּלִאי עַל עֵינָיו – וְכָל עַרְבַת הַשֶּׁלֶג אֲשֶׁר
טֻמָּא בַדָּם נֶעֶלְמָה, נֶעְלָמָה&#8230;עֶרֶב־תְּכֵלֶת. עֲדוּיָה
שָׁהֳמֵי־שְׁלָגִים אַדְמַת־שָׁלוֹם, וְלִבָּהּ – כְּסַדָּן,
סַדַּן־הַבַּרְזֶל – אוֹצַר כֹּחוֹת כַּבִּירִים מְשֻׁמָּרִים. חַג
הָעֶרֶב, חַג־חֹרֶף, לַשַּׁחַק וְלָאֲדָמָה; וְעַל פְּנֵי כָל־נָהָר
וְכָל־בְּרֵכָה – חַג חָרִישׁ, חָרִישׁ־קֶרַח, לִילָדִים, פּוֹרְחֵי
הַלְּחָיַיִם הַחַכְלִילִיּוֹת. מִסּוֹף הָאָרֶץ וְעַד סוֹפָהּ
חֲרִישׁ־קֶרַח לְסַנְדַּלֵּי־בַרְזִלָּם, וּמִזְרַע צְלִילֵי־צְחוֹקָם,
הִמְנוֹן אָשְׁרָם, בְּמַעְנִיּוֹת־הַקֶּרַח&#8230;וּשְׁכִינַת־תְּכֵלֶת
בְּמֶרְחַבְיָהּ מְרַחֶפֶת, בְּשֶׁלֶג רַב נְהָרָה לֹא־חֻלָּלָה
כְּנַף־תְּכֶלְתָּהּ נוֹגַעַת; חֶרֶשׁ־חֶרֶשׁ בְּרָכָה תִּשֹּׁם
בְּשָׁהֳמֵי־שְׁלָגִים, נְשִׁימָתָהּ־בִּרְכָתָהּ תִּתְלֶה בָהֶם
וְתַדְלִיקֵם. וְכָל הַלַּיְלָה מְבָרֶכֶת, מְבָרֶכֶת עֵין־זֹהַר&#8230;</p>
</blockquote>

<blockquote>
<p>עוֹד רֶגַע – וְהַמַּרְאֶה נֶעְלָם, וְשָׁבָה דִמְמַת־הַמָּוֶת
כְּשֶׁהָיְתָה, וְהַיְשִׁימוֹן שָׁב כְּשֶׁהָיָה, יְשִׁימוֹן
שְׂדֵי־קְרָב. הַשֶּׁלֶג נָם בְּטֻמְאָתוֹ; וּלְאוֹר הַיָּרֵחַ קָרָחוֹת,
זַעֲווֹת־קָרָחוֹת, בַּשֶּׁלֶג תַּשְׁחֵרְנָה.</p>
</blockquote>

<blockquote>
<p>וְשָׁב הַפֶּלִאי וְהֶאֱהִיל עַל עֵינָיו – וְשָׁב לִמְלוֹךְ
לֵיל־מְנוּחוֹת, אוֹר־כֶּסֶף, חֲלוֹמוֹת וָשִׁיר. בְּצֵל אַלּוֹן זָקֵן
גְּדָל־צַמֶּרֶת יַלְדָה נָחָה־חוֹלֶמֶת בִּזְרוֹעוֹת־עֶלֶם, כְּצִפּוֹר
בַּקֵּן, וְכִי תִפְקַח עֵינֶיהָ, הַמְּלֵאוֹת אַהֲבָה, אֵלָיו, וְיָדוֹ
בְשַׂעֲרוֹתֶיהָ מְסַלְסֶלֶת בְּרֹךְ, – וְהִשְׁתַּזְּרָה מִסָּבִיב
לִשְׁנֵיהֶם רֶשֶׁת־תְּכֵלֶת אֱלֹהִית, וְשִׁירָה חֲרִישִׁית מֵאֵלֶיהָ
תֵּאָרֵג:</p>

<br />
</blockquote>

<blockquote>
<p>כָּאֶרֶז בַּעֲצֵי־הַיַעַר</p>
</blockquote>

<blockquote>
<p>כֵּן דּוֹדִי לִי;</p>
</blockquote>

<blockquote>
<p>וְקִנּוֹ לִי – אַהֲבָה&#8230;</p>

<br />
</blockquote>

<blockquote>
<p>וְכִי, נְתוּנָה בִּזְרוֹעוֹתָיו, הִיא תִשְׁלַח עֵינֶיהָ לְמַעְלָה –
וּפָגְשׁוּ בַכּוֹכָבִים הַנִּשְׁקָפִים מִמָּרוֹם וְאוֹרָם רוֹעֵד
בְּעַד הַצַּמֶּרֶת, כְּאוֹר עֵין אָב עַתִּיק־יוֹמִין מְבָרֵךְ אָשְׁרָם
מִלְמָעְלָה. וְכָל הַלַּיְלָה מְבָרֶכֶת, מְבָרֶכֶת עֵין־זֹהַר&#8230;</p>

<br />

<p>עוֹד רֶגַע – וְהַכֹּל גָּז, וְשָׁב יְשִׁימוֹן־הַמָּוֶת כְּשֶׁהָיָה.
דוֹמְמִים אַלְפֵי הַשְּׁטוּחִים, וְיָרֵחַ כִּי יָהֵל אוֹר עַל אַחַד
הַתִּלִּים – עֵינֵיהֶם לֹא תִפָּקַחְנָה. סָגַר הַמָּוֶת בַּעֲדָן,
וְנָעַל – לָנֶצַח.</p>

<br />

<p>פַּנָּסֵי־הַתְּכֵלֶת כָּבוּ, וְנֶאֱסַף אוֹר הַיָרֵחַ; וּדְמוּת
שְׁחוֹרָה בָאָרֶץ הִתְחַבְּטָה – כְּאֵם שֶׁנִּתְעַלְּפָה עִם סְתִימַת
הַגּוֹלֵל עַל בְּנָהּ. לַיְלָה אָיֹם סָגוֹר סָגַר עַל טַרְפּוֹ,
וְכִנּוֹרוֹת שְׁחוֹרִים מִסָּבִיב לְעוֹלַם־לַיְלָה נִגְּנוּ בְאָזְנָיו
תְּפִלַּת &#8220;אֵל מָלֵא רַחֲמִים&#8221; – כְּנַהַם־יָם שָׁחוֹר מִתְגַּלְגֵּל
וּבָא&#8230;</p>

<br />
</blockquote>

<h3 id="ז.">ז.</h3>

<blockquote>
<br />

<p>וְנִצְטַמְצְמוּ חַיַּי, אֲבֵלִים וְגַלְמוּדִים, בִּשְׁעוֹת
בֵּין־עַרְבַּיִם – בִּשְׁעַת־הַדִּמְדּוּמִים הַגְּדוֹלָה
<strong>לֵאלֹהִים</strong>&#8230;שְׂפַת־יָם – מִקְלָטִי, וְעִם סְלָעִים אַחֲרִישָׁה
בְאֶבְלִי. וָאֶרְאֶה בֶּחָזוֹן:</p>
</blockquote>

<blockquote>
<p>נִסְעַר הַיָּם, כִּדְרָקוֹן בֶּן אֶלֶף רָאשִׁים פְּעוּר־פִּיוֹת,
וְקֹר־בַּרְזֶל עוֹלֶה מִתּוֹכָם – לְהָמִית; וְכַדּוּר עָגֹל וְאָדֹם
עָלָיו תָּלוּי וְעוֹמֵד – כִּמְבַקֵּשׁ עַל נַפְשׁוֹ. וּמִנֶּגֶד
בַּמָּרוֹם הִשְׁקִיף שֶׁלֶד־סַהַר, כְּשֶׁלֶד רֹאשֹ קֵרֵחַ וְחִוֵּר;
וַיְהִי כְשׁוֹאֵל בְּלַעַג שָׂטָן: גַּלְגַּל־חַמָּה מְבַקֵּשׁ עַל
נַפְשׁוֹ – מִמִּי?&#8230; שׁוּלֵי־רָקִיעַ לָהָטוּ, וּבֶעָבִים עוֹד שָׁכֵן
כְּבוֹד אֵל מִסְתַּתֵּר וְכוֹאֵב. וּשְׂפָתַי נָעוּ
כְּשִׂפְתֵי־סַהֲרוּרִי: שֶׁמֶשׁ־עוֹלָם טוֹבֵעַ מְבַקֵּשׁ עַל נַפְשׁוֹ
– מִמִּי?</p>
</blockquote>

<blockquote>
<p>וְנַחְשׁוֹל־חֵמָה, מַר וְצוֹרֵב, בָּא וַיָּצֶף אֶת נַפְשִׁי; וְאֵי
מִזֶּה בָּא שָׂטָן – כְּצֵל מִן הַיָּם – וַיִלְחַשׁ בְּאָזְנַי:
אֱלֹהֵי הַזְּרוֹעַ הַשְּׁבוּרָה!</p>

<br />

<p>אֲשֶׁר הוּבָא לִקְבוּרָה</p>
</blockquote>

<blockquote>
<p>בְּיַד דּוֹרוֹת מִתְקוֹמְמִים,</p>
</blockquote>

<blockquote>
<p>עִם זְרוֹעוֹ, בְּצִדּוֹ, הַשְּׁבוּרָה&#8230;</p>

<br />
</blockquote>

<blockquote>
<p>וְנַחְשׁוֹל שֵׁנִי, גַּל־מָוֶת, בָּא וַיַךְ אֶת לְבָבִי, וַיְצִיפֵהוּ
וַיְמַלְּאֵהוּ תַּאֲוַת־נָקָם, כְּהִתְאַוּוֹת אִישׁ לִנְשֹׁךְ אֶת
בְּשַׂר־עַצְמוֹ לְמַעַן הִנָּקֵם מֵעַצְמוֹ. וָאֱהִי כֻלִּי מְקוֹר
זַעַם מְפַעְפֵּעַ, שׁוֹלֵחַ לַפִּידִים מִתּוֹךְ עֵינַי – וָאָלִיט אֶת
פָּנַי. אַךְ עוֹד, שְׂתוּם־עֵינַיִם, דְּמוּת־הַשֶּׁמֶשׁ רָאִיתִי –
וּדְרָקוֹן אֶלֶף־הָרָאׁשִים לוֹ אוֹרֵב מִתָּחַת. וְכֶתֶר־שֶׁמֶשׁ
חָזִיתִי. עֲטֶרֶת קַרְנַיִם שֶׁל פָּז; מִמֶּנוּ חֲלוֹמוֹת־אֱלֹהִים
נֶאֱרָגִים. וְעֵין הַדְּרָקוֹן נְשׂוּאָה אֶל טַרְפּוֹ: אֶל הַחַמָּה
וְאֶל כִּתְרָהּ&#8230;עוֹד מְעַט, וְיִבְלָעֵם. וָאֶחְרֹק שִׁנַּי,
וָאֶקְרָא: יֶהִי!</p>
</blockquote>

<blockquote>
<p>וּשְׂחוֹק עָקוּם הִתְפַּתֵּל עַל שְׂפָתַי, וָאֲקַלֵּל: תִּשְׁטֹף
הַתְּהוֹם אֶת־הַשֶּׁמֶשׁ וּמָחֲתָה זִכְרוֹ לְעוֹלָם! וְעִמּוֹ
כֶתֶר־הָאֵל אָבֹד יֹאבַד לָנֶצַח! לָנֶצַח! אֲשֶׁר לֹא יִשָּׁאֵר
מִכָּל־הָעוֹלָם כִּי־אִם צִלּוֹ, צֵל־שֶׁלֶד תָּלוּי וְעוֹמֵד
בַּמָּרוֹם – כְּשֶׁלֶד הַיָּרֵחַ הַקֵּרֵחַ הַזֶּה; וְהָיָה לְזַעֲוָה
לַתְּהוֹם, וּלְפַלָּצוּת – לַתֹּהוּ־וָבֹהוּ הַבָּא
אַחֲרָיו!&#8230;וָאֶלְחַשׁ: עֲלִי, תְהוֹם, עֲלִי!</p>
</blockquote>

<blockquote>
<p>בְּחֶשְׁכַּת־הַדִּמְדּוּמִים הַמְּצוּלָה הִתְרוֹמְמָה – וָאָשִׁיר
לְשֶׁמֶשׁ־הָעוֹלָם עִם חֲשֵׁכָה שִׁיר־נְהִי, שִׁיר אֲבַדּוֹן
וּכְלָיָה, אֲבַדּוֹן וּכְלָיָה&#8230;</p>
</blockquote>

<h3 id="ח.">ח.</h3>

<blockquote>
<br />

<p>שָׁקְעָה הַחַמָּה, וְשָׁקַע הָעוֹלָם, בִּתְהוֹם.</p>
</blockquote>

<blockquote>
<p>וָאוֹרִיד רֹאשִׁי, וָאֶקְפָּא בִמְקוֹמִי; וְלֹא יָדַעְתִּי, אִם מְעַט
וְאִם הַרְבֵּה. וְהִנֵה קוֹל סְעָרָה רְחוֹקָה בָּא עָדַי – וָאֶשְׁמַע
קוֹל: קוּם וָלֵךְ!</p>
</blockquote>

<blockquote>
<p>וָאָקוּם, וָאֵלֵךְ, וְהַלַּיְלָה לֵיל־עָבִים אָפֵל; וְהַיָּם נִסְעַר
בְּרוּחַ־קָדִים עַזָּה, וָאֵלֵךְ בְּסוּפָה. וּכְעַמוּד־אֵשׁ בֶּעָנָן
הוֹלֵךְ לְפָנַי לְאֹרֶךְ הַיָּם לַנְחוֹתֵנִי הַדָּרֶךְ;
וְיַד־פְּלָאוֹת חֲזָקָה דּוֹחֶפֶת אוֹתִי מֵאַחֲרַי. תָּרְנֵי סְפִינוֹת
רְחוֹקוֹת נִשְׁקְפוּ אֵלַי בְּפַחַד־אֵל מִתּוֹךְ עַב־הֶעָנָן; וַאֲנִי
בְסוּפָה כְלֹא־אִישׁ נֶהֱלָכְתִּי. עַל כַּנְפֵי הַסְּעָרָה הַפִּלְאִית
נִשֵּׂאתִי לִמְקוֹם שָׁם נוֹפֵל הַיָּם אֶל־תּוֹךְ הָאֹקְיָנוֹס
הַגָּדוֹל, כְּתִינוֹק נִבְהָל צוֹנֵחַ, מִתְעַלֵּף, אֶל תּוֹךְ
זְרוֹעוֹת־אִמּוֹ, – עַד בּוֹאִי אֱלֵי הָאֹקְיָנוֹס הַשָּׂב.</p>
</blockquote>

<blockquote>
<p>בָּרָק הִצְלִיף עַל עֵינַי, אֲשֶׁר הוּחַדּוּ־הוּחַדּוּ; וָאֶרְאֶה
בֶחָזוֹן:</p>

<br />
</blockquote>

<blockquote>
<p>עַל פְּנֵי הָאֹקְיָנוֹס, בְּמֶרְחַקֵּי תְהוֹם־תֹּהוּ</p>
</blockquote>

<blockquote>
<p>צָף כִּדְמוּת רֹאשׁ, לְלֹא צוּרָה&#8230;</p>
</blockquote>

<blockquote>
<p>הֲתַנִּין מְפַלֵּס לוֹ דֶרֶךְ בְּאַדִּיר?</p>
</blockquote>

<blockquote>
<p>הָאֵל הוּא, הַחוֹתֵר בִּזְרוֹעוֹ הַשְּׁבוּרָה?</p>

<br />
</blockquote>

<blockquote>
<p> תְּהוֹם־שֵׂיבָה תֵּאָנֵק תַּחַת כֹּבֶד סֻבֳּלוֹ,</p>
</blockquote>

<blockquote>
<p>לְפָנָיו רָץ נָתִיב, כַּבָּזָק –</p>

<br />
</blockquote>

<blockquote>
<p>וְהוּא רָץ כְּצִיר חַי, רָץ מֵעַל פְּנֵי הָאֹקְיָנוֹס – אֵלַי.
וְהִנֵּה פָרַץ בִּסְעָרָה אֶל לְבָבִי, וַיָּבוֹא אֶל תּוֹךְ נַפְשִׁי,
וַיֵּשֶׁב בִּי – וּמַרְאֵה הַפַּטִּישׁ הַשָּׁחוֹר לוֹ; וּבְתוֹךְ
הָאֵשׁ הַשְּׁחוֹרָה – כְּפַטִּישׁ אֵשׁ בְּהִירָה מִבִּפְנִים. וְזֹהַר
לוֹ כְּעֵין הַחַשְׁמַל; כְּמַרְאֵה הַקֶּשֶׁת בֶּעָנָן. כֵּן מַרְאֵה
זָהֳרוֹ הַפְּנִימִי. וָאֵאָלֵם דּוּמִיָּה, וַיְהִי הוּא הַשַּׁלִיט
עָלַי; וַתִּפָּקַחְנָה עֵינַי, וָאֶרְאֶה:</p>

<br />

<p>מִשְׁבָּרִים מִתְגָּעֲשִׁים, צֹוְחִים אַדִּירִים –</p>
</blockquote>

<blockquote>
<p>וְתַבְנִית־יָד תַּךְ עֲלֵי רַעֲמוֹת־כְּפִירִים&#8230;</p>
</blockquote>

<blockquote>
<p>אָז יַרְעִים קוֹל אַדִּיר וְחָזָק –</p>

<br />

<p>וְהַקּוֹל הִרְעִים בְּנַפְשִׁי:</p>

<br />

<p>מִקּוֹל מַיִם רַבִּים אַדִּיר קוֹל אֱלֹהִים, –</p>
</blockquote>

<blockquote>
<p>אֲשֶׁר הוּבָא לִקְבוּרָה</p>
</blockquote>

<blockquote>
<p>בְּיַד עַם שְׁכֵחֵי־אֵל, דּוֹרוֹת בּוֹנֵי־הַצִּים</p>
</blockquote>

<blockquote>
<p>לְהוֹבִיל אֵל וּלְהַטְבִּיעוֹ בְּנִבְכֵי־יָם, עִם</p>
</blockquote>

<blockquote>
<p>זְרוֹעוֹ הַשְּׁבוּרָה&#8230;</p>

<br />

<p>וְכֹה שָׁר הָאֹקְיָנוֹס בַּלַּיְלָה, לֵיל־שִׁמּוּרִים חָדָשׁ לָעוֹלָם:</p>

<br />

<p>הִנֵּהוּ! מֵחָדָשׁ בָּא אֵל אֲבִי־עַד!</p>
</blockquote>

<blockquote>
<p>אֲשֶׁר הֶאֱמִין בַּדּוֹרוֹת</p>
</blockquote>

<blockquote>
<p>וַיְבָרְכֵם עִם חֲשֵׁכָה, כִּי שֶׁמֶשׁ־יָהּ רַד:</p>
</blockquote>

<blockquote>
<p>צְאוּ, בָּנַי, וּמִשְׁכוּ בָאֹפֶל אַט־אַט</p>
</blockquote>

<blockquote>
<p>מִלִּבְּכֶם הַמְּאוֹרוֹת&#8230;</p>

<br />
</blockquote>

<blockquote>
<p>וַיַרְא כִּי אֵין אִישׁ, כִּי לֹא אָרְכוּ הַיָּמִים</p>
</blockquote>

<blockquote>
<p>וְהֵמָּה מִלֵּב מָשְׁכוּ שְׂטָנִים,</p>
</blockquote>

<blockquote>
<p>וַיְמַלְּאוּ הָאָרֶץ חֲמָסִים וְדָמִים</p>
</blockquote>

<blockquote>
<p>חוֹתְרֵי אָשְׁיוֹת־עַד, וִיסוֹד מוּסַד־עוֹלָמִים</p>
</blockquote>

<blockquote>
<p>מִתְמוֹטֵט, וּנְבֻכִים הַבָּנִים, –</p>

<br />

<p>וַיַּרְא, וַיִּתְנָעֵר, וַיָּבוֹא – –</p>

<br />
</blockquote>

<h2 id="חלקשני">חלק שני</h2>

<blockquote>
<br />
</blockquote>

<h3 id="א.">א.</h3>

<blockquote>
<br />
</blockquote>

<blockquote>
<p>וָאֶרְאֶה בְּמַרְאוֹת הַלַּיְלָה:</p>
</blockquote>

<blockquote>
<p>מוּטָל הָעוֹלָם בַּחֹשֶׁךְ; לֹא קוֹל וְלֹא בַת־קוֹל. וַתְּהִי דְמָמָה
עֲמֻקָּה, דִּמְמַת אֵימָה חֲשֵׁכָה – כְּמוֹ עָמַד דֹּפֶק־הָעוֹלָם
מִדְּפֹק; וְכָבָה כָל־מָאוֹר, כְּמוֹ כִבָּם צָו טָמִיר וְנֶעְלָם.</p>
</blockquote>

<blockquote>
<p>וְהִנֵּה נָפְלָה אַדְמוּמִית מִן־הַשָּׁמַיִם בִּשְׁחוֹר־הָעֲלָטָה;
וְהִנֵּה כִדְמֻיּוֹת זָעוֹת, יוֹרְדוֹת מִמְּרוֹמִים. וְהַדְּמֻיּוֹת
עוֹטְפוֹת שְׁחוֹרִים, אַךְ כְּנַחֲשֵׁי־אֵשׁ מְהַדְּקִים מָתְנֵיהֶם;
וְהֵם יוֹרְדִים אַרְצָה בִּיעָף&#8230;מַלְאֲכֵי־אֵל נוֹרָאֵי־הוֹד – אָנָּה
יֵרְדוּ? וְלָמָּה?</p>
</blockquote>

<blockquote>
<p>מוּטָל הָעוֹלָם בַּחשֶׁךְ – וְלֹא יָדַע, כִּי יָרְדוּ מַלְאֲכֵי־אֵל
וּכְלֵי־זַעֲמוֹ. נִרְדָּם הָעוֹלָם עַל בִּרְכֵּי הַדְּמָמָה:
מְכַשֵּׁפָה חֲשֵׁכָה רוֹבֶצֶת לְצִדּוֹ, שׁוֹמַרְתּוֹ; וְלָהּ אֶלֶף
עֵינַיִם, עֵינֵי חוֹרִים אֲפֵלִים. פִּתְאֹם זָקְפָה עֵינֵיָה־חוֹרֶיהָ;
וְכִי נָפַל מִמָּרוֹם הַזֹּהַר הַנּוֹרָא, הָאוֹר הָאַדְמוּמִי –
וַתִּתְחַלְחָל&#8230;</p>
</blockquote>

<blockquote>
<p>וְהַמַּלְאָכִים יוֹרְדִים מַטָּה, מַטָּה. אֲבוּקָה נִשֵּׂאת בְּיַד
הָאֶחָד; וּשְׁנַיִם בָּאִים אַחֲרָיו, עוֹטֵי־שְׁחוֹרִים – וּפְנֵיהֶם
עֲטוּפִים וְלֹא יֵרָאוּ. וָאֶרְאֶה אוֹתָם לְאוֹר הָאֲבוּקָה: וְהִנֵּה
עֲרָפֶל עוֹטֶה אֶת הַשְּׁנַיִם כִּדְמוּת חֻפָּה שְׁחוֹרָה, וְהֵם
נוֹשְׂאִים בִּידֵיהֶם בַּמֶּלְקָחַיִם בַּרְזֶל מְאָדָּם
מְשֻׁלְהָב&#8230;עוֹלָם! עוֹלָם! הָקִיצָה!</p>
</blockquote>

<blockquote>
<p>אַךְ מוּטָל הָעֲנָק לְלֹא הָקִיץ – עַל בִּרְכֵּי הַמְּכַשֵּׁפָה הוּא
יָשֵׁן. מַטָּה־מַטָּה הָאֲבוּקָה מוּעָפָה, עוֹמֶדֶת עָלָיו, מֵעַל
לְרֹאשׁוֹ מִזְדַּעְזַעַת, – כִּמְחַפֶּשֶׂת אֶת מִצְחוֹ&#8230;וְהִנֵּה
הוּאַר – בַּרְזֶל הִבְרִיק, צְעָקָה זִעְזְעָה אֶת הַמֶּרְחָב&#8230; – –</p>
</blockquote>

<blockquote>
<p>רֶגַע מִשְׁנֵהוּ – וָאֶשְׁמַע בַּת־קוֹל: אוֹת &#8220;קַיִן&#8221; הוּא
לְָעוֹלָם<a href="#fn:1" id="fnref:1" title="see footnote" class="footnote"><sup>1</sup></a>, וּמִשְׁפַּט־הַדּוֹרוֹת לֵאלֹהֵי־יִשְׂרָאֵל&#8230;</p>

<br />
</blockquote>

<h3 id="ב.">ב.</h3>

<blockquote>
<br />
</blockquote>

<blockquote>
<p>אֲנִי נִרְדָּם וְלִבִּי עֵר; וּבַחשֶׁךְ – כְּחָתוּל כָּבֵד וְשָׁחוֹר
רוֹבֵץ עָלָי, וְצִפָּרְנָיו תְּקוּעוֹת בִּלְבָבִי.</p>
</blockquote>

<blockquote>
<p>אֵין זֶה כִּי הַלַּיְלָה הַקַּדְמוֹן: עֲלֶטֶת־בְּרֵאשִׁית מַלְבִּינָה
בָאֵד; חֶשְׁכַּת לֵיל־קְדוּמִים, לֵיל־אֱלִילִים, מְכַסָּה בְּגוּשׁ־אֵד
אֶחָד לְתֵבֵל – לְחֶלְאָה בָהּ, וְלִצְעָקָה בָהּ. וְנָחָשׁ־בָּרִיחַ
מְחַבֵּק־מְהַדֵּק לָעוֹלָם, מַבְרִיחַ מִקָּצֶה אֶל קָצֶה; הוּא
הַנָּחָשׁ הַקַּדְמוֹן הַנּוֹרָא. אֵין זֶה נָחָשׁ, כִּי מְכַשֵּׁף
שְׁתוּם־עָיִן&#8230;</p>
</blockquote>

<blockquote>
<p>וְהִנֵּה כְּשַׁרְבִיט־הַזָּהָב בַּחשֶׁךְ נִתְגַּלָּה, מִמָּרוֹם
נִתְגַלָּה&#8230;וּבְמַחֲנַק־הָעֲרָפֶל אוֹר נָבַע מִמְּרוֹמִים; כְּמוֹ
חָתְרָה יַד־סְתָרִים חֲתִירָה בָּרָקִיעַ הַשְּׁבִיעִי, וְאוֹר אֱלֹהִי
נָבַע־שָׁפַע. עוֹד רְגָעִים כִּנְצָחִים עָבָרוּ – וְהַנָּחָשׁ
הַגָּדוֹל, כִּכְווּי־אֵשׁ, בַּעֲבִי־גַבָּיו הִתְפַּלֵּץ: סֻלָּם שֶׁל
אֵשׁ מֻצָּב אָרְצָה, וְרֹאשׁוֹ מַגִּיעַ הַשָּׁמַיְמָה –
וְעַתִּיק־יוֹמִין, כִּבְיָכוֹל, בּוֹ יוֹרֵד&#8230;</p>
</blockquote>

<blockquote>
<p>שִׁפְעַת רִשְׁפֵי־זָהָב מִכַּף־שְׂמֹאלוֹ מִתְחַמְּקִים וְנִתָּזִים;
נִצְנוּצֵי שַׁלְשֶׁלֶת שֶׁל זָהָב מִכִּסֵּא כְבוֹד אֲדֹנָי. וְהוּא
יוֹרֵד לֶאֱסֹר בָּהּ – אֶת מִי? דּוֹמֵם הַמְכַשֵּׁף הַגָּדוֹל, רוֹבֵץ
וְצוֹפֶה שְׁתוּם־הָעַיִן, מִשְׁתָּאֶה וְחָרֵד. וְאֵל קָדוֹשׁ יוֹרֵד
בַּסֻּלָּם, וּבְיַד יְמִינוֹ דָלִיָּה קְטַנָּה, זַלְזַל דָּק, יִשָּׂא
בְרַחֲמִים רַבִּים. וְהַדָּלִּיָה – פִּלְאִית; כֻּלָּהּ – מִשְׁטַח
כּוֹכְבֵי־זָהָב&#8230;</p>
</blockquote>

<blockquote>
<p>וְכִי נִגְלָה אֵל אֱלֹהִים אַדִּירִים בָּאָרֶץ, וְטַלִּית־תְּכֶלְתּוֹ
הִבְהִיקָה בָעוֹלָם – וַיְהִי לֵיל־תְּכֵלֶת אֱלֹהִי, רִאשׁוֹן
לִיצִירָה. אָז יַאֲהִיל אֵל פֶּלִאי עַל עֵינָיו, וְהָיָה כְתָר אֶת
כָּל הָאָרֶץ לְאָרְכָּהּ וּלְרָחְבָּהּ; וּלְעֵינָיו אֶרֶץ נַהֲרַיִם,
נַהֲרוֹת־בְּרָכָה, נִגְלָתָה. הֵם הָרָאשִׁים הַיּוֹצְאִים מֵעֵדֶן,
וְרֵיחַ־עֵדֶן לְמֵימֵיהֶם, וַיִּשָּׂא אֶת הַדָּלִיָּה, וַיִּטָּעֶנָּהּ
בְּרָכָה בָאָרֶץ; וְהַנָּחָשׁ הַמְכַשֵּׁף מַבִּיט וּמִשְׁתָּאֶה –
וְלֹא יָדַע אֶת סוֹד הָאֱלֹהִים, וְאֶת אֲשֶׁר עָשָׂה לוֹ הָאֱלֹהִים&#8230;</p>
</blockquote>

<blockquote>
<p>וְהִנֵּה בֵּין נְהַר חִדֶּקֶל וּנְהַר פְּרָת אֶרֶז פִּלְאִי צוֹמֵחַ.
אָז יַאֲהִיל עַתִּיק־יוֹמִין עַל עֵינָיו, וְהָיָה כְּתָר אֶת כָּל
הָאָרֶץ לְאָרְכָּה וּלְרָחְבָּהּ. וּלְעֵינָיו, בְּלֶב־הָעוֹלָם, אֶרֶץ
קְטַנָּה וּצְנוּעָה נִגְלְתָה – יְפֵה־נוֹף, חֶמְדַּת־עוֹלָם, אֶרֶץ
הַבְּחִירָה!&#8230;אָז יַעֲזֹב הָאָרֶז הַצָּעִיר, נְשׂוּא יַד־סְתָרִים,
אֶת מְקוֹמוֹ וְאֶת אַדְמָתוֹ, וַיֵּאָחֵז בְּלֶב־הָעוֹלָם,
בְּהַר־הַמּוֹרִיָּה, – לִהְיוֹת צַמַרְתּוֹ שָׁם מְתַמֶּרֶת שָׁמַיְמָה
וְיוֹנֶקֶת אֶת אוֹרָם, וּשְׁלוּחוֹתָם נוֹשְׂאוֹת כּוֹכָבִים,
כּוֹכְבֵי־זָהָב, אֶל כָּל אַרְבַּע רוּחוֹת־הָעוֹלָם&#8230;וַיִּגְדַּל
הָאֶרֶז וַיְשַׂגְשֵׂג פֹּארוֹתָיו; וְעַתִּיק־יוֹמִין לִרְגָעִים
יִפְקְדֶנּוּ, כְּבָבַת־עַיִן יִנְצְרֶנּוּ. כְּבִרְכַּת־נְבוּאָה
בְּמִסְגֶּרֶת־הַנֵּצַח, כֵּן עָמַד הָאֶרֶז קָבוּעַ
בְּמִסְגֶּרֶת־הָעוֹלָם, וְלֹא נִרְאָה כָמוֹהוּ בָּאָרֶץ עֵץ
בְּרוּךְ־אֱלֹהִים&#8230;</p>
</blockquote>

<blockquote>
<p>וְהִנֵּה קֵן בְּלֵב צַמַּרְתּוֹ, וְהַקֵּן יָחִיד וּמְיֻחָד; פֶּלִאי
כָאֶרֶז וְדָבֵק בּוֹ, כְּמוֹ צָמַח וּבִצְבֵּץ מִתּוֹכוֹ.
וְצִפּוֹר־אֵשׁ מְרַחֶפֶת עַל קִנָּהּ מִלְמַעְלָה: הוּא הַחוּל,
עוֹף־הַנֵּצַח. וְלֹא גָרְעָה מִמֶּנּוּ הַחוּל אֶת מֶבָּטָהּ,
מַבַּט־נֵצַח, וַתְּהִי כְשׁוֹמַרְתּוֹ מִכָּל עַיִן רָעָה&#8230;
וְסַמָּאֵל שְׁתוּם־הָעַיִן צָפָה בְאִצְטַגְנִינוּת שֶׁלּוֹ, לֵאמֹר:</p>

<br />
</blockquote>

<blockquote>
<p>&quot;כּוֹכָב דָּרַךְ מִיַּעֲקֹב,</p>
</blockquote>

<blockquote>
<p>מָשִׁיחַ – מִקֵּן,</p>
</blockquote>

<blockquote>
<p>וְהָיָה בְאַחְרִית הַיָּמִים</p>
</blockquote>

<blockquote>
<p>וְנִקֵּר עֵין־סַמָּאֵל בַּחֲנִית־אוֹרוֹ, וְהוֹרִידוֹ אֶל שְׁאוֹל&quot;.</p>

<br />
</blockquote>

<blockquote>
<p>וְעֵין־הַמְּכַשֵּׁף הוּחַדָּה, כְּעֵין־אַיָּה הוּחַדָּה, וַתְּהִי
אוֹרֶבֶת לַקֵּן.</p>
</blockquote>

<blockquote>
<p>וַיְהִי לַיְלָה, לֵיל כְּשָׁפִים וָאוֹר. הָעוֹלָם יָשֵׁן; וְרַק הַחוּל
עֵרָה, שׁוֹמֶרֶת לַקֵּן, וְעֵינֶיהָ, עֵינֵי־נֶצַח, אֵלָיו דּוּמָם
נְטוּיוֹת. וְהִנֵּה נִתְעַבָּה הַחשֶׁךְ, וַיְהִי לֵיל־תַּעְתּוּעִים,
לֵיל־אֱלִילִים מִסָּבִיב; וְהַחוּל עָצְמָה עֵינֶיהָ, וַתָּנָם לְרֶגַע.
וּמִמֶּרְחַק־הַחשֶׁךְ בָּאָה כַף־עָב, כְּתַבְנִית יָד שְׁלוּחָה,
וַתָּנַח עַל הָאֶרֶז וַתַּעֲמֹד, זוֹמֶמֶת – וַיֶּחֱרַד הָאִלָּן,
וַיָּנַע&#8230;עוֹד רֶגַע – וַתַּגַּח בַּת־חשֶׁךְ, וּצְעָקַָה! וַתִּיקַץ
הַחוּל וַתִּתְחַלְחַל:</p>
</blockquote>

<blockquote>
<p>יָד נִשְׁלְחָה בַּקֵּן – וְאֵינֶנּוּ!</p>

<br />
</blockquote>

<h3 id="ג.">ג.</h3>

<blockquote>
<br />

<p>לָיְלָה. לַיְלָה רַב־תַּעֲלוּמוֹת מִסְּבִיבַי – וַאֲנִי הוֹזֶה חוֹלֵם
חֲלוֹם שְׁחוֹר וּמַחֲנָק. וְהֶחָתוּל, הָרוֹבֵץ עַל לִבִּי, כָּבֵד
וּמַכְבִּיד; וּמַעֲמִיק לִתְקֹעַ אֶת צִפָּרְנָיו בִּלְבָבִי. וָאֶרְאֶה
בְּמַרְאוֹת הַלַּיְלָה הֶאָרֹךְ:</p>
</blockquote>

<blockquote>
<p>וְהִנֵּה צֵל אֵלוֹנִים, אֵלוֹנֵי מַמְרֵא. וּבְצִלָּם זָקֵן עוֹמֵד, אַב
הֲמוֹן גוֹיִם; אֶרֶךְ הַזָּקָן הַשָּׂב, זָקָן יוֹרֵד וּמִשְׁתַּפֵּךְ
כָּאֶשֶׁד עַל בִּרְכָּיו, וּסְבַךְ גַּבּוֹתָיו הָאֲרֻכּוֹת – כַּכֶּסֶף
הַכֵּהֶה. <strong>אַבְרָהָם</strong> עוֹמֵד קָבוּעַ בּמסְגֶּרֶת־הַלַּיְלָה,
וְעֵינָיו – לַכּוֹכָבִים; גְּלוּי־עֵינַיִם וְזָקוּף, מַחֲזֵה־שַׁדַי
יֶחֱזֶה.</p>
</blockquote>

<blockquote>
<p>וַיֵּרָא אֵלָיו ה'; וַיִּשָּׂא אַבְרָהָם עֵינָיו – וַיִּשְׁתַּחוּ
בְחֶרְדַּת־קֹדֶשׁ אַפַּיִם אָרְצָה. וַיֹּאמַר: אֲדֹנָי, אִם נָא
מָצָאתִי חֵן בְּעֵינֶיךָ – יֻקַּח נָא מְעַט מַיִם וְרָחַצְתָּ
רַגְלֶיךָ&#8230;וְקוֹל, כְּקוֹל אִישׁ שְׂבַע נְדוּדִים וָזַעַף, כָּאוֹב
מֵאֶרֶץ עָנָהוּ: אָבָק כִּסָּה לְמַדַּי, אֲבַק־הָעוֹלָם – בַּמָּה
אֶרְחָצֶנוּ?</p>
</blockquote>

<blockquote>
<p>וַיּוֹצֵא אוֹתוֹ הַחוּצָה וַיֹּאמַר: הַבֶּט־נָא אֶל אַרְבַּע פִּנּוֹת
הָעוֹלָם, בּוֹ סָגוּר זַרְעֶךָ. וַיַּרְא: וְהִנֵּה מִגְדָּלִים,
וְרֹאשָׁם בַּשָּׁמַיִם, מִתְנַשְּׂאִים בְּכָל אַרְבַּע פִּנוֹת עוֹלָם,
בְּנוּיִם עַל יַעֲרוֹת חֲרָבוֹת וַחֲנִיתוֹת וְסוֹגְרִים עַל
אֹפֶק־הָעוֹלָם וְעַל מְלוֹאוֹ – לְלֹא מוֹצָא מֵרִבּוּעַ
קִסְמָם&#8230;וּמִמַּעַל לָהֶם חֶרֶב גְּדוֹלָה, נְתוּנָה בְיַד אֱלֹהוּת –
מַבְהִיקָה וְדוֹקֶרֶת פְּנֵי שָׁמַיִם. וְהִנֵּה פְנֵי הָאֱלֹהוּת
כִּפְנֵי הַנָּחָשׁ הַקַּדְמוֹן. סַמָּאֵל הוּא, הַיּוֹשֵׁב
בְּרוּם־עוֹלָם עַל כִּסֵּא רָם וְנִשָּׂא – וּמוֹלֵךְ יְחִידִי&#8230;</p>
</blockquote>

<blockquote>
<p>וְקוֹל, שְׂבַע נְדוּדִים וָזַעַף, עָנָה וְאָמַר: רָאִיתִי אֶת
הָעוֹלָם, וְהִנֵה הָיָה כִסְדוֹם. הִשְׁחִיתוּ מַעֲשֵׂיהֶם מִסְּדוֹם –
כִּי אַרְבַּעַת אַלְפֵי שָׁנָה בֵּין סְדוֹם וּבֵינֵיהֶם. כִּי מָלְאָה
הָאָרֶץ דֵּעָה לְלֹא דַעַת־אֱלֹהִים; וְהִנֵּה צָרְרָה אוֹתָם
בִּכְנָפֶיהָ רוּחַ רִשְׁעָה וּזְנוּנִים, אֲשֶׁר לֹא הָיְתָה כָמוֹהָ
לְמִיּוֹם הֱיוֹת אָדָם עַל הָאֲדָמָה וְעַד הַיוֹם. וַתְּהִי רִשְׁעַת
סְדוֹם לְעֻמַּת רִשְׁעָתָם – כְּצִפּוֹר קְטַנָּה עַל שְׂפַת יָם
לְעֻמַּת הַיָּם&#8230;</p>

<br />
</blockquote>

<h3 id="ד.">ד.</h3>

<blockquote>
<br />

<p>וְאַבְרָהָם, אַב־הָרַחֲמִים, עוֹמֵד לִפְנֵי יְיָ, מִתְפַּלֵּל
וּמְבַקֵּשׁ רַחֲמִים עַל זַרְעוֹ וְעַל כָּל־הָעוֹלָם כֻּלּוֹ.</p>
</blockquote>

<blockquote>
<p>וַיֹּאמֶר יְיָ: זַעֲקַת בָּאֵי־עוֹלָם כִּי רָבָּה, וְחַטָּאתָם כִּי
כָבְדָה מְאֹד. וְקוֹל כַּחוֹלֶה הוֹסִיף וַיֹּאמֶר:</p>
</blockquote>

<blockquote>
<p>בְּעֵינַי רָאִיתִי – בְּנֶשֶׁף־סְתָו בְּעִיר גְּדוֹלָה. עֲרָפֶל עָטָה
הַכְּרָךְ; וְעַל הַפַּנָּסִים, הַשּׁוֹמְרִים הַמֵּתִים בָּרְחוֹבוֹת,
דָּפְקוּ מִטְרוֹת־עֹז וְהִכּוּ בְחָזְקָה. וּבָרְחוֹבוֹת אֵין עוֹבֵר
וָשָׁב; הַפַּרְדֵּסִים נִתְרוֹקְנוּ וַאֲנִי מְהַלֵּךְ בַּכְּרָךְ,
וָאֶעֱבֹר בָּעֵת הַהִיא עַל יַד פַּרְדֵּס; וְהִנֵּה עַל אַחַד
הַסַּפְסָלִים, בְּצֵל עֵץ, אָדָם יוֹשֵׁב, וָאֶקְרָב אֵלָיו, וָאֶרְאֶה:
אִישׁ אוֹבֵד יוֹשֵׁב תַּחַת מָטָר, עֲקוּם פָּנִים מְאֻבְּנֵי כְאֵב,
יוֹשֵׁב לְאחַר יֵאוּשׁ – וְרָקֵב. הָאִילָנוֹת הָרְטֻבִּים
הִתְפַּלְּצוּ לְמַרְאֵה בְשַׂר־אָדָם וְצֶלֶם־אֱלֹהִים, עָזוּב לִרְקֹב
תַּחַת מָטָר; וּמֵאֶחָיו בְּנֵי־הָאָדָם לֹא נִמְצָא אַף אֶחָד, אֲשֶׁר
יֵצֵא וּפַנָּס בְּיָדוֹ לְבַקְּשׁוֹ&#8230;</p>
</blockquote>

<blockquote>
<p>וָאֶעֱבֹר מִשָּׁם אֶל חוֹף הַיָּם. וְהִנֵּה סְפִינָה בַיָּם
מְטֻלְטֶלֶת בְּכַף הַסְּעָרָה; וּבְתָא־מַאֲסָרָהּ אָדָם אַחֵר יוֹשֵׁב,
צוֹפֶה אֶל הַמִּשְׁבָּרִים הַמַּשְׁחִירִים־מַכְסִיפִים מִבַּעַד
לָאֶשְׁנָב – וּפָנָיו שְׁחוֹרִים וְחִוְרִים כְּמֹהֶם. וָאֶגַּשׁ
אֵלַיו, וָאֵדַע: גֵּר, אֵין־בַּיִת הוּא בָעוֹלָם. נִדָּח מִמוֹלַדְתּוֹ
עַל לֹא חָמָס בְּכַפָּיו, וּשְׁעָרֶיהָ סְגוּרִים עַל מַסְגֵּר
מֵאַחֲרָיו; וְשַׁעֲרֵי הָאָרֶץ, אֵלֶיהָ פָּנָיו מוּעָדוֹת, סְגוּרִים
עַל מַסְגּר לְפָנָיו. וְאֶרֶץ אַחֶרֶת אֵין, לְהָאִיר פָּנִים לַגֵּר;
וְחוּטֵי־הַבַּרְזֶל, אֲשֶׁר לָאֶשְׁנָב, לֹא יִתְּנוּהוּ קְפֹץ אֶל
שַׁעֲרֵי־תְהוֹם – הַשְּׁעָרִים הַיְחִידִים הַפְּתוּחִים
לְפָנָיו&#8230;בָּדָד וְיָתוֹם מִן הָעוֹלָם יָשַׁב לוֹ הָאִישׁ, וְקָפָא
בִדְמָמָה. וְלֹא קָרָא אֵלַי, כִּי נוֹאַשׁ מֵרַחֲמֵי בְנֵי־אָדָם,
אֶחָיו אֲשֶׁר שְׁלָחוּהוּ לְנַפְשׁוֹ לָמוּת בַּאֲשֶׁר יָמוּת;
וּמֵרַחֲמֵי־אֵל נוֹאַשׁ, אֵל מִתְאַפֵּק וּמַאֲרִיךְ־אַף מִן־הָעוֹלָם.
וָאֶרְאֶה, וָאֱהִי קָרוֹב אֵלָיו בְּהִתְאַפְּקוֹ מִבְּהִתְפַּלְלוֹ;
וָאִשָּׁבַע בַּחֲמָתִי, אִם אַאֲרִיךְ עוֹד אַפִּי לָהֶם וְאִם לֹא
אֶהֱפֹךְ אֶת כָּל הָעוֹלָם, עוֹלַם־סְדוֹם, בַּעֲבוּרוֹ&#8230;</p>

<br />
</blockquote>

<h3 id="ה.">ה.</h3>

<blockquote>
<br />

<p>וְהִנֵּה כַּף־עָב בָּאָה, וַתָּנַח עַל אֵלוֹן מַמְרֵא; וְדָבָר צָנַח
מֵעָלֶיהָ, וַיִפֹּל לְרַגְלֵי הַדּוֹבֵר. וַיְרִימֶנּוּ; וְהִנֵּה הִיא
פָרֹכֶת קְרוּעָה מֵעַל אֲרוֹן־קֹדֶשׁ. וַיִפְתְּחֶנָהּ – וְהִנֵּה
מַפָּה קְטַנָּה שֶׁל פֶּסַח נוֹשֶׁרֶת מִתּוֹכָה, וְהִיא לוֹהֶטֶת
בְּדֶמַע וּבְאֶמְצָעִיתָהּ – כֶּתֶם דָּם צוֹעֵק&#8230; וַיֵּט אֶת אָזְנוֹ,
וַיְהִי כְשׁוֹמֵעַ שְׁמוּעַת־פְּגָעִים נוֹרָאָה – וְנַעֲווּ פָנָיו
מִזְּוָעָה.</p>
</blockquote>

<blockquote>
<p>וְאַבְרָהָם עוֹדֶנּוּ עוֹמֵד לְפָנָיו בִּתְפִלָּה. וַיִסְפֹּק יְיָ
כַּפָּיו, וַיֹאמֶר: אַל תִּתְפַּלֵּל בַּעֲדָם! כִּי אֵין נַפְשִׁי אֶל
הָאָדָם הַזֶּה אֲשֶׁר בָּרָאתִי, הֲרָאִיתָ, אַבְרָהָם, הֲרָאִיתָ?
הַנָּקֵל לָהֶם מֵעֲשׂוֹת אֶת הַתּוֹעֵבוֹת אֲשֶׁר יַעֲשׂוּן
לְהַכְעִיסֵנִי, וַיְהִי בְשַׂר־הָאָדָם נוֹפֵל בְּעֵינֵיהֶם
מִבְּשַׂר־כֶּלֶב, כִּי כַלְבֵּי־שַׁעֲשׁוּעֵיהֶם בְּחֵיקָם לָבֶטַח
יִישָׁנוּ, וּבְחִיר־יְצִירַי הָאָדָם, עוֹלָם מָלֵא, נִתַּן לְהֵחָרֵב
תַּחַת מָטָר וְאַכְזְרִיּוּת־חֹק. – וַיָּרֵעוּ עוֹד אֶת מַעֲשֵׂיהֶם
תַּכְלִית רָעָה, וַיְהִי בְמָרְדָם בִּי וַיֹּאמְרוּ לִירוֹק
בְּפָנַי&#8230;וְכִי לֹא נִמְצֵאתִי לָהֶם, וַיִּמְצְאוּ צֶלֶם־אֱלֹהִים,
נֶפֶשׁ־אָדָם, וַיָּשִׂימוּ עָלֶיהָ עֲלִילַת־דָּם, וַיְגוֹלְלוּהָ
בַּדָּם וּבָרֹק&#8230;</p>
</blockquote>

<blockquote>
<p>וַיוֹסֶף יְיָ, וַיֹאמֶר: מַפָּה שֶׁל פֶּסַח עֲנִיָּה, שִׂמְחַת
חַג־שָׁלוֹם עֲלוּבָה! מִתְבּוֹסְסָה בַדָּם הִנֵּה בָאָה מֵאֱדוֹם, שָׁם
חֲזִיר־מִיַּעַר כִּרְסֵם אוֹתָהּ; וַאֲרָיוֹת מִסָּבִיב רָאוּ בְטַלְטֵל
חֲזִיר נֶפֶשׁ־אָדָם בֵּין שִׁנָּיו, וַיִּרְבְּצוּ לָבֶטַח בִּמְקוֹמָם
וְאֵין מַחֲרִיד&#8230;וָאֹמַר: תַּנִּינִים אַכְזָרִים הֵם,
מְשַׁחֲתֵי־רַחֲמֵיהֶם – וְאֵיךְ יְרֻחֲמוּ הֵם בְּיוֹם־זָעַם?</p>
</blockquote>

<blockquote>
<p>וַיוֹסֶף: יוֹם נָקָם בְּלִבִּי וְשִׁלֵּם, כִּי נִשְׁחֲתָה הָאָרֶץ,
נִשְׁחָתָה. וְעָקַרְתִּי מַלְתְּעוֹת־תַּנִּינִים, וְשִׁנֵּי־מְכַשֵּׁף
אֶעֱקֹר; וְטִבַּעְתִּים בְּיַם־דָּם. – –</p>
</blockquote>

<blockquote>
<p>וַיִסְפֹּק יְיָ אֶת כַּפָּיו שֵׁנִית – וּשְׁלשָׁה אֲנָשִׁים, שְׁנַיִם
שְׁחוֹרִים וְאֶחָד אָדֹם, מַלְאֲכֵי זַעַם יְיָ, לְפָנָיו בַּחֲרָדָה
הוֹפִיעוּ; וּפְנֵיהֶם עֲטוּפִים וְלֹא יֵרָאוּ. וַיֹאמֶר: הַבְעִירוּ
לִי כִבְשַׁן־כִּבְשָׁנִים וְשַׂמְתֶּם בַּרְזֶל־בַּרְזִלִּים בָּאוּר,
אֲשֶׁר יִתְאַדֵּם כַּדָּם וּבְאֵשׁ לְבָנָה יְפַעְפַּע; וִירַדְתֶּם עַל
כַּנְפַי־הַזַּעַם, וַחֲרַתֶּם בָּאֵשׁ וּבַדָּם אוֹת־קַיִן עַל
מֵצַח־הָעוֹלָם.</p>
</blockquote>

<blockquote>
<p>וַיֵּצְאוּ מַלְאֲכֵי־הַזַּעַם אֶת פְּנֵי יְיָ לַעֲשׂוֹת אֶת
מִשְׁלַחְתָּם; עַל כַּנְפֵי סַעַר נִשָּׂאוּ וַיֵּרְדוּ אָרְצָה, וַיְיָ
אָמַר אֶל אַבְרָהָם: יוֹם נָקָם וְשִׁלֵּם הִנֵּה זֶה בָא.</p>
</blockquote>

<blockquote>
<p>וְהִנֵּה זִעְזְעָה צְעָקָה אֶת מֶרְחַב־הָעוֹלָם – וְהִנֵּה הָאִישׁ
לְבוּשׁ־הָאֲדֻמִּים מֵשִׁיב דָּבָר לֵאמֹר: עָשִׂינוּ כַאֲשֶׁר צֻוִּינוּ&#8230;</p>

<br />
</blockquote>

<h3 id="ו.">ו.</h3>

<blockquote>
<br />

<p>וַיֹּאמֶר יְיָ: בְּרֹק חָטָא הָעוֹלָם הַמְרַצֵּחַ לְפָנַי, וּבְרֹק
יִלְקֶה. וְטִבַּעְתִּיו בְּרֹק־דָּם; וּמַבּוּל שֶׁל דָּם עָלָיו
אַעֲלֶה. עֵקֶב אֲשֶׁר אָמְרוּ: בָּשָׁר, בָּשָׂר, וְאֵין רוּחַ,
וַיַּהַפְכוּ אֶת הָעוֹלָם לְשׁוּק, – וַהֲפַכְתִּיו אָנֹכִי לְאִטְלִיז
וּלְבֵית מַקּוּלִין, וּפָקַדְתִּי עֲלֵיהֶם אֶת הַחֶרֶב לִשְׁחֹט וְאֶת
הַכְּלָבִים לִסְחֹב. וְנֶהְפַּךְ לָהֶם הָעוֹלָם לְבָמַת־הֶרֶג, אֲשֶׁר
לֹא הָיְתָה כָמוֹהָ לְמוֹרָא מִיּוֹם נְשׂוֹא גוֹי חֶרֶב אֶל גּוֹי – –</p>
</blockquote>

<blockquote>
<p>וַיִּפֹּל אַבְרָהָם עַל פָּנָיו, וַיֹּאמֶר: יְיָ, הַאַף תִּסְפֶּר
צַדִּיק עִם רָשָׁע?</p>
</blockquote>

<blockquote>
<p>וַיִּפְקַח יְיָ אֶת עֵינָיו וַיֹּאמֶר: מָה אַתָּה רוֹאֶה? וַיַּעַן:
צוּר־סֶלַע אֶרְאֶה, מִשְׁתַּטֵּחַ בִּמְלוֹא מֶרְחַב הָעוֹלָם; צוּר
שַׁדַּי. וַיֹאמֶר יְיָ: צוּר־הָעוֹלָמִים הוּא, מִמֶּנּוּ כָל
הַדּוֹרוֹת חֻצָּבוּ.</p>
</blockquote>

<blockquote>
<p>וַיִּפְקַח אֶת עֵינָיו עוֹד, וַיֹּאמֶר: מָה אַתָּה רוֹאֶה, אַבְרָהָם?
וַיַּעַן: אוֹר, כְּאוֹר הַזָּהָב הַטּוֹב, יוֹצֵא מִתּוֹכוֹ,
מֵאֶמְצָעִיתוֹ. וַיֹּאמֶר יְיָ: מִן הַמָּקוֹר הַזֶּה, מֶרְכַּז צוּרִי,
חֻצְּבָה נִשְׁמַת משֶׁה עַבְדִּי&#8230;</p>
</blockquote>

<blockquote>
<p>וַיּוֹסֶף יְיָ וַיִּפְקַח אֶת עֵינָיו, וַיֹּאמֶר: מָה אַתָּה רוֹאֶה?
וַיַּעַן וַיֹּאמֶר:כְּשִׁכְבַת הַזָּהָב הַטָּהוֹר, וַאֲבָנִים־טוֹבוֹת
בּוֹ מַצְהִירוֹת. וַיֹּאמֶר: מִן הָאֲבָנִים הַטּוֹבוֹת שַׁעֲרֵי
אַתּוּנָא נוֹסָדוּ; וּמִמְּקוֹר הַזָּהָב הַטָּהוֹר נִשְׁמַת הוֹמֶרוּס,
שַׂר שֶׁל יָוָן, חֻצָּבָה.</p>
</blockquote>

<blockquote>
<p>וַיֹּאמֶר: מָה אַתָּה רוֹאֶה עוֹד? וַיַּעַן: שִׁכְבוֹת בַּרְזֶל
וּנְחשֶׁת וּבְדִיל וְעוֹפֶרֶת, הוֹלְכוֹת וְכֵהוֹת עַד קְצוֹת הַצּוּר
לִשְׁנֵי צִדָּיו. וַיֹׁאמֶר יְיָ: הַשְּׁכָבוֹת – שִׁכְבוֹת
מִשְׁפְּחוֹת רוֹמִי וְאַשְׁכְּנַז וֶאֱדוֹם; וְרִבְצָן בַּסֶּלַע רֵבֶץ
נְשָׁרִים, אֲרָיוֹת וְדֻבִּים. כְּמוֹהֶם כְּכָל הָעַמִים אֲשֶׁר
בִּקְצוֹת הַצּוּר לִשְׁנֵי צִדָּיו.</p>
</blockquote>

<blockquote>
<p>וְהִנֵּה עָטָה עֲרָפֶל אֶת צוּר־הָעוֹלָמִים, חֲשֵׁכָה כִּסָּתְהוּ;
וְשָׁחַר הַצּוּר. וַיָּרֶם יְיָ אֶת הַמַּפָּה שֶׁל פֶּסַח, מַפָּה
קְטַנָּה וּמְבוֹסָסָה בַדָּם, וַיַּךְ בָּהּ אֶת הַסֶּלַע. וְהִנֵּה
פִּלַּח כַּבָּרָק אֶת לֵב צוּר־הָעוֹלָמִים, וַיִקָּרַע בְּכָל חֲלָקָיו
לִשְׁנַיִם: וְהִנֵּה בוֹ אֲחֻזֵּי־אוֹר שְׁלשָׁה –
וְתִשְׁעִים־וְשִׁבְעָה אֲחֻזֵּי־חשֶׁךְ –</p>

<br />
</blockquote>

<h3 id="ז.">ז.</h3>

<blockquote>
<br />

<p>הַשָּׁמַיִם הִתְקַדְּרוּ עָבִים; וְהִנֵּה חֲשֵׁכָה גְדוֹלָה נוֹפֶלֶת
עַל אַבְרָהָם.</p>
</blockquote>

<blockquote>
<p>וַיֹּאמֶר: אַבְרָהָם, אַבְרָהָם, מָה אַתָּה רוֹאֶה? וַיַּעַן
וַיֹּאמֶר: יַמִּים מוּצָקִים אֲנִי רוֹאֶה, יַמִּים נְחֻשְׁתָּנִים,
כְּעֵין כַּוָּרוֹת עֲנָקִיּוֹת, שְׁטוּחִים בִּמְלוֹא מֶרְחַב עוֹלָם;
אֶלֶף־אֲלָפִים בַּת יָכִיל כָּל יָם. כָּל אֶחָד נָשׂוּא עַל כֶּתֶף
דְּמוּת רוּחַ, עֲנָק־רוּחַ, וְהַיָּם עָלָיו מִלְמָעְלָה. סָבִיב־סָבִיב
עוֹמְדִים הֵם, עַנְקֵי־הָרוּחוֹת; וְהַיַּמִּים עֲלֵיהֶם מִלְמָעְלָה.
וַיֹּאמֶר יְיָ: כָּל יָם וְכָל רוּחַ – עַם הוּא וְשָׂרוֹ.</p>
</blockquote>

<blockquote>
<p>– וְיָם אֶחָד מֻצָּב בַּתָּוֶךְ, וְהַיָּם שׁוֹנֶה מִכֻּלָּם: מָלֵא
הוּא דָם עַד כַּרְכֻּבּוֹ, דָּם חַם וּמִתְאַפֵּק; וְרוּחַ עָלָיו,
כְּרוּחַ־אֱלֹהִים, מְרַחֶפֶת&#8230;וַיֹּאמֶר: דַּם זַרְעֲךָ הוּא – עַם
יִשְׂרָאֵל.</p>
</blockquote>

<blockquote>
<p>– וְיָם שֵׁנִי סָמוּךְ לוֹ, גָּבֹהַּ מִן הָרִאשׁוֹן וְשֵׁנִי לוֹ,
מָלֵא דָם חַכְלִילִי; קֶצֶף יְכַסֵּהוּ, קַל וּבָהִיר, וּמִן הַקֶּצֶף
דְּמוּת נַעֲרָה יְפֵהפִיָה עוֹלָה&#8230;וַיֹּאמֶר: בְֹּתוּלַת־יָוָן הִיא,
קַלַּה וְיָפָה וּמְשָׂרֶכֶת דְּרָכֶיהָ.</p>
</blockquote>

<blockquote>
<p>– וּלְאֹרֶךְ שְׁנֵי הַיַּמִּים, מִשְּׁנֵי עֶבְרֵיהֶם, עוֹד יַמִּים
רַבִּים תְּלוּיִם וְעוֹמְדִים עַל כִּתְפֵי שָׂרֵיהֶם; אַךְ לֹא
יַעַמְדוּ כְּעֵמֶק שָׁוֶה, כִּי־אִם בְּאִלְכָּסוֹן, כְּמוֹרַד־הָר,
יַעַמְדוּ זֶה לְמוּל זֶה. וְהָיָה לָהֶם הַקָּצֶה הָאֶחָד עֶלְיוֹן עַל
שְׁנֵי הַיַּמִּים, וְנַעֲלֶה עַל כָּל נַעֲלֶה; וְהַקָּצֶה הַשֵּׁנִי
לָהֶם מִתַּחַת, כְּמוֹ הוֹלֵךְ וְאוֹבֵד בַּתְּהוֹם, בִּשְׁאוֹל
תַּחְתִּית&#8230;וַיַּעַן וַיֹּאמֶר: דַּם הָעַמִּים הַנּוֹצְרִים הוּא;
אֵין שִׁוְיוֹן־מִשְׁקָל לְאֵלֶּה. יֵשׁ אֲשֶׁר יִהְיוּ בָהֶם
בְּנֵי־אֱלֹהִים, וְיֵשׁ אֲשֶׁר – שֵׁדִים מִשַּׁחַת; רַק אַחַת לֹא
לָמְדוּ עוֹד: לִחְיוֹת חַיֵּי־אָדָם&#8230;</p>

<br />
</blockquote>

<h3 id="ח.">ח.</h3>

<blockquote>
<br />
</blockquote>

<blockquote>
<p>דָּבָר נָפַל בְּחֶשְׁכַת־הַלַּיְלָה – וְאֵימָה נָפְלָה עַל אַבְרָהָם.
וַיֹּאמֶר: מֶה רָאִיתָ? וַיֹּאמֶר: אֱלֹהִים, מָתְנַי מָלְאוּ
חַלְחָלָה, כִּי בַלָּהוֹת לֹא־שֵׁעַרְתִּי רָאִיתִי: הִתְנוֹדְדוּ
הַיַמִּים הָאֲלַכְסוֹנִים, וְכָל דְּמֵיהֶם בְּתוֹכָם הִתְנוֹדְדוּ
אִתָּם, וַיִּהְיוּ כַּמִּשְׂתָּעֲרִים יָם עַל יָם&#8230;</p>
</blockquote>

<blockquote>
<p>וַיּוֹסֶף: מָה אַתָּה רוֹאֶה, אַבְרָהָם? וַיֹּאמֶר: עֵינַי חָשְׁכוּ,
וְלֹא אֵיטִיב לִרְאוֹת. וְהִנֵּה יָד אוֹחֶזֶת בּוֹ, יַד אֱלֹהִים
אַדִּירִים; וַיֹּאמֶר: דַבֵּר! מֶה רָאִיתָ? וַיַּעַן: תָּעָה לְבָבִי,
וּלְמַרְאֵה־עֵינַי לֹא אַאֲמִין. דְּמוּת לִגְיוֹנוֹת רָאִיתִי –
שִׁפְעַת לִגְיוֹנוֹת עוֹלִים מִיָּם אֶל מוּל יָם; וּפְנֵיהֶם
מְתֻלָּעִים, כִּפְנֵי שׁוֹדְדִים אַכְזָרִים. וְהִנֵּה בַּיַמִּים
אֲשֶׁר מִנֶּגֶד כִּדְמוּת אַלְפֵי גְוִיּוֹת־בְּתוּלוֹת, חַכְלִילִיּוֹת
וְזַכּוֹת, מִתְחַלְחֲלוֹת – וּמִלְּמוּלָן לִגְיוֹנוֹת חַיְתוֹ־אָדָם,
גִּדְלֵי־בָשָׂר, מְאָדָּמִים, מִשְׂתָּעֲרִים אֲלֵיהֶן&#8230;</p>
</blockquote>

<blockquote>
<p>וַיִּצְעַק אַבְרָהָם, וַיְיָ נָשָׂא יָדוֹ לַשָּׁמַיִם וַיֹּאמֶר:</p>
</blockquote>

<blockquote>
<p>בִּי נִשְׁבַּעְתִּי, אִם אָחוּס וְאִם אֲרַחֵם עוֹד. כִּי זֹאת הָעֵצָה
הַיְעוּצָה עַל כָּל הַגּוֹיִם, וְלֹא אֲשִׁיבֶנָּה. כִּי עָלָה עָשָׁן
בְּאַפִּי, וְאֵשׁ תִּיקַד תַּחְתָּי.</p>
</blockquote>

<blockquote>
<p>וַיּוֹסֶף וַיֹּאמֶר: הַעֲלוּ אוּר לִי בָעוֹלָם, מַלְאֲכֵי־זַעְמִי,
וַהֲפַכְתֶּם תֵּבֵל לְכִבְשָׁן, וְהִשְׁלַכְתֶּם אֶל־תּוֹכוֹ כָּל
יוֹשְׁבֵי־בָהּ; כָּל הַנִּמְצָא לָכֶם יַעֲלֶה בָאֵשׁ. וְהוֹצֵאתֶם
אֲשֶׁר לַחֶרֶב – לַחֶרֶב, וַאֲשֶׁר לַשְּׁבִי – לַשֶּׁבִי, וַאֲשֶר
לָרָעָב – לָרָעָב. וְקָרַעְתִּי לֵב אֵם עַל בָּנִים, וְהִשְׁבַּתִּי
בָּאָרֶץ קוֹל חָתָן וְקוֹל כַּלָּה; וְאָנוּ וְאָבְלוּ
כָּל־הַנִּשְׁאָרִים בָּהּ לְחַיִּים. וְנִשְׁאֲרוּ מִן הָעוֹלָם,
הֵיכַל־אֲדֹנָי, רַק חֳרָבוֹת; מֵחַלּוֹנוֹתָיו תֹּהוּ־וָבֹהוּ יַשְׁקִיף
בְּעֵין־זְוָעָה, וְאַלְפֵי אָדָם בּוֹ יִתְעוּ, כִּכְלָבִים
שֶׁנִּשְׁתַּטּוּ, בְּיִלְלַת־אֵימָה&#8230;</p>
</blockquote>

<blockquote>
<p>וַיָּקָם יְיָ, וּמְלוֹא עוֹלָם הִתְחַלְחֵל מִפָּנָיו;
וּדְבַר־אֱלֹהִים, כִּשְׂחוֹק נוֹרָא, הִתְגַלְגֵּל בָּרַעַם:
הוֹי, חֲתַן־דָּמִים, עוֹלָם, עוֹלָם, חֲתַן־דָּמִים אַתָּה לִי!
וְכָרַתִּי לְךָ בְּרִית, בְּרִית אֲיֻמָּה, אֲשֶׁר לֹא הָיְתָה כָמוֹהָ
לְמוֹרָאִים וְלִשְׁפָטִים אֲשֶׁר אֶעֱשֶׂה בְּךָ; וַחֲתַמְתִּיהָ
בְּדָמֶךָ, וְהוֹצֵאתִי כָל־אֶרֶס־הַנָּחָשׁ אֲשֶׁר בְּדָמְךָ,
וְטִאטֵאתִיו מִן הָעוֹלָם בְּמַטְאֲטֵא־הַשְׁמֵד. – –</p>
</blockquote>

<blockquote>
<p>וַיְסַלֵּק יְיָ אֶת שְׁכִינָתוֹ מִן הָעוֹלָם; וַיֵּעָל אֶל
הַמְּרוֹמִים הַנַּעֲלִים. דְּמוּת־אַבְרָהָם נֶעֶלְמָה; וַעֲנָנִים
כְּבֵדִים הִקִּיפוּ לְתֵבֵל. מַלְאֲכֵי־הַזַּעַם יָצְאוּ לַעֲשׂוֹת
מַעֲשֵׂיהֶם. זָרֵי־מַעֲשֵׂיהֶם; וּבָעֲנָנִים כְּלֵי־תוֹתָח, לְהַרְעִים
עַל יוֹשְׁבֵי־תֵבֵל, עָבָרוּ.</p>

<br />
</blockquote>

<h2 id="חלקשלישי">חלק שלישי</h2>

<blockquote>
<br />
</blockquote>

<h3 id="א.">א.</h3>

<blockquote>
<br />
</blockquote>

<blockquote>
<p>וַיְהִי חשֶׁךְ; חֶשְׁכַת לֵיל גּוֹג־וּמָגוֹג.</p>
</blockquote>

<blockquote>
<p>חַשְׁרַת עָבִים שְׁחוֹרֵי־שְׁחוֹר הִתְקַבְּצוּ וַיָּצוּרוּ עַל
הָעוֹלָם; וְכוֹס־אֲדֹנָי הָאֲיֻמָּה יָרְדָה בֶּעָבִים כְּעֵין
מַשְׁפֵּךְ, וַתַּנַּח לָאָרֶץ זֶרֶם שָׁחוֹר שֶׁל חֵמָה. יְיָ צִוָּה –
וְאוֹצְרוֹת הַשִּׂנְאָה נִפְתָּחוּ; וַחֲמַת־פְּתָנִים נִגָּרָה, מְלוֹא
תֵבֵל סָחֲפָה, סָחָפָה. זָרְמָה הַשִּׂנְאָה, זָרָמָה – וַתְּפַעְפַּע
כְּאֶרֶס־עַכְנָאִי בָּעוֹלָם; וַתַּרְתַּח נְהָרוֹת, וַתַּרְעֵשׁ
יְעָרוֹת.</p>
</blockquote>

<blockquote>
<p>בַּחֲצוֹת הַלַּיְלָה, לֵיל מוֹרָאִים וּפְלָאוֹת – וְהִנֵּה זָע
מִגְדָּל אַחֲרֵי מִגְדָּל, וַיָּנוּעוּ מִמְקוֹמָם. בְּשׁוּרָה אֲרֻכָּה
מִגְדָּלִים לְבָנִים נֶאֶסְפוּ וּבָאוּ, כִּי קָרָא לָהֶם
לֵיל־הָאֵימִים; וְשׁוּרַת מִגְדָּלִים מַשְׁחִירִים יָצְאוּ, בָּאוּ
לִקְרָאתָם. כִּשְׁנֵי מַחֲנוֹת צוֹרְרִים נִצְּבוּ, זֶה לְעֻמַּת זֶה;
וְעַל כֻּלָּם חַשְׁרַת־עָבִים, כְּקִלְלַת־שָׂטָן עַל רֹאשָׁם, זֶרֶם
שִׂנְאָה שׁוֹפַעַת.</p>
</blockquote>

<blockquote>
<p>וְאַחֲרֵי הַמִּגְדָּלִים – הָרֵי־הָרִים. הָרִים עֲנָקִים אַחֲרֵי
הָרִים מִמְּקוֹמָם נִתְּקוּ, נֶעְתְּקוּ: אֶל עֵמֶק יְהוֹשָׁפָט
נֶעְתָּקוּ. וַיָּבֹאוּ, וַיַּעַמְדוּ מַחֲנֶה מוּל מַחֲנֶה; וְעַל
רָאשֵׁי הָעֲנָקִים הָעִוְרִים חַשְׁרַת־עָבִים חֵמָה שְׁחוֹרָה
שׁוֹפַעַת.</p>
</blockquote>

<blockquote>
<p>וְאַחֲרֵי הֶהָרִים – יְעָרוֹת, יַעֲרוֹת־עַד, הִזְדַּעְזָעוּ. וְהִנֵּה
נָעוּ מִמְּקוֹמָם, וַיֵּלְכוּ מַחֲנֶה כָבֵד בִּסְעָרָה – כִּי קָרָא
לָהֶם יְיָ מִקְּצוֹת תֵּבֵל, לָבוֹא אֶל עֵמֶק יְהוֹשָׁפָט
בְּלֵיל־זַעְמוֹ. וַיָּבֹאוּ בְרַעַשׁ, וַהֲמוּלָה בְּרָאשֵׁי
צַמְרוֹתָם; כְּמוֹ טִלְטְלוּם שֵׁדִים בְּפַרְעוֹת־רֹאשָׁם,
וַיִּשָּׂאוּם, וַיְבִיאוּם עַד הֵנָה.</p>
</blockquote>

<blockquote>
<p>וַיְהִי מְלוֹא עֵמֶק יְהוֹשָׁפָט הַגָּדוֹל וְהַנּוֹרָא
מַחֲנוֹת־מַחֲנוֹת שֶׁל רִבֲבוֹת מִגְדָּלִים, הָרֵי־הָרִים
וְיַעֲרוֹת־עַד, אֲשֶׁר אָסַף יְיָ מִקְצוֹת אֶרֶץ לְהִשָּׁפֵט בָּהֶם
בְּלֵיל־אַפּוֹ. וְסָבִיב־סָבִיב אֵימָה חֲשֵׁכָה,
וְדִמְמַת־אֵימִים&#8230;אֵימַת לֵיל גּוֹג־וּמָגוֹג.</p>
</blockquote>

<blockquote>
<p>וְהִנֵּה – צְלִיף! בָּרָק הִבְרִיק: אֶל חֵיק יַעֲרוֹת־עַד נָפַל מִן
שָׁמַיִם נְחַשׁ־אֵשׁ – וַיַּדְלִיקֵם. הָאוֹת נִתַּן; וְיַעֲרוֹת־עַד
בְּזִיעַ הִתְעוֹרֵרוּ. אֵין זֹאת כִּי עֲנָקִים, גִּבּוֹרִים פִּרְאֵי
פַּרְעוֹת שֵׂעָר, הָיוּ מִסְתַּתְּרִים מִן־הָעוֹלָם בְּחֶבְיוֹן
אַלּוֹנִים עַתִּיקֵי־יוֹמִין, – וְהִנֵּה בְּבַת אַחַת מִמַּחֲבוֹאָם
קָפָצוּ. וְכָל הַכֹּחוֹת הַחֲסוֹנִים, הָאֲצוּרִים מִבְּרֵאשִׁית,
כְּמוֹ מִלּוֹעַ הַר־פְּרָצִים בְּחֵמָה שְׁפוּכָה הִתְפָּרָצוּ:
שְׁדֵרוֹת אַלּוֹנִים עַל שְׁדֵרוֹת אַלּוֹנִים הִשְׂתָּעָרוּ;
וְטוּרֵי־מִגְדָּלִים עַל טוּרֵי־מִגְדָּלִים; וְשַׁלְשְׁלוֹת־הָרִים
בְּשַׁלְשְׁלוֹת הָרִים הִתְחַבָּטוּ. וַיְיָ הִרְעִים עֲלֵיהֶם
מִלְמָעְלָה. הַךְ! הַךְ! וַחֲבָט! חֲבָט! – וְנִשְּׂאוּ בִסְּעָרָה
נִיצוֹצוֹת־אֵשׁ, וְעָלִים טְרוּפִים, וּשְׁבָבִים מִתְעוֹפְפִים אֶל
כָּל צָד. וַיְהִי מְלוֹא עֵמֶק יְהוֹשָׁפָט – מוֹרָאִים
וְחֶרְדַּת־אֱלֹהִים.</p>
</blockquote>

<blockquote>
<p>יְהוֹשָׁפָט! יְהוֹשָׁפָט!</p>
</blockquote>

<blockquote>
<p>וְהַשִּׂנְאָה זָרְמָה, זָרָמָה: נְהָרוֹת בְּמַשְׂטֵמָה רָתָחוּ,
וִיעָרוֹת בַּחֲמַת־רֶצַח רָעָשׁוּ. וּבַסְּעָרָה, לֹא שְׁעָרָהּ
סַמָּאֵל נִתְלְשׁוּ טְרָפִים, טַרְפֵּי אַלּוֹן אֲשֶׁר כָּלְלוּ
כוֹתַרְתּוֹ; וּמָרְעָלֵי הַחֵמָה, חֲמַת־מָוֶת אֲשֶׁר שַָׁתְתָה כָל
הָאָרֶץ מִכּוֹס יְיָ, אָח עַל אָח הִתְנַפָּלוּ. וְלֹא הִכִּירוּ אִישׁ
אֶת אָחִיו בַּסְּעָרָה; וּלְקוֹל נְגִינַת־מָוֶת – הַךְ! הַךְ! – עָלִים
בְּעָלִים, אַחִים בְּאַחִים, בַּחֲמַת־רֶצַח נִלְחָמוּ.</p>
</blockquote>

<blockquote>
<p>יְהוֹשָׁפָט! יְהוֹשָׁפָט!</p>
</blockquote>

<blockquote>
<p>וַיְהִי מְלוֹא הָעֵמֶק – נְשִׁימַת־מָוֶת,
וְזַעֲוַת־מָוֶת&#8230;וְכוֹס־אֲדֹנָי הָאֲיֻמָּה עוֹד מַשְׁחִירָה כַּזֶפֶת,
עַל רֹאשׁ־הָעוֹלָם; תְּלוּיָה בְרוּמוֹ, וְשׁוֹפַעַת חֲמַת־פְּתָנִים
אֶל עֵמֶק־הַבָּכָא מִתַּחַת – וְרַעַם אַחֲרֵי רַעַם בְּגֹדֶל זַעַם
מִתְגַּלְגֵּל&#8230;</p>

<br />
</blockquote>

<h3 id="ב.">ב.</h3>

<blockquote>
<br />
</blockquote>

<blockquote>
<p>וַאֲנִי בִקְצֵה יַעַר נִרְדַּמְתִּי, כִּי נָפְלָה עָלַי
תַּרְדֵּמַת־אֱלֹהִים וָאִישָׁן; וְלֹא יָדַעְתִּי כַמָּה. וְלֹא
יָדַעְתִּי אִם יָשַׁנְתִּי שָׁעָה וְאִם שָׁנָה, וְאִם מֵאוֹת
בַּשָּׁנִים; וְהִנֵּה כְיָד נוֹגַעַת בִּכְתֵפִי מַגָּע עָנֹג־זָהִיר –
קוּם, כִּי כְבָר עָלָה הַשָּׁחַר.</p>
</blockquote>

<blockquote>
<p>עֵינַי נִפְקְחוּ לְמֶחֱצָה, וָאֶרְאֶה: וְהִנֵּה צִפּוֹר תְּכֵלֶת
וְזָהָב, כֻּלָּהּ זַכָּה חוֹגֶגֶת, עוֹמֶדֶת עָלַי; וָאַכִּיר בָּהּ אֶת
עוֹף־הַחוּל, אֲשֶׁר רָאִיתִי בֶחָזוֹן. אֵין זֹאת כִּי חִדְּשָׁה
הַצִּפּוֹר נְעוּרֶיהָ, אַחֲרֵי מְלאוֹת לָהּ לַחוּל, אֶלֶף שָׁנִים;
וַתַּבֵּט אֵלַי בְּאַהֲבָה וּבְרַחֲמִים, וַתֹּאמֶר בִּלְשׁוֹן
בְּנֵי־אָדָם:</p>
</blockquote>

<blockquote>
<p>– פְּקַח עֵינֶיךָ לִרְוָחָה וּרְאֵה.
וָאֶפְקַח עֵינַי לִרְוָחָה וָאֶרְאֶה: וְהִנֵּה זָהֲרֵי־שַׁחַר
רִאשׁוֹנִים, מִתְפַּצְּלִים וְיוֹצְאִים מִלּוּלַב אוֹר חַכְלִילִי
וְזַךְ מְאֹד וְעָנֹג מְאֹד, מַזִּים מִמִּזְרָח וּמְתַמְּרִים
וּמִתְפַּשְּׁטִים בִּשְׁמֵי־מִזְרָח, מְעִירִים וּמְעוֹרְרִים הָעוֹלָם
הַדּוֹמֵם&#8230;עוֹד עִקְבוֹת הַסְּעָרָה מִסָּבִיב נִשְׁאָרוּ –
וְאַלּוֹנִים עֲקוּרִים, מוּטָלִים לָאָרֶץ, מַזְכִּירִים עוֹד אֶת
הַהֲפֵכָה; אַךְ כְּבָר הַדֶּשֶׁא הֶעָנוּג רָחוּץ וּמוֹרִיק
יְרַקְרַק־חַג מִסָּבִיב, וּמַרְאֵה הָעוֹלָם כֻּלּוֹ כַּאֲשֶׁר יִהְיֶה
אַחֲרֵי הַסְּעָרָה.</p>
</blockquote>

<blockquote>
<p>אוֹר מָתוֹק, כְּאוֹר שֶׁמֶשׁ חֲדָשָׁה, נָפַל אֶל עֵינַי וַיַּכֵּן
בְּסַנְוֵרִים; וַתֵּעָצַמְנָה רֶגַע מֵרֹב מֶתֶק. עוֹד רֶגַע –
וְצִפּוֹר־הַתְּכֵלֶת נָגְעָה בִי בִּזְהִירוּת וּבְאַהֲבָה, וַתֹּאמֶר:</p>
</blockquote>

<blockquote>
<p>– עַתָּה פְקַח עֵינֶיךָ וּרְאֵה.</p>
</blockquote>

<blockquote>
<p>וָאָשׁוּב וָאֶפְקַח עֵינַי – וְלִבִּי פָחַד וְרָחָב. מְלוֹא הָעֵמֶק
הַגָּדוֹל כֻּסָּה, כְּאִלּוּ בִן־רֶגַע, יַעֲרוֹת פְּרָחִים גְּבֹהִים
אֲדֻמִּים; וְהַחוּל לָחֲשָׁה בְאָזְנַי: &#8220;זֵכֶר לְאַלְפֵי אֶלֶף חַלְלֵי
גוֹג־וּמָגוֹג – פֶּרַח לַנְּשָׁמָה, פֶּרַח לַנְּשָׁמָה&#8221;. וּבְעוֹד
דִּמְעָה רוֹעֶדֶת בְּעֵינַי לְזִכְרָם – וְהַשֶּׁמֶשׁ זָרְחָה עַל
רֹאשִׁי, וַתַּךְ אֶת דִּמְעָתִי. וָאֶשָּׂא עֵינַי וָאֶרְאֶה, וְהִנֵּה
בְיַעֲרוֹת־הַפְּרָחִים בַּתָּוֶךְ, בְּמֶרְכַּז־הָעֵמֶק, עֵץ־אֱלֹהִים
מַלְבִּין; וְהַחוּל לָחֲשָׁה לִי: &#8220;רְאֵה עֵץ־הַחַיִּים!&#8221; – לֹא הָיָה
עוֹד כָּמוֹהוּ בָּאָרֶץ אִלָּן עֲנָק, נוֹשֵׂא שָׁמַיְמָה כוֹתַרְתּוֹ,
כוֹתֶרֶת אַדֶּרֶת; כֻּלּוֹ חוֹגֵג, וְכֻלּוֹ טוֹבֵעַ
בְּשֶׁלֶג־תְּנוּבָה וַעֲתֶרֶת כְּתָרִים קְטַנִּים, כִּתְרֵי צִיצִים
לְבָנִים&#8230;</p>
</blockquote>

<blockquote>
<p>הַצִּפּוֹר הִבִּיטָה אֵלַי, וְנוֹצוֹת־תְּכֶלְתָּהּ נָהָרוּ; וַתֹּאמֶר:</p>
</blockquote>

<blockquote>
<p>– שַׁבָּת הַיוֹם לַאדֹנָי; הָאֶלֶף הַשְׁבִיעִי הִגִּיעַ.</p>

<br />
</blockquote>

<h3 id="ג.">ג.</h3>

<blockquote>
<br />

<p>וְהִנֵּה קוֹל נָעִים וְרַךְ נִשָּׂא וּבָא, כְּקוֹל נִימִים שֶׁל
כִּנוֹר־יָהּ, רוֹעֲדִים חֶרֶשׁ וְהוֹמִים בָּעוֹלָם; וָאָקוּם,
וְלִבִּי, כַּכִּנוֹר, בִּי הָמָה&#8230;</p>
</blockquote>

<blockquote>
<p>מֶרְחַקֵּי־אוֹרִים קִדְּמוּנִי; וּשְׂדוֹת־בְּרָכָה וּכְרָמִים,
יְשֵׁנִים עֲדַיִן, מְלוֹא מֶרְחַבְיָהּ. בָּעֵמֶק הַמְּסֻבָּל יְעָרוֹת,
עוֹד עַרְפְּלֵי־בֹקֶר צְחַרְחוֹרִים נִמְנֵמוּ; אַךְ עַל הֶהָרִים,
מִסָּבִיב לָעֵמֶק, כְּבָר הֵקִיצוּ בָתִּים קְטַנִּים מַלְבִּינִים,
וְאֶל הַחַלּוֹנוֹת הַפְּתוּחִים זָלְפוּ רֵיחוֹת־בְּשָׂמִים
מִגִּנּוֹת־הַוְּרָדִים; וְעִם רֵיחוֹת־הָעֵדֶן גַּם
צְלִילֵי־הַפְּלָאוֹת, צְלִילֵי כִּנוֹר־יָהּ, מִמֶּרְחַק־מֶרְחַקִים
נִמְתְּחוּ וָבָאוּ. וְהִטָּה אָזְנוֹ אִישׁ אִישׁ בְּחַלּוֹן־בֵּיתוֹ,
וְהִקְשִׁיב: וְצִפֹּר־הַתְּכֵלֶת גָּחֲנָה אֵלַי, וַתִּלְחַש
&#8220;תְּפִלַּת־הַבֹּקֶר הִיא לְמָשִׁיחַ בֶּן יוֹסֵף&#8221;</p>
</blockquote>

<blockquote>
<p>וְהִנֵּה כָרַע אִישׁ אִישׁ לְיַד חַלּוֹנוֹ בִתְפִלָּה לָאֵל. הָעוֹלָם
הִקְשִׁיב רַב קֶשֶׁב: וְנִימִים, נִמְתָּחוֹת בְּכָל הָעוֹלָם מִלֵּב
אֱלֵי לֵב, עָנוּ לְקוֹל הַתְּפִלָּה הַזַּכָּה, תְּפִלַּת־הַבֹּקֶר
לְכִנּוֹר־הָאֱלֹהִים, הַבָּאָה מִמֶּרְחַק־מֶרְחַקִּים.</p>
</blockquote>

<blockquote>
<p>וְכֹה הִשְׁתַּפֵּךְ בְּמֶרְחַבְיָהּ שִׂיחַ מָשִׁיחַ בֶּן יוֹסֵף:</p>
</blockquote>

<blockquote>
<p>&quot;פִּתַּח תּוֹר־הַזָּהָב אֶת פְּקָעָיו, אֱלֹהִים! וַחֲלוֹמוֹת־הַזֹּהַר,
אֲשֶׁר חָזוּ נְבִיאֶיךָ, לֹא עוֹד חֲלוֹם הֵם. כָּעֵת יֵאָמֵר לָאָדָם:
מַה־פָּעַל אֵל בְּשֵׁשֶׁת אַלְפֵי הַשָּׁנִים: וְלָעַמִּים – מַה פָּעַל
יִשְׂרָאֵל. הֵן כָּל מִשְׁבָּרֶיךְ עַל יִשְׂרָאֵל עָבָרוּ, וְרַבַּת
שָׂבְעָה לָהּ נַפְשׁוֹ נְדוּדִים – אַךְ שָׂרָה עִם הַחשֶׁךְ הַמְכַסֶּה
לְאֻמִּים וַיּוּכָל; וְעַתָּה שֵׁנִית מִצִּיוֹן תֵּצֵא תוֹרָה,
וּדְבַר־אֲדֹנָי – מִירוּשָׁלָיִם.</p>
</blockquote>

<blockquote>
<p>&quot;פִּתַּח תּוֹר־הַזָּהָב אֶת פְּקָעָיו, וְהִנֵּה מַטָּעָיו, אֱלֹהִים,
פּוֹרְחִים וּמַכִּים שֹׁרֶשׁ בָּאָרֶץ, בְּעוֹלָמְךָ
הֶחָדָשׁ־הַמְּחֻדָּשׁ – אַחֲרֵי אֲשֶׁר נִתְּכָה עָלֵינוּ
סַעֲרַת־חֲמָתְךָ בְּצֶדֶק, וְכִמְעַט הָיִינוּ בַעֲוֹנוֹתֵינוּ בְּכָל
רָע. כָּעֵת עֲרֻגּוֹת־עַמִּים לָבֶטַח תִּשְׁכֹּנָּה;
וַאֲוִיר־תְּכֶלְתְּךָ, אֱלֹהִים, כִּזְכוּכִית־הַתְּכֵלֶת הַשְּׁקוּפָה,
מְכַסֶּה וְשׁוֹמֵר עֲלֵי עֲרֻגּוֹתָם. וְלֹא יַעֲמֹד עוֹד חַיָּל עַל
הַמִּשְׁמָר, כִּי לֹא יִשָּׂא עוֹד גּוֹי אֶל גּוֹי חֶרֶב; כִּי לָמְדוּ
עַמִּים רַבֵּי־עֱנוּת צֶדֶק, וּלְאֻמִּים שְׁבוּרֵי־לֵב – מוּסָר.
בָּטְלּו תְחוּמֵי אֲרָצוֹת, סְיָגֵי גְבוּלוֹת, וְנִשְׁאֲרוּ אַךְ
תְּחוּמֵי נְפָשׁוֹת, נַפְשׁוֹת עַמִּים: וְסִמְּנוּ בִצְבָעִים
רַבֵּי־גְוָנִים נֶפֶשׁ עַם וְעַם אֶת גְּבוּלָהּ וְאֶת תְּחוּמָהּ.
וְזִרְמֵי בְרָכָה, חֹם וְאוֹר וְתִפְאֶרֶת וּגְבוּרָה, זִרְמֵי וֶרֶד
וּתְכֵלֶת וְאַרְגָּמָן וְכָל צִבְעֵי־הַקֶּשֶׁת, עוֹבְרִים
בַּצִּנּוֹרוֹת, כְּחוּטֵי־חַשְׁמַל, מֵעֲרֻגָּה אֶל עֲרֻגָּה לְבָרֵךְ
וּלְהַפְרוֹת אִשָּׁה אֶת אֲחוֹתָהּ. בָּרֵךְ, אֱלֹהִים,
עֲרֻגּוֹת־עַמִּים!</p>
</blockquote>

<blockquote>
<p>&#8220;וּרְאֵה, אֱלֹהִים: שֻׁכְלַל הָעוֹלָם וַיִּיף אַחֲרֵי הַסְּעָרָה פִּי
שִׁבְעָה: וּפִי שִׁבְעִים־וְשִׁבְעָה טֹהַר לֵב אָדָם
שְׂבַע־פֻּרְעָנֻיּוֹת וְנִזְדַכֵּךְ. כַּיוֹם לֹא יִמָּצֵא עוֹד
מַשְׁחִית רַחֲמָיו אֶל אָח; וְאִישׁ בָּא־בַיָּמִים לֹא יִבְכֶּה עוֹד,
כַּיֶלֶד, עַל חָמָס. כִּי מָלְאָה הָאָרֶץ דַּעַת־אֱלֹהִים; וְאֵל
דֶּרֶךְ יְיָ, אֲשֶׁר סָלֲלוּ נְבִיאֶיךָ בַּחֹרֶף, כְּבָר כָּל
בְּנֵי־הָאָדָם קֹרָבוּ. כָּעֵת, אֱלֹהִים, יָדַעְנוּ גַם יָדַעְנוּ
כֻלָּנוּ: לֹא יוּכַל הֱיוֹת יֹפִי בָעוֹלָם, כָּל עוֹד בּוֹ דִמְעָה
אַחַת, דִּמְעַת נֶפֶשׁ אַחַת לֹא רֻחָמָה, צוֹלֶלֶת; וְצֶדֶק לֹא
יִכּוֹן בָּעוֹלָם, כָּל עוֹד צִפּוֹר בַּיַּעַר מֵחֵץ־פִּתְאוֹם לֹא
בְטוּחָה. כַּיּוֹם תְּפִלָּתֵנוּ, אֱלֹהִים, זַכָּה לְפָנֶיךָ; בָּרֵךְ,
אֱלֹהִים, אֶת מַעֲשֵׂינוּ!&#8221;</p>
</blockquote>

<blockquote>
<p>עֲבִיבֵי־כֶסֶף קַלִּילִים עָלוּ, וְכִסּוּ פְנֵי שָׁמֶשׁ. וּתְפִלַּת
בֶּן־יוֹסֵף עוֹד הִשְׁתַּפְּכָה מִלִּבּוֹ לִפְנֵי יְיָ:</p>
</blockquote>

<blockquote>
<p>&#8220;עוֹד רַב הַדֶּרֶךְ לְפָנֵינוּ, אֱלֹהִים, הַדֶּרֶךְ עוֹד מְלֵאָה
חַתְחַתִּים. עוֹד לֹא הוּרַד שְׁאוֹלָה הַשָּׂטָן, וְסַמָּאֵל עוֹד
מְזִמּוֹת יְחַבֵּל; וְאָנוּ, כַיּוֹלֶדֶת אֲשֶׁר זֶה עַתָּה חָלָה, עוֹד
כֹּה חַלָּשִׁים, כֹּה חַלָּשִׁים אֲנָחְנוּ. אָמְנָם כֵּן, אֲדֹנָי:
נִימֵי־אַהֲבָתְךָ כְּבָר נִמְתְּחוּ בְּכָל הָעוֹלָם מִלֵּב אֱלֵי לֵב;
אַךְ מַנְגִּינוֹת הָרַע וְהַתַּעְתּוּעִים לֹא נֶאֶלְמוּ עוֹד כָּלִיל
בְּלִבֵּנוּ, וְצִלֲלֵי נִימֵיהֶן הַשְּׁחוֹרוֹת עוֹד אוֹרְבִים לָנוּ
מִבָּיִת&#8230;רַחֵם, אֱלֹהִים, עַל בָּנֶיךָ, בְּנֵי־הָאָדָם, וּמַהֵר
וּשְׁלַח לִפְנֵיהֶם אֶת אֵלִיָּהוּ לְחַזֵּק לִבָּם; וְהָחִישָׁה נָא
אֶת יוֹם יְיָ הַגָּדוֹל, בַּעֲשׂוֹתְךָ נְקָמוֹת בְּסַמָּאֵל
וּבְשָׁלְחֲךָ אֶת־מְשִׁיחַ צִדְקֶךָ, אֶת מָשִׁיחַ בֶּן־דָּוִד.
וְתֶחֱזֶינָה עֵינֵינוּ בִּגְאָלְךָ אֶת עַמְּךָ, בְּנֵי־הָאָדָם,
גְּאֻלָּה שְׁלֵמָה וּבְהִגָּלוֹתְךָ בְּאוֹרְךָ וּבִכְבוֹדֶךְ; וְהָיָה
יְיָ מֶלֶך עַל־כָּל־הָאָרֶץ לְבַדּוֹ, אָמֵן&#8221;.</p>
</blockquote>

<blockquote>
<br />
</blockquote>

<blockquote>
<p>וְעָנוּ אַחֲרָיו אִישׁ אִישׁ מִמְּקוֹמוֹ וְצִפְצְפוּ צִפֳּרִים,
וְרִשְׁרְשׁוּ אִלָּנוֹת, וְרִנֲנוּ מַעְיָנוֹת: &#8220;אָמֵן, וְאָמֵן&#8221;.</p>

<br />
</blockquote>

<h3 id="ד.">ד.</h3>

<blockquote>
<br />
</blockquote>

<blockquote>
<p>וְאַחֲרֵי הָרִנָּה וְהַתְּפִלָּה, פָּרְשָׂה צִפּוֹר־הַתְּכֵלֶת אֶת
כְּנָפֶיהָ הַנֶּחְפּוֹת אוֹר־זָהָב, לֵאמֹר לִי: לְכָה וְנֵלְכָה.
וָאָקוּם וָאֵלֵךְ; וְצִפּוֹר־הַתְּכֵלֶת עָפָה לְפָנָי.</p>
</blockquote>

<blockquote>
<p>אִלָּנוֹת פּוֹרְחִים נִשְׁקְפוּ מֵרָחוֹק בְּעַיִן טוֹבָה וּבְהִירָה;
וְלַהֲקַת צִפֳּרִים קְטַנּוֹת, כַּנְפֵי־רְנָנִים חוֹגְגוֹת
וְצִבְעֵי־הַקֶּשֶׁת לָהֶן, קִדְּמוּ פָנַי בְּצִפְצוּף־בְּרָכָה.
וַתָּבאֹנָה, וַתַּעֲמֹדְנָה עַל כְּתֵפִי בְּרֹךְ וּבְאֵמוּן;
וַתָּשֹׁבְנָה וַתָּחֹגְנָה, וַתִּנְהַרְנָה וַתֵּצֶאנָה בְמָחוֹל
מִסָּבִיב לְרֹאשִׁי. וְהַחוּל סָחָה לִי: &#8220;יְמוֹת הַמָּשִׁיחַ הֵם –
וְלֹא יִיר עוֹד אִישׁ חֵץ אֶל הַצִּפּוֹר; כִּי כִרְצוֹחַ אֶת אֲחוֹתוֹ
הַקְּטַנָּה הַדָּבָר לוֹ&#8221;.</p>
</blockquote>

<blockquote>
<p>וַתּוֹסֶף צִפּוֹר־הַפְּלָאוֹת וַתָּעָף עוּף וְהַפְלֵג בַּמֶּרְחָק,
וָאֵלֵךְ אַחֲרֶיהָ בַּשָּׂדֶה; וְהִנֵּה גַלְגַּל גָּדוֹל מְנַסֵּר
בְּמֶרְחַק־הַתְּכֵלֶת בְּקָצֵהוּ, בִּמְקוֹם שָׁם שָׁמַיִם וְאֶרֶץ
נָשָׁקוּ. וַנֵּלֶךְ, וַנֵּלֶךְ יָמִים רַבִּים, וְהַשֶּׁמֶשׁ אוֹר
לְרַגְלֵינוּ; וְלֹא נִסְתַּר מֵאוֹרוֹ כָל מְקוֹם טַחַב וּמֵצַל,
וַיּוֹבֶשׁ כָּל אֲגַם מַיִם רָעִים וְכָל בִּצָּה מְשַׁכֶּלֶת,
וַיַּהַפְכֵם חוֹל־זָהָב&#8230;וְהַגַּלְגַּל מְנַסֵּר בִּקְצֵה הָאֹפֶק,
מְנַסֵּר וְרוֹמֵז; וַאֲנַחְנוּ הוֹלְכִים וּקְרֵבִים.</p>
</blockquote>

<blockquote>
<p>וְהִנֵּה נָגְעָה הַחוּל בִּכְתֵפִי, וַתֹּאמֶר: &#8220;קְרַב וּרְאֵה
גַלְגִּלּוֹ שֶׁל עוֹלָם&#8221;. וָאֶגַּשׁ וָאֶרְאֶה, וְהִנֵּה הוּא
מִתְגַּלְגֵּל בְּאֵין תּוֹמֵךְ לוֹ – וְהַחוּל לָחֲשָׁה לִי:
&#8220;שַׂר־הָעוֹלָם נוֹשֵׂא אוֹתוֹ מִתּוֹכוֹ, כִּי כֵן צֻוָּה&#8221; –;
וּשְׁלַבִּים, מַעֲלוֹת מַעֲלוֹת, לַגַּלְגַּל. וְהַגַּלְגַּל גָּדוֹל
מְאֹד, וְנוֹרָא מְאֹד; וְעַל הַמַּעְלָה הָרִאשׁוֹנָה יוֹשְׁבִים
רִבֲבוֹת שַׁבְּלוּלִים וּבְנֵי־רְקָק, וּמַרְאֵיהֶם כְּחַלּוֹת־בֹּץ
קְטַנּוֹת, אֲשֶׁר זֶה עַתָּה נָלוֹשׁוֹ בֹץ רַךְ – וְהִנֵּה נָפַח
בָּהֶן רוּחַ־חַיִּים. וְעַל הַמַּעְלָה הַגְּבוֹהָה מִמֶּנָּה – אַלְפֵי
צְפַרְדְּעִים, חֳמָטִים וְצַבִּים יוֹשְׁבִים בַּגַּלְגַּל וּבָתֵּיהֶם
עַל כְּתֵפָם. וּשְׁלַבִּים הַרְבֵּה לְמַעְלָה מֵהֶם: זְאֵבִים
מְיֻשָּׁבִים עִם כְּבָשִׂים, נְמֵרִים עִם גְּדָיִים, וּכְפִירִים
וּמְרִיאִים, וּפָרוֹת וְדֻבִּים; וְהַגַּלְגַּל עוֹלֶה וְעוֹלֶה,
מִתְגַלְגֵּל וְעוֹלֶה עִמָּהֶם.</p>
</blockquote>

<blockquote>
<p>וַתַּעַן צִפּוֹר־הַפְּלָאוֹת וַתֹּאמֶר: &#8220;שַׂר־הָעוֹלָם נוֹהֵג בָּהֶם,
וְעֵינוֹ, עֵין־שֶׁמֶשׁ, פְּקוּחָה עֲלֵיהֶם לְטוֹבָה; עָלֹה יַעֲלֶה
הַגַּלְגַּל, וְיָרֹד לֹא יֵרֵד&#8221;. – –</p>
</blockquote>

<blockquote>
<p>וַנֵּלֶךְ הָלְאָה, וַנֵּלֶךְ כָּל הַיּוֹם עַד אֲשֶׁר בָּאָה
הַשֶּׁמֶשׁ; וָאָלִין שָׁם. וָאֶקַּח מֵאַבְנֵי־הַמָּקוֹם וָאָשִׂים
מְרָאֲשׁוֹתַי – וְהִנֵּה צִלְצְלָה כָל אֶבֶן כְּפַעֲמוֹן־זָהָב;
וָאֶשְׁכַּב בַּמָּקוֹם הַהוּא. וְכָל הַלַּיְלָה נְגִינַת־שָׁמַיִם
שָׁמַעְתִּי; וּכְמוֹ נָבְעָה הַשִּׁירָה מִתַּחְתַּי, מִתּוֹךְ
הָאֲבָנִים:</p>

<br />

<p>נִיצוֹצוֹת חֲבוּיִם בְּאֶבֶן דּוֹמֶמֶת –</p>
</blockquote>

<blockquote>
<p>לְנֶפֶשׁ חֲבוּיָה הֵם גִּלּוּי וָרֶמֶז.</p>
</blockquote>

<blockquote>
<p>וְשׁוֹשַׁנָּה וְשׁוֹשָׁן – אֲסִירֵי מִיץ־תַּאֲוָה,</p>
</blockquote>

<blockquote>
<p>כְּצִפֹּרֶת־הַגָּן, כִּבְנֵי אָדָם וְחַוָּה.</p>
</blockquote>

<blockquote>
<p>עוֹבֶרֶת, כְּחוּט־שָׁנִי, בָּעוֹלָם הָאַהֲבָה;</p>
</blockquote>

<blockquote>
<p>וּמֵאֶבֶן־הַגִּיר,</p>
</blockquote>

<blockquote>
<p>עַד כָּל הַיְצִיר,</p>
</blockquote>

<blockquote>
<p>וְעַד חֲרוּזֵי־הַשִּׁיר, –</p>
</blockquote>

<blockquote>
<p>כָּל הֲוָיָה בִקְדוּשָׁה נוֹלֶדֶת בְּלַהֲבָהּ&#8230; –</p>
</blockquote>

<blockquote>
<br />
</blockquote>

<blockquote>
<p>בַּעֲלוֹת הַשַּׁחַר, וָאֶחְלֹם: וְהִנֵּה נְגֹהוֹת־שַׁחַר,
וְעַרְפְּלֵּי־זִיו כִּסּוּ שְׁמֵי־מִזְרָח; וְסֻלָּם מֻצָּב אַרְצָה
בְּתוֹךְ הַנְּגֹהוֹת וְהָעֲרָפֶל, וְרֹאשׁוֹ מַגִּיעַ הַשָּׁמַיְמָה;
וְהִנֵּה אַנְשֵׁי־אֱלֹהִים עוֹלִים בּוֹ וְעוֹלִים.
וָאֶשְׁמַע בַּחֲלוֹמִי אֶת צִפּוֹר־הַתְּכֵלֶת בְּלַחֲשָׁהּ: &#8220;שֻׁנּוּ
בְנֵי־הָאָדָם וַיִּהְיוּ כְמַלְאֲכֵי־הַשָּׁרֵת; וְהִנֵּה הֵם
מְטַפְּסִים וְעוֹלִים בְּסֻלַּם־אֱלֹהִים&#8221;.</p>
</blockquote>

<blockquote>
<p>עוֹד אֲנִי חוֹלֵם – וְהִנֵּה כָנָף נוֹגַעַת בִּכְתֵפִי; וָאֶפְקַח
עֵינַי – וְצִפּוֹר הַפְּלָאוֹת עוֹמֶדֶת עָלַי, מְעִירָה אוֹתִי
וּמְעוֹרֶרֶת:</p>
</blockquote>

<blockquote>
<p>&quot; – קוּם, כִּי כְבָר שְׁבַע מֵאוֹת בָּאֶלֶף הַשְּׁבִיעִי עָבָרוּ&quot;.</p>
</blockquote>

<blockquote>
<br />
</blockquote>

<h3 id="ה.">ה.</h3>

<blockquote>
<br />

<p>וָאָקוּם, וָאוֹסִיף וָאֵלֵךְ בַּדֶּרֶךְ; וְצִפּוֹר־הַתְּכֵלֶת עָפָה
לְפָנָי. וְהִנֵּה שַׁלְשֶׁלֶת הָרִים מַאְפִּילִים מַשְׁחִירִים
בַּמֶּרְחָק, בִּקְצֵה הַשָּׁמָיִם; וְהַחוּל גָּחֲנָה וְלָחֲשָׁה לִי
בְּפַחַד־אֱלֹהִים: &#8220;הָרֵי־הַחשֶׁךְ הֵם אֵלֶּה&#8221;.</p>
</blockquote>

<blockquote>
<p>וְהִנֵּה דוּכִיפַת־הַבָּר עוֹלֶה מִשָּׁם מִן הָאָרֶץ; עוֹלֶה אֶל
הֶעָבִים וְדוֹאֶה, וּמִתְנַשֵּׂא לַמָּרוֹם. וְהַחוּל פָּרְשָׂה
כְּנָפֶיהָ, וַתֵּדֶא אֵלָיו; וְהָאֲוִיר הַטָּהוֹר צִלְצֵל,
בְּשָׁאֲלָהּ אֶת הַדּוּכִיפַת לֵאמֹר: &#8220;מַה רָאִיתָ, אָחִי, וּמַה יוֹם
מִיּוֹמַיִם, כִּי כָכָה תְּמַהֵר?&#8221; וְהִנֵּה הַחוּל יוֹרֶדֶת אֵלַי,
וַתֹּאמֶר: &#8220;מִשּׁוּט בְּהָרֵי־חשֶׁךְ בָּא הַדּוּכִיפַת, וּמִתּוּר
בְּאֶרֶץ־עֲמָלֵק; וְלֹא טוֹבָה הַבְּשׂוֹרָה אֲשֶׁר בְּפִיו&#8221;.</p>
</blockquote>

<blockquote>
<p>וַתִּלְחַשׁ: &#8220;שְׁבַע מֵאוֹת שָׁנָה הִסְתַּתֵּר סַמָּאֵל
בְּעִיר־מִקְלָטוֹ, בְּאֶרֶץ עֲמָלֵק, וַיְהִי מְחַבֵּל מְזִמּוֹת –
וּבְשְׁבַע מֵאוֹת וְאַחַת שָׁב וּמָרָד. וְהִנֵּה הוּא עוֹלֶה, וּצְבָא
עֲמָלֵק אִתּוֹ, לָשׁוּב וְלִכְבּשׁ אֶת הָעוֹלָם&#8221;.</p>
</blockquote>

<blockquote>
<p>עוֹד הִיא לוֹחֶשֶׁת בְּאָזְנַי – וְשִׁפְעַת־עָבִים כִּסְּתָה
פְנֵי־הַשָּׁמַיִם; וְהַשֶּׁמֶשׁ שָׁקְעָה, וַיְהִי חשֶׁךְ.</p>
</blockquote>

<blockquote>
<p>וְהִנֵּה קָמָה דְמָמָה, דִּמְמַת־פְּחָדִים, בָּעוֹלָם; וְאֵימָה
חֲשֵׁכָה נָפְלָה עָלַי, כִּי רָאִיתִי אֶת הָעוֹלָם וְהִנֵּה כִּסָּהוּ
הָעֲרָפֶל הַקַּדְמוֹן. וְכָל הַנִּמְצָאִים בּוֹ, לְמִן אֶבֶן דּוֹמֶמֶת
בַּשָּׂדֶה וְעַד אִלָּן מְנַמְנֵם, הִתְמַזְּגוּ וְהָיוּ
לְגוּשׁ־לַיְלָה אֶחָד. הַאִם הוּא הַתֹּהוּ־וָבֹהוּ הַקַּדְמוֹן
הָעִוֵּר, הַתֹּהֶה בָּעֲרָפֶל עַל סוֹד־אַחְדּוּתוֹ הַלֵּילִי? הַאִם
הוּא הָאֱלֹהִים בִּכְבוֹדוֹ, אֲשֶׁר הֶאְפִּיל עַל עַצְמוֹ לְהַרְהֵר
בַּפַּעַם הָאַחֲרוֹנָה מַחְשֶׁבֶת לֵילוֹ וְעִצְבוֹן־חַיָּיו
הַגְּדוֹלָה? –</p>
</blockquote>

<blockquote>
<p>דְּמָמָה&#8230;וָרֶטֶט&#8230;אֵין קוֹל – וְקוֹלוֹת כְּבוּשִׁים אוֹרְבִים
מִסָּבִיב; וּנְשִׁימָה כְבוּשָׁה בָאָה, כִּנְשִׁימַת־הַסּוּס
בָּאֲפֵלָה. אֵין קוֹל סוּס וְקוֹל רֶכֶב – וְהַחשֶׁךְ מָלֵא אוֹתָם;
בַּמַּאֲרָב הֵם יוֹשְׁבִים.</p>
</blockquote>

<blockquote>
<p>וְהִנֵּה קוֹל, כְּקוֹל סַעַר רָחוֹק – וְהַסַּעַר לֹא בָא&#8230; וְהִנֵּה
מָלֵא הָעֵמֶק מִפֶּה לְפֶה נְשִׁימַת שֵׁדִים וְלִילִין; וּמָלֵא
הַחשֶׁךְ אֶת מַחֲנָם הָרַב. וּבְרַק דִּי נוּר! עֵין סַמָּאֵל
נִצְנֵצָה&#8230;</p>
</blockquote>

<blockquote>
<p>וְאֵימָה נָפְלָה עָלַי, וָאֲפָרֵק אֶצְבְּעוֹתַי וָאֶקְרָא: אֲהָהּ,
אֲדֹנָי, אֵיכָה נַעֲשֶׂה? וְהִנֵּה הַחוּל גּוֹחֶנֶת אֵלַי,
וַתִּלְחַשׁ: &#8220;אַל תִּירָא, כִּי רַבִּים אֲשֶׁר אִתָּנוּ מֵאֲשֶׁר
אִתָּם&#8221;.</p>
</blockquote>

<blockquote>
<p>וְעֵינַי נִפְקְחוּ בְחָזְקָה, וָאֶרְאֶה וְהִנֵּה הָרֵי־הַחשֶךְ
מְלֵאִים סוּסִים וְרִכְבֵי־אֵשׁ.</p>
</blockquote>

<blockquote>
<p>וְהִנֵּה דְמוּת, כִּדְמוּת אִישׁ־אֱלֹהִים יוֹרֵד אָרְצָה; שַׂעֲרוֹת
רֹאשׁוֹ – כְּצַמֶּרֶת־הָאַלּוֹן בְּלֵיל־סַעַר, וְאֵזוֹר־עוֹר אָזוּר
בְּמָתְנָיו.
וַתַּעַן צִפּוֹר־הַפְּלָאוֹת וַתֹּאמֶר: &#8220;יוֹם חֶבְלֵי־מָשִׁיחַ קָרוֹב;
אֵלִיָּהוּ הַתִּשְׁבִּי הוּא&#8221;.</p>

<br />
</blockquote>

<h3 id="ו.">ו.</h3>

<blockquote>
<br />

<p>הַלַּיְלָה הָיָה לֵיל הִתְקַדֵּשׁ חַג, חַג־הַפֶּסַח; וְהִנֵּה
נֶהְפַּךְ לֵיל חָגָא וְחשֶׁךְ וְתַעְתּוּעֵי־אֲפֵלָה. סָגַר הַצָּר עַל
תֵּבֵל וְעַל יוֹשְׁבֵי בָהּ, וַתְּהִי כְּבֵית־עוֹלָם גָּדוֹל
חֲרִישִׁי; וּכְאַלּוֹנִים שְׁחוֹרִים מִסָּבִיב לָעוֹלָם,
לִגְיוֹנוֹתָיו הַשְּׁחוֹרִים נִצָּבוּ.</p>
</blockquote>

<blockquote>
<p>וּצְבָא רוּחוֹת וּשְׂעִירִים יָצְאוּ לְטַיֵּל בְּמֶרְחַב הַלַּיְלָה;
וַיָּבֹאוּ בְתוֹכוֹ, כְּבוֹא מְנַצְּחִים בָּאָרֶץ. עֲרָפֶל כִּסָּה
פְנֵי הָעוֹלָם, עֲרָפֶל תָּלוּי וְזוֹמֵם זְמָמוֹ; וּמַחֲנָק,
כְּמַחֲנַק זִמָּה וָזֶבֶל, בָּאֲוִיר. וְהִנֵּה בָרָק אַחֲרֵי בָרָק –
וּלְאוֹרָם נִרְאָה הָעוֹלָם כְּבֵית־הַקְּבָרוֹת הַגָּדוֹל; וּדְמֻיּוֹת
אֲנָשִׁים וְנָשִׁים <strong>דּוֹרְשִׁים אֶל הַמֵּתִים</strong>, בֵּין הַקְּבָרִים
יָלִינוּ.</p>
</blockquote>

<blockquote>
<p>הֶחָזַר הָעוֹלָם לְגִלְגּוּלוֹ הַקַּדְמוֹן הַכְּנַעֲנִי? –</p>
</blockquote>

<blockquote>
<p>חשֶׁךְ, חשֶׁךְ וִישִׁימוֹן־מָוֶת מִסָּבִיב.</p>
</blockquote>

<blockquote>
<p>מִדְבָּר שָׁחוֹר הִתְעַטֵּף בִּצְלָלָיו וַיִּתְכָּס; וְהִנֵּה דְמוּת
אִישׁ־אֱלֹהִים הוֹלֵךְ בַּמִּדְבָּר. כְּרֶטֶט אַלּוֹנִים שְׁחוֹרִים
בָּא מִמֶּרְחַק־מֶרְחַקִּים, וּבְפַחַד־אֵל עַל לוּחַ־לִבּוֹ
יִתְדַפֵּק. זַעַף, זַעַף בָּא מֵרָחוֹק – וְנַפְשׁוֹ הַקּוֹדֶרֶת,
נֶפֶשׁ אִישׁ־אֱלֹהִים, בְּזַעַף עוֹנָה כַהֵד.</p>
</blockquote>

<blockquote>
<p>וַיֵּלֶךְ בַּמִּדְבָּר, זוֹעֵף וּמַחֲרִישׁ כַּמָּוֶת; וְלֹא יַעֲמֹד
בְּלֶכְתּוֹ. לִבּוֹ – לָאָרֶץ מִסָּבִיב, וְעֵינָיו לַשְּׁחָקִים פַּעַם
בְּפַעַם יְעוֹפֵף. הַאֵת־מַלְאֲכֵי־עֶלְיוֹן בִּדְמָמָה יִתְלֶחָשׁ? –</p>
</blockquote>

<blockquote>
<p>וְהִנֵּה הַר, הַר־אֱלֹהִים, וּלְרַגְלֵי־הָהָר מְעָרָה; וַיָּבוֹא אֶל
הַמְּעָרָה, וַיַּעֲמֹד שָׁם. וְהִנֵּה קָמָה רוּחַ סְעָרָה, רוּחַ
גְדוֹלָה וַחֲזָקָה, מְפָרֶקֶת הָרִים וּמְשַׁבֶּרֶת סְלָעִים;
וּמַצְּבוֹת־מֵתִים וְצִלְבֵי־קְבָרִים נִשָּׂאִים בַּסְּעָרָה.
וְשֵׁדִים וְלִילִין נִשָּׂאִים אַחֲרֵיהֶם, יְשֵׁנֵי־עוֹלָם אֲשֶׁר
קָמוּ לִתְחִיָּה; וַיִּמְלָא הַמִּדְבָּר אַלְפֵי קוֹלוֹת,
וּשְׁרִיקוֹת, וִילֵל.</p>
</blockquote>

<blockquote>
<p>וְאֵלִיָּהוּ עוֹמֵד בְּפִי הַמְּעָרָה, וְיָדָיו חֲבוּקוֹת עַל לִבּוֹ.</p>
</blockquote>

<blockquote>
<p>וְאַחַר הַסְּעָרָה – רָעַם. וְהִנֵּה אֵלָיו קוֹל: אֵלִיָּהוּ!
וְהִתְגַלְגְּלוּ בַמִּדְבָּר אַלְפֵי הֵדִים מִתְפּוֹצְצִים:
אֵלִיָּהוּ! – וְשֵׁדִים וְלִילִין נִבְהָלוּ.</p>
</blockquote>

<blockquote>
<p>וְאַחַר הָרַעַם – אֵשׁ. וְהִנֵּה כְפַסֵּי מְסִלַּת־אֵשׁ בַּחשֶׁךְ,
כִּשְׁנֵי חוּטֵי־אֵשׁ נִמְתָּחִים לְאֹרֶךְ הָעוֹלָם; וַהֲמוֹן רֶכֶב,
רִכְבֵי־רֶכֶב, עַל הַפַּסִּים. וְכִדְמֻיּוֹת מַלְאָכִים,
מַלְאֲכֵי־שָׁרֵת, מִסָּבִיב עוֹמְדִים עֲרוּכִים – הַלְהָגֵן עַל
דֶּרֶךְ־אֲדֹנָי מִפְּנֵי הַשָּׂטָן הַמַּשְׁחִית? וּדְמֻיּוֹת
אֲנָשִׁים, עַם רָב, עַם אַחֲרֵי עַם, עוֹלִים בָּרֶכֶב; כְּמוֹ מָעֳלִים
בִּידֵי־פְלָאוֹת בְּחִפָּזוֹן.</p>
</blockquote>

<blockquote>
<p>וְאַחֲרֵי הָאֵשׁ – קוֹל דְּמָמָה דַקָּה. וַיָּלֶט אֵלִיָּהוּ אֶת
פָּנָיו, וְהִנֵּה אֵלָיו קוֹל שֵׁנִית: אֵלִיָּהוּ! אֵלִיָּהוּ!
וַיֹּאמֶר: נְהַג אֶת צִבְאוֹת־אֲדֹנָי וָלֵךְ, אַל תַּעֲמֹד; כִּי אֲנִי
עָשִׂיתִי וַאֲנִי אֶשָּׂא, וַאֲנִי אֶסְבֹּל וַאֲמַלֵּט.</p>

<br />
</blockquote>

<h3 id="ז.">ז.</h3>

<blockquote>
<br />

<p>פַּחַד־אֱלֹהִים נָפַל עַל הָעוֹלָם. וּבְדִמְמַת־רְתֵת עָבַר
בְּחֶשְׁכַת־הָעוֹלָם רֶכֶב־הָאֵשׁ; נוֹשֵׂא אֶת צִבְאוֹת־אֲדֹנָי,
כָּל־הָעַמִּים, בְּחֵיקוֹ; כְּחוּט־אֵשׁ אָרֹךְ נִמְתָּח וְהוֹלֵךְ,
יוֹרֵד בְּקָעוֹת וּמְטַפֵּס וְעוֹלֶה בֶּהָרִים, וְעָמֹד לֹא יַעֲמֹד.
אִשִּׁים אַדְמוּמִיּוֹת רָמְזוּ אֵלָיו, פַּעַם בְּפַעַם, מִתּוֹךְ
הַחשֶׁךְ; אַךְ לְלֹא עֲמֹד גִּמֵּא רֶכֶב־הָאֵשׁ אַרְצוֹת־לָיְלָה.</p>
</blockquote>

<blockquote>
<p>בַּחֲצוֹת הַלַּיְלָּה הַגָּדוֹל – וְרֶכֶב־הָאֵשׁ עָמַד עַל שְׂפַת
הַיָּם הַשָּׁחוֹר. וְהֶעָבִים יָרְדוּ מַטָה, כִּמְרַגְּלֵי־חֶרֶשׁ,
לִרְאוֹת: וְהִנֵּה מַעְבָּרָה מְחַכָּה בַצֵּל; וְהִיא קְשׁוּרָה אֶל
הַחוֹף בְּחַבְלֵי־מִסְתּוֹרִין. וְהִנֵּה נָעָה הַמַּעְבָּרָה
הַפִּלְאִית, וַתִּקְרַב אֶל הַחוֹף; וּקְהַל עַמִּים עָלֶיהָ רֵגְלָם
הִצִּיגוּ, לְקוֹל שִׁירַת־פְּלָאִים חֲרִישִׁית:</p>

<br />
</blockquote>

<blockquote>
<p>עֲלִי, מַעְבָּרָה, הַגְּנוּזָה מִבְּרֵאשִׁית!</p>
</blockquote>

<blockquote>
<p>וְעַמִּים, עֲלוּ!</p>
</blockquote>

<blockquote>
<br />
</blockquote>

<blockquote>
<p>הַיָּם נֶהֱלַךְ בְּרוּחַ־קָדִים, וְהַמַּעְבָּרָה נוֹשֵׂאת קְהַל
עַמִּים, נִסְּעָה עַל פָּנָיו בְּקַו יָשָׁר; כְּמוֹ מְשָׁכוּהָ
יְדֵי־פְלָאוֹת נֶאֱמָנוֹת מִן הָעֵבֶר הַשֵּׁנִי.</p>
</blockquote>

<blockquote>
<p>וְהִנֵּה בַחשֶׁךְ אִשִּׁים רוֹעֲדוֹת: שַׁלְשְׁלוֹת אִשִּׁים
אַדְמוּמִיוֹת תְּלוּיוֹת מֵרָחוֹק, רוֹמְזוֹת בַּחשֶׁךְ וְרוֹעֲדוֹת.
וַיִּשְּׂאוּ קְהַל עַמִּים אֶת עֵינֵיהֶם, וְהִנֵּה סַמָּאֵל וְכָל
חֵילוֹ נוֹסֵעַ אַחֲרֵיהֶם&#8230;</p>
</blockquote>

<blockquote>
<p>וַיֶּחֶרְדוּ; וַיָּנַע בָּם לִבָּם. וְעַמּוּד עָנָן נָסַע וַיָּבוֹא
בֵין קְהַל הָעַמִּים וּבֵין מַחֲנֵה עֲמָלֵק; וַיְהִי עָנָן, וְחשֶׁךְ,
וָאֵשׁ.</p>
</blockquote>

<blockquote>
<p>וְהִנֵּה הַיָּם מַכֶּה גַלִּים מִשְׁתַּבְּרִים וּמַעֲלִים קֶצֶף
פְּנִינִי; וְהָיָה מְלוֹא עֹמֶק הַיָּם עַמּוּדֵי־שַׁיִשׁ, כְּמוֹ
יִשָּׂא בִנְבָכָיו חָרְבוֹת הֵיכְלֵי־תִפְאֶרֶת&#8230;וְנִינְפוֹת עֲרֻמּוֹת
וְנָאוֹת מִתְגַּלּוֹת, רְכוּבוֹת עַל גַּלִּים. וּדְמוּת מִן הַקֶּצֶף
מְבַצְבֶּצֶת וְעוֹלָה, כִּדְמוּת וֵינוּס אֱלִילַת־הַיֹּפִי:
מִשָּׁדֶיהָ הַחַכְלִילִים נְהָרָה נוֹפֶלֶת, וּמַרְאֵה הוֹד בְּשָׂרָהּ
מְסַנְוֵר עֵינַיִם וּמְשַׁכֵּר לְבָבוֹת. וֵינוּס מַלְכַּת־הַעַמִּים!
וּלְמַרְאֵה הַהוֹד, הָאֱלֹהִי וְהָאֱלִילִי גַם יַחַד, נְשִׁימָתָם
נֶעֶצְרָה וְשִׂפְתֵיהֶם בַּצָּמָא נִצְרָבוּ; וַיִּשְׁלְחוּ יְדֵיהֶם,
מִתְאַוִּים וְלוֹהֲטִים, אֶל הַמַּרְאָה הַנֶּחְמָדָה – וְחַבְלֵי
הַמַּעְבָּרָה, כִּשְׁרִירִים חֲזָקִים תַּחַת סֵבֶל מַשָּׂא כָבֵד,
נִמְתָּחוּ. נִמְתְּחוּ אַף נֶאֱנָקוּ&#8230;</p>
</blockquote>

<blockquote>
<p>וְהִנֵּה בַחשֶׁךְ לַהַט חֶרֶב הִבְרִיקָה! אֵין זֹאת כִּי יָד בּוֹגֶדֶת
בִּקְהַל עַמִּים נִשְׁלְחָה, לַחְתֹּךְ אֶת הַחֲבָלִים – מִזֶּה. וחֵיל
סַמָּאֵל בָּא אַחֲרֵיהֶם אֶל תּוֹךְ הַיָּם – מִזֶּה.</p>
</blockquote>

<blockquote>
<p>וְנֶאֶנְקוּ חֲבָלִים, וְגַלִּים שָׁרָקוּ; וְהַדְּמוּת הַנֶּחְמָדָה
רְכוּבָה עַל גַּלִּים תּוֹךְ שַׁלְשְׁלוֹת־אִשִּׁים אַדְמוּמִיּוֹת,
מְשַׂחֶקֶת וְקוֹרֵאת&#8230;תְּהוֹם־אֲבַדּוֹן – מִזֶּה, וּשְׁאוֹן חֵיל
עֲמָלֵק בָּא מִזֶּה, וְהֵם עַל הַמַּעְבָּרָה בָּאֶמְצָע. וַיִּירְאוּ,
וַיֵּהָפֵךְ בָּם לִבָּם; וַיִּנְעֲצוּ עֵינֵיהֶם בַּיָּם וַיִּהְיוּ
כְמוֹדְדִים עָמְקוֹ לָדַעַת, הֲיִקְפְּצוּ אֶל תּוֹכוֹ אִם לֹא.</p>
</blockquote>

<blockquote>
<p>וְהִנֵּה קוֹל דְּמָמָה דַקָּה, אַדִּיר מִקּוֹל מַיִם רַבִּים: אַל
תִּירָאוּ! כִּי אֲשֶׁר רְאִיתֶם אֶת עֲמָלֵק הַיּוֹם, לֹא תוֹסִיפוּ
עוֹד רְאוֹתָם עַד עוֹלָם.</p>
</blockquote>

<blockquote>
<p>בְּאַשְׁמֹרֶת הַבֹּקֶר – וַיַּשְׁקֵף מַלְאַךְ־אֲדֹנָי אֶל
מַחֲנֵה־עֲמָלֵק בְּעַמּוּד אֵשׁ וָדָם; וְהַיָּם הִתְקַפֵּל וַיִּדֹּם,
כְּעֶבֶד מְחַכֶּה לְמִצְוַת אֲדֹנָיו. וַאדֹנָי הִמְטִיר עֲלֵיהֶם
גֶּשֶׁם בָּרָד וְאַבְנֵי אֶלְגָּבִישׁ וָאֵשׁ; וַיְנָעֵר אֶת עֲמָלֵק
בְּתוֹךְ הַיָּם. וַיָּשׁוּבוּ הַמַּיִם וַיְכַסּוּ אֶת כָּל חֵיל
עֲמָלֵק, שֵׁדִים וְלִילִין, אוֹתָם וְאֶת רִכְבֵיהֶם – לֹא נִשְׁאַר
בָּהֶם עַד אֶחָד.</p>
</blockquote>

<blockquote>
<p>וּקְהַל הַעַמִּים, צִבְאוֹת־אֲדֹנָי הָעוֹבְרִים בַּיָּם, הָלְכוּ
בַמַּעְבָּרָה כָל הַלַּיְלָה; וַיֵּאוֹר לָהֶם עַל הָרֵי יִשְׁרָאֵל.</p>

<br />
</blockquote>

<h3 id="ח.">ח.</h3>

<blockquote>
<br />
</blockquote>

<blockquote>
<p>וְכַאֲשֶׁר הֵאִיר הַשַּׁחַר עַל הֶהָרִים, עוֹד נָמָה לָבֶטַח
אַדְמַת־יִשְׂרָאֵל. נִמְנֵם הַלְּבָנוֹן הַזָּקֵן בְּכֶתֶר שְׁלָגָיו
הַזּוֹרְִחִים; וְחֶרְמוֹנִים, כִּילָדִים, גִּחֲכוּ
בְזָהֳרֵי־אַרְגָּמָן מִתּוֹךְ שֵׁנָה שֶׁל שַׁחֲרִית. אַךְ אֶרֶץ
הַגִּלְעָד כְּבָר הֵקִיצָה, כֻּלָּהּ רְטֻבָּה בִטְלָלִים; וַתִּשְׂחַק,
שְׂחוֹק אִשָּׁה מְאֻשָּׁרָה, לִבְרַק מַרְגָּלִיּוֹת, אֲשֶׁר מָצְאָה
מִסָּבִיב.</p>
</blockquote>

<blockquote>
<p>וְהִנֵּה – שׁוּר! נִשְׁתַּנּוּ סִדְרֵי בְרֵאשִׁית, וְדִמְדּוּמֵי־בֹקֶר
עִם דִּמְדּוּמֵי־עֶרֶב נָשָׁקוּ&#8230; וְיִּהְיוּ שְׁמֵי <strong>מִזְרָח</strong>
פּוֹרְחִים בִּנְגֹהוֹת־הַזְּרִיחָה, וּשְׁמֵי־<strong>מַעֲרָב</strong> בְּעֵרַת
הַשְּׁקִיעָה בּוֹעֵרִים.</p>
</blockquote>

<blockquote>
<p>וּמִנֹּגַהּ־הַמַּעֲרָב אֲשֶׁר מִנֶּגֶד אָפְדוּ עֲבִיבֵי־מִזְרָח
אַרְגְּוַן־מַלְכוּת; וְהִנֵּה כִדְמוּת אֲרִי־מַלְכוּת הִסְתַּמֵּן
בְּתוֹכָם, פְּזוּר־הָרַעֲמָה וְכֻלּוֹ אַרְגָּמָן. עוֹד רֶגַע:
וְדַהֲרוֹת־דַּהֲרוֹת אַרְיֵה, מְזַנֵּק מִן הַבָּשָׁן, נִשְׁמָעוּ,
מְעִירוֹת וּמְעוֹרְרוֹת מֶרְחַקִּים נִרְדָּמִים. וְעַל הָאַרְיֵה
דְּמוּת רוֹכֵב גִּבּוֹר, הָדוּר בִּלְבוּשׁוֹ; וַחֲנִית־אוֹרִים,
כֻּלָּהּ זָהָב טָהוֹר, בְּיָדוֹ. וְלֹא נִרְאָה כָמֹהוּ גִבּוֹר־צַיִד
בָּאָרֶץ מִימֵי־עוֹלָם, וְכָל הָאָרֶץ מִסָּבִיב מִשְׁתָּאָה
וּמִשְׁתּוֹמֶמֶת לְמַרְאֵה הַהוֹד וְהַתִּפְאֶרֶת; וַתְּהִי
כַּחוֹלָמֶת.</p>
</blockquote>

<blockquote>
<p>וַיַּעֲבֹר הָרוֹכֵב הַפֶּלִאי בָאָרֶץ, וּבְכָל מָקוֹם אֲשֶׁר יַעֲבֹר
שָׁם אוֹר נוֹפֵל. וְהָאַרְיֵה דוֹהֵר אֶל אֶרֶץ הַדָּרוֹם, דּוֹהֵר
וּמְגַמֵּא מֶרְחַקִּים.</p>
</blockquote>

<blockquote>
<p>הַס! בָּעֲשָׂבִים הַגְּבֹהִים אֲשֶׁר בְּעַרְבַת־הַדָּרוֹם עָבַר רֶטֶט
– כִּי נָגַע בָּהֶם דָּבָר טָמֵא&#8230;וְכָל הָעַמִּים רָאוּ, כֵּן
חָרָדוּ: לְנֹגַהּ הַשְּׁקִיעָה בִשְׁמֵי־מַעֲרָב, עֵין סַמָאֵל
נִצְנֵצָה! וַיֵּדְעוּ כִי בָא, פְּלִיט־חֶרֶב, אַחֲרֵי אֲשֶׁר טָבַע
כָּל חֵילוֹ, לְהִסְתַּתֵּר בְּעִיר מִקְלָטוֹ הָאַחֲרוֹן, בְּאֶרֶץ
אֱדוֹם&#8230;וַיָּבוֹא הַנָּחָשׁ הַשָּׂרָף בִּיעָף, וְהוּא דוֹמֵם
וּמַשְׁמִים וְאֵימוֹת־מָוֶת כִּתְּרוּהוּ; וַיְהִי כַמִּסְתַּתֵּר
בָּעֲשָׂבִים מִפְּנֵי יוֹמוֹ הָאַחֲרוֹן, כִּי בָא. וַיִּזְחַל
חֶרֶשׁ־חֶרֶשׁ בַּדְּשָׁאִים, זָחֹל וָעוּף בִּקְפִיצַת דֶּרֶךְ – אֶל
אֶרֶץ אֱדוֹם, וְאֶל בָּצְרָה&#8230;</p>
</blockquote>

<blockquote>
<p>וְכָהֲתָה הַשְּׁקִיעָה בַּמַּעֲרָב – אַךְ בַּמִּזְרָח הָיָה אוֹר
לִקְהַל עַמִּים. וַיְהִי הָעוֹלָם חֶצְיוֹ אוֹר וְחֶצְיוֹ חשֶׁךְ;
וַיְכַס הֶחשֶׁךְ אֶת אֶרֶץ אֱדוֹם. וּלְעֵינַי כָל הָעַמִּים
נְחַשׁ־בְּרֵאשִׁית בָּא בַחשֶׁךְ, וְרוֹדְפוֹ הַפֶּלִאי – אַחֲרָיו.</p>
</blockquote>

<blockquote>
<p>וַיְהִי הָרֶגַע גָּדוֹל וְנוֹרָא בְּהִתְקַדֵּשׁ אֲדֹנָי
וּבְהִתְרוֹמְמוֹ לְעֵינֵי קְהַל עַמִּים&#8230;וְהִנֵּה זֶה בָא מֵאֱדוֹם,
חֲמוּץ בְּגָדִים וַחֲנִית, נוֹרָא־הוֹד.</p>

<br />
</blockquote>

<h3 id="ט.">ט.</h3>

<blockquote>
<br />
</blockquote>

<blockquote>
<p>בֹּקֶר הַיּוֹם הָאַחֲרוֹן לָאֶלֶף הַשְּׁבִיעִי הָיָה מֵאִיר מְאֹד.
טָהוֹר צִלְצֵל הָאֲוִיר כְּכִנּוֹר־אֱלֹהִים; וְכָל הָאָרֶץ נִשְׁקְפָה
כְּכַלָּה בְּיוֹם כְּלוּלוֹתֶיהָ. עַל הַר מְרוֹם צִיּוֹן נִשָּׂא בֵית
אֲדֹנָי, בֵּית־תְּפִלָּה לְכָל הָעַמִים; וּנְגִינַת כְּלֵי־זֶמֶר
הִשְׁתַּפְּכָה מִשָּׁם וּבָאָה, חֲרִישִׁית וּמְלֵאָה אַהֲבָה
וְגַעְגּוּעִים. וְכָל הָאָרֶץ הִקְשִׁיבָה לָהּ, כְּכַלָּה,
בַּיְשָׁנִית, מִבַּעַד לְהִינוּמַת־מֶשִׁי שֶׁל סַלְסְלוֹת־עָבִים
צְחַרְחֹרוֹת:</p>
</blockquote>

<blockquote>
<br />
</blockquote>

<blockquote>
<p>וְאֵרַשְׂתִּיךְ לִי, תֵּבֵל, בְּצֶדֶק, וְאֵרַשְׂתִּיךְ לִי, תֵּבֵל,
בְּאַהֲבָה, –</p>
</blockquote>

<blockquote>
<p>וְאֵרַשְׂתִּיךְ לִי לְעוֹלָם<a href="#fn:2" id="fnref:2" title="see footnote" class="footnote"><sup>2</sup></a>!</p>

<br />
</blockquote>

<blockquote>
<p>וְכָל הָאֲרָצוֹת עִם אִילָנוֹתָן וְעִם קָמ?<a href="#fn:3" id="fnref:3" title="see footnote" class="footnote"><sup>3</sup></a> תְּבוּאוֹתָן
נִקְבְּצוּ בָאוּ, וּלְהָרֵי־יִשְׂרָאֵל הִכְתִּירוּ. וּמִכָּל־אַרְבַּע
כַּנְפוֹת הָאָרֶץ הִתְאַסְּפוּ וּבָאוּ רִבֲבוֹת צִפֳּרִים
שָׂשְׂגוֹנִיּוֹת, חוֹגְגוֹת; וַתְּהִי כָל צִפּוֹר קְטַנָּה –
כְּדִמְעַת־גִּיל גְּדוֹלָה, אֱלֹהִית&#8230;וְחַרְגֹּלִים מְנַתְּרִים
וְהַצְּרָצַר מְצַרְצֵר, כְּלַהֲקַת מְנַגְּנִים שֶׁבָּאוּ לְחַג
הַחֲתֻנָּה הַגָּדוֹל; וּמִקְהֲלוֹת דֻּבִּים וּפָרוֹת, וּזְאֵבִים עִם
כְּבָשִׂים, מְטַיְּלִים לְרַאֲוָה בְּהַר־הַקֹּדֶשׁ. גַּם שׁוֹר־הַבָּר
שָׁם הוּא; וְהִנֵּה גַם צִפּוֹר־הַתְּכֵלֶת, הַחוּל, עָפָה וּבָאָה,
וּבִרְכַת־הַנֵּצַח בִּכְנָפָהּ.</p>
</blockquote>

<blockquote>
<p>וּקְהַל עַמִּים, כָּל הָעַמִּים, הִתְקַדְּשׁוּ וְהִטֶּהָרוּ;
וַיִּהְיוּ כְמַלְאֲכֵי־הַשָּׁרֵת כֻּלָּם. וְכִי אָתָא עֶרֶב בַּיוֹם
הַהוּא – וְלֹא שָׁקְעָה הַחַמָּה, וְלֹא בָאָה. אַךְ כִּי כֵהוּ
הַשָּׁמַיִם, וְהַכּוֹכָבִים הִזְהִירוּ, טְהוֹרִים וּמְטֹהָרִים,
כִּמְלֻטָּשִׁים הָעֶרֶב בְּיַד כְּרוּבִים פִּי שִׁבְעָה, – נִפְתְּחוּ
הַשָּׁמַיִם, וְכֶתֶר הִבְהִיק: כֶּתֶר־כְּתָרִים מְשֻׁבָּץ
בְּשַׁרְשְׁרוֹת־כּוֹכָבִים עוֹבְרוֹת לְכָל צַד&#8230;וְאֵל אֱלֹהֵי עוֹלָם,
כִּבְיָכוֹל, יָרַד מִמְּרוֹמָיו; וְאַחֲרָיו מַלְאָכִים יֵחָפֵזוּן,
וּכְרוּבִים יֵרְדוּ בִיעָף. וַיֵּרֶד, וַיַּעֲמֹד אֶל הַר הַקֹּדֶשׁ,
מְכוֹן רַגְלָיו; וְחֻפַּת־נֹגַהּ, חֻפַּת אֵשׁ לֶהָבָה, עַל כָּל מְכוֹן
צִיוֹן וְעַל מִקְרָאֶיהָ. וּבַחֻפָּה – מָשִׁיחַ בֶּן דָּוִד,
וְאַבְרָהָם וְיִצְחָק וְיַעֲקֹב שׁוּשְׁבִינִים; וְכָל נְבִיאֵי אֵל
וּקְהַל־עַמִּים מִסְּבִיבָם.</p>
</blockquote>

<blockquote>
<p>בַּיוֹם הַהוּא נָשָׂא יְיָ אֶת הָאָרֶץ לוֹ לְעוֹלָם.</p>
</blockquote>

<div class="footnotes">
<hr />
<ol>

<li id="fn:1">
<p>במקור &#8220;לְעוֹלָם&#8221;. צריך להיות: &#8220;לָעוֹלָם&#8221;. תוקן ע&quot;פ תיקונים
בלוח־הטעיות שצורף למקור. הערת מיזם בן־יהודה <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>המלה משוערת, בקובץ המקור המילה מחוקה חלקית – הערת פב&quot;י. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>בקובץ המקור המילה מחוקה חלקית – הערת פב&quot;י. <a href="#fnref:3" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/21545">https://benyehuda.org/read/21545</a></div></body></html>