<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֵל הַנּוֹרָא</title>
	<meta name="author" content="שלום שבזי"/>
</head>
<body>

<p>חתימה: אני שלם שבזי משתא</p>

<blockquote>
<br />
</blockquote>

<blockquote>
<p>אֵל הַנּוֹרָא וְקָדוֹשׁ שְׁמוֹ / עוֹשֶׂה אֶרֶץ וְשָׁמַיִם</p>

<p>וְהוּא אֵל חַי מְקוֹם עוֹלָמוֹ / שׁוֹקֵל הַכֹּל בְּמֹאזְנַיִם</p>

<p>וּבְכוֹחַ שֵׁם תַּעֲצוּמוֹ / יָסַד אֶרֶץ עֲלֵי מָיִם</p>

<p>וּמֵאֵין יֵשׁ בָּרָא יְקוּמוֹ / זָכָר וּנְקֵבָה שְׁנָיִם</p>

<p>וְאָדָם תַּכְלִית חוֹתָמוֹ / וְלִבּוֹ כְּמוֹ קָו בִּנְתָיִם</p>

<p>וְזֶרַע יַעֲקֹב סוֹד טַעְמוֹ / אִישׁ תָּם וּנְקִי כַפַּיִם</p>

<p>בָּחַר בְּזַרְעוֹ וֶהֱקִימוֹ / וְהוֹצִיאוֹ מִמִּצְרַיִם</p>

<p>כִּי נִחַם יְוֹיָ עַמּוֹ / גָּאַל יְרוּשָׁלַיִם:</p>

<br />
</blockquote>

<blockquote>
<p>נִאֵץ רָשָׁע וְהִרְשִׁיעַ / וְהֵצַר לָהֶם בְּמַלְכוּתוֹ</p>

<p>תָּקַע אָהֳלוֹ וְהִצִּיעַ / בַּעֲרָב לְהַרְאוֹת גְּדֻלָּתוֹ</p>

<p>הִכְרִיז לְהָרַע וְהוֹדִיעַ / מְגִמַּת לְבָבוֹ וְתַחְרוּתוֹ</p>

<p>לְהַחֲלִישׁ שְׂרִידַי לְהַכְנִיעַ / וְהִחְרִיב אָהֲֳלִי בְּאַחְרִיתוֹ</p>

<p>וְחִשַּׁב שְׁאֵין לִי מוֹשִׁיעַ / מְפַתֵּנִי לַחְמוֹד דָּתוֹ</p>

<p>זִלְזַל יְקָרִי וְהִגְרִיעַ / וְקָרַב עֵת קֵץ נְפִילָתוֹ</p>

<p>אוֹהֵב לְכֶסֶף וּמַטְמִיעַ / גּוֹאֶה וּמַקְשֶׁה גְּזֵרָתוֹ</p>

<p>מַגִּיד מִדָּן וּמַשְׁמִיעַ / אָוֶן מֵהַר אֶפְרַיִם:</p>

<br />
</blockquote>

<blockquote>
<p>יִשְׁרֵי לֵב הַנֶּאֱמָנִים / שִׁיתוּ לִבְּכֶם לְחֵילָה</p>

<p>הָעֲנִיִּים וְהָאֶבְיוֹנִים / כֻּלְּכֶם יוֹשְׁבֵי הַגּוֹלָה</p>

<p>תַּעֲלוּ לְצִיּוֹן בִּרְנָנִים / וְיָאִיר צוּרִי הָאֲפֵלָה</p>

<p>וְיֹאבְדוּ גּוֹיִם חַמָּנִים / יִשְׁתּוּ כּוֹס הַתַּרְעֵלָה</p>

<p>בְּבוֹא מְטַטְרוֹן שַׂר הַפָּנִים / וְיִדְלֶה נֶפֶשׁ צוֹלֵלָה</p>

<p>וְכֵלִים מִכֵּלִים שׁוֹנִים / תִּלְבַּשׁ הָעִיר הָאֲבֵלָה</p>

<p>יַאְזִין צוּרִי תַּחֲנוּנִים / וְיִרְצֶה תְפִלָּתִי כְּעוֹלָה</p>

<p>לֹא הִפְנוּ אָבוֹת אֶל בָּנִים / מֵרִפְיוֹן יָדַיִם:</p>

<br />
</blockquote>

<blockquote>
<p>שׁוּב יְשׁוּרוּן מֵחֲטָאֶיךָ / כִּי זֶה עִתָּךְ עֵת דּוֹדִים</p>

<p>כִּי אֵל שַׁדַּי בְּעֶזְרֶךָ / לַעֲלוֹת הַר צִיּוֹן גְּדוּדִים</p>

<p>לֵךְ עַמִּי בּוֹא בַּחֲדָרֶיךָ / עַד יַעֲבָר-זַעַם זֵדִים</p>

<p>וְהָיָה שַׁדַּי בְּצָרֶיךָ / בְּשׁוּחָה יִהְיוּ נִלְכָּדִים</p>

<p>בְּטַח בַּיְוֹיָ רוֹפְאֶךָ / אוֹהֵב צְדָקָה וַחֲסָדִים</p>

<p>יִתֵּן לְךָ כִּלְבָבֶךָ / בַּעֲבוּר אָבוֹת נִכְבָּדִים</p>

<p>וְיָדַעְתָּ אֶת נָוֶךָ / יַעֲלוּ דְּגָלֵינוּ יְדִידִים</p>

<p>וְזָרַח בַּחֹשֶׁךְ אוֹרֶךָ / וַאֲפֵלָתְךָ כַּצָּהֳרַיִם:</p>

<br />
</blockquote>

<blockquote>
<p>לָבְשׁוּ מְשַׂנְאֵינוּ פַּחְדָּם / מִיּוֹם בָּאָה בְּשׂוֹרָתִי</p>

<p>וְעָמַד פֶּרֶא וְהֵזִידָם / לְהָצֵר לִי בְּיוֹם גָּלוּתִי</p>

<p>וְגָזַר לִפְשׁוֹט אֶת יָדָם / לְהַחְרִיב אֶת בֵּית תְּפִלָּתִי</p>

<p>יַחַד יָבוֹא יוֹם אֵידָם / וְתִתְעוֹרֵר עֵת יְשׁוּעָתִי</p>

<p>וְיָקִיצוּ כָּל הַנִּרְדָּם / לַעֲלוֹת אֶל בֵּית מְנוּחָתִי</p>

<p>וְיִרְאוּ צִיּוֹן בְּעָמְדָם / אֲשֶׁר שָׁם הוּא חֵשֶׁק מְנָתִי</p>

<p>וְיַשִּׂיגוּ אֶת כָּל סוֹדָם / וְיִשְׁתּוֹמְמוּ בְּנֵי אֲמָתִי</p>

<p>וְהִנֵּה אֵין הָאָדָם / וְאֵין עוֹף הַשָּׁמַיִם:</p>

<br />
</blockquote>

<blockquote>
<p>מִתּוֹךְ עָרִים הַפְּרוּזוֹת / הִקָּבְצוּ הַנִּפְזָרִים</p>

<p>בִּשְׁנַת הַיּוֹבֵל הַזֹּאת / נַעֲלֶה לְעָרֵי מִבְצָרִים</p>

<p>יִזְכּוּ שְׁבָטֵינוּ לַחֲזוֹת / חֶמְדַּת יְוֹיָ מְרוֹם הָרִים</p>

<p>תָּגִיל נְפָשׁוֹת הַנְּמִבְזוֹת / בֵּין בַּעֲלֵי רִיב הַצָּרִים</p>

<p>וְעַנְנֵי כָבוֹד מִתְפַּרְשְׁזוֹת / עַל בְּנֵי צִיּוֹן הַיְקָרִים</p>

<p>וְעָרֵי אֱדוֹם וּבָצְרָה בְזוּזוֹת / וּמִגְדְּלֵי פֶרֶא מֻבְעָרִים</p>

<p>וְצִנּוֹרֵי אֵשׁ בָּם נוֹתְזוֹת / תְּכַלֶּה זְקֵנִים וּנְעָרִים</p>

<p>מֵאֵת יְוֹיָ הָיְתָה זֹאת / שִׂמְחוּ אֶת יְרוּשָׁלָיִם:</p>

<br />
</blockquote>

<blockquote>
<p>שׁוּב עַמִּי לִגְדּוֹר פֶרֶץ / לְחַלּוֹת פְּנֵי צוּרִי וְאָבִי</p>

<p>וּלְהִנָּצֵל מִקֶּרֶץ / תִּרְמוֹס עַל שַׁחַל וְלָבִיא</p>

<p>וְלֹא גּוּר אַרְיֵה וְלֹא שַׁחַץ / יֶהֱמֶה בְּאַרְצִי וּמוֹשָׁבִי</p>

<p>חֲזֵה דָּת אֵל בְּעִיּוּן נִמְרָץ / כִּי דָרַךְ מְאוֹר כּוֹכָבִי</p>

<p>וְעָמַד מְשִׁיחִי בֶּן פֶּרֶץ / וּבָא אֵלִיָּה הַנָּבִיא</p>

<p>וְעֵינֵי פֶרֶא אֲשֶׁר קָרַץ / תֶּחְשַׁךְ בְּשׁוּב נֵר מַעְרָבִי</p>

<p>שִׁמְעִי וְהַאֲזִינִי אֶרֶץ / וְאִמְרִי לְשׁוּלַמִּית שׁוּבִי</p>

<p>יִתְיַצְּבוּ מַלְכֵי אֶרֶץ / בְּקוֹל צְעָקָה מֵחֲרוֹנִים:</p>

<br />
</blockquote>

<blockquote>
<p>בְּנֵי אָמָה בָּא עֵת זְמַנָּם / יֶהֱמוּ יַחְדָּו בְּהֵיכְלֵיהֶם</p>

<p>כִּי יֵצְרוּ צַעֲדֵי אוֹנָם / רוּחַ שְׂעָרָה תִּרְדְּפֵיהֶם</p>

<p>שָׂרִים יִפְּלוּ מִכַּנָּם / וְאֵשׁ תְּלַהֵט סְבִיבוֹתֵיהֶם</p>

<p>נָפַל שָׂרָם וְאוֹפַנָּם / פַּחַד וְאֵימָה תִּפּוֹל עֲלֵיהֶם</p>

<p>וְעַמִּי הַקּוֹרְאִים לְקוֹנָם / יְוֹיָ צְבָאוֹת יַעְזְרֵיהֶם</p>

<p>יִזְכּוּ וְיֵצֵא לָאוֹר דִּינָם / וְחֵן תּוֹרָה יָאִיר פְּנֵיהֶם</p>

<p>וְאוֹיְבַי יִתְגַלֶּה קְלוֹנָם / וְיִנָּגְפוּ תּוֹךְ אָהֳלֵיהֶם</p>

<p>לְמִי פְּצָעִים חִנָּם / לְמִי חַכְלִילוּת עֵינָיִם:</p>

<br />
</blockquote>

<blockquote>
<p>זַמְּרִי יְחִידָה בְּאַשְׁמוֹרֶת / פִּצְחִי בְּרִנָּה וְקוֹל תּוֹדָה</p>

<p>בַּשְּׂרִי אֲיֻמָּה שְׁחַרחוֹרֶת / כִּי בָא פֶרֶץ בֶּן יְהוּדָה</p>

<p>דֶּרֶךְ גְּאוּלִים מְיֻשֶּׁרֶת / רוּץ נָא וּמַהֵר צִיר תְּעוּדָה</p>

<p>עוּרָה מִגְּבוּל צַמֶּרֶת / וּפְרוֹשׂ לְבֶן אָמָה מְצוּדָה</p>

<p>בַּטֵּל גְּזֵרָה אֲשֶׁר חָרַת / רַגְלוֹ בְּפַח מוֹקֵשׁ לְכוּדָה</p>

<p>תָּשׁוּב לְמַלְכִּי הָעֲטֶרֶת / מִפָּז וּמִזָּהָב חֲמוּדָה</p>

<p>עַל הַר עֲלִי לָךְ מְבַשֶּׂרֶת / צִיּוֹן אֲשֶׁר בְּחֵן אֲפוּדָה</p>

<p>אֶבֶן יְקָרָה לְתִפְאֶרֶת / וְהַזָּהָב זְהַב פַּרְוָיִם:</p>

<br />
</blockquote>

<blockquote>
<p>יָבוֹא נָא מְשִׁיחַ צִדְקִי / וִיקַבֵּץ אֶת נְדוּחֵינוּ</p>

<p>הוּא כָּל תַּאֲוָתִי וְחֶשְׁקִי / יִהְיֶה שָׁלוֹם בְּעִירֵנוּ</p>

<p>אֶחֱסֶה בְּצֵל יוֹצְרִי חֶלְקִי / יַעֲלֶה יְוֹיָ בְּרֹאשֵׁינוּ</p>

<p>עַל יְרֵכֵךְ בַּת אֱדוֹם סִפְקִי / כִּי בָאָה יְשׁוּעָתֵנוּ</p>

<p>כִּי אַתְּ בְּאֵשׁ יַעֲקֹב תִּלְקִי / וּבְאֵשׁ יְהוֹסֵף יְדִידֵנוּ</p>

<p>רַעְיָה לְרַגְלֵי צְבִי נִשְׁקִי / יָחִישׁ וְיִקְשׁוֹר דְּגָלֵינוּ</p>

<p>אֶשְׂמַח וִיפַתְּחָה שַׂקִּי / יֹאמַר: עֲלוּ עִם מְשִׁיחֵנוּ</p>

<p>וְאֶשְׁבּוֹר עָלָיו חֻקִּי / וְאָשִׂים בְּרִיחַ וּדְלָתָיִם:</p>

<br />
</blockquote>

<blockquote>
<p>מִתּוּגַת פֶּרֶא נְמִבְזֶה / בְּתֵימָן יוֹם בָּא נַחְבֵּאתִי</p>

<p>נַמְתִּי: הַאֶחְיֶה מֵחֳלִי זֶה / כִּי מֵהֲמוֹנוֹ יָרֵאתִי</p>

<p>וְנִעֵר שִׂכְלִי הַלָּזֶה / וְקֵרַר דַּעְתִּי אֲנִי וּבֵיתִי</p>

<p>וְאָמַר לִי: קוּם עֲלֵה מִזֶּה / כִּי בְאֶרֶץ עֲרָב נִטְמֵאתִי</p>

<p>פִּתְאוֹם יָבוֹא דְּבַר חוֹזֶה / יְרַפֵּא לִבִּי בַּחֲלוֹתִי</p>

<p>וְעַתָּה רוּץ מַה לְּךָ בָּזֶה / וּלְמֵי יְשׁוּעָה צָמֵאתִי</p>

<p>חֲזִיר וּפֶרֶא יַחַד תַּרְזֶה / וַאֲנִי בְּדִינָם הֶחֱשֵׁיתִי</p>

<p>וְלַנָּשִׂיא מִזֶּה וּמִזֶּה / שׁוֹדֵד בַּצָּהֳרַיִם:</p>

<br />
</blockquote>

<blockquote>
<p>שׁוֹמְרֵי דָּת אֵל אַשְׁרֵיהֶם / שְׂרִידִים אֲשֶׁר יְוֹיָ קוֹרֵא</p>

<p>רוּחַ אֱלֹהִים תְּנִיחֵיהֶם / הוּא הַיּוֹצֵר וְהַבּוֹרֵא</p>

<p>חֶסֶד אֵל הוּא מְסוֹבְבֵיהֶם / וְצַדִּיק מַגִּין עֲלֵי דוֹרוֹ</p>

<p>צַד הַשְּׂמֹאל לֹא יְנִידֵיהֶם / כִּי הוּא כַּתַּנִּין בְּתוֹךְ יְאוֹרוֹ</p>

<p>כִּי לֹא יָנוּם שׁוֹמְרֵיהֶם / מֵַשְׁקִיט לְפֶתֶן בְּגֵיא חוֹרוֹ</p>

<p>וּבְנֵי יְשׁוּרוּן יְחַיֵּהֶם / יָאִיר פְּנֵיהֶם בְזִיו אוֹרוֹ</p>

<p>עוּרָה יְדִידִי אֱמוֹר לָהֶם: / וְהַעֲמַדְתָּ לָהֶם כָּל מָתְנָיִם:</p>

<br />
</blockquote>

<blockquote>
<p>תִּפְאֶרֶת בָּנִים אֲבוֹתָם / בְּיֵחוּד צוּרִי יִתְהַלְלוּ</p>

<p>כִּי הֵם עוֹמְדִים בִּזְכוּתָם / וּבִזְכוּת […]</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/45709">https://benyehuda.org/read/45709</a></div></body></html>