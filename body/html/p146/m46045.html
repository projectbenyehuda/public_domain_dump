<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עוּרִי גְּבֶרֶת</title>
	<meta name="author" content="שלום שבזי"/>
</head>
<body>

<p>חתימה: לאלשבזי</p>

<p>על שפשטו בני ישמעאל בגדי ספר תורה והשליכוהו ערום אצל מלכם וגזר שמד עלינו או נלך ארצנו קודם הקץ.</p>

<blockquote>
<br />
</blockquote>

<blockquote>
<p>עוּרִי גְּבֶרֶת שְׁחַרְחוֹרָה</p>

<p>חַלִּי פְּנֵי אָיוֹם וְנוֹרָא</p>

<p>כִּי פֶרֶא גָּזַר גְּזֵרָה</p>

<p>וּפָשַׁט יָד בְּסֵפֶר תּוֹרָה</p>

<p>תְּנוּ עוֹז לֵאלֹהִים וּתְנוּ כָבוֹד לַתּוֹרָה:</p>

<br />
</blockquote>

<blockquote>
<p>לַתּוֹרָה בְּכוּ מַלְאָכִים</p>

<p>בְּסוֹף כָּל פָּרָשָׁה סְמוּכִים</p>

<p>זִלְזַל בָּהּ אִישׁ תַּהֲפוּכִים</p>

<p>וְשָׁחוּ שְׂרִידֵינוּ נְבוּכִים</p>

<p>וַהֲמוֹן שְׁבָטֵחנוּ בּוֹכִים</p>

<p>אוֹי לָנוּ מִבַּעֲלֵי גְּמֵירָה:</p>

<br />
</blockquote>

<blockquote>
<p>גְּמֵירָה בֶּן אָמָה גָּמַר</p>

<p>לְהַחְלִיף דָּת קֹדֶשׁ אָמַר</p>

<p>וּבְהַמְּרוֹתָיו חָשׁ וְהָמַר</p>

<p>וּבְרִית אַחִים לֹא שָׁמַר</p>

<p>יוֹם לְיוֹם חֲמַס דָּתוֹ קָמַר</p>

<p>חֲמָתוֹ עָלַי יְעוֹרֵרָה:</p>

<br />
</blockquote>

<blockquote>
<p>יְעוֹרֵרָה יָהּ לְאַהְבָתִי</p>

<p>וְיָחִישׁ בְּרָצוֹן גְּאֻלָּתִי</p>

<p>יָסִיר לְבִכְיִי וְאַנְחָתִי</p>

<p>וְאָשׁוּב לְאֶרֶץ נַחֲלָתִי</p>

<p>יַאֲזִינָה קוֹל תְּפִלָּתִי</p>

<p>וְיוֹשִׁיעֵנוּ מְהֵרָה:</p>

<br />
</blockquote>

<blockquote>
<p>מְהֵרָה חוּשִׁי חֲבַצֶּלֶת</p>

<p>וּדְלִי לְנֶפֶשׁ צוֹלֶלֶת</p>

<p>שַׁאֲלִי לְדוֹדֵךְ מִשְׁאֶלֶת</p>

<p>מְרוֹמָם וְלוֹ הַמֶּמְשֶׁלֶת</p>

<p>יִזְכּוֹר צְבִי חֵן אַיֶּלֶת</p>

<p>יְהֶא לָהּ צִנָּה וְסוֹחֵרָה:</p>

<br />
</blockquote>

<blockquote>
<p>וְסוֹחֵרָה אֲמִתּוֹ לְהַרְאוֹת</p>

<p>לְעַמּוֹ בְּקוֹלוֹ נִפְלָאוֹת</p>

<p>וְהָיוּ דְּבָרָיו לְעֵד וּלְאוֹת</p>

<p>לְהַפִּיל מַמְלָכוֹת גּוֹאוֹת</p>

<p>עֲלֵיהֶן רוֹב צָרוֹת בָּאוֹת</p>

<p>וְעַל אַפָּם יְשַׁלַּח זְמוֹרָה:</p>

<br />
</blockquote>

<blockquote>
<p>זְמוֹרָה הִטְנִיפוּ וְהָמוּ</p>

<p>הַגְרִים אֲשֶׁר בְּרֶשַׁע קָמוּ</p>

<p>יַחַד בְּשֶׁקֶר נֶאְשָׁמוּ</p>

<p>וְכִמְעַט מִזְעָר יִכְלָמוּ</p>

<p>יִשְׁכְּבוּ בְּבָשְׁתָּם וְיִרְדָּמוּ</p>

<p>יְמוּתוּן בְּאַשְׁמָה וַעֲבֵרָה:</p>

<br />
</blockquote>

<blockquote>
<p>וַעֲבֵרָה בְּאַף תְּסוֹבְבֵהֶם</p>

<p>יַחְדָּו לֹא יֶחֱצוּ יְמֵיהֶם</p>

<p>זַעַם וְחֵמָה יִרְדְּפֵהֶם</p>

<p>וְגָפְרִית תְּזוּרָה עַל נְוֵיהֶם</p>

<p>וְשִׁבְטֵי יָהּ בָּא גּוֹאֲלֵהֶם</p>

<p>לַעֲלוֹת אֶל אֶרֶץ טְהוֹרָה:</p>

<br />
</blockquote>

<blockquote>
<p>טְהוֹרָה לַעֲדַת מִי מָנָה</p>

<p>נְתוּנָה לָהֶם בְּמַתָּנָה</p>

<p>מִיּוֹם אֲשֶׁר יַעֲקֹב חָנָה</p>

<p>וְזִכָּה לָנוּ בְּהַזְמָנָה</p>

<p>וְנָדַדְנוּ אָנֶה וְאָנָה</p>

<p>וּמְחַכִּים יוֹם בּוֹא בְּשׂוֹרָה:</p>

<br />
</blockquote>

<blockquote>
<p>בְּשׂוֹרָה תְּרַפֵּא כָל חוֹלִים</p>

<p>וּתְנַחֵם אֶת הָאֲבֵלִים</p>

<p>תָּאִיר שְׂכָלִים הָאֲפֵלִים</p>

<p>וְנָקוּם וְנַעֲלֶה בְּרֹאשׁ גּוֹלִים</p>

<p>בִּגְזֵרַת עִירִין וְגַלְגַּלִּים</p>

<p>תִּהְיֶה שִׂמְחָה וְאוֹרָה:</p>

<br />
</blockquote>

<blockquote>
<p>וְאוֹרָה מֵאוֹר הָרִאשׁוֹן</p>

<p>וְשָׁלוֹם רָב כְּמֵי נְהַר פִּישׁוֹן</p>

<p>אָז נֵשֵׁב עַל מִטּוֹת שֵׁן</p>

<p>לְמַעְלָה מִשִּׁבְעִים לָשׁוֹן</p>

<p>וְנַפְשׁוֹתֵינוּ תִּתְדַּשֵּׁן</p>

<p>לְהָאִיר גּוּפוֹת כַּמְּנוֹרָה:</p>

<br />
</blockquote>

<blockquote>
<p>בַּעֲלוֹת אַרְבָּעָה דְּגָלִים</p>

<p>וּבְיוֹם עֲלוֹת שָׁלוֹשׁ רְגָלִים</p>

<p>וְחָלִיל מַכֶּה וּמַהֲלָלִים</p>

<p>בְּהַר צִיּוֹן רֹאשׁ מִגְדָּלִים</p>

<p>כִּי מַעֲלָתָהּ יְתֵרָה:</p>

<br />
</blockquote>

<blockquote>
<p>יְתֵרָה מִן הַכֹּל כְּלוּלָה</p>

<p>לַעֲדַת קֹדֶשׁ הָאֲצוּלָה</p>

<p>קָו הָאֶמְצָעִי שְׁתוּלָה</p>

<p>לְהַעֲלוֹת בָּהּ מִנְחָה בְּלוּלָה</p>

<p>בְּיוֹם הַבִּכּוּרִים כְּפוּלָה</p>

<p>כְּעִנְיָן חֵלֶק בְּכוֹרָה:</p>

<br />
</blockquote>

<blockquote>
<p>בְּכוֹרָה [לְיַעֲקֹב נִמְכֶּרֶת]</p>

<p>מֵאִישׁ שָׂעִיר כְּאַדֶּרֶת</p>

<p>וְלוֹ הַמַּלְכוּת נִבְחֶרֶת</p>

<p>וְרוֹב [שִׁפְעָה] מִתִּפְאֶרֶת</p>

<p>בְּשֵׁם הָעֶצֶם נִקְשֶׁרֶת</p>

<p>אֶת הַכְּרָמִים נוֹטֵרָה:</p>

<br />
</blockquote>

<blockquote>
<p>נוֹטֵרָה נִטְרִי כַּרְמֵךְ</p>

<p>קוּמִי קַבְּצִי אֶת עַמֵּךְ</p>

<p>כִּי הֵם נִקְרָאִים עַל שְׁמֵךְ</p>

<p>בְּרוּכָה אַתְּ וּבָרוּךְ טַעְמֵךְ</p>

<p>שׁוּבִי אֶל מִגְדַּל מְקוֹמֵךְ</p>

<p>הִפָּרְדִי מִשַּׁדְמוֹת עֲמוֹרָה:</p>

<br />
</blockquote>

<blockquote>
<p>עֲמוֹרָה וּסְדוֹם הַהֲפוּכָה</p>

<p>מִיַּיִן נֶסֶךְ נְסוּכָה</p>

<p>לְכוֹחוֹת חִיצוֹנוֹת מְשׁוּכָה</p>

<p>וַחֲמַת מֶלֶךְ בָּהּ שְׁפוּכָה</p>

<p>וּבַת נָדִיב תָּמִיד בְּרוּכָה</p>

<p>הִיא הַקְּטַנָּה הַצְּפִירָה:</p>

<br />
</blockquote>

<blockquote>
<p>הַצְּפִירָה יַשְּׁרִי דַרְכֵּךְ</p>

<p>חַלִּי הַיּוֹם פְּנֵי מַלְכֵּךְ</p>

<p>יָבוֹא וְיַגִּיהַּ חָשְׁכֵּךְ</p>

<p>וְאָז תָּשׁוּבִי לְשׁוֹבַכֵּךְ</p>

<p>וְנַפְשִׁי בְּצִלֵּךְ תִּזְדַּכֵּךְ</p>

<p>תָּשׁוּב כְּקֶדֶם כְּשֵׁרָה:</p>

<br />
</blockquote>

<blockquote>
<p>כְּשֵׁרָה מִכָּל חֵטְא וּפֶשַׁע</p>

<p>דְּעִי כִּי יִשְׂרָאֵל נוֹשַׁע</p>

<p>וְנִבְדָּל מִבַּעְלֵי רֶשַׁע</p>

<p>וְרוּחַ יָהּ בָּם תִּשְׁתַּעְשַׁע</p>

<p>וּבָהּ נִגָּאֵל וְנִוָּשַׁע</p>

<p>וְשָׁם מַחֲנֵה אֱלֹהִים שׁוֹרָה:</p>

<br />
</blockquote>

<blockquote>
<p>שׁוֹרָה בְּדִגְלוֹתַי אַרְבַּע</p>

<p>בְּאוֹתוֹת אֲשֶׁר דּוֹדִי קָבַע</p>

<p>וְהִיא נִקְרֶאֶת בַּת שֶׁבַע</p>

<p>בְּזַעְפָּה חֵיל פַּרְעֹה טָבַע</p>

<p>טְנוּפֵי דַּעַת הַחֲסֵרָה:</p>

<br />
</blockquote>

<blockquote>
<p>חֲסֵרָה דַּעְתָּם וּטְנוּפִים</p>

<p>בַּעֲלֵי קֶסֶם וּכְשָׁפִים</p>

<p>יַחַד לְהָרַע נֶאְסָפִים</p>

<p>לְעֵמֶק עָכוֹר נִדְחָפִים</p>

<p>עוֹבְדֵי אֱלִילִים וּתְרָפִים</p>

<p>נְבִיאֵי בַּעַל וַאֲשֵׁרָה:</p>

<br />
</blockquote>

<blockquote>
<p>וַאֲשֵׁרָה לֹא תִּתְיַשֵּׁר</p>

<p>בְּדֶרֶךְ סַרְטוּ ובְמִישׁוֹר</p>

<p>כִּי אֲיֻמָּתִי בַּהֶכְשֵׁר</p>

<p>עָלַי חוּט חֶסֶד תִּקְשׁוֹר</p>

<p>וְעָנִי וְאֶבְיוֹן מִתְעַשֵּׁר</p>

<p>וְיִקַּח לוֹ מִטּוּב זְמוֹרָה:</p>

<br />
</blockquote>

<blockquote>
<p>זְמוֹרָה בִּמְקוֹם מַחֲנָיִם</p>

<p>בְּצִיּוֹן וִירוּשָׁלַיִם</p>

<p>יִשְׂמַח יְהוּדָה וְאֶפְרַיִם</p>

<p>וַאֲנִי אֶשְׂמַח בִּנְתָּיִם</p>

<p>הַאֲזִינוּ הַשָּׁמַיִם וַאֲדַבֵּרָה:</p>

<br />
</blockquote>

<blockquote>
<p>וַאֲדַבֵּרָה בְּפִי לְהָשִׁיר</p>

<p>חִידוֹת וּמָשָׁל בְּאוֹת אַקְשִׁיר</p>

<p>וְרוּחַ שְׂפָתַי סוֹד תַּפְשִׁיר</p>

<p>לְשַׂמֵּחַ עָנִי וְעָשִׁיר</p>
</blockquote>

<blockquote>
<p>[…]</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/46045">https://benyehuda.org/read/46045</a></div></body></html>