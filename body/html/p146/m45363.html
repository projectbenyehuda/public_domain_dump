<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲיֻמָּה לִבְשִׁי עֻזֵּךְ</title>
	<meta name="author" content="שלום שבזי"/>
</head>
<body>

<p>חתימה: אלשבזי משתא</p>

<blockquote>
<br />
</blockquote>

<blockquote>
<p>אֲיֻמָּה לִבְשִׁי עֻזֵּךְ / בַּת נָדִיב הַצְּנוּעָה</p>

<p>וַעֲלִי אֶל הַר הַמּוֹר / וְשִׁמְעִי שׁוֹפַר תְּרוּעָה</p>

<p>וְאִמְרִי לְדוֹדֵךְ יִזְכּוֹר / זְכוּת אָבוֹת וּשְׁבוּעָה</p>

<p>וּשְׁנֵים עָשָׂר שְׁבָטִים / וְכָל מַעְתִּיקֵי שְׁמוּעָה</p>

<p>לְעַם עָנִי יוֹשִׁיעַ / בְּעֵת רָצוֹן הַיְּדוּעָה</p>

<p>עָזִי וְזִמְרַת יָהּ / וַיְהִי לִי לִישׁוּעָה:</p>

<br />
</blockquote>

<blockquote>
<p>לִבְשִׁי עֻזֵּךְ צִיּוֹן / בַּחֲצוֹת לַיִל עוּרִי</p>

<p>וְעוֹרְרִי בַּעְלֵי חֶזְיוֹן / וְאֵלַי בְּאַהֲבָה סוּרִי</p>

<p>וּבְשֵׂכֶל הָרַעְיוֹן / אַשְׂכִּיל בְּיוֹפִי צוּרִי</p>

<p>אָשִׁיר וְאֶשְׂמַח עַל יֵין / וְאֶנְשֶׁה עוֹל תַּמְרוּרִי</p>

<p>יְהֶא לַעֲדָתִי רִתְיוֹן / יְקַנֵּא יָהּ בַּעֲבוּרִי</p>

<p>וִיזַכֶּה אֶת נַפְשִׁי / לַחֲזוֹת גַּנָּה נְטוּעָה:</p>

<br />
</blockquote>

<blockquote>
<p>שַׁאֲלוּ חֶבְרַת קְדוֹשִׁים / אֶת שְׁלוֹם יְרוּשָׁלַיִם</p>

<p>מֵרֹאשׁ הַשָּׁלִישִׁים / אֲשֶׁר בֵּין אֵשׁ וּמַיִם</p>

<p>וּרְאוּ מַעֲלוֹת שְׁלוֹשִׁים / וּמַסֶּכְתוֹת כִּפְלַיִם</p>

<p>אָז נֵחָלֵץ חוּשִׁים / וּשְׁכִינָה בִּנְתַּיִם</p>

<p>אֲלֵיכֶם אֶקְרָא אִישִׁים / בַּעֲלֵי שֵׁשׁ כְּנָפַיִם</p>

<p>אֲשֶׁר בְּפֶתַח עֵינַיִם / לָכֶם לִשְׁכָּה יְדוּעָה:</p>

<br />
</blockquote>

<blockquote>
<p>בּוֹאוּ יְדִידַי הַיּוֹם / נְחַלֶּה פְּנֵי צוּרֵנוּ</p>

<p>הַגּוֹזֵר וּמְקַיֵּם / וְגוֹלֶה מַצְפּוּנֵנוּ</p>

<p>אוּלַי נִמְצְאָה פִדְיוֹם / לְהַחֲיוֹת נַפְשׁוֹתֵינוּ</p>

<p>כִּי בִרְצוֹנוֹ יְחַיֵּם / וִיכַפֵּר בַּעֲדֵנוּ</p>

<p>אֵל חַי נוֹרָא וְאָיוֹם / יַאֲזִין תְּפִלָּתֵנוּ</p>

<p>וְיַשְׁלִיךְ אֶת אוֹיְבֵינוּ / אֶל אֶרֶץ לֹא זְרוּעָה:</p>

<br />
</blockquote>

<blockquote>
<p>זְרִיזֵי הַלֵּב עִמְדוּ / בְּפֶתַח יָם כִּנֶּרֶת</p>

<p>וְלֵאלֹהֵיכֶם עִבְדוּ / כְּמוֹ שׁוֹמְרֵי מִשְׁמֶרֶת</p>

<p>וְדַלְתֵי תְּשׁוּבָה שִׁקְדוּ / בְּנֶפֶשׁ מִתְיַשֶּׁרֶת</p>

<p>וְתוֹרַת מֹשֶׁה לִמְדוּ / וְלָכֶם חֵן מַזְכֶּרֶת</p>

<p>וְאֶת נָוֵיכֶם פִּקְדוּ / בְּדָת מַלְכוּת וְתִפְאֶרֶת</p>

<p>וְיוֹם כִּפּוּר מְטַהֶרֶת / חָלְיֵי נֶפֶשׁ נְגוּעָה:</p>

<br />
</blockquote>

<blockquote>
<p>יוֹם עֲווֹן עֵגֶל הוּסַר / מִשְׁמֶרֶת קָבַעְתִּי</p>

<p>סוֹדוֹ לְמֹשֶׁה נִמְסַר / וּבִזְכוּתוֹ טָהַרְתִּי</p>

<p>וְלוֹ בִּמְחִילָה בִּשַּׂר / וְאָמַר לוֹ: סָלַחְתִּי.</p>

<p>וּמִצְווֹת שֵׁית מְאָה וְחַד סַר / שְׁתַּיִם זוּ שָׁמָעְתִּי</p>

<p>וּמַעְבַּר יָם גִּינוֹסַר / וְדָרוֹמָה יָרַשְׁתִּי</p>

<p>וּבְיוֹם זֶה חָמַדְתִּי / מִן הַבִּינָה שְׁפוּעָה:</p>

<br />
</blockquote>

<blockquote>
<p>מֵחֶשְׁקַת דּוֹד יָפֶה / לֹא טָעַמְתִּי שֵׁינָה</p>

<p>וַעֲנַן יְקָרוֹ חוֹפֶה / לְמַעְלָה מִצִּיּוֹנָה</p>

<p>וּשְׂמֹאל מַבְאִישׁ רָפֶה / וְנַפְשִׁי בְּתִקְוָה חוֹנָה</p>

<p>וְלִבִּי רְצוֹן אֵל צוֹפֶה / אֶל דַּעַת עֶלְיוֹנָה</p>

<p>וּבְתוֹרָה שֶׁבְּעַל פֶּה / מְנָתִי בָּרִאשׁוֹנָה</p>

<p>וְאִם בִּמְלָאכָה פּוֹנָה / לָהּ מִשְׁמֶרֶת קְבוּעָה:</p>

<br />
</blockquote>

<blockquote>
<p>שָׁרְשִׁי וְצֶמַח גִּזְעִי / בְּחַסְדּוֹ הָאֵל יַגְבִּיר</p>

<p>יְוֹיָ אוֹרִי וְיִשְׁעִי / וּפָנָיו לְעַבְדּוֹ יַסְבִּיר</p>

<p>הוּא מְצוּדָתִי וְסַלְעִי / חֲרוֹן אַף מֶנִּי יַעְבִיר</p>

<p>וְיִדְלֶה מִיָּם טָבְעִי / וְרוּחִי בְשִׂכְלִי יַחְבִּיר</p>

<p>וְאֶזְכֶּה וְיִירַשׁ זַרְעִי / חֶלְקוֹ בְּצִיּוֹן וּדְבִיר</p>
</blockquote>

<blockquote>
<p>וּגְאוֹן אוֹיְבִים יַשְׁבִּיר / וְיָחִישׁ לְעַמּוֹ תְּשׁוּעָה:</p>

<br />
</blockquote>

<blockquote>
<p>תִּכָּתְבוּן עַם יְוֹיָ / יוֹם זֶה בְסֵפֶר מְחִילָה</p>

<p>עֲבוּר מֹשֶׁה וּזְקֵנָי / נֶחֱזֶה שִׂמְחָה וְגִילָה</p>

<p>בְּמִנְחַת כִּפּוּר עֲווֹנִי / הַסְּמוּכָה לַנְּעִילָה</p>

<p>רַצִּי נָא עַל הֲמוֹנָי / בַּת נָדִיב הָאֲצִילָה</p>

<p>אוּלַי יִשָּׂא פָנַי / וְלִי חַסְדּוֹ יַקְבִּילָה</p>

<p>קְדוֹשָׁיו יַצִּילָה / בְּגַלְגַּל חָשׁ בִּתְנוּעָה:</p>

<br />
</blockquote>

<blockquote>
<p>אַהֲבַת קוֹנִי תַּנְהִיר / שְׁבָטִים הַנִּפְזָרִים</p>

<p>בְּאוֹר זָרוּעַ בָּהִיר / קֶרֶן מְשִׁיחוֹ יָרִים</p>

<p>וְכוֹכָבוֹ הַמַּזְהִיר / וְקוֹל מְבַשֵּׂר בְֶּהָרִים</p>

<p>וְכֹהֵן גָּדוֹל מָהִיר / בְּקָרְבַּן אֵלִים וּפָרִים</p>

<p>וְיַשְׁפִּילָה לֵץ יָהִיר / וְיִכָּלְמוּ כָּל זָרִים</p>

<p>רְכַב מַלְכִּי בְּמֵישָׁרִים / מֶרְכְּבוֹתֶיךָ יְשׁוּעָה:</p>

<br />
</blockquote>

<p>נוסח אחר של שתי החרוזות הקודמות:</p>

<blockquote>
<br />
</blockquote>

<blockquote>
<p>תִּכָּתְבוּן עַם יְוֹיָ / יוֹם זֶה בְסֵפֶר מְחִילָה</p>

<p>עֲבוּר מֹשֶׁה וּזְקֵנָי / נֶחֱזֶה בָּהֶם יוֹם וָלַיְלָה</p>

<p>וְנִתְבָּרֵךְ בְּפִי כֹהֲנָי / שַׁחְרִית וּמוּסָף וּנְעִילָה</p>

<p>וְנַגִּיד תְּהִלּוֹת יְיֹיָ / בְּעֶלֶז חֵן וְצַהְלָה</p>

<p>וּבִזְכוּת חָזָה סֻלָּם / יְקַבֵּץ עַמּוֹ וְיוֹשִׁיעָה:</p>

<br />
</blockquote>

<blockquote>
<p>אֱלֹהֵינוּ וֵאלֹהֵי אֲבוֹתֵינוּ / זְכוֹר חַסְדָּךְ לְבָנֶיךָ</p>

<p>שָׁמְרֵנוּ בְּבוֹאֵנוּ וּבְצֵאתֵנוּ / וְרַחֵם עַל שְׁאֵרִית צֹאנֶךָ</p>

<p>וְזוּנֵנוּ וּפַרְנְסֵנוּ /לְמַעַן זֶה שֶׁחִלָּה פָנֶיךָ</p>

<p>וְאֶרֶץ קָדְשְׁךָ הַעֲלֵנוּ / לִבְנוֹת מִשְׁכַּן מְעוֹנֶךָ</p>

<p>וְתִפְרַח כַּחֲבַצֶּלֶת אַרְצֵנוּ/ וּמֵהַרְרֵי אֵל בְּשִׁיר תּוֹדָה נַבִּיעָה:</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/45363">https://benyehuda.org/read/45363</a></div></body></html>