<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שֶׁמֶץ שָׁמַעְתִּי</title>
	<meta name="author" content="שלום שבזי"/>
</head>
<body>

<p>חתימה: שלם בירב יוסף משתא אלשבזי מבני פרחיה</p>

<blockquote>
<br />
</blockquote>

<blockquote>
<p>שֶׁמֶץ שָׁמַעְתִּי בְּאָזְנַי</p>

<p>כִּי חָבְרוּ כָּל מַשְׂטִינַי</p>

<p>מֵאַיִן יָבוֹא עֶזְרִי עֶזְרִי מֵיְוֹיָ:</p>

<br />
</blockquote>

<blockquote>
<p>לוּלֵי יְדִידִי בְּרִית שָׁמַר</p>

<p>וְצִוָּה לִמְשִׁיחוֹ וְאָמַר</p>

<p>יְרֵה וַיּוֹר וַיֹּאמֶר</p>

<p>חֵץ תְּשׁוּעָה לַיוֹיָ:</p>

<br />
</blockquote>

<blockquote>
<p>מְחֵה יָהּ גְּזֵרַת צָר קָשֶׁה</p>

<p>וּזְכוּת תּוֹרָה אַל תְּנַשֶּׁה</p>

<p>וְזֹאת הַתּוֹרָה אֲשֶׁר שָׂם מֹשֶׁה</p>

<p>עֶבֶד יְוֹיָ:</p>

<br />
</blockquote>

<blockquote>
<p>בֶּן יְשׁוּרוּן יְמַלֵּא מְקוֹמוֹ</p>

<p>יָגִיל וְיִשְׂמַח בְּעוֹלָמוֹ</p>

<p>כְּמוֹ וַיַּעֲמֹד שְׁלֹמֹה</p>

<p>לִפְנֵי מִזְבַּח יְוֹיָ:</p>

<br />
</blockquote>

<blockquote>
<p>יוֹנָה לְבָנַיִךְ הַשְׁרִי</p>

<p>עֲבוּר אַבְרָהָם הָעִבְרִי</p>

<p>אָגִיל וְלֹא יֵבוֹשׁ שִׂבְרִי</p>

<p>בַּצַּר לִי אֶקְרָא יְוֹיָ:</p>

<br />
</blockquote>

<blockquote>
<p>רָשָׁע וַהֲמוֹנוֹ יֻדַּשׁ</p>

<p>וּמַלְכוּת דָּוִד תִּתְחַדַּשׁ</p>

<p>שְׂאוּ יְדֵיכֶם קֹדֶשׁ</p>

<p>וּבָרְכוּ אֶת יְוֹיָ:</p>

<br />
</blockquote>

<blockquote>
<p>בַּת נָדִיב לְשִׂיחֵךְ שִׁפְכִי</p>

<p>וְעַל בָּמוֹת אוֹיְבַי דִּרְכִי</p>

<p>לְחַדֵּשׁ כַּנֶּשֶׁר נְעוּרָיְכִי</p>

<p>עוֹשֶׂה צְדָקוֹת יְוֹיָ:</p>

<br />
</blockquote>

<blockquote>
<p>יוֹם פֶּרֶא מַבְאִישׁ גָּזַר</p>

<p>סִלַּק עֲטָרָה וְהַנֵּזֶר</p>

<p>וְאַבְנֵי אוֹהָלִי פִּזַּר</p>

<p>וָאֶתְחַנֵּן אֶל יְוֹיָ:</p>

<br />
</blockquote>

<blockquote>
<p>וְצוּרִי רַבִּים נִפְלְאוֹתָיו</p>

<p>מַזְכִּיר לְעַמּוֹ זְכוּת אֲבוֹתָיו</p>

<p>לִבְנֵי יִשְׂרָאֵל עֲלִילוֹתָיו</p>

<p>רַחוּם וְחַנּוּן יְוֹיָ:</p>

<br />
</blockquote>

<blockquote>
<p>סוֹמֵךְ נוֹפְלִים וּמְחַיֵּם</p>

<p>חַסְדּוֹ לְעַמּוֹ הוּא יְקַיֵּם</p>

<p>אַתֶּם נִצָּבִים הַיּוֹם</p>

<p>כֻּלְּכֶם לִפְנֵי יְוֹיָ</p>

<br />
</blockquote>

<blockquote>
<p>פּוֹדֶה עֲבָדָיו לְהַעֲלוֹתָם</p>

<p>לִנְוֵה אֶרֶץ נַחֲלָתָם</p>

<p>וְהַמַּטִּים עֲקַלְקַלּוֹתָם</p>

<p>יוֹלִיכֵם יְוֹיָ:</p>

<br />
</blockquote>

<blockquote>
<p>מִתֵּימָן מְאֹד נִבְלַמְנוּ</p>

<p>וּמֵעִיר אֶל עִיר נָדַדְנוּ</p>

<p>וַאֲנַחְנוּ נִמְלַטְנוּ</p>

<p>עָזְרֵנוּ בְּשֵׁם יְוֹיָ:</p>

<br />
</blockquote>

<blockquote>
<p>שָׁמְמוּ בָּתֵי כְּנָסִיּוֹת</p>

<p>וּמִקְדָּשׁ בָּנוּי לְתַלְפִּיּוֹת</p>

<p>עוּרִי חֶרֶב פִּיפִיּוֹת</p>

<p>חֶרֶב לַיוֹיָ:</p>

<br />
</blockquote>

<blockquote>
<p>תְּכַלִּי פֶּרֶא אֱוִיל עוֹיֵן</p>

<p>וְיִלְבַּשׁ קְלָלָה כַּשִּׁרְיוֹן</p>

<p>וְעָלוּ מוֹשִׁיעִים בְּהַר צִיּוֹן</p>

<p>הָהָר חָמַד יְוֹיָ:</p>

<br />
</blockquote>

<blockquote>
<p>אֶהֱמֶה בְּקוֹלִי וְאָשִׂיחַ</p>

<p>וְרוּחִי לְגוּפִי תַּקְשִׁיחַ</p>

<p>מְחַכֶּה לְבִיאַת מָשִׁיחַ</p>

<p>לִפְנֵי בּוֹא יוֹם יְוֹיָ:</p>

<br />
</blockquote>

<blockquote>
<p>אוֹיֵב הֲדַר הוֹדוֹ הָלַךְ</p>

<p>וְנִזְרוֹ לָאָרֶץ הוּשְׁלַךְ</p>

<p>וַיְגָרְשֵׁהוּ וַיֵּלַךְ</p>

<p>אָבָרְכָה יְוֹיָ:</p>

<br />
</blockquote>

<blockquote>
<p>לְעַמּוֹ יְקַבֵּץ הַנִּתְעָב</p>

<p>בְּעַמּוּד אֵשׁ וּבְעַמּוּד עָב</p>

<p>וּלְחַיּוֹתָם בָּרָעָב</p>

<p>נַפְשֵׁנוּ חִכְּתָה לַיוֹיָ:</p>

<br />
</blockquote>

<blockquote>
<p>שָׁוְא רָשָׁע גּוֹאֶה בְּחָזְקוֹ</p>

<p>וְתוֹבֵעַ עַם עָנִי לְעָשְׁקוֹ</p>

<p>כִּי בָהֵמָּה שָׁמֵן חֶלְקוֹ</p>

<p>קֹדֶשׁ יִשְׂרָאֵל לַיוֹיָ:</p>

<br />
</blockquote>

<blockquote>
<p>בֶּן אָמָה בְּתַרְמִית אָתָה</p>

<p>מַיִם זְדוֹנִים שָׁתָה</p>

<p>וְאֵשׁ זָרָה לְחֵילוֹ חָתָה</p>

<p>וַתִּבְעַר בָּם אֵשׁ יְוֹיָ:</p>

<br />
</blockquote>

<blockquote>
<p>זָהַת דַּעְתּוֹ בְּמַשְׂטֵמָה</p>

<p>לְהַטִּיל עָלֵינוּ אֵימָה</p>

<p>הַבִּיטוּ אָרְחוֹת תֵּימָא</p>

<p>נַפְשֵׁנוּ חִכְּתָה לַיוֹיָ:</p>

<br />
</blockquote>

<blockquote>
<p>יְשׁוּעַת אֵל שַׁדַּי תִּרְאוּ</p>

<p>מִמַּעֲמַקִּים בְּקוֹל קִרְאוּ</p>

<p>עַתָּה טַעֲמוּ וּרְאוּ</p>

<p>כִּי טוֹב יְוֹיָ:</p>

<br />
</blockquote>

<blockquote>
<p>מִשִּׁינָה יְדִידִי יִיקַץ</p>

<p>יָעִיר גְּאֻלָּה בַּאֲתַּתְקַץ</p>

<p>כִּי פֶּרֶא מְנָאֵץ שִׁקַץ</p>

<p>הַבּוֹטְחִים בַּיְוֹיָ:</p>

<br />
</blockquote>

<blockquote>
<p>בּוֹאוּ נָא אֶל נַחֲלַתְכֶם</p>

<p>זֶרַע יַעֲקֹב בְּהַדְרַתְכֶם</p>

<p>אָהַבְתִּי אֶתְכֶם</p>

<p>אָמַר יְוֹיָ:</p>

<br />
</blockquote>

<blockquote>
<p>נַפְשִׁי הִתְחַטְּאִי בְּאֵזוֹב</p>

<p>גּוֹאֲלִי חָזָק לֹא יַעֲזוֹב</p>

<p>כָּל הָאָדָם כּוֹזֵב</p>

<p>מָה אָשִׁיב לַיְוֹיָ:</p>

<br />
</blockquote>

<blockquote>
<p>יוֹצְרִי תָמִיד אֲנִי שׁוֹאֵל</p>

<p>יְקַבֵּץ אֶת גּוֹלַת אֲרִיאֵל</p>

<p>וְאָמַרְתָּ הָרֵי יִשְׂרָאֵל</p>

<p>שִׁמְעוּ דְּבַר יְוֹיָ:</p>

<br />
</blockquote>

<blockquote>
<p>פִּתְאוֹם יָבוֹא יְדִיד נַפְשִׁי</p>

<p>יַעֲלֵנִי אֶל הַר קָדְשִׁי</p>

<p>וְשֶׁמֶשׁ צְדָקָה שִׁמְשִׁי</p>

<p>אוּלַי יֶחֱנַן יְוֹיָ:</p>

<br />
</blockquote>

<blockquote>
<p>רֶגֶל מְשִׁיחִי בְּחֵן צוֹעֵד</p>

<p>לַאֲיֻמָּתִי הוּא מִסָּעֵד</p>

<p>וְגוֹיֵךְ לֹא תַכְשְׁלִי עוֹד</p>

<p>נְאֻם יְוֹיָ:</p>

<br />
</blockquote>

<blockquote>
<p>חֲיִי חֲבַצֶּלֶת בְּחֶסֶד אֵל</p>

<p>וְהַעֲלִי גֵּזַע אִיתִיאֵל</p>

<p>לָכֵן הָרֵי יִשְׂרָאֵל</p>

<p>שִׁמְעוּ דְּבַר יְוֹיָ:</p>

<br />
</blockquote>

<blockquote>
<p>יִשְׂמְחוּ כָּל בַּעֲלֵי מוּסָר</p>

<p>כִּי טוּב יְוֹיָ לֹא יֶחְסָר</p>

<p>וְרָאוּ כָּל בָּשָׂר</p>

<p>כִּי אֲנִי יְוֹיָ:</p>

<br />
</blockquote>

<blockquote>
<p>הַדְרַת שְׁבָטֵינוּ תְּבוֹרַךְ</p>

<p>נִזְכֶּה לְיוֹם יָבוֹא חַדְרַךְ</p>

<p>אַשְׁרֵי תְמִימֵי דָרֶךְ</p>

<p>הַהוֹלְכִים בְּתוֹרַת יְוֹיָ:</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/46059">https://benyehuda.org/read/46059</a></div></body></html>