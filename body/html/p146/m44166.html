<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שַׁחַר אַבִּיעַ</title>
	<meta name="author" content="שלום שבזי"/>
</head>
<body>

<p><strong>ב. תפילת השחר</strong></p>

<p>חתימה: שלם בירב יוסף</p>

<blockquote>
<br />
</blockquote>

<blockquote>
<p>שַׁחַר אַבִּיעַ תְּהִלָּה לְאֵל רָם עַל כָּל מַהֲלָלוֹ</p>

<p>לַחֲזוֹת בְּנוֹעַם יְוֹיָ וּלְבַקֵּר בְּהֵיכָלוֹ</p>

<p>עַל זֹאת יֶחֱרַד לְבָבִי וְשָׁב וְרָפָא לוֹ</p>

<p>בָּרוּךְ שֶׁאָמַר וְהָיָה הָעוֹלָם כֻּלּוֹ:</p>

<br />
</blockquote>

<blockquote>
<p>לַיְלָה וַיּוֹם תְּקַוֶּה לָאֵל יְחִידָתִי</p>

<p>רַעְיוֹן לִבִּי וְנַפְשִׁי רוּחִי וְנִשְׁמָתִי</p>

<p>הַלְלִי נַפְשִׁי אֶת יְוֹיָ עָזִּי וְזִמְרָתִי</p>

<p>הַלְלוּהוּ בִּגְבוּרוֹתָיו הַלְלוּהוּ כְּרֹב גָּדְלוֹ:</p>

<br />
</blockquote>

<blockquote>
<p>מִשֶּׁפַע רַחֲמָיו יִרְצֶה לְהַמְשִׁיךְ עַל גְּבֶרֶת</p>

<p>מֵרֹאשׁ שְׂנִיר וְחֶרְמוֹן אֶל גְּבוּל צַמֶּרֶת</p>

<p>וְהָיָה הַטּוֹב הַצָּפוּן לְבָנֶיהָ לְמִשְׁמֶרֶת</p>

<p>הָעָם בָּחַר לְנַחֲלָה לוֹ:</p>

<br />
</blockquote>

<blockquote>
<p>בְּחַסְדּוֹ בָּרָא שָׁמַיִם וָאָרֶץ וְיַמִּים וְכָל אֲשֶׁר בָּהֶם</p>

<p>הַיּוֹם הוֹלֵךְ אַחַר הַלַּיְלָה בְּזִוּוּג אֶחָד שְׁנֵיהֶם</p>

<p>בְּדוּ פַּרְצוּפִים שֶׁמֶשׁ וְיָרֵחַ הִמְשִׁיל עֲלֵיהֶם</p>

<p>סוֹד לָבִיא וְלִבְיָה דּוֹדִי לִי וַאֲנִי לוֹ:</p>

<br />
</blockquote>

<blockquote>
<p>יָצַר יְצוּרִים אֲשֶׁר בָּהֶם סוֹד הָעֶשֶׂר</p>

<p>וְהַכֹּל בְּיַד הָאָדָם הַמְדַבֵּר מָסַר</p>

<p>כָּלוּל וּמְכֻוָּּן בַּעֲשָׂרָה מַאֲמָרוֹת וְלֹא חִסַּר</p>

<p>קַרְנַיִם מִיָּדוֹ לוֹ:</p>

<br />
</blockquote>

<blockquote>
<p>רַחֲמֶיךָ רַבִּים יוֹצֵר עֶלְיוֹנִים וְתַחְתּוֹנִים</p>

<p>בָּחַר בְּיִשְׂרָאֵל מִשִּׁבְעִים אֻמּוֹת זֶרַע נְבוֹנִים</p>

<p>וּבְסוֹד תַּרְיַגּ מִצְווֹת אִם קִיְּמוּ – שְׂמֵחָה אֵם הַבָּנִים</p>

<p>וַיֶּחֱשׂוֹף יְעָרוֹת וּבְהֵיכָלוֹ:</p>

<br />
</blockquote>

<blockquote>
<p>בְּטוּבוֹ מְחַיֶּה כָּל הַנְּפָשׁוֹת הַחַיּוֹת</p>

<p>מַשְׁפִּיעַ מִזַּן אֶל זַן אֶל אַרְבַּע זָוִיּוֹת</p>

<p>בִּמְצֹפָף מְקַשֵּׁר יְסוֹדוֹת הַגּוּף בַּהֲוָיוֹת</p>

<p>וְעֶלְיוֹן יִתֵּן קוֹלוֹ:</p>

<br />
</blockquote>

<blockquote>
<p>יְשׁוּעָה יָחִישׁ בְּרָצוֹן לְעַם קְדוֹשִׁים</p>

<p>בְּגִין שְׁלוֹשָׁה אָבוֹת שׁוֹפְעִים לְמַעֲלוֹת שְׁלוֹשִׁים</p>

<p>וּפָרָשִׁיּוֹת הַתּוֹרָה שְׁלוֹשָׁה וַחֲמִישִׁים</p>

<p>בֹּקֶר וְיֹדֵעַ יְוֹיָ אֶת אֲשֶׁר לוֹ:</p>

<br />
</blockquote>

<blockquote>
<p>וּתְפִלָּתֵנוּ יִשְׁמַע וְיַאֲזִין בְּרַחֲמִים</p>

<p>בִּזְכוּת צַדִּיקִים וַחֲסִידִים וּשְׁלֵמִים</p>

<p>יִתְבָּרֵךְ שְׁמוֹ וְזִכְרוֹ אֱלֹהֵי עוֹלָמִים</p>

<p>שִׁירוּ לַיְוֹיָ זַמְּרוּ לוֹ:</p>

<br />
</blockquote>

<blockquote>
<p>סְמוֹךְ נְפִילָתֵנוּ הַמְרַחֵם הַכֹּל</p>

<p>זוּנֵנוּ בְּחַסְדֶּךָ הַמְפַרְנֵס וְהַמְכַלְכֵּל</p>

<p>וְהָגֵן בַּעֲדֵנוּ מֵעֵשָׂו וּמִפֶּרֶא אֲשֶׁר יָדוֹ בַּכֹּל</p>

<p>אַל תַּאֲמֵן בּוֹ כִּי יְחַנֵּן קוֹלוֹ:</p>

<br />
</blockquote>

<blockquote>
<p>פְּדֵה חֲמוּקַת הַיָּרֵךְ אֵם קְהַל שֶׂה פְזוּרָה</p>

<p>בִזְכוּת מֹשֶׁה וְאַהֲרֹן וְסַנְהֶדְרֵי הַטְּהוֹרָה</p>

<p>וּזְכוֹר זְכוּת אֲבוֹתֵינוּ אֲשֶׁר מִקֶּדֶם שְׁמוּרָה</p>

<p>הָעָם בָּחַר לְנַחֲלָה לוֹ:</p>

<br />
</blockquote>

<blockquote>
<p>אֱלֹהַי לְפִתְחֲךָ שָׁאַפְנוּ בְּחַסְדְּךָ זְרַח יְשׁוּעָתֵנוּ</p>

<p>מִמְּעוֹן שְׁלוֹמְךָ תַּשְׁפִּיעַ אֵלֵינוּ</p>

<p>הַָדְרַת קְדוֹשִׁים טוּבְךָ נְוֵה תִּפְאַרְתֵּנוּ</p>

<p>כִּי בָּחַר יְוֹיָ בְּצִיּוֹן אִוָּה לְמוֹשָׁב לו:</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/44166">https://benyehuda.org/read/44166</a></div></body></html>