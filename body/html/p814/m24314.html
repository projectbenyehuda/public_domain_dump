<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שְׁבִיתַת הַמַּסְמְרִים</title>
	<meta name="author" content="פניה ברגשטיין"/>
</head>
<body>

<h2 id="א">א</h2>

<blockquote>
<p>הָיֹה הָיָה אֶחָד נַגָּר,</p>

<p>שֶׁלֹּא שָׂמַח וְשִׁיר לֹא שָׁר,</p>

<p>כִּי דַל הָיָה וְגַם רָעֵב,</p>

<p>עָיֵף הָיָה וְגַם עָצֵב.</p>

<p>תָּמִיד עָבַד, תָּמִיד נִגֵּר,</p>

<p>גָּזַר, הִדְבִּיק, דָּפַק, נִסֵּר.</p>

<p>הֵנִיף פַּטִּישׁ, תָּקַע מַסְמֵר,</p>

<p>תָּמִיד בְּלֵב זוֹעֵף וָמַר,</p>

<p>לְפַת דַּלָּה שֶׁל לֶחֶם צַר,</p>

<p>לְאֹהֶל דַּל לִילָדָיו,</p>

<p>פָּרוּץ לְקֹר וּלְשָׁרָב.</p>

<br />
</blockquote>

<blockquote>
<p>עָצוּב, עָצוּב בְּבֵית נַגָּר.</p>

<p>לַמַּסְמְרִים – גּוֹרָל כֹּה מַר.</p>

<p>דּוֹפֵק בְּזַעַף הַפַּטִּישׁ,</p>

<p>וְהַמַּסְמֵר דּוּמָם מַחֲרִישׁ.</p>

<p>מֵצִיץ הַצֵּל מִכָּל פִּנָּה,</p>

<p>וְהַמַּסְמֵר אַף הוּא נִכְנָע,</p>

<p>פַּטִּישׁ דּוֹפֵק, פַּטִּישׁ יוֹרֵד.</p>

<p>מַסְמֵר שׁוֹתֵק. מַסְמֵר חָרֵד.</p>

<br />
</blockquote>

<blockquote>
<p>עוֹבְרִים־עוֹבְרִים בְּיַד נַגָּר</p>

<p>הַמַּסְמְרִים עַד אֵין מִסְפָּר.</p>

<br />
</blockquote>

<h2 id="ב">ב</h2>

<blockquote>
<p>הִנֵּה בָּא יוֹם, וְהַנַּגָּר</p>

<p>קָרָה אוֹתוֹ מִקְרֶה מוּזָר.</p>

<p>אֶחָד מַסְמֵר,</p>

<p>לֹא הָדָר לוֹ, לֹא פְּאֵר,</p>

<p>מַסְמֵר שֶׁלֹּא שָׁוֶה פְּרוּטָה,</p>

<p>קָפוֹץ קָפַץ מִן הַקֻּפְסָה</p>

<p>וְהִכְרִיז פִּתְאֹם שְׁבִיתָה!</p>

<p>– מָה? –</p>

<p>הִתְפַּלְּאוּ כְּלֵי הַמְּלָאכָה</p>

<p>וְקָרְאוּ בְּקוֹל צְוָחָה:</p>

<p>מִי רָאָה וּמִי שָׁמַע</p>

<p>שֶׁמַּסְמֵר פָּנָיו יָעִיז</p>

<p>וּפִתְאֹם שְׁבִיתָה יַכְרִיז!</p>

<p>וְהַמַּסְמֵר אֵינוֹ נָבוֹךְ</p>

<p>וְנוֹשֵׂא נְאוּם אָרֹךְ:</p>

<br />
</blockquote>

<blockquote>
<p>&quot;בֵּן אֲנִי לָאַדִּירִים</p>

<p>בְּמִשְׁפַּחַת מַסְמְרִים.</p>

<p>סָבִי מַחֲזִיק קוֹרוֹת הַיְסוֹד,</p>

<p>אָבִי אִחָה אֶת הַקִּירוֹת,</p>

<p>הָאַחִים, הָאֲחָיוֹת</p>

<p>מַחֲזִיקִים הַחַלּוֹנוֹת.</p>

<p>וְאִמִּי קוֹשְׁרָה בְּאוֹן</p>

<p>כָּל תַּבְנִית שֶׁל הַבֶּטּוֹן.</p>

<p>וַאֲנִי אוֹמֵר כְּבָר דַּי,</p>

<p>לֹא אֶסְבֹּל פַּטִּישׁ עָלַי!</p>

<br />
</blockquote>

<blockquote>
<p>פַּטִּישׁ רוֹגֵז, פַּטִּישׁ זוֹעֵף,</p>

<p>פַּטִּישׁ כָּעוּס וְרִיב רוֹדֵף.</p>

<p>אֲנִי שׁוֹבֵת. וְאֵין זֶה דַי,</p>

<p>אֲנִי קוֹרֵא אֶל כָּל אַחַי,</p>

<p>אֶל חֲבֵרַי, אֶל יְדִידַי,</p>

<p>אֶל בְּנֵי עַמִּי הַיְקָרִים:</p>

<p>עוּרוּ, קוּמוּ, מַסְמְרִים,</p>

<p>וּמִרְדוּ בַּפַּטִּישִׁים,</p>

<p>וּצְאוּ מִן הַקְּרָשִׁים,</p>

<p>וּמִדְּלָתוֹת וְחַלּוֹנוֹת,</p>

<p>מֵרָהִיטִים וְאַרְמוֹנוֹת,</p>

<p>מִסְּפִינוֹת וּמִסְּכָרִים,</p>

<p>מִבָּתִּים וּמִגְּשָׁרִים.</p>

<p>קוּמוּ וּצְאוּ מַהֵר,</p>

<p>אֲנִי קוֹרֵא, אֲנִי מַסְמֵר!&quot;</p>

<br />
</blockquote>

<h2 id="ג">ג</h2>

<blockquote>
<p>הִתְעוֹרְרוּ הַמַּסְמְרִים,</p>

<p>הַזְּקֵנִים, הַצְּעִירִים,</p>

<p>וַיֵּצְאוּ מִפִּנָּתָם,</p>

<p>וַיִּתְאַסְּפוּ – כָּל הֲמוֹן עָם.</p>

<p>וְהֶהָמוֹן גָּדוֹל מְאֹד,</p>

<p>בָּאִים, בָּאִים בְּמַחֲנוֹת,</p>

<p>בָּאִים עָבִים וְדַקִּיקִים,</p>

<p>בָּאִים קְצָרִים וַאֲרֻכִּים,</p>

<p>בָּאִים שְׁבוּרִים וּרְצוּצִים,</p>

<p>עֲקֻמִּים וְגַם קְצוּצִים.</p>

<br />
</blockquote>

<blockquote>
<p>אָכֵן, מַחֲנֶה לְהִתְפָּאֵר</p>

<p>הִתְאַסֵף אֶל הַמַּסְמֵר.</p>

<p>וְהִתְחִילָה מְרִידָה</p>

<p>עֲנָקִית וַעֲצוּמָה.</p>

<p>אִישׁ כָּמוֹהָ לֹא יָדַע,</p>

<p>אִישׁ כָּמוֹהָ לֹא שָׁמַע.</p>

<p>וּבֵינְתַיִם פֹּה וָשָׁם</p>

<p>הִתְהַפֵּך כְּבָר הָעוֹלָם,</p>

<p>וְהַכֹּל חִישׁ הִתְפּוֹרֵר</p>

<p>בְּלִי כֹּחוֹ שֶׁל הַמַּסְמֵר.</p>

<p>וְאָצִים הָאֲנָשִׁים</p>

<p>וּבוֹכִים וּמְבַקְּשִׁים:</p>

<p>&quot;רַחֲמוּ עַל הָעוֹלָם,</p>

<p>מַסְמְרִים נְדִיבֵי־עָם!&quot;</p>

<br />
</blockquote>

<blockquote>
<p>וְעָנוּ הַמַּסְמְרִים</p>

<p>הָרַבִּים הָאַדִּירִים:</p>

<p>&quot;לְמַרְאֵה הַמְּהוּמָה</p>

<p>הַגְּדוֹלָה, הָאֲיֻמָּה,</p>

<p>בָּעוֹלָם זֶה הַמִּסְכֵּן</p>

<p>הַהוֹלֵךְ וּמִתְחַרְבֵּן</p>

<p>הַהוֹלֵךְ וּמִתְפּוֹרֵר</p>

<p>בִּלְעָדֵינוּ – עַם־מַסְמֵר,</p>

<p>הֶחְלַטְנוּ לְהֵיטִיב,</p>

<p>חֵת וּשְׁתַּיִם לְהָשִׁיב</p>

<p>מַסְמְרִים אֶל מְקוֹמָם</p>

<p>וְנִצַּל כָּל הָעוֹלָם.</p>

<br />
</blockquote>

<blockquote>
<p>אַךְ שׁוֹב לָשׁוּב נוּכַל מִיָּד</p>

<p>רַק בִּתְנַאי, בִּתְנַאי אֶחָד:</p>

<p>תְּנוּ־נָא לַנַּגָּר הַזֶּה</p>

<p>בַּיִת כִּי גַּם לוֹ יִבְנֶה,</p>

<p>וְהָיָה לִילָדָיו</p>

<p>גַּג בַּקֹּר וּבַשָּׁרָב.</p>

<p>תְּנוּ כִּי יַעַשׂ לוֹ שֻׁלְחָן,</p>

<p>לֶחֶם כִּי עָלָיו יֻתַּן,</p>

<p>וְתִרְאוּ כִּי מִנִּי אָז</p>

<p>אֱלֵי גִיל יִהְיֶה אַךְ שָׂשׂ.</p>

<p>אָח־מַסְמֵר עֵת יִנָּעֵץ</p>

<p>אָז בַּקֶּרֶשׁ שֶׁל הָעֵץ –</p>

<p>יְקַבֵּל מִיָּד שָׂכָר:</p>

<p>שִׁיר בְּפִיו שֶׁל הַנַּגָּר,</p>

<p>שִׁיר עַלִּיז מִקֶּרֶב לֵב.</p>

<p>קַל פַּטִּישׁ אָז יִתְנוֹפֵף.</p>

<p>אָז נָכֹף כֻּלָּנוּ רֹאשׁ,</p>

<p>וְנִשָּׂא מִבְּלִי לַחְשׁוֹשׁ</p>

<p>יְסוֹדוֹת שֶׁל כָּל בִּנְיָן</p>

<p>מַעִדָּן וְעַד עִדָּן.</p>

<p>כָּל נַגָּר עֵת יַד יָרִים –</p>

<p>שִׁיר חֶדְוָה מִפִּיו יַרְעִים!</p>

<p>וּלְקוֹל רִנָּה וָגִיל</p>

<p>אָנוּ לַעֲשׂוֹת נַגְדִּיל,</p>

<p>וְנָשׁוּב אֶל הַמְּקוֹמוֹת</p>

<p>לָעַד וּלְדוֹרֵי דוֹרוֹת!&quot;</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/24314">https://benyehuda.org/read/24314</a></div></body></html>