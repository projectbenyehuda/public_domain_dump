<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>וַיְהִי כַאֲשֶׁר כָּלוּ</title>
	<meta name="author" content="שם טוב בן יוסף אבן פלקירה"/>
</head>
<body>

<blockquote>
<br />
</blockquote>

<p>מתוך ספר <strong>המבקש</strong> – פלאי הרפואה</p>

<blockquote>
<br />
</blockquote>

<blockquote>
<p>וַיְהִי כַאֲשֶׁר כָּלוּ תוֹכְחוֹת הַמְבַקֵּשׁ עִם
הֶחָרָשׁ / לְהִתְוַכֵּחַ עִם הָרוֹפֵא דָּרוֹשׁ דָּרַשׁ. / וְהָאֵל
מַצְלִיחַ בְּיָדוֹ כֹּל אֲשֶׁר הוּא עוֹשֶׂה. / וַיָּבוֹא בְתוֹךְ
הַבָּאִים אֶל בֵּיתוֹ / אִישׁ אִישׁ לְבַקֵּשׁ רְפוּאָה מִמַּחֲלָתוֹ –
/ וְהוּא יוֹשֵׁב עַל כִּסְאוֹ בְּכָבוֹד
וּבְתִפְאֶרֶת / וַיַּעַט כַּמְעִיל הַהוֹד וְהָאַדֶּרֶת / לָבַשׁ לְמַעַן
כַּחֵשׁ אַדֶּרֶת. / וַיּוֹצֵא כָל אֶחָד מֵהֶם כְּלִי שִׁתְנוֹ /
וַיִּקָּחֵהוּ וְעָלָיו הֵשִׂים עֵינוֹ, / וַיִּסְתַּכֵּל בְּמַרְאֵהוּ
וְעֵינוֹ / וַיָּנַע אוֹתָם פַּעֲמַיִם – / וַיֶּהֱמוּ וַיֶּחְמְרוּ
הַמַּיִם. / וַיַּבֵּט אֶל הֶעָנָן אֲשֶׁר עַל פְּנֵיהֶם / וּבְמַרְאֵה
שִׁמְרֵיהֶם וְתַבְנִיּוֹתֵיהֶם, / וַיֹּאמֶר אֶל הָאֶחָד ״זֶה הַשֶּׁתֶן
מוֹרֶה עַל חֳלִי עָצוּם וְכָבֵד / וְעַל חֻלְשַׁת הָאִצְטוֹמְכָא
וְסִתּוּם הַכָּבֵד / וְאִם לֹא יֵרָפֵא בְרֵאשִׁיתוֹ – אַחֲרִיתוֹ יִהְיֶה
עֲדֵי אוֹבֵד. / וְזֶה הָאַחֵר מוֹרֶה עַל חֲמִימוּת גָּדוֹל וְחָזָק /
וְזֶה מוֹרֶה עַל קְרִירוּת וּבְכָל דָּבָר קַר בְּעָלָיו נִזָּק״. /
וַיִּגְזֹר עַל הָאֶחָד שֶׁיִּחְיֶה מֵחָלְיוֹ / וְעַל הָאַחֵר שֶׁיָּמוּת
וְרוֹאָיו יֹאמְרוּ ״אַיּוֹ?״ / וַיֹּאמֶר כִּי הָאֶחָד בְּזֵעָה תִהְיֶה
רְפוּאָתוֹ, / וּלְאַחֵר אָמַר כִּי תִהְיֶה בְהִלּוּךְ מֵעָיו אֲרוּכָתוֹ,
/ וּלְאַחֵר בְּהָקִיא הַלֵּחוּת אֲשֶׁר בְּקֵבָתוֹ.</p>

<p>כָּזֶה וְכַיּוֹצֵא בוֹ אָמַר לַמְבַקְשִׁים מִמֶּנּוּ
רְפוּאוֹת. / וַיֹּאמֶר הַמְבַקֵּשׁ בְּלִבּוֹ: אֵין אֵלּוּ אֶלָּא דִבְרֵי
נְבוּאוֹת, / וְאִם בְּכֹחַ זֹאת הַמְּלָאכָה לָדַעַת כָּל זֶה עַל
אֲמִתָּתוֹ – / זוֹ הִיא בֶאֱמֶת חָכְמַת הָאָדָם הָאֲמִתִּית וְתַכְלִית
הַצְלָחָתוֹ, / וְהִנְנִי אוֹחֵז בָּהּ וְלֹא אֵרֶף מִמֶּנָּה /
אֲבַקְשֶׁנָּה כַכָּסֶף וְכַמַּטְמוֹנִים אַחְפְּשֶׂנָּה. / וַיֹּאמַר:
אֲנַסֶּה עוֹד דִּבְרֵי הָרוֹפֵא, / הָרוֹאֶה הַנֶּעְלָם וְהָעֲתִידוֹת
צוֹפֶה – / וּמִי יוֹדֵעַ הֶחָכָם הוּא אוֹ סָכָל, וְאִם זָר מַעֲשֵׂהוּ /
וּדְבַר פִּיהוּ – אוּלַי מִשְׁגֶּה הוּא! / וַיֵּלֶךְ אִתּוֹ בְּלֶכְתּוֹ
לִרְאוֹת הַחוֹלִים / וַיָּבוֹאוּ לְבֵית אִישׁ גָּדוֹל וְרַב פְּעָלִים /
וְהָאִישׁ תָּם יוֹשֵׁב אֹהָלִים. / וְלוֹ בַת לְמַעֲצֵבָה שׁוֹכֶבֶת /
וְעַל עֶרֶשׂ דְּוַי יוֹשֶׁבֶת, / וְנַפְשָׁהּ מֵהַחֳלִי דוֹאֶבֶת. /
וְהִיא לְבַדָּהּ נוֹלְדָה לְאָבִיהָ מֵאֵין תְּאוֹם וּתְאוֹמָה, / עַל
כֵּן הָיְתָה רַכָּה וַעֲנֻגָּה הָעַלְמָה, דַּדֵּי בְתוּלֶיהָ לֹא עִשּׂוּ
/ וְכַפּוֹת רַגְלֶיהָ הַצֵּג עַל הָאָרֶץ לֹא נִסּוּ, / כִּי הָאָב שָׁמַר
זֹאת הַבַּת כְּאִשׁוֹן בַּת עַיִן / וְכָל מַחֲמַדִּים נֶחְשְׁבוּ
נֶגְדָּהּ לְאַיִן. / וְהִיא בְתוּלָה וְאִישׁ לֹא יְדָעָהּ וְעֹל הַבַּעַל
לֹא עָלָה עָלֶיהָ. / וַיֵּט הָרוֹפֵא יַד יְמִינוֹ אֵלֶיהָ /
וַיְּמַשֵּׁשׁ אֶת כָּל כֵּלֶיהָ / וַיּוֹסֶף לְגַלּוֹת זְרוֹעַ
הַשְּׂמָאלִית וְעָלֶיהָ מִשֵּׁשׁ בְּאֶצְבְּעוֹתָיו – / וַיִּשְׁתּוֹמֵם
כְּשָׁעָה חֲדָה חוֹשֵׁב מַחְשְׁבוֹתָיו. / וְהַמְבַקֵּשׁ הָיָה שׂוֹבֵר
עַל כָּל מַעֲשָׂיו / וְאֵשׁ הַקִּנְאָה בּוֹ בוֹעֵרָה / וְכִמְעַט
תֹּאכְלֵהוּ – כֶּאֱכֹל קַשׁ לְשׁוֹן אֵשׁ – קִנְאָתוֹ לַנָּעֲרָה. / אָז
אָמַר וַיִּשָּׂא מְשָׁלוֹ / כִּי קִנֵּא בָרוֹפֵא וּבְפָעֳלוֹ:</p>

<br />
</blockquote>

<blockquote>
<p>אִם תֶּאֱהַב לַעְמֹד בְּסוֹד אִישִׁים / יָקְרוּ וְסִתְרֵיהֶם הֱיוֹת צוֹפֶה</p>

<p>וּרְאוֹת צְבִיַּת חֵן אֲשֶׁר מֵעֵין / כָּל אִישׁ מְסֻתֶּרֶת – הֱיֵה רוֹפֵא!</p>

<br />
</blockquote>

<blockquote>
<p>אַחַר כֵּן אָמַר לַאֲבִי הַנַּעֲרָה ״דְּבַר סֵתֶר לִי
אֵלֶיךָ, / צַוֵּה לְהוֹצִיא כָּל אִישׁ מֵעָלֶיךָ!״ / וַיֹּאמַר
״הִסְתַּכַּלְתִּי בָחֳלִי בִתְּךָ וְלִי נִגְלֹה נִגְלָה / וְהִיא מֵחֳלִי
הַחֵשֶׁק חוֹלָה, /וּמֵאַהֲבָה מְסֻתֶּרֶת תּוֹכַחַת מְגֻלָּה״ / וְשֵׁם
הָאִישׁ הֶחָשׁוּק לוֹ גִּלָּה. / ״וְעַתָּה רְאֵה בִתְּךָ הַיָּפָה
בַנָּשִׁים / אֲשֶׁר בְּיָפְיָהּ תָּצוּד הַנְּפָשִׁים / וְתִשְׁלַח רוּחַ
הַתַּאֲוָה בִישִׁישִׁים / וּתְסַכֵּל יוֹעֵץ וַחֲכַם חֲרָשִׁים! / וְאִם
אֵינְךָ שׁוֹמֵעַ לִי / וְלֹא תַקְשִׁיב לְקוֹלִי – / מְהֵרָה תִהְיֶה זוֹ
הָאַיָּלָה שְׁלוּחָה / לָאַשְׁמַנִּים כַּמֵּתִים וְיוֹרֶדֶת לְשׁוּחָה״.
/ וַיֹּאמֶר אֲבִי הַנַּעֲרָה ״אַתָּה מוֹצִיא דִבָּה עַל בִּתִּי
הַיְשָׁרָה, / וְאַף עַל פִּי שֶׁהָיִיתָ יוֹדֵעַ יְדִיעָה בְרוּרָה – /
הָיָה לְךָ לִהְיוֹת קָלוֹן כּוֹסֶה!״ / וַתַּעַן הַנַּעֲרָה ״אָבִי,
הָרוֹפֵא דִּבֶּר אֵלֶיךָ – הֲלֹא תַעֲשֶׂה?״ / וַיִּתְמַהּ הַמְבַקֵּשׁ
עַל דְּבָרָיו וְאָמַר: גַּם זֶה פֶלֶא בְעֵינַי / וְלֹא יוּכַל לָדַעַת
זֶה כִּי אִם הַנְּבִיאִים מָצְאוּ חָזוֹן מֵיְיָ.</p>

<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/33324">https://benyehuda.org/read/33324</a></div></body></html>