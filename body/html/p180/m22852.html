<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>התלאה מנשא</title>
	<meta name="author" content="שלמה אבן גבירול"/>
</head>
<body>

<p>ומיצירתו השקולה בישוב דעתה וקינתו המצערת שבה הוא מקונן
על אביו.</p>

<p>ואמר על אביו את הקינה הזאת והיא נקראת מסע המות.</p>

<blockquote>
<br />
</blockquote>

<blockquote>
<p>הֲתִלְאֶה מִנְּשֹׂא אוֹ מִי עֲזָרָךְ / וְאוּלַי
הַדְּמִי הַיּוֹם גְּבָרָךְ</p>
</blockquote>

<blockquote>
<p>וְעוֹד לֹא עָבְרָה כָזֹאת לְבָבִי / וְאַל תָּגוּר
סְפוֹת, כִּי בָא מְגוֹרָךְ</p>
</blockquote>

<blockquote>
<p>אֲחָזָתָךְ רְעָדָה מִכְּאֵבִי / כְּאִלּוּ מַסְמְרוֹת
נִטְעוּ בְקִירָךְ</p>
</blockquote>

<blockquote>
<p>וּמֵאַנְחָתָךְ קָדְרוּ שְׁחָקִים / וְדַע כִּי לַיְלָה
יִבְכּוּ לְצִירָךְ</p>
</blockquote>

<blockquote>
<p>וְאוֹמֵר: הַכְּאֵב הֵמַס לְבָבוֹ, / עֲנִיתִיו:
לִבְּךָ הֵמַס וְהֵרַךְ</p>
</blockquote>

<blockquote>
<p>לְאַט, כִּי מִשְּׂאֵתִי הַיְּגוֹנִים / עֲזָבוּנִי
קְשֵׁה לֵב ־ וַאֲנִי רָךְ</p>
</blockquote>

<blockquote>
<p>וְהַחָכְמָה תְשִׂיחֵנִי
בְאֶבְלִי: / עֲזַבְתַּנִי וּפִתַּחְתָּ חֲגוֹרָךְ</p>
</blockquote>

<blockquote>
<p>אֱמֹר: לָמָּה תְהַלֵּךְ אַט, כְּאִלּוּ / עֲלֵי גַבֵּי
בְנֵי עַיִשׁ מְדוֹרָךְ?</p>
</blockquote>

<blockquote>
<p>וְלָמָּה תַעֲבֹר עָלַי
וְתִפְנֶה / בְּפָנֶיךָ ־ וְאֵין שָׁלוֹם בְּעִירָךְ</p>
</blockquote>

<blockquote>
<p>וְלֹא שַׂמְתִּי לְךָ בַבִּין
מְנַחֵם / וְהָעוֹזֵר תְּבוּנָה לֹא יְבֹרָךְ?</p>
</blockquote>

<blockquote>
<p>וְחַיֵּיכֶם, לְבוּשִׁי לֹא קְרַעְתִּיו, / אֲבָל
מִנִּי כְאֵב נִקְרַע וְנִדְרָךְ</p>
</blockquote>

<blockquote>
<p>עֲמֹד, מָוֶת, וְאַל תִּקְצֹר אֲנָשִׁים ־ / בְּאָבִי
הַגְּבִיר נִשְׁלַם קְצִירָךְ</p>
</blockquote>

<blockquote>
<p>הַשּׁוֹכֵן בֵּין מְעֵי בֶטֶן אֲדָמָה, / לְךָ מֵעַי,
לְךָ יֶהְמוּ בְזָכְרָךְ</p>
</blockquote>

<blockquote>
<p>תְּמַהּ מֵעֹז פְּנֵי תֵבֵל, אֲשֶׁר לֹא / לְבוּשׁ
תִּקְרַע כְּמוֹ נִקְרַע סְגוֹרָךְ</p>
</blockquote>

<blockquote>
<p>עֲלֵי תֵבֵל תְּהִי אֶלֶף קְלָלָה / וְעַל זֶה הַזְּמַן
שֶׁהוּא אֲסָרָךְ</p>
</blockquote>

<blockquote>
<p>וְחָלִיתָ ־ וְהָיָה חָלְיְךָ בִי, / וְכָבֵד הֶחֳלִי
עָלַי וְאָרָךְ</p>
</blockquote>

<blockquote>
<p>כְּאִלּו הֶחֳלִי זוֹלֵל וְסוֹבֵא / אֲשֶׁר אָכַל עֲדֵי
כָלָה שְׁאֵרָךְ</p>
</blockquote>

<blockquote>
<p>וּמֵאֵן הַזְּמַן לָתֵת לְתֵבֵל / כְּפִי אָכְלָהּ
לְבַד עַצְמָךְ וְעוֹרָךְ</p>
</blockquote>

<blockquote>
<p>מְצָאָךְ הֶחֳלִי רֵעַ טְהַר לֵב / וְעַל כֵּן לַאֲחִי
נַפְשׁוֹ קְשָׁרָךְ</p>
</blockquote>

<blockquote>
<p>וּבֶגֶד אַחֲרֵי מִזֶּה אֲזָרָךְ / וּפִתַּח בָּחֳרִי
זֵרָךְ וְזֵרָךְ</p>
</blockquote>

<blockquote>
<p>הֲמִזֶּה הַזְּמַן אֶקַּח נְקָמָה / וְאִם מֵהֶחֳלִי
אוֹכֵל בְּשָׂרָךְ?</p>
</blockquote>

<blockquote>
<p>אֱמֶת, כָּל מִשְׁבְּרֵי תֵבֵל מְצָאתִים, / וְעָלַי
כָּבְדוּ, קַלִּים לְשִׁבְרָךְ</p>
</blockquote>

<blockquote>
<p>קְבָרָךְ הַזְּמַן בִלְבַב יְגוֹנִים / וְהַיָּגוֹן
בְּתוֹךְ לִבִּי קְבָרָךְ</p>
</blockquote>

<blockquote>
<p>וְשֶׁמֶשׁ אָסְפָה נָגְהָהּ בְּעֵינַי / כְּאִלּוּ
נֶאֶסְפָה שֶׁמֶשׁ בְּקִבְרָךְ</p>
</blockquote>

<blockquote>
<p>וְסַבּוּךָ בְּאַנְחוֹתַי עֲנָנִים / וְרֵיחַ מֹר עֲלֵי
פִיחַ עֲפָרָךְ</p>
</blockquote>

<blockquote>
<p>וְכִמְעַט מִבְּכִי עֵינַי וּבִכְיַת / שְׁחָקִים
קִבְרְךָ יִמַּס וְיֵרָךְ</p>
</blockquote>

<blockquote>
<p>וְלוּ אֶבְכֶּה מְעַט מִדֵּי יְגוֹנִי / אֲזַי מֵרֹב
בְּכִי נַחַל עֲבָרָךְ</p>
</blockquote>

<blockquote>
<p>וְלוּ מֵימֵי פְרָת כִּדְמֵי דְמָעַי ־ / לְעוֹלָם לֹא
עֲבָרוֹ אִישׁ בְּמִדְרָךְ</p>
</blockquote>

<blockquote>
<p>וְאִלּוּ קָרְבוּ מֵאֵשׁ לְבָבִי / אֲזַי בָּהּ
נִשְׂרְפוּ מֵישַׁךְ וְשַׁדְרָךְ</p>
</blockquote>

<blockquote>
<p>וְלוּ חָכַם לְךָ, אָבִי, לְבָבִי ־ / אֲזַי נִגְזַר,
כְּמוֹ מָוֶת גְּזָרָךְ</p>
</blockquote>

<blockquote>
<p>הֲכָזֹאת תִּהְיֶה נִסְגָּר בְּתַחְתִּית / וְאֶשָּׁאֵר
אֲנִי לִשְׁכֹּן חֲצֵרָךְ?</p>
</blockquote>

<blockquote>
<p>וְנֵר יִכֶב וְיֵעָדֵר מְאוֹרוֹ ־ / וְכָבִיתָ וְלֹא
נֶעְדַּר מְאוֹרָךְ</p>
</blockquote>

<blockquote>
<p>אֲהָהּ עַל נָפְלְךָ, כֶּתֶר זְמַנִּי / וְאוֹי כִּי
מֵעֲלֵי רֹאשִׁי הֱסִירָךְ</p>
</blockquote>

<blockquote>
<p>אֲהָהּ גַּם הָהּ וְאוֹי לִי וַאֲבוֹי לִי / אֲשֶׁר לֹא
אֵדְעָה מִמִּי מְכָרָךְ</p>
</blockquote>

<blockquote>
<p>וְלוּ שָׁווּ בְךָ חֶפְצֵי אֲדָמָה ־ / אֲזַי נָקֵל
כְּמוֹ יָקָר מְחִירָךְ</p>
</blockquote>

<blockquote>
<p>וְלוּלֵי כִי לְבָבִי לֹא יְנֻחָם ־ / בְּנֵי עָשׁ
נִחֲמוּנִי בַעֲבוּרָךְ</p>
</blockquote>

<blockquote>
<p>בְּמוֹתָךְ אָבְלוּ אַנְשֵׁי אֲדָמָה / וְאוּלָם
שָׂמְחוּ אַנְשֵׁי מְגוּרָךְ</p>
</blockquote>

<blockquote>
<p>וְאִם שׁוֹכְנֵי שְׁאוֹל יוֹדְעִים ־ עֲלֵיהֶם /
לְהִתְדַּפֵּק עֲלֵי פֶתַח דְּבִירָךְ.</p>
</blockquote>

<blockquote>
<p>שְׁקֹט, אָבִי, וְאַל תִּשֹּׁם לְמַעֲנִי ־ / בְּיוֹם
מָחָר נְהִי רֵעִים בְּקִבְרָךְ</p>
</blockquote>

<blockquote>
<p>וְהַחַיִּים בְּיָדֵנוּ שְׁאֵלָה / נְשִׁיבֶהָ, אֱמֶת,
לַאְשֶׁר יְצָרָךְ.</p>
</blockquote>

<blockquote>
<p>אֲשֶׁר הֵמַר לְבָבִי בַיְּגוֹנִים / וּבַיֹּשֶׁר
וּבַתֹּם הֶאֱמִירָךְ</p>
</blockquote>

<blockquote>
<p>יְשַׁוֶּה חַסְדְּךָ עִם רֹב חֲסָדָיו / וְצִדְקָתָךְ
וְתֻמָּתָךְ וְיָשְׁרָךְ</p>
</blockquote>

<blockquote>
<p>וְיַעַל נַפְשְׁךָ, הִיא הַיְקָרָה / וְעַד נַחַל
עֲדָנָיו יַעֲבִירָךְ</p>
</blockquote>

<blockquote>
<p>וּבִצְרוֹרוֹ, אֱמֶת, תִּהְיֶה צְרוּרָה / וְיִהְיֶה
שֵׁם אֱלֹהֵינוּ מְבֹרָךְ!</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/22852">https://benyehuda.org/read/22852</a></div></body></html>