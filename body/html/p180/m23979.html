<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אַתָּה אָפַדְתָּ</title>
	<meta name="author" content="שלמה אבן גבירול"/>
</head>
<body>

<blockquote>
<br />
</blockquote>

<blockquote>
<p>אַתָּה אָפַדְתָּ שַׁפְרִיר עַל קַו מְמַדֶּיךָ / אַתָּה אֱלֹהִים לְבַדֶּךָ</p>

<p>אַתָּה בִסַּסְתָּ צָפוֹן וְיָמִין עֻזְּךָ יְשַׁנֵּנוּ / אַתָּה בְרָאתָם תָּבוֹר וְחֶרְמוֹן בְּשִׁמְךָ יְרַנֵּנוּ</p>

<p>אַתָּה גִלַּפְתָּ עָצְמִי וַתְּכוֹנֵן גָּלְמִי / אַתָּה גוֹחִי מִבָּטֶן מַבְטִיחִי עַל שְׁדֵי אִמִּי</p>

<p>אַתָּה דָפַקְתָּ צִנּוֹר עַל מְדוּרַת לַהַב / אַתָּה דִכִּאתָ כֶחָלָל רָהַב</p>

<p>אַתָּה הִסְגַּרְתָּ סוּפָה בְחַדְרֵי כֶלֶא / אַתָּה הָאֵל עוֹשֵׂה פֶלֶא</p>

<p>אַתָּה וְעַד עוֹלָם לֹא יִתַּמּוּ שְׁנוֹתֶיךָ / אַתָּה וּמִי יַעֲמֹד לְפָנֶיךָ</p>

<p>אַתָּה זֵרִיתָ לָצוֹן בָּאוֹצָר הָנִּכְמָס / אַתָּה זָנַחְתָּ וַתִּמְאָס</p>

<p>אַתָּה חַקּוֹתָ יוֹם זֶה לְטַהֵר נֶאֱלַחַת / אַתָּה חָשַׁקְתָּ נַפְשִׁי מִשַּׁחַת</p>

<p>אַתָּה טִהַרְתָּ חֶלְאָה לְנַקּוֹת יְרֵאֶיךָ / אַתָּה טוֹב וְסַלָּח וְרַב חֶסֶד לְכָל קוֹרְאֶיךָ</p>

<p>אַתָּה יָשַׁבְתָּ עַל כֵּס לִרְאוֹת תַּעֲלוּמִי / אַתָּה יָדַעְתָּ שִׁבְתִּי וְקוּמִי</p>

<p>אַתָּה כָּרַתָּ חַבְלֵי עָווֹן נִקְשָׁרִים / אַתָּה כּוֹנַנְתָּ מֵישָׁרִים</p>

<p>אַתָּה לִמַּדְתַּנִי לָשׁוּב בְּדָת הָנְחַלְתִּי / אַתָּה לִדְבָרְךָ יִחַלְתִּי</p>

<p>אַתָּה מִלֵּאתָ חֶפְצִי וַתַּשְׁלִים חֻקִּי / אַתָּה מַחְסִי אַתָּה חֶלְקִי</p>

<p>אַתָּה נָחִיתָ כַצֹּאן גֶּזַע אֱמוּנֶיךָ / אַתָּה נוֹרָא אַתָּה וּמִי יַעֲמֹד לְפָנֶיךָ</p>

<p>אַתָּה סָלִיתָ קָמַי בְּקוּמְךָ לְעָזְרֵנִי / אַתָּה סֵתֶר לִי מִצַּר תִּצְּרֵנִי</p>

<p>אַתָּה עָרִיתָ יְסוֹד כָּל קוֹרְצֵי קָרֶץ / אַתָּה עָשִׂיתָ אֶת הַשָּׁמַיִם וְאֶת הָאָרֶץ</p>

<p>אַתָּה פִלַּגְתָּ צוּלוֹת וַתַּשְׁבִּיחַ דָּכְיָם / אַתָּה פוֹרַרְתָּ בְעָזְּךָ יָם</p>

<p>אַתָּה צָרִים שִׁקַּעְתָּ וַתַּעֲבִיר עֲבָדֶיךָ / אַתָּה צִוִּיתָ פִקּוּדֶיךָ</p>

<p>אַתָּה קִבַּצְתָּ בָנִים לְמִקְדָּשׁ אֲרִיאֵל / אַתָּה קָדוֹשׁ יוֹשֵׁב תְּהִלּוֹת יִשְׂרָאֵל</p>

<p>אַתָּה רִצַּפְתָּ כֵרָה לְנִינֵי אֵיתָן / אַתָּה רִצַּצְתָּ רָאשֵׁי לִוְיָתָן</p>

<p>אַתָּה שַׁלִּיט וְאֵין מִי יַעֲרֹךְ לְנֶגְדֶּךָ / אַתָּה שִׁמְךָ יְיָ לְבַדֶּךָ</p>

<p>אַתָּה תָשׁוּב תְּקוֹמֵם חָרְבוֹת אַפִּרְיוֹן / אַתָּה תָקוּם תְּרַחֵם צִיּוֹן.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23979">https://benyehuda.org/read/23979</a></div></body></html>