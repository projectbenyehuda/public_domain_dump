<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּנֵי משֶׁה אוֹ הַיְּהוּדִים הָאֲדֻמִּים</title>
	<meta name="author" content="נפתלי הרץ אימבר"/>
</head>
<body>

<br>  

<blockquote>
<p>מֵעֵבֶר לִנְהַר סַמְבַּטְיוֹן בְּאֶרֶץ עֲרָב,</p>

<p>בְּנֵי משֶׁה הַיְּהוּדִים הָאֲדֻמִּים,</p>

<p>מְלֻמְּדֵי מִלְחָמָה, יוֹדְעֵי קְרָב,</p>

<p>פָּרָשִׁים קַלִּים, גִּבּוֹרִים עֲצוּמִים,</p>

<p>כֵּן קָרָאתִי הָרָשׁוּם בִּכְתָב</p>

<p>עַל הָאוֹבְדִים וְהַנִדָּחִים בֵּין הַלְּאֻמִּים&#8230;
<br><br />
מִי יִתֶּן-לִי אֵבֶר כַּיּוֹנָה,</p>

<p>לְמִדְבָּר עֲרָב עַתָּה אָעוּפָה,</p>

<p>עִמָּם אָגוּרָה, בְּאָהֳלָם אֶשְׁכּוֹנָה,</p>

<p>לַמֵּד יָדַי לַקְּרָב, לְמִלְחֲמוֹת תְּנוּפָה,</p>

<p>לָמוֹ, לְמֵרָחוֹק אֶשָׂא דֵעִי,</p>

<p>הֲגִיגִי יֵדְעוּ, יָבִינוּ לְרֵעִי.
<br><br />
פֹּה אָשִׁיר לָעִוֵּר לַפִּסֵּחַ,</p>

<p>לַחִנָּם אֶקְרָא: &#8220;יַעֲקֹב הִכּוֹנָה!&#8221;</p>

<p>גּוֹי אַרְצוֹ וֵאלֹהָיו שׁוֹכֵחַ,</p>

<p>שָוְא לְצִיּוֹן מַר אֵאָנֵחַ,</p>

<p>נִחַר גּרוֹנִי מִקְּרֹא צִיּוֹנָה,</p>

<p>אֶקְרָא כִּי יָשׁוּב לְאֶרֶץ אֲבוֹתָיו,</p>

<p>כְּקוֹל בַּמִּדְבָּר אֵין לִי שׁוֹמֵעַ,</p>

<p>יַעֲקֹב יִתְהַפֵּךְ בְּתַחְבֻּלּוֹתָיו,</p>

<p>אַט יֵלֵךְ עַל יְרֵכוֹ צוֹלֵעַ&#8230;
<br><br />
מִי יִתְּנֵנִי בֵּין יוֹדְעֵי הָעִתִּים,</p>

<p>אוֹ לִרְאוֹת כְּאַחַד הָרוֹאִים</p>

<p>אֵיפֹה בְנֵי משֶׁה נְחִתִּים,</p>

<p>גִּבּוֹרִים, רוֹזְנִים, קְצִינִים וְשׁוֹעִים.</p>

<p>אֶדַּדֶּה אַרְצוֹת סִינִים וְכִתִּים,</p>

<p>עַד אֶמְצָא אֵיפֹה הֵם רוֹעִים,</p>

<p>לָהֶם אֶפְתַּח סְגוֹר לְבָבִי&#8230;</p>

<p>שִׁירִי יִשְׁמְעוּ, מַנְגִּינוֹתַי יָבִינוּ.</p>

<p>לִגְאֹל עַמָּם לַעֲלוֹת יָהִינוּ.
<br><br />
לָשִׁית עֵצוֹת בַּל יַעֲמִיקוּ,</p>

<p>יַעַן עוֹד לֹא נָשְׁתָה גְבוּרָתָם,</p>

<p>חֶרֶב יִשְׁלְפוּ, וַחֲנִית יָרִיקוּ</p>

<p>עֲדֵי יִרְשׁוּ אֶרֶץ נַחֲלָתָם&#8230;</p>

<p>אַךְ אָנֹכִי בַכֶּבֶל וְרַגְלַי בַסָּד,</p>

<p>רַק הֶגְיוֹנִי נָע וָנָד.
<br><br />
אַתֵּנָּה חֲסִידוֹת פּוֹרְשׂוֹת כְּנָפָיִם,</p>

<p>עֵת תְּעוּפֶינָה שָׁמָּה, תֵימָנָה,</p>

<p>מִשּׁירַי שַׁרְתִּי לְצִיּוֹן וְלִירוּשָׁלָיִם,</p>

<p>לִבְנֵי משֶׁה הָבִיאוּ מַתָּנָה.</p>

<p>קוֹל &#8220;בַּרְקָאִי&#8221; עַל שְׁפָיִים,</p>

<p>אָז יָבִינוּ קוֹל הָרְנָנָה,</p>

<p>סַפֵּרְנָה לָמוֹ – וַאֲסַלְּדָה בְּחִילָה –</p>

<p>כִּי רַק לָמוֹ, לָמוֹ נוֹחִילָה.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5947">https://benyehuda.org/read/5947</a></div></body></html>