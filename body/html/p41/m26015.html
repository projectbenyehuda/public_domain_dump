<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גולן בבשן</title>
	<meta name="author" content="נפתלי הרץ אימבר"/>
</head>
<body>

<h3 id="גוֹלָןבַּבָּשָׁן">גוֹלָן בַּבָּשָׁן</h3>

<blockquote>
<p>אֶת־מִי רָצַחְתָּ מִבְּלִי דַעַת נַפְשֶׁךָ,</p>

<p>עַמִּי, הַגֵּד כִּי בּוֹרֵחַ הִנֶּךָ;</p>

<p>וּמִי גוֹאֵל הַדָּם יִדְלֹק אַחֲרֶיךָ</p>

<p>כִּי מִפָּנָיו נַסְתָּ לְעִיר מִקְלָטֶךָ?</p>

<p>הַעוֹד יִשְׂתָּרֵר הַחֹק הַיָּשָׁן</p>

<p>עֲשׂוֹת מִקְלָט, וְאֶת גּוֹלָן בַּבָּשָׁן?</p>

<br />
</blockquote>

<blockquote>
<p>כְּרוֹצֵחַ נֶפֶשׁ, וּמִבְּלִי צְדִיָּה,</p>

<p>בְּעֵינֵי הָעַמִּים, עַמִּי הִנֵּהוּ;</p>

<p>יִשְׂרָאֵל בֶּן־אוֹנִי, יְלִיד הָעִבְרִיָּה,</p>

<p>וְכָל עָם וְגוֹי גּוֹאֶל הַדָּם הִנֵּהוּ.</p>

<p>מִפְּנֵי אֵלֶּה הָעַמִים, עַמִי בּוֹרֵחַ</p>

<p>לְעִיר מִקְלָטוֹ, קוֹדֵר שׁוֹחֵחַ.</p>

<br />
</blockquote>

<blockquote>
<p>מִפְּנֵי גוֹאֶל הַדָּם תֵּשֵׁב בְּמִסְתָּרִים,</p>

<p>אַךְ לֹא פַּסָּה מִקִּרְבֶּךָ נֶחָמָה;</p>

<p>תֵּשֵׁב בָּדָד בְּאַחַד מִקְלְטֵי הֶעָרִים</p>

<p>עַד מוֹת הַכֹּהֵן בַּמִקְדָּשׁ שָׁמָּה.</p>

<p>עַד מוֹתוֹ – וְקִנְאַת הַדָּת הָאֲרוּרָה</p>

<p>עִמּוֹ יַחַד תֵּחַד בַּקְּבוּרָה&#8230;</p>

<br />
</blockquote>

<blockquote>
<p>עַד מוֹת הַכֹּהֵן בְּמִקְדָשׁוֹ שָׁמָּה</p>

<p>תֵּשֵׁב עַמִּי, וּבְמַר תֵּאָנֵחַ,</p>

<p>יָמוּת הַכֹּהֵן, עִם שִׂנְאַת עָם שָׁמָּה</p>

<p>אָז גַּם עִיר מִקְלָטֶךָ תִּפָּתֵחַ;</p>

<p>אָז, עַמִּי, תֵּצֵא מִמְּקוֹם מִקְלָטֶךָ,</p>

<p>וּכְכָל הָעַמִּים תֵּשֵׁב כְּאַוַּת נַפְשֶׁךָ.</p>

<br />
</blockquote>

<blockquote>
<p>וּבְכָל מָקוֹם בְּתֵבֵל הָרְחָבָה</p>

<p>עִם יֶתֶר הָעַמִּים יַחַד תִּתְרוֹעֵעַ;</p>

<p>לְפָנֶיךָ אָז תָּדוּץ דְאָבָה,</p>

<p>תַּעֲלֶה מַעְּלָה, תּוֹסִיף הַשְׂכֵּל וְדֵעַ,</p>

<p>&#8220;אֵל אֶחָד בְּרָאָנוּ&#8221; יְהִי הַפִּתְגָם הַיָּשָׁן</p>

<p>מִקְלָט אָיִן, גַּם בַּגּוֹלָן בַּבָּשָׁן.</p>
</blockquote>

<p>יפו, תרמ&quot;ו</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/26015">https://benyehuda.org/read/26015</a></div></body></html>