<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יוליוס קיסר [מערכה ראשונה]</title>
	<meta name="author" content="ויליאם שייקספיר / חיים נחמן ביאליק"/>
</head>
<body>

<h1 id="יוליוסקיסרמערכהראשונהוויליאםשייקספירתרגםחייםנחמןביאליק">יוליוס קיסר [מערכה ראשונה] / וויליאם שייקספיר, תרגם חיים נחמן ביאליק</h1>

<br> 

<h2 id="מחזהראשון">מחזה ראשון</h2>

<p>רומֵי רחוב</p>

<br> 

<p>באים פלויוּס, מרולוס והמון אזרחים</p>

<blockquote>
<p><strong>פלָוִיוס</strong>: אִישׁ לְבֵיתוֹ, הַנִּרְפִּים. סוּרוּ מִזֶּה!</p>
</blockquote>

<blockquote>
<p>הַעֵת מוֹעֵד הַיּוֹם? הֲטֶּרֶם תֵּדְעוּ כִּי הָאֻמָּנִים, בְּאֵין אוֹתוֹת מְלַאכְתָּם עִמָּם,</p>
</blockquote>

<blockquote>
<p>אַל לָהֶם בִּימֵי הַמַּעֲשֶׂה שׁוּט בָּרְחוֹבוֹת?
מַה-מְּלַאכְתְּךָ, הָאִישׁ?</p>
</blockquote>

<blockquote>
<p><strong>אזרח ראשון</strong>:    בַּנַּי אָנֹכִי.</p>
</blockquote>

<blockquote>
<p><strong>מרולוס</strong>: אֵי אֵזוֹר הָעוֹר? וּקְנֵה הַמִּדָּה אַיֵּהוּ?</p>
</blockquote>

<blockquote>
<p>וּמָה מַּחֲלְּצוֹת אֵלֶּה אֲשֶׁר לָבַשְׁתָּ? – וְאַתָּה הָאִישׁ מָה-מְּלַאכְתֶּךָ?</p>
</blockquote>

<blockquote>
<p><strong>אזרח שני</strong>: אֲנִי, בִּמְחִילַת כְּבוֹד הָאֻמָּנִים הַשְּׁלֵמִים, אֵינֶנִּי בִלְתִּי אִם מַטְלִיא.</p>
</blockquote>

<blockquote>
<p><strong>מרולוס</strong>: אַךְ מְלַאכְתְּךָ מָה הִיא? עֲנֵה דָּבָר בָּרוּר!</p>
</blockquote>

<blockquote>
<p><strong>אזרח שני</strong>: אֶתְבָּרֵךְ בִּלְבָבִי, אֲדוֹנִי, כִּי מְלַאכְתִּי מֵישָׁרִים כֻּלָּהּ,
אֵין בָּהּ סֶלֶף. רוֹפֵא גְלָדוֹת אָנֹכִי.</p>
</blockquote>

<blockquote>
<p><strong>מרולוס</strong>: מְלַאכְתְּךָ מַה הִיא, הַנּוֹכֵל! אֱמֹר, מַה-מְּלַאכְתְּךָ?</p>
</blockquote>

<blockquote>
<p><strong>אזרח שני</strong>: אַל-נָא בַחֲמָתְךָ, אֲדוֹנִי, פֶּן תִּתְבַּקַּע מֵחֵמָה וְהָיְתָה גַם בְּךָ יָדִי לְרָפְאֶךָ.</p>
</blockquote>

<blockquote>
<p><strong>מרולוס</strong>: הַאוֹתִי תֹּאמַר לְרַפֵּא? אִי עַז-פָּנִים!</p>
</blockquote>

<blockquote>
<p><strong>אזרח שני</strong>: כִּדְבָרֶיךָ כֶּן-הוּא, בְּיָדִי לָשִׁים עָלֶיךָ טְלָאי.</p>
</blockquote>

<blockquote>
<p><strong>פלויוס</strong>: אֻשְכָּף אַתָּה, הָאֵין זֹאת?</p>
</blockquote>

<blockquote>
<p><strong>אזרח שני</strong>: כֶּן-הוּא כִדְבָרֶיךָ. עַל מַרְצְעִי אֶחְיֶה. אֵין חֶלְקִי לֹא</p>
</blockquote>

<blockquote>
<p>בְעֶסְקֵי רוֹכְלִים וְלֹא בעֶסְקֵי נָשִׁים, בְּלְתִּי אֶל הַמַּרְצֵעַ עֵינָי.</p>
</blockquote>

<blockquote>
<p>אָכֵן רוֹפֵא נְעָלוֹת בָּלוֹת וּמְבֻקָּעוֹת אָנֹכִי, נַעַל כִּי תֶחֱלֶה וְתֵאָנֵשׁ –</p>
</blockquote>

<blockquote>
<p>אָנֹכִי אֶרְפָּאֶנָּה. כָּל-אַנְשֵׁי הַכָּבוֹד אֲשֶׁר יִנְעֲלוּ עוֹר בָּקָר</p>
</blockquote>

<blockquote>
<p>לְרַגְלָם – עַל מַעֲשֵׂי יָדַי יִדְרֹכוּ.</p>
</blockquote>

<blockquote>
<p><strong>פלויוס</strong>: מַדּוּעַ אֵפוֹא נָטַשְׁתָּ חֲנוּתְךָ הַיּוֹם? וּמָה</p>
</blockquote>

<blockquote>
<p>הָאֲסַפְסוּף הַזֶּה אֲשֶׁר הִקְהַלְתָּ?</p>
</blockquote>

<blockquote>
<p><strong>אזרח שני</strong>: רַק לְבַעֲבוּר יַרְבּוּ יִשְׁחֲקוּ הָאֲנָשִׁים הָהֵם אֶת-נַעֲלֵיהֶם</p>
</blockquote>

<blockquote>
<p>וְרָבְתָה עֲבוֹדָתִי וּמַשְׂכֻּרְתִּי. וְאוּלָם לֹא אֲכַחֵד מֵאֲדוֹנִי, כִּי רַק</p>
</blockquote>

<blockquote>
<p>לְמַעַן רְאוֹת אֶת-פְּנֵי קֵיסָר וְּלִשְׂמֹחַ בְּתַהֲלוּכַת תִּפְאַרְתּוֹ קָרָאנוּ</p>
</blockquote>

<blockquote>
<p>לָנוּ חַג הַיּוֹם.</p>
</blockquote>

<blockquote>
<p><strong>מרולוס</strong>: מַה-לֶּחָג? פִּלְאֵי גְבוּרוֹת קֵיסָר אַיָּמוֹ?</p>
</blockquote>

<blockquote>
<p>אֵי הַשְּׁבוּיִים אֲשֶׁר יְנַהֲגֵם אַחֲרָיו רוֹמָאָה</p>
</blockquote>

<blockquote>
<p>רְתוּקִים לְמַרְכְּבוֹת הוֹדוֹ אזִקִּים? אִי לְךָ, עַם רוֹמֵי, גָּלְמֵי עֵץ</p>
</blockquote>

<blockquote>
<p>וָאָבֶן, אֲסַפְסוּף בֹּעֲרִים עַרְלֵי-לֵב וָאֹזֶן! הֲתִזְכְּרוּ</p>
</blockquote>

<blockquote>
<p>אֶת-פּוֹמְפֵּאוּס? לֹא אַחַת וּשְׁתַּיִם</p>
</blockquote>

<blockquote>
<p>תַּפֵּשׂ תִּפַּשְׂתֶּם בְּחוֹמוֹת וּבְרָאשֵׁי מִגְדָּלִים,</p>
</blockquote>

<blockquote>
<p>בְּחַלּוֹנוֹת נֶאֱחַזְתֶּם וַעֲלִי גַגוֹת עֲלִיתֶם,</p>
</blockquote>

<blockquote>
<p>אַתֶּם וְעוֹלְלֵיכֶם עַל זְרֹעוֹתֵיכֶם, וַתֵּשְׁבוּ תַחְתְּכֶם</p>
</blockquote>

<blockquote>
<p>יוֹם תָּמִים וַתּוֹחִילוּ עַד בּוֹשׁ לְמַעַן רְאוֹת אֶת-פּוֹמְפֵּאוּס הַגָּדוֹל
עוֹבֵר בְּחוּצוֹת רוֹמֵי.</p>
</blockquote>

<blockquote>
<p>וִיהִי אַךְ תִּגָּלֶה לְעֵינֵיכֶם מֶרְכַּבְתּוֹ – וּתְרוּעַת עֹז תִּפְרֹץ מִפִּיכֶם אֲשֶׁר טִבֵּר הַנָּהָר</p>
</blockquote>

<blockquote>
<p>יֶחֱרַד מְלֹא אֲפִיקָיו לְרַעַם קוֹלָהּ. וְעַתָּה הִנֵּה לְבַשְׁתֶּם כֻּלְּכֶם
בִּגְדֵי חֲמֻדוֹת</p>
</blockquote>

<blockquote>
<p>וְחַג קְרָאתֶם לָכֶם וַתֵּצְאוּ בְרִבֲבוֹתֵיכֶם</p>
</blockquote>

<blockquote>
<p>לְרַפֵּד בִּפְרָחִים נְתִיב אִישׁ אֲשֶׁר הִכְרִיעַ</p>
</blockquote>

<blockquote>
<p>אֶת-פּוֹמְפֵּאוּס וַיְגָאֵל כַּפָּיו בְּדָמוֹ. סוּרוּ מִזֶּה! אֶל בָּתֵּיכֶם שׁוּבוּ וְהִתְנַפַּלְתֶּם</p>
</blockquote>

<blockquote>
<p>לִפְנֵי הָאֱלֹהִים, אוּלַי יִסְלְחוּ לָכֶם אֶת-חַטַּאתְכֶם הַגְּדוֹלָה, שׁוֹכְחֵי חֶסֶד,</p>
</blockquote>

<blockquote>
<p>וְהֵשִׁיבוּ מֵעֲלֵיכֶם אֶת חֲרוֹן-אַפָּם.</p>
</blockquote>

<blockquote>
<p><strong>פלויוס</strong>: סוּרוּ, סוּרוּ מִפֹּה, אֶזְרָחִים. וְעֵקֶב חַטַּאתְכֶם</p>
</blockquote>

<blockquote>
<p>לְכוּ אִסְפוּ אֶת-כָּל-רֵעֵיכֶם מִדַּלַּת הָעָם</p>
</blockquote>

<blockquote>
<p>וְהוֹצִיאוּם אֶל נַחַל טִבֵּר, וְשַׁתֶּם דִּמְעַתְכֶם</p>
</blockquote>

<blockquote>
<p>עַל מֵימָיו נוֹסָפוֹת, עַד עֲלוֹת תְּהֹמוֹ מִתַּחַת</p>
</blockquote>

<blockquote>
<p>וְנָשְׁקָה אֶת-מְרוֹם כֵּפָיו מִמָּעַל.</p>
</blockquote>

<br>  

<blockquote>
<p>הָאֶזְרָחִים נְפוֹצִים</p>
</blockquote>

<blockquote>
<p>רְאֵה, מַה-נָּמַסּוּ סִיגֵי אָדָם אֵלֶּה, נֶאֱלָמִים בְּמוּסָר כְּלִמָּתָם נָמוֹגוּ וַיֵּלֵכוּ.</p>
</blockquote>

<blockquote>
<p>עַתָּה קוּמָה וּלְכָה אֶל הַקַּפִּיטוֹלְיוֹן וַאֲנִי לְדַרְכִּי אֵלֵכָה. וְהָיָה כִּי תִמְצָא</p>
</blockquote>

<blockquote>
<p>כְּלִילֵי פְאֵר בְּרָאשֵׁי הַפְּסִילִים וַהֲסִירוֹתָם.</p>
</blockquote>

<blockquote>
<p><strong>מרולוס</strong>: הֲיִנָּקֶה כָּל-עוֹשֵׂה זֹאת? הַלֹא יָדַעְתָּ
כִי חַג לְפֶּרְקַל לָנוּ הַיּוֹם!</p>
</blockquote>

<blockquote>
<p><strong>פלויוס</strong>: אֵין רָע! אַל תַּשְׁאֵר כָּל-זֵכֶר וּשְׁאָר</p>
</blockquote>

<blockquote>
<p>לִכְלִילַי קֵיסָר עַל הַפְּסִילִים, וַאֲנִי אָשׁוּטָה כֹה וָכֹה</p>
</blockquote>

<blockquote>
<p>וַהֲפִיצוֹתִי הָאֲסַפְסוּף מֵרְחֹבוֹת קִרְיָה.</p>
</blockquote>

<blockquote>
<p>בְּהִמָּרֵט רֵאשִׁית נוֹצָה מֵאֶבְרַת קֵיסָר –</p>
</blockquote>

<blockquote>
<p>וְשָׁפֵל מְעוּפוֹ. פֶּן לִשְׁחָקִים יַרְקִיעַ</p>
</blockquote>

<blockquote>
<p>וְנִשָּׂא וְגָבַהּ מְאֹד עַד לֹא תְשׁוּרֶנּוּ עָיִן</p>
</blockquote>

<blockquote>
<p>וְכָבֵד עָלֵינוּ אַכְפּוֹ וּשְׂאֵתוֹ תְבַעֲתֵנוּ.</p>
</blockquote>

<br>  

<p>שניהם הולכים משם</p>

<br> 

<h2 id="מחזהשני">מחזה שני</h2>

<p>הקודמים, רחבה</p>

<br> 

<p>בתהלוכת פאר ובלוית נוגנים באים <strong>קיסר</strong>, <strong>אנטוניוס</strong>,</p>

<p>והוא לבוש מדי המתחרים במרוץ, <strong>קלפורניה,</strong> <strong>פורציה</strong>,</p>

<p>דיציאוס, <strong>ציצרו</strong>, <strong>ברוּטוּס</strong>, <strong>קַסיוס</strong> ו<strong>קסקא</strong></p>

<p>אחריהם המון עם ובתוכו <strong>חוזה</strong>.</p>

<br> 

<blockquote>
<p><strong>קיסר</strong>: קַלְפּוּרְנִיָּה!</p>
</blockquote>

<blockquote>
<p><strong>קסקא</strong>:    הַסּוּ, קֵיסָר מְדַבֵּר!</p>
</blockquote>

<p>הנוגנים משתתקים</p>

<blockquote>
<p><strong>קיסר</strong>: קַלְפּוּרְנִיָּה!</p>
</blockquote>

<blockquote>
<p><strong>קלפורניה</strong>:     הִנֵּנִי, אַלּוּפִי.</p>
</blockquote>

<blockquote>
<p><strong>קיסר</strong>: הִתְיַצְּבִי עַל דֶּרֶךְ אַנְטוֹנְיּוּס בְּצֵאתוֹ</p>
</blockquote>

<blockquote>
<p>לִמְרוּצָתוֹ בַּמְתַחֲרִים. אַנְטוֹנְיּוּס!</p>
</blockquote>

<blockquote>
<p><strong>אנטוניוס</strong>: הִנֵּנִי, אֲדוֹנִי הַמֶּלֶךְ!</p>
</blockquote>

<blockquote>
<p><strong>קיסר</strong>:         אַל תִּשְׁכַּח,</p>
</blockquote>

<blockquote>
<p>אַנְטוֹנְיּוּס, לָגַעַת בְּקַלְפּוּרְנִיָּה</p>
</blockquote>

<blockquote>
<p>בַּחֲלָפְךָ בִּמְרוּצָתְךָ עַל פָּנֶיהָ.</p>
</blockquote>

<blockquote>
<p>הֲלֹּא כָכָה זְקֵנֵינוּ הִגִּידוּ לָנוּ,</p>
</blockquote>

<blockquote>
<p>כִּי הַעֲקָרוֹת, בְּגַעַת בָּהֶן יָד</p>
</blockquote>

<blockquote>
<p>מִתּוֹךְ מְרוּצַת הַקֹּדֶשׁ, וְסָרָה מָהֵן הָאָלָה</p>
</blockquote>

<blockquote>
<p>וְנִפְקְדוּ בִּפְרִי בָטֶן.</p>
</blockquote>

<blockquote>
<p><strong>אנטוניוס</strong>:      זָכֹר אֶזְכֹּרָה!</p>
</blockquote>

<blockquote>
<p>דְּבַר קֵיסָר צָו!</p>
</blockquote>

<blockquote>
<p><strong>קיסר</strong>:    הָחֵלּוּ. וְדָבָר אַל תַּפִּילוּ</p>
</blockquote>

<blockquote>
<p>מִכָּל מִשְׁפְּטֵי הַתַּחֲרוּת וְחֻקּוֹתֶיהָ.</p>
</blockquote>

<br>  

<p>זמרת המנגנים</p>

<blockquote>
<p><strong>החוזה</strong>: קֵיסָר!</p>
</blockquote>

<blockquote>
<p><strong>קיסר</strong>:    מִי הַקּוֹרֵא?</p>
</blockquote>

<blockquote>
<p><strong>קסקא</strong>:       הֶחֱשׁוּ, יֶחְדַּל הָרָעַשׁ!</p>
</blockquote>

<blockquote>
<p><strong>קיסר</strong>: מִתּוֹךְ הֶהָמוֹן קוֹל מִי יִקְרָאֵנִי?</p>
</blockquote>

<blockquote>
<p>עַז וָרָם מִשְּׁאוֹן הַזִּמְרָה בּוֹקֵעַ</p>
</blockquote>

<blockquote>
<p><strong>הקול</strong>: קֵיסָר! – דַּבֵּר, קֵיסָר יַט אֹזֶן.</p>
</blockquote>

<blockquote>
<p><strong>החוזה</strong>: הִזָּהֵר בְּיוֹם אִיד מַרְצִיּוּס.</p>
</blockquote>

<blockquote>
<p><strong>קיסר</strong>:          מֵי הָאִישׁ?</p>
</blockquote>

<blockquote>
<p><strong>ברוטוס</strong>: חוֹזֶה הוּא, הַמַּזְהִירְךָ מֵאִיד מַרְצִיּוּס.</p>
</blockquote>

<blockquote>
<p><strong>קיסר</strong>: הֲבִיאוּהוּ אֵלָי. אֶרְאֶנּוּ פָנִים.</p>
</blockquote>

<blockquote>
<p><strong>קסקא</strong>: הָאִישׁ, צֵא הֵרָאֵה לִפְנֵי קֵיסָר!</p>
</blockquote>

<blockquote>
<p><strong>קיסר</strong>: וּמַה בְּפִיךָ עַתָּה? שׁוּבָה דַבֵּרָה!</p>
</blockquote>

<blockquote>
<p><strong>החוזה</strong>: הִזָּהֵר בְּיוֹם אִיד מַרְצִיּוּס.</p>
</blockquote>

<blockquote>
<p><strong>קיסר</strong>:           בַּעַל חֲלוֹמוֹת הִנֵּהוּ,</p>
</blockquote>

<blockquote>
<p>עִזְבוּהוּ וּלְדַרְכֵּנוּ נֵלֵכָה.</p>
</blockquote>

<br>  

<p>זמרת לכת. התהלוכה עוברת. נשארים ברוטוס וקסיוס</p>

<blockquote>
<p><strong>קסיוס</strong>: הֲתֵלֵךְ לַחֲזוֹת בִּמְרוּצַת הַמְתַחֲרִים?</p>
</blockquote>

<blockquote>
<p><strong>ברוטוס</strong>: אֲנִי – לֹא.</p>
</blockquote>

<blockquote>
<p><strong>קסיוס</strong>:  אָנָּא לֵכָה.</p>
</blockquote>

<blockquote>
<p><strong>ברוטוס</strong>:        לֹא לִשְׂחוֹק לִבִּי,</p>
</blockquote>

<blockquote>
<p>צָהֳלַת רוּחַ אַנְטוֹנְיּוּס רְחוֹקָה מֶנִּי,</p>
</blockquote>

<blockquote>
<p>אוּלָם אַתָּה עֲשֵׂה כִלְבָבְךָ וָלֵכָה,</p>
</blockquote>

<blockquote>
<p>אָנֹכִי לֹא אֶעֶצְרֶךָּ.</p>
</blockquote>

<blockquote>
<p><strong>קסיוס</strong>: הִתְבּוֹנַנְתִּי</p>
</blockquote>

<blockquote>
<p>אֵלֶיךָ, בְּרוּטוּס, זֶה יָמִים וָאֵרֶא</p>
</blockquote>

<blockquote>
<p>כִּי תִגְרַע מִמֶּנִי אֶת-אוֹר עֵינֶיךָ</p>
</blockquote>

<blockquote>
<p>וְאֶת חַסְדָּן, לָמוֹ מֵאָז הִסְכַּנְתִּי.</p>
</blockquote>

<blockquote>
<p>אָכֵן כְּבֵדָה גַּם קָשָׁה מְּאֹד הַזְּרֹעַ</p>
</blockquote>

<blockquote>
<p>מִדֵּי תְנִיפֶנָּה לִקְרַאת יְדִיד נָפֶשׁ.</p>
</blockquote>

<blockquote>
<p><strong>ברוטוס</strong>: שָׁגִיתָ, קַסִּיּוּס, בְּהַקְדִּיר צְעִיף הָאֹפֶל</p>
</blockquote>

<blockquote>
<p>אוֹר עֵינַי – זָעַף פָּנַי עַל נַפְשִׁי יָחוּל.</p>
</blockquote>

<blockquote>
<p>זֶה יָמִים שָׁתוּ עָלַי וַיַּעַרְכוּנִי</p>
</blockquote>

<blockquote>
<p>שְׂעִפִּים מִשְּׂעִפִּים שׁוֹנוֹת וּמְרִיבוֹת לֵב</p>
</blockquote>

<blockquote>
<p>לִי לְבַדִּי הֵן, וְהֵן אֲשֶׁר תַּשְׁחֵתְנָה</p>
</blockquote>

<blockquote>
<p>אוֹר פָּנַי וְאֶת-רוּחִי תַּעְכֹּרְנָה.</p>
</blockquote>

<blockquote>
<p>אַל-נָא יֵרַע אֵפוֹא עַל כָּכָה</p>
</blockquote>

<blockquote>
<p>לִידִידַי רֵעַי, וּבְתוֹכָם, קַסִּיּוּס, גַּם אָתָּה;</p>
</blockquote>

<blockquote>
<p>יֵדְעוּ-נָא כִּי אִם יֵשׁ אֲשֶׁר אֶתְרַפֶּה</p>
</blockquote>

<blockquote>
<p>בְּאַהֲבָתִי, אֵין זֹאת בִּלְתִּי אִם</p>
</blockquote>

<blockquote>
<p>מֵאֲשֶׁר כָּבְדָה עַל בְּרוּטוּס הַמִּסְכֵּן</p>
</blockquote>

<blockquote>
<p>מִלְחַמְתּוֹ אֶת-נַפְשׁוֹ, עַל כֵּן יַשֶּׁה</p>
</blockquote>

<blockquote>
<p>אֶת יְדִידָיו מְאוֹר פָּנָיו.</p>
</blockquote>

<blockquote>
<p><strong>קסיוס</strong>: אָכֵן שָׁגִיתִי, עַל-כֵּן בְּחֻבִּי צָפַנְתִּי וָאַעְלִים</p>
</blockquote>

<blockquote>
<p>מִמְּךָ מְזִמּוֹת גְּדוֹלוֹת וּנְצוּרוֹת.</p>
</blockquote>

<blockquote>
<p>הַגִּידָה לִּי, בְּרוּטוּס הַטּוֹב, הֲיָכֹל תּוּכַל</p>
</blockquote>

<blockquote>
<p>לִרְאוֹת אֶת-חָזוּת פָּנֶיךָ אַתָּה?</p>
</blockquote>

<blockquote>
<p><strong>ברוטוס</strong>: לֹא, קַסְיוּס. לֹא תוּכַל תֵּרֶא עַיִן</p>
</blockquote>

<blockquote>
<p>פְּנֵי בְעָלֶיהָ אִם לֹא בַמַּרְאָה.</p>
</blockquote>

<blockquote>
<p><strong>קסיוס</strong>: כֵּן דִּבַּרְתָּ. אָכֵן רַעַ הַדָּבָר עָלַי</p>
</blockquote>

<blockquote>
<p>כִּי אֵין מַרְאָה לְנֶגְדְּךָ אֲשֶׁר תַּעֲרֹךְ</p>
</blockquote>

<blockquote>
<p>אֶת-כְּבוֹד נַפְשְׁךָ פְּנִימָה לְעֵינֶיךָ</p>
</blockquote>

<blockquote>
<p>וְרָאִיתָ בָהּ אֶת-צֶלֶם פָּנֶיךָ. שָׁמַעְתִּי</p>
</blockquote>

<blockquote>
<p>כִּי רַבִּים מִבְּחִירֵי רוֹמֵי וּמֵאֲצִילֶיהָ –</p>
</blockquote>

<blockquote>
<p>זוּלָתִי קֵיסָר הַנֶּאְדָּר – מִדֵּי דַבְּרָם בִּבְרוּטוּס</p>
</blockquote>

<blockquote>
<p>וּבְהֵאָנְחָם תַּחַת עֹל יָמֵינוּ יִתְפַּלְּלוּ</p>
</blockquote>

<blockquote>
<p>כִּי תָשֹׁבְנָה עֵינֵי בְּרוּטוּס אִישׁ הַנְּדִיבוֹת אֵלָיו.</p>
</blockquote>

<blockquote>
<p><strong>ברוטוס</strong>: מָה הַמּוֹקְשִׁים הָאֵלֶּה אֲשֶׁר יָקשְׁתָּ לִּי, קַסִּיּוּס,</p>
</blockquote>

<blockquote>
<p>כִּי תְּצַוֵּנִי לְבַקֵּשׁ בְּנַפְשִׁי אֶת-אֲשֶׁר אֵין בָּהּ?</p>
</blockquote>

<blockquote>
<p><strong>קסיוס</strong>: לָכֵן הַט אֹזֶן וּשְׁמָעֵנִי, בְּרוּטוּס הַטּוֹב!</p>
</blockquote>

<blockquote>
<p>יַעַן וּבְיַעַן, בְּאֵין צַלְמְךָ נֶגְדֶּךָ, לֹא תוּכַל אַתָּה</p>
</blockquote>

<blockquote>
<p>רְאוֹת פָּנֶיךָ, וְהָיִיתִי אֲנִי רְאִי הַזְּכוּכִית</p>
</blockquote>

<blockquote>
<p>אֲשֶׁר יְגַל לְעֵינֶיךָ, וְלִוּא אַךְ מְעַט מִזְעָר</p>
</blockquote>

<blockquote>
<p>מִכָּל אֲשֶׁר לְךָ וְלֹא יָדַעְתָּ.</p>
</blockquote>

<blockquote>
<p>אַל נָא, בְּרוּטוּס הָאָהוּב, לַשָּׁוְא תַּחְשְׁדֵנִי.</p>
</blockquote>

<blockquote>
<p>הַכְּאַחַד הַלֵּצִים אָנֹכִי? אִם הַסְכֵּן הִסְכַּנְתִּי</p>
</blockquote>

<blockquote>
<p>לִשְׁפֹּךְ בִּשְׁבוּעֵי שְׁבוּעוֹת אֶת-שֶׁפֶךְ אַהֲבָתִי</p>
</blockquote>

<blockquote>
<p>בְּחֵיק כָּל עוֹבֵר? הַאִם הִכַּרְתַּנִי</p>
</blockquote>

<blockquote>
<p>וַתֵּדַע כִּי אָשִׁית בַּחֲלָקוֹת אֶל אִישׁ</p>
</blockquote>

<blockquote>
<p>אַף אֶפֹּל עַל צַוָּארָיו וְאַחַר אֲשִׂימֶנּוּ בוּזָה?</p>
</blockquote>

<blockquote>
<p>אוֹ כִּי כְאַחַד הַהוֹלְלִים פַּחַז כַּמַּיִם אָנֹכִי</p>
</blockquote>

<blockquote>
<p>לְהִתְרָעוֹת אֶת כָּל-נִקְלֶה בְּמִשְׁתֶּה הַיַּיִן?</p>
</blockquote>

<blockquote>
<p>אִם כֶּן-הוּא – שְׂטֵה מֵעָלַי, פֶּן תִּלָּכֵד.</p>
</blockquote>

<br>  

<p>קול חצוצרות ותרועת עם</p>

<blockquote>
<p><strong>ברוטוס</strong>: מַה קּוֹל הַתְּרוּעָה? דּוֹאֵג אָנֹכִי</p>
</blockquote>

<blockquote>
<p>פֶּן הִמְלִיךְ הָעָם אֶת-קֵיסָר.</p>
</blockquote>

<blockquote>
<p><strong>קסיוס</strong>: דּוֹאֵג אַתָּה? אִם כֵּן רַע עָלֶיךָ הַדָּבָר?</p>
</blockquote>

<blockquote>
<p><strong>ברוטוס</strong>: אָכֵן לֹא לְפִי רוּחִי הוּא, קַסִּיּוּס, וְאִם אֲהַבְתִּיו.</p>
</blockquote>

<blockquote>
<p>אַךְ מַדוּעַ תַּעַצְרֵנִי פֹה? מָה-דְּבַר הַסֵּתֶר</p>
</blockquote>

<blockquote>
<p>בְּפִיךָ אֵלָי? אִם דְּבַר הָעָם וְּׁשלוֹמוֹ הוּא,</p>
</blockquote>

<blockquote>
<p>כִּי עַתָּה שִׂימָה-נָא כְבוֹד נַפְשִׁי מוּל עֵינִי הָאַחַת</p>
</blockquote>

<blockquote>
<p>וְאֶת הַמָּוֶת מוּל הַשְּׁנִיָּה, וְהִבַּטְתִּי אֶל שְׁנֵיהֶם</p>
</blockquote>

<blockquote>
<p>כְּאֶחָד בְרוּחַ אַמִּיץ. כֹּה יִתְּנוּ לִּי הַאֱלֹהִים</p>
</blockquote>

<blockquote>
<p>וְכֹה יוֹסִיפוּ, אִם לֹא חֶרְדָּתִי לִכְבוֹד נַפְשִׁי</p>
</blockquote>

<blockquote>
<p>עַזָּה מִיִּרְאָתִי אֶת-הַמָּוֶת.</p>
</blockquote>

<blockquote>
<p><strong>קסיוס</strong>:אֶת-כְּבוֹד נַפְשְׁךָ, בְּרוּטוּס, יָדַעְתִּי גַם יָדַעְתִּי</p>
</blockquote>

<blockquote>
<p>כְּדַעְתִּי אֶת-חָזוּת פָּנֶיךָ, וְאַף אָמְנָם</p>
</blockquote>

<blockquote>
<p>הַכָּבוֹד הוּא דְבַר שִׂיחָתִי עִמְּךָ הַפָּעַם.</p>
</blockquote>

<blockquote>
<p>לֹא אֵדַע מַה-מִשְׁפַּט הַחַיִּים הָאֵלֶּה</p>
</blockquote>

<blockquote>
<p>בְּעֵינֶיִךָ וּבְעֵינֵי כֹל זוּלָתִי, וְאוּלָם אָנֹכִי</p>
</blockquote>

<blockquote>
<p>בּוֹחֵר אֲנִי הִמָּחוֹת מִסֵּפֶר הַחַיִּים</p>
</blockquote>

<blockquote>
<p>מֵחֲיוֹת בְּיִרְאָה מִפְּנֵי בֶן-אָדָם כְּעֶרְכִּי.</p>
</blockquote>

<blockquote>
<p>כָּמוֹנִי כְקֵיסָר בֶּן-חוֹרִין יָצָאתִי מִבָּטֶן,</p>
</blockquote>

<blockquote>
<p>וְגַם אַתָּה כֵן; מָזוֹן אֶחָד יְחַיֶּה כֻלָּנוּ</p>
</blockquote>

<blockquote>
<p>וּבְשַׂר כֻּלָּנוּ יֹאכַל קֶרַח אֶחָד בַּחֹרֶף.</p>
</blockquote>

<blockquote>
<p>פַּעַם אַחַת בְּיוֹם סַעַר וְסוּפָה,</p>
</blockquote>

<blockquote>
<p>וְטִבֵּר הַנָּהָר הִתְגָּעֵשׁ מְלֹא כָל-גְּדוֹתָיו,</p>
</blockquote>

<blockquote>
<p>וַיּאמֶר אֵלַי קֵיסָר: הֲתִמְצָא, קַסִּיּוּס, אֶת-לְבָבְךָ</p>
</blockquote>

<blockquote>
<p>וְקָפַצְתָּ עִמִּי יַחַד אֶל הַמְּצוּלָה</p>
</blockquote>

<blockquote>
<p>הָרוֹתַחַת וְשָׂחִינוּ אֶל הָעֵבֶר הַלָּז?</p>
</blockquote>

<blockquote>
<p>עוֹד הַדָּבָר בְּפִיו וַאֲנִי בִלְבוּשִׁי הִתְנַפַּלְתִּי</p>
</blockquote>

<blockquote>
<p>הַמַּיְמָה וָאֶקְרָאֵהוּ לָבוֹא אַחֲרָי.</p>
</blockquote>

<blockquote>
<p>וְהוּא אָמְנָם עָשָׂה כֵן. הַנָּהָר נָהָם.</p>
</blockquote>

<blockquote>
<p>בִּזְרֹעוֹת עֹז הִכִּינוּ בּוֹ גַלִּים</p>
</blockquote>

<blockquote>
<p>וַנְּשַׁו לְעֻמָּתוֹ אֶת-קְשִׁי חָזֵנוּ.</p>
</blockquote>

<blockquote>
<p>וַיְהִי בְּטֶרֶם נַגִּיעַ אֶל הַמַּטָּרָה</p>
</blockquote>

<blockquote>
<p>וְקֵיסָר קָרָא: &#8220;הוֹשִׁיעֵנִי, קַסִּיּוּס, פֶּן אֶטְבָּע!&#8221;</p>
</blockquote>

<blockquote>
<p>וַאֲנִי כִּנְשׁוֹא אֵנֵיאַס, אָבִינוּ הַגָּדוֹל,</p>
</blockquote>

<blockquote>
<p>מִתּוֹךְ לַהֲבוֹת טְרוֹיָה אֶת-אַנְחִיסֵס הַיָּשִׁישׁ</p>
</blockquote>

<blockquote>
<p>עַל כְּתֵפוֹ, כֵּן מְקֶּרֶב גַּלֵּי טִבֵּר הַזּוֹעֵף</p>
</blockquote>

<blockquote>
<p>מָשִׁיתִי אֶת קֵיסָר. וְהָאִישׁ הַזֶּה הָיָה עָתָּה לֵאלֹהִים!</p>
</blockquote>

<blockquote>
<p>וִקַסִּיּוּס יְצוּר נִקְלֶה וָדַל וּכְאַגְמוֹן יִשַּׁחַ</p>
</blockquote>

<blockquote>
<p>מִדֵּי יָנִיד אֵלָיו קֵיסָר עַפְעָף. שׁוּב פַּעַם אַחַת</p>
</blockquote>

<blockquote>
<p>בִּהְיוֹתוֹ בְאַסְפַּמְיָה וַיַּחַל בְּקַדַּחַת,</p>
</blockquote>

<blockquote>
<p>וַיְהִי בִּתְקֹף אוֹתוֹ הַמַּחֲלָה וָאֵרֶא</p>
</blockquote>

<blockquote>
<p>וְהִנֵּה רְעָדָה אֲחָזַתּוּ. אָכֵן</p>
</blockquote>

<blockquote>
<p>רָעֹד רָעַד הַאֱלֹהִים! שְׂפָתָיו הַצּוֹלְלוֹת</p>
</blockquote>

<blockquote>
<p>כַּשִּׂיד חָוָרוּ, וְעֵינוֹ אֲשֶׁר הֶחֱרִידָה תֵבֵל –</p>
</blockquote>

<blockquote>
<p>הוּעַם זָהֳרָהּ פִּתְאֹם. שָׁמַעְתִּי אַנְחוֹתָיו, וּלְשׁוֹנוֹ,</p>
</blockquote>

<blockquote>
<p>זוּ כָרְתָה אָזְנַיִם לְכָל-מְתֵי רוֹמֵי</p>
</blockquote>

<blockquote>
<p>וַאֲמַרֶיהָ כֻלָּם לְזֵכֶר-עַד עַל לוּחַ נֶחֱרָתוּ,</p>
</blockquote>

<blockquote>
<p>פָּעֲתָה כְיַלְדָּה חוֹלָה: טִיטִינִיּוּס, מָיִם!</p>
</blockquote>

<blockquote>
<p>אֱלֹהִים אַדִּירִים! נִשְׂגָּבָה הִיא מִמֶּנִּי,</p>
</blockquote>

<blockquote>
<p>אִישׁ רְפֵה יָדַיִם כָּמֹהוּ אֵיכָכָה</p>
</blockquote>

<blockquote>
<p>זָכָה לַעֲבֹר בְּרֹאשׁ אַדִּירֵי תֵבֵל</p>
</blockquote>

<blockquote>
<p>וּבְיָדוֹ הַשַּׁרְבִיט.</p>
</blockquote>

<p>קול חצוצרות ותרועת עם</p>

<blockquote>
<p><strong>ברוטוס</strong>:   שׁוּב קוֹל עֲנוֹת. אֵין זֹאת</p>
</blockquote>

<blockquote>
<p>כִּי אִם תְּרוּעַת הָעָם הִיא, בְּהַעְתִּירוֹ</p>
</blockquote>

<blockquote>
<p>שֵׁנִית עַל רֹאשׁ קֵיסָר שִׁפְעַת הוֹד וְתִפְאָרֶת.</p>
</blockquote>

<blockquote>
<p><strong>קסיוס</strong>: אָכֵן כֶּן-הוּא, בֶּן-אָדָם, גָּדוֹל וְרָם כַּעֲנָק</p>
</blockquote>

<blockquote>
<p>הוּא עַל בָּמֳתֵי תֵבֵל, צָרָה לוֹ, יִדְרֹךְ,</p>
</blockquote>

<blockquote>
<p>וַאֲנַחְנוּ קְטַנֵּי אֶרֶץ בֵּין מְצוּקֵי רַגְלָיו נִלָּבֵט</p>
</blockquote>

<blockquote>
<p>צְפוּיִם לִקְבוּרַת נִקְלִים, לְלֹא שֵם וָזֵכֶר.</p>
</blockquote>

<blockquote>
<p>יֵשׁ אֲשֶר הָאָדָם בְּמוֹ יָדוֹ יִיצֶר-לוֹ גוֹרָלוֹ.</p>
</blockquote>

<blockquote>
<p>לֹא יַד הַכּוֹכָבִים, בְּרוּטוּס יַקִּירִי,</p>
</blockquote>

<blockquote>
<p>כִּי יָדֵנוּ אֲנַחְנוּ, הִיא אֲשֶר תַכְשִׁילֵנוּ.</p>
</blockquote>

<blockquote>
<p>בְּרוּטוּס וְקֵיסָר – בַּמֶּה נִפְלֶה קֵיסָר?</p>
</blockquote>

<blockquote>
<p>בַּמֶּה נַעֲלֶה שְׁמוֹ מִשִּמְךָ אָתָּה?</p>
</blockquote>

<blockquote>
<p>כָּתְבֵם עַל לוּחַ יַחַד – וְנָאווּ שְׁנֵיהֶם לְמַרְאֶה,</p>
</blockquote>

<blockquote>
<p>יֶהְגֵם פִּיךָ – וְעָרֵב שִׁמְךָ כִּשְׁמוֹ לָאֹזֶן,</p>
</blockquote>

<blockquote>
<p>שָקְלֵם בְּמֹאזְנַיִם – וְכָבֵד גַּם זֶה כָמֹהוּ,</p>
</blockquote>

<blockquote>
<p>קָסְמָה בָהֶם – וְהֶעֱלָה גַם שֵם בְּרוּטוּס</p>
</blockquote>

<blockquote>
<p>אֶת הָרוּחַ מְהֵרָה כְּהַעֲלוֹת שֵם קֵיסָר.</p>
</blockquote>

<blockquote>
<p>בְּשֵׁם כָּל-הָאֵלִים גַּם יָחַד! מַה וָמָה הַמַּעֲדַנִּים</p>
</blockquote>

<blockquote>
<p>אֲשֶר מִלֵּא מֵהֶם קֵיסָר הַלָּזֶה אֶת כְּרֵשֹׂו</p>
</blockquote>

<blockquote>
<p>כּי גָדֵל כָּכָה? הַדּוֹר, מַה קַלוֹתָ מְאֹד!</p>
</blockquote>

<blockquote>
<p>אָכֵן תַּם, רוֹמֵי, כֹּחֵךְ לְהָקִים זֶרַע חַיִל</p>
</blockquote>

<blockquote>
<p>וּמְתֵי כָבוֹד וָעֹז. הֶהָיְתָה כָזֹאת</p>
</blockquote>

<blockquote>
<p>מִקֶּדֶם, מִימֵי הַמַּבּוּל וְעַד עָתָּה,</p>
</blockquote>

<blockquote>
<p>וְאִם נִמְצָא כַדּוֹר הַזֶּה בַּדּוֹרוֹת כֻּלָם</p>
</blockquote>

<blockquote>
<p>אֲשֶׁר לֹא תְהִי תִפְאַרְתּוֹ בִּלְתִּי אִם עַל הָאֶחָד!</p>
</blockquote>

<blockquote>
<p>גַּם מֵאָז מֵעוֹלָם כִּי יְדֻבַּר בְּרוֹמֵי, מִי הוּא</p>
</blockquote>

<blockquote>
<p>אֲשֶׁר מְלָאוֹ לִבּו לֵאמֹר כִּי רַחֲבֵי חוֹמָתָהּ</p>
</blockquote>

<blockquote>
<p>לֹא יָכִילוּ בְקִרְבָּם בִּלְתִּי אִם אֶת הָאֶחָד.</p>
</blockquote>

<blockquote>
<p>וְהִנֵּה עַתָּה גַם עַתָּה עוֹד דֵּי מֶרְחָב לְרוֹמֵי</p>
</blockquote>

<blockquote>
<p>וּמָקוֹם אֵין בְּקִרְבָּהּ בִּלְתִּי אִם לָאֶחָד.</p>
</blockquote>

<blockquote>
<p>אָנֹכִי וְאַתָּה, שְׁנֵינוּ מִפִּי אֲבוֹתֵינוּ</p>
</blockquote>

<blockquote>
<p>שָׁמַעְנוּ, כִּי בִימֵי קֶדֶם הָיֹה הָיָה אִישׁ</p>
</blockquote>

<blockquote>
<p>וּבְרוּטוּס שְׁמוֹ, וַיִּבְחַר לְהַמְלִיךְ בְּרוֹמֵי</p>
</blockquote>

<blockquote>
<p>אֶת-הַשָּׂטָן מֵהָקִים עָלֶיהָ מֶלֶךְ.</p>
</blockquote>

<blockquote>
<p><strong>ברוטוס</strong>: אַהֲבָתְךָ אוֹתִי יָדַעְתִּי. גַּם אֲשֶׁר יִשְׁאַל</p>
</blockquote>

<blockquote>
<p>לִבְּךָ מֵעִמִּי אוֹתוֹ שַׁעֵר אֲשַׁעֵר,</p>
</blockquote>

<blockquote>
<p>וַאֲשֶׁר יֶהְגֶּה לִבִּי עַל זֹאת וְעַל עִתּוֹת אֵלֶּה –</p>
</blockquote>

<blockquote>
<p>אוֹתוֹ אַגִּיד לְךָ אַחֲרֵי יָמִים. אַךְ כָּעֵת עָתָּה</p>
</blockquote>

<blockquote>
<p>אָנָּא אַל תִּפְצַר בִּי וְאַל תִּגְשֵׂנִי.</p>
</blockquote>

<blockquote>
<p>אֲשֶׁר אָמַרְתָּ אוֹתוֹ יִשְׁקֹל רוּחִי, וַאֲשֶׁר תַּגִּיד עוֹד</p>
</blockquote>

<blockquote>
<p>אוֹתוֹ אוֹסִיף אַקְשִׁיבָה, וּבְאֹרֶךְ רוּחַ.</p>
</blockquote>

<blockquote>
<p>לַמּוֹעֵד עוֹד נָשׁוּב נִפָּגֵשׁ וְהָגִינוּ יַחַד</p>
</blockquote>

<blockquote>
<p>בְּכָל-הַגְדֹלוֹת וְהַנְּצוּרוֹת הָאֵלֶּה.</p>
</blockquote>

<blockquote>
<p>אַחַת דַּע לְךָ עָתָּה רֵעַ יְקַר נֶפֶשׁ,</p>
</blockquote>

<blockquote>
<p>כִּי בְּרוּטוּס יִבְחַר לְנַפְשׁוֹ שְׁכֹן בִּכְפָר</p>
</blockquote>

<blockquote>
<p>מֵהִקָּרֵא בֶן-רוֹמֵי וָשֶׁבֶת תַּחַת הַיָּד הַקָּשָׁה</p>
</blockquote>

<blockquote>
<p>אֲשֶׁר תָּזֹם עִתֵּנוּ הָרָעָה לֶאֱֻכֹף עָלֵינוּ.</p>
</blockquote>

<blockquote>
<p><strong>קסיוס</strong>: שָׂמַחְתִּי כִּי אִמְרָתִי רְפַת הַכֹּחַ</p>
</blockquote>

<blockquote>
<p>פָּגְעָה בְּלֵב בְּרוּטוּס וַתַּרְשִׁיפֵהוּ.</p>
</blockquote>

<blockquote>
<p><strong>ברוטוס</strong>: תַּמּוּ הַמִּשְׂחָקִים. קֵיסָר הִנֵּה זֶה שָׁב.</p>
</blockquote>

<blockquote>
<p><strong>קסיוס</strong>: מִדֵּי עָבְרָם וְתָפַשְׂתָּ בִכְנַף קַסְקָא</p>
</blockquote>

<blockquote>
<p>וְהִשְׁמִיעֲךָ בְזַעַף לֵב, כְּמִשְׁפָּטוֹ תָמִיד,</p>
</blockquote>

<blockquote>
<p>אֶת-כָּל הַנִּכְבָּדוֹת בְּדִבְרֵי הַיּוֹם הַזֶּה.</p>
</blockquote>

<br>  

<p>קיסר ורואי פניו שבים</p>

<blockquote>
<p><strong>ברוטוס</strong>: כֵּן אֶעֱשֶׂה. רְאֵה, קַסִּיּוּס, צָרֶבֶת זַעַם זָרְחָה</p>
</blockquote>

<blockquote>
<p>עַל מֵצַח קֵיסָר וּסְבִיבָיו נִשְׂעֲרָה מְאֹד.</p>
</blockquote>

<blockquote>
<p>לְחִי קַלְפּוּרְנִיָּה חָוָרָה, וְעֵינֵי צִיצֵרוֹ –</p>
</blockquote>

<blockquote>
<p>עֵינֵי חֻלְדָּה לוֹהֲטוֹת כַּאֲשֶׁר רְאִינוּהוּ</p>
</blockquote>

<blockquote>
<p>לֹא אַחַת בְּקַפִּיטוֹלִיּוֹן, בְּסוֹד הַמְחוֹקְקִים,</p>
</blockquote>

<blockquote>
<p>בְּהִתְנַגְּחוֹ אֶת אֶחָד מִזִּקְנֵי הָאָרֶץ.</p>
</blockquote>

<blockquote>
<p><strong>קסיוס</strong>: קַסְקָא הֵן יַגִּיד לָנוּ מָה הַדָּבָר.</p>
</blockquote>

<blockquote>
<p><strong>קיסר</strong>: אַנְטוֹנִיּוּס!</p>
</blockquote>

<blockquote>
<p><strong>אנטוניוס</strong>:   הִנֵּנִי קֵיסָר.</p>
</blockquote>

<blockquote>
<p><strong>קיסר</strong>:       אָהַבְתִּי כִּי יְסוֹבְבוּנִי</p>
</blockquote>

<blockquote>
<p>בְרִיאֵי בָשָׂר וַחֲלָקִים, אֲשֶׁר תֶּעֱרַב לָמוֹ</p>
</blockquote>

<blockquote>
<p>שְׁנָתָם בַּלֵּילוֹת, וְאוּלָם קַסִּיּוּס מַרְאֵהוּ</p>
</blockquote>

<blockquote>
<p>דַּל וְצָנוּם. אִישׁ שְׂעִפִּים וְעֶשְׁתּוֹנוֹת הוּא.</p>
</blockquote>

<blockquote>
<p>בְּנֵי אָדָם כָּמֹהוּ מוֹקֵשׁ טָמוּן בְּקִרְבָּם.</p>
</blockquote>

<blockquote>
<p><strong>אנטוניוס</strong>: אַל תִּירָא, קֵיסָר! אֵין כָּל-מוֹקֵשׁ בַּלָּז,</p>
</blockquote>

<blockquote>
<p>בֶּן רוֹמֵי הוּא, אִישׁ חַיִל וְאָדָם הַמַּעֲלָה.</p>
</blockquote>

<blockquote>
<p><strong>קיסר</strong>: לוּא שָׁמֵן מְעָט! אֲנִי אָמְנָם לֹא אִירָאֶנּוּ,</p>
</blockquote>

<blockquote>
<p>אֶפֶס לוּא אֶל שְׁמִי יְחֻבַּר הַפַּחַד –</p>
</blockquote>

<blockquote>
<p>כִּי עַתָּה לֹא אֵדַע אִישׁ אֲשֶׁר אֲמַהֵר</p>
</blockquote>

<blockquote>
<p>שְׂטוֹת מַעָלָיו וַעֲבוֹר כְּדַק הַבָּשָׂר הַלָּזֶה,</p>
</blockquote>

<blockquote>
<p>כְּקַסִּיּוּס. הַרְבֵּה יַרְבֶּה הֲגוֹת בִּסְפָרִים,</p>
</blockquote>

<blockquote>
<p>עֵינַיִם בּוֹחֲנוֹת לוֹ, יִרְאֶה לִלְבַב בְּנֵי אָדָם</p>
</blockquote>

<blockquote>
<p>אַף יָבִין אֶל כָּל-מַעֲשֵׂיהֶם. שַׁעֲשׁוּעִים</p>
</blockquote>

<blockquote>
<p>לֹא יֶאֱהַב כָּמוֹךָ, אַנְטוֹנְיּוּס. שִׁיר וַזֶמֶר</p>
</blockquote>

<blockquote>
<p>לא יִשְׁמַע, שְׂחוֹק שְׂפָתָיו יַחֲשֹׂךְ, וּבְשַׂחֲקוֹ –</p>
</blockquote>

<blockquote>
<p>וִיהִי כְּלוֹעֵג וּכְבָז לְנַפְשׁוֹ עַל תִּתָּהּ</p>
</blockquote>

<blockquote>
<p>לִמְשֹׁל בּוֹ הַשְּׂחוֹק רָגַע. אֲנָשִׁים כָּמֹהוּ</p>
</blockquote>

<blockquote>
<p>לִבָּם לֹא יֵדַע שָׁלֵוֹ מִדֵּי רְאוֹתָם</p>
</blockquote>

<blockquote>
<p>אֶחָד נַעֲלֶה וּמְרוֹמָם מֵהֶם. עַל-כֵּן</p>
</blockquote>

<blockquote>
<p>הַוֹּת בְּקִרְבָּם. רְאֵה דִבַּרְתִּי לְךָ כָּל-זֹאת</p>
</blockquote>

<blockquote>
<p>רַק לְמַעַן הַזְהֵר וְלֹא מִפָּחַד. הֵן אָנֹכִי –</p>
</blockquote>

<blockquote>
<p>אָנֹכִי הוּא קֵיסָר! עֲבֹר לֵךְ לִימִינִי, –</p>
</blockquote>

<blockquote>
<p>– כְּבַד הָאֹזֶן הַזֹּאת אָנֹכִי – וְהִגַּדְתָּ לִי</p>
</blockquote>

<blockquote>
<p>דְבַר אֱמֶת, מַה-בְּלִבָּךְ אַתָּה עָלָיו?</p>
</blockquote>

<br>  

<p>קיסר וכל רואי פניו סרים, זולתי קסקא</p>

<blockquote>
<p><strong>קסקא</strong>: בִּכְנַף בִּגְדִי מְשֵׁכְתָּנִי: הֲדָבָר לְךָ אֵלָי?</p>
</blockquote>

<blockquote>
<p><strong>ברוטוס</strong>: כֵּן, קַסְקָא. הֲלֹא תַגִּיד מַה-דָּבָר נָפַל הַיּוֹם</p>
</blockquote>

<blockquote>
<p>כִּי זָעֲפוּ כֹה פְנֵי קֵיסָר?</p>
</blockquote>

<blockquote>
<p><strong>קסקא</strong>: הֲלֹא עִמּוֹ הָיִיתָ, הַאַף אֵין זֹאת?</p>
</blockquote>

<blockquote>
<p><strong>ברוטוס</strong>: כִּי אָז לֹא שָׁאַלְתִּי אֶת-פִּי קַסְקָא עַל-כָּכָה.</p>
</blockquote>

<blockquote>
<p><strong>קסקא</strong>: וּבְכֵן, הֻגֵּשׁ הֻגַּשׁ לוֹ אֶת-הָעֲטָרָה, וּכְהַגִּישׁ הַמַּגִּישׁ אוֹתָה –</p>
</blockquote>

<blockquote>
<p>וַיֶּהְדֳּפֶנָּה מַעָלָיו כִּלְאַחַר-יָד: כָּזֹאת –; אָז נִשְׁמַע קוֹל הָעָם בְּרֵעֹה</p>
</blockquote>

<blockquote>
<p><strong>ברוטוס</strong>: וּמַה-דְּבַר תְּרוּעַת הָעָם בַּשְׁנִיָּה?</p>
</blockquote>

<blockquote>
<p><strong>קסקא</strong>: שׁוּב עַל כָּכָה.</p>
</blockquote>

<blockquote>
<p><strong>ברוטוס</strong>: הָעָם הֵרִיעַ בַּשְּׁלִישִׁית. מַה-פֵּשֶׁר תְּרוּעָתוֹ הָאַחֲרוֹנָה?</p>
</blockquote>

<blockquote>
<p><strong>קסקא</strong>: עַל-כָּכָה וְעַל-כָּכָה!</p>
</blockquote>

<blockquote>
<p><strong>ברוטוס</strong>: הַפְּעָמִים שָׁלֹשׁ הֻגְּשָׁה לוֹ הָעֲטָרָה?</p>
</blockquote>

<blockquote>
<p><strong>קסקא</strong>: חַיֵּיךָ אִם לֹא שֻׁלַּשׁ כַּדָבָר הַזֶּה. וְהוּא גַם הוּא דָּחֹה דָּחָהּ</p>
</blockquote>

<blockquote>
<p>מֵעָלָיו שָׁלֹשׁ רְגָלִים, וּבְכָל פַּעַם – בְּנַחַת הוֹלֶכֶת וּמוֹסֶפֶת. וְעַל</p>
</blockquote>

<blockquote>
<p>כָּל-דְּחִיָּה וּדְחִיָּה הֵרִיעוּ לְעֻמָּתוֹ שְׁכֵנַי הַכְּשֵׁרִים תְּרוּעָה גְדוֹלָה.</p>
</blockquote>

<blockquote>
<p><strong>קסיוס</strong>: וּמִי הִגִּישׁ לוֹ אֶת הָעֲטָרָה?</p>
</blockquote>

<blockquote>
<p><strong>קסקא</strong>: הֲלֹא אַנְטוֹנְיּוּס.</p>
</blockquote>

<blockquote>
<p><strong>ברוטוס</strong>: סַפֵּר-נָא קַסְקָא יָקָר, הַדָּבָר עַל אָפְנָיו.</p>
</blockquote>

<blockquote>
<p><strong>קסקא</strong>: נָקֵל לִי הַסְגֵּר נַפְשִׁי לַמְמִיתִים מִסַּפֵּר הַדְּבָרִים עַל</p>
</blockquote>

<blockquote>
<p>אָפְנֵיהֶם. אַךְ הֶבֶל וָרִיק כֻּלָּם. אַף נָתֹן לֹא נָתַתִּי לִבִּי עֲלֵיהֹם.</p>
</blockquote>

<blockquote>
<p>רָאִיתִי בְּהַגִּיש לוֹ מָרֵי אַנְטוֹנִי עֲטָרָה, וְלֹא עֲטָרָה, כִּי אִם <strong>מֵעֵיִן</strong></p>
</blockquote>

<blockquote>
<p>עֲטָרָה – וְהוּא הָדֹף הֲדָפָהּ מֵעָלָיו, כַּאֲשֶׁר אָמַרְתִּי, אַף אִם לִבִּי</p>
</blockquote>

<blockquote>
<p>יַגִּיד לִי כִּי חָשֹׁק חָשַׁק בָּהּ עַד מְאֹד. אָז יַגִּישׁ לוֹ אַנְטוֹנְיּוּס אֶת-</p>
</blockquote>

<blockquote>
<p>הָעֲטָרָה שֵׁנִית, – וַיֶּהְדֳּפֶנָּה עוֹד הַפַּעַם. וְאוּלָם שׁוּב יַגִּיד לִבִּי לִּי,</p>
</blockquote>

<blockquote>
<p>כִּי קָשְׁתָה מְאֹד עַל אֶצְבְּעוֹתָיו הַפְּרִידָה מֵעִם הָעֲטָרָה; וְאָז תֻּגַּשׁ</p>
</blockquote>

<blockquote>
<p>לוֹ הָעֲטָרָה בַּשְּׁלִישִׁית – וַיֶּהְדֳּפֶנָּה בַשְׁלִישִׁית גַּם הוּא. וּמִדֵּי הָדְפוֹ –</p>
</blockquote>

<blockquote>
<p>הֵרִיעַ הָאֲסַפְסוּף תְּרוּעָה גְדוֹלָה, מָחָא כַּפָיו הַמְיֻבָּלוֹת, זָרַק</p>
</blockquote>

<blockquote>
<p>כּוֹבָעָיו הַמְזֻהָמִים הַשָּׁמָיְמָה, וַיַּבְאֵשׁ אֶת-הָאָרֶץ בְּרוּחַ פִּיו בָּאְשָׁה</p>
</blockquote>

<blockquote>
<p>רַבָּה וּכְבֵדָה, עֵקֶב מְשֹׁךְ קֵיסָר אֶת-יָדוֹ מִן הָעֲטָרָה, עַד אֲשֶׁר</p>
</blockquote>

<blockquote>
<p>לֹא יָכֹל עוֹד קֵיסָר עֲמֹד מִפְּנֵי הַצַּחֲנָה, כִּי הִנֵּה מִקֵּץ רֶגַע הִתְעַלֵּף</p>
</blockquote>

<blockquote>
<p>וַיִּפֹּל; וַאֲנִי גַם אֲנִי יָרֵאתִי לְמַלֵּא צְחוֹק פִּי, מִדְּאָגָה פֶּן אֶפְתַּח</p>
</blockquote>

<blockquote>
<p>שְׂפָתַי וּבָאָה הַצַּחֲנָה בְקִרָבִּי.</p>
</blockquote>

<blockquote>
<p><strong>קסיוס</strong>: אָנָּא, לְאַט לְךָ, הַאֻמְנָם הִתְעַלֵּף קֵיסָר?</p>
</blockquote>

<blockquote>
<p><strong>קסקא</strong>: נָפֹל נָפַל אַרְצָה בְּתוֹךְ הָרְחוֹב, פִּיו הֶעֱלָה קֶצֶף וְהַדִּבֵּר</p>
</blockquote>

<blockquote>
<p>לֹא הָיָה בוֹ.</p>
</blockquote>

<blockquote>
<p><strong>ברוטוס</strong>: לֹא יִפָּלֵא הַדָּבָר, נִכְפֶּה הִנֵּהוּ.</p>
</blockquote>

<blockquote>
<p><strong>קסיוס</strong>: לֹא, כִּי אַתָּה וַאֲנִי וְקַסְקָא הַנִּכְפִּים.</p>
</blockquote>

<blockquote>
<p><strong>קסקא</strong>: לְשֵׂכֶל מִלֶּיךָ לֹא אָבִין, וְאוּלָם דְּבָרִי אֱמֶת וְנָכוֹן. קֵיסָר</p>
</blockquote>

<blockquote>
<p>נָפַל אָרְצָה. וְאֶהְיֶה-נָּא כִמְתַעְתֵּעַ בְּעֵינֵי כֹל, אִם לֹא מָחֲאוּ לוֹ</p>
</blockquote>

<blockquote>
<p>בְנֵי הָאֲסַפְסוּף כַּף וְגַם שָׁרְקוּ לוֹ בְּשִׂפְתֵיהֶם, הַכֹּל לְפִי מִשְׁפָּטָם</p>
</blockquote>

<blockquote>
<p>עָלָיו, אִם טוֹב וְאִם רָע, כַּעֲשׂוֹתָם לַמְשַׂחֲקִים עַל הַבָּמָה.</p>
</blockquote>

<blockquote>
<p><strong>ברוטוס</strong>: וּבְשׁוּב אֵלָיו רוּחוֹ מֶה הָיָה דְבָרוֹ?</p>
</blockquote>

<blockquote>
<p><strong>קסקא</strong>: אִי! עוֹד בְּטֶרֶם יִפֹּל – כִּרְאוֹתוֹ אֶת-שִׂמְחַת הָאֲסַפְסוּף</p>
</blockquote>

<blockquote>
<p>עַל הָדְפוּ מֵעָלָיו אֵת הָעֲטָרָה, וַיִּקַּח וַיִּפְרֹם אֶת-פִּי כֻתָּנְתּוֹ, וַיַּחֲשׂף</p>
</blockquote>

<blockquote>
<p>לָהֶם צַוָּארוֹ לֵאמֹר: שְׁחָטוּנִי! וְלוּא אִישׁ מַעֲשֶׂה-מְאוּמָה הָיִיתִי,</p>
</blockquote>

<blockquote>
<p>כִּי עַתָּה אֵרְדָה-נָּא עַל כָּל הַנְּבָלִים יַחַד לִשְׁאוֹל תַּחְתִּיָּהָ, אִם</p>
</blockquote>

<blockquote>
<p>לֹא הֲקִימוֹתִיו עַל מוֹצָא שְׂפָתָיו. וְאַחֲרֵי-כֵן – נָפָל. וּכְשׁוּב רוּחוֹ</p>
</blockquote>

<blockquote>
<p>אֵלָיו – וַיְחַל אֶת-פְּנֵי הַקָּהָל הַנִּכְבָּד לָשֵׂאת אֶת-פָּנָיו אִם עָשָׂה</p>
</blockquote>

<blockquote>
<p>וְאִם דִבֶּר לִפְנֵיהֶם דָּבָר אֲשֶׁר לֹא כַדָּת, כִּי עַל כֵּן יָשִׁיבוּ אֶל</p>
</blockquote>

<blockquote>
<p>לִבָּם, כִּי אַךְ מַחֲלָתוֹ עָשְׂתָה לוֹ כָכָה. שָׁלֹשׁ אוֹ אַרְבַּע אִשּׁוֹת</p>
</blockquote>

<blockquote>
<p>מִן הַנִּצָּבוֹת עַל יָדִי צָוְחוּ בְקוֹל: אִי, נֶפֶשׁ יְקָרָה! – וַתִּסְלַחְנָה</p>
</blockquote>

<blockquote>
<p>לוֹ בְּכָל לְבָבָן. וְאוּלָם אַךְ נְקַלָּה הִיא: לוּא גַם אֶת אִמּוֹתֵיהֶן</p>
</blockquote>

<blockquote>
<p>לְעֵינֵיהֶן רִטֵּשׁ קֵיסָר, כִּי עַתָּה גַם עַתָּה לֹא הִמְעִיטוּ עֲשׂוֹת מִכֵּן.</p>
</blockquote>

<blockquote>
<p><strong>ברוטוס</strong>: וְאַחֲרֵי-כֵן הָלַךְ מִשָּׁם בְּזָעַף?</p>
</blockquote>

<blockquote>
<p><strong>קסקא</strong>: כִּדְבָרֶיךָ.</p>
</blockquote>

<blockquote>
<p><strong>קסיוס</strong>: וְצִיצֵרוֹן נָאָם?</p>
</blockquote>

<blockquote>
<p><strong>קסקא</strong>: נָאֹם נָאַם, וִיוָנִית.</p>
</blockquote>

<blockquote>
<p><strong>קסיוס</strong>: וְעַל מָה נָשָׂא מַשָּׂאוֹ?</p>
</blockquote>

<blockquote>
<p><strong>קסקא</strong>: לֹא יָדַעְתִּי. וְאִם אֶבְדָּא לָכֶם מִלִּבִּי, אֵיכָה אֶשָּׂא פָנַי</p>
</blockquote>

<blockquote>
<p>אֲלֵיכֶם כָּל-הַיָּמִים. אֵלֶּה אֲשֶׁר הֵבִינוּ גִּחֲכוּ אִישׁ אֶל רֵעֵהוּ וַיָּנִיעוּ</p>
</blockquote>

<blockquote>
<p>רֹאשׁ. וַאֲשֶׁר לִּי אָנִי – הִנֵּה שְׂפָתוֹ יְוָנִית וְלֹא אֶשְׁמָעֶנָּה. עוֹד חֲדָשׁוֹת</p>
</blockquote>

<blockquote>
<p>בְּפִי אֲלֵיכֶם: מָרוּלוּס וּפְלָוִיּוּס, עֵקֶב הִשְׁלִיכוּ אֶת-הַכְּלִילִים</p>
</blockquote>

<blockquote>
<p>מִצַּלְמֵי קֵיסָר – נִסְכַּר פִּיהֶם, וְעַתָּה שָׁלוֹם. עוֹד דְּבָרִים תְּפֵלִים</p>
</blockquote>

<blockquote>
<p>כְּאֵלֶּה וְכָאֵלֶּה הָיוּ שָׁם – מִי אִישׁ וְיִזִכְּרֵם כֻּלָּם.</p>
</blockquote>

<blockquote>
<p><strong>קסיוס</strong>: הֲתֹאכַל, קַסְקָא, אִתִּי לֶחֶם הָעָרֶב?</p>
</blockquote>

<blockquote>
<p><strong>קסקא</strong>: לֹא, קָרוּא אֲנִי אֶל מָקוֹם אַחֵר.</p>
</blockquote>

<blockquote>
<p><strong>קסיוס</strong>: אוּלַי תֹּאבֶה לֶאֱכֹל עִמִּי מָחָר בַּצָּהֳרָיִם?</p>
</blockquote>

<blockquote>
<p><strong>קסקא</strong>: אָכוֹל אֹכַל, אִם אֲנִי אֶחְיֶה, וְאִם אַתָּה לֹא תְּנָּחֵם וְאִם</p>
</blockquote>

<blockquote>
<p>אֲרֻחָתְךָ תִנְעָם.</p>
</blockquote>

<blockquote>
<p><strong>קסיוס</strong>: טוֹב הַדָּבָר, אֲנִי אֲחַכֶּה לָךְ.</p>
</blockquote>

<blockquote>
<p><strong>קסקא</strong>: כֵּן תַּעֲשֶׂה. שָׁלוֹם לִשְׁנֵיכֶם.</p>
</blockquote>

<br>  

<p>קסקא הולך לו</p>

<blockquote>
<p><strong>ברוטוס</strong>: מֶה הָיָה לָאִישׁ כִּי כָבֵד כָּכָה,</p>
</blockquote>

<blockquote>
<p>וּבִנְעוּרָיו הֵן עַזָּה רוּחוֹ כְּאֵשׁ שַׁלְהָבֶת?</p>
</blockquote>

<blockquote>
<p><strong>קסיוס</strong>: בְּכָל-כְּבֵדוּת יָדָיו לְמַרְאֵה עָיִן –</p>
</blockquote>

<blockquote>
<p>כְּרוּחוֹ אָז כֵּן עַזָּה הִיא גַּם עַתָּה</p>
</blockquote>

<blockquote>
<p>בְּבוֹא לְפָנָיו עֲלִילַת עֹז וּמִפְעַל נְדִיבוֹת.</p>
</blockquote>

<blockquote>
<p>גַּסּוּתוֹ אֵינֶנָּה בִּלְתִּי אִם תְּבָלִים</p>
</blockquote>

<blockquote>
<p>לִשְׁנִינַת שְׂפָתוֹ וְּסְגֻלָּה לְקֵבַת בְּנֵי הָאָדָם</p>
</blockquote>

<blockquote>
<p>לְעַכֵּל אֶת דְּבָרָיו בְּיֶתֶר תֵּאָבוֹן.</p>
</blockquote>

<blockquote>
<p><strong>ברוטוס</strong>: אָכֵן נִרְאִים דְּבָרֶיךָ. עַתָּה אֵלְכָה מִזֶּה.</p>
</blockquote>

<blockquote>
<p>מָחָר, אִם דְּבָרִים לְךָ אֵלַי, אֶל בֵּיתְךָ אֲסוּרָה,</p>
</blockquote>

<blockquote>
<p>אוֹ, אִם יֵשׁ אֶת-נַפְשְׁךָ, אֵלַי תָּסוּר,</p>
</blockquote>

<blockquote>
<p>אָנֹכִי אֲחַכֶּה לָךְ.</p>
</blockquote>

<blockquote>
<p><strong>קסיוס</strong>:  כֵּן אֶעֱשֶׂה. וְאַתָּה</p>
</blockquote>

<blockquote>
<p>עַד כֹּה וְעַד כֹּה הֲגֵה-נָא בְּכָל הֲנַעֲשֶׂה</p>
</blockquote>

<blockquote>
<p>עַל פְּנֵי תֵבֵל אָרֶץ.</p>
</blockquote>

<br> 

<p>(ברוטוס הולך לו)</p>

<blockquote>
<p>אָכֵן, בְּרוּטוּס,</p>
</blockquote>

<blockquote>
<p>אִישׁ נְדִיבוֹת אָתָּה. אֶפֶס רוֹאֶה אָנֹכִי</p>
</blockquote>

<blockquote>
<p>כִּי יֵשׁ אֲשֶׁר יִשְׂנֶא זְהָבְךָ וְכִתְמְךָ יוּעַם</p>
</blockquote>

<blockquote>
<p>בִּהְיוֹת בּוֹ יָד. אֵין טוֹב אֵפוֹא מֵהִתְחַבֵּר</p>
</blockquote>

<blockquote>
<p>נְדִיבוֹת לַנְּדִיבוֹת, כִּי מִי זֶה תַקִּיף</p>
</blockquote>

<blockquote>
<p>וְעָמַד בִּפְנֵי מַדּוּחִים? אוֹתִי יִשְׂטֹם קֵיסָר</p>
</blockquote>

<blockquote>
<p>וְאֶת-בְּרוּטוּס יֶאֱהָב. אַךְ לוּא גַם הָיִיתִי</p>
</blockquote>

<blockquote>
<p>אָנֹכִי בְרוּטוּס, וְהוּא – קַסִּיּוּס, חַי אֲנִי</p>
</blockquote>

<blockquote>
<p>אִם יַדִּיחֵנִי אַחֲרָיו. עוֹד הַלַּיְלָה</p>
</blockquote>

<blockquote>
<p>בְּעַד הַחַלּוֹנִים אִגְּרוֹת אֵלָיו אַפִּילָה,</p>
</blockquote>

<blockquote>
<p>שׁוֹנוֹת-כְּתָב אֵלֶּה מֵאֵלֶּה, כְּאִלּוּ מִתַּחַת</p>
</blockquote>

<blockquote>
<p>יְדֵי אֶזְרָחִים שׁוֹנִים יָצָאוּ, וּפֶה אֶחָד</p>
</blockquote>

<blockquote>
<p>יְתַנּוּ כֻלָּם מַה-גָּדוֹל וּמַה-נַּעֲרָץ</p>
</blockquote>

<blockquote>
<p>שְׁמוֹ בְּרוֹמֵי, כַּאֲשֶׁר גַּם יְרֻמַּז שָׁמָּה</p>
</blockquote>

<blockquote>
<p>עַל רוּם עֵינֵי קֵיסָר וְגֹבַהּ לִבּוֹ.</p>
</blockquote>

<blockquote>
<p>אַחֲרֵי כֵן יֵשֶׁב-לוֹ קֵיסָר עַל כִּסְאוֹ בֶּטַח:</p>
</blockquote>

<blockquote>
<p>מַגֵּר נְמַגְּרֵהוּ, אוֹ כִי יֶאֶרְכוּ יְמֵי סִבְלֵנוּ.</p>
</blockquote>

<br>  

<h2 id="מחזהשלישי">מחזה שלישי</h2>

<br> 

<p>הקודמים. רחוב. רעמים וברקים. קסקא, חרב שלופה בידו, וציצרון</p>

<blockquote>
<p><strong>ציצרון</strong>: שָׁלוֹם, קַסְקָא. הָעַד בֵּיתוֹ לִוִּיתָ אֶת-קֵיסָר?</p>
</blockquote>

<blockquote>
<p>לָמָה עָיַפְתָּ כֹה? וּמָה-לְךָ כִּי רוּחֲךָ נִבְהָלָה?</p>
</blockquote>

<blockquote>
<p><strong>קסקא</strong>: וְאַתָּה הֲתַעֲמֹד בְּךָ הָרוּחַ בְּמוֹט אֶרֶץ</p>
</blockquote>

<blockquote>
<p>וְעַמּוּדֶיהָ כַּקָּנֶה יִתְנוֹדָדוּ? הוֹ, צִיצֵרוֹן,</p>
</blockquote>

<blockquote>
<p>עֵינַי רָאוּ סְעָרוֹת. רָאִיתִי סוּפוֹת זַעַם</p>
</blockquote>

<blockquote>
<p>בְפוֹצְצָן אַלּוֹנִים אַדִּירֵי יָעַר. רָאִיתִי</p>
</blockquote>

<blockquote>
<p>גְּאוֹן יָם נָפוּחַ בְּזַעְפּוֹ וּבְשֶׁצֶף קִצְפּוֹ</p>
</blockquote>

<blockquote>
<p>וּבְרוֹמְמוֹ שִׂיא גַלָּיו עַד לְעַנְנֵי אֵימָה.</p>
</blockquote>

<blockquote>
<p>אֶפֶס מֵעוֹדִי וְעַד לֵיל זֶה, מֵעוֹדִי</p>
</blockquote>

<blockquote>
<p>וְעַד עַתָּה לֹא עָבַרְתִּי בְּתוֹךְ סְעָרָה</p>
</blockquote>

<blockquote>
<p>מַמְטֶרֶת לַהֲבוֹת אֵשׁ. אֵין זֹאת כִּי אִם</p>
</blockquote>

<blockquote>
<p>צִבְאוֹת מָרוֹם אָסְרוּ אִישׁ בְּרֵעֵהוּ מִלְחָמָה</p>
</blockquote>

<blockquote>
<p>אוֹ כִי הָאָרֶץ בִּזְדוֹן תּוֹעֲבוֹתֶיהָ הִבְעִירָה</p>
</blockquote>

<blockquote>
<p>אֶת-חֲמַת הָאֱלֹהִים וַיֹּאמְרוּ לְהַשְׁחִיתָהּ.</p>
</blockquote>

<blockquote>
<p><strong>ציצרון</strong>: הֲגַם נִפְלָאוֹת מֵאֵלֶּה רָאִית?</p>
</blockquote>

<blockquote>
<p><strong>קסקא</strong>:       אַחֵד הָעֲבָדִים,</p>
</blockquote>

<blockquote>
<p>וְאַתָּה יְדַעְתּוֹ פָנִים, רוֹם שְׂמֹאלוֹ נָשָׂא,</p>
</blockquote>

<blockquote>
<p>וַתִּצַּת וַתִּלְהַט כְּעֶשְׂרִים לַפִּידִים יָחַד,</p>
</blockquote>

<blockquote>
<p>אַךְ הַיָּד לֹא אֻכְּלָה וְהָאֵשׁ לֹא שָׁלְטָה בָהּ.</p>
</blockquote>

<blockquote>
<p>וְעוֹד זֹאת (וּמֵאָז לֹא הֲשִׁיבוֹתִי חַרְבִּי אֶל תַּעְרָהּ),</p>
</blockquote>

<blockquote>
<p>עַל יַד הַקַּפִּיטוֹלִיּוֹן פָּגוֹשׁ פָּגַשְׁתִּי אֲרִי</p>
</blockquote>

<blockquote>
<p>וַיִּלְטֹשׁ עֵינָיו לִי, וְכֵן עָבַר וַיֵּלֶךְ לוֹ בְזַעַף</p>
</blockquote>

<blockquote>
<p>לִבְלִי פְגֹעַ בִּי. שָׁם גַּם הִתְגּוֹדְדוּ יַחַד</p>
</blockquote>

<blockquote>
<p>כִּמְאַת נָשִׁים נִבְהָלוֹת, נַעֲווֹת פָּנִים מִזְּוָעָה,</p>
</blockquote>

<blockquote>
<p>וַתִּשָּׁבַעְנָה כִּי עֵינֵיהֶן רָאוּ אֲנָשִׁים,</p>
</blockquote>

<blockquote>
<p>אֵשׁ לֶהָבָה כֻלָּם, מְשׁוֹטְטִים הֵנָּה וָהֵנָּה</p>
</blockquote>

<blockquote>
<p>בָּרְחוֹבוֹת, וְאֶתְמוֹל בְּעֶצֶם יוֹם בַּצָּהֳרַיִם</p>
</blockquote>

<blockquote>
<p>יָשְׁבָה לָהּ בְּלֵב הָעִיר לִילִית אַחַת</p>
</blockquote>

<blockquote>
<p>וַתָּרַע וַתִּצְרַח מְאֹד. וּבְבוֹא כָּל-הַפְּלָאוֹת</p>
</blockquote>

<blockquote>
<p>הָאֵלֶּה יַחַד, אַל תֹּאמְרוּ: &quot;מָצָאנוּ פֵשֶׁר</p>
</blockquote>

<blockquote>
<p>מֵחֻקּוֹת הַטֶּבַע אֵלֶּה&quot; – לִי יֹאמַר לִבִּי,</p>
</blockquote>

<blockquote>
<p>כִּי אֵין אֵלֶּה בִּלְתִּי אִם אוֹתוֹת שָׁמַיִם</p>
</blockquote>

<blockquote>
<p>מְבַשְּׂרִים רָעָה לַמְּדִינָה, בְּהֵרָאוֹתָם בָּהּ.</p>
</blockquote>

<blockquote>
<p><strong>ציצרון</strong>: עֵת פְּלָאוֹת הָעֵת. אֶפֶס בְּנֵי הָאָדָם</p>
</blockquote>

<blockquote>
<p>זֶה דַרְכָּם לַחֲזוֹת בַּכֹּל מֵחֶזְיוֹן לִבָּם</p>
</blockquote>

<blockquote>
<p>וְתַת לַדְּבָרִים פִּתְרוֹנִים לֹא הֵמָּה.</p>
</blockquote>

<blockquote>
<p>הֲיָבוֹא קֵיסָר אֶל הַקַּפִּיטוֹלִיּוֹן מָחָר?</p>
</blockquote>

<blockquote>
<p><strong>קסקא</strong>: בּוֹא יָבוֹא. גַּם שָׁאַל מֵעִם אַנְטוֹנְיּוּס</p>
</blockquote>

<blockquote>
<p>לְהוֹדִיעֲךָ כִּי מָחָר יִהְיֶה שָׁמָּה.</p>
</blockquote>

<blockquote>
<p><strong>ציצרון</strong>: וּבְכֵן הֱיֵה שָׁלוֹם. לֵיל סַגְרִיר אֲשֶׁר כָּזֶה –</p>
</blockquote>

<blockquote>
<p>לֹא עֵת שׁוֹטֵט וָשׂוּחַ הוּא.</p>
</blockquote>

<blockquote>
<p><strong>קסקא</strong>       לֵךְ לְשָׁלוֹם, צִיצֵרוֹן.</p>
</blockquote>

<br> 

<p>קסיוס בא</p>

<blockquote>
<p><strong>קסיוס</strong>: מִי בָזֶה?</p>
</blockquote>

<blockquote>
<p><strong>קסקא</strong>    אִישׁ רוֹמֵי.</p>
</blockquote>

<blockquote>
<p><strong>קסיוס</strong>:       הֲקוֹלְךָ הוּא, קַסְקָא?</p>
</blockquote>

<blockquote>
<p><strong>קסקא</strong>: אֹזֶן בּוֹחֶנֶת לָךְ. מָה-נּוֹרָא הַלַּיְלָה, קַסִּיּוּס.</p>
</blockquote>

<blockquote>
<p><strong>קסיוס</strong>: נְעִים הַלֵּילוֹת הוּא לְיִשְׁרֵי רוּחַ.</p>
</blockquote>

<blockquote>
<p><strong>קסקא</strong>: מִי רָאָה מֵאָז שְׁמֵי זַעַם כָּאֵלֶּה?</p>
</blockquote>

<blockquote>
<p><strong>קסיוס</strong>: אֲשֶׁר רָאוּ אֶת-הַאֲדָמָה בְּכָל-תּוֹעֲבוֹתֶיהָ.</p>
</blockquote>

<blockquote>
<p>וְאוּלָם אֲנִי שַׁטְתִּי בִרְחוֹבוֹת קִרְיָה</p>
</blockquote>

<blockquote>
<p>וּמִבִּעוּתֵי לַיְלָה אָחוֹר לֹא נְסוּגוֹתִי.</p>
</blockquote>

<blockquote>
<p>בְּלִי אֵזוֹר וַחֲגוֹרָה, כַּאֲשֶׁר תִּרְאֵנִי בָזֶה,</p>
</blockquote>

<blockquote>
<p>חָשַׂפְתִּי לִבִּי וָאֲכוֹנְנֵהוּ לְעֻמַּת אַבְנֵי הָאֵשׁ</p>
</blockquote>

<blockquote>
<p>וְחִצֵּי הָרָעַם. וּבְהִתְרוֹצֵץ הַבָּרָק</p>
</blockquote>

<blockquote>
<p>כִּשְׁפִיפוֹן תְּכֵלֶת, וַיְהִי כְאִלּוּ נִבְקַע</p>
</blockquote>

<blockquote>
<p>לֵב הַשָּׁמַיִם פִּתְאֹם – וָאַצִּיב אֶת-לִבִּי אָנִי</p>
</blockquote>

<blockquote>
<p>כַּמַטָּרָה לְרֶשֶׁף אִשׁוֹ.</p>
</blockquote>

<blockquote>
<p><strong>קסקא</strong>:  הֲטוֹב כִּי תְנַסֶּה</p>
</blockquote>

<blockquote>
<p>אֶת-הַשָּׁמַיִם כָּכָה? בִּשְׁלֹחַ אֲלֹהִים אַדִּירִים</p>
</blockquote>

<blockquote>
<p>אֶת-מַלְאֲכֵי זַעְמָם לִפְנֵיהֶם, לְהַפְלִיאֵנוּ</p>
</blockquote>

<blockquote>
<p>בְּאוֹתוֹת וּבְמוֹפְתִים וּבְמוֹרָאִים גְּדוֹלִים –</p>
</blockquote>

<blockquote>
<p>אֵין טוֹב לָאָדָם כִּי אִם לְבֹשׁ אֵימוֹת וַחֲרָדוֹת.</p>
</blockquote>

<blockquote>
<p><strong>קסיוס</strong>: כְּבַד-רוּחַ אַתָּה, קַסְקָא. שְׁבִיבֵי הַחַיִּים</p>
</blockquote>

<blockquote>
<p>הַלּוֹהֲטִים בִּלְבַב כָּל-אִישׁ רוֹמֵי לֹא יְדָעוּךָ</p>
</blockquote>

<blockquote>
<p>אוֹ כִי הַסְתֵּר תַּסְתִּירֵם. חִוֵּר וְנִבְהָל</p>
</blockquote>

<blockquote>
<p>תֵּלֵךְ, אֲחוּז אֵימָה וּמֻכֵּה תִּמָּהוֹן</p>
</blockquote>

<blockquote>
<p>לְמַרְאֵה הַשָּׁמַיִם הַזָּר וְהַזּוֹעֵם.</p>
</blockquote>

<blockquote>
<p>אֶפֶס לוּאֹ חָכַמְתָּ וַתַּשְׂכֵּל לְשָׁרְשֵׁי הַדְּבָרִים:</p>
</blockquote>

<blockquote>
<p>מֵאַיִן לַהֲבוֹת הָאֵשׁ וְהָרוּחוֹת הַמְשׁוֹטְטוֹת הָאֵלֶּה?</p>
</blockquote>

<blockquote>
<p>מַדּוּעַ כָּל-חַיָּה וְעוֹף כָּנָף דַּרְכֵיהֶם סִלֵּפוּ?</p>
</blockquote>

<blockquote>
<p>מַדּוּעַ זְקֵנִים יִשְׁתּוֹלְלוּ וִילָדִים יִתְנַבָּאוּ</p>
</blockquote>

<blockquote>
<p>וְכָל-יֵשׁ שִׁחֵת דַּרְכּוֹ וַיֵּשְׁטְ מֵאֹרַח חֻקּוֹ</p>
</blockquote>

<blockquote>
<p>לִנְתִיב תַּהְפּוּכוֹת וְזָרוֹת? – וְיָדַעְתָּ הַיּוֹם</p>
</blockquote>

<blockquote>
<p>כִּי אַךְ הַשָּׁמַיִם נָתְנוּ אֶת-הָרוּחַ הַהִיא</p>
</blockquote>

<blockquote>
<p>בְּכֻלָּם, רַק לְמַעַן שִׁיתָם מוֹרָא וְאוֹתוֹת אֵימָה</p>
</blockquote>

<blockquote>
<p>לְאַחַת הַמַּמְלָכוֹת בְּהַשְׁחִיתָהּ אֶת-דַּרְכָּהּ.</p>
</blockquote>

<blockquote>
<p>יָדַעְתִּי אִישׁ – גַּם בְּשֵׁם אוּכַל אֶקֳּבֶנּוּ –</p>
</blockquote>

<blockquote>
<p>אֲשֶׁר לְלֵיל בַּלָּהוֹת זֶה יִדְמֶה מְּאֹד, אִישׁ</p>
</blockquote>

<blockquote>
<p>עוֹשֵׂה חֲזִיזִים, שׁוֹלֵחַ בְּרָקִים, פּוֹתֵחַ קְבָרִים</p>
</blockquote>

<blockquote>
<p>וְּשְׁאָגָה לוֹ כִלְבִיא הַקַּפִּיטוֹלְיּוֹן, אִישׁ כְּעֶרְכֵּנוּ,</p>
</blockquote>

<blockquote>
<p>אֲשֶׁר לֹא כָל-יִתְרוֹן לוֹ בְּרוּחַ עֹז וְתַעֲצוּמוֹת</p>
</blockquote>

<blockquote>
<p>לֹא עָלֶיךָ וְלֹא עָלַי, וּבְכָל-זֹאת גָּדַל וַיִּשְׂגֶּה,</p>
</blockquote>

<blockquote>
<p>וְהוּא נוֹרָא וְאָיֹם כְּבִעוּתֵי הַלַּיְלָה הַזֶּה.</p>
</blockquote>

<blockquote>
<p><strong>קסקא</strong>: הַלֹא עַל קֵיסָר תְּדַבֵּר, – הָאֵין זֹאת, קַסִּיּוּס?</p>
</blockquote>

<blockquote>
<p><strong>קסיוס</strong>: וִיהִי מִי, הֲלֹא בְנֵי רוֹמֵי כֻלָּם, דּוֹר יָמֵינוּ,</p>
</blockquote>

<blockquote>
<p>הֵם וַאֲבוֹתֵיהֶם עֶצֶם אַחַת וּבָשָׂר אֶחָד</p>
</blockquote>

<blockquote>
<p>וּמֵחֹמֶר אֶחָד קֹרָצוּ, אֶפֶס, הוֹי לַדּוֹר,</p>
</blockquote>

<blockquote>
<p>רוּחַ הָאָבוֹת נֶאֶסְפָה מֵאִתָּנוּ וְאֵינֶנָּה,</p>
</blockquote>

<blockquote>
<p>וְרוּחַ אִמּוֹתֵינוּ הִיא הַסּוֹכֶנֶת בָּנוּ,</p>
</blockquote>

<blockquote>
<p>כִי לֵב נָשִׁים לִבֵּנוּ לְעֹל וּלְסֶבֶל.</p>
</blockquote>

<blockquote>
<p><strong>קסקא</strong>: אָכֵן שָׁמַעְתִּי כִּי נוֹעֲצוּ זִקְנֵי הָאָרֶץ</p>
</blockquote>

<blockquote>
<p>לְהַמְלִיךְ מָחָר אֶת קֵיסָר, וְנָשָׂא הַנֵּזֶר</p>
</blockquote>

<blockquote>
<p>בַּיָּם וּבַיַּבָּשָׁה, בִּלְעֲדֵי פֹה בְאִיטַלְיָּה.</p>
</blockquote>

<blockquote>
<p><strong>קסיוס</strong>: אִם כֵּן, אֵפוֹא, אֵדַע עַתָּה אָנָּה אֲכוֹנֵן</p>
</blockquote>

<blockquote>
<p>אֶת-הַמַּאֲכֶלֶת הַזֹּאת, יִפְדֶּה קַסִּיּוּס אֶת קַסִּיּוּס!</p>
</blockquote>

<blockquote>
<p>בְּזֹאת, הָאֱלֹהִים, תִּתְּנוּ אֶת-הַחַלָּשׁ כְּגִבּוֹר,</p>
</blockquote>

<blockquote>
<p>וּבְזֹאת, הָאֱלֹהִים, עָרִיצִים לְאַיִן תָּשִׂימוּ!</p>
</blockquote>

<blockquote>
<p>גַּם מְצוּדוֹת סְלָעִים, גַּם חֹמוֹת אֶבֶן וּנְחשֶׁת,</p>
</blockquote>

<blockquote>
<p>גַּם מְצָרֵי כְלָאִים וְגַם כֹּבֶד אֲזִקֵּי בַרְזֶל,</p>
</blockquote>

<blockquote>
<p>כָּלוֹא לֹא יִכְלְאוּ אֶת-הָרוּחַ בִּגְבוּרָתָהּ.</p>
</blockquote>

<blockquote>
<p>וְכִי יִכְבְּדוּ כַבְלֵי הַחַיִּים עַל הָאָדָם – מִי זֶה</p>
</blockquote>

<blockquote>
<p>אֲשֶׁר יַעְצְרֶנּוּ לִקְרֹא לְנַפְשׁוֹ דְרוֹר! – וְאִם אָנֹכִי</p>
</blockquote>

<blockquote>
<p>הַיִּוֹדֵעַ זֹאת – יֵדָעוּהָ-נָא גַם כָּל-בָּאֵי עוֹלָם,</p>
</blockquote>

<blockquote>
<p>כִּי אֶת-חֶלְקִי אָנִי בְּמַשָּׂא הָעֹל – אוֹתוֹ</p>
</blockquote>

<blockquote>
<p>פָּרֹק אֶפְרֹק מֵעָלַי בַּעֲבֹר עָלֵי הָרוּחַ!</p>
</blockquote>

<br>  

<p>הרעמים</p>

<blockquote>
<p><strong>קסקא</strong>: גַּם יָדִי תִמְצָא לִי עֲשׂוֹת כָּכָה, אֵין עֶבֶד</p>
</blockquote>

<blockquote>
<p>אֲשֶׁר לֹא תְהִי פְדוּתוֹ עִמּוֹ וּגְאֻלָּתוֹ בְיָדוֹ.</p>
</blockquote>

<blockquote>
<p><strong>קסיוס</strong>: וּמַדּוּעַ זֶה אָחַז קֵיסָר דֶּרֶך עָרִיצִים?</p>
</blockquote>

<blockquote>
<p>הַמִּסְכֵּן! יָדַעְתִּי, גַּם הוּא לֹא נֶהְפַּךְ לִזְאֵב</p>
</blockquote>

<blockquote>
<p>לוּלֵא רָאָה בְנִי רוֹמֵי וְהִנָּם עֶדֶר כְּבָשִׁים,</p>
</blockquote>

<blockquote>
<p>וְלֹא נֶהְפַּךְ לְאַרְיֵה – לוּלֵא מְצָאָם אַיָּלִים,</p>
</blockquote>

<blockquote>
<p>אֲשֶׁר יַחְפֹּז לְהִבְעִיר מְדוּרַת אֵשׁ עֲצוּמָה –</p>
</blockquote>

<blockquote>
<p>וְהִצִּית הַקַּשׁ בַּתְּחִלָּה. אַךְ פְּסֹלֶת רוֹמֵי!</p>
</blockquote>

<blockquote>
<p>נְעֹרֶת וָסֶחִי! כִּי נִקְלְתָה הֱיוֹת דֶּלֶק נִמְאָס</p>
</blockquote>

<blockquote>
<p>לְמַעַן הַעֲלוֹת נֹגַהּ עַל שָׁפָל וְדַל-עֵרֶךְ</p>
</blockquote>

<blockquote>
<p>כְּקֵיסָר. אַךְ אֲהָהּ! אָנָה הִתְעִיתַנִי,</p>
</blockquote>

<blockquote>
<p>מְרִי שִׂיחִי? אוּלַי עַל אֹזֶן עֶבֶד-מֵאַהֲבָה</p>
</blockquote>

<blockquote>
<p>אֲדַבֵּר? – כִּי עַתָּה נָכוֹנוּ לִי שְׁפָטִים,</p>
</blockquote>

<blockquote>
<p>אַךְ אֵין פָּחַד: נִשְׁקֵי בְכַפִּי, וְלַמָּוֶת אִבֶז.</p>
</blockquote>

<blockquote>
<p><strong>קסקא</strong>: הַלְקַסְקָא תֹאמַר זֹאת, לְאִישׁ אֲשֶׁר מֵעוֹדוֹ</p>
</blockquote>

<blockquote>
<p>לֹא רָגַל עַל לְשׁוֹנוֹ. הֵא לְךָ יָדִי! קוּמָה</p>
</blockquote>

<blockquote>
<p>וַעֲשֵׂה אֳגֻדָּה לְמַעַן קֵדֵּם פְּנֵי הָרָעָה,</p>
</blockquote>

<blockquote>
<p>וְרָאִיתָ אִם לֹא אֶהְיֶה בֵּין הָרִאשׁוֹנִים</p>
</blockquote>

<blockquote>
<p>לְמֵיטִיבֵי צַעַד וּלְמַרְחִיקֵי לָכֶת.</p>
</blockquote>

<blockquote>
<p><strong>קסיוס</strong>:    יְהִי כֵן,</p>
</blockquote>

<blockquote>
<p>הַבְּרִית כְּרוּתָה. עַתָּה דַּע לְךָ, אֵפוֹא, קַסְקָא,</p>
</blockquote>

<blockquote>
<p>כִּי הִטֵּיתִי לֵב רַבִּים מֵאַנְשֵׁי הַחַיִל בְּרוֹמֵי</p>
</blockquote>

<blockquote>
<p>תֵּת יָדָם לְמִפְעַל עֹז וְנֶהְדַּר-אֵימָה. יָדַעְתִּי</p>
</blockquote>

<blockquote>
<p>הֵם יְחַכּוּ לִּי עַתָּה בְּמִסְדְּרוֹן פּוֹמְפֵּאוּס,</p>
</blockquote>

<blockquote>
<p>כִּי בְּלֵיל זְוָעָה זֶה אֵין בִּרְחוֹבוֹת קִרְיָה</p>
</blockquote>

<blockquote>
<p>מַעֲמַד רֶגֶל לְאִישׁ, וּפְנֵי אֵיתָנֵי עוֹלָם</p>
</blockquote>

<blockquote>
<p>וּמַרְאֵיהֶם הַלַּיְלָה כִּמְזִמַּת לִבֵּנוּ הֵמָּה:</p>
</blockquote>

<blockquote>
<p>כֻּלָּם דָּם וָאֵשׁ וַּבַלְהוֹת מָוֶת.</p>
</blockquote>

<blockquote>
<p><strong>קסקא</strong>: הַחֲרִישָׁה רָגַע. הִנֵּה אִישׁ בָּא בְחִפָּזוֹן.</p>
</blockquote>

<blockquote>
<p><strong>קסיוס</strong>: צִינָא הוּא. בְּפַעֲמֵי רַגְלָיו אַכִּירֶנּוּ.</p>
</blockquote>

<blockquote>
<p>מֵאַנְשֵׁי שְׁלוֹמֵנוּ הוּא.</p>
</blockquote>

<br>  

<p>צינא בא</p>

<blockquote>
<p>אָנָה תַחְפֹּז, צִינָא?</p>
</blockquote>

<blockquote>
<p><strong>צינא</strong>: יָצָאתִי לְבַקְשֶׁךָ. מִי הַלָּז? מֵטֵלוּס צִמְבֵּר?</p>
</blockquote>

<blockquote>
<p><strong>קסיוס</strong>: לֹא, קַסְקָא הוּא, אִישׁ בְּרִיתֵנוּ. הַיְחַכּוּ לִי?</p>
</blockquote>

<blockquote>
<p><strong>צינא</strong>: שָׂמַחְתִּי מְּאֹד. מַה-נוֹרָא הַלַּיְלָה. יֵשׁ</p>
</blockquote>

<blockquote>
<p>מִשֶּׁלָּנוּ אֲשֶׁר רָאוּ מַרְאוֹת זָרִים מְאֹד.</p>
</blockquote>

<blockquote>
<p><strong>קסיוס</strong>: הַמְחַכִּים לִי? הֲלֹא תַעַן!</p>
</blockquote>

<blockquote>
<p><strong>צינא</strong>:          אָכֵן חַכֵּה יְחַכּוּ.</p>
</blockquote>

<blockquote>
<p>הוֹ קַסִּיּוּס, לוּא מָצְאָה יָדְךְ וַתָּבֵא</p>
</blockquote>

<blockquote>
<p>גַּם אֶת בְּרוּטוּס אִישׁ הַחַיִל בִּבְרִיתֵנוּ!</p>
</blockquote>

<blockquote>
<p><strong>קסיוס</strong>: אַל תִּדְאַג, קַח-נָא, צִינָא, אִגֶּרֶת זֹה</p>
</blockquote>

<blockquote>
<p>וְשַׂמְתָּהּ עַל כִּסֵּא הַפְּרֵיטוֹר, לְמַעַן</p>
</blockquote>

<blockquote>
<p>יִמְצָאֶנָּה בְרוּטוּס. וְאֶת הָאִגֶּרֶת הָאַחֶרֶת</p>
</blockquote>

<blockquote>
<p>תַּפִּיל אֵלָיו בְּעַד הַחַלּוֹן, וְאֶת זֹאת –</p>
</blockquote>

<blockquote>
<p>תַּדְבִּיק בְּדוֹנַג בְּפֶסֶל בְּרוּטוּס הַקַּדְמוֹן,</p>
</blockquote>

<blockquote>
<p>אַחֲרֵי כֵן לְמִסְדְּרוֹן פּוֹמְפֵּאוּס תָּבוֹא</p>
</blockquote>

<blockquote>
<p>וְשָׂם תִּמְצָאֵנוּ. הֲבָאוּ דֵיצִיּוּס בְּרוּטוּס</p>
</blockquote>

<blockquote>
<p>וּטְרֶבּוֹנְיּוּס שָׁמָּה?</p>
</blockquote>

<blockquote>
<p><strong>צינא</strong>:     כֻּלָּם, זוּלָתִי צִמְבֵּר</p>
</blockquote>

<blockquote>
<p>כִּי סָר לְבֵיתְךָ לְבַקְשֶׁךָ. טוֹב, הִנְנִי וְאָרִיצָה</p>
</blockquote>

<blockquote>
<p>אֶת הָאִגְּרוֹת לִמְקוֹם זֶה יָעַדְתָּ לָהֶן.</p>
</blockquote>

<blockquote>
<p><strong>קסיוס</strong>: אַחֲרֵי-כֵן תָּבוֹא לְתֵיאַטְרוֹן פּוֹמְפֵּאוּס.</p>
</blockquote>

<p>צינא הוֹלֵךְ לוֹ</p>

<blockquote>
<p>נֵלְכָה-נָּא, קַסְקָא, וּבְטֶרֶם יֵאוֹר הַבֹּקֶר</p>
</blockquote>

<blockquote>
<p>נְשַׁחֵר פְּנֵי בְרוּטוּס בְּבֵיתוֹ. שְׁלֹשֶׁת רְבָעָיו</p>
</blockquote>

<blockquote>
<p>לָנוּ הֵם. נִפְגְּעָה-נָא בוֹ עוֹד אַחַת מְעַט</p>
</blockquote>

<blockquote>
<p>וְהָיָה כֻלּוֹ לָנוּ.</p>
</blockquote>

<blockquote>
<p><strong>קסקא</strong>: אָכֵן מְרוֹמִים יִשְׁכֹּן בְּלֵב הָעָם מִקָּצֶה,</p>
</blockquote>

<blockquote>
<p>וַאֲשֶׁר יֵרָאֶה בָנוּ כִּדְבַר שִׁמְצָה וָדֹפִי</p>
</blockquote>

<blockquote>
<p>אוֹתוֹ חֶסֶד פָּנָיו כְּאֶבֶן הַחֲכָמִים יַהַפְכֶנוּ</p>
</blockquote>

<blockquote>
<p>לִצְדָקָה וּלְיִתְרוֹן.</p>
</blockquote>

<blockquote>
<p><strong>קסיוס</strong>:    מַה הוּא וּמָה עֶרְכּוֹ</p>
</blockquote>

<blockquote>
<p>וּמַה-דָּרוּשׁ הוּא לְחֶפְצֵנוּ לְעֵת כָּזֹאת –</p>
</blockquote>

<blockquote>
<p>אוֹתָהּ בִּינוֹתָ אֶל נָכוֹן. עַתָּה נֵלֵכָה,</p>
</blockquote>

<blockquote>
<p>כִּי חֲצוֹת לַיְלָה עָבָר. וּבְטֶרֶם בֹּקֶר</p>
</blockquote>

<blockquote>
<p>נְעִירֶנוּ וּבָטַחְנוּ כִּי לָנוּ הוּא.</p>
</blockquote>

<br>  

<p>הולכים</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1843">https://benyehuda.org/read/1843</a></div></body></html>