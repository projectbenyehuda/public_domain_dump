<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲדֹנִי־בֶזֶק</title>
	<meta name="author" content="יהודה ליב גורדון"/>
</head>
<body>

<p>(שופטים א׳, ז).</p>

<blockquote>
<br />
</blockquote>

<blockquote>
<p>בְּבֵית מִדּוֹת בַּעֲלִיָּה מְרֻוָּחַת</p>

<p>מְקֻטֶּרֶת מֹר, חֲטוּבַת אֵטוּן מִצְרָיִם,</p>

<p>עוֹמֵד שֻׁלְחָן עָרוּךְ, שֻׁלְחָן מָלֵא נָחַת –</p>

<p>אֲדֹנִי־בֶזֶק אוֹכֵל בַּצָּהֳרָיִם!</p>

<p>שָׂרָיו רֹאֵי פָנָיו עַל כַּנָם יַעֲמֹדוּ –</p>

<p>שַׂר הַמַּשְׁקִים, שַׂר הָאֹפִים, שַׂר הַטַּבָּחִים;</p>

<p>סָרִיסִים וּמְשָׁרְתִים יִדֹּדוּ יִדֹּדוּ,</p>

<p>יָבִיאוּ כָּל מַאֲכַל תַּאֲוָה וּזְנֵי מֶרְקָחִים,</p>

<p>יָבִיאוּ הֲמֹנִים הֲמֹנִים</p>

<p>מַטְעַמִּים מִמַּטְעַמִּים שׁוֹנִים,</p>

<p>צָלִי וָנָא וּמְבֻשָּׁל בַּמָּיִם,</p>

<p>מִבַּהֲמוֹת אֶרֶץ וּמֵעוֹף הַשָּׁמָיִם.</p>

<p>וּכְלָבִים עַזֵּי נֶפֶשׁ</p>

<p>רוֹבְצִים עַל הַמַּרְצֶפֶת,</p>

<p>פִּיהֶם פָּעֲרוּ וְנַפְשָׁם שֹׁאֶפֶת</p>

<p>לַחְטוֹף עֲצָמוֹת וְשִׁירַיִם,</p>

<p>אֲשֶׁר יַשְׁלִיךְ לָהֶם רַבָּם</p>

<p>הָעוֹמֵד עַל גַּבָּם.</p>

<p>עִמָּם שׁוֹכְבִים עַל הָאֲדָמָה</p>

<p>שִׁבְעִים מְלָכִים שְׁבוּיֵי מִלְחָמָה,</p>

<p>בְּהֹנוֹת רַגְלֵיהֶם וִידֵיהֶם מְקֻצָּצִים,</p>

<p>וּבִגְלַל זֶה הֵם נִלְחָצִים</p>

<p>לְלַקֵּט תַּחַת שֻׁלְחַן אֲדֹנָם</p>

<p>לִשְׁבּוֹר רַעֲבוֹנָם.</p>

<p>אֲדֹנִי־בֶזֶק אָכַל לָשֹׂבַע;</p>

<p>עַתָּה הִנֵּה הוּא, עֹדֶה גָּאוֹן וָגֹבַהּ;</p>

<p>מִתְעַלֵּס לִזְרֹק עֲצָמוֹת</p>

<p>אֶל הַנְּשָׁמוֹת</p>

<p>הָרֹבְצוֹת עֲלֵי אֲדָמוֹת.</p>

<p>פִּתְאֹם קָם שָׁאוֹן, נִשְׁמַע קוֹל בַּכֹּחַ:</p>

<p>הַכְּלָבִים הֵחֵלוּ לִנְבֹּחַ</p>

<p>וִיִּשְּׁכוּ בְּשִׁנֵּיהֶם</p>

<p>אֶת הַמְּלָכִים שְׁכֵנֵיהֶם</p>

<p>עַל לָקְחָם גַּם הֵם מִן הַנְּתָחִים הָעֲרוּכִים</p>

<p>עַל הַקַּרְקָע לִפְנֵיהֶם.</p>

<p>וַיִּתְאֹנְנוּ הַמְּלָכִים הַנְּשׁוּכִים</p>

<p>רַע בְּאָזְנֵי אֲדֹנֵיהֶם:</p>

<p>״הַבִּיטָה בְעָנְיֵנוּ</p>

<p>וּמִיַּד כְּלָבֶיךָ הַצִּילֵנוּ!״</p>

<p>וַיַּעֲנֵם אֲדֹנִי־בֶזֶק:</p>

<p>״אַתֶּם הָרְשָׁעִים וּכְלָבַי צַדִּיקִים;</p>

<p>הֵן מֵאִתְּכֶם יַגִּיעַ לָהֶם נֵזֶק,</p>

<p>וּבְכֵן הֵם הַנִּזָּקִים וְאַתֶּם הַמַּזִיקִים״.</p>

<p>וַיַּעֲנוּהוּ הַמְּלָכִים דְּבָרִים נִמְרָצִים:</p>

<p>״אֲדֹנֵנוּ, הַאִם הֶאָשָׁם בָּנוּ</p>

<p>כִּי עַד הֲלֹם בָּאנוּ</p>

<p>לְהִתְרַפֵּס בַּאֲבָרִים מְקֻצָּצִים</p>

<p>תַּחַת שֻׁלְחָנֶךָ,</p>

<p>לֶאֱכֹל לֶחֶם חֶסֶד עִם כְּלָבֶיךָ?</p>

<p>הֵן אַתָּה עָלֵינוּ עָלִיתָ,</p>

<p>בִּזְרוֹעַ עֻזְּךָ אוֹתָנוּ דִּכִּאתָ,</p>

<p>אֶת רָאשֵׁינוּ רִצַּצְתָּ</p>

<p>וּבְהֹנוֹת יָדֵינוּ קִצַּצְתָּ,</p>

<p>וַתִּתְּנֵנוּ בַּסּוּגַר בָּאזִקִּים</p>

<p>עַד כִּי לֹא נוּכַל לַעֲבוֹד עֲבוֹדָה</p>

<p>לִמְצֹא לָנוּ צֵידָה,</p>

<p>וּבַמֶּה אֵפוֹא יָפֶה כֹּחַ</p>

<p>הַכְּלָבִים לִנְשׁוֹךְ אוֹתָנוּ וְלִנְבֹּחַ?</p>

<p>יָקוּמוּ נָא אֲנָשִׁים צַדִּיקִים</p>

<p>– אִם יֵשׁ כָּאֵלֶּה בְּדוֹרֵנוּ! –</p>

<p>יָבֹא</p>

<p>כָּל אֲשֶׁר נָגַע אֱלֹהִים בִּלְבָבוֹ,</p>

<p>יִשְׁפְּטוּ בֵינֵינוּ</p>

<p>וּבֵין נוֹשְׁכֵינוּ</p>
</blockquote>

<blockquote>
<p>מִי הַנִּזָּקִים וּמִי הַמַּזִיקִים?!״<a href="#fn:1" id="fnref:1" title="see footnote" class="footnote"><sup>1</sup></a></p>

<br />
</blockquote>

<div class="footnotes">
<hr />
<ol>

<li id="fn:1">
<p>עד כאן השירים נמצאים גם בגרסת האינטרנט, והסתמכתי על הגרסה ההיא כדי לבדוק את הניקוד – הערת פרויקט בן־יהודה <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23521">https://benyehuda.org/read/23521</a></div></body></html>