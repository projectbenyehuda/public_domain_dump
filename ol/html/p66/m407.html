<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִשּׂדֵה הַסִּפְרוּת (&quot;מורים&quot; מאת אפטושו)</title>
	<meta name="author" content="יוסף חיים ברנר"/>
</head>
<body>

<p><strong>&#8220;מורים&#8221; מאת י. אפטושו</strong></p>

<blockquote>
<br />
</blockquote>

<p>בדרך הריאליסמוס היבש, הכבד, הפסיכולוגי-רפּוֹרטירי סיפר לנו בּרשאדסקי לפני עשרים שנה ויותר על סביבת המורים העברים, או יותר נכון, המורים לעברית בעיר גדולה אחת שבתחום-המושב הרוסי (&#8220;באין מטרה&#8221;); ובריאליסמוס מהיר, שוטף, מרפרף, קינומאטוגראפי-עתונאי-אמריקני, זאת אומרת, עוד בפחות נפשיות ובלי כל לחלוחית של שירה, מספר על אותה סביבה בניו-יורק י.אפטושו עכשיו: מורים, רומאן, תרגום (מיודית?) מ. ליפסוֹן. הוצאת &#8220;העברי&#8221;, 1918. 263 ע.</p>

<p>התרגום, כפי הנראה, נעשה כהלכה, ויש גם מקומות מוצלחים במסירת החיוניות של הדיאלוג; כגון: &#8220;ריב אחרים אל תריבי&#8221; – &#8220;פשט שולץ את רגליו על גבי כיסא והחל לעיין בעתון&#8221;. וכאלה למכביר. ואולם יש, כמובן, גם שיבושים, כגון: &quot;אל תקלקלו את השורה! (ע' 6) במובן, אל תפריעו; או: &#8220;לא העיפה עין ממנו&#8221; (ע' 7) במובן, לא הסירה, לא גרעה. ויש שם גם: עינים תותבות (ע' 8), פשתן לָתות (ע' 12), לטרטן את גופו (ע' 155).</p>

<p>ברם, כל זה לא חשוב כל כך, כמובן, חשוב הוא מה שאחינו שם באמריקה טרחו ויגעו ותירגמו והוציאו רומאן בלתי חשוב, רומאן, שבאופן היותר טוב הוא מזכיר לנו את פני גרין, &#8220;הצעיר הגבוה, בעל הפנים השזופים, שחוט של חן (?) ושל הפקרות(!) מתוח עליהם, הקופץ בקפיצה אחת מעל שלוש המדרגות האחרונות ונדחק לתוך חבורת המורים&#8221;, ואשר, כשעל פי רצון-המחבר, תוקף אותו בבית שולץ &#8220;רגש מעיק&#8221; על שהוא גונב את דעתם ומועל באמון שהם נותנים בו – אין הקורא חש כל מועקה.</p>

<p>כי אך מופקת היא מן כתיבה זו, גם במקומות שמבצבצים מתוכה סימני-כשרון ויכולת-התרשמות מן הקאריקאטוריוּת שבחיים, ואינה יכולה בשום אופן להניח את הדעת. תיאורי הסופרים, המשוררים, הליכותיהם בבתי-הקפה, שיחותיהם, תיאורי הנשים, קלותן, תאוותָנוּתן – כמה בּאנאלי כל זה, כמה בּאנאלי הכיעור, הטמטום! כמה שטחי! כמה לא מעניין!</p>

<p>וכל הענין&#8230; מעשה במורה אחד, פרידקין שמו, גס ומטומטם, שהיה מנהל תלמוד-תורה ומכה את הילדים ומתנהג בגסות של כיעור עם כל נפגש, והוא בא בדברים, כנהוג בכל הנובילות האמריקאיות, עם ה&#8220;מיסיס&#8221; שלו, כלומר בעלת-מעונו, ומשתדך לבת נשיא-הת&#8220;ת, ובועט בכלה אחרת, ומרמה איזו צעירה מארץ-ישראל, ששושנה שמה, וביחד עם זה ובלי כל שייכות לזה פוּטר ממשרתו; ומעשה בעוד מורה, גרין שמו, אותו בעל החן וההפקרות, כותב שירים ז&#8217;ארגוניים ו&#8221;אידישיסט&#8220;, שבת נשיא-הת&#8221;ת העשיר נוהה אחריו, והעשיר לא יסכים להשיאה לו, והוא בעצמו – ושוב בלי כל שייכות אל יתר העניינים – נתפטר ממשרתו, ורעב, והשיג מעט כסף בדרך-נס, ונתן את זה לחברו, ובת-העשיר הלכה והיתה לאחר, ובא בדברים עם &#8220;מיסיס&#8221; אחת ו&#8220;מיסיס&#8221; שניה – ולא כלום; ומעשה בעוד מורים, ארץ-ישראליים, מחזיקי בשיטת עברית בעברית, שבשעת האספה הם מביעים את דעתם בעד עברית בעברית ואחר-כך הם עושים איזו שביתה ושוכרים בריון להכות את פרידקין מפר-השביתה; ומעשה בעוד מורה, שנהיה לרוכל, ובעוד אחד שנהיה למיסיונר – ובכן? ומעשה, סוף-סוף, בשביתה שאיש אינו יודע, איך צמחה פתאום, איך התחילה, ומה היא מגלה, ומה היא מוסיפה לכל ענין ה&#8220;מורים&#8221;, מלבד זה שפרידקין המנוול חוזר על ידיה למשרתו בת&quot;ת, עוזב את הנערה אשר הרתה לו ושב להשתדך אל בת-הנשיא, אלא שזו סוטרת לו על לחיו, והוא, מפר-השביתה, מקבל מכות-רצח מידי הבריון השכוּר וחוזר לנערה אשתו.</p>

<p>ולזה יִקָרא כיום – &#8220;רומאן&#8221;! רומאן בשׁם &#8220;מורים&#8221;!</p>

<p>כל המורים האל, הם ובני-מסיבתם הסופרים,המשוררים, בעלות-הבית וכו' אינם רק בריות מגוחכות סתם, אלא חזירים בצורת אדם. ולכולם הצורה האחת הזאת. הטמטום הבהמי שבפני החייט סאשה, בעל מעונו של פרידקין, קבוע בפני כולם – ואין הבדל. ומה להם ולקורא? מה לקורא ולאפטושו מספרם?</p>

<p>התמונה של גסיסת היהדות העממית באמריקה, של חוסר-הבסיס אשר ל&#8220;היברו&#8221; ול&#8220;אידיש&#8221; גם יחד, בולטת היטב. אבל לא הרומאן מבליט את זה. בכל אופן אין הרומאן מבליט את זה יותר משנים-שלושה עמודים של איזו &#8220;רפּוֹרט ב&#8221;לוח-אחיעבר&quot; או בכיוצא בזה.</p>

<p>כי השרטוטים, שבם משתמש אפטושו ברומאן זה (את יתר סיפוריו איני יודע, ואולי הם עולים על זה, אם לשפוט על פי היחס החיובי אליהם מצד העומדים בראש &#8220;הוצאת שטיבל&#8221; באמריקה, שניגשו לתרגומם ולהוצאתם בעברית) הם לפעמים כאותה העניבה &#8220;הקטנה והמגוונת&#8221; של פרידקין, ש&#8220;כנפה האחת נשמטה מתחת הצוארון ומראה היה כגופת-צפור חנוטה&#8221;; ולפעמים הם מפתיעים משהו ופורחים כאותן הריבות המשחקות בטניס על האפרים הירוקים: &#8220;מרחוק נראה לעין כאילו כל העופות הותרו מן הביבר&#8221;. אבל תמיד כל כוחם של אותם השרטוטים הוא לא בקליעה בטוחה אל המטרה, כאשׁר יִדָרשׁ ממסַפר ריאלי בעל-כשׁרון, כי אם בריבוי-היריה. אפטושו אינו עומד ומצרף שרטוט לשרטוט מתוך אינטואיציה וכיווּן-דעת מתעמק, אלא מפיל בזה אחר זה שרטוטים, צללי-פרצופים, קטעי-שיחות, עובדות כרוניקליות – מפיל יריות אחר יריות – בלי הפסקה, בלי ברירה, בלי כיווּן. &quot; Пуля – Дура &quot;<a href="#fn:1" id="fnref:1" title="see footnote" class="footnote"><sup>1</sup></a>– אומר הרוסי, ויש שאפטושו לא יחטיא, אבל &#8220;כידון בן-החיל&#8221; אין בידו לעולם.</p>

<p>ומכיון שכך, מכיון שאופן-הכתיבה של הרומאן הזה הוא פגום-המוני, מחוסר-דקות, מחוסר-שירה וזול-זול, אין לעמוד ביחוד על התּיפלות המרובה שבו: כעין שיחות-המורים בע' 59 והלאה בדבר ברדיצ&#8217;בסקי וזליקוֹביץ, שיחות-להג, שיאן בהן שום הד, שאין בהן כל קו לתיאור אופיו של האומר כך או אחרת; או ה&#8220;המציא תבלין כנגד הסוציאליות&#8221; בע' 63; או תמונת רפסקי בע' 131 (כמה דל כוח-ההמצאה של רומאניסטן דידן, שלא ידע להחליף בשם ידוע אלא מקום הפ' והר'!).
ואין לדקדק עמו כחוט-השערה ולשאלו, למשל: מפני מה ווייס בע' 93 הוא &#8220;&#8221;הגדול שבגדולי המבקרים&quot; ובע' 133 ובשאר מקומות הוא כבר &#8220;כותב הרומאנים&#8221; ו&#8220;הרומאניסט&#8221; ווייס? כי מה</p>

<p>איכפת לו לכותב-הרומאנים אפטושו? הוא יורה מתוך מכונת-צילום, ומהר-מהר, כמנהג אמריקה, הורי-אפ!</p>

<br>

<p>[&#8220;הוצאת הפועל הצעיר&#8221;, תמוז תרע&quot;ט; החתימה: בר-יוחאי]</p>

<div class="footnotes">
<hr />
<ol>

<li id="fn:1">
<p>[&#8220;הכדור הוא שוטה, ואילו הכידון בן&#8211;חיל&#8221;, פתגם צבאי רוסי נושן]. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/407">https://benyehuda.org/read/407</a></div></body></html>