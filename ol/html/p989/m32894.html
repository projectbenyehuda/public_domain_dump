<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>השיר השלישי [אִם בֵּית שֵׁן יִשְׁכָּן אִישׁ]</title>
	<meta name="author" content="נפתלי הרץ וייזל"/>
</head>
<body>

<blockquote>
<br />
</blockquote>

<blockquote>
<p>אִם בֵּית שֵׁן יִשְׁכָּן אִישׁ, פָּז קִיר הַבַּיִת,</p>

<p>סָבִיב לוֹ כָּל עֵץ נֶחְמָד, כֶּרֶם וָזָיִת,</p>

<p>כִּנּוֹר וָתֹף יִשְׁמַע, אֵין שָׁם קוֹל נֶהִי,</p>

<p>שָׁם אוֹכְלִים מַעֲדַנִּים, שָׁם שׁוֹתִים יָיִן,</p>

<p>שָׁם שָׁרוֹת וּמְחוֹלוֹת מַרְהִיבֵי עָיִן,</p>

<p>בֵּין אֵלֶּה לוֹקְחֵי לֵב הוּא חָכָם יֶהִי?</p>

<br />
</blockquote>

<blockquote>
<p>אִם דִּבְרֵי הַמּוֹשֵׁל רָעוֹת יָפִיקוּ,</p>

<p>סָבִיב לוֹ חַנְפֵי לֵב רִשְׁעוֹ יַצְדִּיקוּ,</p>

<p>הוּא כַּנֵּד יַעֲמוֹד, בַּל אֵלֶּה יַטּוּהוּ?</p>

<p>כֻּלָּם תּוֹעֵי רוּחַ לָאֱלִיל יִכְרָעוּ,</p>

<p>שׁוֹכְחֵי אֱלוֹהַּ, הוֹדוֹ בַּל יָדָעוּ,</p>

<p>הוּא יִירָא אֵל, הַבְלֵיהֶם בַּל יַשְׁגּוּהוּ?</p>

<p>בֵּין גֵּאִים אַכְזָרִים, רָשִׁים יָחִילוּ,</p>

<p>עַל מַלְבּוּשֵׁי אֶבְיוֹן גּוֹרָל יַפִּילוּ,</p>

<p>הוּא עַל דַּלִים יַחְמוֹל, יַחְבּוֹשׁ עַצָּבֶת?</p>

<p>בֵּין אֵלֶּה משֶׁה בֵּית מֶלֶךְ מִצְרָיִם,</p>

<p>מִתְּעוּת שָׁמַר לִבּוֹ, מֵרָע – עֵינַיִם,</p>

<p>וּמַחְשְׁבוֹתָיו רַק טוֹב תַּשְׁפֵּלְנָה שָׁבֶת.</p>

<br />
</blockquote>

<blockquote>
<p>נוֹצֵר תּוֹרַת אִמּוֹ, מוּסַר אָבִיהוּ,</p>

<p>מִיַּד אוֹמַנְתּוֹ רַק זֹאת יִשְׁאַל פִּיהוּ:</p>

<p>&#8220;אֵלֵךְ אֶל מֵינִקְתִּי בֵּית אִישׁ הַדָּעַת&#8221;.</p>

<p>שָׁם יִשְׁמַע צָרַת הָאֲסִירִים בַּכֹּשֶׁר,</p>

<p>יִלְמוֹד יִרְאַת שַׁדַּי וּמַעְגְּלֵי ישֶׁר,</p>

<p>גַּם מִתּוֹךְ כִּלְיוֹתָיו חָכְמָה נוֹבָעַת.</p>

<br />
</blockquote>

<blockquote>
<p>אוֹהֵב אֶת אֶחָיו הַיּוֹשְׁבִים בַּכֶּלֶא,</p>

<p>יִבְחַר לוֹ זִקִּים בֵּין עֲשׁוּקִים אֵלֶּה,</p>

<p>מִהְיוֹת נָגִיד בָּאָרֶץ הַמִּרְשָׁעַת.</p>

<p>עֹז לוֹ בֵּאלֹהָיו, עַל כֵּן עוֹדוֹ נַעַר</p>

<p>לֹא חַת מֵאוֹיְבוֹ עָז, מִזְּרוֹעַ בַּעַר,</p>

<p>גִּבּוֹר אָוֶן נֶחְשַׁב לוֹ כַּתּוֹלָעַת.</p>

<br />
</blockquote>

<blockquote>
<p>מַעֲשָׂיו יַרְנִינוּ לֵב וִיחַיוּ רוּחַ,</p>

<p>מַה בִּנוֹתִי בָהֶם אֶכְתּוֹב עַל לוּחַ,</p>

<p>כִּי אַךְ טוֹבִים הֵמָּה, אֵין בָּם מִגְרָעַת.</p>

<p>הַאֲזִינוּ רוֹזְנִים! שִׁיר חָדָשׁ אָשִׁירָה,</p>

<p>אֶת שֵׁמַע אִישׁ הַמּוֹפֵת בּוֹ אַזְכִּירָה,</p>

<p>יֶעֱרַב נָא שִׁירִי עַל אֹזֶן שׁוֹמָעַת.</p>
</blockquote>

<blockquote>
<p>כַּאֲשֶׁר<sup>[</sup><a href="#fn:1" id="fnref:1" title="see footnote" class="footnote"><sup>1</sup></a><sup>]</sup> גָּדַל משֶׁה וַיְהִי בָּחוּר כָּאָרֶז,</p>
</blockquote>

<blockquote>
<p>נִכְסַף לִרְאוֹת אֶת אֶחָיו וּמָה עוֹשִׂים הֵמָּה.</p>
</blockquote>

<blockquote>
<p>וַיֵּצֵא<sup>[</sup><a href="#fn:2" id="fnref:2" title="see footnote" class="footnote"><sup>2</sup></a><sup>]</sup> אֲלֵיהֶם לָבוּשׁ שֵׁשׁ וּמַר נָפֶשׁ,</p>
</blockquote>

<blockquote>
<p>וַיַּרְא אֶת סִבְלוֹתָם וַיָּבֶן אֶל עָנְיָמוֹ,</p>

<p>אֵלֶּה עוֹשִׂים בִּלְבֵנִים, רֶגַע לֹא יִשְבֹּתוּ,</p>

<p>כִּי יִרְדּוּם נוֹגְשֵׂיהֶם אִם מֵחֻקָּם יִגְרָעוּ,</p>

<p>מִפֹּה נוֹשְׂאֵי סַבָּל, מִכֹּבֶד רַב יֶאֱנָחוּ,</p>

<p>וּמִפֹּה רוֹמְסֵי טִיט עוֹשִׂים חֵמָר לַחֹמֶר,</p>

<p>וַאֲחֵיהֶם עַל הַחוֹמוֹת בּוֹנִים עִיר וָעֹפֶל –,</p>

<p>וַיִּפּוֹל לִבּוֹ וַיֵּבְךְּ, וַיַּעַן וַיֹּאמֶר:</p>

<p>&quot;נִבְהַלְתִּי מֵרְאוֹת, הַבֵּט כָּאֵלֶּה לֹא הֶאֱמַנְתִּי,</p>

<p>צַר לִי אַחַי! צָרַתְכֶם עַד נַפְשִׁי נָגָעָה.</p>

<p>אֵל אָמַר וַיֶּהִי וּמִיָּדוֹ זֹאת לָנוּ,</p>

<p>זַעַף יְיָ נִשָּׂא כָּמוֹכֶם כָּמוֹנִי,</p>

<p>עַד בֹּא הַיּוֹם, עַד בֹּא יוֹם נָקָם לֵאלֹהֵינוּ,</p>

<p>אַל תֹּאמְרוּ שׁוֹעַ אַתָּה, אִישׁ שַׁאֲנָן מִפָּחַד,</p>

<p>כִּי לוּ תָבִינוּ צָרַת לִבִּי מַה כָּבֵדָה,</p>

<p>תַּחַת כִּי אֶחְמוֹל עֲלֵיכֶם, עָלַי תַּחְמֹלוּ,</p>

<p>אַהֲבָה, חֶמְלָה, אֵיבָה גַּם נָקָם בִּי יִסְעָרוּ,</p>

<p>וּכְגַלֵּי יָם מִתְנַשְּׂאִים עַלי, רֹאשִׁי עָבָרוּ,</p>

<p>הַשְׁקִיטָם בַּל אוּכָלָה, דּוּמִיָּה הֶחֱדַלְתִּי,</p>

<p>טוֹב לִי עֲבוֹד עִמָּכֶם, מִנְּשׂוֹא זֶה הַסָּעַר,</p>

<p>אַבְרָהָם! אַבְרָהָם! חָזוּת קָשָׁה שָׁמַעְתָּ,</p>

<p>אֲשֶׁר הָרְאֵיתָ בַּמַּחֲזֶה, יוֹם זֶה רָאִיתִי,</p>

<p>מָלְאָה עֲצַת עֶלְיוֹן, כָּל הָרָעָה בָּאָתְנוּ,</p>

<p>עִנּוּנוּ צָרֵינוּ, עָבְדוּ בָנוּ בַּפָּרֶךְ.</p>

<p>אַחַי! בַּחשֶׁךְ הַזֶּה חַכּוּ אֶל אוֹר בֹּקֶר,</p>

<p>כִּי עֵד בַּשַּׁחַק נֶאֱמָן, דִּבְרֵי אֵל יָקוּמוּ,</p>

<p>מִלֵּא רֵאשִׁית עֲצָתוֹ, גַּם אַחֲרִיתָהּ יָעַשׂ,</p>

<p>לַמּוֹעֵד אֲשֶׁר דִּבֵּר, יִקּוֹם מִצָּרֵינוּ,</p>

<p>וּכְשָׂרֵי קֹדֶשׁ אַתֶּם בִּרְכוּשׁ רַב תֵּצֵאוּ&quot;.</p>

<br />
</blockquote>

<blockquote>
<p>עוֹד דּוֹבֵר עִמָּהֶם בִּבְכִי וּבְדַאֲבוֹן נָפֶשׁ,</p>
</blockquote>

<blockquote>
<p>וַיַּרְא<sup>[</sup><a href="#fn:3" id="fnref:3" title="see footnote" class="footnote"><sup>3</sup></a><sup>]</sup> עִבְרִי מֵאֶחָיו אִישׁ מִצְרִי מַכֵּהוּ,</p>
</blockquote>

<blockquote>
<p>וַיִּחַם לִבּוֹ, פִּתְאֹם חֲמָתוֹ בָעָרָה,</p>

<p>וּבְהֶגֶה כָּאֵשׁ יִבְעַר, לִבּוֹ נָתַן אֹמֶר:</p>

<p>נָבָל! מִילִידֵי חָם, אֲבִי כָּל עוֹשֵׂי רֶשַׁע,</p>

<p>אָמַרְתָּ אֵין אֱלֹהִים, בִּזְרוֹעֲךָ בָּטַחְתָּ,</p>

<p>וַתְּרִימֶהָ עַל נָקִי, עַל תָּם וּנְכֵה רוּחַ,</p>

<p>הַאֶרְאֶה דִּמְעַת אָח וּמֵעֲזוֹר לוֹ אֶחְדָּלָה?</p>

<p>חָלִילָה לִי! מוֹת תָּמוּת, יָדִי תַּשְׁחִיתֶךָ,</p>

<p>חֲמָתִי הִצַּתָּ, הִיא לִשְׁאוֹל תּוֹרִידֶךָ.</p>

<p>עוֹד אֵשׁ קִנְאָתוֹ לוֹהֶטֶת, נִחַם וַיֹּאמֶר:</p>

<p>&quot;לִבִּי! מַה זֶה לָךְ שָׁאַלְתָּ? לֹא אִישׁ חֵמוֹת אָנִי.</p>

<p>לִשְׁפָּךְ דָּם, לַהֲרוֹג נֶפֶשׁ, הַסְכֵּן לֹא הִסְכַּנְתִּי,</p>

<p>אֶגְרוֹף רֶשַׁע שָׂנֵאתִי, יָד אֶצְבַּע שׁוֹלָחַת,</p>

<p>אֵיךְ עַתָּה אָגִיל בָּרָע, אָשִׂישׂ בַּעֲשׂוֹת רֶצַח,</p>

<p>כִּמְשׂוֹשׂ מַעֲלֵה עוֹלָה וּכְגִיל זוֹבֵחַ זָבַח?</p>

<p>לִבִּי! לָמָּה תִּקְרָא לִי: קוּם הֲמִיתֵהוּ?</p>

<p>מַשְׂכִּיּוֹתֶיךָ תִּשְׁכַּחְנָה, כִּי נַעַר אָנִי,</p>

<p>מִירוֹא גִּבּוֹר מִצְרִי זֶה, כָּאַלּוֹן חָסְנֵהוּ,</p>

<p>מִגּוּר חֲמַת מַלְכּוֹ, חֲמַת מֶלֶךְ רוֹצֵחַ,</p>

<p>רוּחִי, גַּם אַתְּ לַעֲשׂוֹת נָקָם כַּיָּם תִּזְעָפִי?</p>

<p>אִם אֹמַר אֶמְנַע חֶפְצֵךְ, כַּלְכֵּל בַּל אוּכָלָה,</p>

<p>אַךְ בַּל לִבִּי בַּל רוּחִי כָּל זֹאת פָּעָלוּ,</p>

<p>פֹּעַל אֱלֹהִים הוּא, הוּא הַנּוֹתֵן בִּי רוּחַ,</p>

<p>יָדוֹ בִּי מָשָׁלָה וִימִינוֹ תִּסְעָדֵנִי,</p>

<p>יֶשַׁע הִלְבִּישַׁתְנִי, רוּחַ נָקָם עָטָתְנִי,</p>

<p>כִּי אֵל חָפֵץ הֲמִיתוֹ, הֱכִינוֹ לָטֶבַח,</p>

<p>כִּי עוֹד יַרְבֶּה פֶּשַׁע, יוֹצֵר לִבּוֹ יוֹדֵעַ,</p>

<p>כִּי עַד דּוֹר דּוֹר עוֹשֵׂי טוֹב מִמֵּעָיו לֹא יֵצֵאוּ,</p>

<p>וּכְלֹא אָדָם נֶחְשַׁב לוֹ, כַּתֹּהוּ וּכְאֶפֶס,</p>

<p>וּמָה אִירָא אִם אֵל הוּא הַנּוֹתֵן לִי חָיִל?</p>

<p>אוֹ מֶה חֲמַת מֶלֶךְ אִם מַמְלִיכוֹ יִרְצֵנִי?</p>

<p>עַתָּה כָּאֲרִי אֶתְנַשָּׂא, אֶת רֹאשׁוֹ אָסִירָה&quot;!</p>
</blockquote>

<blockquote>
<p>וַיִּפֶן<sup>[</sup><a href="#fn:4" id="fnref:4" title="see footnote" class="footnote"><sup>4</sup></a><sup>]</sup> כֹּה וָכֹה אִם יֵשׁ מִצְרִי רוֹאֵהוּ,</p>
</blockquote>

<blockquote>
<p>וַיַּרְא כִּי אֵין שָׁם אִישׁ וַיָּרָץ וַיַּהַרְגֵהוּ,</p>

<p>וַיִּתֵּן אֶת נִבְלָתוֹ בַּחוֹל וַיִּטְמְנֵהוּ.</p>

<p>זֹאת נַחֲלַת עַבְדֵי אֵל, כָּבוֹד יִנְחָלוּ,</p>

<p>לִבָּם יוֹדֵעַ כִּי בָּעֹז יִפְעָלוּ,</p>

<p>כִּי מִכֹּל יִתְמוֹגֵג לֵב לֹא יָמוֹגוּ,</p>

<p>לִגְדוּד, לִמְעוֹן חַיּוֹת בֶּטַח יָרוּצוּ,</p>

<p>מֵהוֹדָם כִּי רַב אוֹיְבֵיהֶם יָפוּצוּ,</p>

<p>מֵאֵימָתָם כַּשִּׁכֹּרִים יָחֹגּוּ.</p>

<br />
</blockquote>

<blockquote>
<p>רוֹדֵף עִם חֲנִיכָיו חֵיל מַלְכֵי אָרֶץ,</p>

<p>שׁוֹט הָיוּ לָעֲנָקִים, לָרְפָאִים קָרֶץ,</p>

<p>הֲבִזְרוֹעוֹ בָּטַח, גָּאָה עַל חָרֶב?</p>

<p>יָדַע כִּי יַד אֱלֹהָיו בּוֹ מָשָׁלָה,</p>

<p>לִירוֹא מֵעַם רַב נַפְשׁוֹ בַּל יָכָלָה,</p>

<p>לוּ כֹּחָם כִּכְפִירִים, כִּזְאֵבֵי עָרֶב.</p>

<br />
</blockquote>

<blockquote>
<p>גַּם זֹאת לִיהוֹנָתָן, גַּם זֹאת לַנַּעַר,</p>

<p>יוֹם רַק הַשְּׁנַיִם יָרְדוּ לָחֶם שַׁעַר</p>

<p>אֶל מַחֲנֵה הַפְּלִשְׁתִּים יָדָם גּוֹבָרֶת;</p>

<p>כִּי לִבּוֹ אָמַר לוֹ: יַד אֵל אִתֶּךָ,</p>

<p>לֹא תָעֹז חַרְבֶּךָ, אַף לֹא קַשְׁתֶּךָ,</p>

<p>יַד אֵל עוֹשֵׂה פֶלֶא, הִיא בָּךְ בּוֹחֶרֶת.</p>

<br />
</blockquote>

<blockquote>
<p>אַרְיֵה טָרַף שֶׂה בֶּן יִשַׁי הִכָּהוּ,</p>

<p>מַצִיל מִלָּבִיא יוֹם זֶה מִי שָׂמָהוּ?</p>

<p>הֲיִפְעַל כֵּן מָחָר, עָשָׂה כֵן אֶמֶשׁ?</p>

<p>עַל מֶה בָּזָה נַפְשׁוֹ, בָּגַד בָּהּ בֶּגֶד,</p>

<p>הַלְבַעֲבוּר שֶׂה זֶה הִשְׁלִּיכָהּ מִנֶּגֶד?</p>

<p>הַלְבַעֲבוּר תִּנְשֶׁמֶת יֶחְדַּל אוֹר שָׁמֶשׁ?</p>

<p>אַךְ דִּמְעַת עֲשׁוּקִים לִבּוֹ הֶרְאָהוּ,</p>

<p>שֶׂה זֶה לֹא חָטָא, הַכְּפִיר עַז מִנֵּהוּ;</p>

<p>כֵּן יִקְרֶה לָאָדָם, עַז תָּם בּוֹלֵעַ.</p>

<p>תָּעֹז נָא יָדְךָ, אֵל עַל כָּל מִפְעֶלֶת,</p>

<p>יַד כּשֵׁל מַגְבַּהַת, יַד עַז מַשְׁפֶּלֶת,</p>

<p>אָז בֵּין עַשְׁתּוּת שַׁאֲנָן יָקוּם צוֹלֵעַ.</p>

<br />
</blockquote>

<blockquote>
<p>רוֹאֶה הֶגְיוֹן לִבּוֹ, עֹז הִרְהִיבָהוּ,</p>

<p>אֶל קוֹל הָאֲרִי שָׂחַק, כַּשֶּׂה דִּמָּהוּ,</p>

<p>וַיּוֹצֵא בִּלְעוֹ מִפִּיו וַיְשַׁסְּעֵהוּ.</p>

<p>גַּם הוּא כּוֹבַע בַּרְזֶל חָשַׁב כַּתֶּבֶן,</p>

<p>אֶל מֶצַח הַפְּלִשְׁתִּי קִלַּע בָּאָבֶן,</p>

<p>גַּם שָלַף חֶרֶב הָעֲנָק וַיְמִיתֵהוּ.</p>

<br />
</blockquote>

<blockquote>
<p>כִּי כָבוֹד וָעֹז מִמָּרוֹם יָחוֹלוּ,</p>

<p>עַל רָאשֵׁי צַדִּיקִים, בָּעָם יִמְשֹׁלוּ,</p>

<p>בַּעֲבוּר הַרְאֵם כִּי בָאֵל יִתְהַלָּלוּ.</p>

<p>גַּם משֶׁה לִמְשׁוֹל נוֹצַר, לַעֲשׂוֹת פֶּלֶא,</p>

<p>עַל כֵּן עוֹדוֹ נַעַר רָאָה כָּאֵלֶּה,</p>

<p>וַיֵּדַע כִּי בָעֹז רָמִים יִשְׁפָּלוּ.</p>

<br />
</blockquote>

<blockquote>
<p>אַחֲרֵי שָׁקַט לִבּוֹ, לֹא נִחַם עַל מַעֲשֵׂהוּ.</p>

<p>לֹא אָמַר מֶה עָשִׂיתִי, דָּם נָקִי שָׁפַכְתִּי,</p>

<p>לֹא אֵצֵא עוֹד אֶל אַחַי, כִּי עוֹד יִקְרֵנִי</p>

<p>בֵּין עַם שׁוֹתִים תָּמִיד כּוֹס חֲמַת רִשְׁעֵי אָרֶץ,</p>

<p>כִּי מִמַּעֲשֵׂי עֻזּוֹ עָלֵז גַּם שָׂמֵחַ.</p>

<p>כִּי עֹז לֵאלֹהִים הוּא, כָּל מוֹצְאוֹ יָגִיל נֶצַח,</p>

<p>עַל כֵּן בַּיּוֹם הַשֵּׁנִי שָׁב לָצֵאת אֵלֵימוֹ,</p>

<p>כִּי מֵאֲשֶׁר אָהַב אוֹתָם, נַפְשׁוֹ בָּם דָּבֵקָה.</p>

<p>אַךְ אִם עַזָּה אַהֲבָתוֹ, עֵינוֹ לֹא עִוֵּרָה.</p>

<p>אַהֲבָה תִּמְנַע הַכְּסִיל מִיַּסֵּר בֵּן בַּשָּׁבֶט,</p>

<p>מִגְּעוֹר אֶת אֵשֶׁת חֵיקוֹ בַּעֲשׂוֹתָהּ אִוֶּלֶת;</p>

<p>אָכֵן תַּחַת יַד משֶׁה מֵישָׁרִים הָלָכָה,</p>

<p>מִשְׁפָּט שָׂמָה לָקָו, וּצְדָקָה לַמִּשְׁקָלֶת.</p>

<p>כִּי שָׁם רָאָה עִבְרִים נִצִים אִישׁ אֶת רֵעֵהוּ,</p>

<p>וַיָּבֶן כִּי אִישׁ מַכֶּה אָחִיו בַּחֲמַת רוּחַ,</p>

<p>וַיֹּאמֶר לָרָשָׁע: &quot;לָמָּה תַכֶּה רֵעֶךָ?</p>

<p>צוּרֵנוּ אוֹהֵב חֶסֶד, שׂוֹנֵא מִיץ אַפָּיִם,</p>

<p>עֲזוֹב חֵמָה, פֶּן חֲמַת אֱלֹהִים תִּקְרֶךָ,</p>

<p>גַּם אָנֹכִי אֶעֱזָר־לוֹ, לִנְשׂוֹא זֹאת נִלְאֵיתִי.</p>

<p>לֹא מִשִּׂנְאָתִי אוֹתָךְ קָשׁוֹת לָךְ דִּבַּרְתִּי,</p>

<p>כִּי אַחַי רֵעַי אַתֶּם, כָּמוֹךָ כָּמוֹהוּ,</p>

<p>אַךְ רַב מֵאַהֲבַת אַחִים מֵישָׁרִים אָהַבְתִּי,</p>

<p>ישֶׁר לִמַּדְתִּיךָ, הוֹכֵחַ הוֹכַחְתִּיךָ&quot;.</p>

<br />
</blockquote>

<blockquote>
<p>אֶל תּוֹכַחַת משֶׁה לֹא הִטָּה רָשָׁע אֹזֶן,</p>

<p>אַךְ פִּיו פָּעַר לִבְלִי חֹק, קוֹל עַנּוֹת הִשְׁמִיעַ,</p>

<p>וּלְאָזְנֵי הָעָם הָעוֹמְדִים שָׁם קוֹל רָם יַעַן:</p>

<p>&quot;מִי שָׂמְךָ שַׂר עָלֵינוּ, שׁוֹפֵט אֶת מַעֲשֵׂינוּ?</p>

<p>הַלְהָרְגֵנִי תֹּאמַר, כָּאִישׁ מִצְרִי הָרַגְתָּ&quot;?</p>

<p>דִבְרֵי נִרְגָּן אֵלֶּה, הַיּוֹרְדִים חַדְרֵי בָטֶן,</p>

<p>שָׁמַע מוֹכִיחַ חָכָם וַיִּירָא וַיֹּאמֶר:</p>

<p>אָכֵן נוֹדַע הַדָּבָר, עַד כִּסֵּא יַגִּיעַ.</p>

<p>כִּי פֹה מִצְרִים רַבִּים, לִרְאוֹת מַצָּה נֶאֱסָפוּ,</p>

<p>וּמִקָּהָל רָב לֹא יֶחְדַּל מַלְשִׁין בַּסָּתֶר,</p>

<p>אֶחָד מִגּוֹאֲלֵי דַּם הַמִּצְרִי יִשְׁמָעֶנּוּ,</p>

<p>יוֹלִיךְ הַקּוֹל הֵיכַל מֶלֶךְ, בֵּית יוֹעֲצֵי מָוֶת,</p>

<p>מֵאַף מֶלֶךְ, מֵחֲמַת יוֹעֲצָיו אָנָה אֵלֵכָה?</p>

<p>וַאֲנִי אָמַרְתִּי בַּעֲבוּר דָּם זֶה בַּל אֵבוֹשָׁה,</p>

<p>עֵדִי בַּשַּׁחַק כִּי מִפָּעֳלִי לֹא נִחַמְתִּי,</p>

<p>כִּי אֵיךְ אֶנָּחֵם, חֵפֶץ עֶלְיוֹן עָשִׂיתִי?</p>

<p>וּמַדּוּעַ לֹא הִסְתִּירוֹ יוֹשֵׁב בַּסֵּתֶר,</p>

<p>לֹא שָׂמוֹ חשֶׁךְ אוֹמֵר &#8220;אַל תִּזְרַח&#8221; לַחֶרֶם?</p>

<p>יוֹדְעִים דַּעַת עֶלְיוֹן יָבִינוּ זֹאת, לֹא אָנִי.</p>

<p>נִגְלָה סוֹדִי, אַךְ סוֹדוֹ חָתוּם, נִשְׂגָּב מֶנִּי.</p>

<p>הַלְבַעֲבוּר הֲבִישֵׁנִי יֶשַׁע הִלְבִּישָׁנִי?</p>

<p>חָלִילָה לוֹ, לֹא יַנְחִיל אֵל כָּבוֹד לַבּשֶׁת,</p>

<p>אֵין זֶה כִּי אִם אָמַר אֱלֹהִים: &quot;הַרְחֵק לֶכֶת,</p>

<p>עֲזוֹב בֵּית מֶלֶךְ, וּפְעָמֶיךָ שִׂים לַדָּרֶךְ&quot;.</p>

<br />
</blockquote>

<blockquote>
<p>כַּאֲשֶׁר פָּחַד הָיָה, כַּאֲשֶׁר הִשְׂכִּיל קָרָהוּ.</p>

<p>בִּשְׂפָתַיִם דּוֹלְקִים הִגִּידוּ בֵּית הַמֶּלֶךְ,</p>

<p>כִּי אִישׁ מִצְרִי הַמֻּכֶּה נוֹדַע מִי הִכָּהוּ,</p>

<p>וּשְׁמוֹ כִּי נַזְכִּירָה, תֹּאמַר: זֹאת לֹא הֶאֱמַנְתִּי.</p>

<p>מֵאוֹכְלֵי לַחְמֶךָ הוּא, יַד משֶׁה זֹאת עָשָׂתָה,</p>

<p>אֵלֶּה גּוֹאֲלֵי דָמוֹ נָקָם מִמְּךָ יִשְׁאָלוּ.</p>

<p>רֵעֵי משֶׁה נִבְהָלוּ, בַּת פַּרְעֹה חָרָדָה,</p>

<p>יָדְעוּ כִּי יִחַר אַף צָר, הַנַּעַר אֵינֶנּוּ,</p>

<p>הָשֵׁב חַרְבּוֹ מִדָּם רֵעָיו יַחְדָּו בִּקֵּשׁוּ,</p>

<p>גַּם הִטּוּ מֹאזְנֵי מִשְׁפָּט, הִצְדִּיקוּ מַעֲשֵׂהוּ.</p>

<p>אַךְ פַּרְעֹה לֹא שָׁת לִבּוֹ, לֹא אָבָה לִשְׁמוֹעַ,</p>

<p>כִּי חֲמָתוֹ בָּעֲרָה בוֹ וּבְאַפּוֹ יָפִיחַ:</p>

<p>&quot;אוֹכֵל לַחְמִי יַהֲרוֹג אִישׁ מִנִּכְבַּדֵּי אָרֶץ,</p>

<p>עַל לֹא חָמָס עָשָׂה, עַל הַכּוֹתוֹ גֵּו עֶבֶד,</p>

<p>גַּם לִבּוֹ לֵב עָבֶד, וּכְמוֹהֶם אִישׁ פּוֹשֵׁעַ,</p>

<p>רוּחוֹ לֹא נֶאֱמָנָה, גַּם אֶל אֵידִי שָׂמֵחַ,</p>

<p>וּפְנֵי בִתִּי לוּלֵי אֶשָּׂא, לֹא אוֹחִיל רֶגַע,</p>

<p>לַעֲשׂוֹת לוֹ כַּאֲשֶׁר עָשָׂה, נֶפֶשׁ תַּחַת נָפֶשׁ.</p>

<p>עוֹד אֶפְקוֹד עָלָיו עֲוֹנוֹ, עוֹד אַכְרִיעֵהוּ,</p>

<p>וּבְיוֹם פָּקְדִי מִי זֶה מִיָּדִי יַצִּילֵנוּ&quot;.</p>

<p>וּבְגֹבַהּ אַפּוֹ בַּל יָדַע, כִּי אֵל מִמַּעַל,</p>

<p>מַצִּיל נֶאֱמָן בֵּיתוֹ, מִיַּד חָזָק מִמֶּנּוּ,</p>

<p>כִּי שָׁמוּר הוּא לוֹ, וּבְיָדוֹ נִפְלָאוֹת יַעַשׂ,</p>

<p>לָשׂוּם מִצְרַיִם שַׁמָּה, וּמוֹשְׁלָיו כַּתֹּהוּ,</p>

<p>כַּאֲשֶׁר צוֹרְרִים אֶל יַד מַעְגָּלָיו פָּרְשׂוּ רֶשֶׁת,</p>

<p>כֵּן שָׁמַר אֵל רַגְלָיו מֵרִשְׁתָּם לוֹ טָמָנוּ,</p>

<p>תַּחְבּוּלוֹתָם רִיק הָיוּ, חַרְבָּם רֵיקָם שָׁבָה.</p>

<br />
</blockquote>

<blockquote>
<p>וַיַרְא אִישׁ הָאֱלֹהִים כִּי עָלָיו רַע יַחֲרשׁוּ,</p>

<p>וַיֹּאמֶר אֶל לִבּוֹ: &quot;לֹא טוֹב לִי עוֹד הִתְמַהְמֵהַּ,</p>

<p>מַה יֵּלֶד יוֹם אֵיךְ אֵדַע, פֶּן רַע יִדְבָּקֵנִי.</p>

<p>אֶבְרַח מִפְּנֵי פַרְעֹה, וּכְשֶׂה אוֹבֵד אֵלֵכָה,</p>

<p>לָמָּה יִחַר לִי? לָמָּה חָמָס אֲשַׁוֵּעַ?</p>

<p>אִישׁ גָּדוֹל, אַבְרָהָם, צוּר מִמֶּנּוּ חֻצַּבְתִּי</p>

<p>גַּם אוֹתוֹ מִבֵּית אָבִיו הָאֳלֹהִים הִתְעוּהוּ,</p>

<p>מִמַּשְׂטֵמַת עֵשָׂו בָּרַח יַעֲקֹב חָרָנָה;</p>

<p>לֹא טוֹב אָנֹכִי מֵהֶם, אֶתְנוֹדֵד גַּם אָנִי,</p>

<p>כִּי מַה לִי שֶׁבֶת פֹּה, וּלְהֵיטִיב אֵין בִּי כֹחַ.</p>

<p>גַּם עוֹד חָזוֹן לַמּוֹעֵד, טֶרֶם יַעֲבָר זַעַם,</p>

<p>טֶרֶם קִצּוֹ יַגִּיעַ, שַׂעֲרוֹתַי יַלְבִּינוּ,</p>

<p>בַּמִּדְבָּר אֶתְבּוֹדָד, בֵּין הָרִים אַרְבֶּה בֶכִי,</p>

<p>עַל עַמִּי, עַל בֵּית אָבִי, זֵדִים בָּם מָשָׁלוּ,</p>

<p>שָׁם אֶסְפּוֹר יַרְחֵי עָמָל, רֹב שָׁנִים יָבֹאוּ,</p>

<p>אוּלַי יָחֹן אֵל וּבִישׁוּעָתוֹ יַרְאֵנִי.</p>

<p>לֹא אִישׁ אֵל וִיכַזֵּב, כָּל אִמְרֵי פִיו יָקוּמוּ,</p>

<p>כִּי שָׁנִים אַרְבַּע מֵאוֹת אַחֲרֵי כִּי יִתַּמוּ</p>

<p>אֶת צֹאן יָדָיו יַצִּיל, גַּם נִפְלָאוֹת יַרְאֵנוּ&quot;.</p>

<br />
</blockquote>

<blockquote>
<p>וַיִּבְרַח אִישׁ הָאֱלֹהִים מֵאֶרֶץ מִצְרַיִם.</p>

<p>אָנָה פָנָּה הֶעֱלִים, עִקְבוֹתָיו לֹא הוֹדִיעַ,</p>

<p>כִּי אוֹיְבוֹ עַז, כִּי יִדְלוֹק אַחֲרָיו יַשִּׂיגֶנּוּ.</p>

<p>לַעֲזוֹב כָּל טוּב מִצְרַיִם, לֹא הוֹסִיף בּוֹ עֶצֶב.</p>

<p>הַיֶעֱצַב עוֹזֵב טוֹב לָעַד לֹא יַשְׂבִּיעֵהוּ?</p>

<p>יֶעְצַב יוֹרֵד מִגְּדוֹלוֹת לֹא חָפֵץ בָּהֵנָּה?</p>

<p>אִישׁ לֹא הָלַךְ בִּגְדוֹלוֹת, לֹא יֵשֵׁב בַּשֶּׁפֶל,</p>

<p>אִישׁ לֹא עָמַל לֶאֱסוֹף עֹשֶׁר, לֹא יֵדַע עֹנִי.</p>

<p>כִּי אַשְׁרֵי אָדָם בִּקֵּשׁ חָכְמָה, אָהַב דַּעַת,</p>

<p>אוֹהֲבָם אָהֵב אֵל, וַאֲהוּבָיו טוֹב לֹא יֶחְסָרוּ,</p>

<p>הֵן כָּל עֵת וּבְכָל מָקוֹם דּוֹרְשָׁיו יִמְצָאוּהוּ,</p>

<p>בַּמֶּרְחָב, בַּמֵּצָר, בָּעִיר וּבִילֵיל תֹּהוּ.</p>

<p>לֵב משֶׁה גַּם הוּא, כַּמַּעְיָן חָכְמָה נוֹבֵעַ,</p>

<p>שִׂמְחַת תָּמִיד לוֹ, כִּי לִבּוֹ עִמּוֹ בַּדָּרֶךְ,</p>

<p>קִרְבַת אֱלֹהִים טוֹב לוֹ מִכָּל טוּב הָאָרֶץ.</p>

<p>וּבְבָרְחוֹ מִפְּנֵי פַרְעֹה אֱלֹהָיו נָחָהוּ,</p>

<p>בַּאֲרָצוֹת נָכְרִיּוֹת רַגְלָיו בֶּטַח עָמָדוּ,</p>

<p>כִּי לַעֲשׂוֹת לוֹ מָעֲשַׁקּוֹת אָדָם לֹא הִנִּיחַ.</p>

<p>אִם כִּכְלִי אוֹבֵד כָּל יוֹדְעָיו אוֹתוֹ שָׁכָחוּ,</p>

<p>זָכַר אוֹתוֹ יוֹצְרוֹ, כִּכְלִי חֵפֶץ יִשְׁמְרֶנּוּ,</p>

<p>כִּי בוֹ יָגִיל עַמּוֹ, בּוֹ יַכְרִית פּוֹעֲלֵי אָוֶן.</p>

<p>יָמִים רַבִּים הִתְגּוֹרֵר בֵּין גּוֹיֵי הָאָרֶץ,</p>

<p>וּבְכָל אֲשֶׁר רָאוּ עֵינָיו הִרְבָּה דַעַת,</p>

<p>הוֹסִיף הִשְׂכִּיל עַל כָּל אֲשֶׁר תַּחַת הַשָּׁמֶשׁ,</p>

<p>וּבְעֵינוֹ עָמַד, לֹא הָפַךְ לִבּוֹ מַרְאֵהוּ,</p>

<p>לֹא שִׁנָּה אֶת טַעְמוֹ, תֻּמַּת נַפְשׁוֹ לֹא סָרָה.</p>

<p>זֹאת חֻקַּת חָכָם, תּוֹעֵבָה לוֹ שַׁנּוֹת טָעַם,</p>

<p>אִם גַּם אוֹר יוֹמָם יֶחְשַׁךְ, אַחֲרָיו יָבֹא לָיְלָה,</p>

<p>אוֹר חָכְמָה לֹא יֶחְשַׁךְ מֵרֶשַׁע וּמִכֶּסֶל.</p>

<p>וּבְהַאֲרִיךְ הַיָּמִים וִימֵי שֵׂיבוֹ קָרָבוּ,</p>

<p>וַיֹּאמֶר: &quot;בָּא מוֹעֵד מִמֶּרְחַקִּים אָשׁוּבָה,</p>

<p>אֶל אַחַת הַמְּחֹזוֹת הַקְּרוֹבוֹת אֶל מִצְרָיִם,</p>

<p>כִּי קָרוֹב יוֹם יְיָ, הָרָעוֹת יִתָּמּוּ,</p>

<p>אִם לָשׁוּב אֶל אֲסִירֵי הַתִּקְוָה בַּל אוּכָלָה,</p>

<p>מַה פָּעַל אֵל, מָה הִגְדִּיל לַעֲשׂוֹת שָׁם אֶשְׁמָעָה.</p>

<p>לָמָּה אֶתְאוֹנֵן, כִּי מוּזָר מֵאַחַי אָנִי,</p>

<p>וּבְעֵת רָצוֹן אֲנֻחַם עִם סֹעֲרָה נֻחָמָה,</p>

<p>וּבְזִכְרוֹן עַמּוֹ טוֹב לַכֹּל לֹא יִשְׁכָּחֵנִי.</p>

<p>הִנֵּה נָא אֶרֶץ מִדְיָן הַקְּרוֹבָה אֶל צֹעַן,</p>

<p>שָׁמָּה אִמָּלֵטָה, שָׁם מוֹשָׁב לִי אָכִינָה&quot;.</p>

<p>בַּעֲצַת אֵל הָיְתָה גַּם זֹאת, הוּא נָתַן בּוֹ רוּחַ,</p>

<p>לָשׁוּב בַּדֶּרֶךְ הַזֶּה, שָׁמָּה יִמְצָאֶנּוּ.</p>

<p>כַּאֲשֶׁר עָבַר בָּאָרֶץ עַד הַבְּאֵר הִגִּיעַ,</p>

<p>עַל הַבְּאֵר לִפְנֵי מִדְיָן, שָׁמָּה בָּחַר לָשֶׁבֶת.</p>

<p>וּמִן הַבְּאֵר הַהִיא יַשְׁקוּ אֶת הַצֹּאן מָיִם,</p>

<p>גַּם שָׁם מִפֶּלֶג אֱלֹהִים נַפְשׁוֹ רָוָתָה.</p>

<br />
</blockquote>

<blockquote>
<p>כָּאָרֶץ אֵין אֲפִיקִים בָּהּ, אֶרֶץ הַנֶּגֶב,</p>

<p>הוֹצֵא הַמַּיִם מִמַּעֲמַקֶּיהָ יַעֲמֹלוּ,</p>

<p>יִרְוְיוּן בָּם יוֹשְׁבֶיהָ, יַשְׁקוּ כָּל חַיְתוֹ יָעַר,</p>

<p>רַבִּים עָמְלוּ לַשָּׁוְא, חָפְרוּ אַךְ לֹא מָצָאוּ,</p>

<p>מוֹצְאֵיהֶם קוֹל גִּיל יַשְׁמִיעוּ: &#8220;מָצָאנוּ מָיִם&#8221;!</p>

<p>כֵּן טוּב יְיָ, וּבִרְכוֹתָיו מִמָּעַל,</p>

<p>לַמְיַחֲלִים לוֹ כִּמְקוֹר מַיִם חַיִּים נֶחְשָׁבוּ.</p>

<p>שָׁוְא לָכֶם עוֹשֵׂי רִשְׁעָה, לֹא תִּמְצָאוּהוּ,</p>

<p>חָתוּם הוּא מִכָּל עוֹזְבָיו, עוֹזְבֵי אֵל יֵבוֹשׁוּ,</p>

<p>אַשְׁרֵי יָרֵא יְיָ, אַשְׁרֵי בּוֹ בוֹטֵחַ,</p>

<p>אַשְׁרֵי לַעֲשׂוֹת טוֹב יַעֲמֹלוּ, יוֹם יוֹם יִדְרְשׁוּהוּ.</p>

<p>כִּי אִם רֵאשִׁיתָם מִצְעָר, לֹא לָרִיק פָּעָלוּ,</p>

<p>וּבְעֵת רָצוֹן פִּתְאֹם מָקוֹר זֶה יִפָּתֵחַ,</p>

<p>עֹז גַּם חָכְמָה מִמַּעְיְנֵי הַיְשׁוּעָה יִשְׁאָבוּ,</p>

<p>אָז קוֹל שָׂשׂוֹן יַשְׁמִיעוּ: &#8220;אַךְ רַב טוֹב מָצָאנוּ!&#8221;</p>

<p>עַל כֵּן עַבְדֵּי הָאֵל עַל הַבְּאֵרוֹת נוֹשָׁעוּ:</p>

<p>הָעֶבֶד וּגְמַלָּיו נִצָּבִים עַל הָעָיִן,</p>

<p>הוֹכִיחַ יְיָ לוֹ נַעֲרָה טוֹבַת שֶׂכֶל;</p>

<p>אִישׁ תָּם בּוֹרֵחַ אֶל חָרָן שָׁם עַל הָעָיִן,</p>

<p>יַעֲלַת חֵן בַּת דּוֹדוֹ בָּאָה עִם צֹאן אָבִיהָ;</p>

<p>כֵּן עַל הַבְּאֵר עִם מִדְיָן מָצָא משֶׁה שָׁקֶט,</p>

<p>מִשָּׁם יַעֲלוֹת חֵן בֵּית אֲבִיהֶן הֱבִיאוּהוּ</p>

<p>אֶל בֵּית אִישׁ גָּדוֹל אֶחָד מִנְּסִיכֵי הָאָרֶץ,</p>
</blockquote>

<blockquote>
<p>הוּא אִישׁ הַשֵּם, רְעוּאֵל<sup>[</sup><a href="#fn:5" id="fnref:5" title="see footnote" class="footnote"><sup>5</sup></a><sup>]</sup> כֹּהֵן מִדְיָן קְרָאוּהוּ.</p>

<br />
</blockquote>

<blockquote>
<p>רְעוּאֵל כֹּהֵן מִדְיָן, זֶה הָיָה אִישׁ חַיִל,</p>

<p>וּמִקְנֶה רַב הָיָה לוֹ, גַּם לוֹ בָּנוֹת שֶׁבַע,</p>

<p>רוֹעוֹת הֵנָּה אֶת צֹאן אֲבִיהֶן בִּנְאוֹת דֶּשֶׁא.</p>

<p>וַתָּבֹאנָה עִם הַצֹּאן אֶל הַבְּאֵר וַתִּדְלֶינָה,</p>

<p>וַתְּמַלֶּאנָה הָרְהָטִים בַּעֲבוּר הַשְׁקוֹתָמוֹ.</p>

<p>רוֹעִים אַנְשֵׁי זָדוֹן מִזֶּה וּמִזֶּה בָּאוּ,</p>

<p>הַבָּנוֹת גֵּרֵשׁוּ וּמֵימֵיהֶם עָשָׁקוּ,</p>

<p>כִּי יָפוֹת הָיוּ, רַבִּים קִרְבָתָן חָפָצוּ,</p>

<p>אַךְ רַב מִטּוּב מַרְאֵיהֶן הָיוּ טוֹבוֹת שֶׂכֶל,</p>

<p>לִשְׁמוֹעַ עֲגָבִים מִפִּי לֵצִים מֵאֵנוּ,</p>

<p>מֵחֶבְרָתָם רָחָקוּ, מַעֲשֵׂיהֶם מָאָסוּ,</p>
</blockquote>

<blockquote>
<p>עַל כֵּן חָרָה אַף הָרוֹעִים<sup>[</sup><a href="#fn:6" id="fnref:6" title="see footnote" class="footnote"><sup>6</sup></a><sup>]</sup>, אוֹתָן שָׂטָמוּ,</p>
</blockquote>

<blockquote>
<p>מִצְהֲלוֹתָם אֲלֵיהֶן מָדוֹן רַב עוֹרֵרָה,</p>

<p>וּמֵעֲשׂוֹת לָהֶן מַעֲשַׁקּוֹת לֹא חָדֵלוּ.</p>

<p>הַשּׁוֹאֲבוֹת הָעֲשׁוּקוֹת בּוֹשׁוּ גַּם נִכְלָמוּ,</p>

<p>כִּי עַל לֹא רָע עָשׂוּ, יַד זָדוֹן בָּם שַׁלָּטֶת.</p>

<p>יוֹשֵׁב עַל הַבְּאֵר הוּא מִמְּקוֹם שִׁבְתּוֹ הִשְׁגִּיחַ,</p>

<p>כִּי הָעֲשׁוּקוֹת רַק טוֹב, כִּי נַעֲרוֹת חַיִל הֵנָּה,</p>

<p>כִּי עוֹשְׁקֵיהֶן רַק רַע, חָמָס וָשֹׁד יֶאֱהָבוּ,</p>

<p>וַיֹּאמֶר אֶל לִבּוֹ: צַר לִי כִּי בָדָד אֲנִי,</p>

<p>דִּמְעַת עֲשׁוּקִים אֶרְאֶה, לַעֲזוֹר אֵין בִּי כֹחַ,</p>

<p>כִּי מָה אֶעֱשֶׂה לָהֶן? בַּמֶּה אֶתְהֶן אוֹשִׁיעַ?</p>

<p>רוֹדְפֵיהֶן חִזְקֵי מֶצַח, רַבִּים הֵם מִמֶּנִּי.</p>

<p>לָמָּה תָּמִיד שֹׁד אַבִּיט וִיהוֹלְלֵנִי עשֶׁק?</p>

<p>עוֹד לִבּוֹ מָלֵא הָגוּת, אֵל עֹז הִרְהִיבָהוּ,</p>

<p>וַהֲמוֹן הָרוֹעִים כָּעוֹלָלִים לוֹ נֶחְשָׁבוּ.</p>

<p>כָּאַרְיֵה מֵרִבְצוֹ קָם, כַּכְּפִיר מִנִּי אָרֶב,</p>

<p>קוֹל נָתַן וַיָּרָץ אֲלֵיהֶן בַּחֲמַת רוּחַ,</p>

<p>וַיֶּחֶרְדוּ הָרוֹעִים, מִפָּנָיו נִבְהָלוּ,</p>

<p>עֵינָיו לָהֶם כַּלַּפִּידִים, קוֹלוֹ קוֹל רָעַם,</p>

<p>חֶבֶר פּוֹשְׁעִים הֵפִיץ, אֶת הַבָּנוֹת הוֹשִׁיעַ,</p>

<p>אֶת צֹאנָם הִגִּישׁ, דָּלָה וַיַּשְׁקְ אוֹתָם מָיִם,</p>

<p>הַנּוֹשָׁעוֹת אִשָּׁה אֶל אֲחוֹתָהּ הִבִּיטוּ,</p>

<p>תָּמְהוּ, וּמִתִּמְהוֹן לֵב דַּבֵּר בַּל יָכֹלוּ.</p>

<p>כִּי אֵל מִבְטַח עֹז הָיָה לוֹ גַּם זֹאת הַפָּעַם,</p>

<p>בַּעֲבוּר כִּי מַעֲשָיו בֵּית הַכֹּהֵן יִשָּׁמֵעוּ,</p>

<p>כַּאֲשֶׁר עָשָׂה אֱלֹהִים אֶת אִישׁ תָּם מִקֶּדֶם</p>

<p>נָתַן לוֹ עֹז וַיָּגֶל מִפִּי הַבְּאֵר אֶבֶן,</p>

<p>לָגֹל אֶבֶן זֹאת רוֹעִים רַבִּים בַּל יָכֹלוּ,</p>

<p>בַּעֲבוּר הַשְׁמִיעַ שִׁמְעוֹ בֵּית לָבָן דּוֹדֵהוּ,</p>

<p>וַתְּהִי לִישׁוּעָה, בִּרְכַּת עוֹלָם זֹאת הָיָתָה,</p>

<p>מִשָּם רֹעֶה אֶבֶן יִשְׂרָאֵל, שָׁם הִרְבָּהוּ.</p>

<br />
</blockquote>

<blockquote>
<p>הָעֲלָמוֹת<sup>[</sup><a href="#fn:7" id="fnref:7" title="see footnote" class="footnote"><sup>7</sup></a><sup>]</sup> הָרַכּוֹת לָבוֹא הָעִיר מִהֵרוּ,</p>
</blockquote>

<blockquote>
<p>וּכְבוֹאָנָה הַבַּיְתָה וּשְׁלוֹם אָב שָׁאָלוּ,</p>

<p>שָׁאֹל שָׁאַל הָאִישׁ: מַה יּוֹם זֶה מִיּוֹמַיִם,</p>

<p>מִלְּפָנִים פַּעֲמֵי רַגְלֵיכֶן מִבּוֹא אֵחֵרוּ,</p>

<p>מַדּוּעַ מִהַרְתֶּן בּוֹא הַיּוֹם? נָא הַגֵּדְנָה!</p>
</blockquote>

<blockquote>
<p>וַתֹּאמַרְןָ<sup>[</sup><a href="#fn:8" id="fnref:8" title="see footnote" class="footnote"><sup>8</sup></a><sup>]</sup>: &quot;אַךְ זָרוֹת תִּשְׁמַעְנָה אָזְנֶיךָ,</p>
</blockquote>

<blockquote>
<p>לֹא יַאֲמִין לָהֶן אִישׁ, לֹא תַאֲמִין לָהֶן אַתָּה,</p>

<p>לוּלֵי כִּי הֻגַּד לָךְ מִפִּי כָּל עַלְמוֹתֶיךָ.</p>

<p>יָדַעְתָּ כִּי חָלִילָה לָּנוּ דַּבֵּר שָׁקֶר;</p>

<p>הַאֲזֶן נָא אָבִינוּ מָה הַדָּבָר קָרָנוּ.</p>

<p>מֵרוֹעִים זֵדוֹנִים אִישׁ מִצְרִי הִצִּילָנוּ,</p>

<p>גַּם דָּלֹה דָלָה לָנוּ וַיַּשְׁקְ אֶת צֹאנֵנוּ.</p>

<p>שִׂכֵּל הָאִישׁ אֶת יָדָיו בַּעֲשׂוֹתוֹ כָּל אֵלֶּה,</p>
</blockquote>

<blockquote>
<p>אֵין<sup>[</sup><a href="#fn:9" id="fnref:9" title="see footnote" class="footnote"><sup>9</sup></a><sup>]</sup> אִישׁ עוֹזֵר לוֹ, מַחֲזִיק אֶת יָדֵהוּ אָיִן,</p>
</blockquote>

<blockquote>
<p>טוֹב תֹּאַר, טוֹב רֹאִי, וּמַה נוֹרָא מַרְאֵהוּ,</p>

<p>כִּי כָּאֲרִי הִתְנַשֵּׂא וּכְדֹב שַׁכּוּל מִיַּעַר,</p>

<p>רָאוּהוּ הָרוֹעִים וַתֹּאחֲזֵמוֹ אֵימָתָה,</p>

<p>כִּמְנוּסַת אִישׁ מִפְּנֵי חֶרֶב מִפָּנָיו נָסוּ,</p>

<p>וּכְמִמְּחִתַּת לַיִשׁ חַתּוּ מֵאִמְרֵי פִיהוּ,</p>

<p>אִישׁ אֶל אָחִיו לֹא פָנָה מֵרִפְיוֹן יָדָיִם,</p>

<p>אֵיכָה יִרְדּוֹף אִישׁ אֶחָד הֲמוֹן עַזֵּי מֶצַח?!</p>

<p>דָּבָר לֹא בִּקֵּשׁ, רָעָה מִפִּיו לֹא שָׁמַעְנוּ,</p>

<p>אוֹר פָּנָיו יַעֲנֶה בּוֹ, כִּי כֻלּוֹ אוֹהֵב צֶדֶק.</p>

<p>רָאִינוּ כֵּן תָּמַהְנוּ, כַּחוֹלְמִים הָיִינוּ,</p>

<p>אַךְ לִפְתּוֹר חֲלוֹמֵנוּ אֵין חָכָם כָּמוֹךָ,</p>

<p>גַּם מִתִּמְהוֹן לִבֵּנוּ הוֹדוֹת לוֹ שָׁכַחְנוּ&quot;.</p>

<p>כַּאֲשֶׁר כִּלּוּ דַּבֵּר אֶל חָכָם יָבֵן אֵלֶּה,</p>

<p>כַּף אֶל כַּף הִכָּה וּבְקוֹל רָם דִּבֶּר אֵלֵימוֹ,</p>

<p>&quot;אַיּוֹ? אֵיפֹה מוֹשָׁבוֹ? אָן עַתָּה תִּמְצָאוּהוּ.</p>

<p>מַדּוּעַ עֲזַבְתֶּן אִישׁ, רַב עֶרְכּוֹ מִכֶּתֶם?</p>

<p>מַהֵרְנָה, לֵכְנָה נָא, קִרְאֶן לוֹ לֶאֱכָל לָחֶם.</p>

<p>מִי יִתֵּן יָגוּר אִתִּי, יוֹאֵל פֹּה לָשֶׁבֶת,</p>

<p>כִּי עַתָּה יִיקַר לִי מֵהוֹן, מִסְּגֻלַּת מֶלֶךְ&quot;.</p>

<br />
</blockquote>

<blockquote>
<p>כַּשֵּׁמַע קוֹל כִּנּוֹר קוֹל אֲבִיהֶן שָׁמָעוּ,</p>

<p>לָרוּץ אֶל אִישׁ חַיִל כָּאַיָּלוֹת מִהֵרוּ.</p>

<p>כַּאֲשֶׁר מֵרָחוֹק רָאוּהוּ וַתִּשְׁתַּחֲוֶיןָ,</p>

<p>וַתְּדַבֵּרְנָה אֵלָיו דִּבְרֵי חֵן, דִּבְרֵי טַעַם!</p>

<p>&quot;חֶמְדַּת כָּל רוֹאָיו! שָׂא נָא כִּי לַעֲשׂוֹת הִסְכַּלְנוּ,</p>

<p>מִקֹּצֶר רוּחֵנוּ גַּם הוֹדוֹת לָךְ שָׁכָחְנוּ.</p>

<p>סוּרָה נָא וָבֹא הָעִירָה עִם אַמְהוֹתֶיךָ.</p>

<p>יֶשׁ לָנוּ אָב חָכָם, נִכְסַף לִרְאוֹת פָּנֶיךָ,</p>

<p>וּמִפִּיו שָׁמַעְנוּ, אִישׁ גָּדוֹל אֵין כָּמוֹךָ.</p>

<p>שִׂמַּחְתָּנוּ, שַׂמֵּחַ גַּם נֶפֶשׁ אָבִינוּ,</p>

<p>וַיכַבֶּדְךָ עַל כָּל הַטּוֹב גָּמַלְתָּ לָּנוּ,</p>

<p>נָא כַּבְּדֵהוּ גַּם אַתָּה וֶאֱכֹל אִתּוֹ לָחֶם&quot;.</p>

<br />
</blockquote>

<blockquote>
<p>כִּקְטֹרֶת וּכְשֶׁמֶן הַטּוֹב הַמְשַׂמְּחִים נֶפֶשׁ,</p>

<p>כֵּן אִמְרֵי נֹעַם אֶּלה אֶת משֶׁה שִׂמֵּחוּ,</p>

<p>לִבּוֹ מִתְנַבֵּא רַק טוֹב, עַצְמוֹתָיו תָּגֵלְנָה,</p>

<p>וּבִתְשׁוּאוֹת חֵן חֵן לוֹ מַעֲנֶה רַךְ עָנָמוֹ:</p>

<p>&quot;יָדַעְתִּי רַעְיוֹתַי כִּי מַשְׂכִּילוֹת אַתֵּנָה,</p>

<p>עַל כֵּן חֶבֶר פּוֹשְׁעִים יוֹם יוֹם אֶתְכֶן עָשָׁקוּ</p>

<p>צִדְקוֹת בָּנוֹת עַל צִדְקַת אֲבִיהֶן תָּעֵדְנָה,</p>

<p>אַף חָכְמַת לִבָּן עַל חָכְמַת אֲבִיהֶן תָּעַן.</p>

<p>עַל כֵּן לִרְאוֹת אֶת פָּנָיו נִכְסַפְתִּי גַם אָנִי.</p>

<p>מַה יָקָר מֵחָכְמָה? מַה טּוֹב מִשִּׂפְתֵי דָעַת?</p>

<p>עַתָּה לֵכְןָ רַעְיוֹתַי אַחֲרֵיכֶן הִנֵּנִי&quot;.</p>

<br />
</blockquote>

<blockquote>
<p>רֶגַע דָּרַךְ כּוֹכַב יַעֲקֹב בֵּית אִישׁ הַדַּעַת,</p>

<p>עֵינַיִם רוֹאוֹת אַהֲבַת נֶפֶשׁ בָּם עוֹרֵרוּ,</p>

<p>כָּאַחִים מִבֶּטֶן אִישׁ אֶת רֵעוֹ חִבֵּקוּ,</p>

<p>לִרְעוּאֵל תִּפְאֶרֶת משֶׁה נִפְלֵאת הָיָתָה,</p>

<p>וּלְמשֶׁה הַדְרַת רְעוּאֵל שַׁעֲשׁוּעֵי נָפֶשׁ.</p>

<p>עוֹדָם מִתְבּוֹנְנִים פָּתַח הַכֹּהֵן אֶת פִּיהוּ:</p>

<p>&quot;שָׁלוֹם לָךְ אִישׁ חֲמוּדוֹת! פָּעָלְךָ שָׁמַעְתִּי.</p>

<p>כַּבְּדֵנִי נָא אִישׁ חַיִל וֶאֱכֹל אִתִּי לָחֶם.</p>

<p>עַל רַב טוּב גָּמַלְתָּ לִבְנוֹתַי עוֹד אוֹדֶךָ,</p>

<p>רַק אַל תִּהְיֶה בַּבַּיִת זֶה כְּאִישׁ אוֹרֵחַ,</p>

<p>בֵּיתִי תַּחְשׁוֹב בֵּיתֶךָ, אַף כַּסְפִּי כַּסְפֶּךָ,</p>

<p>לֹא חִנָּם אֶשְׂמַח בָּךְ, לֹא רֵיקָם אֲהַבְתִּיךָ,</p>

<p>אוֹתוֹת חַיִל נִרְאִים בָּךְ, לִגְדוֹלוֹת נוֹצָרְתָּ.</p>

<p>מֵחָכְמַת אָדָם כָּמוֹךָ תָּאִיר פָּנֵהוּ,</p>

<p>נִיצוֹצִים כִּבְרָקִים אֶל לֵב רֵעוֹ יֵלֵכוּ,</p>

<p>שֵׁב לִימִינִי וּמְצָא מַרְגּוֹעַ אֶל נַפְשֶךָ&quot;.</p>

<br />
</blockquote>

<blockquote>
<p>בִּפְנֵי דּוֹבֵר צֶדֶק עֵינֵי משֶׁה הִבִּיטוּ,</p>

<p>בָאֲרָצוֹת עָבַר, חָכָם כָּמוֹהוּ לֹא שָׁרוּ,</p>

<p>אִמְרֵי נֹעַם כָּאֵלֶּה אָזְנָיו לֹא שָׁמָעוּ,</p>

<p>לֹא הֶחֱרִישׁ מֵעַנוֹת לֹו, וּשְׂפָתָיו כֹּה תַבַּעְנָה:</p>

<p>&quot;לִמְצֹא חוֹתֵם תָּכְנִית כָּמוֹךָ לֹא הֶאֱמַנְתִּי,</p>

<p>רוּחַ מָלֵא דַעַת, לֵב רַק טוֹב אֶל רֵעֵהוּ.</p>

<p>מַה יָּקָר זֹאת מִפְּנִינִים, מַה נִּבְחַר מִכָּסֶף,</p>

<p>אֵלֶּה מִיָּם אֵלֶּה מֵהָרִים יֵחָפֵרוּ,</p>

<p>וּמֶשֶׁךְ חָכְמָה מִמְּרוֹמִים, חֵלֶק מִמָּעַל.</p>

<p>אַל לָךְ הוֹדוֹת, עַל טוּב גָּמַלְתִּי לִבְנוֹתֶיךָ,</p>

<p>הַבֵּט חָמָס וָשֹׁד לֹא אוּכַל, לִי גָּמַלְתִּי,</p>

<p>אִם לַעֲזוֹר אִישׁ אֶת רֵעוֹ, כָּאִישׁ אֶחָד נָחְנוּ,</p>

<p>אַף כִּי הַצֵּל עַנְפֵי חֵן עַל עֵץ טוֹב גָּדֵלוּ</p>

<p>מִיַּד לֹא אוֹתָן כִּי אִם צִדְקָתָן מָאָסוּ.</p>

<p>כִּי טֶרֶם רֹאִי פָּנֶיךָ גָּדְלְךָ יָדַעְתִּי,</p>

<p>מֵעֲנָפִים שִׁלַּחְתָּ, גִּזְעָם כִּי טוֹב רָאִיתִי,</p>

<p>בִּבְנוֹת הָאֲרָצוֹת כִּבְנוֹתֶיךָ לֹא מָצָאתִי,</p>

<p>מַשְׂכִּילוֹת חֵן וַעֲלִילוֹתֵיהֶן מַה נָּעֵמוּ,</p>

<p>תּוֹרַת אֲבִיהֶן זֹאת נִכַּר בָּם חוֹתָמֶךָ.</p>

<p>אַשְׁרֵי הַגְּבָרִים לוֹקְחֵי הַבָּנוֹת הָאֵלֶּה,</p>

<p>בִּרְכַּת אֱלֹהִים אֶל תּוֹךְ בָּתֵּיהֶם תָּבֵאנָה&quot;.</p>

<br />
</blockquote>

<blockquote>
<p>מֵרֹב שִׂמְחָה חָרֵד הַכֹּהֵן וַיַעֲנֵהוּ:</p>

<p>&quot;רַב מִמִּפְעָלֶיךָ הִגְדַּלְתָּ אִמְרֵי פִיךָ,</p>

<p>פֶּה דּוֹבֵר נִכְבָּדוֹת כָּאֵלֶּה לֹא שָׁמַעְתִּי,</p>

<p>בַּר לִקְחָךְ, תָּם דַּרְכֶּךָ, הִנְּךָ מִכְלַל יֹפִי.</p>

<p>אַךְ אֱמֶת דִּבַּרְתִּי, כִּי לִגְדוֹלוֹת נוֹצַרְתָּ.</p>

<p>מִי יִתֵּן לֵב כָּל מַלְכֵי אֶרֶץ כִּלְבָבֶךָ,</p>

<p>כִּי עַתָּה חָמָס וָשֹׁד לֹא יִרְאוּ יוֹשְׁבֶיהָ,</p>

<p>דִּמְעוֹת עֲשׁוּקִים מִכָּל פָּנִים תִּמָּחֶינָה.</p>

<p>אַחַת אֶשְׁאַל וּרְצֵנִי וֵאלֹהִים יִרְצֶךָ:</p>

<p>אֶת הָעֲשׁוּקוֹת הָאֵלֶּה עַל פָּנַי הִלַּלְתָּ,</p>

<p>אִשַּׁרְתָּ הַגְּבָרִים עַל גּוֹרָלָם תָּבֹאנָה,</p>

<p>וַתֹּאמֶר בִּרְכַּת אֱלֹהִים תָּבֵאנָה בָּיְתָה,</p>

<p>וּכְאִמְרֵי פִיךָ יַחְשׁוֹב לִבֶּךָ הֶאֱמַנְתִּי,</p>

<p>גָּדְלָךְ עֵד כִּי אֵין בָּךְ פֶּה חָנֵף וּלְשׁוֹן שָׁקֶר,</p>

<p>עֲתָּה הַגֵּד אִם לֹא חָפֵץ בִּבְרָכָה אַתָּה</p>

<p>וּמֵהוֹן תִּבְחַר כִּי יוֹדוּךָ וִיאַשְּׁרוּךָ:</p>

<p>קַח לָךְ גַּם אֵלֶּה כַּאֲשֶׁר אֶת נַפְשִׁי לָקַחְתָּ,</p>

<p>בַּקֵּשׁ עֵזֶר לָךְ וּבְחַר לָךְ אַחַת מֵהֵנָּה</p>

<p>וּמְאֻשָּׁר בָּאָרֶץ הֱיֵה, גַּם בָּרוּךְ תֶּהִי,</p>

<p>כִּי אִם אִשָּׁה תִּקַּח לָךְ מִבָּנוֹת הוֹשַׁעְתָּ,</p>

<p>כַּעֲבוֹט נוֹשֶׁה תַּעֲבוֹט לָךְ אֶת נֶפֶשׁ רֵעֶךָ,</p>

<p>הִיא תִּהְיֶה אִשְׁתֶּךָ וְאֲנִי אֶהְיֶה אָבִיךָ&quot;.</p>

<br />
</blockquote>

<blockquote>
<p>מִשִּׂפְתֵי חֵן כָּאֵלֶּה הֵבִין אִישׁ הָרוּחַ,</p>

<p>כִּי לֹא בַּעֲבוּר רוֹעִים וּלְהַשְׁקוֹת הַצֹּאן מָיִם</p>

<p>חָלַק לוֹ אֱלֹהִים כָּבוֹד, הָדָר עִטְּרָהוּ,</p>

<p>כִּי אִם לַעֲשׂוֹת לוֹ שֵׁם, בַּעֲבוּר הוֹשִׁיבוֹ בָּיְתָה,</p>

<p>כַּאֲשֶׁר הִפְלִיא לַעֲשׂוֹת עִם יִשְׂרָאֵל אָבִיהוּ.</p>

<p>וַיַּעַן אֶת רְעוּאֵל לֵאמֹר: &quot;שִׂמַּחְתָּנִי!</p>

<p>כַּטַּל עַל חֹרֶב אִמְרָתְךָ נַפְשִׁי רִוָּתָה,</p>

<p>מֵרֵאשִׁית אִמְרֵי פִיךָ אֶל לִבִּי דִּבַּרְתִּי:</p>

<p>בָּאֲרָצוֹת עָבַרְתִּי, כָּמוֹךָ לֹא מָצָאתִי,</p>

<p>אִישׁ אוֹהֵב חָכְמָה, אוֹהֵב טוֹב וּמַעְגְּלֵי ישֶׁר.</p>

<p>מִי לֹא יַחְמוֹד לָבוֹא תַּחַת צֵל קוֹרָתֶךָ.</p>

<p>הִקְדַּמְתַּנִי כִּי אֶת זֹאת מִמֶּנִּי שָׁאַלְתָּ,</p>
</blockquote>

<blockquote>
<p>מַה טּוֹב<sup>[</sup><a href="#fn:10" id="fnref:10" title="see footnote" class="footnote"><sup>10</sup></a><sup>]</sup> לִי כִּי רַק לָשֶׁבֶת אִתְּךָ הוֹאַלְתִּי.</p>
</blockquote>

<blockquote>
<p>יַעַן אִישׁ חָכָם אַתָּה, סוֹדִי לָךְ אַגִּידָה:</p>

<p>אַף כִּי מִצְרַיִם נוֹלַדְתִּי, מִצְרִי אֵינֶנִּי,</p>

<p>עִבְרִי אָנֹכִי, מִזֶּרַע יִשְׂרָאֵל אָנִי.</p>

<p>כַּאֲשֶׁר בָּאנוּ מִצְרַיְמָה וּבְתוֹכָם נֶאֱחַזְנוּ,</p>

<p>עַל לֹא רָעָה עָשִׂינוּ, עִמָּנוּ הֵרֵעוּ.</p>

<p>לֹא זָכְרוּ חַסְדֵּי יוֹסֵף, אִישׁ מִלְּטָם מִמָּוֶת,</p>

<p>כִּי עַם כֶּבֶד עָוֹן הֵמָּה, שׁוֹכְחֵי אֱלֹוהַּ.</p>

<p>אִם לִי עָשׂוּ כָּבוֹד, עִמָּדִי לֹא הֵרֵעוּ,</p>

<p>לִרְאוֹת חָמָס, לִרְאוֹת צָרַת אַחַי נִלְאֵיתִי;</p>

<p>טוֹב שֶׁבֶת מִדְבָּר, מֵרְאוֹת בָּעִיר שׁוֹד וָעשֶׁק.</p>

<p>עַל כֵּן עָזַבְתִּי נַחָלתִי וָאִמָּלֵטָה.</p>

<p>בַּאֲרָצוֹת נָכְרִיוֹת יָמִים רַבִּים הָלַכְתִּי,</p>

<p>אָכֵן לִישׁוּעַת הָאֱלֹהִים עֵינַי תּוֹחֵלְנָה</p>

<p>וּקְרוֹבָה הִיא לָבוֹא, חִישׁ הָאוֹתוֹת תָּבֹאנָה,</p>

<p>עַל כֵּן שַׁבְתִּי מֵרָחוֹק, עַל כֵּן בָּאתִי הֵנָּה.</p>

<p>כָּאָב אֵלַי דִּבַּרְתָּ, כַּבֵּן אֲכַבְּדֶךָ,</p>

<p>וּבְכָל כֹּחִי אֶעֱבָדְךָ, אֶרְעֶה אֶת צֹאנֶךָ.</p>

<p>אִם יָעַצְתָּ לָתֵת לִי אַחַת מִבְּנוֹתֶיךָ,</p>

<p>אַתָּה תִּבְחַר, כִּי אַתָּה אֶת לִבָּן יָדַעְתָּ,</p>

<p>וַאֲנִי יָדַעְתִּי עַל מֶה אֵל עֹז הִלְבִּישַׁנִי,</p>

<p>הֵטִיל אֵימָתִי עַל הָמוֹן רַב עוֹשֵׂי רֶשַׁע,</p>

<p>כִּי רַק בַּעֲבוּר שִׂים לִי שֵׁם, בַּעֲבוּר כַּבְּדֵנִי,</p>

<p>וּבְעֵינֶיךָ לִמְצֹא חֵן, כָּבוֹד זֶה עִטְּרָנִי.</p>

<p>כַּאֲשֶׁר אֵל מַעֲלֶה הַנְּשִׂיאִים מִקְּצֵה הָאָרֶץ,</p>

<p>לָתֵת עַל תֵּבֵל מָטָר אֲרָצוֹת יִפְגָּשׁוּ,</p>

<p>כֵּן קוֹרֵא אִישִׁים מִמֶּרְחָק, מִיָּם, מִקֶּדֶם,</p>

<p>אִישׁ אֶת אָחִיו יִפְגָּשׁוּ וַעֲצָתוֹ יַשְׁלִימוּ;</p>

<p>אַף כֵּן הַיּוֹם בַּעֲצַת עֶלְיוֹן אוֹתְךָ פָּגָשְׁתִּי,</p>

<p>אִם מֵאֵל יָצָא דָּבָר מֶה דַּבֵּר נוֹסִיפָה&quot;.</p>

<br />
</blockquote>

<blockquote>
<p>כִּשְׁמוֹעַ הַכֹּהֵן דִּבְרֵי משֶׁה אֵלֶּה,</p>

<p>עָלַז לִבּוֹ, תּוֹדוֹת לֵאלֹהִיִם מִלֵּא פִיהוּ,</p>

<p>כִּי שָׁלַח אִישׁ אֶל בֵּיתוֹ, יָקָר אֵין כָּמוֹהוּ,</p>

<p>כָּל יֶשׁ לוֹ הִפְקִיד תַּחְתָּיו, רַב בֵּיתוֹ שָׂמָהוּ,</p>
</blockquote>

<blockquote>
<p>אֶת צִפֹּרָה<sup>[</sup><a href="#fn:11" id="fnref:11" title="see footnote" class="footnote"><sup>11</sup></a><sup>]</sup> בִתּוֹ, יַעֲלַת חֵן וּמַשְׂכֶּלֶת,</p>
</blockquote>

<blockquote>
<p>לִהְיוֹת אֵשֶׁת חֵיקוֹ בָּחַר מֵאַחְיוֹתֶיהָ.</p>

<p>וַיִּקַח אוֹתָהּ וַתַּהַר, גַּם בֵּן יָלָדָה,</p>

<p>אָז הוֹדָה משֶׁה לָאֵל, נָתַן לוֹ מָנוֹחַ,</p>

<p>כִּי אָמַר: &quot;מַה דִּבֶּר אֵל בֶּחָזוֹן יָדַעְתִּי,</p>

<p>כֹּה דִבֵּר יוֹם כָּרַת אֶת הַבְּרִית עִם אָבִינוּ,</p>

<p>כִּי בָּאָרֶץ לֹא לָהֶם גֵּר יִהְיֶה זַרְעֶךָ.</p>

<p>אַךְ אֵיפֹה גָּרוּ הֵם, בֶּחָרָן וּבִכְנָעַן,</p>

<p>גַּם בִּפְלֶשֶׁת גָּרוּ עַד בּוֹאָם אֶל מִצְרַיִם,</p>

<p>עוֹד בִּמְגוּרֵי אֲבוֹתָם אַחַי יִתְגּוֹרָרוּ,</p>

<p>שָׁם עָשׂוּ אֲבוֹתָם שֵׁם, שָׁם מֵאָז נוֹדָעוּ.</p>

<p>אַךְ אֲנִי בַּאֲרָצוֹת נָכְרִיוֹת הִתְגּוֹרַרְתִּי,</p>

<p>שָׁם אֵין מַכִּיר אֶת נַפְשִׁי, שָׁם כַּגֵּר נֶחְשַׁבְתִּי;</p>

<p>עַתָּה אֶל מָקוֹם זֶה אֵל בַּדֶּרֶךְ נָחָנִי,</p>

<p>שֵׁם עוֹלָם עָשָׂה לִי, רֹב כָּבוֹד הִנְחִילָנִי,</p>

<p>בֵּית נָדִיב הֱבִיאַנִי, בַּיְתָה הוֹשִׁיבָנִי,</p>

<p>פֹּה מָצָאתִי עֵזֶר, פֹּה בֵּן יָקָר חַנָּנִי.</p>

<p>מַזְכֶּרֶת חַסְדֵּי אֱלֹהִים יִהְיֶה הַנַּעַר,</p>
</blockquote>

<blockquote>
<p>וּלְהוֹדוֹת אֶל שֵׁם קָדְשׁוֹ &quot;גֵּרְשֹׁם<sup>[</sup><a href="#fn:12" id="fnref:12" title="see footnote" class="footnote"><sup>12</sup></a><sup>]</sup> אֶקְרָאֶנּוּ,</p>
</blockquote>

<blockquote>
<p>כִּי בָּאָרֶץ נָכְרִיָּה גֵּר שָׁם הָיִיתִי&quot;.</p>

<br />
</blockquote>

<div class="footnotes">
<hr />
<ol>

<li id="fn:1">
<p>) <strong>כאשר וגו'</strong>, זה הספור מתחיל מן ויהי בימים ההם  ויגדל משה וגו&#8216; עד ויהי בימים הרבים ההם וימת מלך מצרים וגו&#8217;: <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>) <strong>ויצא וגו'</strong> עד סוף המאמר (שמות ב י&quot;א): <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>) <strong>וירא עברי וגו'</strong> (שם שם): <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>) <strong>ויפן וגו'</strong> (שם שם י&quot;ב): <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>) <strong>רעואל וגו'</strong> (שמות ב&#8216; ט&#8217;): <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>) <strong>רועים וגו'</strong> עד סוף המאמר (שם שם י&quot;ח): <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>) <strong>העלמות וגו'</strong> (שם שם י&quot;ט): <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>) <strong>ותאמרנה</strong> (שם שם כ'): <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p>) <strong>אין</strong> עד סוף המאמר (שם שם כ&quot;א): <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p>) <strong>מה טוב וגו'</strong> (שמות ב' כ&quot;א). <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>) <strong>את צפרה</strong> (שם שם שם) <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>) <strong>גרשם וגו'</strong> (שם שם כ&quot;ב) <a href="#fnref:12" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/32894">https://benyehuda.org/read/32894</a></div></body></html>