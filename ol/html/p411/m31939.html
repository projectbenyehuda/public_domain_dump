<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מלכי יהודה : ירבעם ורחבעם</title>
	<meta name="author" content="משה בן־אליעזר"/>
</head>
<body>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBZ2JkIiwiZXhwIjpudWxsLCJwdXIiOiJibG9iX2lkIn19--d444cd7262831dc9040d4240513efeea9be5a4f9/%D7%9E%D7%9C%D7%9B%D7%99%20%D7%99%D7%94%D7%95%D7%93%D7%94.png" alt="מלכי יהודה.png" />
<figcaption>מלכי יהודה.png</figcaption>
</figure>

<br />

<br />

<h2 id="פֶּרֶקא:הַנַּעַריָרִיב">פֶּרֶק א: הַנַּעַר יָרִיב</h2>

<br />

<p>– יָרִיב, יָרִיב, אַיֶּכָּה?</p>

<p>לִפְנֵי אֹהֶל דַּל בִּכְפַר צְרֵדָה, בְּהַר אֶפְרַיִם, עָמְדָה אִשָּׁה בַּעֲלַת פָּנִים זְרוּעִים</p>

<p>גּוּמוֹת גּוּמוֹת אַחֲרֵי מַחֲלַת־עוֹר שֶׁנִּרְפְּאָה וְעִקְּבוֹתֶיהָ עוֹד נִשְׁאֲרוּ, לְבוּשָׁה בִּגְדֵי</p>

<p>אִכָּרָה דַלָּה. רֶגַע אֶחָד הֶאֱהִילָה בְּיָדָהּ עַל עֵינֶיהָ מִפְּנֵי אוֹר הַשֶׁמֶשׁ הַמְסַנְוֵר</p>

<p>וְהִתְבּוֹנְנָה מִסָּבִיב; וְכַאֲשֶׁר לֹא מָצְאָה אֶת זֶה שֶׁבִּקְשָׁה, קָרְאָה בְקוֹל רָם אֶת</p>

<p>שֵׁם בְּנָהּ הַנַּעַר, אֲשֶׁר זֶה עַתָּה הָיָה בָאֹהֶל.</p>

<p>לֹא שָׁמְעָה מַעֲנֶה, חָזְרָה עוֹד פַּעַם וּפַעֲמַיִם עַל קְרִיאָתָהּ, וְאַחֲרֵי אֲשֶׁר לֹא</p>

<p>נֶעֶנְתה, נִכְנְסָה מִתּוֹךְ רֹגֶז לְאָהֳלָהּ, וּבְלֶכְתָּהּ דִּבְּרָה אֶל נַפְשָׁהּ: &quot;שׁוּב נֶעְלַם</p>

<p>וִאֵינֶנּוּ! כָּל הַיָּמִים הוּא בַּחוּץ, רַק בַּחוּץ, מִן הַבַּיִת הוּא בּוֹרֵחַ כְּמִפְּנֵי כֶלֶא&quot;.</p>

<p>כַּעֲבוֹר שָׁעָה קַלָּה נִכְנְסָה אֵלֶיהָ שְׁכֵנָה, וּבְעוֹדֶנָּה עַל הַמִּפְתָּן קָרְאָה:</p>

<p>– הֲשָׁלוֹם לָךְ, צְרוּעָה, לִבָּתִי. אֶת קוֹלֵךְ שָׁמַעְתִּי וּבָאתִי לִרְאוֹת מַה קָּרָה אוֹתָךְ.</p>

<p>– לֹא קָרָנִי דָבָר, וְרַק אֶת יָרִיב בְּנִי קָרָאתִי,</p>

<p>כִּי נֶעְלַם מֵעֵינָי. אָסוֹן הוּא לִי הַבֵּן הַזֶּה. אַף רֶגַע לֹא</p>

<p>יִשְׁכְּנוּ רַגְלָיו בַּבָּיִת. מִן הַבֹּקֶר עַד הָעֶרֶב מְשׁוֹטֵט הוּא</p>

<p>בַחוּץ, וְרַק כַּאֲשֶׁר יִרְעַב, יָבֹא הַבַּיְתָה. יַחֲטֹף וְיֹאכַל</p>

<p>מִכָּל הַבָּא לְיָדוֹ – וְהַיֶּלֶד אֵינֶנּוּ.</p>

<p>– אַל תִּרְגְּזִי, צְרוּעָה חַיָּתִי, כֵּן הוּא דֶרֶךְ</p>

<p>כָּל הַיְלָדִים, צַר לָהֶם הַמָּקוֹם בְּתוֹךְ אַרְבַּעַת הַקִּירוֹת שֶׁל</p>

<p>הַבַּיִת, תֶּן לָהֶם מְלֹא כָל הָעוֹלָם, גַּם בְּנִי עַמִּיהוּד כֵּן</p>

<p>הוּא.</p>

<p>צְרוּעָה לֹא שָׁקְטָה מֵרָגְזָהּ, וְהִיא שָׁפְכָה לִפְנֵי שְׁכֶנְתָּהּ אֶת מְרִי שִׂיחַהּ:</p>

<p>– אַל תּאֹמְרִי זֹאת, מַעֲכָה יָפָתִי; לֹא כְּכָל</p>

<p>הַיְלָדִים יָרִיב בְּנִי. כַּגֵּר הוּא בַּבַּיִת, עִם אִמּוֹ יְמָאֵן</p>

<p>לְדַבֵּר דָּבָר, לֹא אֶשְׁמַע מִפִּיו אַף דִּבּוּר אֶחָד שֶׁל חִבָּה,</p>

<p>כְּאִלּוּ לֹא הוֹרָתוֹ אֲנִי, לֹא אָנֹכִי יְלִדְתִּיו, לֹא אָנֹכִי</p>

<p>טִפַּחְתִּיו.</p>

<p>– אֵין זֹאת, צְרוּעָה חֶמְדָּתִי, כִּי הַיְלָדֵים אֲשֶׁר</p>

<p>לָנוּ כּוֹעֲסִים עָלֵינוּ, עַל אֲשֶׁר עֲנִיִּים אָנוּ וּבְיָדֵנוּ אֵין</p>

<p>לָתֵת לָהֶם מַעֲדַנִּים, כַּאֲשַׁר יֹאכְלוּ בְנֵי הָעֲשִׁירִים,</p>

<p>וּלְהַלְבִּישָׁם מַחֲלָצוֹת, כַּאֲשֶׁר יִלְבְּשׁוּ בְּנֵי הַשּׁוֹעִים.</p>

<p>גַּם עַמִּיהוּד בְּנִי כֵּן הוּא.</p>

<p>– וּמָה אַתְּ חוֹשֶׁבֶת, מַעֲכָה חֶמְדָּתִי, הַאִם לֹא</p>

<p>צָדְקוּ יְלָדֵינוּ? הֲלֹא גַם לָהֶם עֵינַיִם חוֹשְׁקוֹת וְלֵב חוֹמֵד,</p>

<p>וּבַמֶּה יִגָּרַע חֶלְקָם מֵחֵלֶק בְּנֵי גִילָם, יַלְדֵי הַשּׁוֹעִים</p>

<p>וְהַקּוֹעִים, הָרוֹחֲצִים בְּתַעֲנוּגוֹת, וְלְילָדֵינוּ אֵין</p>

<p>כֹּל?</p>

<p>– וּמַה יֵּשׁ לַעֲשׂוֹת? כֶּן הוּא מֵעוֹלָם וְעַד</p>

<p>עוֹלָם, בְּנֵי אָדָם נֶחֱלָקִים לַעֲשִׁירִים וְלַעֲנִיִּים, אַשְׁרֵי</p>

<p>לְמִי שֶׁהוּא עָשִׁיר וְאוֹי לְמִי שֶׁהוּא עָנִי.</p>

<p>צְרוּעָה אָמְרָה לְהָשִׁיב עַל דִּבְרֵי שְׁכֶנְתָּהּ,</p>

<p>אַךְ הִנֵּה נִפְתְּחָה הַדֶּלֶת בְּרַעַשׁ, וְאֶל הַבַּיִת נִכְנַס נַעַר</p>

<p>כְּבֶן עֶשֶׂר, רָם קוֹמָה, יְפֵה מַרְאֶה, בַּעַל עֵינַיִם שְׁחוֹרוֹת</p>

<p>וְנוֹצְצוֹת, וּבְלִי הַבֵּט אֶל פְּנֵי הָאִשָּׁה הַיּוֹשֶׁבֶת עִם אִמּוֹ</p>

<p>קָרָא בְקוֹל:</p>

<p>– אֲנִי רָעֵב, אוּלַי יֵשׁ בַּבַּיִת מַה לֶּאֱכוֹל?</p>

<p>– בַּבַּיִת אֵין מְאוּמַה, מִלְּבַד פַּת לָחֶם. אֲבַקֶּשׁ נָא, אוּלַי אֶמְצָא לְךָ גַּם בָּצָל.</p>

<p>הַנַּעַר קִבֵּל מִידֵי אִמּוֹ אֶת הַלֶּחֶם עִם הַבָּצָל,</p>

<p>יָשַׁב עַל הָאָרֶץ, וּבַחֶדֶר נִשְׁמַע קוֹל הַשִּׁנַיִם הַטּוֹחֲנוֹת אֶת</p>

<p>הַלֶּחֶם הַיָּבֵשׁ הַמְתֻבָּל בְּבָצָל, וְכַעֲבוֹר רְגָעִים כָּלְתָה</p>

<p>הַסְּעֻדָּה. הַנַּעַר קָם מֵעַל הָאָרֶץ וְשָׂם פָּנָיו אֶל</p>

<p>הַפֶּתַח.</p>

<p>– לְאָן? – קָרְאָה אֵלָיו הָאֵם – הֲלֹא תַגִּיד לִי,</p>

<p>יָרִיב, אֵיפֹה אַתָּה רוֹעֶה כָּל הַיּוֹם, הֵן מִן הַבֹּקֶר לֹא הָיִיתָ</p>

<p>בַּבָּיִת.</p>

<p>יָרִיב עָמַד עַל מְקוֹמוֹ לְיַד הַפֶּתַח, חָשַׁב רֶגַע, אִם לְגַלּוֹת לְאִמּוֹ אֶת סוֹדוֹ, אַחֲרֵי כֵן פָּתַח וְאָמַר:</p>

<p>– גַּם אֶתְמוֹל גַּם הַיּוֹם יָשַׁבְתִּי בְּבֵית</p>

<p>אֳבִירָם הָרוֹקֵם, אֲשֶׁר שָׁב מִירוּשָׁלַיִם אַחֲרֵי שִׁבְתּוֹ שָׁם</p>

<p>שִׁשָּׁה חֳדָשִׁים. הוֹי, אִמִּי, לוּ שָׁמַעַתְּ אֶת הַנִּפְלָאוֹת</p>

<p>אֲשֶׁר הוּא מְסַפֵּר, מַה שֶּׁרָאוּ עֵינָיו וְשָׁמְעוּ אָזְנָיו בְּעִיר</p>

<p>הַמְּלוּכָה! לֹא רַק אָנֹכִי לְבַדִּי, כִּי אִם עוֹד אֲנָשִׁים רַבִּים,</p>

<p>גְּדוֹלִים וּקְטַנִּים, בָּאִים לִשְׁמוֹעַ אֶת הַסִּפּוּרִים</p>

<p>הַנִּפְלָאִים עַל שְׁלֹמֹה הַמֶּלֶךְ, עַל מַאֲכַל שֻׁלְחָנוֹ, עַל</p>

<p>עֲבָדָיו וּמְשָׁרְתָיו הָרַבִּים&#8230;</p>

<p>– הֲלֹא תְּסַפֵּר, בְּנִי, גַּם לְאִמְּךָ מְעַט מֵאֲשֶׁר שָׁמַעְתָּ שָׁם – קָרְאָה צְרוּעָה.</p>

<p>– כֵּן, כֵּן – עָנְתָה אַחֲרֶיהָ גַם הַשְּׁכֵנָה מַעֲכָה</p>

<p>– גַּם אֲנִי מִשְׁתּוֹקֶקֶת לִשְׁמוֹעַ וְלָדַעַת, מָה אוֹכְלִים עַל</p>

<p>שֻׁלְחַן הַמֶּלֶךְ, הַאִם יֵאָכֵל שָׁם כֶּסֶף אוֹ זָהָב?</p>

<p>צְחוֹק פָּרַץ מִפִּי הַנַּעַר וְהוּא קָרָא מִתּוֹךְ לַעַג:</p>

<p>– גַּם בְּבֵית מֶלֶךְ אֵין אוֹכְלִים זָהָב וָכֶסֶף, רַק הַכֵּלִים אֲשֶׁר בָּהֶם יֵאָכֵל הֵם שֶׁל זָהָב וָכָסֶף.</p>

<p>– וּמָה הֵם הַמַּאֲכָלִים הָעוֹלִים עַל שֻׁלְחַן הַמֶּלֶךְ?</p>

<p>יָרִיב שָׁתַק שָׁעָה קַלָּה, וְאַחַר אָמַר:</p>

<p>– אֲבִירָם יוֹדֵעַ לִקְרֹא בִּשְׁמוֹת מַאֲכָלִים</p>

<p>רַבִּים, אַךְ שֵׁמוֹת רַבִּים שָׁכַחְתִּי, וְאֶת הַמְּעַט אֲשֶׁר אֲנִי</p>

<p>זוֹכֵר אֵינִי יוֹדֵעַ מָה הֵם. הִנֵּה, לְמָשָׁל, הִרְבָּה אֲבִירָם</p>

<p>לְהַזְכִּיר אֶת הַשֵּׁם בַּרְבּוּרִים אֲבוּסִים, אוּלַי תֵּדְעִי אַתְּ,</p>

<p>אִמִּי, מָה הַמַּאֲכָל הַזֶּה?</p>

<p>– לֹא בְּנִי, מַאֲכָל כָּזֶה לֹא יָדְעוּ אֲבוֹתֵינוּ וַאֲבוֹת אֲבוֹתֵינוּ, וְגַם אֲנִי לֹא אֵדָע.</p>

<p>יָרִיב חָדַל מִדַּבֵּר עַל הַמַּאֲכָלִים וּפָתַח לְתָאֵר</p>

<p>אֶת כִּסֵּא הַמֶּלֶךְ שְׁלֹמֹה, כְּפִי אֲשֶׁר שָׁמַע מִפִּי אֲבִירָם</p>

<p>הָרוֹקֵם.</p>

<p>– הַכִּסֵּא אֲשֶׁר לַמֶּלֶךְ שְׁלֹמֹה – פָּתַח הַנַּעַר</p>

<p>בְּהִתְלַהֲבוּת – אֵין כָּמוֹהוּ בְּכָל הַמַּמְלָכוֹת. הוּא עָשׂוּי</p>

<p>כֻּלּוֹ שֵׁן וּמְצֻפֶּה זָהָב וְכָסֶף. שֵׁשׁ מַעֲלוֹת לוֹ, וּשְׁנֵים</p>

<p>עָשָׂר אֲרָיוֹת זָהָב וּשְׁנֵים עָשָׂר נִשְרֵי זָהָב עוֹמְדִים עַל</p>

<p>הַמַּעֲלוֹת מִזֶּה וּמִזֶּה – אַרְיֵה לְעֻמַּת נֶשֶׁר וְנֶשֶׁר לְעֻמַּת</p>

<p>אַרְיֵה, מַקְבִּילִים אִישׁ אֶל אָחִיו. וְרֹאשׁ עָגֹל לַכִּסֵּא.</p>

<p>מִמַּעַל לִמְקוֹם מוֹשַׁב הַמֶּלֶךְ, וְעַל רֹאשׁ הַכִּסֵּא נִצֶּבֶת</p>

<p>יוֹנַת זָהָב אוֹחֶזֶת נֵץ זָהָב. וּמִמַּעַל לְרֹאשׁ הַכִּסֵּא עוֹמֶדֶת</p>

<p>מְנוֹרַת זָהָב טָהוֹר עֲרוּכָה בְנֵרוֹתֶיהָ, בְּכַפְתּוֹרֶיהָ,</p>

<p>בִּגְבִיעֶיהָ וּפְרָחֶיהָ, בְּמֶלְקָחֶיהָ וּמַחְתּוֹתֶיהָ – הַכֹּל זָהָב</p>

<p>טָהוֹר&#8230; וּכְשֶׁבֶת הַמֶּלֶךְ שְׁלֹמֹה עַל כִּסֵּא מַלְכוּתוֹ, וְקָם</p>

<p>הַנֶּשֶר הַגָּדוֹל וְלָקַח כֵּתֶר הַמַּלְכוּת וְשָׂמָהוּ בְּרֹאשׁ</p>

<p>הַמֶּלֶךְ&#8230; אָז תֵּרֵד יוֹנַת הַזָּהָב וּפָתְחָה אֶת אֲרוֹן הַבְּרִית</p>

<p>וְלָקְחָה מִשָּם אֶת סֵפֶר הַתּוֹרָה וּנְתָנַתּוּ עַל יַד הַמֶּלֶךְ,</p>

<p>וְיָשַׁב הַמֶּלֶךְ לִשְׁפּוֹט אֶת הָעָם, וְהַכֹּהֵן הַגָּדוֹל וְזִקְנֵי</p>

<p>יִשְׂרָאֵל יוֹשְׁבִים מִימִינוֹ וּמִשְּׂמֹאלוֹ&#8230;</p>

<p>שְׁתֵּי הַנָּשִׁים, אֲשֶׁר בַּתְּחִלָּה צָחֲקוּ</p>

<p>בְּלִבָּן לְדִבְרֵי הַנַּעַר, יָשְׁבוּ כִּמֻקְסָּמוֹת, כַּאֲשֶׁר פָּתַח</p>

<p>יָרִיב לְתָאֵר אֶת פִּלְאֵי הַכִּסֵּא אֲשֶׁר לַמֶּלֶךְ שְׁלֹמֹה. וּכְכֹל</p>

<p>אֲשֶׁר הִרְבָּה הַנַּעַר לְסַפֵּר, כֵּן הָלַךְ וָרַב הַקֶּסֶם אֲשֶׁר</p>

<p>נָסַךְ עַל הַשּׁוֹמְעוֹת. וְכַאֲשֶׁר כִּלָּה לְדַבֵּר, שָׂרְרָה דְמָמָה</p>

<p>בַּחֶדֶר, כְּאִלּוּ יָרְאוּ לְגָרֵשׁ אֶת תִּפְאֶרֶת הַקֶּסֶם עַל יְדֵי</p>

<p>דִבְרֵי פֶה. אַךְ אֶת הַדְּמָמָה הִפְסִיק יָרִיב, בְּקָרְאוֹ פִתְאֹם</p>

<p>בְּקוֹל:</p>

<p>– גַם אָנֹכִי אֶהְיֶה מֶלֶךְ!</p>

<p>כְּרֶגַע נֶעְלַם הַקֶּסֶם, וּצְחוֹק גָּדוֹל הִתְפָּרֵץ</p>

<p>מִפִּי שְׁתֵּי הַנָּשִׁים, וּצְרוּעָה פָּנְתָה אֶל בְּנָהּ בְּאַהֲבָה</p>

<p>וּבְרַחֲמִים וַתֹּאמַר:</p>

<p>– לֹא לַאֲנָשִׁים כָּמוֹנוּ הַמְּלוּכָה.</p>

<p>– מֶלֶךְ הוּא בְּנוֹ שֶׁל מֶלֶךְ. שְלֹמֹה הַמֶּלֶךְ הוּא בְּנוֹ שֶׁל דָּוִד הַמֶּלֶךְ – עָנְתָה מַעֲכָה חֶלְקָהּ.</p>

<p>– הֲלֹא יִשַׁי אֲבִי דָּוִד לֹא הָיָה מֶלֶךְ? – טָעַן הַנָּעַר.</p>

<p>– אֲבָל אֱלֹהִים בָּחַר בּוֹ לִהְיוֹת לְמֶלֶךְ עַל יִשְׂרָאֵל.</p>

<p>רֶגַע אֶחָד עָמַד יָרִיב דּוּמָם, אַחֲרֵי כֵן הִתְעוֹרֵר כְּמוֹ מִתַּרְדֵּמָה וְקָרָא בְקוֹל אַמִּיץ:</p>

<p>– רָאֹה תִרְאִי, אִמִּי, כַּאֲשֶׁר אֶגְדַּל, יִבְחַר אֱלֹהִים גַּם בִּי לְמֶלֶךְ&#8230;</p>

<p>הוּא לֹא חִכָּה לִשְמֹעַ מַעֲנֶה עַל דְּבָרָיו, הָפַךְ פָּנָיו וַיָּנָס הַחוּצָה.</p>

<p>שְׁתֵּי הַנָּשִׁים יָשְבוּ עוֹד שָׁעָה וְדִבְּרוּ זוֹ</p>

<p>עִם זוֹ עַל הַנַּעַר יָרִיב וְעַל הַיְלָדִים בִּכְלָל, הַשּׁוֹגִים</p>

<p>בַּחֲלוֹמוֹת וּבְדִמְיונֹוֹת; וּמַעֲכָה הוֹסִיפָה, כִּי הַחֲלוֹמוֹת</p>

<p>וְהַדִּמְיוֹנוֹת הֵם חֵלֶק בְּנֵי הָעֲנִיִּים, בַּאֲשֶׁר אֵין לָהֶם</p>

<p>נַחַת בְּחַיֵּיהֶם בְּהָקִיץ, וְלֵכן הֵם מְבַקְשִׁים גְּמוּל בְּעוֹלַם</p>

<p>הַחֲלוֹמוֹת.</p>

<p>– וַאֲנִי אוֹמֶרֶת לָךְ – הֵשִׁיבָה צְרוּעָה – כִּי</p>

<p>לִבְנִי יָרִיב בָּאוּ הַחֲלוֹמוֹת וְהַדִּמְיוֹנוֹת בִּירֻשָּׁה מֵאָבִיו.</p>

<p>אִישִׁי נְבָט, עָלָיו הַשָּׁלוֹם, אַף הוּא הָיָה בַּעַל חֲלוֹמוֹת&#8230;</p>

<p>כָּל יָמָיו הָיָה עָנִי וְאֶבְיוןֹ, אַךְ תָּמִיד בָּנָה לוֹ</p>

<p>בְּדִמְיוֹנוֹ בָּתִים מְלֵאִים כָּל טוּב&#8230; רָכַשׁ לוֹ שָׂדוֹת</p>

<p>וּכְרָמִים&#8230; רָאָה אֶת עַצְמוֹ רֹאשׁ הַכְּפָר&#8230; עַד אֲשֶׁר בָּא</p>

<p>הַמָּוֶת וְשָׂם קֵץ לְכָל חֲלוֹמוֹתָיו&#8230;</p>

<p>– כְּבָר עָבְרוּ שָׁלֹש שָׁנִים מִיּוֹם מוֹת אִישֵׁךְ! – קָרְאָה מַעֲכָה.</p>

<p>– כֵּן, אֲחוֹתִי – עָנְתָה צְרוּעָה בַאֲנָחָה – הֲלֹא</p>

<p>תַאֲמִינִי לִי, כִּי גַם בְּשָׁכְבוֹ עַל עֶרֶשׂ דְּוָי, מֻכֶּה</p>

<p>בְּמַכְאוֹבִים קָשִׁים, לֹא הִרְפָּה נְבָט מֵחֲלוֹמוֹתָיו&#8230; יָמִים</p>

<p>אֲחָדִים לִפְנֵי מוֹתוֹ, כַּאֲשֶׁר יָשַׁבְתִּי עַל יַד מִטָּתוֹ, הִבִּיט</p>

<p>אֵלַי בְּעֵינָיו הַלֵּאוֹת וְאָמַר אֵלַי בְּקוֹל רָפֶה: &quot;אֲנִי הוֹלֵךְ</p>

<p>לָמוּת, רַעְיָתִי&#8230; לֹא עָלָה בְיָדִי לָתֶת לָךְ עֹשֶׁר כַּאֲשֶׁר</p>

<p>חָפַצְתִּי&#8230; חַיֵּי עֹנִי וּמַחְסוֹר יָדַעַתְּ עִמִּי&#8230; חֶמְלָתִי</p>

<p>לָךְ&#8230; אַךְ דְעִי לָךְ, כִּי הַכָּבוֹד וְהַגְּדֻלָּה נָכוֹנוּ לָךְ</p>

<p>מֵאֵת בְּנֵנוּ&#8230; יָרִיב זֶה הַקָּטָן שֶׁלָּנוּ לִגְדוֹלוֹת</p>

<p>נוֹצַר&#8230;&quot;</p>

<p>– מִי יוֹדֵעַ, מִי יוֹדֵעַ, אוּלַי עוֹד יָבוֹא חֲזוֹן</p>

<p>אִישֵׁךְ! – פָּלְטָה מַעֲכָה דִּבְרֵי תַּנְחוּמִים לִשְכֶנְתָּהּ. אַךְ</p>

<p>זוָ נִעְנְעָה בְּרֹאשָׁהּ וְעָנְתָה: – לוּ רַק יִחְיֶה לְפָנָי!</p>

<p>מַעֲכָה קָמָה לָלֶכֶת. הִיא הֶעְתִּירָה בְּרָכוֹת</p>

<p>לְרֹאשׁ שְׁכֶנְתָּהּ בְּהִפָּרְדָהּ מֵעָלֶיהָ, אַךְ אַחֲרֵי אֲשֶׁר</p>

<p>כְּבָר עָבְרָה אֶת סַף הַבַּיִת, חָזְרָה שׁוּב. פָּנְתָה אֶל בַּעֲלַת</p>

<p>הַבַּיִת וְאָמְרָה לָהּ בְּלַחַשׁ:</p>

<p>– לוּ לַעֲצָתִי שָׁמַעַתְּ, צְרוּעָה לִבָּתִי,</p>

<p>תִּמְנְעִי אֶת בְּנֵךּ מִדְּבָרָיו&#8230; שָׁמַעְתִּי, כִּי הַמֶּלֶךְ</p>

<p>שְלֹמֹה לֹא יִנַקֶּה כָּל אִישׁ הַמִּתְנַשֵּׂא לִהְיוֹת מֶלֶךְ&#8230;</p>

<p>אָמְנָם אֵלֶּה הֵם רַק דִּבְרֵי יֶלֶד&#8230; אַךְ בְּכָל זֹאת טוֹב לְכָל</p>

<p>אָדָם, כַּקָּטָן כַּגָּדוֹל, לִשְׁמוֹר פִּיו וּלְשׁוֹנוֹ.</p>

<p>– אַל תִּדְאֲגִי, מַעֲכָה חַיָּתִי, יָרִיב בְּנִי</p>

<p>אֵינֶנּוּ אִישׁ שְׂפָתָיִם. יֵשׁ יָמִים וְשָׁבוּעוֹת אֲשֶׁר לֹא יוֹצִיא</p>

<p>מִפִּיו אַף מִלָּה. רַק הַיּוֹם, לֹא יָדַעְתִּי מֶה הָיָה לוֹ, שִׁלַּח</p>

<p>רֶסֶן מֵעַל לְשׁוֹנוֹ.</p>

<p>– כֵּן, כֵּן דֶּרֶךְ יְלָדִים, חֲלִיפוֹת בְּרוּחָם,</p>

<p>פַּעַם יֵשׁ לְהוֹצִיא מִלָּה מִפִּיהֶם בְּמֶלְקָחַיִם וּפַעַם יְפַזְּרוּ</p>

<p>מִלִּים לָרוּחַ. אַךְ עַל הָאֵם לְהַשְׁגִיחַ, שֶׁלֹּא יְפַטְפְּטוּ</p>

<p>הַיְלָדִים דְּבָרִים לְלֹא צֹרֶךְ. הַמָּשָׁל אוֹמֵר: שׁוֹמֵר פִּיו</p>

<p>לְשׁוֹנוֹ, שׁוֹמֵר מִצָּרָה נַפְשׁוֹ.</p>

<br />

<h2 id="פֶּרֶקב:הָרוֹעֶההַחוֹלֵם">פֶּרֶק ב: הָרוֹעֶה הַחוֹלֵם</h2>

<br />

<p>צְרוּעָה, אַלְמָנַת נְבָט, לֹא יָדְעָה מְנוּחָה מִן</p>

<p>הַיּוֹם אֲשֶׁר שָׁמְעָה מִפִּי יָרִיב בְּנָהּ אֶת דְּבַר הֲזָיוֹתָיו</p>

<p>לִהְיוֹת לְמֶלֶךְ. הִיא לֹא פָחֲדָה מִפְּנֵי אַזְהָרַת שְׁכֶנְתָּהּ,</p>

<p>פֶּן יִשָּׁמְעוּ הַדְּבָרִים בְּאָזְנֵי מְרַגְלִים. אוּלָם הַהֲזָיוֹת</p>

<p>עַצְמָן הָיוּ בְעֵינֵי הָאַלְמָנָה הָעֲנִיָּה דְבָרִים הַמְבִיאִים רָעָה</p>

<p>רַבָּה עַל הַאָדָם. גַּם אִישָׁהּ הַמֵּת הָיָה בַּעַל חֲלוֹמוֹת, וְעַל</p>

<p>כֵּן, לְפִי אֱמוּנָתָהּ, הָיוּ כָל יָמָיו רָעִים. יֵשׁ אֲשֶׁר בְּאֶמְצַע</p>

<p>הָעֲבוֹדָה הָיָה שׁוֹקֵעַ פִּתְאֹם בְּדִמְיוֹנוֹת, עַד אֲשֶׁר שָׁכַח אֶת</p>

<p>הַמְּלָאכָה אֲשֶׁר לְפָנָיו. תַּעֲנוּגוֹ הַגָּדוֹל הָיָה לִשְׁכַּב</p>

<p>תַּחַת הָעֵץ וְלַחֲלוֹם בְּהָקִיץ. אוֹ לָשֶׁבֶת לְיַד אִשְׁתּוֹ,</p>

<p>הָאוֹרֶגֶת אוֹ עוֹשָׂה מְלָאכָה אַחֶרֶת בַּבַּיִת, וּלְסַפֶּר לָהּ</p>

<p>שָׁעוֹת עַל שָׁעוֹת חֲלוֹמוֹת, אֲשֶׁר חָלַם הַלָּיְלָה. לֹא הוֹעִילוּ</p>

<p>כַּעְסָהּ וְרָגְזָהּ עָלָיו, לַשָׁוְא הָיוּ גַעֲרוֹתֶיהָ וְקִלְלוֹתֶיהָ,</p>

<p>אִוַּלְתּוֹ לֹא סָרָה מִמֶּנּוּ.</p>

<p>וְכַאֲשֶׁר מֵת בַּעְלָהּ, אַחֲרֵי מַחֲלָה קָשָׁה,</p>

<p>וּצְרוּעָה נִשְׁאֲרָה אַלְמָנָה עֲנִיָּה, בְּאֵין מִשְׁעָן, עִם נַעַר</p>

<p>קָטָן כְּבֶן שֶׁבַע, הוּא יָרִיב, לֹא מָצְאָה בַיָּמִים הָרִאשׁוֹנִים</p>

<p>דֶּרֶךְ אַחֶרֶת לְכַלְכֵּל אֶת נַפְשָׁהּ וְאֶת נֶפֶשׁ בְּנָהּ בִּלְתִּי</p>

<p>אִם לָלֶכֶת, יַחַד עִם יֶתֶר עֲנִיֵּי הַכְּפָר, לִלְקוֹט שִׁבֳּלִים</p>

<p>בִּשְׂדוֹת הָאִכָּרִים בִּימֵי קְצִיר הַתְּבוּאָה. וּלְמַעַן אֲשֶׁר לֹא</p>

<p>יַכְלִימוּהָ הַנְּעָרִים הָעוֹבְדִים בַּשָּׂדֶה וּלְבַל יִגְזְלוּ</p>

<p>מִמֶּנָּה הָעֲנִיִּים הַגְּבָרִים עַזֵּי־הַנֶּפֶשׁ אֶת הַלֶּקֶט אֲשֶׁר</p>

<p>לָהּ, הָיְתָה צְרוּעָה לוֹקַחַת עִמָּהּ אֶת בְּנָהּ הַקָּטָן, הַיָּתוֹם,</p>

<p>כְּדֵי לְעוֹרֵר רַחֲמִים בְּלֵב הָאִכָּר, בַּעַל הַשָּׂדֶה, וּבְלֵב</p>

<p>הַקּוֹצְרִים וְהַקּוֹצְרוֹת.</p>

<p>אוּלָם בִּכְפַר צְרֵדָה יָשַׁב אִכָּר זָקֵן, נָדָב</p>

<p>שְׁמוֹ, אֲשֶׁר הָיָה מוֹדַע לִנְבָט בְּחַיָּיו, וְהוּא קָרָא אֵלָיו אֶת</p>

<p>צְרוּעָה וְדִבֶּר עַל לִבָּהּ, כִּי אַל לָהּ לְכַלְכֵּל אֶת עַצְמָהּ</p>

<p>וְאֶת בְּנָהּ מִן הַלֶּקֶט וְהַשִּׁכְחָה וְהַפֵּאָה, מַתְּנוֹת עֲנִיִּים</p>

<p>זְקֵנִים וְחַלָּשִׁים, וְטוֹב תַּעֲשֶׂה אִם תִּמְצָא לָהּ עֲבוֹדָה,</p>

<p>לְמַעַן תֹּאכַל מִיגִיעַ כַּפֶּיהָ. וְהוּא הָיָה הָרִאשׁוֹן, אֲשֶׁר</p>

<p>נָתַן לָהּ עֲבוֹדָה בְּבֵיתוֹ וּבְשָׂדֵהוּ, אַחֲרֵי כֵן מָצָא לָהּ</p>

<p>עֲבוֹדָה גַם אֵצֶל שְׁכֵנָיו וּמְיֻדָּעָיו, גַּם עָזַר לָהּ לִבְנוֹת</p>

<p>בַּיִת קָטָן וְגִנָּה קְטַנָּה עַל יָדוֹ.</p>

<p>מֵאָז הִתְמַכְּרָה צְרוּעָה הָאַלְמָנָה אֶל הָעֲבוֹדָה,</p>

<p>וְכָל נֶחָמָתָהּ בַּחַיִּים הָיָה בְנָהּ יָרִיב, יֶלֶד יְפֵה תֹאַר</p>

<p>וִיפֵה מַרְאֶה, נָבוֹן וְטוֹב־לֵב. הִיא לֹא מָנְעָה מִמֶּנּוּ כָּל</p>

<p>אֲשֶׁר שָׁאַל, פִּנְּקָה אוֹתוֹ וְנָתְנָה לוֹ כָּל חֶפְצוֹ. וְכַאֲשֶׁר</p>

<p>אָמַר לָהּ פַּעַם מֵיטִיבָהּ הָאִכָּר נָדָב לְהָבִיא אֵלָיו אֶת בְּנָהּ,</p>

<p>וְהוּא אָז נַעַר כְּבֶן תֵּשַׁע, לִרְעוֹת אֶת צֹאנוֹ בַּשָּׂדֶה, לֹא</p>

<p>אָבְתָה צְרוּעָה שְׁמוֹעַ. גַּם כַּאֲשֶׁר חָלְתָה צְרוּעָה וְנָפְלָה</p>

<p>לְמִשְׁכָּב, מֵאֲנָה לִשְׁלוֹחַ אֶת בְּנָהּ לִהְיוֹת רוֹעֶה, בְּאָמְרָהּ</p>

<p>אֶל לִבָּהּ, אַל לוֹ לְנַעַר קָטָן לָשֵׂאת עָלָיו עֹל הָעֲבוֹדָה. וְרַק</p>

<p>אַחֲרֵי אֲשֶׁר עָבְרוּ יָמִים רַבִּים וְהִיא לֹא שָׁבָה לְאֵיתָנָהּ,</p>

<p>שָׁלְחָה הָאִשָּׁה הָאַלְמָנָה אֶת בְּנָהּ אֶל הָאִכָּר הַזָּקֵן, כִּי</p>

<p>יַעֲשֶׂה עִמּוֹ חֶסֶד כַּאֲשֶׁר עָשָׂה עִם אִמּוֹ.</p>

<p>וְאָמְנָם קִבֵּל נָדָב הַזָּקֵן אֶת יָרִיב בְּפָנִים</p>

<p>יָפוֹת וְהָלַךְ עִמּוֹ אֶל הַשָּׂדֶה וְהוֹרָה לוֹ אֶת דַּרְכֵי</p>

<p>הָעֲבוֹדָה, כַּאֲשֶׁר יוֹרֶה אָב אֶת בְּנוֹ, גַּם דִּבֶּר אֵלָיו רַכּוֹת</p>

<p>וְהִתְאַמֵּץ לְהִתְהַלֵּךְ עִמּוֹ בִּנְדִיבוּת רַבָּה.</p>

<p>בַּיָּמִים הָרִאשׁוֹנִים הָיָה יָרִיב שָׂמֵחַ וְטוֹב</p>

<p>לֵב, כִּי רָאָה אֶת עַצְמוֹ לֹא כְיֶלֶד קָטָן, הַכָּרוּךְ אַחֲרֵי</p>

<p>אִמּוֹ, כִּי אִם כְּנַעַר עִם כָּל הַנְּעָרִים הָעוֹבְדִים בַּשָּׂדֶה,</p>

<p>וּבְדַבְּרוֹ עִם אִמּוֹ הָיָה פִּיו מָלֵא תְּהִלַּת נָדָב מֵיטִיבוֹ,</p>

<p>אֲשֶׁר כְּאָב הוּא לוֹ; וְיֵשׁ אֲשֶׁר הָיָה מְסַפֵּר בְּאָזְנֵי אִמּוֹ</p>

<p>מֵהִרְהוּרֵי לִבּוֹ, כִּי כַּאֲשֶׁר יִגְדַּל, יִקְנֶה לוֹ חֶלְקַת שָׂדֶה</p>

<p>וְיִהְיֶה אִכָּר כְּמוֹ הַדּוֹד נָדָב.</p>

<p>גַּם נָדָב אָהַב מְאֹד אֶת הַנַּעַר הַפִּקֵּחַ</p>

<p>וְהֶחָרוּץ, וּבְשִׂיחוֹתָיו עִם אִמּוֹ לֹא יָכֹל הָאִכָּר הַזָּקֵן</p>

<p>וְהַשַּׁתְקָן לְהִתְאַפֵּק וְלֹא לְסַפֵּר בְּשִׁבְחוֹ, כִּי עוֹשֶׂה הוּא</p>

<p>מְלָאכָה כְּאַחַד הַבַּחוּרִים הַגְּדוֹלִים.</p>

<p>אוּלָם יְמֵי שִׂמְחָתָהּ שֶׁל הָאֵם לֹא אָרָכוּ.</p>

<p>כַּעֲבֹר חֳדָשִׁים אֲחָדִים הִכִּירָה בִּפְנֵי בְנָהּ הַזּוֹעֲפִים, כִּי</p>

<p>אֵין לִבּוֹ שָׁלֵם עִם נוֹתֵן עֲבוֹדָתוֹ. וְכַאֲשֶׁר הָלְכָה אֶל נָדָב</p>

<p>לַחֲקֹר וְלִדְרוֹשׁ אֶת הַדָּבָר, אָמַר לָהּ הָאִכָּר הַזָּקֵן:</p>

<p>– צַר לִי עָלַיִךְ, אֵשֶׁת נְבָט. לֹא טוֹבָה</p>

<p>הַבְּשׂוֹרָה אֲשֶׁר בְּפִי עַל בְּנֵךְ. קַוֵּה קִוִּיתִי לַעֲשׂוֹת</p>

<p>עֲנָבִים וַיַּעַשׂ בְּאוּשִׁים.</p>

<p>צְרוּעָה נִבְהֲלָה, בְּשָׁמְעָהּ אֶת הַמִּלִּים הָרִאשׁוֹנוֹת, וְהִיא שָׁאֲלָה בַּחֲרָדָה:</p>

<p>– הַגִּידָה לִי, מֶה חֵטְא מָצָאתָ בִּבְנִי?</p>

<p>– הִשָּׁקְטִי נָא, אֵשֶׁת נְבָט, בְּנֵךְ לֹא חָטָא</p>

<p>בִּמְאוּמָה, אַךְ בִּימֵי עֲבוֹדָתוֹ עִמִּי רָאִיתִי וְנוֹכַחְתִּי,</p>

<p>לִמְגִנַּת לִבִּי, כִּי אֵין בּוֹ הַסְּגֻלּוֹת הַטּוֹבוֹת, לְמַעַן</p>

<p>יִהְיֶה אִכָּר עוֹבֵד. הִתְבּוֹנַנְתִּי אֵלָיו וְהִנֵּה תַּחַת לִשְׁמוֹר</p>

<p>אֶת הַצֹּאן בַּשָּׂדֶה, כְּכָל רוֹעֶה נֶאֱמָן, אֵין הוּא שָׂם לִבּוֹ</p>

<p>לָהֶן. אֵין הוּא רוֹעֵה צֹאן, כִּי אִם רוֹעֵה רוּחַ. בַּעַל חֲלוֹמוֹת</p>

<p>הוּא וְלֹא אִישׁ עֲבוֹדָה.</p>

<p>צְרוּעָה שָׁתְקָה שָׁעָה קַלָּה, אַחֲרֵי כֵן אָמְרָה:</p>

<p>– לוּ נִסָּה אֲדוֹנִי לְדַבֵּר עִם הַנַּעַר, לְהַטִּיף</p>

<p>לוֹ מוּסָר. הֲלֹא יָתוֹם הוּא וְאָב אֵין לוֹ, אֲשֶׁר יְחַנֵּךְ אוֹתוֹ</p>

<p>וְיוֹרֵהוּ אֶת הַדֶּרֶךְ הַיְשָׁרָה.</p>

<p>– הַאֲמִינִי לִי, אֵשֶׁת נְבָט, כִּי לֹא אַחַת</p>

<p>דִּבַּרְתִּי עִמּוֹ גַם רַכּוֹת וְגַם קָשׁוֹת, מֵאַהֲבָתִי אֶת הַנַּעַר</p>

<p>וּמֵחֶמְלָתִי עַל אִמּוֹ, אַךְ הוּא לֹא עָנָה לִי דָבָר, וְיָדֹעַ</p>

<p>יָדַעְתִּי, כִּי דְבָרַי לֹא נִכְנְסוּ לְלִבּוֹ. וְכַאֲשֶׁר גָּעַרְתִּי</p>

<p>בּוֹ פַּעַם וְאָמַרְתִּי לוֹ: &quot;מַה יִּהְיֶה עָלֶיךָ, אִם בַּעֲבוֹדָה</p>

<p>מָאֲסָה נַפְשֶׁךָ. הֲלֹא בְּלִי עֲבוֹדָה לֹא תְשְׂבַּע לָחֶם&quot;, נָתַן</p>

<p>בִּי עֵינָיו הַגְּדוֹלוֹת וְעָנָה: &quot;אָנֹכִי&#8230; אֶהְיֶה&#8230; מֶלֶךְ. מָה</p>

<p>הַדָּבָר הַזֶּה בְעֵינָיִךְ?</p>

<p>צְרוּעָה עָמְדָה עַל מְקוֹמָהּ נִדְהָמָה. פָּנֶיהָ</p>

<p>הִלְבִּינוּ, שְׂפָתֶיהָ נָעוּ וְקוֹלָהּ לֹא נִשְׁמָע. &quot;אֵין זֶה כִּי אִם</p>

<p>שִׁגָּעוֹן תָּקַף אֶת הָנָּעַר&quot;.</p>

<p>הַזָּקֵן נָדָב נִסָּה לְנַחֲמָהּ, אַף הִשִּׂיא לָהּ</p>

<p>עֵצוֹת טוֹבוֹת, בַּמֶּה לָקַחַת אֶת לֵב הַנַּעַר, אֲשֶׁר לִבּוֹ טוֹב</p>

<p>וְנַפְשׁוֹ עֲדִינָה, וְאוּלַי יִשְׁמַע בְּקוֹל אֵם, אִם תְּדַבֵּר אֵלָיו</p>

<p>תַּחֲנוּנִים; אוּלָם צְרוּעָה שָׁבָה הַבַּיְתָה עֲצוּבָה וּמָרַת נֶפֶשׁ,</p>

<p>כִּי גָדַל כְּאֵבָהּ מְאֹד.</p>

<p>וּמִמָּחֳרָת בַּבֹּקֶר, קָם יָרִיב מִשְּׁנָתוֹ וְאָמַר לְאִמּוֹ בְּקוֹל מָחְלָט:</p>

<p>– לֹא אָשׁוּב עוֹד אֶל נָדָב לִרְעוֹת אֶת צֹאנוֹ, כִּי מָאַסְתִּי בַּעֲבוֹדָה בְּזוּיָה זוֹ.</p>

<p>צְרוּעָה פָּרְצָה בִּבְכִי וִילָלָה וְקָרְאָה:</p>

<p>– אַלְלַי לִי!&#8230; הֵן גָּוֹעַ נִגְוַע בְּרָעָב&#8230; וּמַה</p>

<p>יִּהְיֶה עַל נַעַר יָתוֹם עָנִי כָּמוֹךָ&#8230; אוֹי לִי וְאוֹי</p>

<p>לְנַפְשִׁי&#8230;</p>

<p>יָרִיב עָמַד שָׁעָה קַלָּה דוּמָם, אַחֲרֵי כֵן נִגַּשׁ</p>

<p>אֶל אִמּוֹ הַבּוֹכִיָה, שָׂם יָדוֹ עַל רֹאשָׁהּ, כָּרַע וְנָשַׁק לָהּ</p>

<p>וּבְקוֹל רַךְ וּמָלֵא אַהֲבָה אָמַר:</p>

<p>– אַל נָא תִבְכִּי, אִמִּי, אַל יֵרַע לְבָבֵךְ. לֹא</p>

<p>נִגְוַע בְּרָעָב&#8230; יָבֹא יוֹם אֲשֶׁר תֵּשְׁבִי בְּאַרְמוֹן יָפֶה אֶל</p>

<p>שֻׁלְחָן מָלֵא כָּל טוּב, וַעֲבָדִים וּמְשָׁרְתִים יַעַמְדוּ לְפָנַיִךְ</p>

<p>לְשָׁרְתֵךְ&#8230; גְּבִירָה תִהְיִי, אִמִּי&#8230;</p>

<p>צְרועָה לֹא יָכְלָה לְהִתְאַפֵּק מִצְּחוֹק, בְּעוֹד</p>

<p>הַדְּמָעוֹת בְּעֵינֶיהָ, כַּאֲשֶׁר שָׁמְעָה מִפִּי בְנָהּ אֶת דְּבַר</p>

<p>חֲלוֹמוֹ, וְהִיא שָׁאֲלָה:</p>

<p>– אֵיכָכָה יִהְיֶה כַּדָּבָר הַזֶּה?</p>

<p>הַנַּעַר נָעַץ בָּהּ עֵינָיו, וְרֶגַע אֶחָד פִּקְפֵּק,</p>

<p>אִם יְגַלֶּה לְאִמּוֹ אֶת סוֹדוֹ, אַךְ לָאַחֲרוֹנָה קָרָא בְקוֹל</p>

<p>עַז:</p>

<p>– אַחַת גָּמַרְתִּי בְּלִבִּי לִהְיוֹת לְמֶלֶךְ.</p>

<p>צְרוּעָה הִסְתַּכְּלָה בְּעֵינֵי בְנָהּ מִתּוֹךְ פַּחַד,</p>

<p>אוּלַי תִּרְאֶה בָּהֶן אֶת אוֹתוֹת הַשִּׁגָעוֹן, אַךְ עֵינֵי הַנַּעַר</p>

<p>הָיוּ בְהִירוֹת וּמְפִיקוֹת תְּבוּנָה, וְהָאֵם הֶחְלִיטָה לְדַבֵּר</p>

<p>עִמּוֹ בְּשֵׂכֶל לְהָסִיר אִוַּלְתּוֹ מִלִּבּוֹ.</p>

<p>– הֲלֹא נַעַר חָכָם וְנָבוֹן אַתָּה – קָרְאָה אֵלָיו</p>

<p>בְּרֹךְ: – וְאֵיכָכָה זֶה עָלָה בְּלִבְּךָ רַעְיוֹן אִוֶּלֶת כָּזֶה.</p>

<p>בְּבֵיתֵנוּ אֵין לֶחֶם, וְאַתָּה שׁוֹגֶה בְּדִמְיוֹנוֹת לִהְיוֹת מֶלֶךְ.</p>

<p>הֵן כָּל הַשּׁוֹמֵעַ יִצְחָק!</p>

<p>יָרִיב הֶחֱרִישׁ שָׁעָה קַלָּה, אַחֲרֵי כֵן פָּנָה אֶל אִמּוֹ וַיֹּאמַר:</p>

<p>– לוּ שָׁמַעַתְּ, אִמִּי, אֶת אַנְשֵּי הַכְּפָר</p>

<p>מִתְלַחֲשִׁים עָלַי, מִדֵּי עָבְרִי עַל פָּנֵיהֶם, וְאוֹמְרְים:</p>

<p>&#8220;תָּאֳרוֹ כְּתֹאַר בֶּן מֶלֶךְ!&#8230;&#8221; וְהִנֵּה בַּיָּמִים הָאֵלֶּה</p>

<p>עָרַכְנוּ כֻּלָּנוּ יַלְדֵי הַכְּפָר מִלְחָמָה גְדוֹלָה בַּשָּׂדֶה עִם</p>

<p>הַפְּלִשְׁתִּים, הֵם יַלְדֵי הַכְּפָר סֻכּוֹת, וְאָנֹכִי הָיִיתִי</p>

<p>הַמְפַקֵּד לָעִבְרִים, וְאַחֲרֵי אֲשֶׁר הִכִּיתִי אֶת הָאוֹיֵב שׁוֹק עַל</p>

<p>יָרֵךְ וְנָחַלְתִּי נִצָּחוֹן, בָּאוּ אֵלַי כָּל שָׂרֵי הַצָּבָא</p>

<p>וּבָחֲרוּ בִּי לְמֶלֶךְ, וְכָל הָעָם הֵרִיעַ תְּרוּעָה גְדוֹלָה: יְחִי</p>

<p>הַמֶּלֶךְ, יְחִי הַמֶּלֶךְ! שַׁאֲלִי אֶת פִּי עַמִּיהוּד בֶּן מַעֲכָה,</p>

<p>הוּא נוֹשֵׂא הַכֵּלִים אֲשֶׁר לִי, וְיַגִּידֵךְ, כִּי אֱמֶת</p>

<p>דִּבַּרְתִּי, חַי אֱלֹהִים!</p>

<p>– מַעֲשֵׂי יַלְדוּת! – קָרְאָה צְרוּעָה – נָדָב הָאִכָּר</p>

<p>אָמַר עָלֶיךָ, כִּי גַם רוֹעֵה צֹאן לֹא תִּסְכֹּן לִהְיוֹת, וְאַתָּה</p>

<p>חוֹלֵם לִהְיוֹת מֶלֶךְ.</p>

<p>– הֲלֹא גַם דָּוִד בֶּן יִשַׁי הָיָה רוֹעֵה צֹאן – עָנָה הַנַּעַר כְּנֶעֱלָב – וְהוּא נִבְחַר לְמֶלֶךְ.</p>

<p>– אַךְ הֵן בְּדָוִד בָּחַר אֱלֹהִים לְמֶלֶךְ עַל יִשְׂרָאֵל – נִסְּתָה הָאֵם לְהִתְוַכֵּחַ.</p>

<p>– גַּם בִּי יִבְחַר אֱלֹהִים&#8230; רָאֹה תִּרְאִי, אִמִּי.</p>

<p>נִסְתַּתְּמוּ טַעֲנוֹתֶיהָ שֶׁל הָאִשָּׁה הָעֲלוּבָה</p>

<p>וְלֹא יָסְפָה לְדַבֵּר עִם בְּנָהּ, אֲשֶׁר מִהֵר לַעֲזוֹב אֶת הַבָּיִת;</p>

<p>וְכָל הַיּוֹם הִטְרִידוּ אֶת לִבָּהּ מַחֲשָׁבוֹת, מַה לַּעֲשׂוֹת</p>

<p>לִבְנָהּ וּלְרַפְּאוֹתוֹ מִשִּׁגְעוֹנוֹ. וּבָעֶרֶב, כַּאֲשֶׁר עָלְתָה</p>

<p>עַל מִשְׁכָּבָהּ, נִצְנֵץ בְּלִבָּהּ רַעְיוֹן, אֲשֶׁר לֹא הִרְפָּה</p>

<p>מִמֶּנָּה, וּכְכֹל אֲשֶׁר הִרְבְּתָה לַהְגּוֹת בָּרַעְיוֹן הַזֶּה, כֵּן</p>

<p>הָלְכוּ וְגָבְרוּ תִּקְוֹתֶיהָ, כִּי בְּכֹחוֹ לְהָבִיא יְשׁוּעָה לָהּ</p>

<p>וְלִבְנָהּ, וְהִיא נִרְדְּמָה תַּחַת כַּנְפֵי הָרַעְיוֹן הַגּוֹאֵל</p>

<p>הַזֶּה.</p>

<br />

<h2 id="פֶּרֶקג:אֲחִיָּההַשִּׁילוֹנִי">פֶּרֶק ג: אֲחִיָּה הַשִּׁילוֹנִי</h2>

<br />

<p>בְּאַחַד הַיָּמִים אָמְרָה צְרוּעָה אֶל בְּנָהּ: &quot;קוּם</p>

<p>נָא, יָרִיב, וְנֵלְכָה אָל הָעִיר שִׁילֹה, אֲשֶׁר שָׁם יוֹשֵׁב הַכֹּהֵן</p>

<p>אֲחִיָּה בֶּן אֲחִיטוּב וְהוּא מוֹדַע לְאָבִיךָ, אוּלַי תִּמְצָא</p>

<p>בְּבֵיתוֹ מָקוֹם וְיִיטַב לְךָ, בְּנִי&quot;.</p>

<p>יָרִיב, אֲשֶׁר אָהַב לִרְאוֹת מְקוֹמוֹת חֲדָשִׁים</p>

<p>וַאֲנָשִׁים חֲדָשִׁים, לֹא סֵרַב וְהָלַךְ אַחֲרֵי אִמּוֹ, בְּלִי שְׁאֹל,</p>

<p>מִי הוּא וּמַה הוּא אֲחִיָּה זֶה וּמַה יַּעֲשֶׂה בְּבֵיתוֹ. וְכַעֲבֹר</p>

<p>שְׁלֹשָׁה אַרְבָּעָה יָמִים הִגִּיעוּ עַד הָעִיר שִׁילֹה, הִיא הָעִיר</p>

<p>בְּהַר אֶפְרַיִם, אֲשֶׁר הִשְׁכִּין בָּהּ יְהוֹשֻעַ בִּן נוּן אֶת אֹהֶל</p>

<p>מוֹעֵד וְשָׁם חָלַק בְּגוֹרָל אֶת הָאָרֶץ בֵּין שִׁבְטֵי יִשְׂרָאֵל;</p>

<p>וְאַחֲרֵי כֵן, בִּימֵי הַשּׁוֹפְטִים, הָיוּ בְּנֵי יִשְׂרָאֵל הוֹלְכִים</p>

<p>שָׁמָּה מִיָּמִים יָמִימָה לָחֹג חַג ה', וּבְנוֹת שִׁילֹה הָיוּ</p>

<p>יוֹצְאוֹת בִּמְחוֹלוֹת, וְהַבַּחוּרִים הָיוּ עוֹרְכִים חֲגִיגוֹת.</p>

<p>בְּשִׁילֹה עָמַד הַמִּשְׁכָּן לֵאלֹהֵי יִשְׂרָאֵל, וּבְנֵי יִשְׂרָאֵל</p>

<p>הָיוּ עוֹלִים שָׁמָּה מִן הֶעָרִים וּמִן הַכְּפָרִים לְהִשְׁתַּחֲווֹת</p>

<p>וְלִזְבּוֹחַ לַה' צְבָאוֹת. בְּמִשְׁכַּן שִׁילֹה, בִּימֵי עֵלִי</p>

<p>הַכֹּהֵן, גָּדַל הַנַּעַר שְׁמוּאֵל וְשָׁם נִגְלָה אֵלָיו אֱלֹהִים</p>

<p>וְקָרָא אוֹתוֹ לִהְיוֹת נָבִיא לְעַמּוֹ. בָּעֵת הַהִיא הָיְתָה שִׁילֹה</p>

<p>עִיר מְלֵאָה תְּשׁוּאוֹת וּמִסְפַּר יוֹשְׁבֶיהָ הָיָה רַב, אַךְ אַחֲרֵי</p>

<p>אֲשֶׁר הֶעֱבִירוּ אֶת אֲרוֹן אֱלֹהִים יְרוּשָׁלַיְמָה, גָּלָה כָּבוֹד</p>

<p>מִשִּׁילֹה, וְהִיא יָרְדָה מִגְּדֻלָּתָהּ וַתְּהִי לְעִיר קְטַנָּה</p>

<p>וּשְׁקֵטָה, אֲשֶׁר רַק תּוֹשָׁבֶיהָ הַזְּקֵנִים לֹא עֲזָבוּהָ. בֵּין</p>

<p>הַזְּקֵנִים הָאֵלֶּה, הַנֶּאֱמָנִים לְעִיר מוֹלַדְתָּם, הָיָה גַם</p>

<p>אֲחִיָּה בֶּן אֲחִיטוּב, אֲשֶׁר הָיָה כֹּהֵן בְּמִשְׁכַּן שִׁילֹה,</p>

<p>וְכַאֲשֶׁר יָצָא מִשָּׁם אֲרוֹן בֵּית ה', לֹא אָבָה אֲחִיָּה הַזָּקֵן</p>

<p>לַעֲבֹר יְרוּשָׁלַיְמָה, כַּאֲשֶׁר עָשׂוּ רֹב אֶחָיו הַכֹּהֲנִים, כִּי</p>

<p>אִם יָסַד לוֹ בְּעִירוֹ בֵּית אֱלֹהִים, אֲשֶׁר שָׁם הָיָה בָא כָּל אִישׁ</p>

<p>לִשְׁמֹעַ מִפִּיו תּוֹרַת אֵל עֶלְיוֹן, אֵל אֶחָד וּמְיֻחָד, וּלְקַדֵּשׁ</p>

<p>אֶת נַפְשׁוֹ לְמִלְחָמָה בַּעֲבוֹדַת אֱלִילִים וּבְכָל הַבְלֵי</p>

<p>הַגּוֹיִים. הָאֲנָשִׁים הָאֵלֶּה, רֻבָּם צְעִירִים לְיָמִים, הָיוּ</p>

<p>עוֹסְקִים בְּשִׁירִים וּבִנְגִינוֹת וּבְרִקּוּדִים לְהַשְׁרוֹת עַל</p>

<p>נַפְשָׁם רוּחַ אֱלֹהִים, וְהָעָם קָרָא לָהֶם בְּנֵי נְבִיאִים. מֵאֵלֶּה</p>

<p>יָצְאוּ אַחֲרֵי כֵן הַיְחִידִים אֲשֶׁר בָּחַר בָּהֶם אֱלֹהִים לִהְיוֹת</p>

<p>נְבִיאִים לְעַם יִשְׂרָאֵל.</p>

<p>אֲחִיָּה הַשִּילוֹנִי הָיָה בִּנְעוּרָיו תַּלְמִידוֹ</p>

<p>שֶׁל שְׁמוּאֵל הָרוֹאֶה, וְאֶת רַבּוֹ זֶה הֶעֱרִיץ כָּל יָמָיו, וְהוּא</p>

<p>הִתְאַמֵּץ לִמְסוֹר לְתַלְמִידָיו, בְּנֵי הַנְּבִיאִים, אֶת תּוֹרַת</p>

<p>רַבּוֹ הַגָּדוֹל וְלָטַעַת בְּלִבָּם אֶת הַיִּרְאָה הַגְּדוֹלָה מִפְּנֵי</p>

<p>אֱלֹהִים, אֲשֶׁר הוּא מֶלֶךְ הָעוֹלָם וְאֵין אַחֵר מִלְּבַדּוֹ. בֵּין</p>

<p>תַּלְמִידָיו שׁוֹמְעֵי לִקְחוֹ הָיוּ אֲחָדִים אֲשֶׁר נָחָה עֲלֵיהֶם</p>

<p>רוּחַ ה' וַיִּהְיוּ קְרוֹבִים מְאֹד לְרַבָּם וַחֲבִיבִים עָלָיו, בָּהֶם</p>

<p>עִדּוֹ הַחוֹזֶה וּשְׁמַעְיָה אִישׁ הָאֱלֹהִים.</p>

<p>כַּאֲשֶׁר בָּאָה צְרוּעָה עִם יָרִיב בְּנָהּ אֶל בֵּית</p>

<p>אֲחִיָּה, לֹא מָצְאָה אִישׁ בַּבַּיִת, מִלְּבַד הַנָּבִיא הַזָּקֵן,</p>

<p>אֲשֶׁר עֵינָיו כָּבְדוּ מִזֹּקֶן וְקָשֶׁה הָיָה עָלָיו לִרְאוֹת</p>

<p>מֵרָחוֹק. וּבְשָׁמְעוֹ קוֹל צְעָדִים קָרָא:</p>

<p>– מִי שָׁם?</p>

<p>– אֲנִי צְרוּעָה אֵשֶׁת נְבָט מִכְּפַר צְרֵדָה.</p>

<p>– בּוֹאִי, אֵשֶׁת נְבָט, בּוֹאִי, בְּרוּכַת אֱלֹהִים –</p>

<p>נִשְׁמַע קוֹלוֹ הָרַךְ שֶׁל הַנָּבִיא הַזָּקֵן – גְּשִי נָא אֵלַי</p>

<p>וְאֶשְׁמַע, מַה יֵּשׁ בְּפִיךְ לְהַגִּיד לִי.</p>

<p>צְרוּעָה קָרְבָה אֶל מְקוֹם מוֹשַׁב הַנָּבִיא, הִשְׁתַּחַוְתָה לְפָנָיו וּבְקוֹל בּוֹכִים קָרְאָה:</p>

<p>– הֲלֹא יָדַעְתָּ, אִישׁ אֱלֹהִים, כִּי אִשָּׁה</p>

<p>אַלְמָנָה וַעֲנִיָּה אֲנִי, וְהַנַּעַר הַנִצָּב עִמִּי בָּזֶה בְּנִי</p>

<p>הַיָּחִיד הוּא, יָתוֹם מֵאָבִיו, וְהַיּוֹם הֲבֵאתִיו אֵלֶיךָ, לְמַעַן</p>

<p>תִּהְיֶה לוֹ לְאָב וּלְמוֹרֶה, כִּי אֵין לִי אַחֵר זוּלָתֶךָ.</p>

<p>אֲחִיָּה הֵרִים אֶת עֵינָיו הַכֵּהוֹת וְהִבִּיט אֶל הַנַּעַר, אֲשֶׁר עָמַד לְיַד אִמּוֹ, וְקָרָא:</p>

<p>– אָכֵן, נַעַר יְפֵה מַרְאֶה וְעֵינָיו מְפִיקוֹת תְּבוּנָה&#8230;</p>

<p>וְתֵכֶף הוֹסִיף כְּאִלּוּ לְעַצְמוֹ: אַךְ &quot;הָאָדָם</p>

<p>יִרְאֶה לָעֵינַיִם וַה' יִרְאֶה לַלֵּבָב&quot; – אָמַר אֱלֹהִים לִשְׁמוּאֵל</p>

<p>הָרוֹאֶה.</p>

<p>הַדֶּלֶת נִפְתְּחָה וְאֶל הַחֶדֶר בָּאָה נַעֲרָה כְּבַת</p>

<p>שְׁתֵּים עֶשְׂרֵה, וְכַאֲשֵׁר רָאוּ עֵינֶיהָ אֶת הָאֲנָשִׁים הַזָּרִים</p>

<p>הָעוֹמְדִים לְיַד זְקֵנָהּ, בָּאָה בִּמְבוּכָה וְעָמְדָה עַל מְקוֹמָהּ.</p>

<p>אַךְ הַזָּקֵן אֲשֶׁר הִכִּיר קוֹל צְעָדֶיהָ קָרָא:</p>

<p>– גְּשִׁי נָא, תִּרְצָה בִתִּי, אֵלֶּה הֵם בְּנֵי מִשְׁפַּחַת אִמֵּךְ, הִתְוַדְּעִי אֲלֵיהֶם.</p>

<p>יָרִיב נָתַן עֵינָיו בַּנַּעֲרָה אֲשֶׁר נִגְּשָׁה אֶל</p>

<p>אָבִיהָ, הִבִּיט רֶגַע בְּפָנֶיהָ הַנְּעִימִים, בְּעֵינֶיהָ</p>

<p>הַשְּׁחוֹרוֹת, אַחֲרֵי כֵן הִשְׁפִּיל רֹאשׁוֹ.</p>

<p>– תְּנִי, בִּתִּי, אֹכֶל לָאוֹרְחִים הָרְעֵבִים, אַחֲרֵי כֵן יָנוּחוּ, כִּי זֶה עַתָּה בָאוּ מִדֶּרֶךְ רְחוֹקָה.</p>

<p>אַחֲרֵי הַסְּעֻדָּה קָרָא אֵלָיו אֲחִיָּה אֶת צְרוּעָה וַיֹּאמַר.</p>

<p>– שִׁמְעִי נָא, אֵשֶׁת נְבָט, הִנֵּה נָתַתִּי לִבִּי אֶל</p>

<p>אֲשֶׁר דִּבַּרְתְּ אֵלַי, וְעַתָּה אִם טוֹב בְּעֵינַיִךְ, יֵשֵׁב</p>

<p>הַנַּעַר בְּבֵיתִי, מִפִּתִּי יֹאכַל וּמִמֵּימַי יִשִׁתֶּה, וְהָיָה אִם</p>

<p>יֵלֵךְ בַּדֶּרֶךְ הַיָּשָׁר וְיַעֲשֶׂה הַטּוֹב בְּעֵינֵי אֱלֹהִים</p>

<p>וְאָדָם, יִהְיֶה לִי כְּבֵן.</p>

<p>– אֱלֹהִים יְשַׁלֶּם לְךָ עַל הַחֶסֶד אֲשֶׁר אַתָּה</p>

<p>אוֹמֵר לַעֲשׂוֹת עִם אִשָּׁה אַלְמָנָה עֲנִיָּה כָמוֹנִי, וְגַם יָרִיב</p>

<p>בְּנִי יֵדַע לְהוֹקִיר אֶת חַסְדְּךָ עִמּוֹ וְלֹא יַמְרֶה אֶת פִּיךָ</p>

<p>וְיִשְׁמַע בְּקוֹלְךָ לְכֹל אֲשֶׁר תְּצַוֶּנּוּ.</p>

<p>צְרוּעָה עוֹד עָמְדָה עַל מְקוֹמָהּ, כִּי בְלִבָּהּ</p>

<p>נִתְעוֹרֵר סָפֵק, אִם יֶשׁ לָהּ לְסַפֵּר לִפְנֵי הַנָּבִיא הַזָּקֵן אֶת</p>

<p>חֲלוֹמוֹת בְּנָהּ, לְמַעַן יְרַפֵּא אוֹתוֹ מִשִּׁגְעוֹנוֹ, אוֹ אוּלַי</p>

<p>טוֹב אֲשֶׁר תַּסְתִּיר אֶת הַדָּבָר, פֶּן יִהְיֶה בְּנָהּ לְבוּז</p>

<p>בְּעֵינָיו.</p>

<p>– הֲיֵשׁ עוֹד בְּפִיךְ דָּבָר לְהַגִּיד לִי, אֵשֶׁת נְבָט? – שָׁאַל הַנָּבִיא הַזָּקֵן.</p>

<p>צְרוּעָה הִתְנוֹדְדָה. &#8220;הִנֵּה יוֹדֵעַ הַנָּבִיא תַּעֲלוּמוֹת לִבִּי&#8221;. וְהִיא פָּתְחָה וַתֹּאמֶר:</p>

<p>– נַעַר פִּקֵּחַ בְּנִי, חָרוּץ וּבַעַל־תְּבוּנָה, אַךְ הוּא מְהַלֵּךְ בִּגְדוֹלוֹת&#8230;</p>

<p>אֲחִיָּה הִבִּיט אֶל הַנַּעַר, אֲשֶׁר פָּנָיו אָדְמוּ לְמִשְׁמַע דִּבְרֵי אִמּוֹ, וְאָמַר בְּקוֹל מָלֵא חִבָּה:</p>

<p>– אֵין רַע, אֵין רַע, טוֹב לַנַּעַר, כִּי יִשְׁאַף</p>

<p>לַעֲלוֹת מַעְלָה&#8230; שְׁמוּאֵל הָרוֹאֶה, בְּעוֹדוֹ נַעַר קָטָן, מְשָׁרֵת</p>

<p>אֶת עֵלִי הַכֹּהֵן, שָׁמַע קֹול אֱלֹהִים מְדַבֵּר אֵלָיו&#8230;</p>

<p>– אֲבָל, אֲדוֹנִי, בְּנִי הוּא בַּעַל חֲלוֹמוֹת</p>

<p>כְּאָבִיו; הֵן לֹא תַאֲמִין כִּי בֶן עָנִי זֶה חוֹלֵם לִהְיוֹת</p>

<p>מֶלֶךְ&#8230;</p>

<p>אֲחִיָּה קָרָא אֵלָיו אֶת הַנַּעַר, הִבִּיט אֶל פָּנָיו</p>

<p>הַנְּבוֹנִים, לִטֵּף אֶת שַעֲרוֹת רֹאשׁוֹ וְאַחֲרֵי כֵן פָּנָה אֵלָיו</p>

<p>בִּדְבָרִים רַכִּים וְחַמִּים:</p>

<p>– הַאֻמְנָם אַתָּה אוֹמֵר לִהְיוֹת מֶלֶךְ, בְּנִי?</p>

<p>– כֵּן! – עָנָה הַנַּעַר בְּתֹקֶף וְתֵכֶף הוֹסִיף: אִם יִבְחַר בִּי הָאֱלֹהִים.</p>

<p>עֵינֵי הַנָּבִיא הַזָּקֵן מָלְאוּ כְרֶגַע עֲלִיצוּת</p>

<p>רַבָּה, וְהוּא חִבֵּק אֶת הַנַּעַר וְאִמְּצוֹ אֶל לִבּוֹ</p>

<p>בְּאָמְרוֹ:</p>

<p>– יָפֶה דִבַּרְתָּ בְּנִי, יָפֶה מְאֹד; כָּל חֲלוֹמוֹת</p>

<p>הָאָדָם, כָּל שְׁאִיפוֹתָיו, כָּל מִשְׁאֲלוֹתָיו בֹּא יָבֹאוּ, בִּרְצוֹן</p>

<p>הָאֱלֹהִים. אַשְׁרֵי הָאִישׁ שֶׁיֶּשׁ לוֹ חֲלוֹמוֹת נְעִימִים,</p>

<p>שְׁאִיפוֹת יָפוֹת, מִשְׁאָלוֹת נַעֲלוֹת, אִם רַק הוּא בוֹטֵחַ</p>

<p>בֵּאלֹהִים.</p>

<p>בֵּין כֹּה וָכֹה בָּאוּ אֶל הַבַּיִת אֲנָשִׁים אֲחָדִים,</p>

<p>אֲשֶׁר הַנָּבִיא קִדֵּם אֶת פְּנֵיהֶם בִּבְרָכָה, וְאֶל הָאֶחָד מֵהֶם,</p>

<p>זָקֵן וּנְשׂוּא פָנִים, אָמַר:</p>

<p>– הֲרוֹאֶה אַתָּה, עִדּוֹ אָחִי, הִנֵּה הוּבָא אֵלַי</p>

<p>הַיּוֹם הַנַּעַר הַזֶּה, הַהוֹגֶה בְלִבּוֹ חֲלוֹם לִהְיוֹת</p>

<p>מֶלֶךְ.</p>

<p>הָאִישֹ הַנִּקְרָא בַּשֵּׁם עִדּוֹ נָתַן עֵינָיו בַּנַּעַר וּפִתְאֹם שְׁאֵלוֹ:</p>

<p>– מַה שְּׁמֶךָ?</p>

<p>– יָרִיב.</p>

<p>– אָכֵן, שֵׁם מְנַבֵּא גְדוֹלוֹת – קָרָא הָאִישׁ</p>

<p>כְּאִלּוּ לְעַצְמוֹ – אַךְ מִי יוֹדֵעַ, מִי יוֹדֵעַ, אִם יָרִיב זֶה</p>

<p>יָרִיב רִיב עֲנִיִּים וְאֶבְיוֹנִים, אוֹ כִּי יִהְיֶה אִישׁ רִיב</p>

<p>וּמָדוֹן לַכֹּל&#8230;</p>

<p>יָרִיב לֹא הֵבִין יָפֶה אֶת רְמָזָיו שֶׁל הָאִישׁ</p>

<p>הַזָּקֵן, אַךְ הוּא הִרְגִּישׁ כְּעֵין פַּחַד מִפָּנָיו, תַּחַת אֲשֶׁר</p>

<p>הַנָּבִיא אֲחִיָּה עוֹרֵר בְּלִבּוֹ מִן הָרֶגַע הָרִאשׁוֹן אֵמוּן רָב,</p>

<p>וְהוּא שָׂמַח, כַּאֲשֶׁר אָמַר לוֹ אֲחִיָּה:</p>

<p>– עַתָּה לֵךְ, בְּנִי, וְאָכַלְתָּ וְשָׁכַבְתָּ לָנוּחַ, אַחֲרֵי כֵן תָּבֹא אֵלַי וְנִרְאֶה, מַה תַּעֲשֶׂה.</p>

<br />

<h2 id="פֶּרֶקד:תִּרְצָה">פֶּרֶק ד: תִּרְצָה</h2>

<br />

<p>יָרִיב יוֹשֵׁב בְּבֵית אֲחִיָּה הַשִּׁילוֹנִי זֶה</p>

<p>יְרָחִים אֲחָדִים, הַנָּבִיא עָשָׂה לוֹ מְעִיל וְאֵפוֹד בַּד, וְהוּא</p>

<p>הָיָה מְשָׁרֵת לִפְנֵי בְּנֵי הַנְּבִיאִים, בְּבוֹאָם אֶל בֵּית אֲחִיָּה</p>

<p>הַזָּקֵן לִשְׁמוֹעַ תּוֹרָה מִפִּיו. עֵינָיו הָיוּ פְקוּחוֹת לְהַבִּיט</p>

<p>וּלְהִתְבּוֹנֵן אֶל כָּל אִישׁ וְאִישׁ מִן הַבָּאִים, וְאָזְנָיו הָיוּ</p>

<p>קַשּׁוּבוֹת לִקְלוֹט כָּל דִּבּוּר וְכָל נִיב מִשִּׂיחוֹת הָאֲנָשִׁים.</p>

<p>בְּיִחוּד עָלַץ לִבּוֹ בְּאוֹתָן הַשָּׁעוֹת, אֲשֶׁר לַהֲקַת הַנּוֹגְנִים</p>

<p>וְהַשָּׁרִים מִבְּנֵי הַנְּבִיאִים הָיְתָה עוֹרֶכֶת מְסִבָּה שֶׁל</p>

<p>נְגִינוֹת וְשִׁירִים. יָרִיב אָהַב מְאֹד אֶת הַשִּׁירָה וְהַנְּגִינָה.</p>

<p>בְּהַאֲזִינוֹ לַצְּלִילִים הָעֲרֵבִים, דָּאָה עַל כַּנְפֵי הַדִּמְיוֹן</p>

<p>לַמֶּרְחַקִּים וְרָאָה בְעֵינֵי רוּחוֹ עָרִים מְלֵאוֹת תְּשׁוּאוֹת</p>

<p>וְאַרְמְנוֹת רַבֵּי תִפְאָרָה, אֲשֶׁר כְּמוֹהֶם לֹא רָאָה בְּעֵינֵי</p>

<p>בָשָׂר. עַל פִּי רֹב, הָיָה יוֹשֵׁב בְּשָׁעוֹת אֵלּוּ עִם תִּרְצָה,</p>

<p>נֶכְדָּתוֹ שֶׁל הַנָּבִיא אֲחִיָּה, אֲשֶׁר מִן הַיּוֹם הָרִאשׁוֹן</p>

<p>לְבוֹאוֹ דָבְקָה נַפְשָׁהּ בּוֹ וַתְּהִי לוֹ כְּאָחוֹת, וְגַם הוּא הָיָה</p>

<p>קָשׁוּר בְּאַהֲבָה אֶל הַנַּעֲרָה הַיָּפָה וְהַטּוֹבָה הַזֹּאת, אֲשֶׁר</p>

<p>שָׁמְרָה עָלָיו בְּחֶמְלָה רַבָּה, לְבַל יֶחְסַר לוֹ דָבָר.</p>

<p>לְעִתִּים קְרוֹבוֹת הָיָה יָרִיב עוֹזֵר לָהּ בֶּחָצֵר</p>

<p>בִּמְלֶאכֶת הַבַּיִת אוֹ לִלְקֹט יְרָקוֹת בַּשָּׂדֶה, וְאַחֲרֵי</p>

<p>הָעֲבוֹדָה הָיוּ שְׁנֵיהֶם, הַנַּעַר וְהַנַּעֲרָה, יוֹשְׁבִים עַל</p>

<p>הָאֶבֶן זֶה בְּצַד זֶה וּמְסַפְּרִים זֶה עִם זֶה. יָרִיב סִפֶּר לָהּ עַל</p>

<p>חַיֵּי הָעֹנִי וְהַמְּצוּקָה בִּכְפַר מוֹלַדְתּוֹ בְּבֵית אִמּוֹ, עַל</p>

<p>הַשַּׁעֲשׁוּעִים וְהַמִּשְׂחָקִים עִם נַעֲרֵי הַכְּפָר, אֲשֶׁר הָיוּ</p>

<p>בּוֹחֲרִים בּוֹ תָּמִיד לְרֹאשׁ עֲלֵיהֶם, עַל הַיָּמִים אֲשֶׁר יָשַׁב</p>

<p>בְּבֵית נָדָב הָאִכָּר וְרָעָה אֶת צֹאנוֹ&#8230;</p>

<p>– וְאַתָּה לֹא אָבִיתָ לִהְיוֹת רוֹעֵה צֹאן? – שָׁאֲלָה אוֹתוֹ הַנַּעֲרָה.</p>

<p>– לֹא. אָמְנָם בַּתְּחִלָּה אָהַבְתִּי לָשֶׁבֶת לְבַדִּי</p>

<p>בַּשָּׂדֶה וְלַחֲלוֹם חֲלוֹמוֹת, אַךְ אַחֲרֵי כֵן כָּלְתָה נַפְשִׁי</p>

<p>לִרְאוֹת פְּנֵי בְּנֵי אָדָם, לְדַבֵּר עִמָּהֶם, לִשְׁמֹעַ אֶת קוֹלָם,</p>

<p>וּמָאֹס מָאַסְתִּי לְהַבִּיט עַל הַצֹּאן. אִמִּי הָעֲנִיָּה בָּכְתָה</p>

<p>לְפָנַי וְאָמְרָה, כִּי גָוֹעַ נִגְוַע בְּרָעָב. וּמַה גְּדוֹלָה</p>

<p>תּוֹדָתִי לִזְקֵנֵךְ עַל הַחֶסֶד אֲשֶׁר עָשָׂה עִמָּדִי לָתֶת לִי מָקוֹם</p>

<p>בְּבֵיתוֹ.</p>

<p>– זְקֵנִי אוֹהֵב אוֹתְךָ אַהֲבָה רַבָּה – קָרְאָה תִּרְצָה.</p>

<p>– מֵאַיִן תֵּדְעִי זֹאת?</p>

<p>– בְּאָזְנַי שָׁמַעְתִּי, כַּאֲשֶׁר אָמַר אֶל עִדּוֹ הַחוֹזֶה: זֶה הַנַּעַר לִגְדוֹלוֹת נוֹצַר.</p>

<p>יָרִיב שָׁתַק רֶגַע, וְאַחֲרֵי כֵן אָמַר בְּתָם־לֵב:</p>

<p>– הַגִּידִי לִי, תִּרְצָה, מַה מָּצָא זְקֵנֵךְ בִּי, כִּי יֶאֱהָבֵנִי?</p>

<p>תִּרְצָה הִבִּיטָה אֵלָיו בִּצְחוֹק וְעָנְתָה:</p>

<p>– וּמַדּוּעַ זְקֵנִי אוֹהֵב אוֹתִי?</p>

<p>– הֲלֹא אַתְּ נֶכְדָּתוֹ, וְאָנֹכִי מָה?</p>

<p>– אַתָּה&#8230; – תִּרְצָה הִבִּיטָה אֵלָיו בְּעֵינֵי אַהֲבָה – נַעַר יָפֶה וְחָכָם וְחָרוּץ, הַמְעַט לְךָ זֹאת?</p>

<p>פְּנֵי יָרִיב רָעֲמוּ וְהוּא אָמַר:</p>

<p>– אַל נָא בְּלַעַג, תִּרְצָה, הֵן שְׁאֵלָה גְדוֹלָה שָׁאָלְתִּי.</p>

<p>– וּבְכֵן, הַטֵּה אָזְנְךָ: פַּעַם אַחַת שָׁמַעְתִּי,</p>

<p>כַּאֲשֶׁר שָׁאַל עִדּוֹ הַחוֹזֶה אֶת זְקֵנִי, בַּמֶּה מָצָאתָ חֵן</p>

<p>בְּעֵינָיו, וּזְקֵנִי אָמַר לוֹ, כִּי מִן הַיּוֹם הָרִאשׁוֹן לְבוֹאֲךָ</p>

<p>לְבֵיתֵנוּ, וְהוּא שָׁמַע מִפִּיךָ אֶת שֵׁם אֱלֹהִים, דָּבְקָה נַפְשׁוֹ</p>

<p>בָּךְ. עָלֶיךָ לָדַעַת, כִּי אֵין כִּזְקֵנִי יְרֵא אֱלֹהִים וְאוֹהֵב</p>

<p>אֱלֹהִים, וְעַל כֵּן לִבּוֹ נָתוּן לְכָל הַמַּזְכִּירִים בְּשֵׁם</p>

<p>אֱלֹהִים.</p>

<p>יָרִיב שָׁקַע שָׁעָה קַלָּה בְּמַחֲשָׁבָה, וְהוּא</p>

<p>הִתְעוֹרֵר רַק כַּאֲשֶׁר נָגְעָה בוֹ יַד תִּרְצָה וּשְׂפָתֶיהָ</p>

<p>לָחֲשׁוּ:</p>

<p>– הֲלֹא תֹאמַר לִי, יָרִיב, מָה הֵן הַמַּחֲשָׁבוֹת,</p>

<p>שֶׁאַתָּה שָׁקוּעַ בָּהֶן תָּמִיד?&#8230; הִנֵּה אֲנִי, לְמָשָׁל, אֵין</p>

<p>בְּתוֹךְ לִבִּי מַחֲשָׁבוֹת&#8230; אַךְ תַּעֲלֶה מַחֲשָׁבָה בְּלִבִּי</p>

<p>וְהִנֵּה הִיא עָפָה וְיוֹצֵאת דֶּרֶךְ הַפֶּה&#8230;</p>

<p>– לֹא כָּל הַמַּחֲשָׁבוֹת אֶפְשָׁר לְהוֹצִיא דֶרֶךְ</p>

<p>הַפֶּה – עָנָה יָרִיב בִּשְׂחוֹק קַל – יֵשׁ מַחֲשָׁבוֹת, אֲשֶׁר עַל</p>

<p>הָאָדָם לְהַסְתִּירָן עָמֹק עָמֹק בַּלֵּב וְלִשְׁמוֹר עֲלֵיהֶן יָמִים</p>

<p>וְשָׁנִים. אֵלֶּה הֵם הַסּוֹדוֹת שֶׁל אָדָם, שֶׁאֵין הוּא מְגַלֶּה</p>

<p>אוֹתָם, כִּי אִם לַקְּרוֹבִים אֶל לִבּוֹ.</p>

<p>תִּרְצָה מָשְׁכָה<a href="#fn:1" id="fnref:1" title="see footnote" class="footnote"><sup>1</sup></a> בִּכְתֵפֶיהָ, כְּאִלּוּ שָׁמְעָה דָבָר תָּמוּהַּ מְאֹד,
וְאַחַר אָמְרָה בְּתַעֲלוּלָה:</p>

<p>– אוּלַי תְּגַלֶּה לִי, יָרִיב, סוֹד אֶחָד, רַק אֶחָד מִן הַסּוֹדוֹת שֶׁאַתָּה צוֹפֵן בְּלִבֶּךָ?</p>

<p>יָרִיב פִּקְפֵּק רֶגַע, וְאַחַר אָמַר בְּכֹבֶד־רֹאשׁ:</p>

<p>– הֲתֵדְעִי לִשְׁמוֹר סוֹדִי בְלִבֵּךְ, כִּי לֹא יָעוּף וְיֵצֵא דֶרֶךְ פִּיךְ?</p>

<p>– שָׁמֹר אֶשְׁמֹר, נִשְבַּעְתִּי לָךְ.</p>

<p>– אִם כֵּן, שִׁמְעִי נָא: אֲנִי הוֹגֶה בְלִבִּי מַחֲשָׁבָה גְדוֹלָה&#8230; לִהְיוֹת לְמֶלֶךְ!</p>

<p>תִּרְצָה פָּרְצָה בִּצְחוֹק, טָפְחָה לוֹ עַל שִׁכְמוֹ וְקָרְאָה:</p>

<p>– הַאֻמְנָם זֶה הוּא סוֹד? הֲלֹא שָׁמֹעַ שָׁמַעְתִּי</p>

<p>זֹאת מִפִּי זְקֵנִי, בְּדַבְּרוֹ עָלֶיךָ עִם עִדּוֹ הַחוֹזֶה וְעִם</p>

<p>שְׁמַעְיָה הַנָּבִיא וְעִם עוֹד אֲחֵרִים&#8230;</p>

<p>– וּמָה אָמַר זְקֵנֵךְ עַל זֶה? – שָׁאַל יָרִיב בַּחֲרָדָה.</p>

<p>– זְקֵנִי אָמַר, כִּי שָׁמַע עַל חֲלוֹמְךָ מִפִּי</p>

<p>אִמְּךָ, אַךְ כָּל הַיָּמִים אֲשֶׁר אַתָּה יוֹשֵׁב בְּבֵיתֵנוּ לֹא</p>

<p>הִשְׁמַעְתָּ אֶת הַדָּבָר אַף פַּעַם, אֵין זֹאת כִּי עָזַבְתָּ אֶת</p>

<p>חֲלוֹמְךָ&#8230;</p>

<p>– לֹא, תִּרְצָה, לֹא עֲזַבְתִּיו אַף יוֹם אֶחָד, אַף</p>

<p>שָׁעָה אַחַת, וְרַק מְחַכֶּה אָנֹכִי לָדַעַת, אִם בָּחַר בִּי אֱלֹהִים</p>

<p>לִהְיוֹת לְמֶלֶךְ.</p>

<p>– וְאִם תַּעֲלֶה עַל כִּסֵּא הַמַּלְכוּת, הֲתִתֶּן לִי</p>

<p>לָבֹא אֶל אַרְמוֹנְךָ וְלִרְאוֹת אֶת פָּנֶיךָ? – שָׁאֲלָה הַנַּעֲרָה</p>

<p>וּבְקוֹלָהּ נִשְׁמַע קְצָת לִגְלוּג וּקְצָת תְּמִימוּת.</p>

<p>– אִם רַק תֹּאבִי לָלֶכֶת אַחֲרַי – קָרָא יָרִיב בְּקוֹל</p>

<p>נָמוּךְ – תִּהְיִי אַתְּ מַלְכָּתִי, אֶת עִיר הַמְּלוּכָה שֶׁלִּי</p>

<p>אֶקְרָא בַּשֵּׁם תִּרְצָה&#8230; וּבָנֹה אֶבְנֶה לָךְ אַרְמוֹן גָּדוֹל וְרַב</p>

<p>תִּפְאָרָה&#8230; וְכַאֲשֶׁר אֵשֵׁב עַל כִּסֵּא מַלְכוּתִי, תֵּשְׁבִי אַתְּ</p>

<p>לִימִינִי כְּאֵשֶׁת הַמֶּלֶךְ&#8230;</p>

<p>פְּנֵי תִּרְצָה אָדְמוּ, אַךְ רוּחַ הִשְתּוֹבְבוּתָהּ לֹא עֲזָבָהּ וְהִיא שָׁאֲלָה<a href="#fn:2" id="fnref:2" title="see footnote" class="footnote"><sup>2</sup></a>:</p>

<p>­– מָתַי יִהְיֶה הַדָּבָר?</p>

<p>– עוֹד יָמִים רַבִּים, רַבִּים מְאֹד, יַעַבְרוּ עַד</p>

<p>אֲשֶׁר יָבֹא חֲלוֹמִי – עָנָה יָרִיב כְּחוֹלֵם – אַךְ כְּדָאי הוּא</p>

<p>כִּסֵּא מַלְכוּת, שֶׁיְּחַכּוּ לוֹ יָמִים וְשָׁנִים. וְאוּלָם זִכְרִי,</p>

<p>תִּרְצָה, אֶת הַבְטָחָתֵךְ לִשְמוֹר אֶת סוֹדִי בְּלִבֵּךְ, רַק אֲנִי</p>

<p>וְאַתְּ נֵדַע אֶת הַדָּבָר.</p>

<p>– הֲיָדַעְתָּ, יָרִיב – קָרְאָה פִתְאֹם תִּרְצָה</p>

<p>מִתּוֹךְ לָצוֹן – עַד אֲשֶׁר יִבְחַר בְּךָ הָאֱלֹהִים לְמֶלֶךְ, הִנֵּה</p>

<p>אֲנִי בּוֹחֶרֶת בְּךָ הַיּוֹם לְמֶלֶךְ&#8230; מֵהַיּוֹם וָהָלְאָה אֶקְרָא</p>

<p>לְךָ, לֹא בְמַעֲמַד אֲנָשִׁים זָרִים וְרַק בִּהְיוֹתֵנוּ שְׁנֵינוּ</p>

<p>לְבַדֵּנוּ, בַּשֵּׁם &#8220;אֲדוֹנִי הַמֶּלֶךְ&#8230;&#8221; וְאִם אַתָּה רוֹצֶה, אֲנִי</p>

<p>יְכוֹלָה גַם לִכְרוֹעַ בֶּרֶךְ לְפָנֶיךָ וּלְנַשֵּׁק אֶת שׁוּלֵי</p>

<p>מְעִילְךָ&#8230;</p>

<p>וּבְדַבְּרָהּ נָפְלָה עַל בִּרְכֶּיהָ, אָחֲזָה</p>

<p>בְּשׁוּלֵי בִגְדוֹ, וּבְנָשְׂאָהּ אֵלָיו אֶת עֵינֶיהָ, הַמַּבִּיעוֹת</p>

<p>הַעֲוָיָה שֶׁל תַּחֲנוּנִים קָרְאָה: אֲדוֹנִי הַמֶּלֶךְ, אֲדוֹנִי</p>

<p>הַמֶּלֶךְ!</p>

<p>יָרִיב לֹא יָכֹל לְהִתְאַפֵּק מִצְּחוֹק, גָּחַן וְאָמַר</p>

<p>לְהָקִים אֶת הַנַּעֲרָה מֵעַל הָאָרֶץ, אַךְ הִיא מֵאֲנָה לָקוּם</p>

<p>וְקָרְאָה: לאֹ אָקוּם עַד אֲשֶׁר יִשְׁמַע הַמֶּלֶךְ אֶת דְּבַר</p>

<p>שִׁפְחָתוֹ.</p>

<p>– מַה בַּקָּשָׁתֵךְ? – שָׁאַל יָרִיב בְּקוֹל נָגִיד.</p>

<p>– יַעֲשֶׂה נָא הַמֶּלֶךְ חֶסֶד עִמָּדִי, כַּאֲשֶׁר</p>

<p>יִתֶּן לְךָ אֱלֹהִים אֶת כִּסֵּא הַמַּלְכוּת עַל יִשְׁרָאֵל, אַל נָא</p>

<p>תְשְׁכַּח אוֹתִי, אַחֲרֵי אֲשֶׁר אָנֹכִי הָיִיתִי הָרִאשׁוֹנָה, אֲשֶׁר</p>

<p>בָּחַרְתִּי בְךָ לְמֶלֶךְ. הֲלֹא יִשָּׁבַע לִי הַמֶּלֶךְ עַל הַדָּבָר</p>

<p>הַזֶּה.</p>

<p>– נִשְׁבַּעְתִּי לָךְ, תִּרְצָה, אִם רַק לִבֵּךְ יִהְיֶה נֶאֱמָן לִי כָּל הַיָּמִים.</p>

<p>תִּרְצָה מִהֲרָה לָקוּם מֵעַל הָאָרֶץ, חִבְּקָה אֶת יָרִיב וּבְקוֹל מָלֵא אַהֲבָה וָרֹךְ אָמְרָה:</p>

<p>– אִם תִּהְיֶה וְאִם לֹא תִּהְיֶה לְמֶלֶךְ עַל</p>

<p>יִשְׂרָאֵל, אַךְ מַלְכִּי אֲנִי תִהְיֶה כָּל יְמֵי חַיַּי וְלִבִּי</p>

<p>יִהְיֶה נֶאֱמָן לְךָ עַד עוֹלָם.</p>

<br />

<h2 id="פֶּרֶקה:לְיַדהַמְּעָרָה">פֶּרֶק ה': לְיַד הַמְּעָרָה</h2>

<br />

<p>פַּעַם אַחַת, כַּאֲשֶׁר יָשַׁב יָרִיב לְבַדּוֹ עִם</p>

<p>אֲחִיָּה הַנָּבִיא בַּחֶדֶר, וְהַזָּקֵן סִפֵּר, כְּדַרְכּוֹ, לִפְנֵי</p>

<p>הַנַּעַר עַל רַבּוֹ שְׁמוּאֵל הָרוֹאֶה, אֲשֶׁר רוּחַ אֱלֹהִים פִּעֵם</p>

<p>אוֹתוֹ מִימֵי יַלְדוּתוֹ וְכִי כָּמוֹהוּ לֹא הָיָה בְיִשְׂרָאֵל אִישׁ</p>

<p>קָדוֹשׁ לֵאלֹהִים כָּל יָמָיו, שָׁאַל הַנַּעַר פִּתְאֹם:</p>

<p>– הֲלֹא תַגִּיד לִי, אָבִי, מַדּוּעַ קָצַף הָרוֹאֶה עַל שָׁאוּל הַמֶּלֶךְ וְהָלַךְ לִמְשֹׁחַ מֶלֶךְ אַחֵר עַל יִשְׂרָאֵל?</p>

<p>– יַעַן כִּי לֹא שָׁמַע שָׁאוּל בְּקוֹל אֱלֹהִים, אֲשֶׁר</p>

<p>דִּבֶּר אֵלָיו עַל יְדֵי שְׁמוּאֵל לְהַחֲרִים אֶת הַצֹּאן וְהַבָּקָר</p>

<p>בַּמִּלְחָמָה עִם עֲמָלֵק.</p>

<p>יָרִיב הִרְהֵר רְגָעִים אֲחָדִים, וְאַחֲרֵי כֵן הֵרִים עֵינָיו אֶל רַבּוֹ הַזָּקֵן וְאָמַר:</p>

<p>– הַאִם חָטֹא יֶחֱטָא הַמֶּלֶךְ, כִּי יַעֲשֶׂה רְצוֹן</p>

<p>הָעָם? הֲלֹא הַמֶּלֶךְ נִבְחַר לִהְיוֹת מָגֵן וּמוֹשִׁיעַ לָעָם,</p>

<p>וְעָלָיו לָתֶת לוֹ אֶת מִשְׁאֲלוֹת לִבּוֹ.</p>

<p>אֲחִיָּה הִתְבּוֹנֵן אֶל הַנַּעַר הַדּוֹבֵר, וְעַל</p>

<p>פְּנֵי הַנָּבִיא הַזָּקֵן חָלַף רוּחַ שֶׁל עֲלִיצוּת וְקַדְרוּת</p>

<p>כְּאֶחָת.</p>

<p>– לֹא, בְּנִי, אֱלֹהִים הוּא הַמּוֹשִׁיעַ לְיִשְׂרָאֵל</p>

<p>מִכָּל רָעוֹתָיו וְצָרוֹתָיו, כִּי מַה כֹּחוֹ וּמַה גְּבוּרָתוֹ שֶׁל</p>

<p>מֶלֶךְ בָּשָׂר וָדָם? וְהַמֶּלֶךְ הוּא רַק מַטֶּה בִּידֵי הָאֱלֹהִים,</p>

<p>וְגַם עָלָיו לִשְׁמֹעַ בְּקוֹל אֱלֹהִים, וְאַל לוֹ לַמְרוֹת אֶת פִּיו.</p>

<p>כֹּה הָיָה דְבַר שְׁמוּאֵל הָרוֹאֶה, כַּאֲשֶׁר מָשַׁח אֶת שָׁאוּל</p>

<p>לְמֶלֶךְ עַל יִשְׂרָאֵל.</p>

<p>יָרִיב הִקְשִׁיב אֶל דִּבְרֵי הַנָּבִיא הַזָּקֵן, אַחֲרֵי כֵן אָמַר בְּקוֹל מָלֵא רַחֲמִים:</p>

<p>– וְאִם גַּם חָטָא הַמֶּלֶךְ פַּעַם וְעָבַר אֶת דְּבַר</p>

<p>הַנָּבִיא, הַעַל זֶה יִמְאַס בּוֹ אֱלֹהִים מִהְיוֹת מֶלֶךְ עַל</p>

<p>יִשְׂרָאֵל?</p>

<p>– עַל הַמֶּלֶךְ – עָנָה אֲחִיָּה – לִהְיוֹת לְמוֹפֵת</p>

<p>לָעָם, בְּשָׁמְרוֹ אֶת פִּי ה', וַעֲוֹנוֹ גָּדוֹל שִׁבְעָתַיִם, אִם לֹא</p>

<p>יִשְׁמַע בְּקוֹל אֱלֹהִים.</p>

<p>– אַךְ אוּלַי פָּצַר בּוֹ הָעָם, עַד כִּי שָׁמַע בְּקוֹלוֹ?</p>

<p>– עַל הָעָם לִשְמֹעַ בְּקוֹל הַמֶּלֶךְ, – קָרָא אֲחִיָּה</p>

<p>בְּקוֹל רָם – וְעַל הַמֶּלֶךְ לִשְׁמֹעַ בְּקוֹל הַנָּבִיא הַשָּׁלוּחַ</p>

<p>אֵלָיו מֵאֵת הָאֱלֹהִים.</p>

<p>יָרִיב שָׁתַק, בְּהַכִּירוֹ בִּפְנֵי הַנָּבִיא, כִּי</p>

<p>מִתְרַגֵּז הוּא, וְכַעֲבוֹר שָׁעָה קַלָּה פָּתַח אֲחִיָּה אֶת פִּיו</p>

<p>וְאָמַר:</p>

<p>– הֲלֹא תַאֲמִין, בְּנִי, כִּי שְׁמוּאֵל מוֹרִי אָהַב</p>

<p>אֶת שָׁאוּל בְּכָל לִבּוֹ וְנַפְשׁוֹ, הֵן הוּא אֲשֶׁר אָמַר, כִּי אֵין</p>

<p>אִישׁ מִבְּנֵי יִשְׂרָאֵל טוֹב מִמֶּנּוּ, מִשִּׁכְמוֹ וָמַעְלָה גָבֹהַּ</p>

<p>מִכָּל הָעָם, אַף מָצָא חֵן בְּעֵינָיו בְּתֹם לִבּוֹ וּבְרוּחַ</p>

<p>גְּבוּרָתוֹ, וְכַאֲשֶׁר שָׁמַע אֶת דְּבַר אֱלֹהִים, כִּי מָאַס</p>

<p>בְּשָׁאוּל מִמְּלוֹךְ עַל יִשְׂרָאֵל, הִתְאַבֵּל יָמִים וְלֵילוֹת וְלֹא</p>

<p>אָבָה לְהִתְנַחֵם. אֲנִי הַגֶּבֶר רָאִיתִי אֶת דִּמְעוֹת מוֹרִי,</p>

<p>וּבְאָזְנַי שָׁמַעְתִּי אֶת קוֹלוֹ בְּקוֹנְנוֹ: &quot;לָמָּה עָשִׂיתָ זֹאת,</p>

<p>שָׁאוּל בְּנִי?!&#8230; מַדּוּעַ לֹא שָׁמַעְתָּ בְקוֹל ה'?&quot;&#8230; גַּם נִסָּה</p>

<p>לְהִתְפַּלֵּל לֵאלֹהִים, כִּי יִסְלַח לְחַטַּאת הַמֶּלֶךְ, אוּלָם</p>

<p>תְּפִלָּתוֹ לֹא נִשְׁמְעָה, וַה' שָׁלַח אוֹתוֹ לִמְשֹׁחַ אִישׁ אַחֵר</p>

<p>לְמֶלֶךְ עַל יִשְׂרָאֵל.</p>

<p>יָרִיב לֹא גָרַע עֵינָיו מִפְּנֵי הַנָּבִיא הַזָּקֵן</p>

<p>בְּדַבְּרוֹ, וְכָל הֶגֶה הַיּוֹצֵא מִפִּיו נִכְנַס לְלִבּוֹ, וְעִם</p>

<p>הַדְּבָרִים הָאַחֲרוֹנִים נִרְאוּ דְמָעוֹת בְּעֵינֵי הַנַּעַר, וְהוּא</p>

<p>מִהֵר לְהַשְׁפִּיל רֹאשׁוֹ.</p>

<p>וַאֲחִיָּה הוֹסִיף לְדַבֵּר:</p>

<p>– וְכַאֲשֶׁר שָׁלַח אֱלֹהִים אֶת שְׁמוּאֵל מוֹרִי</p>

<p>לִמְשׁוֹחַ אִישׁ אַחֵר לְמֶלֶךְ, לֹא אָבָה בַּתְּחִלָּה לָלֶכֶת, אַחֲרֵי</p>

<p>אֲשֶׁר שְׁלִיחוּתוֹ הָרִאשׁוֹנָה לֹא הִצְלִיחָה. &quot;בַּמָּה אֵדַע, – אָמַר</p>

<p>הַנָּבִיא אֶל נַפְשׁוֹ – כִּי גַּם הַפַּעַם לֹא יֵלֶךְ לִבִּי אַחֲרֵי</p>

<p>בָּחוּר גְּבַהּ קוֹמָה וְגִבּוֹר חַיִל, אֲשֶׁר יִרְאַת אֱלֹהִים אֵין</p>

<p>בְּלִבּוֹ&quot;. אוּלָם סוֹף סוֹף חָזַק עָלָיו דְּבַר אֱלֹהִים: &quot;עַד מָתַי</p>

<p>אַתָּה מִתְאַבֵּל אֶל שָׁאוּל, לֵךְ אֶל יִשַׁי בֵּית הַלַּחְמִי, כִּי</p>

<p>רָאִיתִי בְּבָנָיו לִי מֶלֶךְ&quot;. וּלְיִשַׁי הָאִכָּר בְּבֵית לֶחֶם</p>

<p>שִׁבְעָה בָנִים, כֻּלָּם בַּחוּרִים גְּבוֹהֵי קוֹמָה וְגִבּוֹרֵי חַיִל,</p>

<p>וּשְׁמוּאֵל נִכְנַע לִדְבַר אֱלֹהִים וְיָצָא לַדָּרֶךְ.</p>

<p>יָרִיב שָׁמַע אֶת הַסִּפּוּר הַהוּא מִפִּי הַזְּקֵנִים</p>

<p>בִּכְפַר מוֹלַדְתּוֹ, אֲשֶׁר קִבְּלוּ אֶת הַדְּבָרִים מִפִּי</p>

<p>אֲבוֹתֵיהֶם, וְכָל אֶחָד סִפֵּר אֶת הַדְּבָרִים בְּנֻסַּח אַחֵר</p>

<p>וּבְצוּרָה אַחֶרֶת, עַד כִּי לֹא יָדַע הַנַּעַר לְמִי יַאֲמִין, וְלָכֵן</p>

<p>הִטָּה אָזְנוֹ הַפַּעַם לִשְמֹעַ אֶת הַסִּפּוּר מִפִּי אִישׁ, אֲשֶׁר</p>

<p>הָיָה עֵד רְאִיָּה לַדָּבָר. וַאֲחִיָּה הַזָּקֵן, אֲשֶׁר חָזַר בִּימֵי</p>

<p>חַיָּיו הָאֲרֻכִּים עַל הַסִּפּוּר הַזֶּה אֶלֶף פְּעָמִים, הָיָה בְכָל</p>

<p>פַּעַם מִתְעוֹרֵר וּמַשְׁמִיעַ אֶת הַדְּבָרִים בִּנְעִימוּת רַבָּה,</p>

<p>כְּאִלּוּ זוֹ לוֹ הַפַּעַם הָרִאשׁוֹנָה.</p>

<p>– וּבְכֵן, בְּנִי, יָצֹא יָצָא שְׁמוּאֵל הָרוֹאֶה</p>

<p>לַדָּרֶךְ. הוּא הָלַךְ בַּסֵּתֶר, דֶּרֶךְ הָרִים וַעֲמָקִים, לְבַל</p>

<p>יִרְאוּהוּ עוֹבְרֵי דְרָכִים, פֶּן יִשְׁמַע הַמֶּלֶךְ שָׁאוּל וַהֲרָגוֹ.</p>

<p>וּשְׁמוּאֵל מוֹרִי הָיָה כְבָר בָּעֵת הַהִיא זָקֵן וּשְׂבַע יָמִים, עַד</p>

<p>כִּי לֹא הָיָה בוֹ כֹחַ לָלֶכֶת דֶּרֶךְ רְחוֹקָה, וְלָכֵן הָיָה יוֹשֵׁב</p>

<p>לָנוּחַ בַּיּוֹם לְהִסָּתֵר מִפְּנֵי הַחַמָּה הַלּוֹהֶטֶת. בְּאַחַד</p>

<p>הַיָּמִים בַּצָּהֳרַיִם הִגִּיעַ עַד מְקוֹם הָרִים, וּבִהְיוֹתוֹ עָיֵף</p>

<p>וְיָגֵעַ, וְשֶׁמֶשׁ הַצָּהֳרַיִם הִכְּתָה עַל רֹאשוֹ בְּכָל כֹּחָהּ,</p>

<p>בָּא אֶל אַחַת הַמְעָרוֹת לְהִסָּתֵר שָׁם וְלָנוּחַ. הוּא שׁוֹכֵב עַל</p>

<p>אֶבֶן וְלִמְרַאֲשׁוֹתָיו יַלְקוּטוֹ, וְהִנֵּה הִגִּיעַ לְאָזְנָיו קוֹל</p>

<p>אֲנָשִׁים דּוֹבְרִים לְיַד פֶּתַח הַמְּעָרָה. הוּא הִטָּה אָזְנוֹ</p>

<p>לִשְׁמֹעַ, וְהִנֵּה הִגִּיעַ אֵלָיו קוֹל קוֹרֵא: &quot;הָהּ, מִי יַצִּילֵנוּ</p>

<p>מִיַּד הַפְּלִשְׁתִּים הָעֲרֵלִים הָאֵלֶּה!? קַצְּנוּ בַּחַיִּים מֵהֶם,</p>

<p>כִּי כָל הַיָּמִים הֵם עוֹרְכִים מִלְחָמוֹת בָנוּ וְלֹא יִתְּנוּ לָנוּ</p>

<p>מְנוּחָה! וּבַאֲשֶׁר לָהֶם הַחֲרָבוֹת וְהַחֲנִיתוֹת, וּבְכָל אֶרֶץ</p>

<p>יִשְׂרָאֵל אֵין חָרָשׁ לַעֲשׂוֹת נֶשֶׁק, לָכֵן הֵם לוֹעֲגִים לָנוּ עַל</p>

<p>אֲשֶׁר הַבַּחוּרִים מִתְחַבְּאִים בַּחוֹרִים&#8230; &#8220;הָעִבְרִים־הָעִוְרִים&#8221;</p>

<p>– הֵם קוֹרְאִים אַחֲרֵינוּ&#8230; וּבְכָל עֵת שָׁמְעִי אֶת הַלַּעַג הַזֶּה</p>

<p>מִפִּי הָעֲרֵלִים הָאֵלֶּה, תִּבְעַר בִּי כָּאֵשׁ חֲמָתִי&#8230; הוֹי, מִי</p>

<p>יִתֶּן לִי כֹּחַ וּגְבוּרָה לְהִנָּקֵם מֵאֵת הַפְּלִשְׁתִּים נִקְמַת</p>

<p>עַמֵּנוּ!&quot; לֵב שְׁמוּאֵל מוֹרִי עָלַץ לִשְׁמֹעַ אֶת הַדְּבָרִים</p>

<p>הָאֵלֶּה, הַמְּלֵאִים אַהֲבָה <strong>לָעָם</strong>, וְהִנֵּה הִגִּיעַ לְאָזְנָיו</p>

<p>קוֹל שֵׁנִי אוֹמֵר: &quot;הֲלֹא שְׁמַעְתֶּם, כִּי הִתְנַפְּלוּ</p>

<p>הַפְּלִשְׁתִּים עַל אִישֹ עִבְרִי בִּהְיוֹתוֹ בַּשָּׂדֶה וְאָמְרוּ</p>

<p>לִגְזוֹל מִמֶּנּוּ אֶת שְׁוָרָיו וְאֶת מַחֲרַשְׁתּוֹ, וְכַאֲשֶׁר עָמַד</p>

<p>בִּפְנֵיהֶם הִקִּיפוּ אוֹתוֹ וְהִכּוּהוּ בַּאֲבָנִים וּבְמַקְלוֹת, עַד</p>

<p>כִּי מֵת תַּחַת יָדָם&#8230; הָהּ, לִבִּי לִבִּי לָאִישׁ הַזֶּה, אֲשֶׁר מֵת</p>

<p>בִּדְמִי יָמָיו וְהִשְׁאִיר אַחֲרָיו אִשָּׁה אַלְמָנָה וִיתוֹמִים</p>

<p>קְטַנִּים. הַעַל זֶה נַחֲרִישׁ וְלֹא נִקֹּם בָּהֶם נִקְמַת דְּמֵי</p>

<p>אָחִינוּ הַצּוֹעֲקִים אֵלֵינוּ מִן הָאֲדָמָה&quot;? וְכַעֲבֹר שָׁעָה קַלָּה</p>

<p>שָׁמַע הַנָּבִיא קוֹל שְׁלִישִׁי, וְהַקּוֹל מָלֵא נֹעַם וְעֵדֶן,</p>

<p>מְדַבֵּר בְּרַעַד: &quot;הֲלֹא שְׁמַעְתֶּם, כִּי מִמַּחֲנוֹת פְּלִשְׁתִּים</p>

<p>יָצָא אִישׁ הַבֵּינַיִם, גָּלְיַת שְׁמוֹ מִגַּת, וְהוּא עוֹמֵד וּמְחָרֵף</p>

<p>בְּכָל יוֹם אֶת מַעַרְכוֹת <strong>אֱלֹהִים</strong>. וּמֵאָז שָׁמַעְתִּי אֶת זֹאת,</p>

<p>אֵין לִי מְנוּחָה לֹא בַיּוֹם וְלֹא בַּלַּיְלָה&#8230; אֶת הַכֹּל הָיִיתִי</p>

<p>סוֹלֵחַ לָהֶם לַפְּלִשְׁתִּים הָאֵלֶּה, אַךְ כִּי יָעֵזּוּ לְחָרֵף אֶת</p>

<p>מַעַרְכוֹת <strong>אֱלֹהִים</strong>, אֶת זֹאת לֹא אֶסְלַח לָהֶם. הֵמָּה יֵדְעוּ עוֹד</p>

<p>אֶת יָדִי!&quot; שְׁמוּאֵל מוֹרִי לֹא יָכוֹל עוֹד לִשְׁכַּב בִּמְנוּחָה,</p>

<p>וְהוּא קָם אַט מִמִּשְׁכָּבוֹ לָצֵאת מִן הַמְּעָרָה וְלִרְאוֹת</p>

<p>בְּעֵינָיו אֶת פְּנֵי הַדּוֹבְרִים. אַךְ בְּטֶרֶם הִסְפִּיק לְהַגִּיעַ</p>

<p>עַד פִּי הַמְּעָרָה, הִבִּיט כֹּה וָכֹה וְאֵין אִישׁ. וְכַאֲשֶׁר רָאָה</p>

<p>נַעַר רוֹעֶה צֹאן בְּמוֹרַד הָהָר, שָׁאַל אוֹתוֹ: &quot;אוּלַי תֵּדַע,</p>

<p>בְּנִי, מִי הֵם הָאֲנָשִׁים אֲשֶׁר יָשְבוּ פֹה זֶה עָתָּה?&quot; וְהַנַּעַר</p>

<p>עָנָה: &#8220;אֵלֶּה הֵם בְּנֵי יִשַׁי בֵּית הַלַּחְמִי&#8221;. עַתָּה יָדַע</p>

<p>וְהֵבִין שְׁמוּאֵל מוֹרִי, מַדּוּעַ שָׁלַח אוֹתוֹ אֱלֹהִים אֶל יִשַׁי</p>

<p>לִבְחוֹר מִבָּנָיו מֶלֶךְ עַל יִשְׂרָאֵל.</p>

<p>אֲחִיָּה הַזָּקֵן נָח רֶגַע, כִּי עָיֵף מֵרֹב דְּבָרִים,</p>

<p>וְיָרִיב יָשַׁב וְחִכָּה בְּלֵב דּוֹפֵק לִשְמֹעַ אַחֲרִית הַסִּפּוּר.</p>

<p>כַּעֲבוֹר שָׁעָה קַלָּה נִשְׁמַע שׁוּב קוֹל הַנָּבִיא:</p>

<p>– וְכַאֲשֶׁר בָּא שְׁמוּאֵל רַבִּי אֶל בֵּית יִשַׁי</p>

<p>וְרָאָה אֶת בְּנוֹ הַבְּכוֹר אֱלִיאָב, וְהוּא יְפֵה מַרְאֵה וְרָם</p>

<p>קוֹמָה, נִדְמָה לוֹ, כִּי זֶה הוּא מְשִיחַ ה'. אַךְ אֱלֹהִים אָמַר לוֹ:</p>

<p>&#8220;אַל תַּבֵּט אֶל מַרְאֵהוּ וְאֶל גְּבֹהַּ קוֹמָתוֹ&#8230;&#8221; וְכֵן הָיָה גַם</p>

<p>עִם כָּל שִׁבְעַת הַבָּנִים, אֲשֶׁר הֶעֱבִיר לְפָנָיו יִשָׁי. כֻּלָּם</p>

<p>לֹא הָיוּ בְחִירֵי אֱלֹהִים. &#8220;הַאֵין לְךָ עוֹד בָּנִים?&#8221; – שָׁאַל</p>

<p>הָרוֹאֶה. &#8220;עוֹד שָׁאַר הַקָּטָן וְהוּא רוֹעֶה בַּצֹּאן&#8221; – עָנָה יִשָׁי.</p>

<p>וּשְׁמוּאֵל מוֹרִי בִּקֵּשׁ מֵאֵת יִשַׁי לִשְׁלֹחַ וּלְהָבִיא אֶת צְעִיר</p>

<p>בָּנָיו. כַּעֲבֹר רְגָעִים אֲחָדִים נִכְנַס הַבַּיְתָה נַעַר אַדְמוֹנִי</p>

<p>עִם יְפֵה עֵינָיִם&#8230; &#8220;הִנֵּה דָּוִד בְּנִי&#8221; – קָרָא יִשָׁי. &quot;הוּא</p>

<p>הָרוֹעֶה רוּחַ!&quot; – קָרָא אֱלִיאָב בְּלַעַג. &#8220;הַמְחַלֵּל בֶּחָלִיל&#8221; –</p>

<p>קָרָא אֲבִינָדָב אַף הוּא בִּצְחוֹק. &#8220;בַּעַל הַחֲלוֹמוֹת&#8221; – עָנָה</p>

<p>חֶלְקוֹ גַּם שַׁמָּה. וּמָה הִתִפַּלְּאוּ הָאָב עִם הָאַחִים בִּרְאוֹתָם</p>

<p>כִּי קָם שְׁמוּאֵל הָרוֹאֶה מִמְּקוֹמוֹ, לָקַח אֶת קֶרֶן הַשֶּׁמֶן</p>

<p>וּמָשַׁח אֶת דָּוִד הַקָּטָן לְמֶלֶךְ&#8230; רַק עַתָּה הִכִּירוּ כֻּלָּם</p>

<p>פִּתְאֹם, כִּי רוּחַ אֱלֹהִים נָחָה עַל דָּוִד וְלֹא כְּכָל הַנְּעָרִים</p>

<p>הוּא.</p>

<p>אֲחִיָּה גָמַר אֶת סִפּוּרוֹ וְיָרִיב נִשְׁאַר יוֹשֵׁב</p>

<p>עַל מְקוֹמוֹ בְּלִי נוֹעַ. לְנֶגֶד עֵינֵי רוּחוֹ עָמְדָה דְמוּתוֹ שֶׁל</p>

<p>דָּוִד הַנַּעַר הָרוֹעֶה, אֲשֶׁר אֶחָיו לוֹעֲגִים לוֹ, מִתְקַלְּסִים</p>

<p>בּוֹ, וּפִתְאֹם הֵם רוֹאִים, כִּי בוֹ בָחַר אֱלֹהִים לְמֶלֶךְ&#8230; &quot;הֲלֹא</p>

<p>גַם אוֹתִי קָרָא נָדָב הָאִכָּר בַּשֵּׁם &#8220;רוֹעֶה רוּחַ&#8221; – חָלְפָה</p>

<p>מַחֲשָׁבָה בְלִבּוֹ.</p>

<p>קוֹלוֹ שֶׁל אֲחִיָּה הַזָּקֵן עוֹרֵר אֶת הַנַּעַר מִמַּחְשְׁבוֹתָיו, כַּאֲשֶׁר אָמַר לוֹ:</p>

<p>– הֲלֹא תָבִין, בְּנִי, כִּי דָּוִד זֶה הַקָּטָן הוּא</p>

<p>הוּא אֲשֶׁר אֶת קוֹלוֹ שָׁמַע שְׁמוּאֵל הָרוֹאֶה לְיַד הַמְּעָרָה,</p>

<p>בְּקַנְּאוֹ קִנְאָתוֹ לִכְבוֹד אֱלֹהִים הַמְחֹלָל בְּפִי גָלְיַת</p>

<p>הַפְּלִשְׁתִּי.</p>

<br />

<h2 id="פֶּרֶקו:נָבִיאאוֹמֶלֶךְ">פֶּרֶק ו: נָבִיא אוֹ מֶלֶךְ?</h2>

<br />

<p>עָבְרוּ חֳדָשִׁים רַבִּים מִיּוֹם בֹּא יָרִיב לָשֶׁבֶת</p>

<p>בְּבֵית אֲחִיָּה הַשִּׁילוֹנִי; וְאוּלָם נֶפֶשׁ הַנַּעַר לֹא דָבְקָה</p>

<p>לְאַהֲבָה אֶת הַנָּבִיא הַזָּקֵן, אֲשֶׁר הִתְאַמֵּץ לְחַנְּכוֹ</p>

<p>וְלִנְטוֹעַ בְּלִבּוֹ אֶת תּוֹרַת שְׁמוּאֵל רַבּוֹ. יָרִיב לֹא יָכֹל</p>

<p>לִסְלֹחַ לִשְׁמוּאֵל אֶת הֶעָוֶל אֲשֶׁר עָשָׂה, לְפִי דַעְתּוֹ,</p>

<p>לְשָׁאוּל, אַף כִּי אֲחִיָּה בֵּאֵר לוֹ בְּרֹב דְּבָרִים אֶת גֹּדֶל</p>

<p>עֲוֹן הַמֶּלֶךְ, אֲשֶׁר לֹא שָׁמַע אֶת דְּבַר הָאֱלֹהִים בְּיַד</p>

<p>הַנָּבִיא.</p>

<p>עוֹד יוֹתֵר רָחַק לִבּוֹ שֶׁל יָרִיב מִן הַנְּבִיאִים</p>

<p>עִדּוֹ וּשְׁמַעְיָה, בָּאֵי בֵיתוֹ שֶׁל אֲחִיָּה הַזָּקֵן. הוּא לֹא</p>

<p>חָלַק לָהֶם כָּבוֹד, כַּאֲשֶׁר עָשׂוּ בְּנֵי הַנְּבִיאִים, אַף לֹא</p>

<p>יָשַׁב לִפְנֵיהֶם לִשְׁמֹעַ אֶת תּוֹרָתָם, לֹא בָא אֶל הַסְּעֻדּוֹת</p>

<p>שֶׁעָרְכוּ בְּחַגֵּי הַחֹדֶשׁ עִם לַהֲקוֹת שָׁרִים וְנוֹגְנִים וְעִם</p>

<p>מְחוֹלוֹת וְכִרְכּוּרִים. בּוֹחֵר הָיָה לָשֶׁבֶת בָּדָד בַּשָּׂדֶה,</p>

<p>נָתוּן לְמַחְשְׁבוֹתָיו וַחֲלוֹמוֹתָיו.</p>

<p>הַנֶּפֶשׁ הָאַחַת, אֲשֶׁר נֶפֶשׁ יָרִיב הָיְתָה</p>

<p>קְשׁוּרָה בָּהּ, הָיְתָה תִּרְצָה, נֶכְדָּתוֹ שֶׁל הַנָּבִיא אֲחִיָּה.</p>

<p>לוּלֵא הִיא, מִי יוֹדֵעַ אִם לֹא הָיָה זֶה כְבָר עוֹזֵב אֶת שִׁילֹה</p>

<p>הָעִיר הַשּׁוֹמֵמָה וְהוֹלֵךְ יְרוּשָׁלַיְמָה, אֶל עִיר הַמְּלוּכָה,</p>

<p>אֲשֶׁר אֵלֶיהָ נָשָׂא אֶת נַפְשׁוֹ, בָּהּ הָגָה בְּהָקִיץ וְאוֹתָהּ</p>

<p>רָאָה בַּחֲלוֹם.</p>

<p>בְּאַחַד הַיָּמִים בָּאָה אֵלָיו תִּרְצָה אֶל הַשָּׂדֶה,</p>

<p>יָשְבָה עַל יָדוֹ, הִבִּיטָה אֵלָיו בִּצְחוֹקָהּ הַנָּעִים</p>

<p>וְאָמְרָה:</p>

<p>– אֲדוֹנִי הַמֶּלֶךְ, דְּבַר סֵתֶר לִי אֵלֶיךָ.</p>

<p>יָרִיב הִפְנָה רֹאשׁוֹ אֵלֶיהָ וְשָׁאַל:</p>

<p>– מָה הַדָּבָר?</p>

<p>תִּרְצָה נָתְנָה בּוֹ עֵינֶיהָ הַמַּבִּיעוֹת אַהֲבָה וְעָנְתָה:</p>

<p>– אֶמֵשׁ שָׁמְעוּ אָזְנַי שִׂיחַת הַזְּקֵנִים עַל</p>

<p>אֹדוֹתֶיךָ, וְהִנֵּה בָּאתִי הַיּוֹם לְסַפֶּר לְךָ אֶת הַדְּבָרִים</p>

<p>אֲשֶׁר שָׁמַעְתִּי, כִּי נֶאֱמָנָה אֲנִי לְךָ, אֲדוֹנִי</p>

<p>הַמֶּלֶךְ.</p>

<p>בַּת־צְחוֹק עָבְרָה עַל שִׂפְתֵי הַנַּעַר, בְּשָׁמְעוֹ</p>

<p>אֶת הַנַּעֲרָה קוֹרְאָה לוֹ &#8220;אֲדוֹנִי הַמֶּלֶךְ&#8221;; נִרְאֶה הָיָה, כִּי</p>

<p>הַדָּבָר גּוֹרֵם לוֹ תַּעֲנוּג. וְתִרְצָה הוֹסִיפָה:</p>

<p>– שָׁמַעְתִּי אֶת עִדּוֹ הַחוֹזֶה מְדַבֵּר אֶל אָבִי,</p>

<p>כִּי בַיָּמִים הָרִאשׁוֹנִים, כַּאֲשֶׁר רָאָה אֶת פָּנֶיךָ וְשָׁמַע אֶת</p>

<p>קוֹלְךָ, אָמַר אֶל לִבּוֹ, כִּי נוֹצַרְתָּ לִהְיוֹת נָבִיא</p>

<p>בְּיִשְׂרָאֵל, אוּלָם מְעַט מְעַט נוֹכַח לָדַעַת, כִּי שָׁגָה</p>

<p>בָרוֹאֶה&#8230; וּשְׁמַעְיָה הַנָּבִיא אָמַר, כִּי הוּא הִכִּיר בְּךָ</p>

<p>בִּרְאִיָּה רִאשׁוֹנָה, כִּי נַפְשְךָ קְרוֹבָה יוֹתֵר לָאָרֶץ מֵאֲשֶׁר</p>

<p>לַשָּׁמָיִם&#8230;</p>

<p>יָרִיב שָׁמַע אֶת הַדְּבָרִים וְשָׁאַל:</p>

<p>– מֶה רָעָה מָצְאוּ בִי הַזְּקֵנִים?</p>

<p>– עִדּוֹ הַחוֹזֶה אָמַר – עָנְתָה תִּרְצָה – כִּי</p>

<p>הִתְבּוֹנֵן אֵלֶיךָ וְרָאָה, כִּי נַעַר גֵּא אַתָּה, חוֹשֵׁב תָּמִיד רַק</p>

<p>עַל עַצְמוֹ וְלֹא עַל אֲחֵרִים, אֵינוֹ נוֹשֵׂא עֵינָיו לַשָּׁמַיִם,</p>

<p>וְעַל כֵּן לֹא תִצְלַח לִהְיוֹת נָבִיא.</p>

<p>– וּמָה אָמַר שְׁמַעְיָה? – שָׁאַל יָרִיב.</p>

<p>– שְׁמַעְיָה אָמַר, כִּי כָל הַיָּמִים לֹא שָׁמַע</p>

<p>מִפִּיךָ אַף פַּעַם אֶת הַשֵּׁם אֱלֹהִים, וְלֹא אִישֹ כָּזֶה יִהְיֶה</p>

<p>נָבִיא בְּיִשְׂרָאֵל.</p>

<p>יָרִיב הוֹצִיא מִפִּיו בְּלַחַשׁ, כְּאִלּוּ דִּבֶּר רַק לְעַצְמוֹ, אַךְ תִּרְצָה שָׁמְעָה אֶת קוֹלוֹ:</p>

<p>– אָכֵן, אֱמֶת בְּפִי הַזְּקֵנִים הָאֵלֶּה! לֹא אֶהְיֶה נָבִיא.</p>

<p>הוּא יָשַׁב שָׁעָה קַלָּה שׁוֹתֵק וְשָׁקוּעַ בְּמַחֲשָׁבוֹת, וְאַחַר פָּנָה אֶל הַנַּעֲרָה וְשָׁאַל:</p>

<p>– וּמָה אָמַר זְקֵנֵךְ עַל כָּל זֶה?</p>

<p>תִּרְצָה הִתְעוֹרְרָה, כְּאִלּוּ רַק חִכְּתָה לִשְׁמֹעַ אֶת הַשְּׁאֵלָה הַזֹּאת, וְעָנְתָה:</p>

<p>– לוּ רַק שָׁמַעְתָּ, אֶת אֲשֶׁר דִּבֶּר זְקֵנִי</p>

<p>עָלֶיךָ! הוּא אָמַר לָהֶם, כִּי אָמְנָם גַּם הוּא חוֹשֵב כְּמוֹהֶם, כִּי</p>

<p>לֹא תִצְלַח לִנְבוּאָה, וּבְכָל זֹאת, אָמַר, רוֹאֶה הוּא בְּךָ, כִּי</p>

<p>נוֹצַרְתָּ לִגְדוֹלוֹת&#8230;</p>

<p>יָרִיב הִטָּה אָזְנוֹ לִשְמֹעַ וְצִפָּה לְהַקְשִׁיב אֶת</p>

<p>הַדְּבָרִים אֲשֶׁר דִּבֶּר עָלָיו אֲחִיָּה, אַךְ תִּרְצָה הִפְסִיקָה</p>

<p>בָּאֶמְצַע וְהֶחֱרִישָׁה.</p>

<p>– לָמָּה זֶה לֹא תְדַבְּרִי עוֹד?</p>

<p>– יַעַן כִּי יָרֵאתִי. – עָנְתָה תִרְצָה.</p>

<p>– אֶת מִי אַתְּ יְרֵאָה?</p>

<p>– יְרֵאָה אֲנִי&#8230; פֶּן יִגְבַּהּ לְבָבְךָ מְאֹד&#8230;</p>

<p>– אַל נָא, תִּרְצָה, אִם הַחִלּוֹת לְסַפֵּר, סַפְּרִי עַד הַסּוֹף.</p>

<p>– לֹא, לֹא אֲסַפֵּר.</p>

<p>– אָנָּא, תִּרְצָה, עֲשִׂי זֹאת לְמַעֲנִי.</p>

<p>– לֹא, לַשָּׁוְא בַּקָּשָׁתֶךָ.</p>

<p>רֶגַע אֶחָד הִרְהֵר הַנַּעַר, וּפִתְאֹם עָמַד זְקוּף קוֹמָה וְקָרָא בְּקוֹל נָגִיד:</p>

<p>הַמֶּלֶךְ מְצַוֶּה עָלַיִךְ לְדַבֵּר!</p>

<p>תִּרְצָה הִבִּיטָה אֶל פְּנֵי יָרִיב, אֲשֶׁר הִבִּיעוּ</p>

<p>שִׁלְטוֹן, כָּבְשָׁה רֶגַע אֶת הַצְּחוֹק, שֶׁאָמַר לְהִתְפָּרֵץ מִפִּיהָ</p>

<p>וְעָנְתָה:</p>

<p>– צַו אֲדוֹנִי הַמֶּלֶךְ קֹדֶשׁ לִי.</p>

<p>וְהִיא פָּתְחָה פִּיהָ וְסִפְּרָה:</p>

<p>זְקֵנִי אָמַר, כִּי זֶה יָמִים רַבִּים הוּא הוֹגֶה</p>

<p>בְּכָל הַמַּעֲשִּׂים הָרָעִים אֲשֶׁר עָשָׂה שְׁלֹמֹה הַמֶּלֶךְ, אֲשֶׁר</p>

<p>לִבּוֹ אֵינוֹ שָׁלֵם עִם ה' אֱלֹהָיו כִּלְבַב דָּוִד אָבִיו, וְהוּא</p>

<p>בָּנָה בָּמָה לִכְמוֹשׁ שִׁקּוּץ מוֹאָב וּלְמֹלֶךְ שִׁקּוּץ בְּנֵי</p>

<p>עַמּוֹן, וְנָשָׁיו הַנָּכְרִיוֹת מַקְטִירוֹת וּמְזַבְּחוֹת לֵאלֹהִים</p>

<p>אֲחֵרִים. וֵאלֹהִים אָמַר לִשְׁלֹמֹה: יַעַן אֲשֶׁר לֹא שָׁמַרְתָּ</p>

<p>בְּרִיתִי וְחֻקּוֹתַי אֲשֶׁר צִוִּיתִי, קָרֹעַ אֶקְרַע אֶת הַמַּמְלָכָה</p>

<p>מֵעָלֶיךָ וּנְתַתִּיהָ לְעַבְדֶּךָ&#8230;</p>

<p>יָרִיב שָׁמַע אֶת הַדְּבָרִים וְלִבּוֹ פָּעַם. הוּא לֹא</p>

<p>הוֹצִיא הֶגֶה מִפִּיו, וְעֵינָיו שָׁמְרוּ אֶת שִׂפְתֵי הַנַּעֲרָה</p>

<p>הַדּוֹבֶרֶת.</p>

<p>הִיא סִפְּרָה לוֹ, כִּי זְקֵנָהּ דִּבֶּר בַּחֲמַת רוּחַ</p>

<p>עַל הַהֵיכָלוֹת וְהָאַרְמוֹנוֹת הָרַבִּים אֲשֶׁר בָּנָה שְׁלֹמֹה, עַל</p>

<p>הַכֶּסֶף וְהַזָּהָב אֲשֶׁר נָתַן בִּירוּשָׁלַיִם כַּאֲבָנִים, עַל</p>

<p>הַנָּשִׁים וְהַפִּילַגְשִׁים הָרַבּוֹת אֲשֶׁר לָקַח לוֹ מִבְּנוֹת</p>

<p>הַנָּכְרִים, מִן הַגּוֹיִם אֲשֶׁר אָמַר אֱלֹהִים אֶל בְּנֵי יִשְׂרָאֵל:</p>

<p>לאֹ תָבֹאוּ בָּהֶם וְהֵם לֹא יָבֹאוּ בָּכֶם.</p>

<p>יָרִיב הֶחֱרִישׁ בְּדַבֵּר תִּרְצָה אֶת דְּבָרֶיהָ, אַךְ כַּאֲשֶׁר הִפְסִיקָה רֶגַע, לֹא יָכֹל לְהִתְאַפֵּק וְשָׁאַל:</p>

<p>– אוּלָם מַה דִּבֶּר זְקֵנֵךְ עָלָי?</p>

<p>– חַכֵּה רֶגַע וְתִשְׁמַע גַּם זֹאת – עָנְתָה הַנַּעֲרָה מִתּוֹךְ בַּת־צְחוֹק.</p>

<p>– זְקֵנִי אָמַר עוֹד – הוֹסִיפָה תִּרְצָה לְסַפֵּר –</p>

<p>כִּי אֱלֹהִים יִשְׁמֹר דְּבָרוֹ וְיִבְחַר בְּאִישׁ אַחֵר לְמֶלֶךְ עַל</p>

<p>יִשְׂרָאֵל, וּמִי יוֹדֵעַ, אָמַר זְקֵנִי, אִם לֹא אַתָּה הוּא הָאִישׁ</p>

<p>הַזֶּה&#8230;</p>

<p>פְּנֵי יָרִיב אָדְמוּ וְחָוְרוּ חֲלִיפוֹת, וְהוּא נָתַן עֵינָיו בַּנַּעֲרָה הַיּוֹשֶׁבֶת מִמּוּלוֹ וּבְקוֹל רוֹעֵד קָרָא:</p>

<p>– הַאֱמֶת בְּפִיךְ?&#8230; הֲכֵן דִּבֶּר זְקֵנֵךְ?&#8230;</p>

<p>– כֹּה יִתֶּן לִי אֱלֹהִים וְכֹה יוֹסִיף – נִשְׁבְּעָה</p>

<p>הַנַּעֲרָה – כִּי רַק אֱמֶת דִּבַּרְתִּי אֵלֶיךָ. וְאַף אָמַר זְקֵנִי,</p>

<p>כִּי בָרֶגַע הָרִאשׁוֹן אֲשֶׁר רָאָה אֶת פָּנֶיךָ, עָלָה קוֹל בְּלִבּוֹ:</p>

<p>&#8220;אוּלַי זֶה הוּא&#8221;; וּבְשָׁמְעוֹ מִפִּי אִמְּךָ עַל חֲלוֹמְךָ לִהְיוֹת</p>

<p>מֶלֶךְ, לֹא הָיָה הַדָּבָר בְּעֵינָיו צְחוֹק&#8230;</p>

<p>יָרִיב יָשַׁב רְגָעִים אֲחָדִים דּוּמָם, אַחֲרֵי כֵן פָּתַח וְשָׁאַל:</p>

<p>– וּמָה אָמְרוּ עַל זֶה יֶתֶר הַזְּקֵנִים?</p>

<p>– עִדּוֹ הַחוֹזֶה נִעֲנַע בְּרֹאשׁוֹ וּשְׁמַעְיָה הַנָּבִיא נִעֲנַע בִּשְׂפָתָיו, אַךְ מִי יוֹדֵעַ מַה בְּלִבָּם.</p>

<p>יָרִיב הֵנִיעַ בְּיָדוֹ וְקָרָא:</p>

<p>– יְהִי אֱלֹהִים עִמָּהֶם, עִם הַזְּקֵנִים הָאֵלֶּה, רַב לִי אִם לֵב זְקֵנֵךְ טוֹב עָלָי&#8230;</p>

<p>– לוּ יָדַעְתָּ, יָרִיב, מָה רַבָּה אַהֲבָתוֹ אֵלֶיךָ –</p>

<p>פָּתְחָה תִּרְצָה בְּהִתְלַהֲבוּת – תָּמִיד הוּא שׁוֹאֵל אוֹתִי,</p>

<p>הֲשָׁלוֹם לְךָ, וּבְכָל עֵת אֲשֶׁר תְּאַחֵר לָשֶׁבֶת בַּחוּץ הוּא דוֹאֵג</p>

<p>לְךָ; וּפַעַם בַּבֹּקֶר הִשְׁכַּמְתִּי קוּם וְרָאִיתִי אֶת זְקֵנִי</p>

<p>עוֹמֵד לְיַד מִשְׁכָּבְךָ וּמִתְבּוֹנֵן אֶל פָּנֶיךָ בְּתַרְדֵּמָתְךָ</p>

<p>וּשְׂפָתָיו לוֹחֲשׁוֹת: &#8220;פָּנָיו כִּפְנֵי מַלְאַךְ אֱלֹהִים&#8221;.</p>

<p>יָרִיב פָּתַח פִּיו לַעֲנוֹת לַנַּעֲרָה דָּבָר, אַךְ</p>

<p>פִּתְאֹם קָם מֵעַל הָאֶבֶן אֲשֶׁר יָשַׁב עָלֶיהָ, תָּפַשׂ בִּידֵי</p>

<p>תִרְצָה וְקָרָא בְּקוֹל רוֹעֵד:</p>

<p>– זֶה יָמִים וְשָׁבוּעוֹת, אֲשֶׁר עָלָה בְלִבִּי</p>

<p>לַעֲזוֹב אֶת הַבַּיִת הַזֶּה, כִּי אָמַרְתִּי: מַה לִּי פֹה וּמִי לִי</p>

<p>פֹה; אַךְ אַחֲרֵי הַדְּבָרִים אֲשֶׁר שָׁמַעְתִּי מִפִּיךְ הַיּוֹם,</p>

<p>הָיְתָה עִמִּי רוּחַ אַחֶרֶת. אָנֹכִי אוֹסִיף לָשֶׁבֶת עִם זְקֵנֵךְ עַד</p>

<p>אֲשֶׁר יָבֹא הַיּוֹם&#8230; אוּלַי יַעֲשֶׂה לִי אֲחִיָּה הַנָּבִיא,</p>

<p>כַּאֲשֶׁר עָשָׂה שְׁמוּאֵל הָרוֹאֶה לְדָוִד בֶּן יִשָׁי.</p>

<p>תִּרְצָה יָשְׁבָה עוֹד רְגָעִים אֲחָדִים דּוּמָם כִּשְׁקוּעָה בְּמַחֲשָׁבָה, וִאַחֲרֵי כֵן אָמְרָה:</p>

<p>– זְקֵנִי סִפֶּר לִי פְּעָמִים רַבּוֹת אֶת כָּל</p>

<p>הַתְּלָאָה אֲשֶׁר עָבְרָה עַל דָּוִד, בִּהְיוֹתוֹ נִרְדָּף עַל יְדֵי</p>

<p>הַמֶּלֶךְ שָׁאוּל, וַאֲשֶׁר הִתְחַבֵּא בַּמִּדְבָּר מִפְּנֵי רוֹדְפָיו,</p>

<p>וְכִי בָרַח גַּם לְאֶרֶץ פְּלִשְׁתִּים בַּצַּר לוֹ. מַה צַּר לִי, אִם</p>

<p>גַּם עָלֶיךָ יִהְיֶה לָשֵׂאת עָמָל וּתְלָאָה יָמִים רַבִּים,</p>

<p>לְהִתְחַבֵּא בַּמִּדְבָּר וְלִהְיוֹת נָתוּן לְרָעָב וּלְסֵבֶל עַד אֲשֶׁר</p>

<p>תַּגִּיעַ לְכִסֵּא הַמְּלוּכָה.</p>

<p>יָרִיב הִבִּיט אֶל הַנַּעֲרָה בִּצְחוֹק וְאָמַר אֵלֶיהָ:</p>

<p>– הָאִישׁ הָאוֹמֵר לַעֲלוֹת עַל הַר גָּבֹהַּ וְנִשָּׂא</p>

<p>עָלָיו לְהִתְאַזֵּר וּלְטַפֵּס מַעְלָה מָעְלָה; לֹא קַל הַדָּבָר, אַךְ</p>

<p>סוֹף סוֹף יַגִּיעַ אֶל רֹאשׁ הָהָר.</p>

<p>– מַה קָּשֶׁה הַדָּבָר, מַה קָּשֶׁה! – לָחֲשָׁה הַנַּעֲרָה.</p>

<p>– אֲבָל לִי קַל יִהְיֶה יוֹתֵר, כִּי הֲלֹא גַם אַתְּ</p>

<p>תַּעֲלִי עִמִּי, וְטוֹבִים הַשְּׁנַיִם מִן הָאֶחָד, כִּי בִּנְפֹל</p>

<p>הָאֶחָד יְקִימוֹ הַשֵּנִי – אָמַר יָרִיב.</p>

<p>– וְאִם לֹא אְחֶפֹּץ לְטַפֵּס? – שָׁאֲלָה תִּרְצָה.</p>

<p>יָרִיב הֶחֱרִישׁ רֶגַע וְאַחַר עָנָה:</p>

<p>– כִּי אָז אֵלֵךְ לְבַדִּי!</p>

<p>תִּרְצָה נִגְּשָׁה אֵלָיו, חִבְּקָה אוֹתוֹ וְאָמְרָה:</p>

<p>– רַק צְחוֹק עָשִׂיתִי, יָרִיב; עִמְּךָ אֲנִי אֶל כָּל</p>

<p>אֲשֶׁר תֵּלֵךְ. אֵין אֲנִי שׁוֹאֶפֶת לְכִסֵּא מַלְכוּת, אַךְ כִּסֵּא</p>

<p>הַמֶּלֶךְ יִהְיֶה יָקָר לִי, אִם אַתָּה תֵּשֵׁב עָלָיו. הֲתָאֲמִין בִּי,</p>

<p>יָרִיב, כִּי לִבִּי וְנַפְשִׁי נְתוּנִים לָךְ?</p>

<p>יָרִיב הֵעִיף עַיִן עַל פְּנֵי הַנַּעֲרָה, אֲשֶׁר הֵפִיקוּ אַהֲבָה רַבָּה, וּשְׂפָתָיו לָחֲשׁוּ:</p>

<p>– כֵּן, אֲנִי מַאֲמִין, אֲנִי מַאֲמִין!</p>

<br />

<h2 id="פֶּרֶקו:תּוֹרַתהַמֶּלֶךְ">פֶּרֶק ו: תּוֹרַת הַמֶּלֶךְ</h2>

<br />

<p>אַחַר הַדְּבָרִים הָאֵלֶּה הִתְאַמֵּץ יָרִיב לְהִתָקֵרב</p>

<p>אֶל אֲחִיָּה וְלִשְׁמוֹר אֶת פִּיו. הוּא הִרְבָּה לָשֶׁבֶת עַל יָדוֹ</p>

<p>וְלִשְמֹעַ אֶת הַתּוֹרָה, אֲשֶׁר הִטִּיף הַנָּבִיא לְכָל בָּאֵי בֵיתוֹ.</p>

<p>לֹא הַזָּקֵן וְלֹא הַנַּעַר הוֹצִיאוּ מִפִּיהֶם דָּבָר עַל</p>

<p>הַמַּחֲשָׁבוֹת אֲשֶׁר הָגוּ בְּלִבָּם, אַךְ יָרִיב עָשָׂה לְעִתִּים</p>

<p>בְּעָרְמָה לְהָסֵב אֶת פְּנֵי הַדְּבָרִים עַל מִשְׁפַּט הַמֶּלֶךְ</p>

<p>בְּיִשְׂרָאֵל וּמָה אֱלֹהִים דּוֹרֵשׁ מֵעִמּוֹ, וְגַם אֲחִיָּה הָיָה</p>

<p>אוֹהֵב לְסַפֵּר עִם הַנַּעַר עַל הַדָּבָר, אֲשֶׁר מִלֵּא אֶת</p>

<p>לִבּוֹ.</p>

<p>עַל פִּי רֹב, הָיָה אֲחִיָּה פּוֹתֵחַ בְּשִׂיחָה עַל</p>

<p>רַבּוֹ שְׁמוּאֵל הָרוֹאֶה, אֲשֶׁר לֹא אָבָה בַּתְּחִלָּה לִמְשֹׁחַ</p>

<p>מֶלֶךְ עַל בְּנֵי יִשְׂרָאֵל, כִּי אֱלֹהִים הוּא מַלְכָּם, וְהוּא הֵעִיד</p>

<p>בָּהֶם, כִּי הַמֶּלֶךְ אֲשֶׁר יִמְלֹךְ עֲלֵיהֶם יִקַּח אֶת בְּנֵיהֶם</p>

<p>לְשִׂימָם בְּמִרְכַּבְתּוֹ וְלַחֲרֹשׁ חֲרִישׁוֹ וְלִקְצֹר קְצִירוֹ, אֶת</p>

<p>בְּנוֹתֵיהֶם יִקַּח לְרַקָּחוֹת וּלְטַבָּחוֹת וּלְאוֹפוֹת, וְכָל בְּנֵי</p>

<p>הָעָם יִהְיוּ לוֹ לַעֲבָדִים; אַךְ כַּאֲשֶׁר מֵאֵן הָעָם לִשְׁמֹעַ</p>

<p>בְּקוֹל שְׁמוּאֵל וְדָרְשׁוּ לְהַמְלִיךְ עֲלֵיהֶם מֶלֶךְ, לְמַעַן</p>

<p>יִהְיוּ כְּכֹל הַגּוֹיִם, עָשָׂה שְׁמוּאֵל אֶת רְצוֹנָם עַל פִּי ה'.</p>

<p>אוּלָם הַדָּבָר הָיָה תָּמִיד לְמֹרַת רוּחוֹ; וְאַחֲרֵי אֲשֶׁר הִמְרָה</p>

<p>שָׁאוּל אֶת פִּי ה', בִּימֵי הַמִּלְחָמָה עִם עֲמָלֵק, הִתְאַבֵּל</p>

<p>שְׁמוּאֵל יָמִים רַבִּים וְלֹא רָצָה לְבַקֵּשׁ מֶלֶךְ אַחֵר, עַד אֲשֶׁר</p>

<p>חָזַק עָלָיו דְּבַר אֱלֹהִים לָלֶכֶת אֶל יִשַׁי בֵּית הַלַּחְמִי</p>

<p>ולְמִשֹׁחַ מֶלֶךְ מִבָּנָיו, וְהוּא בָּחַר בָּרוֹעֶה הַקָּטָן, הוּא</p>

<p>דָוִד.</p>

<p>יָרִיב הָיָה יוֹשֵׁב לִפְנֵי הַזָּקֵן וּמַטֶּה אֹזֶן</p>

<p>לְכָל דִּבּוּר הַיּוֹצֵא מִפִּיו, אַף כִּי אֶת רֹב הַדְּבָרִים שָׁמַע</p>

<p>מִפִּיו לֹא אַחַת, וְרַק לְעִתִּים רְחוֹקוֹת מְאֹד הָיָה מַפְסִיקוֹ</p>

<p>בִשְׁאֵלָה אוֹ בְּהֶעָרָה. אוּלָם עִם תֹּם הַשִּׂיחָה וְהַנָּבִיא</p>

<p>הַזָּקֵן הָיָה מַחֲרִישׁ, הִרְהִיב יָרִיב עֹז לְהַשְמִיעַ בְּאָזְנָיו</p>

<p>שְׁאֵלָה, אֲשֶׁר הִפְלִיאָה<a href="#fn:3" id="fnref:3" title="see footnote" class="footnote"><sup>3</sup></a> לִפְעָמִים אֶת הַנָּבִיא אוֹ הֶעֶלְתָה אֶת חֲמָתוֹ.</p>

<p>– שָׁמֹעַ שָׁמַעְתִּי מִפִּי הַזְּקֵנִים בִּכְפַר</p>

<p>מוֹלַדְתִּי, – אָמַר פַּעַם יָרִיב – כִּי הַמֶּלֶךְ שָׁאוּל הָיָה אִישׁ</p>

<p>בַּעַל קוֹמָה, יְפֵה תֹאַר וִיפֵה מַרְאֶה, אֲשֶׁר לָקַח לְבָבוֹת בְּהוֹד</p>

<p>פָּנָיו. הֲכֵן הוּא?</p>

<p>– כֵּן, בְּנִי, כֵּן – עָנָה הַנָּבִיא הַזָּקֵן –</p>

<p>בְּעֵינַי רָאִיתִי אֶת הַמֶּלֶךְ הָרִאשׁוֹן בְּיִשְׂרָאֵל, וְעֵינַי לֹא</p>

<p>הָיוּ אָז כֵּהוֹת כְּמוֹ הַיּוֹם, וְאָמְנָם, הָיוּ פְנֵי שָׁאוּל</p>

<p>מְאִירִים כַּחַמָּה.</p>

<p>– וְהַמֶּלֶךְ דָּוִד, מְסַפְּרִים הַזְּקֵנִים, הָיָה</p>

<p>גִבּוֹר מִלְחָמָה, אֲשֶׁר לאֹ הָיָה כָמֹהוּ, הֲלֹא הוּא אֲשֶׁר הִכְנִיעַ</p>

<p>אֶת הַפְּלִשְׁתִּים, הִכָּה אֶת מוֹאָב וְאֶת עַמּוֹן וְאֶת<a href="#fn:4" id="fnref:4" title="see footnote" class="footnote"><sup>4</sup></a>
אֱדוֹם, וּבְיָמָיו נִגְּפוּ כָּל אוֹיְבֵי יִשְׂרָאֵל. הַאֵין זֹאת, אֲדוֹנִי?</p>

<p>– אֱמֶת נָכוֹן הַדָּבָר – עָנָה אֲחִיָּה – דָּוִד הָיָה</p>

<p>גִּבּוֹר חַיִל אֲשֶׁר לִבּוֹ כְּלֵב הָאֲרִי, וְהוּא אֲשֶׁר נִלְחַם</p>

<p>מִלְחָמוֹת רַבּוֹת עִם אוֹיְבֵי יִשְׂרָאֵל.</p>

<p>– וְהַמֶּלֶךְ שְׁלֹמֹה, שָׁמַעְתִּי, הוּא חָכָם מִכָּל</p>

<p>אָדָם, וּמִכָּל הָאֲרָצוֹת וּמִכָּל הָעַמִּים בָּאִים לִשְׁמֹעַ אֶת</p>

<p>חָכְמָתוֹ, כִּי אֵין חָכָם כָּמוֹהוּ בְּכֹל הַגּוֹיִים אֲשֶׁר עַל פְּנֵי</p>

<p>הָאֲדָמָה.</p>

<p>– נְכוֹנִים, בְּנִי, הַדְּבָרִים אֲשֶׁר שָׁמַעְתָּ.</p>

<p>אָמְנָם נָתַן אֱלֹהִים לִשְׁלֹמֹה לֵב חָכָם וְנָבוֹן, אֲשֶׁר כָּמוֹהוּ</p>

<p>לֹא הָיָה לְפָנָיו וְאַחֲרָיו לֹא יָקוּם כָּמוֹהוּ, וְחָכְמָתוֹ רַבָּה</p>

<p>מֵחָכְמַת כָּל בְּנֵי קֶדֶם.</p>

<p>יָרִיב יָשַׁב דּוּמָם שָׁעָה קַלָּה, אַחֲרֵי כֵן הִרְהִיב עֹז לְהַשְׁמִיעַ דְּבָרוֹ, כְּאִלּוּ לְעַצְמוֹ:</p>

<p>– מֶלֶךְ אֶחָד יָפֶה, הַשֵּׁנִי גִבּוֹר, הַשְּׁלִישִׁי חָכָם, מִי גָדוֹל מִמִּי?</p>

<p>– לֹא בְכָל אֵלֶּה, בְּנִי, תִפְאֶרֶת מֶלֶךְ. כַּאֲשֶׁר</p>

<p>אָמַר מֹשֶׁה עֶבֶד אֲלֹהִים לְיִשְׂרָאֵל: שׂוֹם תָּשִׂים עָלֶיךָ מֶלֶךְ,</p>

<p>אֲשַׁר יִבְחַר אֱלֹהִים בּוֹ, לֹא צִוָּה עַל הַיֹּפִי שֶׁל הַמֶּלֶךְ,</p>

<p>אַף לֹא עַל הַגְּבוּרָה וְהַחָכְמָה, וְרַק כִּי יִלְמַד לְיִרְאָה אֶת ה'</p>

<p>אֱלֹהִים, לִשְׁמוֹר אֶת דִּבְרֵי הַתּוֹרָה, לְבִלְתִּי רוּם לְבָבוֹ</p>

<p>מֵאֶחָיו. רַק מֶלֶךְ אֲשֶׁר כָּזֶה יַאֲרִיךְ יָמִים עַל מַמְלַכְתּוֹ</p>

<p>הוּא וּבָנָיו בְּקֶרֶב יִשְׂרָאֵל. אֵלֶּה דִבְרֵי מֹשֶה עֶבֶד</p>

<p>אֱלֹהִים.</p>

<p>אֲחִיָּה הֶחֱרִישׁ רְגָעִים אֲחָדִים, וְיָרִיב נִלְחַם</p>

<p>עִם נַפְשׁוֹ, הֲיַגִּיד לְנָבִיא אֶת אֲשֶׁר בְּלִבּוֹ אוֹ כִּי יַסְתִּיר</p>

<p>דְּבָרָיו מִמֶּנּוּ? לָאַחֲרוֹנָה לֹא הִתְאַפֵּק וְאָמַר:</p>

<p>– מִי יוֹדֵעַ אִם מֶלֶךְ, אֲשֶׁר לֹא יַעֲשֶׂה דָבָר</p>

<p>קָטֹן וְגָדוֹל בְּטֶרֶם יִשְׁאַל אֶת פִּי הַנָּבִיא, יִמְצָא חֵן</p>

<p>בְּעֵינֵי הָעָם. הָעָם אוֹהֵב מֶלֶךְ גִּבּוֹר וְעָשִׁיר, אֲשֶׁר יַעֲשֶׂה</p>

<p>הַכֹּל כִּרְצוֹנוֹ.</p>

<p>הַנָּבִיא הֵרִים עֵינָיו הַכֵּהוֹת אֶל הָעֶלֶם וְקוֹלוֹ רָעַד בְּדַבְּרוֹ:</p>

<p>– אַל לוֹ לַמֶּלֶךְ לִמְצֹא חֵן בְּעֵינֵי הָעָם, כִּי</p>

<p>אִם בְּעֵינֵי אֱלֹהִים&#8230; גַּם הַמֶּלֶךְ הוּא רַק עֶבֶד הָאֱלֹהִים&#8230;</p>

<p>עַל הַמֶּלֶךְ לְהִלָּחֵם מִלְחֲמוֹת אֱלֹהִים בְּאוֹיְבֵי יִשְׂרָאֵל,</p>

<p>אֲשֶׁר לֹא יִתְּנוּ לוֹ לַעֲבוֹד אֶת אֱלֹהִים, אַךְ לֹא לְהִתְנַשֵּׂא</p>

<p>עַל אֶחָיו וְלִדְרוֹשׁ מֵהֶם כְּבוֹד אֱלֹהִים&#8230;</p>

<p>יָרִיב הִקְשִׁיב אֶל דִּבְרֵי הַנָּבִיא הַזָּקֵן, אֲשֶׁר</p>

<p>יָצְאוּ מִפִּיו בְּרֹב רֶגֶשׁ, וְעַל פָּנָיו נִרְאוּ אוֹתוֹת אִי־רָצוֹן.</p>

<p>אֲחִיָּה, אֲשֶׁר עֵינָיו הָיוּ כֵהוֹת, לֹא רָאָה אֶת הָאוֹתוֹת הָאֵלֶּה</p>

<p>בִּפְנֵי הַנַּעַר, וְהוּא הוֹסִיף לְדַבֵּר:</p>

<p>– הֲלֹא תָבִין, בְּנִי, כִּי אִם מֹשֶה עֶבֶד הָאֱלֹהִים</p>

<p>צִוָּה לְבַל יַרְבֶּה לוֹ הַמֶּלֶךְ סוּסִים וְלֹא יַרְבֶּה לוֹ כֶּסֶף</p>

<p>וְזָהָב, הָיְתָה מַחְשַׁבְתּוֹ, כִּי לֹא יִבְטַח הַמֶּלֶךְ לֹא</p>

<p>בִּגְבוּרָתוֹ וְלֹא בְּעָשְׁרוֹ, כִּי אִם בֵּאלֹהִים לְבַדּוֹ. כָּזֶה</p>

<p>יִהְיֶה הַמֶּלֶךְ, אֲשֶׁר חָפֵץ בּוֹ אֱלֹהִים.</p>

<p>וְאַחֲרֵי אֲשֶׁר הַנָּבִיא הַזָּקֵן הֶחֱרִישׁ עוֹד</p>

<p>הַפַּעַם רֶגַע וְשָׁקַע בְּמַחֲשָׁבָה, הִרְהִיב הַנַּעַר עֹז</p>

<p>לִשְׁאֹל:</p>

<p>– וּמָה עוֹד דּוֹרֵשׁ אֱלֹהִים מֵעִם הַמֶּלֶךְ?</p>

<p>אֲחִיָּה הֵרִים אֶת עֵינָיו הַכֵּהוֹת אֶל הַשּׁוֹאֵל, אֲשֶׁר קוֹלוֹ הָיָה מוּזָר לוֹ, וְהוּא עָנָה חֲמוּרוֹת:</p>

<p>– וְעוֹד צִוָּה אֱלֹהִים בְּיַד מֹשֶׁה עַבְדּוֹ, כִּי</p>

<p>לֹא יָרוּם לֵב הַמֶּלֶךְ מֵאֶחָיו&#8230; כִּי לֹא יִבְנֶה לוֹ וּלְנָשָׁיו</p>

<p>אַרְמְנוֹת תִּפְאָרָה וְהָעָם יֵשֵׁב בְּאֹהָלִים דַּלִּים&#8230; כִּי לֹא</p>

<p>יָסוּר מִן הַמִּצְוָה יָמִין וּשְׂמֹאל&#8230; כִּי לֹא יִשָּׁעֵן עַל</p>

<p>חָכְמָתוֹ וּבִינָתוֹ&#8230; זֹאת הָיְתָה חַטַּאת הַמֶּלֶךְ שָׁאוּל וְגַם</p>

<p>חַטַּאת הַמֶּלֶךְ שְׁלֹמֹה&#8230;</p>

<p>יָרִיב יָשַׁב עוֹד שָׁעָה קַלָּה לִפְנֵי הַנָּבִיא</p>

<p>הַזָּקֵן, כִּי חִכָּה לִשְׁמֹעַ מִפִּיו עוֹד דָּבָר עַל תּוֹרַת</p>

<p>הַמֶּלֶךְ, אַךְ אֲחִיָּה לֹא יָסַף לְדַבֵּר הַפָּעַם.</p>

<p>וְכַאֲשֶׁר נִפְגַּשׁ יָרִיב בְּעֶרֶב הַיּוֹם ההוּא עִם תִּרְצָה בַּשָּׂדֶה, אָמַר לָהּ:</p>

<p>– אִם לִשְׁמֹעַ לְדִבְרֵי זְקֵנֵךְ, לֹא טוֹב לִהְיוֹת מֶלֶךְ בְּיִשְׂרָאֵל.</p>

<p>תִּרְצָה הִבִּיטָה אֵלָיו בְּעֵינֵיהָ הַצּוֹחֲקוֹת וְקָרְאָה:</p>

<p>– אוּלַי מָאֹס מָאַסְתָּ בַּחֲלוֹמְךָ לִהְיוֹת לְמֶלֶךְ?</p>

<p>אוּלָם יָרִיב עָנָה לָהּ בְּלַחַשׁ וּפָנָיו הָיוּ נִזְעָמִים מְעַט:</p>

<p>– וּבְכָל זֹאת הָיֹה אֶהְיֶה מֶלֶךְ, אַף כִּי מִי יוֹדֵעַ אִם אֶמְצָא חֵן בְּעֵינֵי אֱלֹהִים וַאֲחִיָּה נְבִיאוֹ.</p>

<br />

<h2 id="פֶּרֶקח:הַפְּרִידָה">פֶּרֶק ח: הַפְּרִידָה</h2>

<br />

<p>שָׁלֹש שָׁנִים יָשַׁב יָרִיב בְּשִׁילֹה בְּבֵית אֲחִיָּה</p>

<p>הַנָּבִיא. הַנַּעַר גָּדַל וַיְהִי יְפֵה תֹאַר וִיפֵה מַרְאֶה. בְּנֵי</p>

<p>הַנְּבִיאִים, אֲשֶׁר בָּאוּ לְשִׁילֹה לִלְמֹד תּוֹרָה מִפִּי אֲחִיָּה,</p>

<p>אָהֲבוּ מְאֹד אֶת הָעֶלֶם הַהוּא בִּגְלַל אֹמֶץ רוּחוֹ, דְּבָרָיו</p>

<p>הַנִּמְרָצִים וְחָכְמַת לִבּוֹ. לֹא כֵן הַנְּבִיאִים הַזְּקֵנִים,</p>

<p>חַבְרֵי אֲחִיָּה, בְּיִחוּד עִדּוֹ הַחוֹזֶה וּשְׁמַעְיָה אִישׁ</p>

<p>הָאֱלֹהִים. הֵם הִתְבּוֹנְנוּ אֶל יָרִיב וְאֶל הֲלִיכוֹתָיו, הִקְשִׁיבוּ</p>

<p>אֶל דְּבָרָיו, וְהוּא לֹא מָצָא חֵן בְּעֵינֵיהֶם עַל רוּם־לִבּוֹ וְעַל</p>

<p>אֲשֶׁר רָחֲקָה נַפְשׁוֹ מֵחֶבְרַת הַנְּבִיאִים. וְלֹא אַחַת גָלוּ אֶת</p>

<p>אֹזֶן אֲחִיָּה, כִּי טוֹב יַעֲשֶׂה אִם יְשַׁלַּח מֵעַל פָּנָיו אֶת</p>

<p>הַנַּעַר הַזֶה, אֲשֶׁר מְקוֹמוֹ לֹא יַכִּירֶנּוּ בֵּין בְּנֵי</p>

<p>הַנְּבִיאִים הַדּוֹרְשִׁים תּוֹרַת אֱלֹהִים. אוּלָם אֲחִיָּה הַזָּקֵן</p>

<p>הָגָה בְּלִבּוֹ מַחֲשָׁבוֹת, אֲשֶׁר לֹא גִּלָּה אוֹתָן גַּם לְאַנְשֵׁי</p>

<p>סוֹדוֹ. בִּהְיוֹת נַפְשׁוֹ מָרָה עַל הַמֶּלֶךְ שְׁלֹמֹה, עַל אֲשֶׁר</p>

<p>עָזַב אֶת אֱלֹהִים וְלֹא הָלַךְ בְּדַרְכֵי אָבִיו וְלֹא שָׁמַע אֶל</p>

<p>מוּסָרוֹ אֲשֶׁר הִשְׁמִיעַ בְּאָזְנָיו, עָלָה רַעְיוֹן בְּלִבּוֹ, כִּי</p>

<p>אֱלֹהִים יִמְאַס גַּם בַּמֶלֶךְ הַזֶּה וְיִבְחַר בְּאִישׁ אַחֵר לְמֶלֶךְ</p>

<p>עַל יִשְׂרָאֵל. וְכַאֲשֶׁר הוּבָא אֵלָיו הַנַּעַר בֶּן נְבָט, חָלְפָה</p>

<p>מַחֲשָׁבָה בְּלֵב הַזָּקֵן, אוּלַי שָׁלַח אֱלֹהִים אֶת הַנַּעַר אֶל</p>

<p>בֵּיתוֹ, לְמַעַן יְלַמְּדֵהוּ לָלֶכֶת בְּדַרְכֵי ה' וְלִשְׁמוֹר</p>

<p>מִצְווֹתָיו וְתוֹרוֹתָיו. וּכְכֹל אֲשֶׁר הוֹסִיף יָרִיב לָשֶׁבֶת</p>

<p>בְּבֵיתוֹ, כֵּן הָלְכָה וְגָבְרָה אַהֲבַת הַנָּבִיא הַזָּקֵן אֵלָיו,</p>

<p>וְכֵן הָלְכָה וְגָבְרָה אֱמוּנָתוֹ בְּלִבּוֹ, כִּי הַנַּעַר הַזֶּה</p>

<p>נוֹצַר לִגְדוֹלוֹת&#8230; מִי יוֹדֵעַ דַּרְכֵי אֱלֹהִים?&#8230; וְעַל כֵּן</p>

<p>הִתְאַמֵּץ אֲחִיָּה לְקָרֵב אֵלָיו אֶת הַנַּעַר, לְחַנְּכוֹ בַּדֶּרֶךְ</p>

<p>הַטּוֹב וְהַיָּשָׁר וְלִנְטוֹעַ בְּלִבּוֹ יִרְאַת אֱלֹהִים, אַהֲבַת</p>

<p>הָעָם וְדַעַת הַחַיִּים.</p>

<p>מֵעֵינֵי הַנָּבִיא הַזָּקֵן לֹא נֶעְלַם הַדָּבָר מִן</p>

<p>הַיּוֹם הָרִאשׁוֹן, כִּי לֵב נֶכְדָּתוֹ תִּרְצָה טוֹב אֶל הַנַּעַר</p>

<p>הַיָּתוֹם. וַאֲחִיָּה רָאָה וְהִתְבּוֹנֵן, כִּי נָפְשָׁהּ קְשׁוּרָה</p>

<p>בְּנֶפֶשׁ יָרִיב וְהוּא שָׂמַח עַל זֶה מְאֹד מֵאַהֲבָתוֹ אֶל הַנָּעַר.</p>

<p>וְיֵשׁ אֲשֶׁר עַל מִשְׁכָּבוֹ בַּלֵּילוֹת הָגָה הַנָּבִיא הַזָּקֵן</p>

<p>בַּזּוּג הַצָּעִיר הַזֶּה, הַנַּעַר הַיָּתוֹם הֶעָנִי וְהַנַּעֲרָה</p>

<p>הַיְתוֹמָה מֵאָבִיהָ וּמֵאִמָּהּ, אֲשֶׁר מִי יוֹדֵעַ אִם הַגּוֹרָל לֹא</p>

<p>מִנָּה לָהֶם כֶּתֶר מַלְכוּת.</p>

<p>אוּלָם אֲחִיָּה לֹא גִלָּה צְפוּנוֹת לִבּוֹ לְאִישׁ, אַף</p>

<p>הִתְאַמֵּץ לְהַרְחִיק מִלִּבּוֹ אֶת הַמַּחֲשָׁבוֹת הָאֵלֶּה, כִּי לֹא</p>

<p>יָדַע אִם רְצוֹן אֱלֹהִים הוּא לְנַחֵשׁ עֲתִידוֹת.</p>

<p>וּמַה גָּדְלָה הַשִּׂמְחָה בְּקֶרֶב בְּנֵי הַנְּבִיאִים,</p>

<p>כַּאֲשֶׁר נוֹדַע הַדָּבָר, כִּי אֲחִיָּה הַנָּבִיא הַזָּקֵן אוֹמֵר לָתֵת</p>

<p>אֶת תִּרְצָה נֶכְדָּתוֹ לְאִשָּׁה לְיָרִיב הָאָהוּב עֲלֵיהֶם. הַזָּקֵן</p>

<p>עָרַךְ בְּבֵיתוֹ מִשְתֶּה לְכָל חֲבֵרָיו וְתַלְמִידָיו, וּבַמִּשְׁתֶּה</p>

<p>הַזֶּה חִבֵּק אֶת יָרִיב לְעֵינֵי כָל הַקְּרוּאִים, נָשַׁק לוֹ עַל</p>

<p>רֹאשׁוֹ וְקָרָא לוֹ בְּשֵׁם &#8220;בְּנִי&#8221;.</p>

<p>מִן הַיּוֹם הַהוּא דָּבַק לֵב יָרִיב בַּאֲחִיָּה</p>

<p>הַזָּקֵן וְלֹא עָשָׂה קְטַנָּה אוֹ גְדוֹלָה בְּטֶרֶם שָׁאַל אֶת</p>

<p>פִּיו.</p>

<p>בְּאַחַד הַיָּמִים יָשַׁב יָרִיב לְפָנָיו כְּדַרְכּוֹ וְשָׁמַע מִפִּיו אֶת תּוֹרָתוֹ, וִּפִתְאֹם פָּנָה אֵלָיו וְאָמַר:</p>

<p>– שְׁאֵלָה קְטַנָּה לִי אֵלֶיךָ, אָבִי.</p>

<p>– שְׁאַל, בְּנִי, שְׁאָל.</p>

<p>הַנַּעַר הֶחֱרִישׁ רְגָעִים אֲחָדִים, כִּי לֹא מָצָא</p>

<p>מִלִּים בְּפִיו לְסַדֵּר אֶת מַחְשְׁבוֹת לִבּוֹ, אַחֲרֵי כֵן פָּתַח</p>

<p>לְדַבֵּר:</p>

<p>זֶה יָמִים וְשָׁבוּעוֹת אֲנִי שׁוֹמֵעַ בַּיּוֹם</p>

<p>וּבַלַּיְלָה, בְּהָקִיץ וּבַחֲלוֹם, קוֹל נֶעְלָם קוֹרֵא אֵלַי: &quot;לֵךְ</p>

<p>יְרוּשָׁלָיְמָה!&quot; אֲנִי אוֹטֵם אָזְנַי, אַךְ הַקּוֹל אֵינוֹ פוֹסֵק:</p>

<p>&#8220;יְרוּשָׁלַיְמָה, יְרוּשָׁלַיְמָה לֵךְ!&#8221; מַה דַּעְתְּךָ עַל זֶה,</p>

<p>אָבִי?</p>

<p>אֲחִיָּה הִבִּיט אֶל פְּנֵי הַנַּעַר הַקּוֹרְנִים,</p>

<p>שָׁקַע בְּמַחֲשָׁבָה וְאָמַר אֶל נַפְשׁוֹ: &quot;מִי יוֹדֵעַ אִם זֶה קוֹל</p>

<p>אֱלֹהִים אוֹ קוֹל הַשָּׂטָן&quot;, וְכַעֲבוֹר רְגָעִים אֲחָדִים קָרָא</p>

<p>בְקוֹל:</p>

<p>– מַה תַּעֲשֶׂה בִּירוּשָׁלָיִם?</p>

<p>– אֵינֶנִי יוֹדֵעַ – עָנָה יָרִיב.</p>

<p>– וּמָה אַתָּה מְבַקֵּשׁ לַעֲשׂוֹת שָׁם?</p>

<p>הַנַּעַר הִשְׁפִּיל עֵינָיו, אַךְ הַזָּקֵן עוֹדֵד אֶת נַפְשׁוֹ בְּאָמְרוֹ:</p>

<p>– אַל תְּכַחֵד מִמֶּנִּי דָבָר, בְּנִי. אִם עָלָה עַל</p>

<p>לִבְּךָ לִשְׁאֹל בַּעֲצָתִי, עָלֶיךָ לְגַלּוֹת לִי כָּל מַחְשְׁבוֹתֶיךָ,</p>

<p>לְמַעַן אֵדַע לָעוּץ לְךָ נְכוֹנָה.</p>

<p>– יֵשׁ עִם לִבִּי – עָנָה הַנַּעַר בְּקוֹל עָמוּם –</p>

<p>לִרְאוֹת אֶת עִיר הַמְּלוּכָה, אֶת הַמֶּלֶךְ שְׁלֹמֹה, אֶת כִּסֵּא</p>

<p>הַמַּלְכוּת&#8230;</p>

<p>– לָמָּה לְךָ לִרְאוֹת כָּל אֵלֶּה? – הִפְסִיקוֹ הַנָּבִיא הַזָּקֵן.</p>

<p>– אֵינֶנִּי יוֹדֵעַ, אַךְ תְּשׁוּקָה יֵשׁ בְּלִבִּי לִרְאוֹת זֹאת.</p>

<p>עוֹד הַפַּעַם הִסְתַּכֵּל הַנָּבִיא הַזָּקֵן בְּעֵינָיו הַכֵּהוֹת בִּפְנֵי הַנַּעַר, שָׁתַק שָׁעָה קַלָּה וְאַחַר אָמַר:</p>

<p>– עוֹד מְעַט וְהָעָם יַעֲלֶה יְרוּשָׁלַיְמָה לָחֹג אֶת</p>

<p>חַג הָאָסִיף. אָז תּוּכַל גַּם אַתָּה לַעֲלוֹת, וְיָשַׁבְתָּ בְּעִיר</p>

<p>הַקֹּדֶשׁ כָּל יְמֵי הַחַג וְאַחַר תָּשׁוּב הֲלוֹם עִם הָעוֹלִים.</p>

<p>– לֹא, אֲדוֹנִי – קָרָא הַנַּעַר בְּתֹקֶף – לֹא אָשׁוּב, כִּי אוֹמֵר אֲנִי לָשֶׁבֶת בִּירוּשָׁלַיִם.</p>

<p>אֲחִיָּה תָּפַשׂ בִּידֵי הַנַּעַר, חִבֵּק אוֹתָן וּבְקוֹל מָלֵא רֹךְ שָׁאַל:</p>

<p>– הַאִם מָאַסְתָּ בְּבֵיתִי? הֲרַע לְךָ עִמִּי?</p>

<p>פְּנֵי יָרִיב אָדְמוּ וְקוֹלוֹ רָעַד בְּדַבְּרוֹ:</p>

<p>– לֹא, בְּבֵיתְךָ רָאִיתִי טוֹבָה, וְאַתָּה, אֲדוֹנִי,</p>

<p>הָיִיתָ לִי תָּמִיד כְּאָב, אַךְ לֹא אוּכַל עוֹד לָשֶׁבֶת פֹּה, כִּי</p>

<p>נַפְשִׁי עוֹרֶגֶת אֶל יְרוּשָׁלָיִם.</p>

<p>אֲחִיָּה הִתְאַמֵּץ לְהַעֲלוֹת בַּת־צְחוֹק עַל פָּנָיו וְאַחַר אָמַר:</p>

<p>– טוֹב, בְּנִי, טוֹב, עוֹד נִוָּעֵץ בַּדָּבָר, וְעַתָּה לֵךְ לְשָׁלוֹם. מָחָר אַשְׁמִיעֲךָ דְּבָרִי.</p>

<p>עוֹד בַּיּוֹם הַהוּא בָּעֶרֶב, כַּאֲשֶׁר יָשַׁב יָרִיב בַּשָּׂדֶה עִם תִּרְצָה, שָׁאֲלָה אוֹתוֹ הַנַּעֲרָה:</p>

<p>– הֲדִבַּרְתָּ עִם זְקֵנִי? וּמָה אָמַר לְךָ?</p>

<p>– יָרֵא אֲנִי – עָנָה יָרִיב – כִּי הוּא יִמִנַע מִמֶּנִּי מִלֶּכֶת בְּדַרְכִּי אֲשֶׁר בָּחַרְתִּי.</p>

<p>– אַל תִּירָא – דִּבְּרָה הַנַּעֲרָה עַל לִבּוֹ – הֲלֹא אוֹהֵב לְךָ הַזָּקֵן וְהוּא דוֹרֵשׁ טוֹבָתֶךָ.</p>

<p>וְאָמְנָם כַּאֲשֶׁר אָמְרָה תִּרְצָה כֵּן הָיָה.</p>

<p>בְּשֶׁבֶת כֻּלָּם לְיַד הַשֻּׁלְחָן לֶאֱכֹל אֶת לֶחֶם הָעֶרֶב, פָּנָה</p>

<p>אֲחִיָּה אֶל יָרִיב וְאָמַר:</p>

<p>– כְּבֶן חֲמֵשׁ עֶשְׂרֵה שָׁנָה אַתָּה, בְּנִי, וְאִם</p>

<p>קוֹל לִבְּךָ קוֹרֵא לְךָ לָלֶכֶת יְרוּשָׁלַיְמָה, לאֹ אֶעֱצָרְךָ פֹּה,</p>

<p>אוּלַי קוֹל אֱלֹהִים הוּא. אוּלָם דַּע, בְּנִי, כִּי אִם לֹא תִמְצָא</p>

<p>בִּירוּשָלַיִם אֶת אֲשֶׁר אַתָּה מְבַקֵּשׁ, אַל נָא תְאַחֵר לָשׁוּב</p>

<p>אֵלַי, בֵּיתִי פָּתוּחַ לְפָנֶיךָ תָּמִיד, מִפִּתִּי תֹאכַל וְעִמָּנוּ</p>

<p>תֵשֵׁב כְּאַוַּת נַפְשֶׁךָ.</p>

<p>וְהַזָּקֵן פָּנָה פִתְאֹם אֶל נֶכְדָּתוֹ וְשָׁאַל:</p>

<p>– וְאַתְּ, תִּרְצָה, הֲתִתְּנִי לוֹ לָלֶכֶת יְרוּשָׁלַיְמָה וְלָשֶׁבֶת שָׁם יָמִים רַבִּים.</p>

<p>הַנַּעֲרָה הִתְאַדְּמָה וּבְקוֹל רוֹעֵד עָנְתָה:</p>

<p>– מִי אֲנִי וּמָה אֲנִי, כִּי אֶעֱמֹד לְשָׂטָן עַל דַּרְכּוֹ?</p>

<p>אֲחִיָּה הַזָּקֵן הִתְבּוֹנֵן חֲלִיפוֹת אֶל הַנַּעַר וְאֶל הַנַּעֲרָה וְקָרָא כְּאִלּוּ לְעַצְמוֹ:</p>

<p>– הִנֵּה יַעֲזֹב לוֹ יָרִיב אֶת שִׁילֹה, כַּאֲשֶׁר</p>

<p>יַעֲשׂוּ הַנְּעָרִים הַמּוֹאֲסִים בְּחַיֵּי שֶׁקֶט, וְהָלַךְ</p>

<p>יְרוּשָׁלַיְמָה הָעִיר הַמְּלֵאָה תְשׁוּאוֹת וְשָׁכַח אֶת אֲחִיָּה</p>

<p>הַזָּקֵן, אֶת עִירוֹ וְאֶת בֵּיתוֹ, וְגַם אוֹתָךְ, תִּרְצָה, שָׁכֹחַ</p>

<p>יִשְׁכָּח.</p>

<p>יָרִיב הִתְעוֹרֵר וּבְקוֹל אַמִּיץ עָנָה:</p>

<p>– אַל יְדַבֵּר כֵּן, אָבִי, לֹא אֶשְׁכַּח אֶת בֵּיתְךָ, וְגַם אֶת תִּרְצָה לֹא אֶשְׁכַּח לְעוֹלָם, חַי אֱלֹהִים!</p>

<br />

<h2 id="פֶּרֶקט:בִּירוּשָׁלַיִם5">פֶּרֶק ט: בִּירוּשָׁלַיִם <a href="#fn:5" id="fnref:5" title="see footnote" class="footnote"><sup>5</sup></a></h2>

<br />

<p>בַּיָּמִים הָרִאשׁוֹנִים, כַּאֲשֶׁר בָּא יָרִיב</p>

<p>יְרוּשָׁלַיְמָה, הָיָה מִן הַבֹּקֶר עַד הָעֶרֶב מְשׁוֹטֵט בַּחוּצוֹת</p>

<p>וְעֵינוֹ לֹא שָׂבְעָה מֵהַבִּיט אֶל הָאַרְמוֹנוֹת הַגְּבֹהִים, אֶל</p>

<p>הֲמוֹן הָאֲנָשִׁים, הַהוֹדְפִים אִישׁ אֶת אָחִיו בְּצַד וּבְכָתֵף, אֶל</p>

<p>הַגְּבָרוֹת הָעֲדִינוֹת, הַלְּבוּשׁוֹת שָׁנִי וְרִקְמָה וְהָעֲדוּיוֹת</p>

<p>זָהָב וַאֲבָנִים טוֹבוֹת. בְּיִחוּד אָהַב לַעֲמוֹד בַּשְּׁוָקִים</p>

<p>וְלִשְׁמֹעַ אֶת הַשָּׁאוֹן וְהָרַעַשׁ שֶׁל הַמּוֹכְרִים וְהַקּוֹנִים,</p>

<p>לְהִתְבּוֹנֵן אֶל עֲרֵמוֹת כָּל מִינֵי נְכֹאת וּפֵרוֹת וְאֶרֶג,</p>

<p>לְהַטּוֹת אֹזֶן אֶל הַלְּשׁוֹנוֹת אֲשֶׁר לֹא הֱבִינָן וְאֶל</p>

<p>הַדִּבּוּרִים אֲשֶׁר הָיוּ זָרִים לוֹ. וְיֵשׁ אֲשֶׁר הָיָה תָּר</p>

<p>בְּעֵינָיו בֵּין הֲמוֹנֵי הָאֲנָשִׁים וְהַנָּשִׁים, אוּלַי יִמְצָא</p>

<p>פָּנִים מוּדָעִים לוֹ; וְלִפְעָמִים הָיָה תוֹקֵף אוֹתוֹ רֶגֶשׁ שֶׁל</p>

<p>פַּחַד מִפְּנֵי הָרַעְיוֹן, כִּי בוֹדֵד הוּא בְּקִרְיָה זוֹ בְּאֵין אָח</p>

<p>וָרֵעַ, וְאֵיכָכָה יִמְצָא פֹּה דַּרְכּוֹ.</p>

<p>בְּאַחַד הַיָּמִים הָאֵלֶּה, כַּאֲשֶׁר עָמַד בַּשּׁוּק</p>

<p>לִפְנֵי אַחַת הַתַּגְרָנִיּוֹת וְאָמֶר לִקְנוֹת לֶחֶם וּבָצָל לִשְׁבּוֹר</p>

<p>רַעֲבוֹנוֹ, רָאָה וְהִנֵּה עַל יָדוֹ עוֹמֵד עֶלֶם כְּבֶן חֲמֵשׁ</p>

<p>עֶשְׂרֵה, לָבוּשׁ בְּגָדִים מְלֻכְלָכִים כְּאַחַד הַחוֹצְבִים בָּאֶבֶן,</p>

<p>וְהוּא אֵינוֹ גוֹרֵעַ עַיִן מִמֶּנּוּ. יָרִיב הֶחֱזִיר רֹאשׁוֹ אֵלָיו</p>

<p>וְנָתַן בּו עַיִן, וּפִתְאֹם תָּפַשׂ אוֹתוֹ בִּזְרוֹעוֹ וְקָרָא:</p>

<p>– עַמִּיהוּד, הַאַתָּה הוּא זֶה?</p>

<p>– כֵּן, יָרִיב, אֲנִי הוּא. זֶה רְגָעִים רַבִּים אֲנִי</p>

<p>עוֹמֵד וּמִסְתַּכֵּל בָּךְ. אָמְנָם גָּדַלְתָּ וּפָנֶיךָ שֻׁנּוּ, אַךְ</p>

<p>הַכֵּר הִכַּרְתִּיךָ תֵּכֶף.</p>

<p>שְׁנֵי הַחֲבֵרִים חִבְּקוּ זֶה אֶת זֶה, וְאַחַר אָמַר עַמִּיהוּד:</p>

<p>– הֲלֹא אוֹרֵחַ אַתָּה בִּירוּשָׁלַיִם, לֵךְ עִמָּדִי</p>

<p>אֶל בֵּית הַמָּזוֹן, שָׁם נֹאכַל וְנִשְתֶּה וְשָׁם נְדַבֵּר אֶת</p>

<p>דְּבָרֵינוּ.</p>

<p>עוֹד בְּלֶכְתָּם בַּדֶּרֶךְ אָמַר עַמִּיהוּד אֶל יָרִיב:</p>

<p>– בִּצְרֵדָה כְּפָרֵנוּ שָׁמַעְתִּי אוֹמְרִים עָלֶיךָ,</p>

<p>כִּי נִסְפֹּחַ נִסְפַּחְתָּ אֶל לַהֲקַת בְּנֵי הַנְּבִיאִים אֲשֶׁר</p>

<p>בְּשִׁילֹה בְּבֵית אֲחִיָּה, וְהָיֹה תִהְיֶה לְנָבִיא</p>

<p>בְּיִשְׂרָאֵל.</p>

<p>– לֹא, עַמִּיהוּד, לֹא אֶהְיֶה נָבִיא, לֹא נוֹצַרְתִּי לִהְיוֹת נָבִיא.</p>

<p>הֵם הָלְכוּ עוֹד כִּבְרַת אֶרֶץ וְעַמִּיהוּד פָּתַח פִּיו וְשָׁאַל:</p>

<p>– מָה אַתָּה עוֹשֶׂה בִּירוּשָׁלָיִם?</p>

<p>– אֵינִי עוֹשֶׂה מְאוּמָה, זֶה לִי פֹה רַק שִׁבְעָה יָמִים וַאֲנִי מְבַקֵּשׁ לִי עֲבוֹדָה וּמַעֲשֶׂה.</p>

<p>אַחֲרֵי אֲשֶׁר כִּלּוּ הַחֲבֵרִים לִסְעוֹד אֶת לִבָּם</p>

<p>וּלְשַׂמֵּחַ אֶת נַפְשָׁם בְּכוֹס יַיִן, אָמַר עַמִּיהוּד אֶל</p>

<p>יָרִיב:</p>

<p>– אִם יֵשׁ אֶת לִבְּך, אֲבִיאֲךָ מָחָר אֶל הָאִישׁ</p>

<p>אֲשֶׁר אֲנִי עוֹשֶׂה מְלָאכָה עִמּוֹ, אוּלַי יִתֵּן גַּם לְךָ</p>

<p>עֲבוֹדָה.</p>

<p>וְכַאֲשֶׁר לֹא שָׁמַע עַמִּיהוּד מִפִּי חֲבֵרוֹ מַעֲנֶה בָּרֶגַע הָרִאשׁוֹן, הִבִּיט אֶל פָּנָיו וּצְחוֹק פָּרַץ מִפִּיו.</p>

<p>– לָמָּה צָחַקְתָּ? – שָׁאַל יָרִיב בְּתִמָּהוֹן.</p>

<p>– עַל לִבִּי עָלָה דָבָר.</p>

<p>– מָה?</p>

<p>עַמִּיהוּד הִסֵּס שָׁעָה קַלָּה, אַחֲרֵי כֵן אָמַר:</p>

<p>– שָׁמַעְתִּי פַּעַם מִפִּי אִמִּי, שֶׁשָּׁמְעָה מִפִּי אִמְּךָ, כִּי חוֹלֵם אַתָּה לִהְיוֹת מֶלֶךְ<a href="#fn:6" id="fnref:6" title="see footnote" class="footnote"><sup>6</sup></a>.</p>

<p>יָרִיב נָבוֹךְ רֶגַע, וְכַאֲשֶׁר שָׁב רוּחוֹ אֵלָיו, עָנָה אָמַר:</p>

<p>– מַעֲשֵׂי יַלְדוּת!</p>

<p>– כֵּן, כֵּן, אָחִי, בִּהְיוֹתִי יֶלֶד גַּם אֲנִי</p>

<p>חָלַמְתִּי לִהְיוֹת שַׂר צָבָא&#8230; אָהַבְתִּי לִרְכּוֹב עַל סוּס&#8230;</p>

<p>עַתָּה אֲנִי רוֹכֵב עַל אֲבָנִים גְּדוֹלוֹת בְּחָצְבִי אוֹתָן, וְגַם</p>

<p>אַתָּה תִּהְיֶה לֹא נָבִיא וְלֹא מֶלֶךְ, כִּי אִם חוֹצֵב אֲבָנִים אוֹ</p>

<p>סַבָּל.</p>

<p>יָרִיב הֶחֱרִישׁ וְלֹא דִבֶּר דָּבָר עוֹד, אַף כִּי לִבּוֹ דָּאַב לִשְׁמֹעַ דִּבְרֵי חֲבֵרוֹ.</p>

<p>– וּבְכֵן, יָרִיב, הֲיֵשׁ אֶת לִבְּךָ לָלֶכֶת עִמִּי מָחָר אֶל מְקוֹם עֲבוֹדָתִי?</p>

<p>– יֵשׁ וָיֵשׁ.</p>

<p>מִמָּחֳרָת בַּבֹּקֶר הָלְכוּ שְׁנֵיהֶם יַחְדָּו,</p>

<p>עַמִּיהוּד וְיָרִיב, אֶל הַמִּלּוֹא, הִיא הַסּוֹלְלָה הַגְּדוֹלָה בֵּין</p>

<p>מְצוּדַת צִיּוֹן וְהַר הַבַּיִת, אֲשֶׁר הַמֶּלֶךְ שְׁלֹמֹה בָנָה שָׁם</p>

<p>בִּנְיָנִים רַבִּים מִסָּבִיב לְחַזֵּק אֶת הַמְּצוּדָה.</p>

<p>בְּבוֹאָם אֶל הַמָּקוֹם, רָאָה יָרִיב הֲמוֹן אָדָם,</p>

<p>זְקֵנִים וּצְעִירִים עוֹשִׂים בַּמְּלָאכָה, חוֹצְבִים אֲבָנִים,</p>

<p>נוֹשְׂאֵי סַבָּל, בּוֹנִים, וְהֵם עוֹבְדִים קְבוּצוֹת קְבוּצוֹת, כָּל</p>

<p>קְבוּצָה תַּחַת פְּקֻדַּת רֹדֶה הָעוֹמֵד בֵּינֵיהֶם וְעֵינוֹ פְּקוּחָה</p>

<p>עַל הָעוֹשִׂים בַּמְּלָאכָה.</p>

<p>עַמִּיהוּד נִגַּשׁ אֶל אַחַד הָרֹדִים, וּבְעָמְדוֹ</p>

<p>לְפָנָיו הוֹרָה בְאֶצְבָּעוֹ עַל יָרִיב הָעוֹמֵד מֵאֲחוֹרָיו</p>

<p>וְאָמָר:</p>

<p>– הִנֵּה זֶה חֲבֵרִי, בֶּן כְּפָרִי, יָרִיב שְׁמוֹ,</p>

<p>וְהוּא בָא לְבַקֵּשׁ עֲבוֹדָה, כִּי בֶן אִשָּׁה אַלְמָנָה הוּא, לֹא</p>

<p>כֶרֶם לוֹ וְלֹא שָׂדֶה.</p>

<p>הָרֹדֶה נָתַן עֵינָיו בָּעֶלֶם הַזָּר וְאָמַר קְצָרוֹת:</p>

<p>– טוֹב רֹאִי הוּא, אִם יִהְיֶה בֶּן חַיִל, יִמְצָא חֵן בְּעֵינָי.</p>

<p>יָרִיב עָמַד לַעֲשׂוֹת בַּמְּלָאכָה עַל יַד עַמִּיהוּד</p>

<p>חֲבֵרוֹ, אֲשֶׁר הוֹרָה לוֹ אֶת דֶּרֶךְ הָעֲבוֹדָה. מִזְּמָן לִזְמָן</p>

<p>נִגַּשׁ אֵלָיו הָרֹדֶה, הִתְבּוֹנֵן אֶל מַעֲשֵׂהוּ, וְכַנִּרְאֶה מָצָא</p>

<p>חֵן בְּעֵינָיו. וּפַעַם אַחַת טָפַח עַל שִׁכְמוֹ וְאָמַר: אָכֵן, עוֹבֵד</p>

<p>חָרוּץ אָתָּה.</p>

<p>בְּשׁוּב שְׁנֵיהֶם בָּעֶרֶב מִן הָעֲבוֹדָה, סִפֵּר</p>

<p>עַמִּיהוּד לְיָרִיב, כִּי לֹא כָל הָרֹדִים בָּעָם הָעוֹשֶׂה מְלָאכָה הֵם</p>

<p>אֲנָשִׁים טוֹבִים וְכִי יֵשׁ בֵּינֵיהֶם נוֹגְשִׂים, הַמַּעֲבִידִים</p>

<p>בְּפֶרֶךְ אֶת הָעוֹבְדִים, כַּאֲשֶׁר עָשׂוּ נוֹגְשֵׂי פַרְעֹה לִבְנֵי</p>

<p>יִשְׂרָאֵל בְּמִצְרָיִם.</p>

<p>יָרִיב שָׁמַע אֶת שִׂיחַת חֲבֵרוֹ וְכָל הַזְּמָן לֹא</p>

<p>הוֹצִיא מִפִּיו דָּבָר, אַךְ פַּעַם אַחַת פָּנָה אֶל עַמִּיהוּד</p>

<p>וְשָׁאַל:</p>

<p>– מָה הֵם כָּל הַבִּנְיָנִים הָאֵלֶּה, וְלָמָּה הֵם?</p>

<p>– בִּימֵי הַמֶּלֶךְ דָּוִד הָיוּ בַמָּקוֹם הַזֶּה</p>

<p>פְרָצוֹת, אֲשֶׁר דַּרְכָּן הָיוּ עוֹבְרִים עוֹלֵי רֶגֶל מִכָּל</p>

<p>הַכְּפָרִים סָבִיב, אוּלָם הַמֶּלֶךְ שְׁלֹמֹה אָמַר לִסְגֹּר אֶת</p>

<p>הַפֶּרֶץ, וְלָכֵן צִוָּה לִבְנוֹת פֹּה בִּנְיָנִים עַל</p>

<p>בִּנְיָנִים.</p>

<p>וּבְשֶׁבֶת שְׁנֵי הַחֲבֵרִים יַחְדָּו בְּבֵית הַיַּיִן, שָׁאַל יָרִיב פַּעַם אֶת עַמִּיהוּד:</p>

<p>– הַאִם רָאִיתָ בְעֵינֶיךָ אֶת הַמֶּלֶךְ שְׁלֹמֹה?</p>

<p>– לֹא פַעַם אַחַת, כִּי אִם פְּעָמִים רַבּוֹת, הֲלֹא</p>

<p>הַמֶּלֶךְ שְׁלֹמֹה אוֹהֵב לָבֹא אֶל מְקוֹמוֹת הָעֲבוֹדָה לִרְאוֹת אֶת</p>

<p>הָעָם, וְיֵשׁ אֲשַׁר יִגַּשׁ אֶל הָאֶחָד אוֹ הַשֵּנִי וְיִשְׁאַל</p>

<p>לִשְׁמוֹ וּלְבֵיתוֹ&#8230;</p>

<p>– הֲגַם עִמְּךָ דִּבֶּר הַמֶּלֶךְ? – שָׁאַל יָרִיב.</p>

<p>– לֹא – עָנָה עַמִּיהוּד – מִי אֲנִי וּמָה אֲנִי?&#8230; רַב לִי, כִּי רָאִיתִי מֵרָחוֹק אֶת פְּנֵי הַמֶּלֶךְ.</p>

<p>יָרִיב הֶחֱרִישׁ שָׁעָה קַלָּה וְאַחַר אָמַר:</p>

<p>– הַאִם אַתָּה אוֹהֵב מְאֹד אֶת הַמֶּלֶךְ?</p>

<p>עַמִּיהוּד הִבִּיט אֶל חֲבֵרוֹ בְּתִמָּהוֹן:</p>

<p>– אֲנִי?&#8230; אֲנִי יָרֵא אֶת הָאֱלֹהִים וּמַלְכּוֹ&#8230;</p>

<p>גַּם כָּל הָעָם יָרֵא מִפְּנֵי הַמֶּלֶךְ, כִּי חָכְמַת אֱלֹהִים</p>

<p>בְּקִרְבּוֹ&#8230; וְאַתָּה אֵינְךָ יָרֵא מִפְּנֵי הַמֶּלֶךְ, יָרִיב?</p>

<p>יָרִיב לֹא עָנָה עַל הַשְּׁאֵלָה, כִּי אִם אָמַר:</p>

<p>– שָׁמַעְתִּי אֶת הָאֲנָשִׁים מִתְאוֹנְנִים עַל</p>

<p>הָעֲבוֹדָה הַקָּשָׁה, אֲשֶׁר הִטִּיל עֲלֵיהֶם הַמֶּלֶךְ. אוֹמְרִים הֵם:</p>

<p>לָמָּה לָנוּ אַרְמוֹנוֹת גְּדוֹלִים וּבִנְיָנִים רָמִים, הַמַּקְדִּירִים</p>

<p>אֶת פְּנֵי הַשָּׁמָיִם? וְאוּלַי נְכוֹנִים דִּבְרֵיהֶם. הַמֶּלֶךְ</p>

<p>וְשָׂרָיו יוֹשְׁבִים בְּאַרְמְנוֹת תִּפְאָרָה וְהָאֲנָשִׁים הַדַּלִּים</p>

<p>וְהָאֶבְיוֹנִים חוֹצְבִים אֲבָנִים וְעוֹשִׂים כָּל מְלָאכָה קָשָׁה</p>

<p>בְּלַהַט הַשֶּׁמֶשׁ, לְהָקִים עוֹד בִּנְיָן וְעוֹד בִּנְיָן לַנָּשִׁים</p>

<p>הַנָּכְרִיּוֹת, מוֹאֲבִיּוֹת, עַמּוֹנִיּוֹת, אֲדוֹמִיּוֹת, אֲשֶׁר לָקַח</p>

<p>לוֹ הַמֶּלֶךְ.</p>

<p>עַמִּיהוּד חָרַד חֲרָדָה גְדוֹלָה, וּבְתָפְשׂוֹ בִּידֵי חֲבֵרוֹ קָרָא אֵלָיו בְּלַחַשׁ:</p>

<p>– שְׁמוֹר פִּיךָ וּלְשׁוֹנְךָ, יָרִיב, פֶּן יִשְׁמַע אַחַד הַמְּרַגְּלִים וְיָבִיא אֶת דִּבָּתְךָ אֶל הַמֶּלֶךְ.</p>

<p>– מַה יַּעֲשֶׂה לִי הַמֶּלֶךְ? – שָׁאַל יָרִיב, לְמַעַן הִתְגָּרוֹת בַּחֲבֵרוֹ הַיָּרֵא.</p>

<p>עַמִּיהוּד הִבִּיט אָנֶה וָאָנָה לִרְאוֹת, אִם אֵין אִישׁ מַאֲזִין לְשִׂיחָתָם, וְאַחֲרֵי כֵן אָמַר בְּזַעַף:</p>

<p>– הַקֵּץ לְדִבְרֵי רוּחַ! שְׁמַע לַעֲצָתִי וַחֲדַל לְךָ מֵהַרְחֵב פֶּה, כִּי מָרָה תִהְיֶה אַחֲרִיתֶךָ.</p>

<p>יָרִיב מִלֵּא פִּיו צְחוֹק לְמַרְאֵה פְּנֵי רֵעוֹ הַנִּבְהָלִים וְאָמַר לוֹ:</p>

<p>– אַל תִּירָא, עַמִּיהוּד, לֹא מִלִּבִּי בָּדִיתִי אֶת</p>

<p>דְּבָרַי, כִּי בְאָזְנַי שָׁמַעְתִּי אוֹתָם מִפִּי הַנְּבִיאִים וּבְנֵי</p>

<p>הַנְּבִיאִים, בִּהְיוֹתִי בְּשִׁילֹה בְּבֵית אֲחִיָּה הַזָּקֵן.</p>

<p>– לֹא נָבִיא אֲנִי וְלֹא בֶּן נָבִיא – עָנָה עַמִּיהוּד</p>

<p>בְּזַעַם – וְאַל תּוֹסֵף לְדַבֵּר בְּאָזְנַי דִּבְרֵי בֶלַע</p>

<p>כָּאֵלֶּה.</p>

<br />

<h2 id="פֶּרֶקי7:הַצְּעָדִיםהָרִאשׁוֹנִים">פֶּרֶק י <a href="#fn:7" id="fnref:7" title="see footnote" class="footnote"><sup>7</sup></a> : הַצְּעָדִים הָרִאשׁוֹנִים</h2>

<br />

<p>יָרִיב קָנָה אֶת לֵב כָּל הָעוֹשִׂים בַּמְּלָאכָה</p>

<p>בַּחֲרִיצוּתוֹ הָרַבָּה וּבְאֹמֶץ־רוּחוֹ וּבִלְשׁוֹנוֹ הַחַדָּה. אָמְנָם</p>

<p>לֹא הִרְבָּה לְדַבֵּר עִם חֲבֵרָיו לַעֲבוֹדָה, אַךְ כָּל דִּבּוּר</p>

<p>הַיּוֹצֵא מִפִּיו הָיָה מָלֵא תְבוּנָה. גַּם מַרְאֵה פָנָיו הַיָּפִים</p>

<p>וְתָאֳרוֹ הָאָצִיל לָקַח אֶת לֵב הָעוֹבְדִים, אֲשֶׁר הָיוּ מִדַּלַּת</p>

<p>הָעָם. וּבִרְאוֹתָם כִּי הַנַּעַר מִשִּׁילֹה יָדִיד לְעַמִּיהוּד,</p>

<p>שָׁאֲלוּ אֶת חֲבֵרָם זֶה, אֲשֶׁר הָיָה כְּאֶחָד מֵהֶם, מִי הוּא וּמָה</p>

<p>הוּא הָעֶלֶם.</p>

<p>– הוּא בֶּן כְּפָרִי, מוֹלַדְתּוֹ מִצְּרֵדָה, אֶפְרָתִי הוּא – הִתְפָּאֵר עַמִּיהוּד.</p>

<p>– אָכֵן בֶּן שִׁבְטֵנוּ הוּא, מִבֵּית יוֹסֵף – קָרָא בְשִׂמְחָה אַחַד הָעוֹבְדִים מִשֵּׁבֶט אֶפְרָיִם.</p>

<p>– אַף יָשַׁב שָׁנִים רַבּות בְּשִׁילֹה – הוֹסִיף</p>

<p>עַמִּיהוּד לְסַפֵּר – וְלָמַד תּוֹרָה מִפִּי אֲחִיָּה הַשִּׁילֹנִי,</p>

<p>מוֹדַע לְאָבִיו, וְהָיָה כְּאֶחָד מִבְּנֵי הַנְּבִיאִים.</p>

<p>– הוּא אֲשֶׁר אָמַרְתִּי, כִּי הַנַּעַר הַזֵּה לֹא</p>

<p>כְּאֶחָד מֵאִתָּנוּ – עָנָה אַחַד הַחוֹצְבִים הַזְּקֵנִים – בְּתָאֳרוֹ</p>

<p>וּבְמַרְאֵהוּ יִתְנַכֵּר אָצִיל.</p>

<p>– אֲבָל בֶּן אִשָּׁה אַלְמָנָה הוּא – פָּתַח עַמִּיהוּד שׁוּב – וְאָבִיו הָיָה אִישׁ עָנִי חֲסַר כֹּל.</p>

<p>– רָאֹה תִרְאוּ – פָּנָה הַחוֹצֵב הַזָּקֵן אֶל</p>

<p>הַבַּחוּרִים – כִּי הַנַּעַר הַזֶּה לֹא יִהְיֶה חוֹצֵב אֲבָנִים</p>

<p>כָּמוֹנוּ. כַּאֲשֶׁר יַגִּיעַ שִׁמְעוֹ לְאֹזֶן הַמֶּלֶךְ שְׁלֹמֹה,</p>

<p>יַעֲשֶׂה אוֹתוֹ לְרֹדֶה עָלֵינוּ, וְאוּלַי יִהְיֶה גַם לְאַחַד</p>

<p>הַשָּׂרִים וְהַיּוֹעֲצִים אֲשֶׁר לַמֶּלֶךְ, שַׂר צָבָא אוֹ שַׂר מִסִּים,</p>

<p>וּמִי יוֹדֵעַ אִם לֹא יִתֶּן לוֹ שְׁלֹמֹה אֶת אַחַת מִבְּנוֹתָיו</p>

<p>הָרַבּוֹת לְאִשָּׁה, כַּאֲשֶׁר עָשָׂה לַאֲחִימַעַץ הַנָּצִיב אֲשֶׁר</p>

<p>בְּנַפְתָּלִי.</p>

<p>עַּמִּיהוּד שָׁמַע אֶת הַדְּבָרִים בְּשִׂמְחָה וְהוֹסִיף:</p>

<p>– עוֹד בִּהְיוֹתוֹ יֶלֶד עִם הַיְלָדִים בִּכְפָרֵנוּ,</p>

<p>הָיִינוּ בּוֹחֲרִים בּוֹ תָמִיד לְרֹאשׁ וּלְשַׂר עָלֵינוּ, כִּי עַל כֵּן</p>

<p>יָדַע לְפַקֵּד וּלְנַהֵל&#8230;</p>

<p>עוֹד הֵם מְדַבְּרִים וּבְמַחֲנֵה הָעוֹבְדִים עָבְרָה הָרִנָּה: הַמֶּלֶךְ בָּא, הַמֶּלֶךְ בָּא.</p>

<p>עַמִּיהוּד וְאַנְשֵׁי שִׂיחוֹ נָשְׂאוּ עֵינֵיהֶם</p>

<p>וְהִנֵּה הַמֶּלֶךְ בָא עִם שָׁלִישוֹ הַזָּקֵן, הוּא בְּנָיָהוּ בֶּן</p>

<p>יְהוֹיָדָע, וּבְטֶרֶם יִגַּשׁ אֶל מַחֲנֵה הָעוֹבְדִים, יָצְאוּ</p>

<p>לִקְרָאתוֹ מִשָּׂרֵי הַנִּצָּבִים עַל הַמְּלָאכָה, וְכֻלָּם יַחַד</p>

<p>הָלְכוּ וְקָרְבוּ אֶל הָאֲנָשִׁים הָעוֹמְדִים עֲרֻמִּים לְמֶחֱצָה</p>

<p>וְשׁוֹקְדִים עַל עֲבוֹדָתָם.</p>

<p>הַמֶּלֶךְ שְׁלֹמֹה הִתְבּוֹנֵן אֶל הָעוֹשִׂים</p>

<p>בַּמְלָאכָה, עָבַר עַל פְּנֵיהֶם, שָׁאַל אֶת הָרֹדִים עַל זֶה וְעַל זֶה,</p>

<p>וּבַהֲעִיפוֹ עַיִן עַל פְּנֵי כָּל הַמַּחֲנֶה, רָאָה עֶלֶם אֶחָד עוֹמֵד</p>

<p>נִשְׁעָן עַל אֵתוֹ וְאֵינוֹ גוֹרֵעַ עַיִן מִן הַמֶּלֶךְ.</p>

<p>– מִי הָעֶלֶם הַזֶה? – שָׁאַל שְׁלֹמֹה אֶת שָׁלִישוֹ.</p>

<p>כְּרֶגַע יָצָא צַו לְהָבִיא אֶת הָעֶלֶם לִפְנֵי הַמֶּלֶךְ.</p>

<p>שְׁלֹמֹה הִבִּיט אֶל פְּנֵי הָעֶלֶם הַחֲמוּרִים וְהַמְעֻנָּנִים וְשָׁאַל:</p>

<p>– מַה שְּׁמֶךָ?</p>

<p>– יָרִיב שְׁמִי.</p>

<p>– מֵאַיִן אַתָּה וּמַה שִׁבְטֶךָ?</p>

<p>– מִצְּרֵדָה אֲשֶׁר בְּהַר אֶפְרַיִם וּמִבֵּית יוֹסֵף אָנִי.</p>

<p>– הַאִם קָשָׁה הָעֲבוֹדָה עָלֶיךָ, בְּנֵי?</p>

<p>יָרִיב חָשַׁב רֶגַע וְאַחֲרֵי כֵן עָנָה:</p>

<p>– זֶה לִי פֹה רַק חֳדָשִׁים מְעַטִּים וְאָנֹכִי</p>

<p>עוֹדֶנִּי צָעִיר לְיָמִים וְהָעֲבוֹדָה עוֹד לֹא הִתִּישָׁה אֶת כֹּחִי,</p>

<p>וְעַל כֵּן לֹא אוּכַל לְהִתְאוֹנֵן עַל הֶעָמָל, אֲבָל&#8230; הִנֵּה</p>

<p>סְבִיבוֹתַי אֲנִי רוֹאֶה אֲנָשִׁים בָּאִים בַּיָּמִים, וְגַם זְקֵנִים</p>

<p>וּתְשׁוּשִׁים, אֲשֶׁר כָּלָה כֹּחָם בַּעֲבוֹדַת פֶּרֶךְ וְכָל יְמֵי</p>

<p>חַיֵּיהֶם הָיוּ רָעִים, וְעַל אֵלֶּה לִבִּי דַוָּי&#8230;</p>

<p>הַמֶּלֶךְ הִבִּיט אֶל הָעֶלֶם וְאָמַר בְּקוֹל קָשֶׁה:</p>

<p>– אָדָם לְעָמָל יוּלָד, בְּנִי.</p>

<p>– אֲבָל, אֲדוֹנִי הַמֶּלֶךְ – הִרְהִיב יָרִיב עֹז –</p>

<p>הֲלֹא יְצַוֶּה עַל הָרֹדִים בְּעוֹשֵׂי הַמְּלָאכָה, כִּי יִתְהַלְּכוּ</p>

<p>עִם הָעָם בְּחֶמְלָה וְלֹא יִהְיוּ נוֹגְשִׂים בָּעוֹבְדִים הַזְּקֵנִים</p>

<p>וְהַחַלָּשִׁים. יֵשׁ לְרַחֵם עַל הָעָם, כִּי דַל הוּא, וְעֵינָיו</p>

<p>נְשׂוּאוֹת אֶל הַמֶּלֶךְ כַּבֵּן אֶל אָבִיו.</p>

<p>שְׁלֹמֹה נָתַן עֵינָיו בָּעֶלֶם הַדּוֹבֵר אֵלָיו, וְאַחֲרֵי כֵן שְׁאֵלוֹ בְּרֹךְ:</p>

<p>– יָרִיב שְׁמֶךָ?</p>

<p>– כֵּן, אֲדוֹנִי הַמֶּלֶךְ.</p>

<p>– אָכֵן שִׁמְךָ נָאֶה לְךָ, כִּי עוֹמֵד אַתָּה לָרִיב רִיב דַּלִּים&#8230;</p>

<p>וְכַעֲבֹר רֶגַע הוֹסִיף:</p>

<p>– מֵעַתָּה לֹא יָרִיב יִקָּרֵא שִׁמְךָ, כִּי אִם <strong>יָרָבְעָם</strong>, עַל אֲשֶׁר הִגַּשְׁתָּ רִיב הָעָם אֶל הַמֶּלֶךְ.</p>

<p>כַּעֲבֹר שָׁעָה קַלָּה פָּנָה שְׁלֹמֹה אֶל אַחַד הַשָּׂרִים, אֲשֶׁר עָמַד לִימִינוֹ, וְאָמַר לוֹ בְּלַחַשׁ:</p>

<p>– הַנַּעַר מָצַא חֵן בְּעֵינַי, גִּבּוֹר חַיִל הוּא, יֵשׁ לָשִׂים לֵב אֵלָיו.</p>

<p>כַּאֲשֶׁר עָזַב שְׁלֹמֹה אֶת הַמַּחֲנֶה, הִקִּיפוּ</p>

<p>רַבִּים מִן הָעוֹשִׂים בַּמְּלָאָכה אֶת יָרִיב, וְאִישׁ אִישׁ שָׁאַל:</p>

<p>&#8220;מַה דִּבֶּר אֵלֶיךָ הַמֶּלֶךְ?&#8221; &#8220;מַה שָּׁאַל?&#8221; מַה אָמַרְתָּ</p>

<p>אֵלָיו?&quot;</p>

<p>וְכַעֲבֹר זְמַן מָה אַחֲרֵי הַדְּבָרִים הָאֵלֶּה,</p>

<p>פָּשְׁטָה הַשְּׁמוּעָה בְּכָל הַמַּחֲנֶה, כִּי הִפְקִיד הַמֶּלֶךְ</p>

<p>שְׁלֹמֹה אֶת יָרִיב לְכָל סֵבֶל בֵּית יוֹסֵף, לִהְיוֹת מְפַקֵּחַ עַל</p>

<p>נוֹשְׂאֵי הַמַּשָּׂא מִבְּנֵי אֶפְרַיִם וּמְנַשֶּׁה, הַשְּׁבָטִים</p>

<p>הַקְּרוֹבִים לוֹ.</p>

<p>הַסַּבָּלִים הָעֲנִיִּים הִתְגָּאוּ מְאֹד בְּבֶן</p>

<p>שִׁבְטָם, אֲשֶׁר עָלָה לִגְדֻלָּה וְהוּא עוֹדֶנּוּ עוּל יָמִים. גַּם</p>

<p>בְּנֵי שְׁאָר הַשְּׁבָטִים הָגוּ אַהֲבָה אֶל הָעֶלֶם, אֲשֶׁר הִתְהַלֵּךְ</p>

<p>עִמָּהֶם בְּנֹעַם וְרָב אֶת רִיבָם מִידֵי הָרֹדִים וְהַנּוֹגְשִׂים.</p>

<p>הַשֵּׁם <strong>יָרָבְעָם</strong> אֲשֶׁר נִתַּן לָעֶלֶם מִפִּי הַמֶּלֶךְ שְׁלֹמֹה</p>

<p>נִשָּׂא עַל שִׂפְתֵי כֹל וְהָיָה כְּעֵין תֹּאַר כָּבוֹד נַעֲלֶה.</p>

<p>אָמְנָם הָיוּ אֲנָשִׁים בֵּין הַנּוֹגְשִׂים וְהָרֹדִים,</p>

<p>אֲשֶׁר הִבִּיטוּ בְּעַיִן רָעָה עַל הַפָּקִיד הָעֶלֶם, אֲשֶׁר עָלָה</p>

<p>לִגְדֻלָּה, וְהֵם נִסּוּ בְּתַחְבּוּלוֹת שׁוֹנוֹת לַחְתּוֹר תַּחַת</p>

<p>הַנַּעַר הַיָּהִיר וּלְהָבִיא דִּבָּה עָלָיו לִפְנֵי הַשָּׂרִים,</p>

<p>הַבָּאִים לְפַקֵּחַ עַל הַמְּלָאכָה, כִּי הוּא מַשְׁבִּית אֶת</p>

<p>הָעוֹבְדִים מִמְּלַאכְתָּם וְכִי כָּל הַנְּתוּנִים לִפְקֻדָּתוֹ</p>

<p>מִתְרַשְּׁלִים בַּעֲבוֹדָתָם. אַךְ כָּל תַּחְבּוּלוֹת עוֹיְנָיו לֹא</p>

<p>הוֹעִילוּ. הַמְפַקְּחִים עַל הַמְּלָאכָה הִכִּירוּ וְרָאוּ, אַף אָמְרוּ</p>

<p>זֹאת לַמֶּלֶךְ שְׁלֹמֹה, כִּי הָעֶלֶם יָרָבְעָם הִצְלִיחַ לַעֲשׂוֹת</p>

<p>שָׁלוֹם בֵּין אַנְשֵׁי שִׁבְטוֹ, הָאֹהֲבִים רִיב וּמָדוֹן עַל כָּל</p>

<p>דָּבָר קָטָן, וְעוֹד לֹא הָיָה פָקִיד כָּמוֹהוּ הַיּוֹדֵעַ לְהַכְנִיעַ,</p>

<p>לֹא בְּכֹחַ כִּי אִם בְּקוֹל נָגִיד וּמְצַוֶּה, כָּל אִישׁ מַמְרֶה אוֹ</p>

<p>מוֹרֵד. וּבִגְלַל הַדָּבָר הַזֶּה הָלַךְ וְגָדַל כְּבוֹדוֹ בְּעֵינֵי</p>

<p>הַמֶּלֶךְ.</p>

<p>וּבְאַחַד הַיָּמִים, כַּאֲשֶׁר יָשַׁב לִפְנֵי שְׁלֹמֹה</p>

<p>אֲדוֹנִירָם אֲשֶׁר עַל הַמַּס וַיְסַפֶּר לוֹ אֶת הַדְּבָרִים עַל שְׁנֵים</p>

<p>עָשָׂר הַנִּצָּבִים עַל יִשְׂרָאֵל לְכַלְכֵּל אֶת הַמֶּלֶךְ וְאֶת</p>

<p>בֵּיתוֹ חֹדֶשׁ בְּשָׁנָה לְכָל אֶחָד, אָמַר לוֹ, כִּי הַנָּצִיב</p>

<p>בֶּן־חוּר אֲשֶׁר בְּהַר אֶפְרַיִם הוּא אִישׁ זָקֵן וּשְׂבַע יָמִים,</p>

<p>וְהָעֲבוֹדָה כְּבֵדָה עָלָיו מְאֹד, כִּי בְנֵי הַשֵּׁבֶט אֶפְרַיִם הֵם</p>

<p>מֵאָז וּמֵעוֹלָם אֲנָשִׁים קָשִׁים וְהֵם אֲשֶׁר יַרְבּוּ לְהִתְאוֹנֵן</p>

<p>עַל הַמִּסִּים הַכְּבֵדִים. וּפִתְאֹם קָרָא הַמֶּלֶךְ:</p>

<p>– רָאִיתִי בֵּין הַפְּקִידִים אִישׁ בֶּן חַיִל, אֲשֶׁר יִצְלַח לִהְיוֹת הַמַּזְכִּיר שֶׁל הַנָּצִיב.</p>

<p>וְעוֹד בַּיּוֹם הַהוּא נִקְרָא יָרָבְעָם לָבֹא אֶל</p>

<p>אַרְמוֹן הַמֶּלֶךְ וּפְקֻדָּה נִתְּנָה לוֹ לָלֶכֶת לְהַר אֱפְרַיִם</p>

<p>וְלִהְיוֹת לְעֵזֶר לַנָּצִיב בֶּן־חוּר.</p>

<p>כַּאֲשֶׁר נִפְגַּשׁ יָרָבְעָם בָּעֶרֶב עִם עַמִּיהוּד</p>

<p>חֲבֵרוֹ וַיְסַפֶּר לוֹ אֶת הַדָּבָר, הִבִּיט הָעֶלֶם הֶעָנִי בִּפְנֵי</p>

<p>בֶן כְּפָרוֹ וַיֹּאמַר:</p>

<p>– אָכֵן, לֹא כָּל דִּבְרֵי הַחֲלוֹמוֹת שָׁוְא הֵם.</p>

<p>חֲלוֹם חָלַמְתָּ בְּיַלְדוּתְךָ לִהְיוֹת לְמֶלֶךְ, וְהִנֵּה הָיִיתָ</p>

<p>הַיּוֹם קָרוֹב לַמַּלְכוּת, וְאוּלַי נְכוֹנִים דִּבְרֵי יוֹרָם הַחוֹצֵב,</p>

<p>כִּי עוֹד תִּהְיֶה חֲתַן הַמֶּלֶךְ שְׁלֹמֹה&#8230; הוֹי, מַה תִּשְׂמַח</p>

<p>אִמְּךָ, מַה יָּגִילוּ בְּנֵי צְרֵדָה כְּפָרֵנוּ!</p>

<p>יָרָבְעָם לֹא עָנָה דָבָר, אַךְ בְּלִבּוֹ חָשַׁב: אֵלֶּה הֵם רַק צְעָדַי הָרִאשׁוֹנִים&#8230;</p>

<br />

<h2 id="פֶּרֶקיא:בְּבֵיתהַמֶּלֶךְשְׁלֹמֹה">פֶּרֶק יא: בְּבֵית הַמֶּלֶךְ שְׁלֹמֹה</h2>

<br />

<p>מִדֵּי שָׁנָה בְּשָׁנָה הָיָה הַמֶּלֶךְ שְׁלֹמֹה עוֹרֵךְ</p>

<p>בְּאַרְמוֹנוֹ מִשְׁתֶּה לְכָל שְׁנֵים עָשָׂר הַנִּצָּבִים,</p>

<p>הַמְכַלְכְּלִים אֶת בֵּיתוֹ כָּל אֶחָד בְּחָדְשׁוֹ. כַּאֲשֶׁר בָּא גַּם</p>

<p>בֶּן־חוּר אֶל מִשְׁתֵּה הַמֶּלֶךְ, הִלֵּל בְּאָזְנֵי הַמֶּלֶךְ שְׁלֹמֹה</p>

<p>אֶת מַזְכִּירוֹ הֶחָרוּץ, אֲשֶׁר בָּא עִמּוֹ, וְהַמֶּלֶךְ הוֹשִיב אוֹתוֹ</p>

<p>עַל יָדוֹ לְדַבֵּר עִמּוֹ טוֹבוֹת.</p>

<p>וּכְטוֹב לִבּוֹ בַּיַּיִן, פָּנָה אֶל יָרָבְעָם וַיֹּאמַר:</p>

<p>– לָמָּה פָנֶיךָ רָעִים, בְּנְי? הֲיֵשׁ לְךָ דָבָר לְבַקֵּשׁ מֵאֵת הַמֶּלֶךְ?</p>

<p>יָרָבְעָם כָּרַע לִפְנֵי שְׁלֹמֹה וַיַּעַן:</p>

<p>– אִם לֵב הַמֶּלֶךְ טוֹב עָלַי, יַעֲשֶׂה נָא חֶסֶד עִמִּי לְהָסִיר מֵעָלַי אֶת הַמִּשְׂרָה אֲשֶׁר שָׂם עַל שִׁכְמִי.</p>

<p>– מַדּוּעַ זֶה מָאַסְתָּ בָּהּ? – שָׁאַל הַמֶּלֶךְ.</p>

<p>– כִּי מִדֵּי עָבְרִי בַּכְּפָרִים לִגְּבּוֹת אֶת</p>

<p>הַמִּסִּים, אֲנִי רוֹאֶה אֶת הָעָם כּוֹרֵעַ תַּחַת מַשָּׂא הַמִּסִּים</p>

<p>וְרַק בְּחֹזֶק יָד יֵשׁ לְהוֹצִיא מִמֶּנּוּ אֶת תְּרוּמָתוֹ לְבֵית</p>

<p>הַמֶּלֶךְ, וְאָנֹכִי רַךְ וְאֵין בִּי כֹּחַ שִלְטוֹן.</p>

<p>בְּרֶגַע זֶה עָבַר עַל פְּנֵיהֶם עֶלֶם יְפֵה תֹאַר</p>

<p>וִיפֵה מַרְאֶה, וְהַמֶּלֶךְ פָּנָה פִּתְאֹם אֶל יָרָבְעָם</p>

<p>וַיֹּאמַר:</p>

<p>– הֲרוֹאֶה אַתָּה, הִנֵּה זֶה בְנִי, רְחַבְעָם שְׁמוֹ,</p>

<p>וְהוּא יֵשֵׁב עַל כִּסְּאִי תַּחְתָּי. אַךְ עָלָיו לִרְכּוֹשׁ הַרְבֵּה</p>

<p>חָכְמָה וָדָעַת, כִּי רַק בְּחָכְמָה וּתְבוּנָה תִכּוֹן הַמְּלוּכָה,</p>

<p>וְעַל הָאָדָם לִקְנוֹת דַּעַת הָעוֹלָם וְהַחַיִּים לֹא רַק מִפִּי</p>

<p>מוֹרִים וּסְפָרִים, כִּי אִם בְּהִתְהַלְּכוֹ עִם אַנְשֵׁי תְבוּנָה,</p>

<p>וְעַל כֵּן עָלָה בְּלִבִּי לִבְחוֹר בְּךָ לְרֵעַ לִבְנִי. וְהָיָה</p>

<p>כַּאֲשֶׁר תִּקְנֶה אֶת לִבּוֹ לְאַהֲבָה אוֹתְךָ, כִּאַהֲבַת יוֹנָתָן</p>

<p>בֶּן שָׁאוּל אֶת דָּוִד אָבִי, בִּהְיוֹתוֹ עוֹד נַעַר, אָז יִלְמַד</p>

<p>מִמְּךָ אֶת הַדְּבָרִים הַטּוֹבִים, אֲשֶׁר מָצָאתִי בָךְ: אַהֲבַת עָם,</p>

<p>עֹז רוּחַ, כִּשְׁרוֹן הַמַּעֲשֶׂה וְדַרְכֵי נֹעַם. יָשֹׁב תֵּשֵׁב</p>

<p>בְּאַרְמוֹן הַמֶּלֶךְ, עַל שֻׁלְחַן הַמֶּלֶךְ תֹּאכַל, וְעִם בֶּן</p>

<p>הַמֶּלֶךְ תָּגוּר יַחַד וּכְאָח תִּהְיֶה לוֹ.</p>

<p>יָרָבְעָם שָׁמַע אֶת דִּבְרֵי הַמֶּלֶךְ וְלֹא הוֹצִיא</p>

<p>מִפִּיו דָּבָר. נִדִמָה לוֹ, כִּי אֶת כָּל זֶה הוּא רוֹאֶה בַחֲלוֹם&#8230;</p>

<p>הֵן כַּאֲשֶׁר עָלָה בְלִבּוֹ לָלֶכֶת יְרוּשָׁלַיְמָה חָלַם בְּהָקִיץ,</p>

<p>כִּי בְּאֹרַח פֶּלֶא יָבֹא אֶל בֵּית הַמֶּלֶךְ, וְהוּא יִמְצָא חֵן</p>

<p>בְּעֵינֵי הַמֶּלֶךְ, עַד כִּי יְקָרְבֵהוּ אֵלָיו&#8230; וּבְבֵית הַמֶּלֶךְ</p>

<p>יִלְמַד אֶת דַּרְכֵי הַמְּלוּכָה&#8230; כָּכָה הָיָה חֲלוֹמוֹ, חֲזוֹן</p>

<p>לִבּוֹ, וְהִנֵּה זֶה בָא הַחֲלוֹם&#8230;</p>

<p>שְׁלֹמֹה לֹא גָרַע עַיִן מִן הָעֶלֶם הַמַּחֲרִישׁ,</p>

<p>וְכַאֲשֶׁר כִּלָּה לְדַבֵּר, וְיָרָבְעָם עוֹד לֹא הוֹצִיא מִפִּיו הֶגֶה,</p>

<p>שָׁאַל אוֹתוֹ:</p>

<p>– לָמָּה לֹא תִפְתַּח פֶּה? אוּלַי מְמָאֵן אַתָּה לִהְיוֹת רֵעַ לְבֶן הַמֶּלֶךְ?</p>

<p>יָרָבְעָם מָצָא מִלִּים בְּפִיו לְהָשִׁיב:</p>

<p>– קָטֹנְתִּי, אֲדוֹנִי הַמֶּלֶךְ, מִכָּל הַכָּבוֹד</p>

<p>וְהַחֶסֶד הַזֶּה. מִי אֲנִי וּמָה אֲנִי, כִּי אֶהְיֶה רֵעַ לְבֶן</p>

<p>הַמֶּלֶךְ?</p>

<p>שְׁלֹמֹה הֵסֵב פִּתְאֹם רֹאשׁוֹ אֶל רְחַבְעָם בְּנוֹ וַיִּשְׁאַל:</p>

<p>– הֲמָצָא הָעֶלֶם הַזֶּה חֵן בְּעֵינֶיךָ, בְּנִי? הֲתֹאבֶה לִהְיוֹת חָבֵר לוֹ?</p>

<p>– כַּאֲשֶׁר יֹאמַר לִי אָבִי, כֵּן אֶעֱשֶׂה – עָנָה רְחַבְעָם קְצָרוֹת.</p>

<p>שְׁלֹמֹה פָּנָה עוֹד אֶל יָרָבְעָם וַיֹּאמַר:</p>

<p>– עַתָּה תָּשׁוּב אֶל בֵּיתְךָ, וְכַעֲבֹר שִׁבְעָה</p>

<p>יָמִים, אִם לֹא אָשׁוּב מִמַּחֲשַׁבְתִּי, אֶשְׁלַח לְהָבִיא אוֹתְךָ אֶל</p>

<p>אַרְמוֹן הַמֶּלֶךְ, לְמַעַן תֵּשֵׁב עִם בְּנִי רְחַבְעָם שֶׁבֶת רֵעִים</p>

<p>יַחְדָּו. וְהָיָה אִם תִּמְצָא חֵן בְּעֵינָיו וְלִבְּךָ יִהְיֶה נָכוֹן</p>

<p>לְפָנַי, אֶתֵּן לְךָ מַהְלְכִים בֵּין הַקְּרוֹבִים אֵלָי.</p>

<p>יָרָבְעָם הִשְׁתַּחֲוָה לִפְנֵי הַמֶּלֶךְ וּבְלֵב מָלֵא רֶטֶט יָצָא מִן הָאַרְמוֹן.<a href="#fn:8" id="fnref:8" title="see footnote" class="footnote"><sup>8</sup></a></p>

<p>בִּהְיוֹתוֹ בַּחוּץ, עוֹד עָמַד שָׁעָה קַלָּה עַל</p>

<p>מְקוֹמוֹ וְעֵינָיו תּוֹעוֹת, וְהוּא שׁוֹאֵל אֶת נַפְשׁוֹ: הַאִם כָּל זֶה</p>

<p>הָיָה בְּהָקִיץ וְלֹא בַּחֲלוֹם?</p>

<p>וּבַלַּיְלָה הַהוּא, בְּשָׁכְבוֹ עַל מִשְכָּבוֹ</p>

<p>בְּבֵיתוֹ, נָדְדָה שְׁנָתוֹ. אַלְפֵי מַחֲשָׁבוֹת הִתְרוֹצְצוּ בְּלִבּוֹ.</p>

<p>הוֹי, מָה הִשְׁתּוֹקְקָה נַפְשׁוֹ לִרְאוֹת עַתָּה אֶת פְּנֵי תִּרְצָה,</p>

<p>לְסַפֶּר לָהּ כָּל אֲשֶׁר בְּלִבּוֹ. וְאַחֲרֵי אֲשֶׁר נִרְדַּם רָאָה</p>

<p>בַחֲלוֹמוֹ וְהִנֵּה הוּא עוֹמֵד לִפְנֵי כִּסֵּא הַמַּלְכוּת&#8230; שְׁלֹמֹה</p>

<p>הַמֶּלֶךְ אַךְ זֶה יָרַד וְיָצָא&#8230; הוּא לְבַדּוֹ עֵם הַכִּסֵּא&#8230; הוּא</p>

<p>עוֹלֶה בְּעֹז בְּמַעֲלוֹת הַכִּסֵּא&#8230; וּפִתְאֹם הוּא שׁוֹמֵעַ קוֹל</p>

<p>רַעַשׁ: &#8220;רֵד, מוֹרֵד&#8221;&#8230; וְהוּא הֵקִיץ.</p>

<p>כָּל שִׁבְעַת הַיָּמִים הִתְהַלֵּךְ יָרָבְעָם בְּחוּצוֹת</p>

<p>יְרוּשָׁלַיִם, הִתְבּוֹנֵן אֶל הָעוֹבְרִים וְהַשָּׁבִים, הִטָּה אֹזֶן</p>

<p>אֶל דִּבְרֵי הָעָם, וּבְלִבּוֹ עָלָה רַעְיוֹן, אוּלַי נִחֵשׁ הַמֶּלֶךְ</p>

<p>שְׁלֹמֹה וְיוֹדֵעַ הוּא צְפוּנֵי לִבּוֹ, וְעַל כֵּן לֹא יִתֶּן לוֹ</p>

<p>לָבוֹא אֶל בֵּית הַמֶּלֶךְ&#8230;</p>

<p>אוּלָם בַּיּוֹם הַשְּׁבִיעִי בָּא אֵלָיו רָץ מֵאֵת</p>

<p>הַמֶּלֶךְ שְׁלֹמֹה לִקְרֹא אוֹתוֹ אֶל הָאַרְמוֹן, וְלִבּוֹ נִמְלָא גִיל</p>

<p>וְחֶדִוָה.</p>

<p>בַּיָּמִים הָרִאשׁוֹנִים, כַּאֲשֶׁר הוּבָא יָרָבְעָם אֶל</p>

<p>בֵּית הַמֶּלֶךְ שְׁלֹמֹה, הָיוּ עֵינָיו פְּקוּחוֹת לִרְאוֹת כָּל דָּבָר</p>

<p>וּלְהִתְבּוֹנֵן לְכָל אִישׁ, וְאָזְנָיו הָיוּ פְּתוּחוֹת לִשְׁמוֹעַ אֶת</p>

<p>כָּל הַדְּבָרִים, אֲשֶׁר דִּבְּרוּ הַשָּׂרִים וְהָעֲבָדִים בְּבֵית</p>

<p>הַמֶּלֶךְ. אוּלָם פִּיו הָיָה סָגוּר וְהוּא לֹא בָא בִּדְבָרִים עִם</p>

<p>אִישׁ.</p>

<p>אוּלָם מְעַט מְעַט הִתְוַדַּע אֶל הַשָּׂרִים</p>

<p>וְהַיּוֹעֲצִים בַּחֲצַר הַמֶּלֶךְ, הִכִּיר כָּל אֶחָד מֵהֶם</p>

<p>וּתְכוּנָתוֹ; מִפִּי הָעֲבָדִים נוֹדַע לוֹ, כִּי רֹב הַשָּׂרִים</p>

<p>הַזְּקֵנִים מִן הַגִּבּוֹרִים<a href="#fn:9" id="fnref:9" title="see footnote" class="footnote"><sup>9</sup></a>, שֶׁהָלְכוּ עִם
דָּוִד, יָרְדוּ מִגְּדֻלָּתָם, וְעַל כֵּן הֵם עוֹיְנִים אֶת בְּנָיָהוּ</p>

<p>בֶּן יְהוֹיָדָע, אֲשֶׁר הוּא הָאֶחָד הַגָּדוֹל בְּעֵינֵי</p>

<p>שְׁלֹמֹה.</p>

<p>אֶת פְּנֵי הַמֶּלֶךְ רָאָה יָרָבְעָם אַךְ לְעִתִּים</p>

<p>רְחוֹקוֹת, כַּאֲשֶׁר נִקְרָא אֶל הַשֻּׁלְחָן בְּיוֹם חֹדֶשׁ וּמוֹעֵד,</p>

<p>וְרֹב הַיָּמִים יָשַׁב בַּבַּיִת הַמְיֻחָד לִרְחַבְעָם בַּחֲצַר</p>

<p>הַמֶּלֶךְ.</p>

<p>יוֹם יוֹם הָיָה בָא אֶל שְׁנֵי הָרֵעִים, רְחַבְעָם</p>

<p>וְיָרָבְעָם, הַנָּבִיא הַזָּקֵן נָתָן, אֲהוּב הַמֶּלֶךְ שְׁלֹמֹה, אֲשֶׁר</p>

<p>הָפְקַד עָלָיו לְהוֹרוֹת אֶת בֶּן הַמֶּלֶךְ דַּרְכֵי אֱלֹהִים</p>

<p>וּמִשְׁפְּטֵי הַמְּלוּכָה. בְּעֵינֵי נָתָן הַנָּבִיא לֹא מָצָא יָרָבְעָם</p>

<p>חֵן עַל שְׁתִיקָתוֹ תָמִיד. וְהוּא לֹא הִסְתִּיר אֶת מַחֲשַׁבְתּוֹ</p>

<p>עָלָיו, וּפַעַם גָּלָה אֶת אָזְנֵי הַמֶּלֶךְ אֶת אֲשֶׁר בְּלִבּוֹ עַל</p>

<p>הָעֶלֶם הַזָּר וְהַמּוּזָר. &quot;מַרְאֵהוּ – אָמַר הַנָּבִיא הַיָּשִׁישׁ –</p>

<p>כְּחַיַּת יַעַר שֶׁנִלְכְּדָה בִידֵי בְּנֵי אָדָם, וְהֵם אוֹמְרִים</p>

<p>לְטַפְּחָהּ וּלְרַסְנָהּ וּלְהָפְכָהּ לְחַיַּת בַּיִת, אַךְ הִיא</p>

<p>מַבִּיטָה עַל הַכֹּל בְּעֵינֵי זַעַם וּמְבַקֶּשֶׁת עֵצוֹת וְתַחְבּוּלוֹת</p>

<p>לִבְרוֹחַ אֶל מְקוֹם מוֹלַדְתָּהּ, אֶל אֲפֵלַת הַיָּעַר&quot;.</p>

<p>גַּם שַׂר הַצָּבָא הַזָּקֵן בְּנָיָהוּ בֶּן יְהוֹיָדָע,</p>

<p>נֶאֱמַן בֵּית הַמֶּלֶךְ, לֹא אָהַב אֶת הָעֶלֶם הַגֵּא, בַּעַל הַפָּנִים</p>

<p>שֶׁל שַׁלִּיט, אֲשֶׁר לֹא כָרַע וְלֹא הִשְׁתַּחֲוָה לְפָנָיו מִדֵּי</p>

<p>עָבְרוֹ. גַּם הוּא הִזְהִיר אֶת הַמֶּלֶךְ שְׁלֹמֹה, לְבַל יְקָרֵב אֵלָיו</p>

<p>אֶת הָעֶלֶם הַזֶּה, כִּי בִּרְבוֹת הַיָּמִים יִהְיֶה לְשָׂטָן לַמֶּלֶךְ</p>

<p>&quot;הַמְּעַט לְךָ – אָמַר בְּנָיָהוּ – הֲדַד הָאֲדוֹמִי וּרְזוֹן בֶּן</p>

<p>אֶלְיָדַע מִדַּמֶּשֶׂק, כִּי עוֹד תּוֹסִיף עֲלֵיהֶם אוֹיֵב בְּקֶרֶב</p>

<p>בֵּיתֶךָ?&quot;</p>

<p>לְעֻמַּת זֹאת הָגוּ חִבָּה אֶל יָרָבְעָם רַבִּים מִן</p>

<p>הַשָּׂרִים בְּאַרְמוֹן הַמֶּלֶךְ, אֲשֶׁר בִּימֵי מַלְכוּת שְׁלֹמֹה אָבַד</p>

<p>לָהֶם שְׁמָם הַגָּדוֹל כְּגִבּוֹרֵי מִלְחָמָה, כִּי שְׁלֹמֹה שָׂנֵא אֶת</p>

<p>הַמִּלְחָמוֹת וְהִתְאַמֵּץ לְהוֹרִיד אֶת עֶרְכָּם שֶׁל שָׂרֵי הַצָּבָא</p>

<p>הַגִּבּוֹרִים אֲשֶׁר לְאָבִיו. בְּיִחוּד רַבָּה מֹרַת רוּחָם שֶׁל</p>

<p>קְצִינֵי הַצָּבָא הַצְּעִירִים, בְּנֵי הַשָּׂרִים הַגְּדוֹלִים, אֲשֶׁר</p>

<p>שָׁאֲפוּ לַעֲשׂוֹת לָהֶם שֵׁם גִּבּוֹרִים בַּמִּלְחָמָה, וּבִימֵי</p>

<p>שְׁלֹמֹה אָפְסָה לָהֶם תִּקְוָה לְהַרְאוֹת אֶת כֹּחָם</p>

<p>וּגְבוּרָתָם.</p>

<p>אוּלָם כָּל הַשָּׂרִים עִם הַקְּצִינִים לֹא הֵעֵזּוּ</p>

<p>לִפְצוֹת פֶּה וּלְגַלּוֹת מַחֲשֶׁבֶת לִבָּם, כִּי נָפַל עֲלֵיהֶם פַּחַד</p>

<p>הַמְרַגְלִים הָרַבִּים, אֲשֶׁר שָׁמְרוּ אֶת צַעֲדֵיהֶם וְהִטּוּ אֹזֶן</p>

<p>אֶל כָּל הֶגֶה הַיּוֹצֵא מִפִּיהֶם, וְהֵם יָדְעוּ כִּי לֹא יְנַקֶּה</p>

<p>הַמֶּלֶךְ שְלֹמֹה כָּל אִישׁ הַחוֹתֵר תַּחַת כִּסֵּא מַלְכוּתוֹ.</p>

<p>עִם בּוֹא יָרָבְעָם לַחֲצַר הַמֶּלֶךְ עָבְרָה רוּחַ</p>

<p>אַחֶרֶת עַל הַשָּׂרִים וְהַקְּצִינִים. הֵם יָדְעוּ, כִּי הָעֶלֶם מֵהַר</p>

<p>אֶפְרַיִם הוּא אֲהוּב הַמֶּלֶךְ, וּבִרְאוֹתָם כִּי הוּא גִבּוֹר חַיִל</p>

<p>וְשׁוֹאֵף קְרָבוֹת, קֵרְבוּ אוֹתוֹ אֲלֵיהֶם, אַף לֹא נִזְהֲרוּ</p>

<p>בִלְשׁוֹנָם לְהַשְׁמִיעַ בְּאָזְנָיו אֶת תְּלוּנוֹתֵיהֶם עַל הַמֶּלֶךְ</p>

<p>שְׁלֹמֹה, אֲשֶׁר עָזַב דַּרְכֵי אָבִיו לְהַכְנִיעַ אֶת הָעַמִּים</p>

<p>הַשְּׁכֵנִים וְהוּא יוֹשֵׁב שַׁאֲנָן בְּבָטְחוֹ בְּמַלְכֵי הָעַמִּים</p>

<p>הַנָּכְרִים, אֲשֶׁר הִתְחַתֵּן בָּהֶם.</p>

<p>– אַיֵּה הֵם הַגִּבּוֹרִים הַגְּדוֹלִים? אַיֵּה עֲדִינוֹ</p>

<p>הָעֶצְנִי? אַיֵּה אֲבִישַׁי אֲחִי יוֹאָב בֶּן צְרוּיָה? אַיֵּה שַׁמָּא</p>

<p>בֶּן אָגֵא? כֻּלָּם כֻּלָּם הָרְחֲקוּ מֵעִם הַמֶּלֶךְ, וְרַק בְּנָיָהוּ</p>

<p>בֶּן יְהוֹיָדָע לְבַדּוֹ נִשְׁאַר בַּחֲצַר הַמֶּלֶךְ – הִתְאוֹנֵן אַחַד</p>

<p>הַשָּׂרִים הַזְּקֵנִים.</p>

<p>– הַמֶּלֶךְ מִלֵּא אֶת יְרוּשָׁלַיִם נָשִׁים מִבְּנוֹת</p>

<p>הָעַמִּים הַנָּכְרִים, אֲדוֹמִיּוֹת, מוֹאֲבִיּוֹת, צִידוֹנִיּוֹת, וְהֵן</p>

<p>הֵן הַמּוֹשְׁלוֹת עַתָּה בָּאָרֶץ – הִשְׁמִיעַ תְּלוּנָתוֹ קְצִין</p>

<p>צָבָא.</p>

<p>– הַמֶּלֶךְ חוֹשֵׁב, כִּי בְנוֹת הַמְּלָכִים, אֲשֶׁר</p>

<p>לָקַח לוֹ לְנָשִׁים, תִּהְיֶינָה לוֹ לְמָגֶן, כַּאֲשֶׁר יַעֲלוּ</p>

<p>הוֹרֵיהֶן לַמִּלְחָמָה עַל אַרְצֵנוּ, וְהוּא לֹא יָדַע, כִּי הַנָּשִׁים</p>

<p>הַנָּכְרִיּוֹת הָאֵלֶּה הֵן אֲשֶׁר תִּפְתַּחְנָה אֶת שַׁעֲרֵי</p>

<p>יְרוּשָׂלַיִם לִפְנֵי הָאוֹיֵב – אָמַר אֶחָד מִיּוֹעֲצֵי הַמֶּלֶךְ</p>

<p>הַזְּקֵנִים.</p>

<p>הַדְּבָרִים הָאֵלֶּה לֹא הָיוּ חֲדָשִׁים בְּאָזְנֵי</p>

<p>יָרָבְעָם. עוֹד בְּשִׁבְתּוֹ בְשִׁילֹה שָׁמַע תְּלוּנוֹת כָּאֵלֶּה עַל</p>

<p>שְׁלֹמֹה מִפִּי בְּנֵי הַנְּבִיאִים, אַךְ בְּשָׁמְעוֹ הַפַּעַם אֶת</p>

<p>הַדְּבָרִים הַנִּמְרָצִים מִפִּי בָאֵי הָאַרְמוֹן, הַשָּׂרִים</p>

<p>וְהַיּוֹעֲצִים אֲשֶׁר לַמֶּלֶךְ, לֹא יָכֹל לְהִתְאַפֵּק</p>

<p>וַיִּשְׁאַל:</p>

<p>– מַדּוּעַ זָה לֹא נִמְצָא בָכֶם אִישׁ, אֲשֶׁר יִגְלֶה אֶת אֹזֶן הַמֶּלֶךְ עַל הָרָעָה הַזֹּאת?</p>

<p>כֻּלָּם הֶחֱרִישׁוּ וְלֹא עָנוּ דָבָר, וְרַק זָקֵן אֶחָד מִבֵּין הַשָּׂרִים עָנָה בְלַחַשׁ:</p>

<p>– יָשֹׁב תֵּשֵׁב בַּחֲצַר הַמֶּלֶךְ עוֹד חֳדָשִׁים וְיָמִים, אָז תָּבִין וְתֵדָע.</p>

<p>מֵאָז הָיָה יָרָבְעָם מַרְבֶּה מַחֲשָׁבוֹת עַל</p>

<p>הַדְּבָרִים אֲשֶׁר שָׁמַע, וְהִתְאַמֵּץ לִרְאוֹת וּלְהִתְבּוֹנֵן אֶל</p>

<p>הַנַּעֲשֶׂה בֶּחָצֵר, אוּלָם נִזְהַר בִּלְשׁוֹנוֹ לְהַעֲלוֹת מַחְשְבוֹת</p>

<p>לִבּוֹ עַל שְׂפָתָיו.</p>

<p>אָמְנָם שְלֹמֹה לֹא הִטָּה אֹזֶן אֶל הַדִּבּוֹת עַל</p>

<p>יָרָבְעָם מִפִּי נָתָן הַנָּבִיא וּבְנָיָהוּ בֶן יְהוֹיָדָע, כִּי לִבּוֹ</p>

<p>שָׂמַח לִרְאוֹת אֶת בְּנוֹ רְחַבְעָם, אֲשֶׁר נַפְשׁוֹ קְשׁוּרָה</p>

<p>בְּנֶפֶשׁ רֵעוֹ, מוֹסִיף חָכְמָה וָדַעַת מֵאָז בָּא יָרָבְעָם לִהְיוֹת</p>

<p>לוֹ חָבֵר וְרֵעַ, וְעַל כֵּן הֵאִיר לוֹ הַמֶּלֶךְ פָּנִים; אוּלָם הוּא</p>

<p>הוֹסִיף לְהִתְבּוֹנֵן אֶל הֲלִיכוֹת הָעֶלֶם וּלְהַכִּיר אֶת</p>

<p>דְּרָכָיו.</p>

<p>בְּאַחַד הַיָּמִים, כַּאֲשֶׁר טִיֵּל הַמֶּלֶךְ שְׁלֹמֹה</p>

<p>בַּבֹּקֶר הַשְׁכֵּם בַּגָּן אֲשֶׁר לְיַד הָאַרְמוֹן, עָבַר עַל יַד אַחַד</p>

<p>הָעֵצִים הָעֲבֻתִּים בְּפִנַּת הַגָּן, וְהִנֵּה עַל פְּנֵי הָעֵשֶׂב</p>

<p>תַּחַת הָעֵץ יוֹשֵׁב הָעֶלֶם יָרָבְעָם, עֵינָיו עֲצוּמוֹת לְמֶחֱצָה,</p>

<p>רֹאשׁוֹ נָתוּן בֵּין שְׁתֵּי יָדָיו, וְהוּא כֻּלּוֹ שָׁקוּעַ כְּמוֹ</p>

<p>בַחֲלוֹם.</p>

<p>שְׁלֹמֹה עָמַד שָׁעָה קַלָּה וְהִסְתַּכֵּל בִּפְנֵי</p>

<p>הָעֶלֶם, אֲשֶׁר בָּרְגָעִים הָרִאשׁוֹנִים לֹא זָז מִמְּקוֹמוֹ; פִּתְאֹם</p>

<p>הֵרִים הָעֶלֶם אֶת רֹאשׁוֹ, וּבִרְאוֹתוֹ אֶת הַמֶּלֶךְ נִצָּב עָלָיו,</p>

<p>קָפַץ מִמְּקוֹמוֹ וַיִּכְרַע לְפָנָיו.</p>

<p>– מַה לְּךָ בְּנִי כִּי כֹה נִבְהַלְתָּ? – שָׁאַל שְׁלֹמֹה בְּבַת צְחוֹק.</p>

<p>– אֲבָל, אֲדוֹנִי הַמֶּלֶךְ, כָּכָה שָׁקַעְתִּי בְּמַחֲשָׁבוֹת, עַד כִּי לֹא רָאִיתִי אֶת זִיו פְּנֵי הַמֶּלֶךְ.</p>

<p>– לָמָּה זֶה הִשְׁכַּמְתָּ לָקוּם הַיּוֹם, בְּעוֹד אֲשֶׁר כָּל הַבַּיִת שָׁקוּעַ בְּתַרְדֵּמָה? – שָׁאַל הַמֶּלֶך.</p>

<p>– כִּי נָדְדָה שְׁנָתִי בַּלַּיְלָה וְהִתְהַפַּכְתִּי</p>

<p>עַל מִשְׁכָּבִי, וְרַק עָלָה עַמּוּד הַשַּׁחַר יָצָאתִי הַחוּצָה</p>

<p>וְהָלַכְתִּי אֶל פִּנָּתִי בַּגָּן לְהִתְיַחֵד שָׁם עִם</p>

<p>מַחְשְׁבוֹתָי.</p>

<p>– מַה מְּאֹד חָפַצְתִּי לָדַעַת – אָמַר הַמֶּלֶךְ</p>

<p>בִּצְחוֹק חֵן – מָה הֵן הַמַּחֲשָׁבוֹת אֲשֶׁר תֵּגְזֹלְנָה שֵׁנָה</p>

<p>מֵעֵינֵי עֶלֶם כָּמוֹךָ?</p>

<p>יָרָבְעָם עָמַד לִפְנֵי הַמֶּלֶךְ וְלֹא פָתַח פִּיו. אוּלָם שְׁלֹמֹה תְּפָשׂוֹ בְּיָדוֹ וְאָמַר לוֹ:</p>

<p>– אַל תִּירָא, בְּנִי, מִדַּבֵּר לְפָנַי כָל אֲשֶׁר</p>

<p>בְּלִבֶּךָ. הֵן מִכָּל הָאָרֶץ, מִדָּן וְעַד בְּאֵר שֶׁבַע, יָבֹאוּ</p>

<p>אֵלַי מִכָּל קְצוֹת הָעָם לִשְׁאֹל בַּעֲצָתִי וְלִשְׁמוֹעַ אֶת</p>

<p>מִשְׁפָּטָי, וְאַף כִּי אִישׁ הַיּוֹשֵׁב בְּבֵיתִי וּכְאָח הוּא</p>

<p>לִבְנִי.</p>

<p>וְיָרָבְעָם עוֹדֶּנּוּ עוֹמֵד דּוּמָם וְעֵינָיו</p>

<p>מַבִּיטוֹת אֶל הַמֶּלֶךְ הַדּוֹבֵר אֵלָיו. אַךְ כַּאֲשֶׁר עָבְרוּ</p>

<p>רְגָעִים אֲחָדִים, וְהָעֶלֶם לֹא פָתַח אֶת פִּיו, קָרָא אֵלָיו הַמֶּלֶךְ</p>

<p>בְּפָנִים נִזְעָמִים:</p>

<p>– רוֹאֶה אֲנִי בְךָ, כִּי דִבְרֵי סֵתֶר בְּלִבְּךָ,</p>

<p>וְלִבְּךָ אֵינֶנּוּ מְגַלֶּה לְפִיךָ, וְעַל כֵּן אַתָּה שָׁקוּעַ כָּל</p>

<p>הַיָּמִים בְּמַחֲשָׁבוֹת, וּבַאֲשֶׁר כִּי יָרֵא אַתָּה פֶּן יַכִּירוּ</p>

<p>בְּפָנֶיךָ אֶת הַצָּפוּן בְּלִבֶּךָ, לָכֵן אַתָּה מִתְבּוֹדֵד בַּגָּן</p>

<p>לְבַדֶּךָ, רַק אַתָּה וְהִרְהוּרֶיךָ. לֹא טוֹב הַדָּבָר, בְּנִי, אִישׁ</p>

<p>תָּם וְיָשָׁר אֵינוֹ מִסְתַּתֵּר מִפְּנֵי בְנֵי אָדָם, וְרַק הָאִישׁ</p>

<p>אֲשֶׁר לִבּוֹ הוֹגֶה מְזִמּוֹת, הוּא יְבַקֶּשׁ לוֹ מַחֲבוֹאִים.</p>

<p>פְּנֵי יָרָבְעָם הָיוּ חִוְרִים, בְּדַבֵּר אֵלָיו</p>

<p>הַמֶּלֶךְ שְׁלֹמֹה אֶת דְּבָרָיו, וְהוּא הִשְׁפִּיל עֵינָיו, כִּי לֹא</p>

<p>יָכֹל נְשֹא אֶת מַבַּט הַדּוֹבֵר אֵלָיו; וְכַאֲשֶׁר כִּלָּה הַמֶּלֶךְ</p>

<p>לְדַבֵּר, הֵרִים הָעֶלֶם עֵינָיו וְאָמַר:</p>

<p>– לֹא, אֲדוֹנִי הַמֶּלֶךְ, חָלִילָה לִי, אֵין מְזִמּוֹת</p>

<p>בִּלְבָבִי, אַךְ אֱמֶת נָכוֹן הַדָּבָר, כִּי מַחֲשָׁבוֹת רַבּוֹת עוֹלוֹת</p>

<p>עַל לִבִּי וַאֲנִי אוֹהֵב לָשֶׁבֶת בָּדַד וְלַהְגּוֹת</p>

<p>בְּמַחְשְׁבוֹתָי.</p>

<p>– מָה הֵן הַמַּחֲשָׁבוֹת הָאֵלֶּה כִּי אֵדַע? – שָׁאַל הַמֶּלֶךְ וּבְקוֹלוֹ נִשְׁמַע רֹךְ.</p>

<p>– אַל יִחַר לַאֲדוֹנִי הַמֶּלֶךְ – עָנָה יָרָבְעָם</p>

<p>בְּעֹז – אִם אֲגַלֶּה לוֹ מְעַט מַצְפּוּנֵי לִבִּי. עַל מִשְׁכָּבִי</p>

<p>בַּלֵּילוֹת וּבְשִׁבְתִּי לִבַדִּי יוֹמָם אֲנִי שׁוֹאֵל אֶת נַפְשִׁי:</p>

<p>מַדּוּעַ זֶה יוֹשֵׁב הַמֶּלֶךְ שְׁלֹמֹה שׁוֹקֵט וּבוֹטֵחַ וְלֹא יַעֲשֶׂה</p>

<p>מִלְחָמוֹת בְּאוֹיְבֵי יְהוּדָה וְיִשְׂרָאֵל, כַּאֲשֶׁר עָשָׂה דָוִד</p>

<p>אָבִיו?</p>

<p>שְׁלֹמֹה הִבִּיט אֶל הָעֶלֶם, וּבַת צְחוֹק הֵאִירָה אֶת פָּנָיו בְּאָמְרוֹ:</p>

<p>– לָמָּה לִי מִלְחָמוֹת, וֵאלֹהִים הֵנִיחַ לָנוּ</p>

<p>מִסָּבִיב, אֵין שָׂטָן וְאֵין פֶּגַע רַע; הֲלֹא טוֹב לִי וְלָעָם, כִּי</p>

<p>בָנִיתִי הֵיכָל לֵאלֹהִים וְאֶת הָעִיר יְרוּשָׁלַיִם, בִּירַת</p>

<p>מַלְכוּתִי, פֵּאַרִתִּי בְּאַרְמוֹנוֹת נֶהְדָּרִים.</p>

<p>– אַל יֹאמַר הַמֶּלֶךְ כֵּן. הִנֵּה שָׁמַעְתִּי אֶת</p>

<p>הָעָם אוֹמְרִים, כִּי שְׂרִידֵי הַגּוֹיִם מִן הַכְּנַעֲנִי וְהָאֱמוֹרִי</p>

<p>וְהַיְבוּסִי, אֲשֶׁר לֹא יָכְלוּ בְנֵי יִשְׂרָאֵל לְהַחֲרִימָם</p>

<p>וְהַמֶּלֶךְ הֶעֱלָה אוֹתָם לְמַס עוֹבֵד, הוֹגִים בִּלִבָּם אֵיבָה</p>

<p>לְיִשְׂרָאֵל, וּמִי יוֹדֵעַ אִם בְּאַחַד הַיָּמִים לֹא יִתְלַכְּדוּ</p>

<p>יַחְדָּו וְיַעַרְכוּ עִמָּנוּ מִלְחָמָה, וְעַל כֵּן אַל לַמֶּלֶךְ</p>

<p>לִהְיוֹת שׁוֹקֵט וּבוֹטֵחַ, כִּי אִם לַעֲשׂוֹת מִלְחָמָה.</p>

<p>שְׁלֹמֹה שָׁמַע בִּמְנוּחָה אֶת דִּבְרֵי הָעֶלֶם, אַחֲרֵי כֵן שָׂם יָדוֹ עַל שִׁכְמוֹ וּבְנַחַת עָנָה:</p>

<p>– אָמְנָם רָאִיתִי, כִּי גִבּוֹר חַיִל אַתָּה, אַךְ דַּע</p>

<p>לְךָ בְּנִי, כִּי יֶשׁ לִי שָׂרֵי צָבָא, אַנְשֵׁי מִלְחָמָה</p>

<p>מִנְּעוּרֵיהֶם, וְעֵינֵיהֶם פְּקוּחוֹת עַל כָּל הַנַּעֲשֶׂה בָאָרֶץ.</p>

<p>אָכֵן, צְעִירִים לְיָמִים הֵם שׁוֹאֲפִים קְרָבוֹת וְעֵינֵיהֶם רוֹאוֹת</p>

<p>רַק אוֹיְבִים לְהִלָּחֵם בָּהֶם; לֹא כֵן הָאֲנָשִׁים אֲשֶׁר רָאוּ</p>

<p>הַרְבֵּה חָכְמָה וָדַעַת, הֵם יוֹדְעִים, כִּי עֵת לְהִלָּחֵם וְעֵת</p>

<p>לַעֲשׂוֹת שָׁלוֹם, עֵת לֶאֱהוֹב וְעֵת לִשְׁנוֹא.</p>

<p>יָרָבְעָם הִכִּיר בִּפְנֵי הַמֶּלֶךְ, כִּי הַשִּׂיחָה</p>

<p>הַזֹּאת הִיא לְמוֹרַת רוּחַ לוֹ, וְלָכֵן חָדַל מִדַּבֵּר. וְכַאֲשֶׁר</p>

<p>שָׁאַל אוֹתוֹ הַמֶּלֶךְ, הַאִם אֵלֶּה הֵן כָּל מַחְשְׁבוֹתָיו</p>

<p>הַגּוֹזְלוֹת אֶת מְנוּחָתוֹ, עָנָה הָעֶלֶם בִּלְשׁוֹן חָרוּצִים:</p>

<p>– הֲלֹא כֵן דִּבְרֵי הַמֶּלֶךְ: עֵת לַכֹּל, עֵת לְדַבֵּר וְעֵת לַחֲשׁוֹת.</p>

<p>שְׁלֹמֹה נָתַן עֵינָיו בָּעֶלֶם וּבִמְאוֹר פָּנִים אָמַר לוֹ:</p>

<p>– יָדֹעַ יָדַעְתִּי, כִּי גִבּוֹר חַיִל אַתָּה, הַיּוֹם</p>

<p>אֲנִי רוֹאֶה כִּי גַם חָכָם אַתָּה, וְלִבִּי יִשְׂמַח, כִּי בְנִי מָצָא</p>

<p>לוֹ חָבֵר נָבוֹן כָּמוֹךָ.</p>

<p>יָרָבְעָם הִשְׁתַּחֲוָה לִפְנֵי הַמֶּלֶךְ, וְאַחֲרֵי</p>

<p>אֲשֶׁר נִפְרַד שְׁלֹמֹה מֵעָלָיו וְשָׁב אֶל הָאַרְמוֹן, הִבִּיט הָעֶלֶם</p>

<p>אַחֲרָיו וּבְלִבּוֹ חָשַׁב: אֵין כַּמֶּלֶךְ הַזֶּה חָכָם מִכָּל הָאָדָם.</p>

<p>אַךְ אוֹהֵב מְנוּחוֹת הוּא, בּוֹטֵחַ בְּעַצְמוֹ וּבְכָל אָדָם, וְלֹא כֵן</p>

<p>יִהְיֶה מֶלֶךְ.</p>

<br />

<h2 id="פֶּרֶקיב:יָרָבְעָםוּרְחַבְעָם">פֶּרֶק יב: יָרָבְעָם וּרְחַבְעָם</h2>

<br />

<p>בַּיָּמִים הָרִאשׁוֹנִים לְבוֹא יְרָבְעָם לָשֶׁבֶת</p>

<p>בַּחֲצַר הַמֶּלֶךְ, קִבֵּל אוֹתוֹ רְחַבְעָם בִּזְרוֹעוֹת פְּתוּחוֹת.</p>

<p>הוּא הָיָה עֶלֶם יְפֵה תֹאַר וִיפֵה מַרְאֶה, אַךְ לֹא הָיָה בוֹ הָעֹז</p>

<p>לְדַבֵּר אוֹ לַעֲשׂוֹת דָּבָר עַל דַּעַת עַצְמוֹ. תָּמִיד הָיָה רָגִיל</p>

<p>לִשְׁאֹל עֵצָה מִפִּי אוֹמְנָיו וּמוֹרָיו הָרַבִּים, אֲשֶׁר הִפְקִיד</p>

<p>עָלָיו אָבִיו הַמֶּלֶךְ לְהַשְׁגִּיחַ עָלָיו עַל כָּל צָעַד. מִפְּנֵי</p>

<p>אָבִיו הַמֶּלֶך פָּחַד רְחַבְעָם מְאֹד, וְכַאֲשֶׁר עָמַד לְפָנָיו, לֹא</p>

<p>הֵעֵז לִפְתּוֹחַ פֶּה בְּטֶרֶם יִפְנֶה אֵלָיו הַמֶּלֶךְ. מַבַּט עֵינָיו</p>

<p>שֶׁל הָאָב הִפִּיל אֵימָה וָפַחַד עַל הַבֵּן. יֵשׁ אֲשֶׁר מֵאֵן לְמַלֵּא</p>

<p>אֶת פְּקֻדַּת אַחַד הָאוֹמְנִים, אוּלָם דַּי הָיָה לוֹ לִשְׁמוֹעַ מִפִּי</p>

<p>אוֹמְנוֹ אֶת הַמִּילִּים: &#8220;סַפֵּר אֲסַפֵּר זֹאת לַמֶּלֶךְ&#8221;, לְמַעַן</p>

<p>יַעֲשֶׂה בֶּן הַמֶּלֶךְ כָּל אֲשֶׁר יְצַוּוּ עָלָיו.</p>

<p>הַשָּׂרִים אֲשֶׁר בַּחֲצַר הַמֶּלֶךְ לֹא שָׂמוּ אֵלָיו</p>

<p>לֵב כִּי לֹא מָצְאוּ בּוֹ לֹא חָכְמָה רַבָּה וְלֹא גְבוּרָה רַבָּה. גַּם</p>

<p>הָעֲבָדִים וְהַמְּשָׁרְתִים לֹא הָגוּ אֵלָיו חִבָּה יְתֵרָה, כִּי הָיָה</p>

<p>עֶלֶם רָם לֵב וְהִבִּיט בְּבוּז עַל הָאֲנָשִׁים, אֲשֶׁר לֹא מִמְרוֹם</p>

<p>הָאָרֶץ, אַף הָיָה מְהִיר חֵמָה, וְאוֹי לוֹ לָעֶבֶד אֲשֶׁר לֹא מִהֵר</p>

<p>לַעֲשׁוֹת פְּקֻדָּתוֹ.</p>

<p>וְעַל כֵּן שָׂמַח רְחַבְעָם שִׂמְחָה גְדוֹלָה כַּאֲשֶׁר</p>

<p>מָצָא לוֹ אָבִיו עֶלֶם בֶּן גִילוֹ לִהְיוֹת לוֹ חָבֵר וָרֵעַ. רְחַבְעָם</p>

<p>קִוָּה, כִּי עַל יְדֵי רֵעוֹ זֶה, הַמְהֻלָּל בְּפִי אָבִיו, יַעֲלֶה</p>

<p>בְיָדוֹ לִפְרֹק מֵעַל צַוָּארוֹ אֶת עֹל הָאוֹמְנִים וְהַמּוֹרִים, גַּם</p>

<p>לֹא יִהְיֶה עוֹד בּוֹדֵד לְנַפְשׁוֹ, בְּאֵין אִישׁ לִשְׁפּוֹךְ שִׂיחַ</p>

<p>לְפָנָיו.</p>

<p>וְאָמְנָם עַד מְהֵרָה רָאָה רְחַבְעָם, כִּי הָעֶלֶם, אֲשֶׁר בָּחַר אָבִיו לְרֵעַ לוֹ, גִּבּוֹר חַיִל</p>

<p>הוּא וַחֲכַם לֵב. הוּא יוֹדֵעַ הַכֹּל וּמֵבִין הַכֹּל וְעֵינָיו בַּכֹּל.</p>

<p>וְנֶפֶשׁ בֶּן הַמֶּלֶךְ דָּבְקָה בְּרֵעוֹ, וְאַהֲבָתוֹ אֵלָיו גָּדְלָה</p>

<p>מִיּוֹם לְיוֹם. תַּעֲנוּג הַיָה לְרְחַבְעָם לָשֶׁבֶת עִם רֵעוֹ</p>

<p>בְּחַדְרֵי הָאַרְמוֹן, אֲשֶׁר נוֹעַד לָהֶם, וְלִשְׁמוֹעַ מִפִּיו</p>

<p>סִפּוּרִים עַל הַחַיִּים בַּשָּׂדוֹת וּבַכְּפְרִים, אֲשֶׁר בֶּן</p>

<p>הַמֶּלֶךְ לֹא רָאָם מִיָּמָיו. לְעִתִּים קְרוֹבוֹת הָיוּ שְנֵיהֶם</p>

<p>יַחְדָּיו מְטַיְלִים בְּגַן הָאַרְמוֹן אוֹ עוֹלִים עַל אַחַד הֶהָרִים</p>

<p>סָבִיב לִירוּשָׁלַיִם, וְיָרָבְעָם הָיָה פּוֹתֵחַ פִּיו לְדַבֵּר</p>

<p>בְּדַעַת רַבָּה עַל כָּל עֵץ, עַל כָּל פֶּרַח, עַל כָּל עוֹף, עַד כִּי</p>

<p>רְחַבְעָם הָיָה מַבִּיט בְּהִתְפָּעֲלוּת עַל חֲבֵרוֹ וְשׁוֹאֵל:</p>

<p>– מֵאַיִן נוֹדְעוּ לְךָ כָּל הַדְּבָרִים הָאֵלֶּה?</p>

<p>וְאָנֹכִי אָמַרְתִּי בְלִבִּי, כִּי רַק אָבִי הַמֶּלֶךְ הוּא הָאֶחָד</p>

<p>הַיּוֹדֵעַ לְדַבֵּר עַל הַכֹּל, עַל הָאֶרֶז וְעַל הָאֵזוֹב, עַל הַפִּיל</p>

<p>וְעַל הַזְבוּב, וְהִנֵּה גַם אַתָּה אִישׁ תְּבוּנָה רַבָּה.</p>

<p>יְרָבְעָם אִם כִּי לֹא הָגָה בְלִבּוֹ אַהֲבָה לְבֶן</p>

<p>הַמֶּלֶךְ, אֲשֶׁר לֹא מָצָא בוֹ לֹא גְבוּרָה וְלֹא חָכְמָה, הִתְאַמֵּץ</p>

<p>לְהָאִיר אֵלָיו פָּנִים וְלִרְכּוֹשׁ אֶת יְדִידוּתוֹ, אַחֲרֵי אֲשֶׁר</p>

<p>יָדַע, כִּי בִּגְלָלוֹ לֵב הַמֶּלֶךְ טוֹב אֵלָיו וְרַק הוּא יוּכַל</p>

<p>לְהָגֵן עָלָיו מִפְּנֵי הָעוֹיְנִים אוֹתוֹ בַּחֲצַר הַמֶּלֶךְ.</p>

<p>רְחַבְעָם לֹא חָשַׂךְ פִּיו מֵהַלֵּל לִפְנֵי אָבִיו</p>

<p>הַמֶּלֶךְ אֶת חָכְמָתוֹ וּבִינָתוֹ שֶׁל רֵעוֹ בְּכָל עֵת אֲשֶׁר</p>

<p>נִשְׁאַל, אִם יְרָבְעָם מָצָא חֵן בְּעֵינָיו. הוּא לֹא קִנֵּא בּוֹ</p>

<p>בִּרְאוֹתוֹ, כִּי גָדוֹל כְּבוֹדוֹ בְּעֵינֵי הַשָּׂרִים. יַעַן כִּי</p>

<p>הֶאֱמִין בְּכָל לִבּוֹ, כִּי רַק מֵאֲשֶׁר הוּא רֵעַ לְבֶן הַמֶּלֶךְ בָּא</p>

<p>לוֹ כָּל הַכָּבוֹד הַזֶּה.</p>

<p>אוּלָם לֹא אַחַת הוֹכִיחַ רְחַבְעָם אֶת רֵעוֹ, עַל</p>

<p>אֲשֶׁר מְדַבֵּר הוּא רַכּוֹת עִם הָעֲבָדִים וְהַמְשָרְתִים אֲשֶׁר</p>

<p>בְּאַרְמוֹן וּמַשְׁפִּיל אֶת כְּבוֹדוֹ לְהִתְהַלֵּךְ עִמָּהֶם כְּאָח.</p>

<p>&quot;אַל לוֹ לְרֵעַ בֶּן הַמֶּלֶך – אָמַר רְחַבְעָם – לְהִתְקָרֵב אֶל בְּנֵי</p>

<p>דַלַּת הָעָם, פֶּן יֵרֵד כְּבוֹדוֹ בְּעֵינֵיהֶם&quot;.</p>

<p>וְאָמְנָם הִתְאַמֵּץ יָרָבְעָם לִקְנוֹת אֶת לֵב</p>

<p>הָעֲבָדִים וְהַמְשָׁרְתִים אֲשֶׁר בָּאַרְמוֹן, בְּדַבְּרוֹ עִמָּהֶם</p>

<p>טוֹבוֹת וּבְחָקְרוֹ לָדַעַת חַיֵּי אִישׁ אִישׁ מֵהֶם, מָה הוּא וֹמֵאַיִן</p>

<p>הוּא, וְהֵם הָיוּ מַבִּיטִים אֵלָיו בִּמְאוֹר פָּנִים וּנְכוֹנִים הָיוּ</p>

<p>לָבוֹא לְמַעֲנוֹ בָּאֵשׁ וּבַמָּיִם.</p>

<p>בֵּין מְשָׁרְתֵי הָאַרְמוֹן אֲשֶׁר נִקְשְׁרָה נַפְשָׁם</p>

<p>בְּנֶפֶשׁ יָרָבְעָם, הָיְתָה אִשָּׁה מִצְרִית אַחַת וּשְׁמָהּ שׁוּעָא.</p>

<p>הִיא הוּבְאָה לְאֶרֶץ יְהוּדָה בַּשָּׁנִים הָרִאשׁוֹנוֹת לְמַלְכוּת</p>

<p>שְׁלֹמֹה, כַּאֲשֶׁר לָקַח לְאִשָּׁה אֶת בַּת פַּרְעֹה מֶלֶךְ מִצְרַיִם,</p>

<p>וְהִיא הֵבִיאָה עִמָּהּ מֵאַרְצָהּ אֲמָהוֹת רַבּוֹת וּבֵינֵיהֶן גַּם אֶת</p>

<p>שׁוּעָא, בַּת אַחַד הַכֹּהֲנִים הַגְּדוֹלִים אֲשֶׁר לְמֶלֶךּ מִצְרַיִם,</p>

<p>וּבַת פַּרְעֹה אָהֲבָה אוֹתָהּ מְאֹד, וְכַאֲשֶׁר הָלְכָה לְאֶרָץ</p>

<p>יְהוּדָה לָקְחָה עִמָּהּ אֶת שׁוּעָא, וַתְּהִי לָהּ כְּאָחוֹת.</p>

<p>שָׁנִים רַבּוֹת הָיְתָה שׁוּעָא נִכְבָּדָה מְאֹד</p>

<p>בְּאַרְמוֹן הַמֶּלֶךְ, יַעַן כִּי כָל בָּאֵי חֲצַר הַמֶּלֶךְ יָדְעוּ,</p>

<p>מָה רַבָּה אֵלֶיהָ אַהֲבַת אֵשֶׁת שְלֹמֹה בַּת פַּרְעֹה, וְכָל</p>

<p>הַשָּׂרִים בִּקְּשׁוּ קִרְבָתָהּ. אוּלָם מֵאָז מֵת הַמֶּלֶךְ פַּרְעֹה,</p>

<p>חוֹתֵן שְׁלֹמֹה, וְתַחְתָּיו עָלָה עַל הַכִּסֵּא הַמֶּלֶךְ שִׁישַׁק,</p>

<p>יָרַד כְּבוֹדָה שֶׁל בַּת פַּרְעֹה בְּאַרְמוֹן מֶלֶךְ יְהוּדָה וְעִמָּהּ</p>

<p>יָרְדָה מִגְּדוּלָּתָהּ גַּם שׁוּעָא אוֹמַנְתָּהּ. לְעִיתִּים הָגְתָה</p>

<p>בְּלִבָּהּ מַחֲשָׁבוֹת לָשׁוּב אֶל אֶרֶץ מוֹלַדְתָּהּ וְאֶל בֵּית</p>

<p>אָבִיהָ, אַךְ מֵחֶמְלָתָהּ עַל גְבִרְתָּהּ בַּת הַמֶּלֶךְ פַּרְעֹה,</p>

<p>אֲשֶׁר בְּמוֹת עָלֶיהָ אָבִיהָ חָלְתָה וְשָׁכְבָה עַל עֶרֶשׂ דְּוָי, לֹא</p>

<p>נְתָנָהּ לִבָּהּ לַעֲזוֹב אוֹתָהּ לְבַדָּהּ.</p>

<p>שׁוּעָא הֶעֱרִיצָה מְאֹד אֶת הָעֶלֶם הָאֶפְרָתִי בַּעַל</p>

<p>הַתַּלְתַּלִים הַשְׁחוֹרִים וְעֵינַיִם הַגְּדוֹלוֹת וְהַנּוֹצְצוֹת,</p>

<p>וְלִבָּהּ הָיָה מָלֵא תוֹדָה לוֹ עַל הַכָּבוֹד אֲשֶׁר חָלַק לָהּ</p>

<p>כִּלְאַחַת הַגְּבָרוֹת הַכְּבוּדוֹת בְּאַרְמוֹן הַמֶּלֶךְ.</p>

<p>וּכְכֹל אֲשֶׁר הוֹסִיף יָרָבְעָם לָשֶׁבֶת בַּחֲצַר</p>

<p>הַמֶּלֶךְ שְׁלֹמֹה הָלַך וְגָדַל שֵׁם תְּהִלָּתוֹ בְּפִי הַשָּׂרִים</p>

<p>וְהַקְּצִינִים, אֲשֶׁר הִכִּירוּ אֶת הָאִישׁ, אֲשֶׁר הֵם מְבַקְשִׁים לְעוֹרֵר אֶת לֵב הַמֶּלֶךְ שְׁלֹמֹה</p>

<p>לְשַׁנּוֹת אֶת סִדְרֵי הַמְלוּכָה וּלְהָשִּׁיב עַל כַּנָּם אֶת שָׂרֵי</p>

<p>הַצָּבָא. הֵם יָדְעוּ, כִּי הָאִישׁ הָעוֹמֵד לְמִכְשׁוֹל עַל דַּרְכָּם</p>

<p>הוּא בְּנָיָהוּ בֶּן יְהוֹיָדָע, שַׂר הַצָּבָא הַזָּקֵן, אֲשֶׁר שְלֹמֹה</p>

<p>שׁוֹמֵר אֱמוּנִים לוֹ. רֹב הַשָּׂרִים מִגִּבּוֹרֵי הַצָּבָא שָמְרוּ</p>

<p>עֶבְרָתָם לִבְנָיָהוּ עַל אֲשֶׁר הוּא פָּגַע בְּיוֹאָב שַׂר הַצָּבָא</p>

<p>הַזָּקֵן וְהַנַּעֲרָץ, וְכָל הַיָּמִים בִּקְשׁוּ עֵצוֹת וְתַחְבּוּלוֹת</p>

<p>לְהָסִיר מֵעָלָיו אֶת לֵב הַמֶּלֶךְ, אַךְ הַדָּבָר לֹא עָלָה בְיָדָם.</p>

<p>וּבִרְאוֹתָם עַתָּה אֶת אַהֲבַת הַמֶּלֶךְ אֶל הָאֶפְרָתִי הַצָּעִיר</p>

<p>יָרָבְעָם וּבְשָׁמְעָם מִפִּיו אֶת תְּהִלָּתוֹ, כִּי גִבּוֹר חַיִל הוּא</p>

<p>וְנְבוֹן דָּבָר מֵאֵין כָּמוֹהוּ, הִתְעוֹרְרָה בְלִבָּם תִקְוָה, אוּלַי</p>

<p>זֶה הוּא הָאִישׁ, אֲשֶׁר יַצְלִיחַ לְהַדִּיחַ מִשְּׂאֵתוֹ אֶת בְּנָיָהוּ</p>

<p>בֶּן יְהוֹיָדָע.</p>

<p>אוּלָם כַּאֲשֶׁר נִפְגְשׁוּ בְּאַחַד הַיָּמִים</p>

<p>הַשָּׂרִים הָרוֹגְנִים בְּבֵית אַחַד מֵחַבְרֵיהֶם עִם יָרָבְעָם וְגִלּוּ</p>

<p>לְפָנָיו אֶת אֲשֶׁר בְּלִבָּם, שָׁמְעוּ מִפִּי הַגִּבּוֹר הַצָּעִיר אֶת</p>

<p>דְּבָרוֹ:</p>

<p>– לֹא בְּנָיָהוּ בֶּן יְהוֹיָדָע הָאָשֵׁם כִּי אִם</p>

<p>הַמֶּלֶךְ שְׁלֹמֹה הָאוֹהֵב שָׁלוֹם וּמְנוּחָה. כָּל הַיָּמִים אֲשֶׁר</p>

<p>יֵשֵׁב הַמֶּלֶךְ שְׁלֹמֹה עַל כִּסְאוֹ, לֹא תִהְיֶה מִלְחָמָה עִם</p>

<p>הָעַמִּים.</p>

<p>וְהוּא סִפֵּר לָהֶם אֶת שִׂיחָתוֹ עִם הַמֶּלֶךְ שְׁלֹמֹה עַל הַשְּׁאִיפָה לַמִלְחָמָה.</p>

<p>הַשָּׂרִים הֶחֱרִישׁוּ. כֻּלָּם הָגוּ בְלִבָּם</p>

<p>מַחֲשָׁבָה אַחַת, אַךְ אִיש מֵהֶם לֹא הִרְהִיב עֹז בְּנַפְשׁוֹ</p>

<p>לְהוֹצִיאָהּ מִפִּיו. אוּלָם יָרָבְעָם הִפְסִיק אֶת הַדְּמָמָה</p>

<p>בְּשָׁאֳלוֹ:</p>

<p>– וְאִם יִמָּצֵא אִישׁ, אֲשֶר יְדַבֵּר עִם הַמֶּלֶךְ</p>

<p>קָשׁוֹת, הַאִם תִּתְמְכוּ בְּיָדוֹ? הַאִם תַּעַמְדוּ לִימִינוֹ? הַאִם</p>

<p>תַּעַזְרוּ לוֹ בְּחָכְמַתְכֶם וּבִגְבוּרַתְכֶם?</p>

<p>הֲמוּלָה קַלָּה קָמָה בֵין שָׂרֵי הַצָּבָא וְאֶחָד מֵהֶם הֵעֵז לִשְׁאֹל:</p>

<p>– מִי הוּא הָאִישׁ, אֲשֶׁר יִמְלָאֶנּוּ לִבּוֹ לְדַבֵּר עַזּוֹת עִם הַמֶּלֶךְ הַגָּדוֹל?</p>

<p>יָרָבְעָם הֶחֱרִישׁ רֶגַע וְאַחַר עָנָה:</p>

<p>– אוּלַי רְחַבְעָם בֶּן הַמֶּלֶךּ.</p>

<p>– אוֹיָה! – קָרָא אַחַד הַשָּׂרִים – מִשְעֶנֶת קָנֶה</p>

<p>רָצוּץ הוּא. הוּא לֹא יָרַשׁ אֶת גְּבוּרַת אֲבִי־אָבִיו, אַף לֹא אֶת</p>

<p>חָכְמַת אָבִיו. וּמַה תִּקְוָה מִמֶּנּוּ?</p>

<p>עוֹד בַּיּוֹם הַהוּא בָּעֶרֶב, כַּאֲשֶׁר פָּגְשָׁה</p>

<p>שׁוּעָא אֶת יָרָבְעָם בַּחֲצַר הַמֶּלֶךְ, לָחֲשָׁה לוֹ: &quot;שְׁמוֹר פִּיךָ</p>

<p>וּלְשׁוֹנְךָ, דַּע לְךָ, כִּי מְרַגְּלִים רַבִּים שׁוֹמְרִים</p>

<p>צְעָדֶיךָ&quot;.</p>

<p>יָרָבְעָם שָׂם לִבּוֹ לַעֲצַת שׁוּעָא וּמָנַע רַגְלָיו</p>

<p>מֵאֲסֵפוֹת הַשָּׂרִים וְהַקְּצִינִים, אַךְ הוּא נִסָּה דְבָרִים אֶל</p>

<p>רְחַבְעָם רֵעוֹ לְתָאֵר לְפָנָיו אֶת הַסַּכָּנָה הַצְּפוּיָה לָאָרֶץ</p>

<p>מֵאֵת הַשְׁכֵנִים הָאוֹיְבִים, אֲשֶׁר הֵרִימוּ רֹאשׁ, בִּרְאוֹתָם כִּי</p>

<p>סַרָה מֵעֲלֵיהֶם יַד הַבַּרְזֶל שֶׁל הַמֶּלֶךְ דָּוִד, אֲשֶׁר הִכְנִיעַ</p>

<p>אֶת כָּל הָאֲרָצוֹת מִסָּבִיב, וְהֵם חוֹשְׁבִים עַתָּה מְזִימוֹת</p>

<p>לִפְרוֹק מֵעֲלֵיהֶם עֹל. אוּלָם רְחַבְעָם אָמַר לוֹ, כִּי אָבִיו לֹא</p>

<p>יֹאבֶה וְלֹא יִשְמַע לַעֲרוֹךְ מִלְחָמָה שְׂנוּאַת נַפְשׁוֹ.</p>

<p>– כַּאֲשֶׁר יִשְׁכַּב אָבִי עִם אֲבוֹתָיו – לָחַשׁ</p>

<p>רְחַבְעָם עַל אֹזֶן חֲבֵרוֹ – אֲגָרֵשׁ אֶת בְּנָיָהוּ בֶּן יְהוֹיָדָע</p>

<p>וְאֶתֵּן אוֹתְךָ עַל הַצָּבָא, אָז תַּעֲשֶׂה מִלְחָמוֹת כְּאַוַּת</p>

<p>נַפְשֶׁךָ.</p>

<p>וְהַמְרַגְּלִים בַּחֲצַר הַמֶּלֶךְ, אֲשֶׁר הִפְקִיד</p>

<p>בְּנָיָהוּ בֶּן יְהוֹיָדָע לִשְׁמוֹר אֶת צַעֲדֵי הַשָּׂרִים הַחֲשׁוּדִים</p>

<p>בְּעֵינָיו, הֵבִיאוּ אֵלָיו אֶת הַדִּבָּה, כִּי רָאוּ אֲחָדִים מֵהֶם</p>

<p>מִתְלַחֲשִׁים עִם יָרָבְעָם רֵעַ בֶּן הַמֶּלֶךְ. שַׂר הַצָּבָא הַזַּקֵן</p>

<p>לֹא הִתְמַהְמֵהַּ לְסַפֵּר אֶת הַדָּבָר לִפְנֵי הַמֶּלֶךְ, אַף הִזְכִּיר</p>

<p>לוֹ אֶת דְּבָרָיו, כִּי הָעֶלֶם מֵהַר אֶפְרַיִם יָבִיא רָעָה עַל בֵּית</p>

<p>הַמֶּלֶךְ. הַפַּעַם לֹא דָחָה הַמֶּלֶךְ כְּדַרְכּוֹ אֶת הַדִּבּוֹת, כִּי</p>

<p>אִם הִטָּה אֹזֶן אֶל דִּבְרֵי הַשַּׂר הַנֶּאֱמָן לוֹ. הוּא צִוָּה</p>

<p>לִקְרוֹא אֵלָיו אֶת בְּנוֹ רְחַבְעָם וַיִּשְׁאָלֵהוּ עַל הַדָּבָר.</p>

<p>אוּלָם רְחַבְעָם הֶעְתִּיר דְּבָרִים עַל אָבִיו הַמֶּלֶךְ בְּאָמְרוֹ,</p>

<p>כִּי רַבּוּ בַּחֲצַר הַמֶּלֶךְ הָעוֹיְנִים אֶת יָרָבְעָם בִּגְלַל</p>

<p>כְּבוֹדוֹ הָרַב בְּעֵינֵי הַמֶּלֶךְ וְלָכֵן הֵם מְבַקְשִׁים אֶת</p>

<p>נַפְשׁוֹ, אַךְ הוּא, רְחַבְעָם, לֹא מָצָא בּוֹ כָּל אָוֶן. הַמֶּלֶךְ</p>

<p>שְׁלֹמֹה הִקְשִׁיב אֶל דִּבְרֵי בְנוֹ וַיֹּאמֶר, כִּי יַחְקֹר וְיִדְרֹשׁ</p>

<p>אֶת הַדָּבָר בַּסֵּתֶר, וְאִם יִמָּצֵא בְּיָרָבְעָם עָוֹן, כִּי אָז לֹא</p>

<p>יִנָּקֶה.</p>

<p>וּבְאַחַד הַיָּמִים קָרָא אֵלָיו הַמֶּלֶךְ שְׁלֹמֹה אֶת יָרָבְעָם וַיֹּאמֶר לֹו:</p>

<p>– רוֹאֶה אֲנִי בְךָ, בְּנִי, כִּי פָנֶיךָ לֹא כִּתְמוֹל</p>

<p>שִׁלְשֹׁם. רֹב הַיָּמִים אַתָּה עָצוּב וּמָלֵא רֹגֶז. אֵין זֹאת כִּי</p>

<p>כָלְתָה נַפְשְׁךָ לִרְאוֹת אֶת פְּנֵי אִמְּךָ וְאֶת כָּל הַקְּרוֹבִים</p>

<p>אֶל לִבְּךָ, אֲשֶׁר לֹא רָאִיתָ אוֹתָם זֶה יָמִים רַבִּים. גַּם אִם</p>

<p>יֵשֵׁב אִיש בְּאַרְמוֹן מֶלֶךְ וְגַם אִם יֹאכַל מַעֲדַנֵּי מֶלֶךְ, וְגַם</p>

<p>אִם יִשְׂבַּע תַּעֲנוּגוֹת מֶלֶךְ, לֹא תֶחְדַּל נַפְשׁוֹ מִכְּסוֹף אֶל</p>

<p>הַמְּקוֹמוֹת, אֲשֶׁר שָׁם עָבְרוּ יְמֵי יַלְדוּתוֹ, וּמֵהִשְׁתּוֹקֵק</p>

<p>לִרְאוֹת פְּנֵי הוֹרָתוֹ, וְעַתָּה אִם טוֹב בְּעֵינֶיךָ, קוּם וְלֵךְ אֶל</p>

<p>כְּפַר מוֹלַדְתְּךָ וְיָשַׁבְתָּ שָׁם שְׁלֹשָׁה חֳדָשִׁים לָנוּחַ</p>

<p>מִשְׁאוֹן קִרְיָה וּמֵהַבְלֵי הֶחָצֵר, וְאַחַר תָּשׁוּב אֵלַי לִהְיוֹת</p>

<p>רֵעַ אָהוּב לִבְנִי וְעֶבֶד נֶאֱמָן לַמֶּלֶךְ.</p>

<p>יָרָבְעָם קִבֵּל בְּתִמָּהוֹן וּבְשִׂמְחָה אֶת דִּבְרֵי הַמֶּלֶךְ, כָּרַע לְפָנָיו עַל בִּרְכָּיו וַיֹּאמַר:</p>

<p>– אָכֵן חָכָם אֲדוֹנִי הַמֶּלֶךְ כְּמַלְאַךְ אֱלֹהִים,</p>

<p>כִּי הִצְלִיחַ לְגַלּוֹת אֶת מַצְפּוּנֵי לְבָבִי. נָכוֹן אֲנִי לַעֲשׂוֹת</p>

<p>כַּעֲצַת הַמֶּלֶךְ.</p>

<p>הַמֶּלֶךְ צִוָּה עַל שַׂר הָאַרְמוֹן לָתֵת לְיָרָבְעָם</p>

<p>צֵידָה לַדֶּרֶךְ, גַּם תְּשׁוּרוֹת רַבּוֹת לְהָבִיא לְאִמּוֹ וּלְכֹל</p>

<p>בְּנֵי מִשְׁפַּחְתוֹ; וּמִלְבַד כָּל אֵלֶּה צִוָּה הַמֶּלֶךְ לָתֶת לוֹ</p>

<p>שַׂלְמָה חֲדָשָׁה, כַּאֲשֶׁר יִלְבְּשׁוּ יוֹשְׁבֵי הָאַרְמוֹן לְמַעַן</p>

<p>יַכִּירוּ בוֹ, כִּי הוּא מְקֹרָב לַמֶּלֶךְ.</p>

<p>יָרָבְעָם נִפְרַד מֵעִם רְחַבְעָם רֵעוֹ, אֲשֶׁר הִבִּיט</p>

<p>אֵלָיו בְּרַחֲמִים רַבִּים, אַךְ לֹא פָתַח פִּיו לְדַבֵּר עִמּוֹ,</p>

<p>מִיִּרְאָתוֹ אֶת חֲמַת אָבִיו הַמֶּלֶךְ.</p>

<p>אוּלָם בַּלַּיְלָה הַהוּא, לִפְנֵי עָזְבוֹ אֶת בֵּית</p>

<p>שְׁלֹמֹה, בָּאָה אֶל יָרָבְעָם שׁוּעָא הַמִּצְרִית בַּלָּאט וַתֹּאמֶר</p>

<p>לוֹ:</p>

<p>– הִנֵּה נוֹדַע לִי, כִּי נִגְלָה בָּאַרְמוֹן קֶשֶׁר עַל</p>

<p>הַמֶּלֶךְ וְאוֹיְבֶיךָ אָמְרוּ לַמֶּלֶךְ, כִּי גַם יָדְךָ עִם</p>

<p>הַקּוֹשְׁרִים.</p>

<p>פְּנֵי יָרָבְעָם חָוְרוּ וְהוּא לָחַשׁ:</p>

<p>– מָה אֵפוֹא עָלַי לַעֲשׂוֹת?</p>

<p>שׁוּעָא הִבִּיטָה אֵלָיו וַתֹּאמֶר:</p>

<p>– לוּלֵא רֵעֲךָ רְחַבְעָם, אֲשֶׁר דִבֶּר עָלֶיךָ טוֹבוֹת</p>

<p>בְּאָזְנֵי אָבִיו הַמֶּלֶךְ, כִּי אָז הָיָה גוֹרָלְךָ כְּגוֹרַל כָּל</p>

<p>הָאֲנָשִׁים הַמְרִימִים יָד בַּמֶּלֶךְ, אַךְ הַמֶּלֶךְ שְלֹמֹה נֶעְתַּר</p>

<p>לְתַחֲנוּנֵי בְּנוֹ לְשַׁלֵּחֲךָ בְּשָׁלוֹם מִן הָאַרְמוֹן לִשְׁלֹשָׁה</p>

<p>חֳדָשִׁים, עַד אֲשֶׁר יַחְקֹר אֶת דְּבַר אַשְׁמָתְךָ, וּמִשְׁפָּטְךָ</p>

<p>יֵצֵא אִם לְשֵבֶט אוֹ לְחֶסֶד.</p>

<p>וּבִרְאוֹת הָאִשָּׁה הַמִּצְרִית אֶת פְּנֵי יָרָבְעָם הַנִּבְהָלִים, עוֹדְדָה אֶת רוּחוֹ וַתֹּאמֶר:</p>

<p>– אַל יִפֹּל לִבְּךָ, גִּבּוֹר הֶחָיִל! לֵךְ לְשָׁלוֹם,</p>

<p>וּבַדֶּרֶךְ אַל תְּדַבֵּר עִם אִישׁ, כִּי מְרַגְּלִים שׁוֹמְרִים אֶת</p>

<p>צְעָדֶיךָ. וְדַע, כִּי אָנֹכִי מָגֵן לָךְ. עֵינַי פְּקוּחוֹת וְאָזְנַי</p>

<p>פְּתוּחוֹת, וְהָיָה כִּי אֶרְאֶה אוֹ אֶשְׁמַע עַל סַכָּנָה אוֹרֶבֶת</p>

<p>לְךָ, אֲמַהֵר לְהַזְהִירֶךָ.</p>

<p>יָרָבְעָם אָמַר לְהוֹצִיא מִפִּיו דְּבַר תּוֹדָה</p>

<p>לְאֵשֶׁת חַסְדּוֹ, אַךְ הִיא שָׂמָה אֶצְבַּע עַל שְׂפָתֶיהָ, לְאוֹת כִּי</p>

<p>יֶחֱשֶׁה, וַתְּמַהֵר לַעֲזוֹב אוֹתוֹ.</p>

<br />

<h2 id="פֶּרֶקיג:עִםאֲחִיָּההַשִׁילוֹנִיבַּשָּׂדֶה">פֶּרֶק יג: עִם אֲחִיָּה הַשִׁילוֹנִי בַּשָּׂדֶה</h2>

<br />

<p>יָרָבְעָם גָּמַר בְּלִבּוֹ לָלֶכֶת לְשִׁילֹה לִרְאוֹת</p>

<p>אֶת פְּנֵי הַנָּבִיא אֲחִיָּה וְלִשְׁאֹל עֵצָה מִפִּיו, אִם יִתֵּן אֶת</p>

<p>יָדוֹ לְקְצִינֵי הַצָּבָא הָאוֹמְרִים לִמְרוֹד בַּמֶּלֶךְ שְלֹמֹה. הוּא</p>

<p>יָדַע, כִּי לֵב הַנָּבִיא הַזָּקֵן מָלֵא כַעַס עַל הַמֶּלֶךְ שְׁלֹמֹה</p>

<p>עַל אֲשֶׁר עָזַב אֶת דַּרְכֵי אֱלֹהִים וּבָנָה בָּמוֹת לְאֱלִילֵי</p>

<p>הַנֵּכָר, וְלָכֵן קִוָּה, כִּי הוּא יִשְׂמַח לִשֵׁמַע דְּבַר הַמֶּרֶד</p>

<p>הַזֶּה. גַּם שָׁאַף לִרְאֹות אֶת פְּנֵי תִּרְצָה אֲהוּבָתוֹ, אֲשֶׁר לֹא</p>

<p>רָאָה אוֹתָה זֶה יָמִים רַבִּים. &#8220;מַה מַּרְאֶיהָ עַתָּה&#8221;? – הִתְאַמֵּץ</p>

<p>לְתָאֵר בְּדִמְיוֹנוֹ אֶת דְמוּת הַנַּעֲרָה בַּעֲלַת הָעֵינַיִם</p>

<p>הַשְּׁחוֹרוֹת וְהַפָּנִים הַשּׂוֹחֲקוֹת. – &quot;מַה תֹּאמַר הַיּוֹם</p>

<p>בִּרְאוֹתָה אֶת פָּנָי&quot;? – הִרְהֵר בְּלִבּוֹ, וּכְכֹל אֲשֶׁר הָלַךְ</p>

<p>וְקָרַב אֶל הָעִיר שִׁילֹה, הֵחֵל לִבּוֹ לִדְפּוֹק יוֹתֵר וְיוֹתֵר</p>

<p>מִצִּפִּיָּה לִקְרַאת הַפְּגִישָׁה, אֲשֶׁר נִכְסַף אֵלֶיהָ זֶה</p>

<p>שָׁבוּעוֹת וִירָחִים.</p>

<p>הַלַּיְלָה יָרַד עָלָיו בְּאַחַד הַכְּפָרִים הַקְרוֹבִים</p>

<p>לְשִׁילֹה, וְהוּא לָן שָׁם בְּבֵית אִכָּר טוֹב לֵב, אֲשֶׁר שָׂמַח</p>

<p>לְהַכְנִיס אוֹרֵחַ בְּבֵיתוֹ, וּבְשָׁמְעוֹ כִּי מִירוּשָׁלַיִם הוּא בָא,</p>

<p>יָשַׁב עַל יָדוֹ וְהֶעְתִּיר עָלָיו לְסַפֶּר לוֹ עַל הָאַרְמוֹנוֹת</p>

<p>הַגְדוֹלִים וְעַל הַכֶּסֶף וְהַזָּהָב, אֲשֶׁר אָסַף שְׁלֹמֹה כְּחוֹל</p>

<p>הַיָּם לָרֹב, אַךְ לֵב יָרָבְעָם לֹא הָלַךְ אַחֲרֵי הַשִּׂיחוֹת, כִּי</p>

<p>הָיָה עָיֵף וְיָגֵעַ מֵעֲמַל הַדֶּרֶךְ, וְלָכֵן מִהֵר לַעֲלוֹת עַל</p>

<p>מִשְׁכָּבוֹ, עָצַם אֶת עֵינָיו וְנִרְדַּם.</p>

<p>מִמָּחֳרָת אַךְ הֵעִיר הַבֹּקֶר, הֵקִיץ יָרָבְעָם</p>

<p>מִשְּׁנָתוֹ, לָבַשׁ אֶת בְּגָדָיו, שָׂם יַלְקוּטוֹ עַל שִׁכְמוֹ וְיָצָא</p>

<p>לַדָּרֶךְ. לַשָּׁוְא נִסָּה הָאִכָּר לְהַעְתִּיר עָלָיו, כִּי יֹאכַל</p>

<p>עִמּוֹ פַּת שַׁחֲרִית. הוּא אָץ לָלֶכֶת, כִּי נַפְשׁוֹ הִשְׁתּוֹקְקָה</p>

<p>לִרְאוֹת אֶת הָאֲנָשִׁים וְאֶת הַמְּקוֹמוֹת הַקְּרוֹבִים וְהַיְקָרִים</p>

<p>לְלִבּוֹ. וְכַאֲשֶׁר הִרְחִיק לָלֶכֶת מִן הַכְּפָר מַהֲלַךְ שְׁתַּיִם</p>

<p>שָׁלֹשׁ שָׁעוֹת, נִפְתְּחוּ כָּל חוּשָׁיו לִקְרַאת הַמּוֹלֶדֶת: אַפּוֹ</p>

<p>הֵרִיחַ רֵיחַ הַשָּׂדוֹת, שֶׁהָיָה רָץ עַל פְּנֵיהֶם בִּהְיוֹתוֹ נַעַר;</p>

<p>עֵינָיו הִתְבּוֹנְנוּ לְכָל הָעֲבָרִים וְתָרוּ אַחֲרֵי מַכָּרִים</p>

<p>וּמוֹדָעִים מִשֶּׁכְּבָר הַיָּמִים, קְבוּצַת עֵצִים לְיַד הַדֶּרֶךְ,</p>

<p>גַּל אֲבָנִים בְּפֶתַח מְעָרָה, מִקְשָׁה מֻקָּפָה גֶּדֶר אֲבָנִים;</p>

<p>וְהִנֵּה עָלָה בְּאָזְנָיו זִמְזוּם זְבוּבִים וְיַתּוּשִׁים, אֲשֶׁר</p>

<p>עָפוּ אֶל עֵבֶר פָּנָיו, כְּאִילוּ קִדְמוּהוּ בְּבִרְכַּת שָׁלוֹם</p>

<p>לְשׁוּבוֹ; נִשְׁמַע גַּם צִיּוּץ צִפּוֹר, כְּשׁוֹאֶלֶת: הַאַתָּה זֶה,</p>

<p>יָרִיב?</p>

<p>יָרָבְעָם הִרְחִיב צְעָדָיו, הִבִּיט כֹּה וָכֹה</p>

<p>לִרְאוֹת, אוּלַי יִמְצָא אִישׁ מֵאַנְשֵׁי שִׁילֹה לִשְׁאֹל אוֹתוֹ עַל</p>

<p>אֲחִיָּה הַנָּבִיא וּבֵיתוֹ. הוּא נָטָע מִּדֶרֶךְ הַמֶּלֶךְ וּפָנָה אֶל</p>

<p>הַשָּׂדֶה, אֲשֶׁר מִשָּׁם אָמַר לָלֶכֶת בְּמִשְׁעוֹל יָדוּעַ לוֹ,</p>

<p>הַמְקַצֵּר אֶת הַדָּרֶךְ.</p>

<p>פִּתְאֹם עָמַד עַל מְקוֹמוֹ וְלִבּוֹ פָּג. בִּצְעָדִים</p>

<p>קְטַנִּים אַט אַט הִתְהַלֵּךְ לִקְרָאתוֹ הַנָּבִיא הַזָּקֵן אֲחִיָּה,</p>

<p>רֹאשׁוֹ מוּרָד וְכֻלוֹ שָׁקוּעַ בְּמַחֲשָׁבָה עַד כִּי עֵינַיו לֹא רָאוּ</p>

<p>אֶת הָאִישׁ, אֲשֶׁר עָמַד בְּמֶרְחַק כִּבְרַת אֶרֶץ מִמֶּנוּ. אוּלָם</p>

<p>יָרָבְעָם הִכִּירוֹ עוֹד מֵרָחוֹק, בְּטֶרֶם יִרְאֶה אֶת קְלַסְתֵּר</p>

<p>פָּנָיו, עַל פִּי מַהֲלָכוֹ וּתְנוּעוֹת יָדָיו.</p>

<p>וְכַאֲשֶׁר קָרַב הַנָּבִיא אֵלָיו, נָשָׂא יָרָבְעָם קוֹלוֹ וַיִּקְרָא:</p>

<p>– הֲשָׁלוֹם לְךָ, אִישׁ הָאֱלֹהִים?</p>

<p>אֲחִיָּה הַזָּקֵן הֵרִים אֶת עֵינָיו הַכֵּהוֹת וַיִּשְׁאַל בַּחֲרָדָה:</p>

<p>– מִי אַתָּה בְּנִי?</p>

<p>– הַאִם לֹא תַכִּירֵנִי, אָבִי וּמוֹרִי?</p>

<p>אֲחִיָּה נָתַן עֵינָיו הַכֵּהוֹת בָּאִישׁ הַדּוֹבֵר אֵלָיו, וּפִתְאֹם קָרָא בְּרַעַד</p>

<p>– הַאַתָּה זֶה יָרִיב? הַאִם מִפְּנֵי הַמֶּלֶךְ שְׁלֹמֹה אַתָּה בּוֹרֵחַ, כִּי הוֹלֵךְ אַתָּה לְבַדֶּךָ?</p>

<p>– הַמֶּלֶךְ אָמְנָם שְׁלָחַנִי בְּשָׁלוֹם – עָנָה יָרָבְעָם – אוּלָם&#8230;</p>

<p>וּבְשִׁבְתָּם שְׁנֵיהֶם עַל הָאֶבֶן לָנוּחַ, כִּי עָיַף</p>

<p>הַנָּבִיא הַזָּקֵן, פָּתַח יָרָבְעָם אֶת פִּיו וַיְסַפֶּר לוֹ אֶת</p>

<p>הַקּוֹרוֹת אוֹתוֹ בַּיָּמִים הָאַחֲרוֹנִים.</p>

<p>אֲחִיָּה הִקְשִׁיב רַב קֶשֶׁב אֶל דִבְרֵי הָעֶלֶם,</p>

<p>הִסְתַּכֵּל בְּפָנָיו הַמַּבִּיעִים עֹז וָהוֹד, וּשְׂפָתָיו לָחֲשׁוּ:</p>

<p>&#8220;בְּחִיר אֱלֹהִים, בְּחִיר אֱלֹהִים&#8221;. וְכַאֲשֶׁר כִּלָּה יָרָבְעָם</p>

<p>לְדַבֵּר קָרָא אֵלָיו הַנָּבִיא:</p>

<p>– טוֹב עָשִׂיתָ, בְּנִי, כִּי בָאתָ אֵלָי. לַמּוֹעֵד</p>

<p>הַנָּכוֹן בָּאתָ. רַבּוֹת הָגִיתִי בְּךָ, רַבּוֹת שָׁמַעְתִּי עָלֶיךָ,</p>

<p>רַבּוֹת מְצַפִּים מִמְּךָ, וְטוֹב כִּי תֵדַע, מָה אֱלֹהִים דּוֹרֵש</p>

<p>מֵעִמָּךְ. הֲלֹא תָבִין, בְּנִי, כִּי מֵעִם אֱלֹהִים הָיְתָה נְסִבָּה</p>

<p>לְהוֹלִיכְךָ יְרוּשָׁלַיְמָה וְלַהֲבִיאֲךָ אֶל הֵיכַל הַמֶּלֶךְ, לְמַעַן</p>

<p>תִּלְמַד דַּרְכֵי מֶלֶךְ. לֹא חֲלוֹם רֵיק חָלַמְתָּ בִּהְיוֹתְךָ נַעַר,</p>

<p>כִּי תֵשֵׁב עַל כִּסֵּא מְלוּכָה. הֶרְאַנִי אֱלֹהִים, כִּי הַחֲלוֹם</p>

<p>הַזֶּה בֹּא יָבֹא.</p>

<p>פְּנֵי יָרָבְעָם חָוְרוּ מִסַּעֲרַת נֶפֶשׁ, שְׂפָתָיו רָעֲדוּ בְּשָׁאֳלוֹ:</p>

<p>– הַאֻמְנָם אָמַר לְךָ אֱלֹהִים, כִּי אֶמְלֹךְ תַּחַת הַמֶּלֶךְ שְׁלֹמֹה?</p>

<p>– לֹא, בְּנִי, אֱלֹהִים לֹא יִקַּח אֶת הַמַּמְלָכָה</p>

<p>מִידֵי שְׁלֹמֹה, לְמַעַן דָּוִד עַבְדּוֹ אֲשֶׁר בָּחַר בּוֹ כִּי אִם</p>

<p>מִיַּד בְּנוֹ יִקָּחֶנָּה.</p>

<p>יָרָבְעָם יָשַׁב וְהִקְשִׁיב דּוּמָם אֶל דִּבְרֵי</p>

<p>הַנָּבִיא הַיָּשִׁישׁ, אֲשֶׁר בְּהוֹסִיפוֹ לְדַבֵּר הֵרִים קוֹלוֹ,</p>

<p>וְהַדְּבָרִים יָצְאוּ מִפִּיו כְּתוֹכֵחָה, כְּאִילּוּ עָמְדוּ לְפָנָיו</p>

<p>שְׁלֹמֹה עִם שָׂרָיו וְיוֹעֲצָיו, אֲשֶׁר הִכְעִיסוּ אֶת אֱלֹהִים</p>

<p>בְּמַעֲשֵׂיהֶם.</p>

<p>– הֲיוֹדֵעַ אַתָּה בְּנִי, לָמָּה חָרָה אַף ה'</p>

<p>בִּשְׁלֹמֹה? – קָרָא הַנָּבִיא בְּהַבִּיטוֹ אֶל פְּנֵי יָרָבְעָם – יַעַן</p>

<p>אֲשֶׁר עָזַב אֶת אֱלֹהִים וְהִשְׁתַּחֲוָה לָעַשְׁתֹּרֶת אֱלֹהֵי</p>

<p>צִדּוֹנִים, לִכְמוֹשׁ אֱלֹהֵי מוֹאָב לְמִלְכֹּם אֱלֹהֵי עַמּוֹן, וְלֹא</p>

<p>הָלַךְ בְּדַרְכֵי דָוִד אָבִיו&#8230;</p>

<p>יָרָבְעָם הִכִּיר בְּעֵינֵי הַנָּבִיא הַנּוֹצְצוֹת</p>

<p>וּבִּשְׂפָתָיו הָרוֹטְטוֹת, כִּי עוֹד דְבָרִים בְּפִיו, וְהוּא לֹא זָע</p>

<p>מִמְּקוֹמוֹ מֵרֹב הִתְרַגְּשׁוּת, כַּאֲשֶׁר הוֹסִיף אֲחִיָּה</p>

<p>לְדַבֵּר:</p>

<p>– כֹּה אָמַר אֱלֹהִים עָלֶיךָ: אוֹתְךָ אֶקַּח וְהָיִיתָ</p>

<p>מֶלֶךְ עַל יִשְׂרָאֵל, וְאִם תֵּלֵךְ בִּדְרָכַי, תִּכּוֹן מַלְכוּתְךָ</p>

<p>בְּיָדֶךָ.</p>

<p>יָרָבְעָם לֹא יָכֹל לְהִתְאַפֵּק, צָנַח מֵעַל הָאֶבֶן,</p>

<p>נָפַל עַל פָּנָיו לְרַגְלֵי הַנָּבִיא, נָשַׁק אֶת שׁוּלֵי אַדַּרְתוֹ</p>

<p>וּבְקוֹל מָלֵא רֶגֶשׁ קָרָא:</p>

<p>– אַחֲלַי, אֲדוֹנִי, אַתָּה תִהְיֶה לִי לְאָב וּלְמוֹרֶה, וְהוֹדַעְתָּ אוֹתִי אֶת רְצוֹן אֱלֹהִים&#8230;</p>

<p>אֲחִיָּה הַזָּקֵן קָם מֵעַל הָאֶבֶן, הֵרִים אֶת הָעֶלֶם</p>

<p>מֵעַל הָאָרֶץ, וְכַאֲשֶׁר עָמַד מִמּוּלוֹ, תָּפַשׂ הַנָּבִיא</p>

<p>בַּשַּׂלְמָה הַחֲדָשָׁה אֲשֶׁר עָלָיו וַיִּקְרָעֶהָ שְנֵים עָשָׂר</p>

<p>קְרָעִים וַיִּקְרָא:</p>

<p>– קַח לְךָ עֲשָׂרָה קְרָעִים, כִּי כֹה אָמַר</p>

<p>ה' אֱלֹהֵי יִשְׂרָאֵל: הִנְנִי קוֹרֵעַ אֶת הַמַּמְלָכָה</p>

<p>מִיַּד שְׁלֹמֹה וְנָתַתִּי לְךָ אֶת עֲשֶׂרֶת הַשְּׁבָטִים וְלִרְחָבְעָם</p>

<p>אֶתֵּן אֶת שִׁבְטֵי יְהוּדָה וּבִנְיָמִין, לְמַעַן הֱיוֹת נִיר</p>

<p>לְעַבְדִּי דָוִד כָּל הַיָּמִים.</p>

<p>יָרָבְעָם עָמַד עַל מְקוֹמוֹ כְּנָטוּעַ בְּמַסְמְרִים</p>

<p>וְלֹא הוֹצִיא מִפִּיו הֶגֶה. גַּם אֲחִיָּה הַשִּׁילוֹנִי צָנַח</p>

<p>אֵין־אוֹנִים עַל הָאֶבֶן, אַחֲרֵי כַלּוֹתוֹ לְהַשְׁמִיעַ אֶת דְּבַר</p>

<p>אֱלֹהִים, וְרַק כַּעֲבֹר שָׁעָה קַלָּה, פָּנָה אֶל יָרָבְעָם</p>

<p>וַיֹּאמַר:</p>

<p>– הָבָה, בְּנִי, אֶשָּׁעֵן עָלֶיךָ וְהָלַכְנוּ שְנֵינו הַבַּיְתָה, כִּי שָׁם מְחַכִּים עַבְדֵי אֱלֹהִים לְבוֹאִי.</p>

<p>הֵמָּה הָלְכוּ וְקָרְבוּ אֶל בֵּית אֲחִיָּה וְהִנֵּה</p>

<p>לִקְרָאתָם תִּרְצָה, כִּי הָיָה לִבָּה חָרֵד עַל זְקֵנָהּ, אֲשֶׂר</p>

<p>הִתְמַהְמֵהַּ הַפַּעַם בַּשָּׂדֶה. בָּרֶגַע הָרִאשׁוֹן לֹא הִכִּירָה</p>

<p>מֵרָחוֹק אֶת הָעֶלֶם הַהוֹלֵךְ עִם אָבִיהָ הַזָּקֵן, בְּחָשְׁבָהּ כִּי</p>

<p>הוּא אֶחָד מִבְּנֵי הַנְבִיאִים, אַךְ כַּאֲשֶׁר נִגְּשָׁה אֶל שְׁנֵי</p>

<p>הָאֲנָשִׁים, הִבִּיטָה אֶל פְּנֵי הָאִישׁ הַצָּעִיר, וּמִפִּיהָ</p>

<p>הִתְפָּרֵץ קוֹל חֶדְוָה:</p>

<p>– יָרִיב!</p>

<p>וְאֲחִיָּה הַזָּקֵן קָרָא בִּמְאוֹר פָּנִים:</p>

<p>– הִנֵּה הֵבֵאתִי לְךָ אוֹרֵחַ טוֹב וְיָפֶה. מַהֲרִי</p>

<p>הַבַּיְתָה וְעִרְכִי אֶת הַשֻּׁלְחָן, כִּי לֹא בָא אֹכֶל אֶל פִּיו</p>

<p>הַיּוֹם.</p>

<p>תִּרְצָה לֹא גָרְעָה עַיִן מִיָּרָבְעָם וּשְׂפָתֶיהָ</p>

<p>לָחֲשׁוּ: &#8220;מַה גָּדַלְתָּ, מַה יָּפִיתָ!&#8221; וְגַם יָרָבְעָם הִבִּיט אֶל</p>

<p>הָעַלְמָה הַיָּפָה וְרַבַּת הַחֵן וּבְלִבּוֹ חָשַׁב: &quot;הֲזֹאת תִּרְצָה</p>

<p>הַקְּטַנָּה וְהַשּׁוֹבֵבָה?</p>

<p>בְּבוֹא שְׁלָשְׁתָּם הַבַּיְתָה, מָצְאוּ שָׁם חֶבֶר</p>

<p>בְּנֵי נְבִיאִים, אֲשֶׁר יָשְׁבוּ עַל הָאָרֶץ וְנִגְּנוּ בִּכְלֵי שִׁיר,</p>

<p>וְאֶחָד עָמַד עֲלֵיהֶם וְנָשָׂא חָזוֹן, וְהָיָה כַּאֲשֶׁר יָרִים קוֹלוֹ,</p>

<p>וְעָנוּ לוֹ הַנּוֹגְנִים בְּצָהֳלָה, וְכַאֲשֶׁר יַשְׁפִּיל קוֹלוֹ,</p>

<p>וְיָרַד גָּם קוֹל כְּלֵי הַשִּׁיר.</p>

<p>כַּאֲשֶׁר נִרְאָה הַנָּבִיא הַזָּקֵן בַּפֶּתַח, קָמוּ</p>

<p>כֻּלָּם לִקְרָאתוֹ, וּמִפִּי עַשְׂרוֹת פִּיּוֹת נִמְלַט קוֹל אֶחָד:</p>

<p>הֲשָׁלוֹם לְךָ, הַנָּבִיא?</p>

<p>אַחֲרֵי סְעֻדַּת הַבֹּקֶר, כַּאֲשֶׁר שָׁכַב אֲחִיָּה</p>

<p>לָנוּחַ, וּבְנֵי הַנְּבִיאִים הָלְכוּ אִישׁ לְעֶבְרוֹ, נִשׁאֲרוּ</p>

<p>בַבַּיִת רַק תִּרְצָה וְיָרָבְעָם לְבַדָּם.</p>

<p>שָׁעָה רַבָּה יָשְׁבוּ שְׁנֵיהֶם דּוּמָם, כִּי לֹא</p>

<p>יָדְעוּ בַּמֶּה לִפְתֹּחַ מֵרֹב הַדְּבָרִים, אֲשֶׁר הָיָה בְלִבָּם</p>

<p>לְסַפֶּר זֶה לָזֶה. לָאַחֲרוֹנָה פָתְחָה תִּרְצָה אֶת פִּיהָ</p>

<p>וַתֹּאמַר:</p>

<p>– שְׁמַע נָא יָרִיב&#8230;</p>

<p>– אַל תִּקְרְאִי לִי יָרִיב – הִפְסִיקָהּ הָעֶלֶם – כִּי</p>

<p>יָרָבְעָם שְׁמִי, זֶה הַשֵּׁם אֲשֶׁר נָתַן לִי הַמֶּלֶךְ</p>

<p>שְׁלֹמֹה.</p>

<p>– אָכֵן שֵׁם נָאֶה הוּא – עָנְתָה תִּרְצָה – אַךְ הֲלֹא</p>

<p>תִתֶּן לִי רְשׁוּת לְקָרְאֲךָ בַּשֵּׁם יָרִיב, כַּאֲשֶׁר הִסְכַּנְתִּי</p>

<p>בִּהְיוֹתֵנוּ עוֹד יְלָדִים.</p>

<p>וְהִיא פָתְחָה לְסַפֶּר לוֹ, מָה הִרְבָּה זְקֵנָהּ</p>

<p>לְדַבֵּר עָלָיו תָּמִיד וּמַה נִּכְסְפָה נַפְשׁוֹ לִרְאוֹתוֹ, וְלוּלֵא</p>

<p>שֵׂיבָתוֹ, כִּי אָז הָיָה עוֹלֶה יְרוּשָׁלַיְמָה לִרְאוֹת אֶת פָּנָיו.</p>

<p>גַּם הִיא, תִּרְצָה, רָאֲתָה אוֹתוֹ, אֶת יָרִיב, בַּחֲלוֹמָהּ פְּעָמִים</p>

<p>אֵין מִסְפָּר וְאֶת קוֹלוֹ שָׁמָעָה.</p>

<p>יָרָבְעָם שָׁמַע אֶת דִּבְרֵי הַנַּעֲרָה הַתְּמִימִים, וְהוּא הִבִּיט אֵלֶיהָ בְּרֹךְ וּבְחִבָּה וַיִשְׁאַל:</p>

<p>– הַאִם שָׁמַרְתְּ בְּלִבֵּךְ, תִּרְצָה, אֶת אֱמוּנָתֵךְ, כִּי אֶהְיֶה מֶלֶךְ?</p>

<p>תִּרְצָה הוֹרִידָה אֶת רֹאשָׁהּ וְעָנְתָה בְּקוֹל לַחַשׁ:</p>

<p>– אֱמוּנָתְךָ אֱמוּנָתִי.</p>

<p>– וְאַתְּ תִּרְצָה, הֲתַחְפְּצִי לִהְיוֹת מַלְכָּה, מַלְכָּתִי?</p>

<p>תִּרְצָה הִשְׁפִּילָה עֵינֶיהָ, אַחֲרֵי כֵן עָנְתָה בַּלָּאט:</p>

<p>– הִנֵּה אֲנִי לְשִׁפְחָה לְךָ, אֲדוֹנִי הַמֶּלֶךּ.</p>

<p>– לֹא, תִּרְצָה – קָרָא יָרָבְעָם בְּחֹם – כִּי עַל</p>

<p>כִּסֵּא מַלְכוּת אוֹשִׁיבֵךְ לִימִינִי, וְאַרְמוֹן גָּדוֹל אֶבְנֶה לָךְ,</p>

<p>גַּם אֶת עִיר מַלְכוּתִי אֶקְרָא תִּרְצָה כִּשְׁמֵךְ.</p>

<p>הִיא נָשְׂאָה אֵלָיו עֵינֶיהָ הַמְּלֵאוֹת אַהֲבָה, וְהוּא חִבֵּק וְנָשַׁק לָהּ, בְּאֹמְרוֹ:</p>

<p>– אָמֵן, כֵּן יַעֲשֶׂה ה' כַּאֲשֶׁר דִּבֵּר!</p>

<br />

<h2 id="פֶּרֶקיד:תִּרְצָהמְאֹרָשָׂהלְיָרָבְעָם">פֶּרֶק יד: תִּרְצָה מְאֹרָשָׂה לְיָרָבְעָם</h2>

<br />

<p>כָּל הַיָּמִים אֲשֶׁר יָשַׁב יָרָבְעָם בְּשִׁילֹה לֹא</p>

<p>זָזָה יָדוֹ מִיָּדָהּ שֶׁל תִּרְצָה. לְעִתִּים קְרוֹבוֹת הָיוּ הוֹלְכִים</p>

<p>יַחְדָּו לְטַיֵּל מִחוּץ לָעִיר, וְאָזְנֵי הַנַּעֲרָה לֹא שָׂבְעוּ מִשְּׁמוֹעַ אֶת סִפּוּרֵי יָרָבְעָם</p>

<p>עַל הַחַיִּים בִּירוּשָׁלַיִם וְעַל בֵּית הַמֶּלֶךְ וּמַאֲכַל שֻׁלְחָנוֹ</p>

<p>וּמוֹשַׁב עֲבָדָיו וּמְשָׁרְתָיו וּמַלְבּוּשֵׁיהֶם. גַּם עַל רְחַבְעָם</p>

<p>סִפֶּר לָהּ, כִּי הוּא עֶלֶם טוֹב לֵב, אִם גַּם חֲסַר תְּבוּנָה, וְהוּא</p>

<p>רֵעַ נֶאֱמָן לוֹ וּמַעֲרִיץ אוֹתוֹ.</p>

<p>פַּעַם אַחַת, כַּאֲשֶׁר יָשַׁב אֲחִיָּה הַזָּקֵן לְבַדּוֹ עִם יָרָבְעָם, פָּנָה אֵלָיו וַיִּשְׁאַל:</p>

<p>– הַגִּידָה לִי בְּנִי, הַאִם חָשְׁקָה נַפְשְׁךָ בְּתִּרְצָה נֶכְדָּתִי? הַאִם לִבְּךָ נֶאֱמָן אֵלֶיהָ?</p>

<p>יָרָבְעָם הִתְאַדֵּם וּפָתַח בְּגִמְגּוּם:</p>

<p>– אָמְנָם&#8230; גַּם הִיא&#8230; דִּבַּרְנוּ&#8230;</p>

<p>– יוֹדֵעַ אֲנִי – הוֹסִיף הַנָּבִיא הַיָּשִׁישׁ – כִּי</p>

<p>גַם לֵב תִּרְצָה הוֹלֵךְ אַחֲרֶיךָ, וְאָנֹכִי חָלִילָה לִי מִלִּמְנוֹעַ</p>

<p>אוֹתָהּ מִמְּךָ, אַךְ הֲלֹא שָׁמַעְתָּ מִפִּי אֶת דְּבַר אֱלֹהִים</p>

<p>עָלֶיךָ, וּמִי יוֹדֵעַ, אִם לְנֶכְדָּתִי תִּרְצָה יָאֲתָה</p>

<p>מְלוּכָה.</p>

<p>– הֲיֵשׁ בָּאָרֶץ נַעֲרָה יָפָה וַחֲכָמָה וְטוֹבָה מִתִּרְצָה? – קָרָא הָעֶלֶם בְּחֹם.</p>

<p>– גַּם תִּרְצָה אוֹמֶרֶת, כִּי אֵין בָּאָרֶץ בָּחוּר</p>

<p>טוֹב וְחָכָם מִיָּרִיב – עָנָה הַזָּקֵן בְּלַעַג – כֵּן דִּבְרֵי עֶלֶם</p>

<p>וְעַלְמָה בְּאַהֲבַת נְעוּרִים. אַךְ מַה יִּתֵּן שִׁלּוּחִים לְבִתּוֹ</p>

<p>אִיש עָנִי וְאֶבְיוֹן כָּמוֹנִי?</p>

<p>– לֹא מֹהַר וְלֹא מַתָּן תִּשְׁאַל נַפְשִׁי מִמְּךָ –</p>

<p>קָרָא יָרָבְעָם בְּקוֹל רוֹעֵד – כִּי אִם אֲשֶׁר תִּהְיֶה לִי אָב</p>

<p>וּמוֹרֶה לְהוֹרוֹת לִי אֶת הַדֶּרֶךְ הַיְשָׁרָה בְּעֵינֵי ה', לְמַעַן</p>

<p>אֶהְיֶה רָאוּי לִמְלוּכָה. הֵן אָנֹכִי נַעַר וְהַמֶּלֶךְ שְׁלֹמֹה חָכָם</p>

<p>מִכָּל הָאָדָם.</p>

<p>אֲחִיָּה הִבִּיט בִּפְנֵי הָעֶלֶם, אֲשֶׁר הִבִּיעוּ תֹּם</p>

<p>וְיֹשֶר לֵב, וְהַנָּבִיא אָמַר לְעַצְמוֹ בְּלַחַשׁ, אַךְ הַדְּבָרִים</p>

<p>הִגִּיעוּ לְאָזְנֵי יָרָבְעָם הָעוֹמֵד עַל יָדוֹ: &quot;גַּם שְׁלֹמֹה</p>

<p>בְּרֵאשִׁית יָמָיו לֹא שָׁאַל מֵאֵת אֱלֹהִים לֹא עֹשֶׁר וְלֹא כָּבוֹד,</p>

<p>כִּי אִם לֵב שׁוֹמֵעַ&#8230; וְאוּלָם אַחֲרֵי אֲשֶׁר הָיָה לְמֶלֶךְ הָיְתָה</p>

<p>רוּחַ אַחֶרֶת עִמּוֹ&#8230; עָזַב אֶת אֱלֹהֵי דָוִד אָבִיו וְנָטָה אַחֲרֵי</p>

<p>אֱלֹהִים אֲחֵרִים&#8230;&quot;</p>

<p>יָרָבְעָם הוֹצִיא מִפִּיו מַעֲנֶה לְדִבְרֵי הַנָּבִיא הַזָּקֵן:</p>

<p>– שְׁלֹמֹה לָקַח לוֹ נָשִׁים רַבּוֹת, וְלָכֵן הָיָה</p>

<p>עָלָיו לַעֲבוֹד אֱלֹהִים רַבִּים, אַךְ אָנֹכִי – תִּרְצָה אַחַת לִי</p>

<p>וִיחִידָה, וְגַם אֱלֹהִים אֶחָד וְיָחִיד יִהְיֶה לִי.</p>

<p>אֲחִיָּה לֹא יָכֹל לְהִתְאַפֵּק חִבֵּק אֶת הָעֶלֶם,</p>

<p>נָשַׁק לוֹ עַל רֹאשׁוֹ, וּשְׂפָתָיו לָחֲשׁוּ: &quot;מִי יִתֵּן וְהָיָה</p>

<p>לְבָבְךָ זֶה כָּל הַיָּמִים&quot;.</p>

<p>עוֹד בָּעֶרֶב הַהוּא, אַחֲרֵי הַדְּבָרִים הָאֵלֶּה,</p>

<p>עָשָׂה אֲחִיָּה בְּבֵיתוֹ מִשְׁתֶּה לְכָל בְּנֵי הַנְּבִיאִים,</p>

<p>וְיָרָבְעָם אֵרַשׂ לוֹ אֶת תִּרְצָה נֶכְדָּתוֹ. הַנָּבִיא הַזָּקֵן</p>

<p>בֵּרֵךְ אֶת הַזּוּג, אֲשֶׁר בָּאוּ בִּבְרִית אַהֲבָה, וּבְהִפָּרְדוֹ</p>

<p>מֵעַל יָרָבְעָם, קָרָא אֵלָיו בְּקוֹל מָלֵא תְחִנָּה: &quot;שְׁמָר נָא אֶת</p>

<p>דְּבָרְךָ אֵלַי הַיּוֹם בַּבֹּקֶר&quot;.</p>

<p>אַחֲרֵי אֲשֶׁר לָקַח יָרָבְעָם לְאִשָּה אֶת תִּרְצָה</p>

<p>נֶכְדָּתוֹ שֶׁל אֲחִיָּה הַנָּבִיא, הִתְחִיל לְדַבֵּר אֵלֶיהָ עַל</p>

<p>הַטּוֹב הַצָּפוּי לָהֶם בְּשׁוּבָם שְׁנֵיהֶם יַחְדָּיו יְרוּשָׁלְימָה</p>

<p>כִּי הִיא תִהְיֶה אַחַת הַגְּבָרוֹת הַכְּבוּדוֹת בְּאַרְמוֹן הַמֶּלֶךְ,</p>

<p>אַף תֵּאֵר לְפָנֶיהָ אֶת כָּל הַתַּעֲנוּגוֹת אֲשֶׁר תִּשְׂבַּע בְּעִיר</p>

<p>הַמְלוּכָה.</p>

<p>תִּרְצָה הָיְתָה כְּחוֹלֶמֶת, בְּשָׁמְעָהּ מִפִּי</p>

<p>יָרָבְעָם אֶת תֵּאוּרָיו עַל הָאֹשֶׁר הַצָּפוּי לָהּ, וְלֹא הוֹצִיאָה</p>

<p>הֶגֶה מִפִּיהָ וְרַק עֵינֶיהָ הָיוּ מְלֵאוֹת חֶדְוָה וּשְׂפָתֶיהָ</p>

<p>לָחֲשׁוּ: &#8220;אָמֵן, אָמֵן!&#8221;</p>

<p>אַךְ בְּאַחַד הַיָּמִים, כַּאֲשֶׁר רָאָה יָרָבְעָם אֶת</p>

<p>פְּנֵי תִּרְצָה וְהִנֵּה הֵם נוּגִים, פָּנָה אֵלֶיהָ בְּקוֹל מָלֵא רֹךְ</p>

<p>וַיִּשְׁאַל:</p>

<p>– מַה לָּךְ, תַּמָּתִי? לָמָּה תֵעָצֵבִי? הִנֵּה</p>

<p>הוֹלְכִים וּקְרֵבִים הַיָּמִים, אֲשֶׁר נֵלֵךְ יְרוּשָׁלַיְמָה לָשֶׁבֶת</p>

<p>שָׁם יַחְדָּו. הַאֻמְנָם צַר לָךְ לְהִפָּרֵד מֵעַל שִׁילֹה וּמֵעַל בֵּית</p>

<p>זְקֵנֵךְ הַדָּל?</p>

<p>– לֹא זֹאת, יָרִיב – עָנְתָה תִּרְצָה וְעֵינֶיהָ מָלְאוּ</p>

<p>דְמָעוֹת – אַךְ לִבִּי מְבַשֵּׂר לִי רָעָה&#8230; זֶה שְׁלֹשָׁה יָמִים</p>

<p>נִגְזְלָה מְנוּחָתִי&#8230; יוֹם וָלַיְלָה אֲנִי רוֹאָה אָסוֹן הוֹלֵךְ</p>

<p>וְקָרֵב אֵלָי&#8230; הַלַּיְלָה גַם חָלַמְתִּי חֲלוֹם&#8230; וְהִנֵּה רוֹדְפִים</p>

<p>אַחֲרֶיךָ&#8230; אַתָּה נָס מִפְּנֵי רוֹדְפֶיךָ&#8230; אַתָּה נֶעְלָם</p>

<p>מֵעֵינָי&#8230; צָעַקְתִּי בְּכָל כֹּחִי – וָאִיקָץ.</p>

<p>יָרָבְעָם שָׂם יָדוֹ עַל שֶׁכֶם אִשְׁתּוֹ וַיֹּאמֶר לָהּ בְּרֹךְ:</p>

<p>– אֵין זֹאת כִּי אִם מֵאֲשֶׁר יְדוּעוֹת לָךְ הַקּוֹרוֹת</p>

<p>אֶת דָּוִד הַנַּעַר בְּבָרְחוֹ מִפְּנֵי הַמֶּלֶךְ שָׁאוּל, פָּחַד</p>

<p>לִבֵּךְ, פֶּן יִהְיֶה גַם גּוֹרָלִי כְּגוֹרָלוֹ.</p>

<p>– אָמְנָם כֵּן – עָנְתָה תִּרְצָה – לֹא אֲכַחֵד מִמְּךָ, כִּי מַחֲשָׁבוֹת כָּאֵלֶּה תַּעֲלֶינָה עַל לִבִּי.</p>

<p>– רוֹאֶה אֲנִי בָךְ, יָפָתִי – אָמַר יָרָבְעָם</p>

<p>בִּשְׂחוֹק לַעַג – כִּי לוּ שָׁאַלְתִּי בַּעֲצָתֵךָ, כִּי אָז יָעַצְתְּ</p>

<p>לִי לִבְנוֹת לִי בַּיִת בְּשִׁלֹה וְלִהְיוֹת עוֹבֵד אֲדָמָה כְּאַחַד</p>

<p>הָאִכָּרִים. הַאַף אֵין זֹאת?</p>

<p>תִּרְצָה הִשְׁפִּילָה עֵינֶיהָ וְעָנְתָה:</p>

<p>– אֲדוֹנִי הַמֶּלֶךְ חָכָם כְּמַלְאַךְ אֱלֹהִים וְיוֹדֵעַ מַצְפּוּנֵי לֵב אֲמָתוֹ.</p>

<p>יָרָבְעָם פָּרַץ בִּצְחוֹק וְקָרָא:</p>

<p>– לֹא אִיש כָּמוֹנִי יַעֲזֹב אֶת חֲלוֹמוֹ מִימֵי</p>

<p>נְעוּרָיו, אֲשֶׁר לֹא הִרְפָּה מִמֶנּוּ אַף יוֹם אֶחָד. וְאָנֹכִי</p>

<p>קִוִּיתִי, כִּי אַתְּ תַּעַזְרִי לִי לַעֲבוֹר בַּדֶּרֶךְ הַקָּשָׁה,</p>

<p>הַמְּלֵאָה אַבְנֵי נֶגֶף, הַמּוֹבִילָה אֶל כִּסֵּא מְלוּכָה, וְהִנֵּה</p>

<p>זֶה&#8230;</p>

<p>– חֲלוֹמִי אֲנִי הָיָה – עָנְתָה תִּרְצָה – כִּי אַתָּה תִהְיֶה מַלְכִּי וּבֵיתֵנוּ יִהְיֶה מַלְכוּתֵנוּ.</p>

<p>פְּנֵי יָרָבְעָם נַעֲשׂוּ קוֹדְרִים. הוּא הִבִּיט אֶל</p>

<p>הָעַלְמָה הַתְּמִימָה וְהַנְּעִימָה הַיּוֹשֶבֶת מִמּוּלוֹ, וְלִבּוֹ</p>

<p>הִשְׁתּוֹקֵק לְהַלְהִיב אֶת רוּחָהּ בַּחֲלוֹם הַמַּלְכוּת, הַמְמַלֵּא</p>

<p>אֶת כָּל נַפְשׁוֹ, אַךְ הוּא לֹא מָצָא אֶת הַמִּילִּים, אֲשֶׁר בְּכֹחָן</p>

<p>לְהַצִּית לְבָבוֹת וּלְהַטּוֹת לֵב אִישׁ אֶל כָּל רוּחַ; אוּלָם הוּא</p>

<p>רָצָה לְבָאֵר, לְפָחוֹת, אֶת גֹּדֶל שְׁאִיפָתוֹ, לְמַעַן תָּבִין</p>

<p>תִּרְצָה שֶׁלּוֹ אֶת הַצָּפוּי לָהּ בְּדֶרֶךְ חַיֶּיהָ עִמּוֹ.</p>

<p>– הֲיָדַעַתְּ, חֶמְדָּתִי – פָּתַח יָרָבְעָם – כִּי</p>

<p>אֲנִי אֶחָד מֵאֵלֶּה הָאֲנָשִׁים הַשּׁוֹאֲפִים אֶל עָל. עוֹד בִּהְיוֹתִי</p>

<p>יֶלֶד הָיָה תַעֲנוּגִי הַגָּדוֹל לְטַפֵּס עַל הָרִים. יַחַד עִם יַלְדֵי</p>

<p>הַכְּפָר הָיִינוּ עוֹלִים עַל הֶהָרִים הָרָמִים. חֲבֵרַי הָיוּ עוֹמְדִים</p>

<p>בַּחֲצִי הַדֶּרֶך וְיוֹרְדִים לְמַטָּה אֶל הַמִּישׁוֹר, אַךְ אָנֹכִי</p>

<p>שָׁאַפְתִּי לְהַגִּיעַ עַד הַשִּׂיא. עָיַפְתִּי, יָגַעְתִּי אַךְ לֹא</p>

<p>חָדַלְתִּי מִטַּפֵּס מַעְלָה מָעְלָה, כֵּן אָנֹכִי גַם הַיּוֹם. עָלַי</p>

<p>לָשֶׁבֶת עַל כִּסֵּא הַמַּלְכוּת. אִם לֹא כֵן, חַיַּי אֵינָם</p>

<p>חַיִּים.</p>

<p>תִּרְצָה הִבִּיטָה אֶל פְּנֵי יָרָבְעָם, אֲשֶׁר הָיוּ</p>

<p>בָרֶגַע הַזֶה נִלְהָבִים שֶׁלֹּא כְּדַרְכּוֹ, וְהִיא תָּפְשָׂה אֶת</p>

<p>כַּפּוֹ וּבְקוֹל מָלֵא מְסִירוּת וְאֵמוּן אָמְרָה:</p>

<p>– אָנֹכִי לֹא יָדַעְתִּי מֵעוֹדִי שְׁאִיפוֹת כָּאֵלֶּה.</p>

<p>בְּבֵית אֲבִי אִמִּי, בְּקֶרֶב לַהֲקַת בְּנֵי הַנְּבִיאִים, לֹא אָהֲבוּ</p>

<p>אֶת הַמְּלָכִים וְאֶת הַמְּלוּכָה וְלֹא שָמַעְתִּי טוֹבוֹת עֲלֵיהֶם.</p>

<p>אַךְ אִם מִנָּה לִי גוֹרָלִי לִהְיוֹת חֲבֶרְתֵּךְ וְאֵשֶׁת בְּרִיתֵךְ,</p>

<p>נְכוֹנָה אֲנִי לָלֶכֶת עִמְּךָ אֶל אֲשֶׁר תֵּלֵךְ, לָשֵׂאת יַחַד עִמְּךָ</p>

<p>עָמָל וּתְלָאָה בְּדַרְכְּךָ הַקָּשָׁה, לֹא אִיעַף וְלֹא אִיגַע</p>

<p>מִטַּפֵּס אַחֲרֶיךָ עַל הָהָר, עַד אֲשֶׁר תַּגִּיעַ אֶל הַשִּׂיא.</p>

<p>יָרָבְעָם הֵצִיץ לְתוֹךְ עֵינֶיהָ שֶׁל חֲבֶרְתוֹ</p>

<p>בְּאַהֲבָה וְחֶמְלָה, אַחֲרֵי כֵן חִבֵּק אוֹתָה בִּזְרוֹעוֹתָיו וְקָרָא</p>

<p>בְּהִתְרַגְּשׁוּת:</p>

<p>– מַה טּוֹב לְטַפֵּס עַל הַר בְּלִוְיַת רַעְיָה</p>

<p>נֶאֱמָנָה כָּמוֹךְ, וּמַה טּוֹב יִהְיֶה לִי, בְּהַגִּיעִי אֶל שִׂיא</p>

<p>הָהָר, וְעַל יָדִי תִּהְיִי אַתְּ, תִּרְצָה שֶׁלִּי.</p>

<br />

<h2 id="פֶּרֶקטו:שׁוּעָא">פֶּרֶק טו: שׁוּעָא</h2>

<br />

<p>בְּאַחַד הַיָּמִים, כַּאֲשֶׁר שָׁב יָרָבְעָם אֶל בֵּיתוֹ</p>

<p>מִטִּיוּלוֹ בַּשָּׂדֶה לְבַדּוֹ, כְּדַרְכּוֹ בַּבֹּקֶר בַּבֹּקֶר,</p>

<p>יָצְאָה לִקְרָאתוֹ תִרְצָה וַתֹאמֶר לוֹ:</p>

<p>– זֶה כִשְׁתֵּי שָׁעוֹת יוֹשֶׁבֶת בְּבֵיתֵנוּ אִשָּׁה וּמְחַכָּה לְבוֹאֶךָ.</p>

<p>– מַה שְּׁמָהּ וּמֵאַיִן בָּאָה? – שָׁאַל יָרָבְעָם.</p>

<p>– אֶת שְׁמָהּ לֹא הִגִּידָה לִי וְאָנֹכִי לֹא שָאַלְתִּי לִמְקוֹמָהּ – עָנְתָה תִּרְצָה.</p>

<p>כַּאֲשֶׁר בָּא יָרָבְעָם אֶל הַבַּיִת, הֵרִימָה</p>

<p>הָאִשָּׁה הָאַלְמוֹנִית אֶת צְעִיפָהּ מֵעַל פָּנֶיהָ, וְיָרָבְעָם קָרָא</p>

<p>בַּחֲרָדָה:</p>

<p>– שׁוּעָא!</p>

<p>הָאִשָּׁה הַמִּצְרִית הִבִּיטָה אֶל יָרָבְעָם וְאֶל</p>

<p>תִּרְצָה הָעוֹמֶדֶת לִימִינוֹ וּשְׂפָתֶיהָ לָחֲשׁוּ: &quot;אִם אֵין זוֹ בַּת</p>

<p>מֶלֶךְ, הָיֹה תִהְיֶה אֵשֶׁת מֶלֶךְ&quot;.</p>

<p>וְיָרָבְעָם עָמַד לְפָנֶיהָ מַחֲרִישׁ וּמְחַכֶּה</p>

<p>לִשְׁמוֹעַ מַה בְּפִיהָ אֵלָיו. כַּעֲבֹר רְגָעִים אֲחָדִים פָּתְחָה</p>

<p>שׁוּעָא אֶת פִּיהָ וַתֹּאמַר:</p>

<p>– בָּאתִי יָרָבְעָם, לְהִפָּרֵד מִמְּךָ, כִּי בַּיָּמִים</p>

<p>הָאֵלֶּה אֲנִי עוֹזֶבֶת אֶת אֶרֶץ יְהוּדָה לָשׁוּב אֶל מוֹלַדְתִּי</p>

<p>וּבֵית אָבִי.</p>

<p>וְהִיא הוֹסִיפָה לְסַפֶּר לוֹ, כִּי זֶה שָבוּעוֹת</p>

<p>מִסְפָּר מֵתָה גְבִרְתָּה אֵשֶׁת שְׁלֹמֹה, בַּת הַמֶּלֶךְ פַּרְעֹה,</p>

<p>אֲשֶׁר בְּשֶׁלָּהּ עָזְבָה אֶת מִצְרַיִם לִפְנֵי שָׁנִים רַבּוֹת,</p>

<p>וְעַתָּה מַה לָהּ וּמִי לָהּ בְּאֶרֶץ יְהוּדָה.</p>

<p>בִּרְאוֹת יָרָבְעָם, כִּי הָאִשָּׁה הַמִּצְרִית</p>

<p>מַבִּיטָה בִּמְבוּכָה עַל תִּרְצָה, וּבַהֲבִינוֹ כִּי יֵשׁ בְּפִיהָ</p>

<p>דְּבַר סֵתֶר לְהַגִּיד לוֹ, רָמַז לְאִשְׁתּוֹ, כִּי תֵצֵא מִן הֶחָדֶר.</p>

<p>וְאָמְנָם כַּאֲשֶׁר נִשְׁאֲרוּ שְׁנֵיהֶם לְבַדָּם, פָּתְחָה שׁוּעָא אֶת</p>

<p>פִּיהָ וַתֹּאמַר:</p>

<p>– בְּשׂוֹרָה לֹא טוֹבָה בְּפִי, יָרָבְעָם&#8230; אַל תֵּלֵךְ</p>

<p>יְרוּשָׁלְימָה וְאַל תַּבֹא בֵּית הַמֶּלֶךְ, כִּי בְּנַפְשְׁךָ</p>

<p>הַדָּבָר.</p>

<p>יָרָבְעָם לָטַש אֶת עֵינָיו וַיִּשְׁאַל חֶרֶשׁ:</p>

<p>– מַה קָּרָה?</p>

<p>– אוֹיָה! – עָנְתָה שׁוּעָא בְּלַחַשׁ – שָמֹעַ</p>

<p>שָמַעְתִּי מִתְלַחֲשִׁים עָלֶיךָ בְּאַרְמוֹן&#8230; וְהַמֶּלֶךְ שְׁלֹמֹה</p>

<p>מְבַקֵּשׁ לְהֲמִיתֶךָ&#8230;</p>

<p>פְּנֵי יָרָבְעָם חָוְרוּ בְּשָׁאֳלוֹ:</p>

<p>– מַה פִּשְׁעִי וּמֶה חֲטָאתִי?</p>

<p>– הֲלֹא זוֹכֵר אַתָּה אֶת אֲשֶׁר דִּבַּרְתִּי אֵלֶיךָ,</p>

<p>כִּי בַחֲצַר הַמֶּלֶךְ רַבּוּ אוֹיְבֶיךָ הַמְבַקְשִׁים רָעָתֶךָ.</p>

<p>וְהִנֵּה עַתָּה הִגִּיעָה הַשְּׁמוּעָה לִבְנָיָהוּ בֶן יְהוֹיָדָע, כִּי</p>

<p>קְצִינֵי הַצָּבָא אֲשֶׁר בְּאַרְמוֹן הַמֶּלֶךְ קָשְׁרוּ עָלָיו קֶשֶׁר</p>

<p>וְגַם יָדְךָ עִם הַקּוֹשְׁרִים, וְכַאֲשֶׁר נוֹדַע הַדָּבָר לַמֶּלֶךְ,</p>

<p>בָּעֲרָה כָאֵשׁ חֲמָתוֹ וְהוּא קָרָא: מוֹת יוּמַת הַפּוֹחֵז הַזֶּה!</p>

<p>וְלוּלֵא רְחַבְעָם, אֲשֶׁר דִּבֶּר טוֹבוֹת עָלֶיךָ, כִּי אָז הָיָה</p>

<p>גוֹרָלְךָ כְּגוֹרַל יֶתֶר הַקּוֹשְׁרִים. אַךְ יוֹדַעַת אֲנִי, כִּי</p>

<p>הַמֶּלֶךְ שְׁלֹמֹה לֹא יְנַקֶּה אוֹתָךְ. הֲטוֹב טוֹב אַתָּה מִיּוֹאָב</p>

<p>וּמִיֶּתֶר הַגִּבּוֹרִים, אֲשֶׁר חָשַׁד בָּהֶם הַמֶּלֶךְ, כִּי אֵין</p>

<p>לִבָּם נֶאֱמָן עִמוֹ? וְעַל כֵּן לוּ לַעֲצָתִי תִּשְׁמַע אַל תָּשׁוּב</p>

<p>עוֹד יְרוּשָׁלַיְמָה, כִּי לֹא תֵצֵא מִמֶנָּהּ חָי&#8230;</p>

<p>יָרָבְעָם הֶחֱרִישׁ שָׁעָה קַלָּה, וְאַחַר אָמַר:</p>

<p>– הֲלֹא אִם לֹא אָשׁוּב יְרוּשָׁלַיְמָה לַמּוֹעֵד, יִשְׁלַח הַמֶּלֶךְ מְרַגְלִים לְבַקְשֵׁנִי בְּשִׁילֹה.</p>

<p>שׁוּעָא הִבִּיטָה אֶל פְּנֵי יָרָבְעָם וַתֹּאמַר:</p>

<p>– אָכֵן צָדַקְתָּ, כִּי לֹא טוֹב לְךָ לָשֶׁבֶת</p>

<p>בְּשִׁילֹה וְעָלֶיךָ לָלֶכֶת לְאַחַד הַמְּקוֹמוֹת הַנִּדָּחִים</p>

<p>וּלְהֵחָבֵא שָׁם עַד&#8230;</p>

<p>– עַד מָתַי?</p>

<p>שׁוּעָא שָׁקְעָה בְּמַחֲשָבָה, אַחֲרֵי כֵן אָמְרָה בְּעֹז:</p>

<p>– עַד אֲשֶׁר תִּמְצָא דֶרֶךְ לִבְרוֹחַ מֵאַרְצֶךָ.</p>

<p>– אָנָה אֶבְרָח? – שָׁאַל יָרָבְעָם.</p>

<p>– מִצְרָיְמָה.</p>

<p>וְכַאֲשֶׁר לָטַשׁ יָרָבְעָם עֵינָיו בְּתִמָּהוֹן, פָּתְחָה הָאִשָּׁה הַמִּצְרִית וַתֹּאמַר:</p>

<p>– אִם יֵשׁ אֶת נַפְשְךָ, תֵּרֵד מִצְרַיְמָה יַחַד</p>

<p>עִמִּי, וְיָשַׁבְתָּ שָׁם עַד אֲשֶׁר יִזְרַח כּוֹכָבֶךָ. אָבִי הוּא</p>

<p>אַחַד הַכֹּהֲנִים הַגְּדוֹלִים בְּהֵיכַל הַמֶּלֶךְ וְהוּא יִתֶּן לְךָ</p>

<p>מַהְלְכִים בֵּין רַבֵּי הַמְלוכָה וְלֹא יְאֻנֶּה לְךָ כָל רָע.</p>

<p>וְכַאֲשֶׁר רָאֲתָה שׁוּעָא, כִּי פְּנֵי יָרָבְעָם</p>

<p>נוּגִים וְעֵינָיו מַבִּיעוֹת דְּאָגָה, תָפְשָׂה בְּיָדוֹ</p>

<p>וַתֹּאמַר:</p>

<p>– לִבִּי אוֹמֵר לִי, כִּי מָלֹךְ תִמְלֹךְ עַל יִשְׂרָאֵל</p>

<p>תַּחַת שְׁלֹמֹה, כַּאֲשֶׁר מָלַךְ דָּוִד בֶּן יִשַׁי תַּחַת שָׁאוּל בֶּן</p>

<p>קִישׁ, כִּי לְךָ יָאֲתָה מְלוּכָה.</p>

<p>יָרָבְעָם הֶעֱמִיד פָּנִים כְּמִשְׁתָּאֶה וַיַּעַן:</p>

<p>– מִי אֲנִי וּמָה אֲנִי, כִּי אֶתְנַשֵּׂא לָשֶׁבֶת עַל כִּסֵּא הַמֶּלֶךְ הֶחָכָם מִכָּל אָדָם?</p>

<p>הָאִשָּׁה הַמִּצְרִית צָחֲקָה בְּקוֹל וְאָמְרָה:</p>

<p>– הֵן הַמֶּלֶךְ שְׁלֹמֹה לֹא לָנֶצַח יִחְיֶה, וּבְמוֹתוֹ</p>

<p>יַעֲלֶה עַל כִּסְאוֹ רְחַבְעָם בְּנוֹ אֲשֶׁר לֹא יִצְלַח לִמְלוּכָה, אָז</p>

<p>תַּגִיעַ שְׁעָתֶךָ.</p>

<p>יָרָבְעָם נִסָּה עוֹד הַפַּעַם לְהָסִיר אֶת הַמַּחֲשָבוֹת הָאֵלֶּה מִלֵּב הָאִשָּׁה הַמִּצְרִית אַךְ הִיא הִפְסִיקָה אֶת דְבַרָיו בְּאָמְרָהּ:</p>

<p>כְּעֶשְׂרִים שָׁנָה יָשַׁבְתִּי בְּאֶרֶץ יְהוּדָה.</p>

<p>עֵינַי רָאוּ הַרְבֵּה וְאָזְנַי שָמְעוּ הַרְבֵּה, וְלִבִּי יוֹדֵעַ, כִּי</p>

<p>לֵב הָעָם הוֹלֵךְ אַחֲרֵי מֶלֶך גִבּוֹר מִלְחָמָה, וְאַתָּה הוּא</p>

<p>הָאִישׁ. אוּלָם נֶחְדָּל נָא מִזֶּה&#8230; הַיָּמִים הַבָּאִים יַגִּידוּ,</p>

<p>אִם צָדַקְתִּי אוֹ לֹא. לְפִי שָׁעָה עָלֶיךָ לְבַקֵּש מִקְלָט לְהִסָּתֵר</p>

<p>שָׁם עַד בּוֹא הַיּוֹם, אֲשֶׁר תוּכַל לִבְרֹחַ.</p>

<p>שׁוּעָא סִפְּרָה לוֹ, כִּי בְּעוֹד שִׁבְעָה יָמִים הִיא</p>

<p>יוֹצֵאת לַדֶּרֶך מִצְרַיְמָה עִם אֹרְחַת מִצְרִים וּפְלֻגַּת</p>

<p>מְשָׁרְתִים, אֲשֶׁר יְלַוּוּ אוֹתָהּ בְּדַרְכָּהּ, כָּרָאוּי לְאוֹמֶנֶת</p>

<p>בַּת פַּרְעֹה.</p>

<p>– וְאֲשֶׁר לָכֵן – הוֹסִיפָה שׁוּעָא – אֶשְׁלַח אֵלֶיךָ</p>

<p>לִמְקוֹם מִקְלָטְךָ אֶת אֶחָד מֵעֲבָדַי הַנֶּאֱמָנִים עִם בִּגְדֵי אִישׁ</p>

<p>מִצְרִי וְאַתָּה תִּתְחַפֵּשׂ כְּאֶחָד מִבְּנֵי לִוְיָתִי וְאִישׁ לֹא</p>

<p>יַכִּירְךָ וְכֹה נֵרֵד בְּשָׁלוֹם מִצְרָיְמָה.</p>

<p>יָרָבְעָם כָּרַע עַל בִּרְכָּיו לִפְנֵי הָאִשָּׁה הַמִּצְרִית וּבְרֹב הִתְרַגְּשׁוּת קָרָא:</p>

<p>– בַּמָּה אֶגְמוֹל לָךְ עַל הַחֶסֶד הַגָּדוֹל אֲשֶׁר אַת אוֹמֶרֶת לַעֲשׂוֹת עִמָּדִי?</p>

<p>הָאִשָּׁה הֶחֱזִיקָה בְּיָדוֹ וַתֹּאמַר:</p>

<p>– מִיּוֹם בּוֹאֲךָ אֶל חֲצַר הַמֶּלֶךְ שְׁלֹמֹה מָצָאתָ</p>

<p>חֵן בְּעֵינַי, כִּי עָלִיתָ עַל כָּל יוֹשְׁבֵי הָאַרְמוֹן בְּעֹז רוּחֲךָ</p>

<p>וּבְבִינָתְךָ. וְלֹא רַק אָנֹכִי, כִּי אִם שָׂרִים רַבִּים מֵרוֹאֵי</p>

<p>פְּנֵי הַמֶּלֶךְ נִבְּאוּ לְךָ עֲתִידוֹת. וְהָיָה כַּאֲשֶׁר תֵּשֵׁב עַל</p>

<p>כִּסֵּא הַמְּלוּכָה וּזְכַרְתַּנִי לְטוֹבָה.</p>

<p>יָרָבְעָם אָמַר לְהָשִׁיב לָהּ דָּבָר, אַךְ הִיא נָתְנָה לוֹ אוֹת לְהַחֲרִישׁ וְהוֹסִיפָה:</p>

<p>– אַךְ הִשָּׁמֶר לְךָ לְבִלְתִּי סַפֵּר לְאִיש מִכָּל</p>

<p>אֲשֶׁר דִבַּרְנוּ. גַּם מֵאֵשֶׁת חֵיקְךָ תַּסְתִּיר אֶת הַסּוֹד. וּמָחָר</p>

<p>בַּבֹּקֶר תַּעֲזֹב אֶת שִׁילֹה בַּלָּאט וְאִישׁ אַל יֵדַע בְּצֵאתֶךָ,</p>

<p>וּמִקֵּץ שִׁשָּׁה יָמִים יָבוֹא אֵלֶיךָ אִישׁ מִצְרִי זָקֵן שָׁלוּחַ</p>

<p>מֵעִמִּי, וְיוֹלִיכְךָ אֶל מְקוֹם הָאֹרְחָה, אֲשֶׁר עִמָּה נֵרֵד</p>

<p>מִצְרַיְמָה. וְזֶה לְךָ הָאוֹת, אֲשֶׁר עַל פִּיו תַּכִּיר אֶת שְלִיחִי</p>

<p>הַנֶּאֱמָן, כִּי יִכְרַע לְפָנֶיךָ שָׁלֹש כְּרִיעוֹת, יָשִׂים שְׁתֵּי</p>

<p>אֶצְבָּעוֹת עַל מִצְחוֹ וּבִשְׂפָתָיו יִלְחַשׁ אֶת הַשֵּׁם</p>

<p>שׁוּעָא.</p>

<p>צִלְלֵי הָעֶרֶב יָרְדוּ עַל פְּנֵי הַשָּׂדֶה וְשׁוּעָא אָמְרָה אֶל יָרָבְעָם:</p>

<p>– עָלַי לְמַהֵר וְלָשׁוּב יְרוּשָלַיְמָה, וְאַתָּה</p>

<p>זְכוֹר וְאַל תִּשְׁכַּח אֶת כָּל הַדְּבָרִים אֲשֶׁר דִּבַּרְתִּי</p>

<p>אֵלֶיךָ. חֲזַק וֶאֱמָץ.</p>

<p>יָרָבְעָם אָמַר לְהוֹדוֹת לָהּ שׁוּב עַל חַסְדָּהּ</p>

<p>עִמּוֹ לְהַצִּילוֹ מִמָּוֶת, אַךְ הָאִשָּׁה הִתְחַמְּקָה כְּרֶגַע,</p>

<p>בְּרָמְזָהּ לוֹ בְאֶצְבָּעָהּ, כִּי לֹא יֵלֵךְ אַחֲרֶיהָ וְלֹא יִפְתַּח</p>

<p>אֶת פִּיו.</p>

<p>כַּעֲבֹר שָׁעָה קַלָּה, כַּאֲשֶׁר קָם יָרָבְעָם לָצֵאת,</p>

<p>רָאָה אֶת תִּרְצָה אִשְׁתּוֹ עוֹמֶדֶת בַּפָּתַח. הִיא הִכִּירָה</p>

<p>בְּפָנָיו הַנְבוֹכִים, כִּי אָסוֹן קָרָה. וְכַאֲשֶׁר שָׁאֲלָה אוֹתוֹ</p>

<p>בְּעֵינֶיהָ, מַה לּוֹ, חִבֵּק אוֹתָהּ אִישָׁהּ בִזְרוֹעוֹתָיו</p>

<p>וַיֹּאמַר:</p>

<p>– עָלֵינוּ לְהִפָּרֵד כְּרֶגַע, תִּרְצָה&#8230; לֹא עֵת</p>

<p>לְהַרְבּוֹת דְבָרִים עָתָּה&#8230; אִם אֶמְצָא חֵן בְּעֵינֵי אֱלֹהִים,</p>

<p>אָשׁוּב אֵלַיִךְ בְּקָרוֹב, אַךְ אוּלַי יַעֲלֶה בְּגוֹרָלִי לִבְרֹחַ</p>

<p>מִצְרָיְמָה&#8230; בֵּין כֹּה וָכֹה עָלַי לְהִמָּלֵט מִזֶּה, כִּי</p>

<p>בְּנַפְשִׁי הוּא&#8230; אַל יִוָּדַע לְאִישׁ דָּבָר&#8230;</p>

<p>תִּרְצָה לֹא הִסְפִּיקָה לְהוֹצִיא הֶגֶה מִפִּיהָ,</p>

<p>וְיָרָבְעָם נֶעְלַם. הִיא עָמְדָה עַל מְקוֹמָהּ כַּהֲמוּמָה, פָּנֶיהָ</p>

<p>חִוְרִים, עֵינֶיהָ מְלֵאוֹת דִּמְעָה וּשְׂפָתֶיהָ לוֹחֲשׁוֹת: אָכֵן,</p>

<p>אֲשֶׁר יָגֹרְתִּי בָּא לִי.</p>

<br />

<h2 id="פֶּרֶקטז:יָרָבְעָםבְּמִצְרַיִם">פֶּרֶק טז: יָרָבְעָם בְּמִצְרַיִם</h2>

<br />

<p>כַּאֲשֶׁר בָּא יָרָבְעָם לְעִיר הַבִּירָה בְּמִצְרַיִם,</p>

<p>הוֹלִיכָה אוֹתוֹ שׁוּעַא אֶל אֶחָד מִבְּנֵי מִשׁפַּחְתָּהּ, פַּסָּל</p>

<p>זָקֵן, אֲשֶׁר יָשַׁב בְּפַרְוַר הָעִיר, וּבְהִפָּרְדָהּ מֵעִמוֹ אָמְרָה</p>

<p>לוֹ:</p>

<p>– עִם הָאִיש הַטּוֹב הַזֶּה תֵשֵׁב יָמִים מְעַטִּים, עַד</p>

<p>אֲשֶׁר אֲבַקֵּשׁ וְאֶמְצָא לְךָ דֶרֶךְ לְהַגִּיעַ אֶל הַתִּפְאֶרֶת</p>

<p>הָרְאוּיָה לָךְ. בְּטַח בִּי, יָרָבְעָם, כִּי עָשֹׂה אֶעֱשֶׂה לְמַעַנְךָ</p>

<p>כָּל אֲשֶׁר בְּיָדִי.</p>

<p>– בַּמֶּה מָצָאתִי חֵן בְּעֵינָיךְ? – שָׁאַל יָרָבְעָם בְּתֹם לֵב – וְאָנֹכִי נָכְרִי לָךְ.</p>

<p>שׁוּעָא הִבִּיטָה אֵלָיו בִּצְחוֹק וַתֹּאמַר:</p>

<p>– אוֹהֶבֶת אֲנִי אֶת הַיֹּפִי, אֶת הַגְּבוּרָה וְאֶת הַחָכְמָה, וְכָל שְׁלֹשֶת הַדְּבָרִים הָאֵלֶּה מָצָאתִי בָךְ.</p>

<p>יָרָבְעָם אָמַר לַעֲנוֹת לָהּ דָּבָר, אַךְ הִיא מִהֲרָה לְהוֹשִׁיט לוֹ יָדָהּ וּלְהִפָּרֵד מִמֶּנוּ בְּאָמְרָהּ:</p>

<p>– יֵשׁ בְּלִבִּי מַחֲשָׁבוֹת טוֹבוֹת עָלֶיךָ. דַּבֵּר</p>

<p>אֲדַבֵּר עִם אָבִי עָלֶיךָ, אַל נָא תֵעָצֵב וְאַל יֵרַע לִבְּךָ כִּי</p>

<p>כוֹכָבְךָ עוֹד יָעַל.</p>

<p>הַפַּסָּל הַזָּקֵן וּבְנֵי בֵיתוֹ קִבְּלוּ אֶת פְּנֵי</p>

<p>הָעֶלֶם מֵאֶרֶץ יְהוּדָה בְּחִבָּה רַבָּה, אָחֲרֵי אֲשֶׁר שׁוּעָא</p>

<p>הִלְלָה אוֹתוֹ לִפְנֵיהֶם. וְעוֹד מִן הַיּוֹם הָרִאשׁוֹן דָּבַק לֵב</p>

<p>יָרָבְעָם אַחֲרֵי הָאִישׁ הַזָּקֵן, אֲשֶׁר הָיָה אוֹהֵב שִׂיחָה,</p>

<p>וְשָׁעוֹת שְׁלֵמוֹת הָיָה יוֹשֵׁב עַל יָדוֹ וְשָׁמַע מִפִּיו אֶת</p>

<p>תּוֹלְדוֹת אֱלֹהֵי מִצְרַיִם וְאֶת אַגָּדוֹת הָעָם הַמִּצְרִי.</p>

<p>מְעַט מְעַט הִתְבּוֹנֵן יָרָבְעָם אֶל הַמְּלָאכָה, אֲשֶׁר בַּעַל הַבַּיִת הָיָה עוֹשֶׂה מֵעֵץ</p>

<p>וָאָבֶן, וְכַעֲבֹר יָמִים אֲחָדִים נִסָּה יָרָבְעָם גַּם הוּא לַעֲשׂוֹת</p>

<p>פֶּסֶל תַּבְנִית שׁוֹר. הַפַּסָּל הַזָּקֵן, בִּרְאוֹתוֹ אֶת מְלֶאכֶת</p>

<p>הָעֶלֶם, קָפַץ מִמְקוֹמוֹ מֵרֹב הִתְפָּעֲלוּת, חִבֵּק אֶת אוֹרְחוֹ</p>

<p>וַיֹּאמֶר לוֹ, כִּי הָיֹה יִהְיֶה לְאַחַד הָאֳמָנִים הַגְּדוֹלִים</p>

<p>בְּאֶרֶץ מִצְרַיִם וּשְׁמוֹ יִגְדַּל וְיָרוּם מְאֹד.</p>

<p>בְּאַחַד הַיָּמִים בָּאָה שׁוּעָא אֶל בֵּית הַפַּסָּל</p>

<p>וְעִמָּהּ אִישׁ זָקֵן לָבוּשׁ בִּגְדֵי כֹהֵן מִצְרִי, וּבִּרְאוֹתָהּ אֶת</p>

<p>יָרָבְעָם יוֹשֵׁב וְעוֹשֶׂה בַּמְּלָאכָה, נִגְּשָׁה אֵלָיו</p>

<p>וַתֹּאמַר:</p>

<p>– הִנֵּה בָאתִי עִם אָבִי, אֲשֶׁר חָשְׁקָה נַפְשׁוֹ</p>

<p>לִרְאוֹת אֶת פָּנֶיךָ. וְהַכֹּהֵן הַזָּקֵן קָרַב אַף הוּא אֶל הָעֶלֶם</p>

<p>הָעִבְרִי, הוֹשִׁיט לוֹ יָדוֹ לְשָׁלוֹם, וּבְהַבִּיטוֹ אֶל הַפֶּסֶל</p>

<p>מַעֲשֵׂה יָדָיו אָמַר אֵלָיו:</p>

<p>– דַּע בְּנִי, כִּי רַק הָאֳמָן הַמַּאֲמִין בֵּאלֹהֵי</p>

<p>אֲבוֹתֵינוּ, הֵם הָאֵלֵים אַפִּיס, אִיזִיס, אוֹזִירִיס, עָלָיו יֵעָרֶה</p>

<p>רוּחַ מִמָּרוֹם לִיצוֹר תְּמוּנָה וּפֶסֶל, אֲשֶׁר בִּרְאוֹת אוֹתָם</p>

<p>עֵינֵי הָאָדָם יִמָּלֵא לִבּוֹ רִגְשׁוֹת קֹדֶש. לֹא כֵן הָאֲנָשִׁים</p>

<p>אֲשֶׁר לֹא יַאֲמִינוּ בֵּאלֹהֵינוּ, כִּי עַד עוֹלָם לֹא יִצְלְחוּ</p>

<p>לַעֲשׂוֹת צֶלֶם דְּמוּת אֱלֹהִים, אַף אִם תִּהְיֶינָה יְדֵיהֶם חָרוּצוֹת</p>

<p>עַד מְאֹד. וְלָכֵן טוֹב תַּעֲשֶׂה, בְּנִי, אִם תָּבֹא תְּחִלָּה אֵלַי</p>

<p>לִלְמוֹד וְלָדַעַת אֶת רוּחַ אֱלֹהִים, וְאַחֲרֵי כֵן תַּשְׂכִּיל וְתֵדַע</p>

<p>לְתָאֵר אֶת פְּנֵי אֱלֹהִים.</p>

<p>מֵאָז הָיָה יָרָבְעָם הוֹלֵךְ יוֹם יוֹם אֶל הֵיכַל</p>

<p>הָאֱלִילִים שֶׁל מִצְרַיִם לִרְאוֹת וּלְהִתְבּוֹנֵן אֶל הַהוֹד</p>

<p>וְהַתִּפְאֶרֶת שֶׁל הַפְּסִילִים הַכַּבִּירִים, מַעֲשֵׂי יְדֵי אֳמָנִים</p>

<p>גְּדוֹלִים. שָׁם הָיָה בָא בִּדְבָרִים עִם הַכֹּהֲנִים וְהַחַרְטֻמִּים,</p>

<p>אֲשֶׁר הַנַּעַר מֵאֶרֶץ יְהוּדָה, יְפֵה הַתֹּאַר וִיפֵה הַמַּרְאֶה,</p>

<p>מָצָא חֵן בְּעֵינֵי כֻלָּם, וְהֵם קִרְבוּהוּ בְּשְׁתֵּי יָדַיִם</p>

<p>וְהִכְנִיסוּ אוֹתוֹ לְתוֹךְ תַּעֲלוּמוֹת הָאֱמוּנָה הַמִּצְרִית, וְלֵב</p>

<p>יָרָבְעָם הָלַךְ וְנִמְשַׁךְ גַּם אַחֲרֵי מַרְאוֹת הַמִּקְדָּשִׁים, גַּם</p>

<p>אַחֲרֵי תּוֹרַת הָאֱלִילִים, אֲשֶׁר הוֹרוּ לוֹ כֹהֲנֵי מִצְרָיִם.</p>

<p>פַּעַם כַּאֲשֶׁר יָשַׁב יָרָבְעָם</p>

<p>בְּבֵית הַכֹּהֵן הַמִּצְרִי הַזָּקֵן, אֲבִי שׁוּעָא, וּבְהַקְשִׁיבוֹ רַב</p>

<p>קֶשֶׁב אֶל תּוֹרַת הָאֵלִים, אָמַר אֵלָיו הַכֹּהֵן:</p>

<p>– רוֹאֶה אֲנִי בְךָ, כִּי נוֹעַדְתָּ לִהְיוֹת כֹּהֵן גָּדוֹל&#8230;</p>

<p>מִפִּי יָרָבְעָם פָּרַץ צְחוֹק.</p>

<p>– לָמָּה זֶה צָחָקְתָּ? – שָאַל הַכֹּהֵן כְּנֶעֱלָב.</p>

<p>– בִּהְיוֹתִי נַעַר קָטָן בְּאֶרֶץ מוֹלַדְתִּי – עָנָה</p>

<p>יָרָבְעָם – אָמְרוּ עָלַי כִּי נוֹעַדְתִּי לִהְיוֹת נָבִיא. אוּלָם לֹא</p>

<p>אֶהְיֶה לֹא נָבִיא וְלֹא כֹהֵן.</p>

<p>הַכֹּהֵן הַזָּקֵן הֶחֱרִישׁ רְגָעִים אֲחָדִים, הִבִּיט</p>

<p>אֶל פְּנֵי הָעֶלֶם הָאַמִּיצִים וְלָחַשׁ כְּאִילּוּ לְעַצְמוֹ: &quot;אָכֵן,</p>

<p>צָדַק אָחִי מִמֶּנִּי&quot;.</p>

<p>אַחֲרֵי כֵן שָׁמַע יָרָבְעָם מִפִּי שׁוּעָא, כִּי</p>

<p>דּוֹדָה, אֲחִי אָבִיהָ, אֶחָד מִשָּׂרֵי הַצָּבָא בְּמִצְרַיִם,</p>

<p>בְּרְאוֹתוֹ בַּפַּעַם הָרִאשׁוֹנָה אֶת פְּנֵי יָרָבְעָם, אָמַר אֶל</p>

<p>אָחִיו הַכֹּהֵן: &#8220;אֵלֶּה הֵם פְּנֵי גִבּוֹר מִלְחָמָה&#8221;.</p>

<p>וְאָמְנָם בַּעֲצַת הַדּוֹד הַזֶּה בָּא יָרָבְעָם</p>

<p>לַעֲבוֹד בְּחֵיל מִצְרַיִם, וְעַד מְהֵרָה קָנָה אֶת לֵב קְצִינֵי</p>

<p>הַצָּבָא בְּתָאֳרוֹ וּבִגְבוּרָתוֹ. וְאַחֲרֵי אֲשֶׁר עָשָׂה לוֹ שֵׁם</p>

<p>בְּמִלְחָמוֹת עִם הָעַמִּים הַקְּטַנִּים, שֶאָמְרוּ לִפְרֹק אֶת עֹל</p>

<p>מִצְרַיִם, הִגִּיעָה תְּהִלָּתוֹ גַם עַד חֲצַר הַמֶּלֶךְ.</p>

<p>בָּעֵת הַהִיא יָשַׁב עַל כִּסֵּא הַמַּלְכוּת</p>

<p>בְּמִצְרַיִם שִׁישַק, אֲשֶׁר מָלַךְ תַּחַת פַּרְעֹה חוֹתֵן הַמֶּלֶךְ</p>

<p>שְׁלֹמֹה. וְהַמֶּלֶךְ שִׁישַק אֲשֶׁר הָיָה אִישׁ מִלְחָמוֹת וְהִכְנִיעַ</p>

<p>אֶת הָעַמִּים הַקְּטַנִּים שִׁכְנֵי אַרְצוֹ, לָטַשׁ עַיִן גַּם עַל אֶרֶץ</p>

<p>יְהוּדָה, אֲשֶׁר יָמִים רַבִּים הָיָה שָׁלוֹם בֵּינָהּ וּבֵין מִצְרָיִם.</p>

<p>וְכַאֲשֶׁר שָׁמַע עַל דְּבַר גִּבּוֹר הַחַיִל מֵאֶרֶץ יְהוּדָה, אֲשֶׁר</p>

<p>בָּרַח מֵעִם אֲדוֹנוֹ הַמֶּלֶךְ, עָלָה בְלִבּוֹ לְקָרֵב אֵלָיו אֶת</p>

<p>הַמּוֹרֵד הַזֶּה, לְמַעַן יִהְיֶה לוֹ לְעֵזֶר בַּמִּלְחָמָה עִם</p>

<p>יְהוּדָה.</p>

<p>וְיָרָבְעָם מָצָא חֵן בְּעֵינֵי שִׁישַק גַּם</p>

<p>בְּמַרְאֵהוּ גַּם בִּדְבָרָיו הַמְחֻכָּמִים וְעַד מְהֵרָה מָצָא לוֹ</p>

<p>מַהְלְכִים בֵּין הַשָּׂרִים וְהַיּוֹעֲצִים הַגְּדוֹלִים אֲשֶׁר לַמֶּלֶךְ</p>

<p>מִצְרַיִם וּכְבוֹדוֹ הָלַךְ וָרָב.</p>

<p>אוּלָם גַּם אֶת חֶבְרַת הַכֹּהֲנִים לֹא עָזַב יָרָבְעָם,</p>

<p>כִּי לִבּוֹ הָלַךְ אַחֲרֵי תַּעֲלוּמוֹת הָאֵלִים הַמִּצְרִים, וְיוֹם</p>

<p>יוֹם הָיָה הוֹלֵךְ אֶל הַמִּקְדָּשִׁים וְהַהֵיכָלוֹת. גַּם עִם</p>

<p>הַכֹּהֲנִים הִתְהַלֵּךְ כְּאָח וּכְרֵעַ וְהֵם רָאוּ אוֹתוֹ כְּאֶחָד</p>

<p>מִבְּנֵי עַמָּם.</p>

<p>בַּיָּמִים הָרִאשׁוֹנִים לְשִׁבְתּוֹ בְּמִצְרַיִם הָיָה</p>

<p>לִבּוֹ מָלֵא גַעְגּוּעִים עַל אֶרֶץ מוֹלַדְתּוֹ. נַפְשׁוֹ נִכְסְפָה</p>

<p>לִרְאוֹת אֶת הָרֶיהָ וְאֶת עֲמָקֶיהָ, אֶת שָׁמֶיהָ וְאֶת שְׂדוֹתֶיהָ,</p>

<p>אֶת כָּל הָאֲנָשִׁים הַיְקָרִים לְלִבּוֹ. אַךְ כְּכֹל אֲשֶׁר הִרְבָּה</p>

<p>לָשֶׁבֶת בְּאֶרֶץ גָּלוּתוֹ, כֵּן הָלְכָה וְנִקְשְׁרָה נַפְשׁוֹ יוֹתֵר</p>

<p>וְיוֹתֵר אֶל הַשָּׁמַיִם הַחֲדָשִׁים וְהָאָרֶץ הַחֲדָשָׁה, עַד אֲשֶׁר</p>

<p>הַכְּאֵב הַגָּדוֹל שֶהָיָה לוֹ בָּעֵת אֲשֶׁר נֶאֱלַץ לִבְרֹחַ</p>

<p>מִצְרַיְמָה, עָבַר לְאַט לְאַט, וְהָאַהֲבָה וְהַכָּבוֹד אֲשֶׁר מָצָא</p>

<p>בָאָרֶץ הַנָּכְרִיָּה הִשְׁכִּיחוּ מִלִבּוֹ מְעַט מְעַט אֶת אֶרֶץ</p>

<p>מוֹלַדְתּוֹ.</p>

<p>רַק נֶפֶשׁ אַחַת אֲשֶׁר עָזַב בְּאֶרֶץ מוֹלַדְתּוֹ,</p>

<p>עָמְדָה תָּמִיד לְנֶגֶד עֵינָיו, וּבָהּ הָגָה בַּיּוֹם וּבַלַּיְלָה גַּם</p>

<p>בִּהְיוֹתוֹ מֻקָּף הֲמוֹן אוֹהֲבִים וּמַעֲרִיצִים – הִיא תִרְצָה</p>

<p>חֲבֶרְתּוֹ וְאֵשֶׁת בְּרִיתוֹ.</p>

<br />

<h2 id="פֶּרֶקיז:מִקֵּץחָמֵשׁשָׁנִים">פֶּרֶק יז: מִקֵּץ חָמֵשׁ שָׁנִים</h2>

<br />

<p>אַחֲרֵי אֲשֶׁר בָּרַח יָרָבְעָם מִצְרַיְמָה לֹא עָלָה</p>

<p>עַל לֵב תִּרְצָה לָלֶכֶת אַחֲרֵי אִישָׁהּ אֶל אֶרֶץ גָּלוּתוֹ. מִלְּבַד</p>

<p>אֲשֶׁר יָרְאָה פֶּן יִוָּדְעוּ לַמֶּלֶךְ שְׁלֹמֹה הַדְּבָרִים בֵּין</p>

<p>אֲחִיָּה זְקֵנָהּ וּבֵין יָרָבְעָם, הִנֵּה לֹא נָתַן לָהּ לִבָּה</p>

<p>לַעֲזוֹב אֶת הַיָּשִׁישׁ לְבַדּוֹ, אֲשֶׁר נַפְשָׁהּ קְשׁוּרָה</p>

<p>בְּנַפְשׁוֹ.</p>

<p>אָמְנָם כַּאֲשֶׁר עָבְרוּ יְרָחִים אֲחָדִים וְלֹא</p>

<p>נִשְׁלְחוּ מִירוּשָׁלַיִם מְרַגְּלִים לְבַקֵּש אֶת יָרָבְעָם, אֲשֶׁר לֹא</p>

<p>שָׁב לַמּוֹעֵד אֲשֶׁר אָמַר, נִרְגַּע לֵב תִּרְצָה, וְגַם זְקֵנָהּ,</p>

<p>בִּרְאוֹתוֹ אֶת גַּעְגּוּעֶיהָ הָרַבִּים לְבַעַל נְעוּרֶיהָ, יָעַץ לָהּ</p>

<p>לְבַקֵּשׁ תַּחְבּוּלָה לָרֶדֶת מִצְרַיְמָה אַף הִיא. אוּלָם בָּעֵת</p>

<p>הַהִיא יָלְדָה תִּרְצָה אֶת בְּנָהּ בְּכוֹרָהּ, וְאָז הֵסִירָה מִלִבָּה</p>

<p>כָּל מַחֲשָׁבָה לַעֲזוֹב אֶת אֶרֶץ מוֹלַדְתָּהּ וְאֶת בֵּית זְקֵנָהּ.</p>

<p>וְרַק כַּאֲשֶׁר גָּדַל הַיֶּלֶד, הֶעְתִּיר עָלֶיהָ זְקֵנָהּ אֲחִיָּה,</p>

<p>כִּי טוֹב לָהּ וְלַיֶּלֶד, אִם יֵשְׁבוּ יַחְדָּיו עִם הָאָב וְיַנְעִימוּ</p>

<p>לוֹ אֶת הַחַיִּים בְּאֶרֶץ נָכְרִיָּה. &quot;הֵן אֲנִי הַזָּקֵן – אָמַר</p>

<p>אֲחִיָּה – יוֹשֵׁב בְּתוֹךְ עַמִּי וּבִמְקוֹם מוֹלַדְתִּי וְאַל לְךָ</p>

<p>לִדְאֹג לִי; לֹא כֵן יָרָבְעָם, הַיּוֹשֵׁב בּוֹדֵד וְגַלְמוּד בֵּין</p>

<p>זָרִים וְאֵין אִישׁ קָרוֹב לְלִבּוֹ&quot;.</p>

<p>תִּרְצָה פִּקְפְּקָה יָמִים</p>

<p>רַבִּים, אִם לִשְׁמֹעַ לַעֲצַת זְקֵנָהּ. אוּלָם לָאַחֲרוֹנָה גָּבְרוּ</p>

<p>בְּלִבָּהּ הַגַּעְגּוּעִים אֶל יָרָבְעָם וְהִיא הֶחְלִיטָה לָקַחַת</p>

<p>עִמָּהּ אֶת יַלְדָּהּ וְלָרֶדֶת מִצְרַיְמָה.</p>

<p>וּבְאַחַד הַיָּמִים כַּאֲשֶׁר הָלַךְ יָרָבְעָם בָּרְחוֹב עִם שׁוּעָא בַּת הַכֹּהֵן הַמִּצְרִי אָמְרָה אֵלָיו:</p>

<p>– הִנֵּה אִשָּׁה עוֹמֶדֶת, וְעִמָּהּ יֶלֶד קָטָן, וְהִיא אֵינָהּ גּוֹרַעַת עַיִן מִמֶּךָ.</p>

<p>יָרָבְעָם נָתַן עֵינָיו בָּאִשָּׁה הַהִיא וְקוֹל חֶדְוָה פָּרַץ מִלִּבּוֹ:</p>

<p>– תִּרְצָה!</p>

<p>– יָרִיב!</p>

<p>הוּא תָּפַשׂ אֶת יָדָהּ וּשְׁנֵיהֶם הָלְכוּ חִישׁ אֶל</p>

<p>בֵּית יָרָבְעָם. לִבּוֹ הָיָה מָלֵא רֶגָשׁ עֲלִיצוּת, עַד אֲשֶׁר לֹא</p>

<p>מָצָא בְּפִיו מִלִּים לְדַבֵּר דָּבָר אֶל רַעְיָתוֹ. וְרַק מֵרֶגַע</p>

<p>לְרֶגַע הִבִּיט אֶל פָּנֶיהָ, כְּאִילוּ אָמַר לְהִוָּכַח, כִּי רוֹאֶה</p>

<p>הוּא אוֹתָהּ בְּהָקִיץ וְלֹא בַּחֲלוֹם.</p>

<p>אוּלָם כַּאֲשֶׁר פָּתְחָה בַּת־לִוְיָתוֹ לְדַבֵּר,</p>

<p>בְּלֶכְתָּם בַּדֶּרֶךְ אֶל מְעוֹנוֹ חָלַף הִרְהוּר גִּיל בְּלֵב</p>

<p>יָרָבְעָם: &#8220;הַקּוֹל קוֹל תִּרְצָה&#8221;.</p>

<p>– עוֹד מֵרָחוֹק הִכַּרְתִּיךָ עַל פִּי תָּאָרְךָ –</p>

<p>סִפְּרָה תִּרְצָה – וְאָמַרְתִּי לִבְנֵנוּ: &#8220;הִנֵּה אָבִיךָ הוֹלֵךְ&#8221;;</p>

<p>אַךְ בְּעָבְרְךָ עַל פָּנֵינוּ וּבִרְאוֹתִי אֶת פָּנֶיךָ וּמַדֶּיךָ,</p>

<p>עָלָה בְּלִבִּי רַעְיוֹן כִּי טָעִיתִי, כִּי לֹא אַתָּה הוּא, הַפָּנִים</p>

<p>פְּנֵי מִצְרִי&#8230;</p>

<p>בְּבוֹאָם אֶל הַבַּיִת פְּנִימָה, כַּאֲשֶׁר רָאֲתָה</p>

<p>תִּרְצָה אֶת הַפְּסִילִים הָרַבִּים אֲשֶׁר שָׁם, שָאֲלָה אֶת</p>

<p>יָרָבְעָם:</p>

<p>– מָה הַגִּלּוּלִים הָאֵלֶּה בְּבֵיתֶךָ?</p>

<p>פְּנֵי יָרָבְעָם אָדְמוּ וְהוּא עָנָה בְּשָׂפָה רָפָה:</p>

<p>– לִבִּי נִמְשַׁךְ אַחֲרֵי הָאֵלִים הָאֵלֶּה.</p>

<p>תִּרְצָה נָתְנָה בּוֹ עֵינֶיהָ וּבְקוֹל סָפוּג צַעַר אָמְרָה:</p>

<p>– לוּ רָאָה לוּ שָׁמַע זֹאת זְקֵנִי&#8230;</p>

<p>וְכַעֲבוֹר רְגָעִים אֲחָדִים הוֹסִיפָה:</p>

<p>– בַּיָּמִים הָרִאשׁוֹנִים אַחֲרֵי אֲשֶׁר נוֹדַע לָנוּ,</p>

<p>כִּי שְלֹמֹה הַמֶּלֶךְ שָׁלַח לְהֲמִיתְךָ וְאַתָּה בָּרַחְתָּ מִפָּנָיו</p>

<p>מִצְרָימָה, הִתְאַבַּלְתִּי עָלֶיךָ וּזְקֵנִי לֹא חָדַל מִנַּחֵם אוֹתִי,</p>

<p>כִּי גוֹרָל אֶחָד לְךָ עִם בֶּן יִשַׁי, אֲשֶׁר בָּרַח גַּם הוּא מִפְּנֵי</p>

<p>שָׁאוּל&#8230; זְקֵנִי לֹא חָדַל מִדַּבֵּר בְּךָ, כִּי עַל כֵּן כְּבֵן</p>

<p>אַתָּה לוֹ. וּפַעַם אָמַר אֵלַי: &quot;אָכֵן טוֹב הַדָּבָר, טוֹב מְאֹד,</p>

<p>לְאִיש אֲשֶׁר נוֹעַד מֵעִם אֱלֹהִים לִהְיוֹת מֶלֶךְ עַל עַמּוֹ, כִּי</p>

<p>יִהְיֶה יָמִים רַבִּים גּוֹלֶה וְנִרְדָּף, לְמַעַן יֵדַע וְיַכִּיר אֶת</p>

<p>אַנְשֵׁי הַמָּצוֹק וּמָרֵי הַנָּפֶשׁ. עַל הַמֶּלֶךְ לָדַעַת אֶת עַמּוֹ</p>

<p>מִקָּרוֹב&quot;. אוּלָם כַּעֲבוֹר זְמַן מָה שָׁמַעְתִּי אֶת הַזָקֵן מְדַבֵּר</p>

<p>אֶל עַצְמוֹ: &quot;לֹא טוֹב הַדָּבָר, כִּי בָרַח מִצְרָיְמָה&#8230; לֹא כֵן</p>

<p>עָשָׂה דָוִד בֶּן יִשַׁי בְּבָרְחוֹ מִפְּנֵי שָׁאוּל; הוּא הִתְחַבֵּא</p>

<p>בִּמְעָרוֹת וּבִיעָרִים וְלֹא הִרְחִיק לָלֶכֶת מִגְּבוּלוֹת אֶרֶץ</p>

<p>יְהוּדָה; כִּי הָאִישׁ אֲשֶׁר נוֹעַד לִהְיוֹת לְמֶלֶךְ, עָלָיו לִנְשׁוֹם</p>

<p>תָּמִיד אֶת אֲוִיר אַרְצוֹ, לִדְרוֹךְ בְּרַגְלָיו עַל אַדְמָתָה,</p>

<p>לִרְאוֹת אֶת פְּנֵי בְנֵי עַמוֹ&#8230; מִי יוֹדֵעַ, אִם בְּשֶׁבֶת יָרָבְעָם</p>

<p>יָמִים רַבִּים בְּמִצְרַיִם לֹא יֵלֵךְ לִבּוֹ אַחֲרֵי אֱלִילֵי מִצְרַיִם</p>

<p>וְלֹא יִשְׁכַּח אֶת אֱלֹהֵי יִשְׂרָאֵל, אֲשֶׁר הוֹצִיא אֶת עַמּוֹ</p>

<p>מֵאֶרֶץ מִצְרָיִם&quot;.</p>

<p>יָרָבְעָם שָׁמַע אֶת תּוֹכַחַת תִּרְצָה, וּבְקוֹל רוֹעֵד עָנָה:</p>

<p>– הֲלֹא תַאֲמִינִי לִי, כִּי לֹא שָכַחְתִּי אֶת</p>

<p>מוֹלַדְתִּי. אַף יוֹם אֶחָד לֹא עָבַר עָלַי בְּלִי מַחֲשָׁבָה עַל אֶרֶץ</p>

<p>יְהוּדָה, וְיוֹם יוֹם אֲנִי מִתְפַּלֵּל לְאלֹהִים, כִּי יְשִׁיבֵנִי אֶל</p>

<p>אַרְצִי וְאֶל מוֹלַדְתִּי&#8230; אָמֹר אָמַרְתִּי לְעוֹרֵר מֶרֶד בַּמֶּלֶךְ</p>

<p>שְׁלֹמֹה, הֵן זְקֵנֵךְ אָמַר לִי בְּשֵׁם אֱלֹהִים, כִּי אֶהְיֶה מֶלֶךְ</p>

<p>עַל יִשְׂרָאֵל&#8230;</p>

<p>תִּרְצָה הִפְסִיקָה אוֹתוֹ וַתֹּאמַר:</p>

<p>– זְקֵנִי אָמַר, כִּי שְׁלֹמֹה יִהְיֶה מֶלֶך עַל</p>

<p>יִשְׂרָאֵל כָּל יְמֵיָ חַיָּיו, וְרַק מִידֵי בְנוֹ יִקַּח אֱלֹהִים אֶת</p>

<p>הַמְלוּכָה וּנְתָנָהּ לְאַחֵר.</p>

<p>יָרָבְעָם הִשְׁפִּיל רֹאשׁוֹ, וְהוּא לָחַשׁ לְעַצְמוֹ:</p>

<p>&quot;מִי יוֹדֵעַ, כַּמָּה שָׁנִים עוֹד עָלַי לָשֶׁבֶת בַּנֵּכָר וּלְחַכּוֹת</p>

<p>לְכֶתֶר הַמְּלוּכָה עַל עַמִּי&quot;. אוּלָם פִּתְאֹם הִתְעוֹדֵד,</p>

<p>וּבִפְנוֹתוֹ אֶל הָאִשָּׁה הַיּוֹשֶבֶת לִימִינוֹ, קָרָא:</p>

<p>– אִם אַתְּ עִמָּדִי, תִּרְצָה, לֹא יִכְבַּד עָלַי</p>

<p>לָשֶׁבֶת עוֹד יָמִים וְשָׁנִים תַּחַת שְׁמֵי נֵכָר. אַתְּ תִּהְיִי לִי</p>

<p>בִמְקוֹם שֶׁמֶשׁ אַרְצִי, אַתְּ תְּחַזְּקִי אֶת לִבִּי בֵּאלֹהִים, אַתְּ</p>

<p>לֹא תִתְּנִי אוֹתִי לִכְרוֹעַ תַּחַת מַשָּׂא יְגוֹנִי.</p>

<p>תִּרְצָה הִבִּיטָה אֶל אִישָהּ בְּעֵינַיִם מְּלֵאוֹת רֹךְ וְחֶמְלָה וּשְׂפָתֶיהָ לָחָשׁוּ:</p>

<p>– אֶמְצָא חֵן בְּעֵינֶיךָ, אֲדוֹנִי הַמֶּלֶךְ!</p>

<p>אוּלָם בִּרְבוֹת הַיָּמִים רָאֲתָה תִרְצָה וְנוֹכְחָה, כִּי רַק בְּפִיו דִּבֶּר אֵלֶיהָ יָרָבְעָם עַל</p>

<p>אַהֲבָתוֹ לְמוֹלַדְתּוֹ, אַךְ לִבּוֹ הוֹלֵךְ אַחֲרֵי הַחַיִּים</p>

<p>בְּמִצְרַיִם, וְלִבָּהּ הָיָה מַר לָהּ. וְכַאֲשֶׁר נוֹדַע לָהּ כִּי</p>

<p>אִישָהּ בָּא לַעֲבוֹד בְּחֵיל מִצְרַיִם, לֹא יָכְלָה עוֹד לְהִתְאַפֵּק,</p>

<p>וּבְהַבִּיטָהּ אֵלָיו בִּמְנוֹד רֹאשׁ אָמְרָה אֵלָיו מִתּוֹךְ תּוֹכַחַת</p>

<p>מוּסָר:</p>

<p>– הֲכָכָה יַעֲשֶׂה מֶלֶךְ יִשְׂרָאֵל לִשְׁכֹּחַ אֶת</p>

<p>עַמּוֹ וְאֶת אַרְצוֹ וְלִמְכּוֹר אֶת נַפְשׁוֹ לְתוֹעֲבוֹת</p>

<p>מִצְרָיִם?</p>

<p>בָּרֶגַע הָרִאשׁוֹן נִכְלַם יָרָבְעָם מִדִּבְרֵי אִשְׁתּוֹ וְהוּא עָנָה:</p>

<p>– הַאִם לֹא תָבִינִי, חֶמְדָּתִי, כִּי כָל אֲשֶׁר אֲנִי</p>

<p>עוֹשֶׂה הוּא רַק לִלְמוֹד אֶת מִשְׁפַּט הַמְּלוּכָה וְאֶת סִדְרֵי</p>

<p>הַצָּבָא וְאֶת מִנְהֲגֵי הָאָרֶץ הַשְּׁכֵנָה לְאַרְצֵנוּ?</p>

<p>אוּלָם תִּרְצָה חָדְלָה לְהַאֲמִין בְּתֹם לִבּוֹ, וּפַעַם אַחַת בַּצַּר לָהּ, אָמְרָה אֵלָָיו:</p>

<p>– יָרִיב מִסְתַּכֶּלֶת אֲנִי בְךָ וְרוֹאָה, כִּי מִיּוֹם לְיוֹם אַתָּה הוֹלֵך וְנֶהְפָּךְ מֵאִישׁ עִבְרִי לְאִישׁ מִצְרִי.</p>

<p>יָרָבְעָם הֶחֱשָׁה רְגָעִים אֲחָדִים, אַחֲרֵי כֵן אָמַר:</p>

<p>– הַמְכַסֶּה אֲנִי מִמֵּךְ אֶת אֲשֶׁר בְּלִבִּי? כְּכָל</p>

<p>אֲשֶׁר יַאַרְכוּ יְמֵי שִׁבְתִּי בְּמִצְרַיִם, הוֹלֵךְ וְגוֹבֵר</p>

<p>בְּלִבִּי הַיֵּאוּשׁ, כִּי לֹא אָשׁוּב וְאֶרְאֶה עוֹד אֶת אֶרֶץ</p>

<p>מוֹלַדְתִּי. אֵין זֹאת, כִּי הֵתֶל בִּי זְקֵנֵךְ. הַשָּׁנִים עוֹבְרוֹת</p>

<p>וְחוֹלְפוֹת וְהַמֶּלֶךְ שְׁלֹמֹה עוֹדֶנּוּ חַי, וְאוּלַי יִחְיֶה עַד</p>

<p>עוֹלָם, כִּי הֲלֹא חָכָם הוּא מִכָּל הָאָדָם, וּמִי יוֹדֵעַ אִם לֹא</p>

<p>מָצָא תַחְבּוּלָה לְנַצֵּחַ אֶת הַמָּוֶת. אָכֵן הַחֲלוֹמוֹת אֲשֶׁר</p>

<p>חָלַמְתִּי מִיַּלְדוּתִי שָׁוְא הֵם, וְגַם הֶחָזוֹן אֲשֶׁר חָזָה</p>

<p>זְקֵנֵךְ עָלַי אַף הוּא לֹא יָבֹא, וְעַל כֵּן יַעֲלֶה לִפְעָמִים עַל</p>

<p>לִבִּי, אוּלַי טוֹב לִי לִשְׁמוֹעַ בַּעֲצַת מְיוּדָעַי, שָׂרֵי הַצָּבָא</p>

<p>וְכֹהֲנֵי הַהֵיכָלוֹת, לִשְׁכֹּחַ אֶת עַמִּי וּמוֹלַדְתִּי, לְהַכּוֹת</p>

<p>שָׁרָשִׁים בְּאַדְמַת מוֹשָׁבִי כַּיּוֹם, בְּאֶרֶץ מִצְרָיִם. אִם רַק</p>

<p>אָסִיר מִלִּבִּי אֶת זֵכֶר אֶרֶץ יְהוּדָה הָעֲנִיָּה וְאֶדְבַּק בְּאֶרֶץ</p>

<p>מִצְרַיִם הָעֲשִׁירָה, עָלֹה אֶעֱלֶה לִגְדֻלָּה, כִּי מָצָאתִי חֵן</p>

<p>בְּעֵינֵי הַמֶּלֶךְ שִׁישַׁק&#8230;</p>

<p>תִּרְצָה נָתְנָה עֵינֶיהָ בְּבַעְלָהּ הַדּוֹבֵר וַתְּחַכֶּה לַאֲשֶׁר יְדַבֵּר עוֹד.</p>

<p>וְיָרָבְעָם פָּתַח שׁוּב:</p>

<p>– הוֹי תִּרְצָה יָפָתִי, לוּ יָדַעַתְּ, מַה צַּר לִי</p>

<p>עָלָיִךְ. אָמֹר אָמַרְתִּי לָשִׂים כֶּתֶר מַלְכוּת בְּרֹאשֵׁךְ, וְהִנֵּה</p>

<p>זֶה לְקַחְתִּיךְ לִהְיוֹת נוֹדֶדֶת בַּנֵּכָר וְשַׂמְתִּי עַל רֹאשֵׁךְ</p>

<p>זֵר קוֹצִים. פָּנַיִךְ אֲשֶׁר הֵאִירוּ כַּשֶּׁמֶשׁ בַּצָהֳרַיִם אֵיכָה</p>

<p>קָדְרוּ פֹה. הַעַל זֹאת לֹא תִדְאַב נַפְשִׁי?</p>

<p>תִּרְצָה חִבְּקָה אֶת אִישָׁהּ וַתֹּאמֶר:</p>

<p>– הֲזוֹכֵר אַתָּה, יָרִיב, כִּי אָנֹכִי לֹא בִקַּשְׁתִּי</p>

<p>לְנַפְשִׁי מְלוּכָה? הָאִם לֹא אָמַרְתִּי לְךָ, כִּי אַתָּה מַלְכִּי</p>

<p>וַאֲדוֹנִי גַּם אִם נֵשֵׁב בְּאֹהֶל דַּלִּים וּמְאֻשָּׁרָה הָיִיתִי</p>

<p>בַּחַיִּים, לוּ יָשַׁבְנוּ יַחְדָּו בְּאֶרֶץ מוֹלַדְתֵּנוּ. כִּי כָל</p>

<p>הַיָּמִים אֲשֶׁר אֲנִי פֹה חַיַּי אֵינָם חַיִּים, הַשָּׁמַיִם לֹא שָׁמַי</p>

<p>וְהָאָרֶץ לֹא אַרְצִי. נַפְשִׁי כָלְתָה לְשֶׁמֶשׁ אַרְצִי</p>

<p>וְלַאֲוִירָהּ.</p>

<p>יָרָבְעָם הִתְבּוֹנֵן בְּחֶמְלָה אֶל פְּנֵי אִשְׁתּוֹ וּמִפִּיו הִתְמַלְּטוּ הַמִּילִּים:</p>

<p>– הֲלֹא תָבִינִי, תִּרְצָה, כִּי חֲלוֹם שָׁוְא הוּא. הֵן</p>

<p>יָדַעַתְּ כִּי הַמֶּלֶךְ שְׁלֹמֹה מְבַקֵּשׁ לְהֲמִיתֵנִי. אוּלָם אִם</p>

<p>נַפְשֵׁךְ כָּלְתָה אֶל מוֹלַדְתֵּךְ, הֲלֹא תֵלְכִי שָׁמָּה עִם בְּנֵנוּ,</p>

<p>וְאָנֹכִי אֵשֵׁב פֹּה, כִּי כֵן מִנָּה לִי גוֹרָלִי.</p>

<p>תִּרְצָה מִהֲרָה לָשִׂים כַּפָּה עַל פִּיו לְהַשְׁתִּיק</p>

<p>אוֹתוֹ, וּבְכָרְעָהּ לְפָנָיו עַל בִּרְכֶּיהָ אָמְרָה בְּקוֹל רָוֶה</p>

<p>דְּמָעוֹת:</p>

<p>– אַל נָא תְדַבֵּר כֵּן, יָרִיב.</p>

<p>עִמְּךָ אָנֹכִי בַּצָּרָה. גּוֹרָלְךָ גוֹרָלִי. לֹא אֶעֱזָבְךָ לְעוֹלָם.</p>

<p>בַּאֲשֶׁר תֵּשֵׁב אֵשֵׁב גַּם אֲנִי. אַךְ מָה אֲנִי מְבַקֶּשֶׁת</p>

<p>מֵעִמָּךְ? אִם הִטִּיל עָלֵינוּ הַגּוֹרָל לָשֶׁבֶת בְּאֶרֶץ נָכְרִיָּה,</p>

<p>תַּחַת שְׁמֵי נֵכָר, בֵּין עַם נֵכָר, אַל נָא תָמִיר אֶת אֱלֹהֵי</p>

<p>עַמֵּנוּ בֶּאֱלִילֵי הַנֵּכָר, וַאלֹהֵי אֲבוֹתֵינוּ יִרְאֶה בְעָנְיֵנוּ</p>

<p>וְישִׁיבֵנוּ אֶל אַרְצֵנוּ.</p>

<p>יָרָבְעָם נָעַץ עֵינָיו בִּפְנֵי הָאִשָּׁה הַבּוֹכִיָּה</p>

<p>הַכּוֹרַעַת לְפָנָיו, שָׂם יָדוֹ עַל רֹאשָהּ וּבְקוֹל מָלֵא רֹךְ</p>

<p>קָרָא</p>

<p>– קוּמִי תִּרְצָה, אַל נָא תִבְכִּי. אָנֹכִי אֶעֱשֶׂה לְמַעֲנֵךְ כָּל אֲשֶׁר תְּבַקְשִׁי מִמֶּנִּי.</p>

<p>מִן הַיּוֹם הַהוּא וָהָלְאָה חָדַל יָרָבְעָם לְדַבֵּר</p>

<p>בְּאֹזְנֵי אִשְׁתּוֹ עַל רְצוֹנוֹ לְהִשְׁתַּקֵּעַ בְּמִצְרַיִם, אַךְ</p>

<p>הוּא הוֹסִיף לְהִתְהַלֵּךְ עִם כֹּהֲנֵי הַהֵיכָלוֹת וְעִם שָׂרֵי</p>

<p>הַצָּבָא. וְאַף כִּי נִזְהַר מִסַּפֵּר לְתִרְצָה</p>

<p>עַל הָאֵלִים וְעַל כֹּהֲנֵיהֶם, לִבְלִי הַדְאִיב אֶת נַפְשָׁהּ, אַךְ</p>

<p>מֵעֵינֶיהָ לֹא נִסְתְּרוּ דְרָכָיו, וְנַפְשָׁהּ מָרָה לָהּ מְאֹד,</p>

<p>בִּרְאוֹתָהּ אֶת בַּעְלָהּ שׁוֹכֵחַ יוֹתֵר וְיוֹתֵר אֶת תּוֹרַת אֱלֹהֵי</p>

<p>יִשְׂרָאֵל וְלִבּוֹ הוֹלֵךְ אַחֲרֵי אֱלִילֵי מִצְרָיִם, וְאוּלָם הִיא</p>

<p>לֹא יָכְלָה עֲשׂוֹת מְאוּמָה, וְרַק אֶת שְׁנֵי יְלָדֶיהָ, אֲבִיָּה</p>

<p>וְנָדָב, אֲשֶׁר הָאֶחָד נוֹלַד לָהּ בִּיהוּדָה וְהַשֵּׁנִי בְמִצְרַיִם,</p>

<p>שָׁמְרָה מִכָּל מִשְׁמָר, לְבַל תִּדְבַּק בָּהֶם תּוֹעֲבַת מִצְרַיִם,</p>

<p>וְהִיא ל­א חָדְלָה מִשַּׁנֵּן לָהֶם: עִבְרִים אַתֶּם, יְלָדַי, בְּנֵי
יִשְׂרָאֵל, מוֹלַדְתֵּנוּ – יְהוּדָה וְעִיר קָדְשֵׁנוּ</p>

<p>–יְרוּשָׁלָיִם.</p>

<br />

<h2 id="פֶּרֶקיח:אַחֲרֵימוֹ­תשְׁלֹמֹה">פֶּרֶק יח: אַחֲרֵי מוֹ­ת שְׁלֹמֹה</h2>

<br />

<p>בְּאַחַד הַיָּמִים בָּא יָרָבְעָם הַבַּיְתָה מִן</p>

<p>הָרְחוֹב, וּבִרְאוֹתוֹ אֶת אִשְׁתּוֹ עוֹמֶדֶת בַּפֶּתַח וּמְחַכָּה לוֹ,</p>

<p>קָרָא בְּצָהֳלָה:</p>

<p>– הֲשָׁמַעַתְּ, תִּרְצָה יָפָתִי, אֶת הַחֲדָשׁוֹת וְהַנִּצוּרוֹת אֲשֶׁר קָרוּ בְּאֶרֶץ יְהוּדָה?</p>

<p>הָאִשָּׁה לָטְשָׁה עֵינֶיהָ בַחֲרָדָה וּבְקוֹל רוֹעֵד שָׁאֲלָה:</p>

<p>– מַה קָּרָה?</p>

<p>– אֹרְחָה בָּאָה מִשָּׁם וְהָאֲנָשִׁים סִפְּרוּ, כִּי</p>

<p>שָׁכַב שְׁלֹמֹה עִם אֲבוֹתָיו וְרְחַבְעָם בְּנוֹ מָלַךְ</p>

<p>תַּחְתָּיו.</p>

<p>תִּרְצָה – פָּג לִבָּהּ וּבָרְגָעִים הָרִאשׁוֹנִים לֹא</p>

<p>יָכְלָה לְהוֹצִיא הֶגֶה מִפִּיהָ, אַךְ אַחֲרֵי כֵן נָפְלָה עַל צַוְּארֵי</p>

<p>אִישָׁהּ וּבְקוֹל חָנוּק מִדִּמְעוֹת גִּיל קָרְאָה:</p>

<p>– יָרִיב מַחֲמַדִּי, יוֹם גְּאֻלָּתֵנוּ בָּא&#8230; עוֹד</p>

<p>מְעַט נָשׁוּב וְנִרְאֶה אֶת אַרְצֵנוּ, אֶת מִקְדָּשֵׁנוּ, אֶת</p>

<p>שְׂדוֹתֵינוּ&#8230; אוֹדְךָ, אֱלֹהִים!</p>

<p>כַּעֲבֹר יָמִים אֲחָדִים אַחֲרֵי הַדְּבָרִים הָאֵלֶּה</p>

<p>נִקְרָא יָרָבְעָם לָבֹא אֶל אַרְמוֹן הַמֶּלֶךְ שִׁישַק, וּבְבוֹאוֹ</p>

<p>לִפְנֵי הַמֶּלֶךְ, אָמַר אֵלָיו:</p>

<p>– שָמֹעַ שָׁמַעְתִּי, כִּי אוֹמֵר אַתָּה לָשׁוּב אֶל אַרְצְךָ וְאֶל מוֹלַדְתֶּךָ. הֲכֵן הוּא?</p>

<p>– כֵּן, אֲדוֹנִי הַמֶּלֶךְ, אַחֲרֵי מוֹת שְׁלֹמֹה תַּמּוּ יְמֵי גָלוּתִי – עָנָה יָרָבְעָם.</p>

<p>– מָה אַתָּה חָסֵר עִמִּי? – שָׁאַל הַמֶּלֶךְ – הֲלֹא</p>

<p>טוֹב לְךָ לָשֶׁבֶת בֵּין תְּעָלוֹת מִצְרַיִם מֵאֲשֶׁר בֵּין סַלְעֵי</p>

<p>יְהוּדָה.</p>

<p>יָרָבְעָם הִשְׁתַּחֲוָה לִפְנֵי הַמֶּלֶךְ וַיּאמַר:</p>

<p>– נִכְסְפָה נַפְשִׁי לִרְאוֹת אֶת מוֹלַדְתִּי וְאֶת בֵּית אָבִי.</p>

<p>– אִם כֵּן – קָרָא הַמֶּלֶךְ – לֵךְ אֶל אַרְצְךָ</p>

<p>וְיָשַׁבְתָּ שָׁם שָׁבוּעוֹת אוֹ יְרָחִים, אַחֲרֵי כֵן תָּשׁוּב</p>

<p>מִצְרַיְמָה לַעֲבוֹד בְּחֵיל צְבָאִי כַּאֲשֶׁר עַד כֹּה, כִּי יָקַרְתָּ</p>

<p>בְּעֵינַי מְאֹד.</p>

<p>– אִם בְּנֵי עַמִּי יִתְּנוּ לִי לָשׁוּב – עָנָה יָרָבְעָם – עָשֶׂה אֶעֱשֶׂה כִּדְבַר אֲדוֹנִי הַמֶּלֶךְ.</p>

<p>עוֹד בַּיּוֹם הַהוּא פָּגַשׁ יָרָבְעָם בַּחֲצַר הַמֶּלֶךְ אֶת מוֹדָעוֹ הַכֹּהֵן הַגָּדוֹל, אֲבִי</p>

<p>שׁוּעָא, אֲשֶׁר דִּבֶּר תָּמִיד עַל לִבּוֹ לְהִשְׁתַּקֵּעַ בְּמִצְרַיִם,</p>

<p>וְהַכֹּהֵן אָמַר לוֹ:</p>

<p>– מִפִּי בִּתִּי שָמַעְתִּי כִּי אוֹמֵר אַתָּה לָשׁוּב</p>

<p>אֶל אֶרֶץ מוֹלַדְתְּךָ, לְמַעַן הָסֵב אֶת הַמְּלוּכָה אֵלֶיךָ&#8230; לֹא</p>

<p>טוֹב הַדָּבָר בְּעֵינַי, בְּנִי. הוֹלֵךְ אַתָּה לִקְרַאת מַעֲשֶׁה,</p>

<p>אֲשֶׁר יוּכַל לְהָרִים אוֹתְךָ עַד כִּסֵּא מַלְכוּת, אִם תַּצְלִיחַ, אוֹ</p>

<p>לְהוֹרִידְךָ אֱלֵי קֶבֶר, אִם תִּכָּשֵׁל.</p>

<p>וְכַאֲשֶׁר רָאָה הַכֹּהֵן, כִּי לַשָּׁוְא עֲמָלוֹ</p>

<p>לְהָנִיא אֶת לֵב יָרָבְעָם מֵאַחֲרֵי מַחֲשַׁבְתּוֹ, פָּנָה אֵלָיו</p>

<p>וַיִּשְׁאַל:</p>

<p>– הֲיֵשׁ לְךָ בְּאַרְצְךָ אִישׁ נָבוֹן, אֲשֶׁר יִהְיֶה עִמְּךָ וְיַנְחֲךָ בַּעֲצָתוֹ?</p>

<p>– יֵשׁ וָיֵשׁ – עָנָה יָרָבְעָם, וּכְרֶגַע הוֹסִיף:</p>

<p>אוּלָם רַע הַדָּבָר כִּי זָקֵן הַאִישׁ מְאֹד וְכִי נְבִיא אֱלֹהִים</p>

<p>הוּא&#8230;</p>

<p>הַכֹּהֵן הַמִּצְרִי חָשַׁב רֶגַע וְאַחֲרֵי כֵן אָמַר:</p>

<p>– שְׁמַע נָא, יָרָבְעָם, בַּצַּר לְךָ תִּשְׁלַח</p>

<p>מִצְרַיְמָה אֵלַי וְאָנֹכִי אָבֹא אֵלֶיךָ אַרְצָה יְהוּדָה לַעֲמוֹד</p>

<p>לִימִינֶךָ. בְּטַח בִּי.</p>

<p>כַּאֲשֶׁר שָׁב יָרָבְעָם לְבֵיתוֹ מֵחֲצַר הַמֶּלֶךְ, יָצְאָה תִּרְצָה לִקְרָאתוֹ וַתֹּאמַר:</p>

<p>– בְּבֵיתֵנוּ יוֹשְׁבִים וּמְחַכִּים לְךָ אֲנָשִׁים, אֲשֶׁר זֶה עַתָּה בָּאוּ מֵאֶרֶץ יְהוּדָה.</p>

<p>אַךְ נִרְאָה יָרָבְעָם בַּפֶּתַח, וְהָאֲנָשִׁים</p>

<p>הִשְׁתַּחֲווּ לְפָנָיו, וְהַזָּקֵן אֲשֶׁר בָּהֶם נִגַּשׁ אֵלָיו</p>

<p>וַיִּקְרָא בְּקוֹל:</p>

<p>– הֲשָׁלוֹם לְךָ, בֶּן נְבָט, בֶּן שִׁבְטֵנוּ וּבֶן</p>

<p>אַרְצֵנוּ, יִשְׁפֹּת לְךָ אֱלֹהִים רֹב שָׁלוֹם מֵעַתָּה וְעַד</p>

<p>עוֹלָם.</p>

<p>– שָׁלוֹם גַּם לָכֶם, אַחַי, בְּנֵי שִׁבְטִי, מַה יֵּשׁ בְּפִיכֶם אֵלָי? – שָׁאַל יָרָבְעָם.</p>

<p>וְהַזָּקֵן פָּתַח פִּיו וַיֹּאמַר:</p>

<p>– הֵן הִגִּיעָה לְאָזְנְךָ הַשְּׁמוּעָה, כִּי מֵת</p>

<p>אֲדוֹנֵנוּ הַמֶּלֶךְ שְׁלֹמֹה וְתַחְתָּיו מָלַךְ רְחַבְעָם בְּנוֹ.</p>

<p>וְאַתָּה הֲלֹא יָדַעְתָּ, כִּי הַמֶּלֶךְ שְׁלֹמֹה, עָלָיו הַשָּׁלוֹם</p>

<p>וְהַמְּנוּחָה, שָׂם עָלֵינוּ מִסִּים קָשִׁים מִנְּשׂוֹא, לִבְנוֹת לוֹ</p>

<p>אָרְמוֹנוֹת אֵין מִסְפָּר וּלְכַלְכֵּל אֶת בֵּיתוֹ וְאֶת שֻׁלְחָנוֹ, עַד</p>

<p>כִּי כָרַע הָעָם תַּחַת עֹל הַסֶּבֶל. וְעַתָּה אַחֲרֵי מוֹתוֹ אָמַר</p>

<p>הָעָם לְבַקֵּשׁ מֵעִם בְּנוֹ אֲשֶׁר יָשַׁב עַל כִּסְאוֹ תַּחְתָּיו, כִּי</p>

<p>יָקֵל מֵעֲבוֹדַת אָבִיו הַקָּשָׁה וּמֵעֻלּוֹ הַכָּבֵד. וְהִנֵּה שָׁלְחוּ</p>

<p>אוֹתָנוּ זִקְנֵי שִׁבְטֵנוּ לִקְרוֹא לְךָ, כִּי תֵלֵךְ עִמָּנוּ</p>

<p>וְתִהְיֶה לָעָם לְפֶה לְדַבֵּר אֶל הַמֶּלֶךְ רְחַבְעָם וּלְחַלּוֹת אֶת</p>

<p>פָּנָיו.</p>

<p>יָרָבְעָם שָׁמַע אֶת דִּבְרֵי הַצִּיר וַיַּעַן:</p>

<p>– הָלֹךְ אֵלֵךְ עִמָּכֶם, אַךְ לִבִּי אוֹמֵר לִי כִּי הַמֶּלֶךְ לֹא יֹאבֶה וְלֹא יִשְׁמַע לָכֶם.</p>

<p>כַּעֲבֹר שְׁנַיִם שְׁלֹשָׁה יָמִים קָם יָרָבְעָם</p>

<p>וַיֵּלֶךְ עִם הַאֲנָשִׁים בְּנֵי שִׁבְטוֹ לַעֲלוֹת אַרְצָה</p>

<p>יְהוּדָה.</p>

<p>כַּאֲשֶׁר הִגִּיעָה הַשְּׁמוּעָה לְאַרְמוֹן הַמֶּלֶךְ</p>

<p>רְחַבְעָם, כִּי שָׁב יָרָבְעָם מִמִּצְרַיִּם, שָׁלַח אֶת שָׁלִישׁוֹ</p>

<p>לִקְרֹא לוֹ, וּבְבוֹאוֹ קִבֵּל אֶת פָּנָיו בִּידִידוּת וַיְדַבֵּר אֵלָיו</p>

<p>טוֹבוֹת.</p>

<p>– שָׁמַעְתִּי עָלֶיךָ – אָמַר לוֹ רְחַבְעָם – כִּי</p>

<p>גָדוֹל כְּבוֹדְךָ מְאֹד בְּעֵינֵי שִׁישַׁק מֶלֶךְ מִצְרַיִם וְכִי מֵאֵן</p>

<p>לְתִתְּךָ לָלֶכֶת מֵאַרְצוֹ.</p>

<p>– אָמְנָם כֵּן הוּא – עָנָה יָרָבְעָם – אוּלָם יָשֹׁב</p>

<p>יָשַׁבְתִּי בְּאֶרֶץ נָכְרִיָּה וְתַחַת שְׁמֵי נֵכָר, רַק בַּאֲשֶׁר</p>

<p>בִּקֵּשׁ אָבִיךָ הַמֶּלֶךְ שְׁלֹמֹה אֶת נַפְשִׁי עַל לֹא עָוֹן</p>

<p>בְּכַפִּי, וְאַךְ סָרָה מֵעָלַי אֵימַת הַחֶרֶב מִהַרְתִּי לָשׁוּב אֶל</p>

<p>אַרְצִי וְאֶל מוֹלַדְתִּי.</p>

<p>רְחַבְעָם הִתְבּוֹנֵן אֵלָיו רֶגַע וְאַחַר אָמַר:</p>

<p>– אָמֹר אָמַרְתִּי תָּמִיד בְּאָזְנֵי אָבִי הַמֶּלֶךְ,</p>

<p>עָלָיו הַשָּׁלוֹם וְהַמְּנוּחָה, כִּי לִבְּךָ נֶאֱמָן לְעַמְּךָ</p>

<p>וּלְמַלְכְּךָ, וְרַק שָׁוְא טָפְלוּ עָלֶיךָ אוֹיְבֶיךָ, כִּי מַחֲשֶׁבֶת</p>

<p>מֶרֶד בְּלִבֶּךָ.</p>

<p>יָרָבְעָם הִשְׁתַּחֲוָה לִפְנֵי הַמֶּלֶךְ וַיֹּאמַר:</p>

<p>– אָכֵן הָיָה לֵב אָבִיךָ מָלֵא חֶשֶׁד, כִּי אֵלֶּה</p>

<p>הָאֲנָשִׁים אֲשֶׁר מַחְשְׁבוֹתֵיהֶם לֹא מַחְשְׁבוֹתָיו זוֹמְמִים</p>

<p>לְהָרִים יָד בּוֹ, וְלֹא טוֹב עשָׂה אָבִיךָ הַמֶּלֶךְ בְּהַרְחִיקֹ</p>

<p>מֵעָלָיו אֶת הַשָּׂרִים וְהַגִּבּוֹרִים אֲשֶׁר לְדָוִד וְהִטָּה אֹזֶן</p>

<p>רַק לְדִבְרֵי הַיּוֹעֲצִים הַמְעַטִּים, אֲשֶׁר לֹא הִמְרוּ אֶת פִּיו</p>

<p>וְלֹא הֵבִיאוּ לוֹ אֶת דִּבְרֵי הָעָם וּמִשְׁאֲלוֹתָיו.</p>

<p>– אֲבָל – קָרָא רְחַבְעָם – מִי כָמוֹךָ יוֹדֵעַ, מָה רַב</p>

<p>הַכָּבוֹד אֲשֶׁר הָגָה לֵב הָעָם אֶל שְׁלֹמֹה אָבִי בִּגְלַל חָכְמָתוֹ</p>

<p>הַגְּדוֹלָה וְכִי הִצְלִיחַ לַעֲשׂוֹת שָׁלוֹם עִם כָּל הָעַמִּים</p>

<p>מִסָּבִיב.</p>

<p>– כֵּן, כֵּן – עָנָה יָרָבְעָם – אָמְנָם גָּדוֹל הָיָה</p>

<p>כְבוֹד אָבִיךָ בְּעֵינֵי הָעָם, אַךְ סְלַח לִי אִם אַגִּיד לְךָ, כִּי</p>

<p>אַהֲבָה לֹא הָגָה אֵלָיו לֵב הָעָם.</p>

<p>רְחַבְעָם הֶחֱרִישׁ רְגָעִים אֲחָדִים, שָׁקַע בְּמַחֲשָׁבָה, וְאַחֲרֵי כֵן פָּנָה אֶל יָרָבְעָם וַיִּשְׁאַל:</p>

<p>– בַּמָּה אֵפוֹא יִרְכֹּשׁ הַמֶּלֶךְ אֶת לֵב הָעָם לְאַהֲבָה אוֹתוֹ?</p>

<p>– אַתָּה יוֹדֵעַ – עָנָה יָרָבְעָם – כִּי כָבֵד מְאֹד</p>

<p>עֹל הַמִּסִּים עַל הָעָם וְהוּא כּוֹרֵעַ תַּחַת מַשָּׂא</p>

<p>הָעֲבוֹדָה&#8230;</p>

<p>– אָמְנָם הִגִיעוּ לְאָזְנַי שְׁמוּעוֹת – הִפְסִיקוֹ</p>

<p>רְחַבְעָם – כִּי מַרְבִּים הָעָם לְהִתְאוֹנֵן עַל כֹּבֶד הַמִּסִים, אַךְ</p>

<p>בְּנָיָהוּ בֶּן יְהוֹיָדָע אָמַר לִי כִּי אַנֲשִׁים בְּנֵי בְלִיַּעַל</p>

<p>מְסִיתִים בָּעָם לְעוֹרֵר בּוֹ רוּח מֶרֶד.</p>

<p>– אַל תִּשְׁמַע לְדִבְרֵי בְנָיָהוּ בֶּן יְהוֹיָדָע, הָרוֹאֶה בְּכָל אִישׁ מוֹ<a href="#fn:10" id="fnref:10" title="see footnote" class="footnote"><sup>10</sup></a> וְאַל תֵּלֵךְ
בְּדֶרֶךְ אָבִיךָ לִבְלִי שְׁמוֹעַ בְּקוֹל הָעָם, כִּי רַע יִהְיֶה לְךָ,</p>

<p>אִם יִכָּשֵׁל כֹּחַ סִבְלוֹ שֶׁל הָעָם.</p>

<p>רְחַבְעָם לֹא גָרַע עַיִן מִן הַדּוֹבֵר כָּל הָעֵת</p>

<p>אֲשֶׁר יָשַׁב לְפָנָיו, וְכַאֲשֶׁר כִּלָּה יָרָבְעָם לְדַבֵּר, פָּנָה</p>

<p>אֵלָיו הַמֶּלֶךְ וַיֹּאמַר:</p>

<p>– טוֹב כִּי בָאתָ אֵלָי. כַּאֲשֶׁר הָיִינוּ רֵעִים</p>

<p>בִּימֵי נְעוּרֵינוּ, כֵּן נִהְיֶה אַחִים גַּם הַיּוֹם. אַתָּה תִּהְיֶה</p>

<p>לִי יוֹעֵץ נֶאֱמָן לְהָרִים אֶת קֶרֶן מַלְכוּתִי וּלְהָבִיא בְּרָכָה</p>

<p>לְעַמִּי וּלְאַרְצִי.</p>

<br />

<h2 id="פֶּרֶקיט:הַמֶּרֶד">פֶּרֶק יט: הַמֶּרֶד</h2>

<br />

<br />

<p>אַךְ יָצָא יָרָבְעָם מֵעִם הַמֶּלֶךְ רְחַבְעָם וְאֶל</p>

<p>הָאַרְמוֹן בָּא שַׂר הַצָּבָא הַזָּקֵן בְּנָיָהוּ בֶּן יְהוֹיָדָע.</p>

<p>פָּנָיו הָיוּ זוֹעֲפִים וְעֵינָיו מְלֵאוֹת זַעַם וּבְבוֹאוֹ לִפְנֵי</p>

<p>הַמֶּלֶךְ קָרָא:</p>

<p>– שָׁמַעְתִּי, כִּי זֶה עַתָּה יָשַׁב עִמְּךָ הָעֶבֶד</p>

<p>הָאֶפְרָתִי, אֲשֶׁר בָּרַח מִפְּנֵי אָבִיךָ מִצְרַיְמָה, וְאַתָּה</p>

<p>דִבַּרְתָּ עִמּוֹ יְדִידוּת וַתְּשַׁלְּחֵהוּ בְּשָׁלוֹם.</p>

<p>– הֲלֹא רֵעִי מִנֹּעַר הוּא, וְגַם אָבִי מָצָא, כִּי גִבּוֹר חַיִל הוּא וּנְבוֹן דָּבָר&#8230;</p>

<p>– אֲבָל – קָרָא שַׂר הַצָּבָא הַזָּקֵן – אַחֲרֵי כֵן רֵאֶה <a href="#fn:11" id="fnref:11" title="see footnote" class="footnote"><sup>11</sup></a>וְהִכִּיר אָבִיךָ בְּחָכְמָתוֹ
הָרַבָּה, כִּי אוֹמֵר הוּא לִמְרוֹד בַּמֶּלֶךְ, וְעַל כֵּן צִוָּה</p>

<p>לַהֲמִיתוֹ.</p>

<p>– לִבִּי לֹא יַאֲמִין – אָמַר רְחַבְעָם – כִּי</p>

<p>מַחֲשֶׁבֶת מֶרֶד בְּלֵב יָרָבְעָם. הוּא רַק שׁוֹאֵף קְרָבוֹת וְחוֹלֵם</p>

<p>לִהְיוֹת שַׂר צָבָא בְּיִשְׂרָאֵל.</p>

<p>בְּנָיָהוּ כָּבַשׁ בְּלִבּוֹ אֶת זַעְמוֹ, וְכַעֲבֹר רְגָעִים אֲחָדִים קָרָא בְּקוֹל רוֹעֵד:</p>

<p>– אָכֵן, אֲדוֹנִי הַמֶּלֶךְ, זָקַנְתִּי וְשַׂבְתִּי וְלֹא אֶצְלַח עוֹד לַעֲמוֹד בְּרֹאשׁ הַצָּבָא, וְעַתָּה יָבֹא בִּמְקוֹמִי בֶן נְבָט, אֲשֶׁר שָׁב מִמִּצְרָיִם</p>

<p>וְהוּא יָצָא מִלִּפְנֵי הַמֶּלֶךְ בָּחֳרִי אָף. אַחֲרָיו</p>

<p>בָּא נָתָן הַנָּבִיא, וְהַמֶּלֶךְ קָם לִקְרָאתוֹ, וּבְגֶשֶׁת הַנָּבִיא</p>

<p>הַזָּקֵן עַד לִפְנֵי הַכִּסֵּא, שָׁאַל אוֹתוֹ הַמֶּלֶךְ:</p>

<p>– מַה לְּךָ הַנָּבִיא?</p>

<p>– בָּאתִי אֵלֶיךָ לְהַגִּיד לְךָ כִּי לֹא תִתֵּן לָעֶבֶד</p>

<p>הָאֶפְרָתִי לָבֹא הָאַרְמוֹנָה. מַחֲשֶׁבֶת מֶרֶד בְּלֵב הָאִישׁ הַזֶּה.</p>

<p>בְּפִיו יְדַבֵּר אֵלֶיךָ יְדִידוּת וּבְלִבּוֹ שֶׁבַע תּוֹעֵבוֹת.</p>

<p>רְחַבְעַם לֹא יָכֹל עוֹד לְהִתְאַפֵּק וַיִּקְרָא:</p>

<p>– מַדּוּעַ קְשַׁרְתֶּם כֻּלְּכֶם עַל יָרָבְעָם? מֶה עָשָׂה לָכֶם רָעָה?</p>

<p>הַנָּבִיא הַזָּקֵן הִשְׁתַּחֲוָה לִפְנֵי הַמֶּלֶךְ וַיֹּאמַר:</p>

<p>– אַתָּה יָדַעְתָּ כִּי לִבִּי הָיָה נֶאֱמָן עִם אָבִיךָ</p>

<p>מִיּוֹם עֲלוֹתוֹ עַל כִּסֵּא מַלְכוּתוֹ וְאָנֹכִי עָמַדְתִּי לִימִינוֹ</p>

<p>בְּרִיבוֹ עִם בְּנֵי הַמֶּלֶךְ וְעִם שָׂרֵי הַצָּבָא, אֲשֶׁר קָשְׁרוּ</p>

<p>עָלָיו לִבְלִי תֵת לוֹ לִמְלֹךְ תַּחַת אָבִיו. וְהַיּוֹם לִבִּי נֶאֱמָן</p>

<p>גַּם עִמְּךָ, וְעַל כֵּן לֹא יִשְׁקֹט וְלֹא יָנוּחַ לִבִּי, בִּרְאוֹתִי</p>

<p>כִּי אַתָּה מֵקִים לְךָ אוֹיֵב, הַחוֹתֵר תַּחַת כִּסְאֶךָ. תַּחַת</p>

<p>לְכַבּוֹת אֶת אֵשׁ הַמֶרֶד, אַתָּה יוֹצֵק עָלֶיהָ שָׁמֶן.</p>

<p>הַדְּבָרִים אֲשֶׁר יָצְאוּ מִפִּי הַנָּבִיא עָשׂוּ רֹשֶׁם עַל רְחַבְעָם וְהוּא עָנָה:</p>

<p>– אָנֹכִי אֶחְקֹר וְאֶדְרֹשׁ אֶת הַדָּבָר.</p>

<p>וְהַמְרַגְּלִים אֲשֶׁר שָׁלַח הַמֶּלֶךְ, לִרְאוֹת</p>

<p>וְלִשְׁמֹעַ אֶת הַנַּעֲשֶׂה בָּעִיר הַבִּירָה, שָׁבוּ אֵלָיו</p>

<p>וַיֹּאמְרוּ, כִּי הָעָם נִקְהָלִים עִם יָרָבְעָם וּמִתְיָעֲצִים, וְעוֹד</p>

<p>מְעַט וְיָבֹאוּ אֶל הַמֶּלֶךְ.</p>

<p>וְאָמְנָם כַּעֲבוֹר יָמִים אֲחָדִים בָּא יָרָבְעָם</p>

<p>בְּרֹאשׁ קְהַל אֲנָשִׁים מִבְּנֵי יִשְׂרָאֵל אֶל רְחַבְעָם. רְחַבְעָם</p>

<p>קִבֵּל אֶת יָרָבְעָם בְּפָנִים נִזְעָמִים וַיֹּאמַר:</p>

<p>– מָה יֵשׁ בְּפִיךְ לְהַגִּיד לִי?</p>

<p>יָרָבְעָם עָנָה בְּקוֹל עֹז:</p>

<p>– הָעָם בָּא אֶל הַמֶּלֶךְ לְבַקֵּשׁ כִּי יָקֵל מֵעָלָיו</p>

<p>אֶת הָעֹל הַכָּבֵד, אֲשֶׁר נָתַן עָלָיו אָבִיו, כִּי קָשֶׁה הוּא</p>

<p>מִנְּשׂוֹא.</p>

<p>– הַאִם בָּחֲרוּ בְךָ לִהְיוֹת לְרֹאשׁ? – שָׁאַל רְחַבְעָם בְּלַעַג.</p>

<p>– אָמְנָם כֵּן, כִּי יוֹדֵעַ הָעָם אֶת הַאֲנָשִׁים הָרָבִים אֶת רִיבוֹ וְהַדּוֹרְשִׁים טוֹבָתוֹ.</p>

<p>– לְכוּ עַתָּה וְשׁוּבוּ אֵלַי בְּעוֹד שְׁלֹשָה יָמִים.</p>

<p>וּרְחַבְעָם אָסַף אֶת כָּל הַשָּׂרִים וְהַיּוֹעֲצִים</p>

<p>הַזְּקֵנִים, אֲשֶׁר עָמְדוּ תָמִיד לִפְנֵי אָבִיו, גַּם אֶת קְצִינֵי</p>

<p>הַצָּבָא, אֲשֶׁר גָּדְלוּ עִמוֹ וַיִּהְיוּ חֲבֵרָיו וְרֵעָיו, לִשְׁאֹל</p>

<p>מִפִּיהֶם עֵצָה, מַה לְּהָשִׁיב לָעָם, כַּאֲשֶׁר יָשׁוּבוּ אֵלָיו מִקֵּץ</p>

<p>שְׁלֹשֶׁת הַיָּמִים.</p>

<p>וּבְמוֹעֲצַת הַמֶּלֶךְ נֶחְלְקוּ הַשָּׂרִים לִשְׁתֵּי</p>

<p>מִפְלַגּוֹת. אֶחָד מֵרָאשֵׁי הַיּוֹעֲצִים, אִישׁ זָקֵן וְנִכְבָּד</p>

<p>בַּחֲצַר הַמֶּלֶךְ, עָנָה:</p>

<p>– לוּ לַעֲצָתִי יִשְׁמַע אֲדוֹנֵנוּ הַמֶּלֶךְ, כִּי אָז</p>

<p>יְדַבֵּר אֲלֵיהֶם רַכּוֹת. הֲלֹא כֵן אָמַר אָבִיךָ הַמֶּלֶךְ שְׁלֹמֹה:</p>

<p>מַעֲנֶה רַךְ יָשִׁיב חֵמָה. כֵּן דֶרֶךָ הָעָם, כַּגָּדוֹל כַּקָּטָן,</p>

<p>אֲשֶׁר בִּדְבָרִים טוֹבִים יִקְחוּ אֶת לִבּוֹ וּבִדְבָרִים קָשִׁים</p>

<p>יַקְשׁוּ אֶת לִבּוֹ.</p>

<p>כַּדְּבָרִים הָאֵלֶּה דִּבְּרוּ עוֹד הַרְבֵּה מִן</p>

<p>הַיּוֹעֲצִים הַזְּקֵנִים, אַךְ לְעֻמָּתָם עָמְדוּ קְצִינֵי הַצָּבָא,</p>

<p>אֲשֶׁר יָעֲצוּ לַמֶּלֶךְ לִמְשׁוֹל בְּיָד רָמָה.</p>

<p>– לֹא תֹאבֶה וְלֹא תִשְׁמַע! – קָרָא אֶחָד מֵהֶם – אִם</p>

<p>הַיּוֹם תַּעֲשֶׂה אֶת שְׁאֵלָתָם, יָבֹאוּ מָחָר אֵלֶיךָ לִדְרוֹשׁ עוֹד</p>

<p>וְלֹא יֹאמְרוּ דָי. וְאֲשֶׁר לָכֵן טוֹב לַמֶּלֶךְ, כִּי הָעָם יֵדַע אֶת</p>

<p>יָדוֹ הַקָּשָׁה וְלֹא יָעֵז לִדְרוֹשׁ עוֹד.</p>

<p>וְאֶחָד מֵרֵעֵי רְחַבְעָם, אֲשֶׁר יָדַע אֶת חֻלְשָׁתוֹ לְדַבֵּר בְּמָשָׁל וּבְמְלִיצָה, אָמַר אֵלָיו:</p>

<p>– כֹּה תֹאמַר לָעָם, אֲשֶׁר יָבֹא לְבַקֵּש, כִּי תָקֵל</p>

<p>מִן הָעֹל אֲשֶׁר נָתַן אָבִיךָ: קָטֳנִי עָבָה מִמָּתְנֵי אָבִי&#8230; אָבִי</p>

<p>יִסַּר אֶתְכֶם בְּשּׁוֹטִים וַאֲנִי אֲיַסֵּר אֶתְכֶם</p>

<p>בָּעַקְרַבִּים&#8230;</p>

<p>כַּעֲבֹר שְׁלֹשֶׁת הַיָּמִים, כַּאֲשֶׁר בָּאוּ אֶל</p>

<p>רְחַבְעָם הָעָם עִם יָרָבְעָם, עָנָה וְאָמַר לָהֶם כַּדְּבָרִים אֲשֶׁר</p>

<p>יְעָצוּהוּ חֲבֵרָיו.</p>

<p>הַמַּעֲנֶה הַזֶּה הֶעֱלָה אֶת חֲמַת הָעָם, וְכַאֲשֶׁר</p>

<p>שָאַל יָרָבְעָם אֶת הַהוֹלְכִים עִמּוֹ, מַה יַּעֲשׂוּ עַתָּה, נִשְׁמְעוּ</p>

<p>קוֹלוֹת מִסָּבִיב:</p>

<p>– אִם בֶּן דָּוִד מָאַס בָּנוּ, אַף אָנוּ נִמְאַס בּוֹ. אִישׁ לְאֹהָלֶיךָ יְשְׂרָאֵל!</p>

<p>עַד מְהֵרָה נִשְׁמְעוּ בַּחוּצוֹת וּבָרְחוֹבוֹת</p>

<p>הַקְּרִיאוֹת הָרְגִילוֹת בִּימֵי מֶרֶד בְּבֵית דָּוִד: &quot;מַה לָּנוּ חֵלֶק</p>

<p>בְּדָוִד?&quot; &#8220;לֹא נַחֲלָה לָנוּ בְבֶן־יִשָׁי&#8221;!</p>

<p>מִיּוֹם לְיוֹם הָלַךְ וְגָבַר הַמֶּרֶד בִּירוּשָׁלָיִם.</p>

<p>הַאֲנָשִׁים הָעוֹשִׂים בַּמְּלָאכָה עָזְבוּ אֶת עֲבוֹדָתָם</p>

<p>וְהַנְּצִיבִים, אֲשֶׁר עֲלֵיהֶם לְכַּלְכֵּל אֶת בֵּית הַמֶּלֶךְ אִישׁ</p>

<p>אִישׁ חֹדֶש בַּשָּׁנָה, בָּאוּ אֶל רְחַבְעָם לְהַגִּיד, כִּי חָדָל הָעָם</p>

<p>לְהָבִיא אֶת הַמִּסִּים. וְכַאֲשֶׁר שָלַח הַמֶּלֶךְ רְחַבְעָם אֶת</p>

<p>אֲדֹורָם אֲשֶׁר עַל הַמַּס לְדַבֵּר אֶל הָעָם, עָלְתָה עָלָיו חֲמַת</p>

<p>הָאֲנָשִׁים עַד כִּי רָגְמוּ אוֹתוֹ בַּאֲבָנִים וַיָּמֹת.</p>

<p>וְהַשְּׁמוּעָה הִגִּיעָה לְאָזְנֵי רְחַבְעָם, כִּי עַם</p>

<p>רַב נִקְהַל לְיַד הַנַּחַל גִּיחוֹן, וְהֵם אוֹמְרִים לְהַמְלִיךְ אֶת</p>

<p>יָרָבְעָם. בַּעֲצַת נָתָן הַנָּבִיא, יָשַׁב הַמֶּלֶךְ בַמֶּרְכָּבָה</p>

<p>וַיֵּלֶךְ אֶל אֲסֵפַת הָעָם וּבְבוֹאוֹ אֶל הַמָּקוֹם, יָרַד מֵעַל</p>

<p>הַמֶּרְכָּבָה לָלֶכֶת בָּרֶגֶל וּלְדַבֵּר אֶל הָעָם. אוּלָם כַּאֲשֶׁר</p>

<p>רָאָה אֶת פְּנֵי הָאֲנָשִׁים הַזּוֹעֲפִים וְשָׁמַע אֶת הַקְּרִיאוֹת:</p>

<p>&#8220;אֵין לָנוּ חֵלֶק בְּדָוִד&#8221;, הִתְאַמֵּץ לַעֲלוֹת בַמֶּרְכָּבָה וְלָנוּס</p>

<p>יְרוּשָׁלָיְמָה.</p>

<p>וְרָאשֵׁי הָעָם הִקִּיפוּ אֶת יָרָבְעָם וַיִּקְרְאוּ</p>

<p>אֵלָיו: &#8220;אַתָּה תִּמְלֹךְ עָלֵינוּ&#8221;, אַךְ הוּא סֵרֵב וַיַּעַן: &quot;מִי</p>

<p>אֲנִי וּמָה אֲנִי, כִּי אֶהְיֶה לְמֶלֶךְ עַל יִשְׂרָאֵל&quot;. וְכַאֲשֶׁר</p>

<p>הֵאִיצוּ בוֹ הָעָם לֵאמֹר: &#8220;לֹא, כִּי מָלֹך תִּמְלֹךְ&#8221;, קָרָא</p>

<p>אֲלֵיהֶם:</p>

<p>– שְׁמָעוּנִי, אַחַי בְנֵי יִשְׂרָאֵל, קוּמָה וְנֵלְכָה</p>

<p>שִׁילֹה, אֲשֶׁר שָׁם הָיָה לְפָנִים מִשְׁכַּן אֱלֹהִים, וְשָׁם יוֹשֵׁב</p>

<p>אֲחִיָּה הַזָּקֵן, נְבִיא הָאֱלֹהִים, וְנִשְׁאֲלָה אֶת פִּיו.</p>

<p>– טוֹבָה עֲצַת יָרָבְעָם! – נִשְׁמְעוּ קוֹלוֹת רַבִּים.</p>

<p>בְּבוֹא קָהָל גָּדוֹל מִבְּנֵי יִשְׂרָאֵל אֶל בֵּית</p>

<p>אֲחִיָּה בְּשִׁילֹה, יָצָא אֲלֵיהֶם הַנָּבִיא הַיָּשִׁישׁ וַיִּקְרָא</p>

<p>בְקוֹל גָּדוֹל:</p>

<p>– עוֹד לִפְנֵי שָׁנִים רַבּוֹת הָיָה אֵלַי דְבַר ה'</p>

<p>אֱלֹהֵי יִשְׂרָאֵל, כִּי קָרֹעַ יִקְרַע אֶת הַמַּמְלָכָה מִיָּד שְׁלֹמֹה</p>

<p>וְנָתַן אֶת עֲשֶׂרֶת הַשְּׁבָטִים בִּידֵי יָרָבְעָם&#8230; אַךְ אֱלֹהִים</p>

<p>אָמַר לָקַחַת אֶת הַמְּלוּכָה לֹא מִיַּד שְׁלֹמֹה, כִּי אִם מִיַּד</p>

<p>בְּנוֹ&#8230; עַתָּה הֵקִים ה' אֶת דְּבָרוֹ&#8230; הִנֵּה לִפְנֵיכֶם מַלְכְּכֶם,</p>

<p>הוּא יָרָבְעָם בֶּן נְבָט!</p>

<p>הַקָּהָל הָרַב הֵרִיעַ תְּרוּעָה גְדוֹלָה:</p>

<ul>
<li>יְחִי הַמֶּלֶךְ! יְחִי הַמֶּלֶך!</li>
</ul>

<p>יָרָבְעָם עָמַד עַל הַגִּבְעָה מוּל הָעָם הָרַב הַצּוֹהֵל וְקָרָא בְּעֹז:</p>

<p>– אַתֶּם בְּחַרְתֶּם בִּי הַיּוֹם לְמֶלֶךְ עֲלֵיכֶם.</p>

<p>אָנֹכִי אֶהְיֶה עֶבֶד לָעָם וְלֹא אָדוֹן. לֹא אֲיַסֵּר אֶתְכֶם לֹא</p>

<p>בַּשּׁוֹטִים וְלֹא בָּעַקְרָבִּים, כִּי אִם הָלֹךְ אֵלֵךְ לִפְנֵיכֶם</p>

<p>לִהְיוֹת לָכֶם לְמוֹרֶה דֶרֶךְ וּלְמָגֵן מִפְּנֵי אוֹיֵב. אָנֹכִי</p>

<p>אֶהְיֶה נֶאֱמָן לָכֶם, אַף אַתֶּם תִּהְיוּ נֶאֱמָנִים לִי.</p>

<p>– יְחִי הַמֶּלֶךְ! יְחִי הַמֶּלֶךְ! – נִשְׁמְעוּ הַקְּרִיאוֹת לְמַעֲנֶה עַל דִּבְרֵי יָרָבְעָם.</p>

<br />

<h2 id="פֶּרֶקכ:מְזִמּוֹתיָרָבְעָם">פֶּרֶק כ: מְזִמּוֹת יָרָבְעָם</h2>

<br />

<p>בְּאַרְמוֹן הַמֶּלֶךְ רְחַבְעָם אֲשֶׁר בִּירוּשָלַיִם</p>

<p>נֶאֶסְפוּ שָׂרֵי הַצָּבָא, וּבְרֹאשָׁם בְּנָיָהוּ בֶּן יְהוֹיָדָע,</p>

<p>לְהִתְיָעֵץ עַל הַמִּלְחָמָה עִם הַמּוֹרֵד יָרָבְעָם בֶּן נְבָט, אֲשֶׁר</p>

<p>בְּנֵי יִשְׂרָאֵל הִמְליִכוּהוּ עֲלֵיהֶם, וּלְהָשִׁיב אֶת הַמְּלוּכָה</p>

<p>לִרְחַבְעָם.</p>

<p>הַמַּצְבִּיא מָסַר לַמֶּלֶךְ רְחַבְעָם, כִּי מֵאָה</p>

<p>וּשְׁמוֹנִים אֶלֶף בָּחוּר עוֹשֵׂה מִלְחָמָה מִבֵּית יְהוּדָה</p>

<p>וּמִשֵּׁבֶט בִּנְיָמִין נִקְהֲלוּ וְעוֹמְדִים לָצֵאת לַמִּלְחָמָה.</p>

<p>שָׂרֵי הַצָּבָא הִלְהִיבוּ אֶת הַמֶּלֶךְ, כִּי יַעֲמוֹד בְּרֹאשׁ</p>

<p>הַצָּבָא, וְהָיָה כַאֲשֶׁר יִרְאוּ בְּנֵי יִשְׂרָאֵל אֶת מַלְכָּם, נִין</p>

<p>לְדָוִד בֶּן יִשַׁי, יַעַזְבוּ אֶת הָעֶבֶד אֲשֶׁר לִשְׁלֹמֹה.</p>

<p>אוּלָם רְחַבְעָם לֹא הָלַךְ אַחֲרֵי הַמִּלְחָמָה</p>

<p>הַזֹּאת, אַחֲרֵי אֲשֶׁר הִגִּיעָה אֵלָיו הַשְּׁמוּעָה, כִּי שִׁישַׁק</p>

<p>מֶלֶךְ מִצְרַיִם תּוֹמֵךְ בִּידֵי יָרָבְעָם וְהוּא אֲשֶׁר חִזֵּק אֶת</p>

<p>יָדוֹ לִמְרוֹד בְּמַלְכּוֹ.</p>

<p>וּבְעוֹד אֲשֶׁר הַשָּׂרִים וְהַיּוֹעֲצִים דָּנִים זֶה</p>

<p>בְּכֹה וְזֶה בְּכֹה, עָלָה פִּתְאֹם עַל הַבָּמָה אִיש זָקֵן, לָבוּשׁ</p>

<p>אַדֶּרָת שֵׂעָר וְאֵזוֹר עוֹר עַל מָתְנָיו, וּבֵין הַקָּהָל עָבַר</p>

<p>לַחַשׁ: הֲלֹא זֶה שְׁמַעְיָה אִישׁ הָאֱלֹהִים.</p>

<p>וְהַנָּבִיא הַזָּקֵן פָּנָה אֶל הַמֶּלֶךְ רְחַבְעָם וַיֹּאמַר:</p>

<p>– הָיָה אֵלַי דְּבַר הָאֱלֹהִים: אֱמֹר אֶל רְחַבְעָם</p>

<p>בֶּן שְׁלֹמֹה מֶלֶך יְהוּדָה וְאֶל כָּל בֵּית יְהוּדָה וּבִנְיָמִין</p>

<p>וְיֶתֶר הָעָם לֵאמֹר: כֹּה אָמַר ה'! לֹא תַעֲלוּ וְלֹא תִלָּחֲמוּ עִם</p>

<p>אֲחֵיכֶם בְּנֵי יִשְׁרָאֵל. שׁוּבוּ אִישׁ לְבֵיתוֹ, כִּי מֵאִתִּי</p>

<p>נִהְיָה הַדָּבָר.</p>

<p>בְּקֶרֶב אַנְשֵׁי הַצָּבָא עָבְרָה תְּלוּנָה עַל הַנָּבִיא, אֲשֶׁר הֵרַך אֶת לֵב הָעָם, אוּלָם רְחַבְעָם קָרָא:</p>

<p>– נְכוֹנִים דִּבְרֵי אִיש הָאֱלֹהִים. לִבִּי אוֹמֵר לִי,</p>

<p>כִּי שׁוּב יָשׁוּב לֵב הָעָם אֵלָי, גַּם בִּימֵי דָוִד אָבִי הָיָה אִישׁ</p>

<p>בְּלִיַּעַל, שֶׁבַע בֶּן בִּכְרִי שְׁמוֹ מִבֵּית בִּנְיָמִין, אֲשֶׁר</p>

<p>מָרַד בְּמַלְכּוֹ, וְסוֹף דָּבָר הָיָה, כִּי הָעָם כָּרַת אֶת רֹאשׁ</p>

<p>הַמּוֹרֵד וְהִשְׁלִיכוֹ בְּעַד הַחוֹמָה. כֵּן תִּהְיֶה גַם אַחֲרִית</p>

<p>יָרָבְעָם.</p>

<p>וּלְאָזְנֵי יָרָבְעָם הִגִּיעָה הַשְּׁמוּעָה, כִּי</p>

<p>רְחַבְעָם אוֹמֵר לַעֲלוֹת לַמִּלְחָמָה עָלָיו, וְהוּא מִהֵר לְבַצֵּר אֶת</p>

<p>הָעִיר שְׁכֶם בְּהַר אֶפְרַיִם וְלִבְנוֹת אֶת הָעִיר פְּנוּאֵל</p>

<p>וּלְחַזֵּק אֶת חֵיל הַמִּלְחָמָה אֲשֶׁר אִתּוֹ.</p>

<p>בֵּין כֹּה וָכֹה הָלְכוּ וְקָרְבוּ יְמֵי הַחַגִּים,</p>

<p>אֲשֶׁר בָּהֶם יַעֲלֶה הָעָם יְרוּשָלַיְמָה לְהֵרָאוֹת אֶת פְּנֵי</p>

<p>הָאֱלֹהִים, וְרַעְיוֹן אֶחָד נֵקֵּר בְּמֹחוֹ שֶׁל יָרָבְעָם וְלֹא נָתַן</p>

<p>לוֹ מְנוּחָה: הֲלֹא אִם יַעֲלֶה הָעָם לַעֲשׂוֹת זְבָחָיו בְּבֵית ה'</p>

<p>בִּירוּשָׁלַיִם וְשָׁב לֵב הָעָם הַזֶּה אֶל אֲדוֹנֵיהֶם אֶל רְחַבְעָם</p>

<p>מֶלֶךְ יְהוּדָה וַהֲרָגוּנִי&#8230;</p>

<p>בְּצַּר לוֹ פָנָה יָרָבְעָם אֶל אֲחִיָּה הַנָּבִיא</p>

<p>בְּשִׁילֹה לְבַקֵּש מִמֶּנּוּ עֵצָה וַאֲחִיָּה אָמַר לוֹ, כִּי טוֹב</p>

<p>יַעֲשֶׂה אִם יִבְנֶה מִשְׁכָּן לֵאלֹהֵי יִשְׂרָאֵל בְּשִׁילֹה,</p>

<p>כַּמִשְׁכָּן אֲשֶׁר הָיָה שָׁם לְפָנִים. אֵין חֵפֶץ לֵאלֹהִים</p>

<p>בְּהֵיכָלוֹת וּבְאַרְמוֹנוֹת, כִּי כָּל הַמָּקוֹם אֲשֶׁר אֵלָיו יָבֹא</p>

<p>אִישׁ לִשְׁפּוֹךְ שִׂיחוֹ לִפְנֵי אֱלֹהִים קֹדֶשׁ הוּא.</p>

<p>אוּלָם לֵב יָרָבְעָם לֹא שָׁקַט, וְהוּא הָלַךְ לְבֵיתוֹ</p>

<p>סַר וְזָעֵף, וְכֹל הַיָּמִים לֹא חָדַל מִבַּקֵּש תַּחְבּוּלוֹת לְהַטּוֹת</p>

<p>אֶת לֵב הָעָם מֵאַחֲרֵי יְרוּשָׁלָיִם. הוּא גָמַר</p>

<p>בְּלִבּוֹ לִבְנוֹת עִיר־מְלוּכָה חֲדָשָׁה, וַיִּבְחַר בְּאַחַת הֶעָרִים</p>

<p>לְמַלְכֵי כְנַעַן, וַיִּקְרָא אֶת שְׁמָהּ תִּרְצָה, עַל שֵׁם אִשְׁתּוֹ</p>

<p>הָאֲהוּבָה. וְעַל לִבּוֹ עָלָה לְבְנוֹת שָׁם בַּיִת גָּדוֹל לֵאלֹהִים,</p>

<p>כַּבַּיִת אֲשֶׁר בָּנָה שְׁלֹמֹה בִּירוּשָׁלַיִם, וְאָז יֶחְדַּל הָעָם</p>

<p>מֵעֲלוֹת יְרוּשָׁלָיְמָה. אוּלָם יָרָבְעָם יָדַע, כִּי בִּימֵי שְׁלֹמֹה</p>

<p>הָיָה הַכֶּסֶף בִּירוּשָׁלַיִם כַּאֲבָנִים וְהָאֲרָזִים נָתַן</p>

<p>בַּשִּׁקְמִים, וּמִכָּל הָאֲרָצוֹת הֵבִיאוּ לוֹ מִדֵּי שָׁנָה בְּשָׁנָה</p>

<p>כְּלֵי כֶסֶף וּכְלֵי זָהָב, וּמַה כֹּחוֹ הוּא לְעֻמַּת הַמֶּלֶךְ</p>

<p>הַגָּדוֹל הַהוּא לִבְנוֹת הֵיכַל תִּפְאָרָה כָּמֹהוּ?</p>

<p>וְכַאֲשֶׁר לֹא מָצָא יָרָבְעָם בְּאַרְצוֹ אִישׁ, אֲשֶׁר</p>

<p>יוּכַל לְגַלּוֹת לְפָנָיו מַצְפּוּנֵי לְבָבוֹ וּלְבַקֵּשׁ מִמֶּנוּ</p>

<p>עֵצָה, עָלָה עַל לִבּוֹ זֵכֶר מוֹדָעוֹ הַכֹּהֵן הַמִּצְרִי, אֲבִי</p>

<p>שׁוּעָא, וְהוּא שָׁלַח מַלְאָך מִצְרַיְמָה לְבַקְשׁוֹ, כִּי יָבֹא אֵלָיו</p>

<p>כַּאֲשֶׁר אָמָר.</p>

<p>וּבְאַחַד הַיָּמִים בָּא הַכֹּהֵן הַהוּא תִּרְצָתָה,</p>

<p>וְיָרָבְעָם קִבֵּל אֶת פָּנָיו בְּכָבוֹד רַב וַיִּשְׂמַח מְאֹד לִרְאוֹת</p>

<p>אֶת פְּנֵי הָאִישׁ, אֲשֶׁר קִוָּה לִשְׁמוֹעַ מִפִּיו עֵצָה</p>

<p>וְתוּשִׁיָּה.</p>

<p>הוּא גִלָּה לְפָנָיו אֶת כָּל לִבּוֹ, כִּי הַמַּמְלָכָה</p>

<p>לֹא תִכּוֹן בְּיָדוֹ כָּל עוֹד יַעֲלֶה הָעָם יְרוּשָׁלַיְמָה לִזְבּוֹחַ</p>

<p>זְבָחִים בְּבֵית אֱלֹהִים שָׁם. הָעָם, אָמַר יָרָבְעָם, רָגִיל</p>

<p>לְהִשְׁתַּחֲווֹת בְּמָקוֹם אֶחָד לֵאלֹהִים בַּשָּׁמַיִם וְלַמֶּלֶךְ</p>

<p>בָּאָרֶץ.</p>

<p>– הֲלאֹ תִבְנֶה לְךָ בַּיִת לֵאלֹהִים בְּעִיר הַמְּלוּכָה הַחֲדָשָׁה אֲשֶׁר לָךְ? – שָׁאַל הַכֹּהֵן.</p>

<p>– אָמְנָם עָלָה עַל לִבִּי כַּדָּבָר הַזֶּה – עָנָה</p>

<p>יָרָבְעָם – אַךְ שַׁבְתִּי וְרָאִיתִי כִּי לֹא קַל הַדָּבָר לְהָסֵב אֶת</p>

<p>לֵב הָעָם מֵאַחֲרֵי הַמָּקוֹם, אֲשֶׁר הָיָה קֹדֶש קָדֳשִׁים לוֹ</p>

<p>וְלַאֲבוֹתָיו, וּמַה גַּם הֵיכָל רָם וְנִשָּׂא כַּבַּיִת אֲשֶׁר בָּנָה</p>

<p>הַמֶּלֶךְ שְׁלֹמֹה בִּירוּשָלָיִם.</p>

<p>הַכֹּהֵן הַמִּצְרִי יָשַׁב שָׁעָה קַלָּה דוּמָם</p>

<p>וְשָׁקוּעַ בְּמַחֲשָׁבָה, אַחֲרֵי כֵן תָּפַשׂ אֶת יְדֵי יָרָבְעָם</p>

<p>וַיֹּאמַר:</p>

<p>– אִם אֵין בְּיָדְךָ אָחִי, לָתֵת לְעַמְּךָ מִקְדָּשׁ</p>

<p>אַחֵר, אֲשֶׁר יִתְחָרֶה בְּמִקְדַּשׁ שְׁלֹמֹה בִּירוּשָׁלַיִם, אוּלַי</p>

<p>תִּתֶּן לוֹ אֱלֹהִים אֲחֵרִים מֵאֵלֶּה אֲשֶׁר בִּירוּשָׁלַיִם?</p>

<p>בָּרֶגַע הָרִאשׁוֹן לֹא הֵבִין יָרָבְעָם אֶת מַחֲשֶׁבֶת</p>

<p>הָאִישׁ הַדּוֹבֵר אֵלָיו, וְכַאֲשֶׁר נָתַן בּוֹ עֵינָיו הַתְּמֵהוֹת</p>

<p>וְהַשּׁוֹאֲלוֹת, אָמַר לוֹ הַכֹּהֵן הַמִּצְרִי בִּצְחוֹק עַל</p>

<p>שְׂפָתָיו:</p>

<p>– הֲלֹא יוֹדֵעַ אָנֹכִי, כִּי לִבְּךָ הוֹלֵךְ אַחֲרֵי</p>

<p>אֱלֹהֵי מִצְרַיִם, וְלוּלֵא רַעְיָתְךָ הַיָּפָה, כִּי אָז כְּבָר הָיִיתָ</p>

<p>כֹהֵן בְּאֶחָד מֵהֵיכָלֵינוּ, אוּלַי תְּנַסֶּה הַיּוֹם לְהַטּוֹת אֶת לֵב</p>

<p>עַמְּךָ מֵאַחֲרֵי אֱלֹהָיו וְלָתֶת לוֹ אֶת אֱלֹהֵי מִצְרָיִם?</p>

<p>יָרָבְעָם לֹא מָצָא בְּפִיו מִלִּים לְהָשִׁיב. הָעֵצָה</p>

<p>אֲשֶׁר שָמַע מִפִּי הַכֹּהֵן הַמִּצְרִי אָמְנָם הִדְהִימָה אוֹתוֹ</p>

<p>בָּרֶגַע הָרִאשׁוֹן, אַךְ כְּכֹל אֲשֶׁר הִרְבָּה לַהְגּוֹת בָּהּ, כֵּן</p>

<p>מָצְאָה חֵן בְּעֵינָיו יוֹתֵר וְיוֹתֵר. הוּא מָצָא בָּהּ אֶת הַדֶּרֶךְ</p>

<p>הָאַחַת לְהָסִיר אֶת לֵב הָעָם מֵאַחֲרֵי יְרוּשָׁלַיִם וּמֵאַחֲרֵי</p>

<p>רְחַבְעָם.</p>

<p>הוּא צִוָּה לַעֲשׂוֹת שְׁנֵי עֶגְלֵי זָהָב, תַּבְנִית</p>

<p>אֱלֹהֵי מִצְרַיִם, אֶת הָאֶחָד שָׂם בְּבֵית אֵל וְאֶת הַשֵּׁנִי נָתַן</p>

<p>בְּדָן, וּפְקֻדָּה שָׁלַח בְּכָל עָרֵי יִשְׂרָאֵל וּכְפָרָיו אֶל כָּל</p>

<p>הָעָם לַעֲלוֹת אֶל שְׁנֵי הַמְּקוֹמוֹת הָאֵלֶּה וְלִזְבּוֹחַ זְבָחִים</p>

<p>לְאלֹהִים הַחֲדָשִׁים. וּשְּׁלִיחֵי הַמֶּלֶךְ קָרְאוּ אֶל הָעָם: &quot;רַב</p>

<p>לָכֶם מֵעֲלוֹת יְרוּשָׁלָיִם! הִנֵּה אֱלֹהֶיךָ יִשְׂרָאֵל, אֲשֶׁר</p>

<p>הֶעֱלוּךָ מֵאֶרֶץ מִצְרָיִם&quot;.</p>

<p>וְאַחֲרֵי אֲשֶׁר רָאָה יָרָבְעָם כִּי הַדָּבָר</p>

<p>הָרִאשׁוֹן עָלָה בְיָדוֹ וְכִי הָעָם הוֹלֵךְ בְּרָצוֹן אֶל הַמְּקוֹמוֹת</p>

<p>הַחֲדָשִׁים, מִיִּרְאָה לָלֶכֶת יְרוּשָׁלַיְמָה, פֶּן יִפְגְּעוּ בָהֶם</p>

<p>אַנְשֵׁי רְחַבְעָם, עָשָׂה עוֹד צַעַד אֶחָד בַּדֶרֶךְ הַזֹּאת. הוּא</p>

<p>בָנָה בְּבֵית אֵל בָּמוֹת לְהַקְרִיב עֲלֵיהֶן קָרְבָּנוֹת, גַּם עָשָׂה</p>

<p>כֹּהֲנִים מִקְצוֹת הָעָם אֲשֶׁר לֹא הָיוּ מִבֵּית לֵוִי. אַחֲרֵי כֵן</p>

<p>עָשָׂה יָרָבְעָם חַג חָדָשׁ בַּחֹדֶשׁ הַשְּׁמִינִי בַּחֲמִישָּׁה עָשָׂר</p>

<p>יוֹם לַחֹדֶשׁ, כַּחַג אֲשֶׁר בִּיהוּדָה.</p>

<p>אֶת כָּל הַתִּקּוּנִים הָאֵלֶּה עָשָׂה יָרָבְעָם</p>

<p>בְּחָכְמָה וּבְדָעַת. הוּא יָדַע לִמְשֹׁךְ אֶת לֵב הָעָם בִּדְבָרִים</p>

<p>רַכִּים וּלְהוֹכִיחַ לָהֶם, כִּי רַק אֶת טוֹבָתָם הוּא דוֹרֵשׁ, כִּי</p>

<p>הַהֵיכָלוֹת וְהָאַרְמוֹנוֹת נוֹעֲדוּ רַק לַעֲשִׁירֵי הָעָם וְהוּא רוֹצֶה</p>

<p>לִבְנוֹת בָּתֵּי אֱלֹהִים וּבָמוֹת לְדַלַּת הָעָם, גַּם הוּא אוֹמֵר</p>

<p>לָתֵת אֶת הַכְּהֻנָּה בְּבֵית בָּמוֹת לַאֲנָשִׁים מִכָּל שִׁבְטֵי</p>

<p>יִשְׂרָאֵל וְלֹא רַק לִבְנֵי שֵׁבֶט לֵוִי הָאֶחָד, וְהַחַגִּים</p>

<p>הַחֲדָשִׁים אֲשֶׁר בָּדָה מִלִּבּוֹ אַף הֵם בָּאוּ, לְפִי דְבָרָיו, רַק</p>

<p>לְמַעַן הַרְבּוֹת שִׂמְחָה וָגִיל בְּקֶרֶב הָעָם.</p>

<p>אָמְנָם הָיוּ בֵּין בְּנֵי יִשְׂרָאֵל אֲנָשִׁים, אֲשֶׁר</p>

<p>דָּאַב לִבָּם לִרְאוֹת אֶת מַעֲשֵׂי יָרָבְעָם בֶּן נְבָט, אֲשֶׁר הִטָּה</p>

<p>אֶת הָעָם מִדֶּרֶךְ אֱלֹהֵי אֲבוֹתֵיהֶם, וּמִזְּמָן לִזְמָן הָיָה בָא</p>

<p>אִישׁ מֵאֶרֶץ יְהוּדָה בִּדְבַר ה' לְהוֹכִיחַ אֶת הָעָם, אַךְ יָרָבְעָם</p>

<p>וַאֲנָשָׁיו לָקְחוּ אֶת לֵב הַהֲמוֹנִים הָרַבִּים, עַד אֲשֶׁר</p>

<p>הַמְּעַטִּים יָרְאוּ לְהַשְׁמִיעַ קוֹלָם.</p>

<br />

<h2 id="פֶּרֶקכא:תּוֹכַחַתאֲחִיָּה">פֶּרֶק כא: תּוֹכַחַת אֲחִיָּה</h2>

<br />

<p>כַּאֲשֶׁר הִגִּיעָה לְשִׁילֹה הַשְּׁמוּעָה, כִּי הֵקִים</p>

<p>יָרָבְעָם בָּמוֹת לְאלֹהֵי מִצְרַיִם וְשָׂם עֶגְלֵי זָהָב בְּבֵית אֵל</p>

<p>וּבְדָן, קָמָה סְעָרָה גְדוֹלָה בְּקֶרֶב בְּנֵי הַנְבִיאִים אֲשֶׁר</p>

<p>קִנְּאוּ קִנְאָה גְדוֹלָה לֵאלֹהֵי יִשְׂרָאֵל, וְזִקְנֵי הַנְּבִיאִים,</p>

<p>וּבְרֹאשָׁם עִדּוֹ וּשְׁמַעְיָה, בָּאוּ לִפְנֵי אֲחִיָּה לְסַפֶּר לוֹ</p>

<p>אֶת הַדְּבָרִים וּלְהִוָּעֵץ עִמּוֹ מַה לַּעֲשׂוֹת.</p>

<p>אֲחִיָּה חָרַד חֲרָדָה גְדוֹלָה, בְּשָׁמְעוֹ אֶת</p>

<p>הַשְּׁמוּעָה הַזּאֹת, וְהַנָּבִיא הַזָּקֵן הִתְעוֹרֵר, וּבְקִנְאַת</p>

<p>אֱלֹהִים קָרָא:</p>

<p>– שָׁלֹחַ אֶשְׁלַח אֶל יָרָבְעָם, כִּי יָבֹא אֵלַי, לְמַעַן אֶשְׁמַע מִפִּיו אֶת הַדָּבָר.</p>

<p>מִקֵּץ יָמִים אֲחָדִים בָּא יָרָבְעָם שִׁילֹה,</p>

<p>וְכַאֲשֶׁר רָאָה אֲחִיָּה אֶת פָּנָיו נָתַן בּוֹ עֵינֵי זַעַם</p>

<p>וַיִּקְרָא:</p>

<p>– הַאֱמֶת הַדָּבָר אֲשֶׁר הֻגַּד לִי עָלֶיךָ, כִּי</p>

<p>בָגַדְתָּ בֵּאלֹהֵי יִשְׂרָאֵל לְהַרְחִיק אֶת הָעָם</p>

<p>מִמִּקְדָּשׁוֹ?</p>

<p>יָרָבְעָם הֶחֱרִישׁ רֶגַע וְאַחַר עָנָה:</p>

<p>– אָנֹכִי עָשִׂיתִי אֶת רְצוֹן הָעָם, כִּי אֵין לִבּוֹ</p>

<p>לָלֶכֶת מַהֲלָךְ רַב עַד הַבַּיִת אֲשֶׁר בִּירוּשָׁלַיִם לִמְצֹא שָׁם</p>

<p>אֶת הָאֱלֹהִים. הָעָם מְבַקֵּשׁ, כִּי אֱלֹהָיו יִהְיֶה קָרוֹב אֵלָיו.</p>

<p>הֲלֹא גַם בְּשִׁילֹה הָיָה מִשְׁכָּן לֵאלֹהִים, וְלָמָּה זֶה תִּקְרָא</p>

<p>בֶּגֶד, אִם צִוִּיתִי לְבַל יֵלֵךְ הָעָם יְרוּשָׁלָיְמָה?</p>

<p>אֲחִיָּה הִתְנוֹדֵד וּבְקוֹל רוֹעֵד קָרָא:</p>

<p>– שָמֹעַ שָמַעְתִּי, כִּי עָשִׂיתָ כֹהֲנִים מִקְצוֹת</p>

<p>הָעָם אֲשֶׁר לֹא מִבְּנֵי לֵוִי, וְגַם עָלִיתָ עַל הַמִּזְבֵּחַ</p>

<p>לְהַקְטִיר?</p>

<p>– לֹא אֲכַחֵד, כִּי אָמְנָם כָּכָה עָשִׂיתִי, – עָנָה</p>

<p>יָרָבְעָם – יַעַן אֲשֶׁר אָהַבְתִּי אֶת כָּל הָעָם, כִּי כֻּלָּם</p>

<p>קְדוֹשִׁים בְּעֵינַי, וְלֹא טוֹב הַדָּבָר כִּי בְנֵי שֵׁבֶט אֶחָד</p>

<p>יִתְנַשְּׁאוּ עַל בְּנֵי יֶתֶר הַשְּׁבָטִים.</p>

<p>– אֵלֶּה הָיוּ דִבְרֵי קֹרַח בֶּן</p>

<p>יִצְהָר וְאֲנָשָׁיו, אֲשֶׁר נִקְהֲלוּ עַל מֹשֶׁה וְעַל אַהֲרוֹן</p>

<p>בַּמִדְבָּר, וְאַתָּה יוֹדֵעַ אֶת אַחֲרִיתָם? הָאֲדָמָה פָּתְחָה אֶת</p>

<p>פִּיהָ וַתִּבְלַע אוֹתָם&#8230;</p>

<p>פְּנֵי יָרָבְעָם חָוְרוּ כַּאֲשֶׁר עָנָה:</p>

<p>– לִבִּי לֹא יַאֲמִין, כִּי אֱלֹהִים לֹא יִרְצֶה אֶת מַעֲשָׂי&#8230;</p>

<p>אֲחִיָּה קָם פִּתְאֹם מִמּוֹשָׁבוֹ, עֵינָיו בָּעֲרוּ</p>

<p>כְלַפִּידִים, שַׂעֲרוֹתָיו הַלְּבָנוֹת נִפְנְפוּ בָרוּחַ, בְּהִתְנוֹדֵד</p>

<p>רֹאשׁוֹֹ מִזַּעַם, וּבְקוֹל רַעַם קָרָא:</p>

<p>– אֵיכָכָה תָהִין לְהוֹצִיא שֵׁם אֱלֹהִים מִפִּיךָ?</p>

<p>אַתָּה אֲשֶׁר שַׂמְתָּ עֶגְלֵי זָהָב, אֱלִילֵי מִצְרַיִם, בְּבֵית־אֵל</p>

<p>וּבְדָן! אַלְלַי לִי!</p>

<p>רֶגַע אֶחָד הִשְׁפִּיל יָרָבְעָם אֶת עֵינָיו, כִּי לֹא</p>

<p>יָכֹל לְהַבִּיט אֶל פְּנֵי הַנָּבִיא הַיָּשִׁישׁ, אַךְ אַחֲרֵי כֵן</p>

<p>הִתְעוֹדֵד, זָקַף אֶת קוֹמָתוֹ וַיַּעַן:</p>

<p>– הִתְבּוֹנַנְתִּי וְרָאִיתִי, כִּי אוֹהֵב הָעָם אֶת</p>

<p>דְּמוּת עֶגְלֵי הַזָּהָב עַד הַיּוֹם, כַּאֲשֶׁר בְּעֵת צֵאתוֹ</p>

<p>מִמִּצְרַיִם, וְעַל כֵּן עָשִׂיתִי לוֹ אֱלֹהִים כְּלִבּוֹ.</p>

<p>אֲחִיָּה הִבִּיט אֶל הָאִישׁ הַדּוֹבֵר וּבְקוֹל מָלֵא תוֹכָחָה קָשָׁה אָמַר:</p>

<p>– הַעַל כֵּן בָּחַר בְּךָ אֱלֹהִים לְמֶלֶךְ עַל עַמּוֹ</p>

<p>יִשְׂרָאֵל, כִּי תַטֶּה אֶת לִבּוֹ מֵאַחֲרָיו וְתִתֶּן לוֹ אֶת הַבְלֵי</p>

<p>מִצְרָיִם?</p>

<p>יָרָבְעָם לֹא יָכֹל לְהִתְאַפֵּק וּמִפִּיו הִתְמַלְּטוּ הַמִּילִּים:</p>

<p>– הָעָם בָּחַר בִּי לְמֶלֶךְ עָלָיו, וְעָלַי לִשְׁמוֹעַ בְּקוֹלוֹ.</p>

<p>אֲחִיָּה הֶחֱרִישׁ רְגָעִים אֲחָדִים. זַעְמוֹ חָלַף</p>

<p>וּבִמְקוֹמוֹ בָא רֶגֶשׁ חֶמְלָה וַחֲנִינָה אֶל הָאִישׁ, אֲשֶׁר אָהַב</p>

<p>אוֹתוֹ כְּבֵן וְאֲשֶׁר בּוֹ שָׂם תִּקְוָתוֹ, וְקוֹלוֹ הָיָה סָפוּג רֹךְ</p>

<p>בְּדַבְּרוֹ:</p>

<p>– יָרָבְעָם בְּנִי, אֵיכָה נֶהְפַּך לִבְּךָ וַיְהִי</p>

<p>לְאַחֵר! הֲלֹא יָדַעְתָּ, כִּי חָרָה אַף אֱלֹהִים בִּשְׁלֹמֹה, יַעַן</p>

<p>כִּי עֲזָבוֹ וַיִּשְׁתַּחוּ לָעַשְׁתֹּרֶת אֱלֹהֵי צִידוֹנִים, לִכְמוֹשׁ</p>

<p>אֱלֹהֵי מוֹאָב וּלְמִלְכָּם אֱלֹהֵי בְנֵי עַמּוֹן, וְעַתָּה הִנֵּה</p>

<p>בָּאתָ וַהֲמִירוּתָ אֶת אֱלֹהֵי יִשְׂרָאֵל בְּעֶגְלֵי הַזָּהָב אֱלִילֵי</p>

<p>מִצְרַיִם. הִנֵּה אָמַרְתָּ, כִּי הָעָם בָּחַר בְּךָ לְמֶלֶךְ, אַךְ</p>

<p>הַאֻמְנָם לֹא תָבִין, כִּי לוּלֵא רְצוֹן הָאֱלֹהִים לֹא הָיָה הָעָם</p>

<p>עוֹזֵב אֶת מַלְכּוֹ לְבֵית דָּוִד לָלֶכֶת אַחֲרֶיךָ?</p>

<p>עַל שִׂפְתֵי יָרָבְעָם נִרְאָה צְחוֹק קַל וְהוּא עָנָה:</p>

<p>– הֲלֹא עַל כֵּן מָאַס הָעָם בְּמַלְכּוֹ, כִּי דִבֶּר</p>

<p>עִמּוֹ קָשׁוֹת וּמֵאֵן לַעֲשׂוֹת רְצוֹנוֹ, וְזֶה לִי אוֹת, כִּי</p>

<p>הַמְּלוּכָה תִּכּוֹן רַק בִּידֵי מֶלֶךְ, אֲשֶׁר יִשְׁמַע בְּקוֹל</p>

<p>הָעָם.</p>

<p>אֲחִיָּה כָּבַשׁ אֶת רִגְשׁוֹתָיו וְהִתְאַמֵּץ לְדַבֵּר בְּנַחַת:</p>

<p>– לֹא בְּנִי, עַל הָעָם לִשְׁמוֹעַ בְּקוֹל הַמֶּלֶךְ,</p>

<p>וְעַל הַמֶּלֶךְ לִשְׁמוֹעַ בְּקוֹל אֱלֹהִים, כִּי הוּא מֶלֶךְ</p>

<p>הַמְּלָכִים.</p>

<p>יָרָבְעָם פָּרַץ פִּתְאֹם בִּצְחוֹק וְעָנָה עַזּוֹת:</p>

<p>– לָמָּה לִי כֶתֶר מְלוּכָה, אִם לֹא אוּכַל לַעֲשׂוֹת</p>

<p>דָּבָר כְּלִבִּי, כִּי אִם לִבְלִי הַטּוֹת יָמִין וּשְׂמֹאל מִן</p>

<p>הַחֻקִּים וְהַמִּשְׁפָּטִים, אֲשֶׁר צִוָּה אֱלֹהִים?&#8230;</p>

<p>הַנָּבִיא הַזָּקֵן הִתְקַצֵּף קֶצֶף גָּדוֹל בְּשָׁמְעֹ</p>

<p>אֶת הַדְּבָרִים הָאַחֲרוֹנִים. הוּא הֵרִים אֶת מַטֵּהוּ אֲשֶׁר נִשְׁעַן</p>

<p>עָלָיו, וּבְנוֹפְפוֹ אוֹתוֹ מוּל הַאִישׁ הָעוֹמֵד לְפָנָיו קָרָא</p>

<p>בְּעֹז:</p>

<p>– צֵא מִזֶּה אִישׁ בְּלִיַּעַל&#8230; לֹא תוֹסִיף לִרְאוֹת פָּנָי&#8230;</p>

<p>בֵּין הָעוֹמְדִים מִסָּבִיב קָמָה הֲמוּלָּה. יָרָבְעָם</p>

<p>הִפְנָה שִׁכְמוֹ לָלֶכֶת, וּבְצַעֲדוֹ צְעָדִים אֲחָדִים בָּאָה</p>

<p>לִקְרָאתוֹ תִּרְצָה אִשְׁתּוֹ, וּבִרְאוֹתָה אֶת פָּנָיו הַחִוְרִים</p>

<p>שָׁאָלָה:</p>

<p>– מֶה הָיָה לְךָ?</p>

<p>יָרָבְעָם הִבִּיט עָלֶיהָ וּבִצְחוֹק קַל עָנָה:</p>

<p>– נְבִיא הָאֱלֹהִים הֵרִים אֶת מַטֵּהוּ עַל מֶלֶךְ יִשְׂרָאֵל&#8230;</p>

<p>תִּרְצָה רָצָה בְכָל כֹּחָהּ אֶל אֹהֶל זְקֵנָהּ. הִיא</p>

<p>מָצְאָה אוֹתוֹ יוֹשֵׁב עַל הָאָרֶץ, וּמִסָּבִיב לוֹ זְקֵנִים אֲחָדִים</p>

<p>מִן הַנְּבִיאִים, וְהוּא מִתְאַבֵּל וְקֹרֵא:</p>

<p>– אַלְלַי לִי!&#8230; אָכֵן זָקַנְתִּי מְאֹד וְעֵינַי</p>

<p>כֵּהוֹת&#8230; אֵיכָכָה לֹא רָאִיתִי אֶת אֲשֶׁר רָאוּ רַבִּים&#8230; רַק</p>

<p>בְּעָרְמָה הִתְהַלֵּךְ עִמִּי בֶּן נְבָט זֶה&#8230; בְּפִיו שֵׁם אֱלֹהִים</p>

<p>וּבְלִבּוֹ תּוֹעֲבַת מִצְרַיִם&#8230; אַלְלַי לִי!</p>

<p>וּבִרְאוֹתוֹ אֶת תִּרְצָה בָּאָה הֶחָדְרָה, רָמַז לָהּ</p>

<p>לָגֶשֶׁת אֵלָיו; וּבִגִשְׁתָּה נָפְלָה לִפְנֵי זְקֵנָהּ עַל הָאָרֶץ,</p>

<p>נָשְׁקָה אֶת שׁוּלֵי אַדַּרְתּוֹ וּבְקוֹל בּוֹכִים קָרְאָה:</p>

<p>– סְלַח נָא לַעֲוֹן יָרִיב בַּעְלִי, כִּי חָטָא בִּשְׂפָתָיו אֵלֶיךָ.</p>

<p>– לֹא בִּתִּי, לֹא בִּשְׂפָתָיו חָטָא בַּעְלֵךְ, כִּי</p>

<p>אִם בְּלִבּוֹ, וְלֹא לְפָנַי חָטָא, כִּי אִם לִפְנֵי אֱלֹהֵי</p>

<p>יִשְׂרָאֵל.</p>

<p>– אַךְ אֱלֹהִים אֵל סַלָּח הוּא וְיִשָּׂא לַעֲוֹנוֹ.</p>

<p>הַנָּבִיא הַזָּקֵן הִבִּיט אֶל נֶכְדָּתוֹ, אֲשֶׁר דְּמָעוֹת יָרְדוּ מֵעֵינֶיהָ, וַיֹּאמַר:</p>

<p>– אִישׁ מִתּוֹךְ הָעָם, כִּי יֶחֱטָא לְאלֹהִים, רַק הוּא</p>

<p>לְבַדּוֹ הַחוֹטֵא, אַךְ הַמֶּלֶךְ הַמּוֹרֵד בֵּאלֹהִים הוּא חוֹטֵא</p>

<p>וּמַחֲטִיא אֶת הָרַבִּים, כִּי הָעָם הוֹלֵךְ אַחֲרָיו כַּצֹּאן אַחֲרֵי</p>

<p>הָרוֹעֶה.</p>

<p>תִּרְצָה לֹא חָדְלָה מֵהוֹרִיד דִּמְעָה, וּבְסָפְקָהּ כַּפֶּיהָ קָרְאָה כְּאִילוּ לְנַפְשָׁהּ:</p>

<p>– מַה לִּי לַעֲשׂוֹת? מַה לִּי לַעֲשׂוֹת?</p>

<p>הַמִּלִּים הָאֵלֶּה הִגִּיעוּ לְאָזְנֵי הַנָּבִיא הַזָּקֵן וְהוּא עָנָה רְתֵת:</p>

<p>– עָזֹב תַּעַזְבִי, בִּתִּי, אֶת אִישֵׁךְ, כִּי מָאַס בּוֹ אֱלֹהִים&#8230;</p>

<p>תִּרְצָה פָּרְצָה בִּבְכִי וַתַּעַן:</p>

<p>– לֹא אוּכַל, אָבִי, לֹא אוּכַל!</p>

<p>אֲחִיָּה נָתַן בָּהּ עֵינָיו הַכֵּהוֹת וּבְקוֹל מָלֵא מְרוֹרוֹת אָמַר:</p>

<p>– לֹא תוּכְלִי לַעֲזוֹב אֶת הָאִישׁ, אֲשֶׁר עָזַב אֶת</p>

<p>אֱלֹהֵי יִשְׂרָאֵל?&#8230; הַאִם כֹּה חָשְׁקָה נַפְשֵׁךְ, בִּתִּי, בְּכֶתֶר</p>

<p>הַמְּלוּכָה&#8230;? אַךְ אֱלֹהִים יִקַּח מִמֶּנוּ אֶת הַמְּלוּכָה וּנְתָנָהּ</p>

<p>לַטּוֹב מִמֶּנוּ&#8230;</p>

<p>תִּרְצָה נָפְלָה עוֹד הַפַּעַם עַל הָאָרֶץ וּמִתּוֹךְ יְלָלָה קָרְאָה:</p>

<p>– לֹא בַּמְּלוּכָה חָשְׁקָה נַפְשִׁי, כִּי אִם בְּיָרִיב</p>

<p>אִישִׁי&#8230; הֵן גַּם אַתָּה אָבִי אָהַבְתָּ אוֹתוֹ כְּאַהֲבַת אָב אֶת</p>

<p>בְּנוֹ&#8230;</p>

<p>עֵינֵי אֲחִיָּה בָּעֲרוּ בְּאֵשׁ מַשְׂטֵמָה אֶל יָרָבְעָם בְּאָמְרוֹ:</p>

<p>– הַצִּילִי, תִּרְצָה, אֶת נַפְשֵׁךְ וְאֶת נֶפֶשׁ</p>

<p>יְלָדַיִךְ, כִּי אֵל קַנָּא וְנוֹקֵם אֱלֹהִים. הוּא יְבַעֵר אֶת בֵית</p>

<p>יָרָבְעָם עַד תֻּמּוֹ, וְכֹל אֲשֶׁר עִמּוֹ יִסַּפֶה בָּרָעָה אֲשֶׁר</p>

<p>תִּמְצָא אֶת בֵּיתוֹ.</p>

<p>תִּרְצָה קָמָה מֵעַל הָאָרֶץ, מָחֲתָה דִמְעָה מֵעַל פָּנֶיהָ וְהָפְכָה שִׁכְמָה לָלָכֶת.</p>

<p>– תִּרְצָה! – קָרָא אֵלֶיהָ הַנָּבִיא הַזָּקֵן.</p>

<p>הִיא הֶחֱזִירָה פָּנֶיהָ אֵלָיו.</p>

<p>– הֲתָשׁוּבִי אֶל יָרָבְעָם? – שָׁאָל.</p>

<p>– אִם אַתָּה סָר לִבְּךָ מֵאַחֲרָיו, אִם אֱלֹהִים מָאַס</p>

<p>בּוֹ, וְאִם גַּם הָעָם לֹא יֹּאבֶה בּוֹ, אֵיכָכָה אוּכַל לְעָזְבוֹ</p>

<p>לְבַדּוֹ, וְאָנֹכִי הֲלֹא אֵשֶׁת בְּרִיתוֹ!</p>

<p>אֲחִיָּה הֵרִים יָדוֹ וְרָמַז אֶל הַפֶּתַח, וּמִפִּיו פָּרְצוּ דִבְרֵי זַעַם:</p>

<p>– לְכִי, לְכִי לָךְ אֶל אִישֵׁךְ, אַךְ אַל תּוֹסִיפִי</p>

<p>לִרְאוֹת עוֹד אֶת פָּנָי. לֹא בִּתִּי אָתְּ, זוֹ הַפַּעַם הָאַחֲרוֹנָה</p>

<p>אֲשֶׁר רָאִיתִי אֶת פָּנָיִךְ.</p>

<p>אַט אַט יָצְאָה תִּרְצָה מִבֵּית אָבִיהָ הַזָּקֵן, רַגְלֶיהָ מָעֲדוּ וְהִיא מִתְנוֹדֶדֶת כְּשִׁכּוֹרָה.</p>

<p>וּבְעָמְדָהּ בַּחוּץ הִבִּיטוּ עֵינֶיהָ יָמִין</p>

<p>וּשְׂמֹאל, כְּאִלּוּ נִפְרְדָה לָנֶצַח מֵעַל הַמָּקוֹם אֲשֶׁר עָבְרוּ</p>

<p>עָלֶיהָ יְמֵי יַלְדוּתָהּ וִיִמֵי נְעוּרֶיהָ.</p>

<br />

<h2 id="פֶּרֶקכב:מִלְחֲמוֹתיָרָבְעָם">פֶּרֶק כב: מִלְחֲמוֹת יָרָבְעָם</h2>

<br />

<p>בַּשָּׁנִים הָרִאשוֹנוֹת לְמַלְכוּת יָרָבְעָם עַל בְּנֵי</p>

<p>יִשְׂרָאֵל הָיָה לֵב הָעָם קָרוֹב אֵלָיו. הוּא לֹא שָׂם מִסִּים</p>

<p>כְּבֵדִים עַל הָעָם, אַף לֹא הִגְדִּיל אֶת תִּפְאֶרֶת בֵּיתוֹ בִֹכְלֵי</p>

<p>זָהָב וָכָסֶף, כַּאֲשֶׁר בִּימֵי שְׁלֹמֹה. הָעִיר תִּרְצָה, עִיר</p>

<p>הַמְּלוּכָה אֲשֶׁר לוֹ, הָיְתָה כְּלִילַת יֹפִי לֹא בְּאַרְמוֹנוֹת</p>

<p>מְפֹאָרִים וּבִנְיְנֵי עֲנָק, כִּי אִם בַּהֲדַר הַטֶּבַע אֲשֶׁר</p>

<p>סְבִיבוֹתֶיהָ. גַּם קָנָה אֶת לֵב הָעָם בִּגְבוּרָתוֹ בַּמִּלְחָמָה.</p>

<p>הָעַמִּים הַקְּטַנִּים, שִׁכְנֵי בְנֵי יִשְׂרָאֵל, אֲשֶׁר הִכְנִיעָם</p>

<p>דָּוִד וְלֹא יָסְפוּ לְהָרִים רֹאש, וַאֲשֶׁר בִּימֵי שְׁלֹמֹה</p>

<p>הִתְעוֹרְרוּ לִפְרֹק מֵעֲלֵיהֶם אֶת עֹל יְהוּדָה, רָאוּ עַתָּה אֶת יָדוֹ</p>

<p>הַחֲזָקָה שֶׁל הַמֶּלֶךְ יָרָבְעָם, אֲשֶׁר דִּכֵּא כָל נִסָּיוֹן</p>

<p>לִמְרוֹד בּוֹ.</p>

<p>הַתִּקְוָה אֲשֶׁר הָגָה רְחַבְעָם מֶלֶךְ יְהוּדָה, כִּי</p>

<p>יְמֵי מַלְכוּתוֹ שֶׁל יָרָבְעָם לֹא יַאַרְכוּ וְכִי לֵב הָעָם יָשׁוּב</p>

<p>אֵלָיו, הָלְכָה וְנִכְזָבָה. יָרָבְעָם הִפְקִיד שׁוֹמְרִים נֶאֱמָנִים</p>

<p>עַל הַגְּבוּלוֹת, אֲשֶׁר שָׁמְרוּ בְעַיִן פְּקוּחָה לְבַל יַעֲלוּ בְּנֵי</p>

<p>יִשְׂרָאֵל יְרוּשָׁלַיְמָה, וְיִסַּר קָשֶׁה אֶת הָעוֹבְרִים עַל</p>

<p>פְּקֻדָּתוֹ.</p>

<p>לֵב רְחַבְעָם דָּאַב מְאֹד עַל הַדָּבָר, אַךְ הוּא לֹא</p>

<p>אָבָה שְׁמוֹעַ לַעֲצַת שָׂרֵי הַצָּבָא אֲשֶׁר לוֹ לָצֵאת לַמִלְחָמָה עַל</p>

<p>יָרָבְעָם. מִלְּבַד אֲשֶׁר לֹא הָיָה רְחָבְעָם אִישׁ מִלְחָמוֹת</p>

<p>מִנְּעוּרָיו, עוֹד שָׁמַר בְּלִבּוֹ אֶת דְּבַר שְׁמַעְיָהוּ אִישׁ</p>

<p>הָאֱלֹהִים, כִּי לֹא יַעֲלֶה וְלֹא יִלָּחֵם עִם אֶחָיו. אוּלָם כַּאֲשֶׁר</p>

<p>שָׁמַע רְחַבְעָם, כִּי יָרָבְעָם מִתְכּוֹנֵן לַעֲלוֹת לַמִּלְחָמָה עַל</p>

<p>יְהוּדָה, בָּנָה עָרֵי מְצוּרוֹת רַבּוֹת בִּיהוּדָה וּבְבִנְיָמִין, אֶת</p>

<p>בֵּית־לֶחֶם, אֶת בֵּית צוּר וְאֶת שׂוֹכוֹ וְאֶת עֲדֻלָּם וְעוֹד,</p>

<p>וַיִּתֵּן בָּהֵן אוֹצְרוֹת מַאֲכָל וְשֶמֶן וָיַיִן, גַּם צִנּוֹת</p>

<p>וּרְמָחִים הַרְבֵּה מְאֹד, וְרַבִּים מִבְּנֵי יִשְׂרָאֵל, אֲשֶׁר לִבָּם</p>

<p>הָיָה שָׁלֵם עִם אֱלֹהִים, עָזְבוּ אֶת נַחֲלוֹתֵיהֶם בְּקֶרֶב</p>

<p>שִׁבְטֵיהֶם, וַיָּבֹאוּ לְחַזֵּק אֶת מַלְכוּת יְהוּדָה.</p>

<p>וּבִרְאוֹת יָרָבְעָם כִּי מְחַזֵּק רְחָבְעָם אֶת</p>

<p>מַלְכוּת יְהוּדָה, יָרֵא לַעֲלוֹת עָלָיו לַמִּלְחָמָה לְבַדּוֹ,</p>

<p>וַיִּשְׁלַח מַלְאָכִים בַּסֵּתֶר אֶל שִׁישַׁק מֶלֶךְ מִצְרַיִם לְהַגִּיד</p>

<p>לוֹ, כִּי רְחַבְעָם בּוֹנֶה עָרֵי מְצֻרוֹת בִּיהוּדָה. וְכַאֲשֶׁר שָׁמַע</p>

<p>אֶת הַדָּבָר מֶלֶךְ מִצְרַיִם, עָלָה בְּשִׁשִּׁים אֶלֶף פָּרָשִׁים</p>

<p>וּבְחַיִל רַב לְאֵין מִסְפָּר, וַיִּלְכֹּד אֶת עָרֵי הַמְּצֻרוֹת אֲשֶׁר</p>

<p>לִיהוּדָה וַיָּבֹא עַד יְרוּשָלָיִם.</p>

<p>בֶּהָלָה רַבָּה קָמָה בַחֲצַר הַמֶּלֶךְ. כָּל שָׂרֵי</p>

<p>יְהוּדָה נֶאֶסְפוּ יְרוּשָׁלַיְמָה לְטַכֵּס עֵצָה. וּשְׁמַעְיָה</p>

<p>הַנָּבִיא בָּא אֶל רְחַבְעָם וַיֹּאמֶר לוֹ, כִּי אֵין עֵצָה וְאֵין</p>

<p>תַּחְבּוּלָה בִּלְתִּי אִם לְהִכָּנַע לִפְנֵי שִׁישַׁק וְלָתֵת לוֹ</p>

<p>לָבוֹא אֶל הָעִיר. וְאָמְנָם עָלָה שִׁישַׁק מֶלֶךְ מִצְרַיִם עַל</p>

<p>יְרוּשָׁלַיִם וַיִּקַּח אֶת אוֹצְרוֹת בֵּית ה' וְאֶת אוֹצְרוֹת בֵּית</p>

<p>הַמֶּלֶךְ, אֶת הַכֹּל לָקָח&#8230;</p>

<p>הַדָּבָר הַזֶּה הֶעֱלָה אֶת חֲמַת בְּנֵי יְהוּדָה עַל</p>

<p>יָרָבְעָם וּשְׁמוֹ הָיָה לְאָלָה וְלִקְלָלָה בְּפִי הָעָם, עַל אֲשֶׁר</p>

<p>הֵבִיא אֶל עִיר הָאֱלֹהִים וְאֶל מִקְדָּשׁוֹ אֶת הָאוֹיֵב לִשְׁלוֹל</p>

<p>שָׁלָל וְלָבֹז בַּז.</p>

<p>וְיָרָבְעָם אָמְנָם שָׂמַח בְּלִבּוֹ, כִּי שִׁישַׁק</p>

<p>מֶלֶךְ מִצְרַיִם הָרַס אֶת עָרֵי הַמְּצוּרוֹת בִּיהוּדָה, לָקַח אֶת</p>

<p>הָאוֹצָרוֹת הָרַבִּים אֲשֶׁר בִּירוּשָׁלַיִם, הִכְנִיעַ אֶת הַמֶּלֶךְ</p>

<p>רְחָבְעָם וְעַל יְדֵי כָל אֵלֶּה חִזֵּק אֶת כִּסֵּא מַלְכוּתוֹ עַל</p>

<p>יִשְׂרָאֵל. אוּלָם עַד מְהֵרָה רָאָה, כִּי הָאַהֲבָה הַגְּדוֹלָה, אֲשֶׁר</p>

<p>הָגָה אֵלָיו לֵב הָעָם בָּרִאשׁוֹנָה, הוֹלֶכֶת וְרוֹפָפֶת.</p>

<p>הַדְּאָגָה הָרִאשׁוֹנָה וְהַגְּדוֹלָה, אֲשֶׁר דִּכְּאָה</p>

<p>אֶת רוּחוֹ, הָיְתָה בִּרְאוֹתוֹ אֶת הָעָם נוֹשֵׂא אֶת עֵינָיו אֶל</p>

<p>יְרוּשָׁלָיִם, אֶל בֵּית אֱלֹהִים אֲשֶׁר שָׁם, אֶל הַכֹּהֲנִים מִבְּנֵי</p>

<p>אַהֲרֹן וְאֶל עֲבוֹדַת הַלְוִיִּם. עֶגְלֵי הַזָּהָב בְּבֵית־אֵל וּבְדָן,</p>

<p>אֲשֶׁר בַּשָּׁנִים הָרִאשׁוֹנוֹת מָשְׁכוּ אֶת לֵב הַכּוֹרְמִים</p>

<p>וְהַיּוֹגְבִים, אָבַד חִנָּם מְעַט מְעַט וַיִּהְיוּ לָהֶם רַק לֶאֱלִילֵי</p>

<p>שַׁעֲשׁוּעִים. אוּלָם צָרָה כִּי בָאָה עַל הָאָרֶץ, בְּהֵעָצֵר</p>

<p>הַשָּׁמַיִם וְלֹא הָיָה מָטָר, וְכָרְעוּ הָאִכָּרִים עַל בִּרְכֵּיהֶם</p>

<p>וְנָשְׂאוּ עֵינֵיהֶם הַשָּׁמַיְמָה לְעֵבֶר יְרוּשָׁלַיִם. כָּל תְּחִנָּה</p>

<p>אֲשֶׁר הָיְתָה לְאִישׁ מִבְּנֵי יִשְׂרָאֵל בַּצַּר לוֹ, וּפָרַשׂ</p>

<p>כַּפָּיו אֶל מוּל הָעִיר יְרוּשָׁלַיִם מִתּוֹךְ אֱמוּנָה, כִּי שָׁם</p>

<p>מִשְׁכַּן אֱלֹהֵי אֱמֶת.</p>

<p>וְיָרָבְעָם לֹא חָדַל מִבַּקֵּשׁ מְזִמוֹת לַעֲלוֹת</p>

<p>לַמִּלְחָמָה עַל יְהוּדָה, אוּלַי יַעֲלֶה בְּיָדוֹ לְכוֹנֵן אֶת כִּסֵּא</p>

<p>מַלְכוּתוֹ בִּירוּשָׁלַיִם, אֲשֶׁר אֵלֶיהָ נָשָׂא אֶת נַפְשׁוֹ. אוּלָם</p>

<p>לִבּוֹ לֹא בָטַח בְּעַמּוֹ, כִּי יֵלְכוּ אַחֲרָיו בַּמִּלְחָמָה הַזֹּאת,</p>

<p>אִם הוּא יִהְיֶה הַפּוֹתֵחַ בָּהּ. וְעַל כֵּן עָשָׂה מִלְחָמוֹת רַק עִם</p>

<p>הָעָמִּים הַשְּׁכֵנִים מִסָּבִיב וְחִכָּה לְיּוֹם, אֲשֶׁר מַלְכוֹת</p>

<p>יְהוּדָה תִּתְגָּרֶה עִמּוֹ מִלְחָמָה, וְאָז יַכֶּה אוֹתָהּ מַכָּה</p>

<p>נִצָּחַת.</p>

<p>וְהַיּוֹם הַזֶּה בָּא בִּשְׁנַת הַשְׁמוֹנֶה עֶשְׂרֵה</p>

<p>לְמָלְכוֹ. בָּעֵת הַהִיא מֵת הַמֶּלֶךְ רְחַבְעָם וְעַל כִּסְאוֹ עָלָה</p>

<p>בְּנוֹ אֲבִיָּה. הוּא לֹא הָיָה אוֹהֵב שָׁלוֹם כְּאָבִיו וּכַאֲבִי</p>

<p>אָבִיו, כִּי אִם אִישׁ מִלְחָמָה. וּבִהְיוֹת לִבּוֹ מָלֵא אֵיבָה</p>

<p>עֲצוּמָה לְיָרָבְעָם עַל כָּל הָרָעָה אֲשֶׁר עָשָׂה לְאָבִיו, יָצָא</p>

<p>בַּשָּׁנָה הָרִאשׁוֹנָה לְמַלְכוּתוֹ לְמִלְחָמָה גְדוֹלָה וְכַבִּירָה</p>

<p>עַל יָרָבְעָם מֶלֶךְ יִשְׂרָאֵל. יָרָבְעָם שָׂשׂ לִקְרַאת הַמִּלְחָמָה</p>

<p>הַזֹּאת בְּהַאֲמִינוֹ כִּי הַפַּעַם יָבֹא חֲלוֹמוֹ הַגָּדוֹל לָשֶׁבֶת</p>

<p>עַל כִּסֵּא הַמֶּלֶךְ שְׁלֹמֹה.</p>

<p>לִפְנֵי הַמַּעֲרָכָה הַגְּדוֹלָה בֵּין שְׁנֵי</p>

<p>הַמְּלָכִים עִם צִבְאוֹתֵיהֶם הָרָבִּים, עָמַד אֲבִיָּה מֶלֶךְ יְהוּדָה</p>

<p>מֵעַל לְהַר צְמָרַיִם אֲשֶׁר בְּהַר אֶפְרַיִם וַיִּקְרָא אֶל הָעָם</p>

<p>הַמִּלְחָמָה:</p>

<p>&quot;שְׁמָעוּנִי, בְּנֵי יִשְׂרָאֵל! הִנֵּה אַתֶּם יוֹצְאִים</p>

<p>לַמִּלְחָמָה עַל אֲחֵיכֶם. מִי הָעוֹמֵד בְּרֹאשְׁכֶם? יָרָבְעָם בֶּן</p>

<p>נְבָט? הֲלֹא הוּא עֶבֶד שְׁלֹמֹה בֶּן דָּוִד, אֲשֶׁר הֵבִיא אוֹתוֹ אֶל</p>

<p>בֵּיתוֹ, וְהוּא הֵרִים יָד בּוֹ. בּוֹגֵד הוּא הָאִישׁ הַזֶּה! הוּא</p>

<p>בָּגַד בְּמַלְכּוֹ, אֲשֶׁר הֶאֱמִין בּוֹ, בָּגַד בֵּאלֹהֵי אֲבוֹתָיו</p>

<p>וְהֵמִיר אוֹתוֹ בְעֶגְלֵי זָהָב תּוֹעֲבַת מִצְרַיִם, בָּגַד בְּעַמּוֹ</p>

<p>לְהַפְרִיד בֵּין אַחִים, בָּגַד בְּאַרְצוֹ, כִּי הֵבִיא עָלֶיהָ אֶת</p>

<p>שִׁישַׁק מֶלֶךְ מִצְרַיִם! וְהִנֵּה: עִמָּנוּ בְּרֹאשׁ הָאֱלֹהִים</p>

<p>וְכֹהֲנָיו מִבֵּית אַהֲרֹן, וְעִמָּכֶם – עֶגְלֵי זָהָב וְכֹהֲנִים לְלֹא</p>

<p>אֱלֹהִים! אַל תִּלָּחֲמוּ עִם ה' אֱלֹהֵי אֲבוֹתֵיכֶם, כִּי לֹא</p>

<p>תַצְלִיחוּ!</p>

<p>וְיָרָבְעָם אֲשֶׁר עָרַךְ אֶת הַמִּלְחָמָה בִּשְׁמוֹנֶה</p>

<p>מֵאוֹת אֶלֶף אִישׁ בָּחוּר, הָיָה מָלֵא בִּטָּחוֹן, כִּי חֵיל יְהוּדָה</p>

<p>לֹא יַעֲמוֹד בְּפָנָיו. אוּלָם כַּאֲשֶׁר נִשְמַע קוֹל הַחֲצוֹצְרוֹת</p>

<p>אֲשֶׁר לַכֹּהֲנִים, נָפַל פַּחַד אֱלֹהִים עַל בְּנֵי יִשְׂרָאֵל</p>

<p>וַיָּנוּסוּ. לַשָּׁוְא הִתְאַמְּצוּ יָרָבְעָם וְשָׂרֵי צִבְאוֹתָיו</p>

<p>לְעוֹדֵד אֶת הָעָם וּלְחַזֵּק אֶת רוּחוֹ – הַמְּנוּסָה לֹא חָדֵלָה.</p>

<p>אֲבִיָּה רָדַף אַחֲרֵי יָרָבְעָם וַיִּלְכֹּד מִמֶּנּוּ עָרִים</p>

<p>רַבּוֹת.</p>

<p>אַחֲרֵי הַמַּכָּה הַגְּדוֹלָה הַזֹּאת נָפַל לֵב</p>

<p>יָרָבְעָם בְּקִרְבּו, וְהוּא לֹא חָשַׁב עוֹד מַחֲשָׁבָה לְהִלָּחֵם</p>

<p>בַּאֲבִיָּה. מֵאָז תָּקַף אוֹתוֹ רוּחַ יָגוֹן וְהוּא חָדַל לָצֵאת</p>

<p>וְלָבוֹא לִפְנֵי הָעָם כְּדַרְכּוֹ, אַף כָּל דִּבְרֵי מַלְכוּתוֹ רָחֲקוּ</p>

<p>מִלִבּוֹ.</p>

<br />

<h2 id="פֶּרֶקכג:הַקְלָלָההַגְּדוֹלָה">פֶּרֶק כג: הַקְלָלָה הַגְּדוֹלָה</h2>

<br />

<p>גַּם בְּבֵיתוֹ אֲשֶׁר בּוֹ בִּקֵּשׁ יָרָבְעָם מִקְלָט מֵעָצְבּוֹ וּמִיגוֹנוֹ, לֹא מָצָא רֹב נָחַת. מִיּוֹם אֲשֶׁר עָזְבָה תִּרְצָה אִשְׁתּוֹ הָאֲהוּבָה אֶת בֵּית זְקֵנָהּ</p>

<p>אֲשֶׁר בְּשִׁילֹה מוֹלַדְתָּה לִבְלִי שׁוּב עוֹד, חָלְפָה רוּחַ</p>

<p>הָעֲלִיצוּת אֲשֶׁר שָׁכְנָה תָּמִיד עַל פָּנֶיהָ וּשְׂשׂוֹן הַחַיִּים</p>

<p>גָּז מִמֶּנָּה. כָּל הַיָּמִים הָיְתָה עֲצוּבָה וְקוֹדֶרֶת, וּשְׂחוֹק</p>

<p>קַל לֹא נִרְאָה עַל שְׂפָתֶיהָ. וְיֵשׁ אֲשֶׁר מָצָא אוֹתָהּ יָרָבְעָם</p>

<p>שׁוֹפֶכֶת דְּמָעוֹת, אַף כִּי הִתְאַמְּצָה לְהַסְתִּיר מִפְּנֵי</p>

<p>בַּעְלָהּ אֶת יְגוֹנָהּ. יָרָבְעָם לֹא הִרְבָּה לִשְׁאֹל אוֹתָהּ</p>

<p>בְּשֶׁלְמָה הָעַצְבוּת הַגְּדוֹלָה הַזֹּאת, כִּי יָדֹעַ יָדַע, מַה</p>

<p>קְּשׁוּרָה נֶפֶשׁ תִּרְצָה בְּנֶפֶשׁ זְקֵנָהּ, אֲשֶׁר כְּאָב הָיָה לָהּ,</p>

<p>וּמַה גָּדְלָה הַעֲרָצָתָהּ אֵלָיו, וְנַפְשָׁהּ כָּלְתָה לִרְאוֹת אֶת</p>

<p>הוֹד פָּנָיו וְלִשְׁמוֹעַ אֶת נֹעַם קוֹלוֹ.</p>

<p>הַנֶּחָמָה הַגְּדוֹלָה לְיָרָבְעָם וּלְתִרְצָה הָיָה</p>

<p>לָהֶם בְּנָם הַבְּכוֹר, אֲבִיָּה שְׁמוֹ. הַיֶּלֶד הָיָה דוֹמֶה בְּאֹמֶץ</p>

<p>רוֹחוֹ וּבִגְבוּרָתוֹ לְאָבִיו וּבִיפִי פָּנָיו וּבְרֹךְ נַפְשׁוֹ</p>

<p>לְאִמּוֹ. הוֹרָיו שָׂמוּ בוֹ כָּל תִּקְוָתָם, כִּי הוּא יְרַפֵּא אֶת</p>

<p>שִׁבְרוֹן לִבָּם. הוּא הָיָה אָהוּב וְנַעֲרָץ עַל כָּל הָעָם, אֲשֶׁר</p>

<p>הִתְלַחֲשׁוּ עָלָיו, כִּי בְיָמָיו תְּהִי מַלְכוּת יִשְׁרָאֵל וּמַלְכוּת</p>

<p>יְהוּדָה לְאַחַת, וְהוּא יִהְיֶה לְמֶלֶךְ עַל כָּל שִׁבְטֵי</p>

<p>יִשְׂרָאֵל.</p>

<p>וְכַאֲשֶׁר הָלַךְ הַיֶּלֶד וְגָדַל, גָּדְלָה עוֹד</p>

<p>אַהֲבַת הָעָם אֵלָיו, כִּי שָׁמְעוּ עַל דְּבַר אַהֲבָתוֹ לְאלֹהִים,</p>

<p>אֱלֹהֵי יִשְׂרָאֵל. וְכַאֲשֶׁר רָאָה אֶת שׁוֹמְרֵי הַדְּרָכִים מוֹנְעִים</p>

<p>אֶת הָעָם מֵעֲלוֹת יְרוּשָלַיְמָה, בָּא אֶל אָבִיו וְהִתְחַנֵּן לְפָנָיו</p>

<p>לְבַל יַפְרִיעַ אֶת הָעָם מֵעֲלוֹת לְעִיר הַקֹּדֶש. וְיָרָבְעָם לֹא</p>

<p>מָנַע מִבְּנוֹ אֶת שְׁאֵלָתוֹ, אַף כִּי לְמֹרַת רוּחַ הָיָה לוֹ</p>

<p>הַדָּבָר.</p>

<p>בָּעֵת הַהִיא אַחֲרֵי אֲשֶׁר נִגַּף יָרָבְעָם</p>

<p>בַּמִּלְחָמָה עִם יְהוּדָה, חָלָה אֲבִיָּה בְּנוֹ הָאָהוּב. אַרְמוֹן</p>

<p>הַמֶּלֶךְ עָטָה קַדְרוּת. רוֹפְאִים רַבִּים מִכָּל קְצוֹת הָאָרֶץ בָּאוּ</p>

<p>אֶל חֲצַר הַמֶּלֶךְ, אַךְ בִּידֵי אִישׁ מֵהֶם לֹא עָלָה לְהָבִיא</p>

<p>אֲרוּכָה לַנַּעַר הַחוֹלֶה.</p>

<p>יָרָבְעָם הִתְהַלֵּך כִּמְשֻׁגָּע לְמַרְאֵה בְּנוֹ</p>

<p>הָאָהוּב הַנֶּאֱבָק עִם מַר הַמָּוֶת, וּבַצַּר לוֹ מְאֹד פָּנָה אֶל</p>

<p>אִשׁתּוֹ וַיֹּאמַר:</p>

<p>– תִּרְצָה תַּמָּתִי, אֵין עֵצָה וְאֵין תַּחְבּוּלָה, וְרַק בְּיָדֵךְ יֵשׁ לְהַצִּיל אֶת בְּנֵנוּ מִמָּוֶת.</p>

<p>– נְכוֹנָה אֲנִי לָתֵת אֶת נַפְשִׁי כֹּפֶר נַפְשׁוֹ, לוּ רַק יִחְיֶה מֵחָלְיוֹ.</p>

<p>יָרָבְעָם חָשָׁב רֶגַע וְאַחַר אָמַר:</p>

<p>– קוּמִי נָא, רַעְיָתִי, וְהָלַכְתְּ שִׁילֹה אֶל</p>

<p>זְקֵנֵךְ אֲחִיָּה הַנָּבִיא, כִּי יְחַלֶּה אֶת פְּנֵי אֱלֹהִים</p>

<p>וְהִתְפַּלֵּל בְּעַד בְּנֵנוּ&#8230;</p>

<p>– אֵיכָה זֶה – יִבְּבָה תִרְצָה – אוּכַל לְהֵרָאוֹת אֶת</p>

<p>פְּנֵי זְקֵנִי וְהוּא גֵרֵשׁ אוֹתִי מֵעַל פָּנָיו, אַף אָמַר לִי, כִּי</p>

<p>לֹא אוֹסִיף לִדְרוֹךְ עַל סַף בֵּיתוֹ.</p>

<p>– זֹאת עֲשִׂי – עָנָה יָרָבְעָם – אַתְּ תִּתְחַפְּשִׂי</p>

<p>וְתִלְבְּשִׁי בִּגְדֵי אַחַת מִבְּנוֹת הָעָם וְלֹא יֵדְעוּ, כִּי אַתְּ</p>

<p>אֵשֶׁת יָרָבְעָם, וְלָקַחַתְּ בְּיָדֵךְ עֲשָׂרָה לֶחֶם וּבַקְבּוּק</p>

<p>דְּבַשׁ, מִנְחָה לַנָּבִיא, וּבָאת אֵלָיו וְהוּא יַגִּיד לָךְ, מַה</p>

<p>יִהְיֶה לַנָּעַר.</p>

<p>מִתּוֹךְ דְּמָעוֹת עָשְׂתָה תִרְצָה כַּאֲשֶׁר צִוָּה</p>

<p>עָלֶיהָ אִישָׁהּ וַתֵּלֶךְ שִׁילֹה. בְּעָבְרָה בִּרְחוֹב הָעִיר, אֲשֶׁר</p>

<p>לֹא רָאֲתָה אוֹתוֹ זֶה שָׁנִים רַבּוֹת הִכִּירָה כָּל בַּיִת וְכָל עֵץ,</p>

<p>וְנִדְמָה לָהּ, כִּי כֻלָּם מַבִּיטִים אֵלֶיהָ וּמְבָרְכִים אוֹתָהּ</p>

<p>בְּשָׁלוֹם, וּבְפָגְשָׁהּ אִישׁ מִבְּנֵי שִׁילֹה שָאֲלָה אוֹתוֹ:</p>

<p>– &#8220;אַיֵּה בֵּית אֲחִיָּה&#8221;?</p>

<p>כַּאֲשֶׁר הָלְכָה וְקָרְבָה עַד הַבַּיִת, אָמַר לָהּ הָאִישׁ אֲשֶׁר הָלַךְ עִמָּה:</p>

<p>– הֲיָדַעַתְּ כִּי אֲחִיָּה עִוֵּר וְאֵינוֹ יָכֹל</p>

<p>לִרְאוֹת; זָקֵן הָאִישׁ, וְגַם צָרוֹת רַבּוֹת וּגְדוֹלוֹת עָבְרוּ עַל</p>

<p>רֹאשׁוֹ.</p>

<p>לֵב תִּרְצָה פָּעַם בְּקִרְבָּה וְהִיא הִרְהֵרָה: &#8220;אִם אֲשַׁנֶּה אֶת קוֹלִי, לֹא יֵדֵע זְקֵנִי מִי אָנִי&#8221;.</p>

<p>הִיא נִגְּשָׁה עַד הַבַּיִת, וְאֲחִיָּה הַזָּקֵן שָׁמַע אֶת קוֹל רַגְלֵיהָ וַיִּקְרָא:</p>

<p>– מִי בָא?</p>

<p>תִּרְצָה פָּתְחָה לְדַבֵּר בְּקוֹל אִשָּׁה כָּפְרִית זְקֵנָה, אַךְ הַזָּקֵן הִפְסִיק אוֹתָהּ פִּתְאֹם:</p>

<p>– בּוֹאִי, בּוֹאִי, אֵשֶׁת יָרָבְעָם&#8230; לָמָּה אַתְּ מִתְנַכֵּרָה?&#8230;</p>

<p>תִּרְצָה נָפְלָה עַל הָאָרֶץ לִפְנֵי הַנָּבָיא <a href="#fn:12" id="fnref:12" title="see footnote" class="footnote"><sup>12</sup></a>וַתִּשַּׁק אֶת שׁוּלֵי אַדַּרְתּוֹ וּבְקוֹל בּוֹכִים קָרְאָה:</p>

<p>– אָבִי, אֵם אֻמְלָלָה אָנִי&#8230;</p>

<p>– יָדַעְתִּי, יָדַעְתִּי, בִּתִּי, בְּנֵךְ הַבְכוֹר</p>

<p>חוֹלֶה וְאִישֵךְ שָׁלַח אוֹתָךְ לִשְׁאֹל בֵּאלֹהִים, וּמַדּוּעַ לֹא</p>

<p>יִשְׁאַל בְּעֶגְלֵי הַזָּהָב אֲשֶׁר בְּבֵית אֵל?</p>

<p>– אַךְ אִם הָאָב חָטָא לֵאלֹהִים, לָמָּה יָמוּת הַבֵּן? – קָרְאָה תִרְצָה מִתּוֹךְ דְּמָעוֹת.</p>

<p>– פֹּקֵד עֲוֹן אָבוֹת עַל בָּנִים וְעַל בְּנֵי בָנִים! – עָנָה אֲחִיָּה בְּקוֹל עָז.</p>

<p>תִּרְצָה הֶחֱרִישָׁה וְרַק עֵינֶיהָ זָלְגוּ דְמָעוֹת. וְאֲחִיָּה עָמַד עַל רַגְלָיו וַיִּקְרָא:</p>

<p>– לְכִי תִּרְצָה, אִמְרִי לְיָרָבְעָם בַּעְלֵךְ: כֹּה</p>

<p>אָמַר ה' אֱלֹהֵי יִשְׂרָאֵל, יַעַן אֲשֶׁר הֲרִימוֹתִיךָ מִתּוֹךְ הָעָם</p>

<p>וְאֶתֶּנְךָ נָגִיד עַל עַמִּי יִשְׂרָאֵל וְאַתָּה הֲרֵעוֹתָ לַעֲשׂוֹת</p>

<p>מִכָּל אֲשֶׁר הָיוּ לְפָנֶיךָ, עָשִׂיתָ לְךָ אֱלֹהִים אֲחֵרִים וְאוֹתִי</p>

<p>הִשְׁלַכְתָּ אַחֲרֵי גֵוֶךָ&#8230; לָכֵן הִנְנִי מֵבִיא רָעָה אֶל בֵּית</p>

<p>יָרָבְעָם&#8230; הַמֵּת לְיָרָבְעָם בָּעִיר יֹאכְלוּ הַכְּלָבִים וְהַמֵּת</p>

<p>בַּשָּׂדֶה יֹאכְלוּ עוֹף הַשָּׁמָיִם&#8230;</p>

<p>תִּרְצָה לֹא יָכְלָה לְהִתְאַפֵּק וַתִּקְרָא בְּקוֹל בּוֹכִים:</p>

<p>– תָּבֹא הָרָעָה עָלַי וְעַל אִישִׁי וְעַל כָּל בֵּיתִי, לוּ רַק יִחְיֶה אֲבִיָּה בְּנֵנוּ&#8230;</p>

<p>– לֹא בִּתִּי, גְּדוֹלָה חַטַּאת יָרָבְעָם אֲשֶׁר חָטָא</p>

<p>וְאֲשֶׁר הֶחֱטִיא אֶת יִשְׂרָאֵל&#8230; בִּגְלָלוֹ יִתֹּשׁ אֱלֹהִים אֶת</p>

<p>יִשְׂרָאֵל מֵעַל הָאֲדָמָה הַטּוֹבָה הַזֹּאת אֲשֶׁר נָתַן</p>

<p>לַאֲבוֹתֵיהֶם&#8230;</p>

<p>תִּרְצָה לֹא זָזָה מִמְקוֹמָה וְלֹא הוֹצִיאָה הֶגֶה</p>

<p>מִפִּיהָ גַם אַחֲרֵי כַּלוֹת אֲחִיָּה לְדַבֵּר. וְכַעֲבוֹר רְגָעִים</p>

<p>אֲחָדִים, שָׂם הַנָּבִיא הַזָּקֵן אֶת יָדוֹ עַל רֹאשָהּ וּבְקוֹל מָלֵא</p>

<p>חֶמְלָה אָמַר:</p>

<p>– קוּמִי בִּתִּי, שׁוּבִי לְבֵיתֵךְ, כִּי עֵינַיִךְ לֹא</p>

<p>תִרְאֶינָה עוֹד אֶת בְּנֵךְ חָי&#8230; בְּבוֹא רַגְלַיִךְ הָעִירָה – וּמֵת</p>

<p>הַיָּלֶד&#8230;</p>

<p>צְרִיחָה עַזָּה פָּרְצָה מִפִּי הָאֵם הָאֻמְלָלָה וְהִיא עָזְבָה בְּחִפָּזוֹן אֶת הַבָּיִת.</p>

<p>כָּאֲשֶׁר בָּאָה תִּרְצָה, שָׁמְעוּ אָזְנֶיהָ אֶת</p>

<p>הַמִּסְפֵּד הַגָּדוֹל אֲשֶׁר סָפְדוּ בְּנֵי יִשְׁרָאֵל, בְּהוֹבִילָם</p>

<p>לִקְבָרוֹת אֶת אֲבִיָּה בֶּן יָרָבְעָם. עִמּוֹ נִקְבְּרָה הַתִּקְוָה</p>

<p>לְחַבֵּר אֶת מַמְלֶכֶת יִשְׂרָאֵל, אֲשֶׁר נִקְרְעָה בִּימֵי יָרָבְעָם</p>

<p>אָבִיו.</p>

<br />

<p><strong>סוֹף</strong></p>

<br />

<div class="footnotes">
<hr />
<ol>

<li id="fn:1">
<p>&#8220;מָשְׁבָה&#8221; במקור המודפס, צ&#8220;ל: מָשְׁכָה – הערת  פב&#8221;י. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>&#8220;שָאֲלָהּ&#8221; במקור המודפס, צ&#8220;ל: שָׁאֲלָה – הערת  פב&#8221;י. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>&#8220;הִפְּלִיאָה&#8221; במקור המודפס, צ&#8220;ל: &#8221;הִפְלִיאָה&#8220; –  הערת פב&#8221;י. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>&#8220;את&#8221; במקור המודפס, צ&#8220;ל: ואת – הערת פב&#8221;י. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>&#8220;בירושלי&#8221; במקור המודפס, צ&#8220;ל: בירושלים – הערת  פב&#8221;י. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>&#8220;מֶלֶ&#8221; במקור, צ&#8220;ל: מֶלֶךְ – הערת פב&#8221;י. <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>&#8220;י&#8221;, מספר הפרק, חסרה במקור – הערת פב&quot;י. <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>במקור חסרה נקודה אחרי &#8220;הארמון&#8221; – הערת פב&quot;י. <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p>&#8220;הנבורים&#8221; במקור, צ&#8220;ל הגבורים – הערת פב&#8221;י. <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p>&#8220;מוֹ&#8221; המשך המילה חסר במקור – הערת פב&quot;י. <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>&#8220;רָאֶה&#8221; במקור – הערת פב&quot;י. <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>&#8220;הַנָּבָיא&#8221; כך הניקוד במקור, צ&#8220;ל הַנָּבִיא – הערת  פב&#8221;י. <a href="#fnref:12" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31939">https://benyehuda.org/read/31939</a></div></body></html>