<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מלחמה ואהבה: דרמה הסטורית מימי החשׁמונאים</title>
	<meta name="author" content="אהרן ליבושיצקי"/>
</head>
<body>

<p><strong>על־פי סימון ארנו</strong></p>

<blockquote>
<br />
</blockquote>

<h3 id="הנפשׁות:">הנפשׁות:</h3>

<blockquote>
<p><strong>אַנְטְיוֹכֶס</strong>, מלך יון.</p>
</blockquote>

<blockquote>
<p><strong>לִיזִיאַשׁ</strong>, מושל בירושלים.</p>
</blockquote>

<blockquote>
<p><strong>אֵבְרִיתוּת</strong>, ראש צבאות היונים.</p>
</blockquote>

<blockquote>
<p>שרי הצבא: <strong>בַּכְּחִידֵס</strong></p>
</blockquote>

<blockquote>
<p>          <strong>נִקָּנוֹר</strong></p>
</blockquote>

<blockquote>
<p><strong>מִירָה</strong>, בת אנטיוכס.</p>
</blockquote>

<blockquote>
<p><strong>אֵרִקְסָה</strong>, רעותה.</p>
</blockquote>

<blockquote>
<p><strong>יָעֵל</strong>, אם החשמונאים.</p>
</blockquote>

<blockquote>
<p>בניה:</p>
</blockquote>

<blockquote>
<p><strong>יוֹחָנָן</strong></p>
</blockquote>

<blockquote>
<p><strong>שִׁמְעוֹן</strong></p>
</blockquote>

<blockquote>
<p><strong>יְהוּדָה</strong></p>
</blockquote>

<blockquote>
<p><strong>אֱלִיעֶזֶר</strong></p>
</blockquote>

<blockquote>
<p><strong>יוֹנָתָן</strong></p>
</blockquote>

<blockquote>
<p><strong>רְאוּבֵן</strong>, איש מיהודי גלעד, מודע למשפחת החשמונאים.</p>
</blockquote>

<blockquote>
<p>רץ. עושה־פסל. צבאות היונים. צבאות היהודים. שפחות מירה. עם רב.</p>

<br />
</blockquote>

<h2 id="פּרוֹלוֹג">פּרוֹלוֹג</h2>

<p>אֹהל־רֹעה במערת־יער בגלעד. מרחוק הרים גבנונים. על שלחן
קטן מונח סל־חורי ודגל מתתיהו. יעל יושבת שוממה ונוגה על יד השלחן, אצלה –
חמשת ילדיה. – ראובן עומד על ידה.</p>

<blockquote>
<br />
</blockquote>

<h3 id="מַחֲזֶהרִאשׁוֹן">מַחֲזֶה רִאשׁוֹן</h3>

<blockquote>
<p><strong>יָעֵל, רְאוּבֵן וְהַיְּלָדִים.</strong></p>
</blockquote>

<br />

<blockquote>
<p><strong>יָעֵל</strong>. חַכֵּה כִמְעָט רֶגַע&#8230; הֵן עוֹד לֹא נוֹאַשְׁתִּי</p>

<p>מֵהַצִּיל הַטֶּרֶף מִשִּׁנֵּי הָעַיִט</p>

<p>הַחַדִּים&#8230; לוּ יָכְלוּ פֹה אֵלֶּה הַיְעָרִים</p>

<p>בַּאֲפֵלַת־עֵצֵימוֹ, אוֹ שָׁמָּה הֶהָרִים,</p>

<p>לְהַצְפִּין, עַד יַחֲמֹק הָעַיִט הַטֹּרֵף,</p>

<p>גּוֹזָלַי הַנְּעִימִים!&#8230; לוּ יָכְלוּ, הָהּ, אֵלִי!</p>

<p>שָׁמֶיךָ מִמַּעַל, הָאָרֶץ מִתַּחַת –</p>

<p>לְהַסְתִּיר עוֹלָלַי עַד יַעֲבוֹר הַזָּעַם!&#8230;</p>

<p>וּבְכֹל אֲשֶׁר תִּהְיֶה, בִּי, רְאוּבֵן יַקִּירִי,</p>

<p>מִכֹּל אֲשֶׁר אִתָּךְ אוֹת־נֶאֱמָן לִי תֵּנָה! –</p>

<p><strong>רְאוּבֵן</strong>. יְהִי לִבֵּךְ בָּטוּחַ, כִּי שְׁאֵלָתֵךְ תְּמֻלָּא.</p>

<p><strong>יעל</strong>. וּכְרוּחַ צַח־שְׁפָיִים הַמְבַשֵּׂר הָאָבִיב</p>

<p>כֵּן תֵּלֵךְ הַבְּשׂוֹרָה הַהִיא לְפָנֶיךָ,</p>

<p>הַמְלֵאָה עֲדָנִים וָיֶשַׁע; כַּשַּׁחַר,</p>

<p>הַמְבַשֵּׂר בַּעֲלֹתוֹ אוֹר־בֹּקֶר בַּתֵּבֵל&#8230;</p>

<p><strong>רְאוּבֵן</strong>. וְהַשּׁוֹכֵן בַּמָּרוֹם, הוּא יָסֶךְ לִמְעוֹנֵךְ&#8230;</p>

<p>י<strong>ָעֵל</strong>. מֵעִמְקֵי לִבָּתִי תּוֹדָתִי נוֹבַעַת</p>

<p>לָךְ, רְאוּבֵן יַקִּירִי! יְדִידִי הַנֶּאֱמָן!&#8230;</p>

<p><strong>רְאוּבֵן</strong>. וְאִם יָבוֹא כַּחֶתֶף הָאִישׁ, שֶׁעַמֵּנוּ</p>

<p>לִשְׁמֵהוּ וּלְזִכְרוֹ תֹּאחֲזֵהוּ פַלָּצוּת&#8230;</p>

<p><strong>יָעֵל</strong> (תשמעהו). וִילָדַי, מַחֲמַדַּי, אָז יוֹלִיךְ בַּשֶּׁבִי!&#8230;</p>
</blockquote>

<p>(תשק את הילדים ותגישם אל ראובן).</p>

<blockquote>
<p>יָבֹא־נָא הֵנָּה! וּנְכוֹנָה הִנֵּנִי</p>

<p>הַפַּעַם לְקַדֵּם פָּנֵיהוּ, פְּנֵי־נָמֵר&#8230;</p>

<p>הֶעָרְמָה לִי תַעֲמֹד בַּמֶּה לְהוֹלִיכֵהוּ</p>

<p>אָז שׁוֹלָל&#8230; אַךְ לֵךְ מִזֶּה, אַל תִּתְמַהְמֵהַּ!&#8230;</p>

<p><strong>רְאוּבֵן</strong> (יקח את הילדים). הֲיִי שָׁלוֹם, יָעֵל!&#8230;</p>

<p><strong>יָעֵל</strong> (בוכה). גַּם לָךְ שָׁלוֹם יֶהִי&#8230;</p>

<p>אַךְ מָלֵא עֹז, אֹמֶץ הֱיֵה־נָא בְּצֵאתֶךָ</p>

<p>וּבִבְשׂוֹרַת־יֶשַׁע תְּשַׂמְּחֵנִי בְבוֹאֶךָ&#8230;</p>
</blockquote>

<p>(ראובן יוצא עם הילדים).</p>

<blockquote>
<br />
</blockquote>

<h3 id="מַחֲזֶהשֵׁנִי">מַחֲזֶה שֵׁנִי</h3>

<blockquote>
<p><strong>יָעֵל</strong> (לבדה). הֵם הָלְכוּ – עִקְבוֹתָם עוֹד לֹא יִוָּדֵעוּ&#8230;</p>

<p>בַּדֶּרֶךְ הָעוֹלָה הָהָרָה לֹא אֶרְאֵם&#8230;</p>

<p>מִשָׁמָּה יִשְׂתָּרְעוּ שְׂדֵי־זָהָב וָכָתֶם,</p>

<p>שֶׁאוֹתָם יַעַבְדוּ בְּזֵעַת אַפֵּימוֹ</p>

<p>בְּנֵי עַמִּי הָאוֹבֵד&#8230; וּלְמִי? בְּעַד הָאוֹיֵב!&#8230;</p>

<p>מַה־צַּר לִי לִרְאוֹתֵךְ, לְהִתְבּוֹנֵן אֵלַיִךְ,</p>

<p>הוֹי, אֶרֶץ־מוֹלֶדֶת אֻמְלָלָה, עֲזוּבָה!</p>

<p>מַה צַּר לִי, הָהּ, לִרְאוֹת אֵיךְ תָּקְעוּ חֲרִישָׁם</p>

<p>הַיְּוָנִים הַנְּמִבְזִים בָּךְ, אֶרֶץ מוֹלַדְתִּי!&#8230;</p>

<p>מַה צַּר לִי וּמַר לִי, הוֹי, שָׂדוֹת נִרְדָּמִים,</p>

<p>כִּי בְרֵיחַ פִּרְחֵיכֶם, צִיצֵיכֶם הַנְּעִימִים,</p>

<p>עוֹד תְּעַנְּגוּ וּתְשַׂמְּחוּ אֶת לִבּוֹת הַצָּרִים! –</p>

<p>רַק אָנִי – הָהּ, אֵלִי! – לֹא אוּכַל לִשְׂמֹחַ</p>

<p>פֹּה; כִּי מֵעֵת שֶׁמֶשׁ אַרְצֵנוּ הֵחֵלָּה</p>

<p>לְהַגִּיהַּ בְּקַרְנֶיהָ אֶת מַחֲנֵה הָאוֹיֵב;</p>

<p>וּמִשְּׁמֵי הַתְּכֵלֶת שָׁם כּוֹכְבֵי הַשֹּׁהַם</p>

<p>אֶת בִּרְכָתָם שָׁלוֹם לַצָּרִים יִשְׁלָחוּ, –</p>

<p>הָהּ! כְּמוֹ בִגְדֵי־אֵבֶל פֹּה יִלְבַּשׁ הַטֶּבַע&#8230;</p>

<p>וּבְאָזְנַי יָרִיעַ עוֹד הֵד תְּרוּעוֹתֵיהֶם,</p>

<p>הָרְנָנוֹת, הַשְּׂמָחוֹת – וּמַבַּט־עַפְעַפָּי</p>

<p>עוֹד יְחַפֵּשׂ וִיבַקֵּשׁ פֹּה, אוּלַי עוֹד יִמְצָא</p>

<p>אֶת אֵלֶּה, זֶה עַתָּה מִמֶּנִי נִפְרָדוּ&#8230;</p>
</blockquote>

<p>(נגשת אל השלחן ולוקחת את הדגל).</p>

<blockquote>
<p>הָהּ, אִישִׁי הַלּוֹחֵם מִלְחֶמֶת עַמֵּהוּ!</p>

<p>מִבָּנַי שֶׁנָּתַן לִי אֵל־הַשָּׁמַיִם</p>

<p>לְבַצֵּעַ וּלְכַלּוֹת אֶת מַעֲשֵׂה יָדֶיךָ:</p>

<p>לְהַצִּיל מֵעַבְדּוּת עֹל־זָרִים אַרְצֵנוּ,–</p>

<p>מֵאֵלֶּה בָנֶיךָ לֹא יֶחְוְרוּ פָנֶיךָ!</p>

<p>כִּי הֵמָּה יַגְדִּילוּ אֶת שִׁמְךָ הֶחָרוּת</p>

<p>פֹּה מֵעַל הַדֶּגֶל&#8230; (תתלהב) הַדֶּגֶל! הַדֶּגֶל!</p>

<p>מֵעַתָּה רַק אוֹתְךָ, רַק אוֹתְךָ אָנִיעַ:</p>

<p>לְהַגִּיהַּ בִּמְרוּדַי בָּךְ צִלְלֵי־תוּגָתִי&#8230;</p>

<p>וּדְעָה, מַתִּתְיָהוּ! כִּי כָל חֲמֵשֶׁת בָּנַי,</p>

<p>לְאֶרֶץ־מוֹלֶדֶת מֵרֶחֶם הִקְדָּשְׁתִּי&#8230;</p>

<p>וְיַחַד עִם חֲלָבִי הֵינַקְתִּים מִשָּׁדַי</p>

<p>גַּם אַהֲבָה לְהוֹרֵימוֹ, לְאֵל יָחִיד וּלְאֶרֶץ –</p>

<p>מוֹלֶדֶת, אַךְ נְאָצָה לָעַבְדוּת וְהַכְנָעָה!&#8230;</p>

<p>נִכְנָעִים לָנֶצַח יִשָּׁאֲרוּ בָנֶיךָ</p>

<p>לֹא מִפְּנֵי הַיְּוָנִים, כִּי אִם מִפָּנֶיךָ&#8230;</p>

<p>כָּמוֹנִי בְּבָרְחִי עִם חֲמֵשֶׁת עוֹלָלַי</p>

<p>מִפְּנֵי חֲמַת הַמֵּצִיק – שָׁמַרְתִּי, שְׁמָרְתִּי,</p>

<p>אֶת רְצוֹנְךָ הַקָּדוֹשׁ, רַעְיוֹנְךָ הַנַּעֲלֶה!&#8230;</p>
</blockquote>

<p>(תקשיב רב קשב).</p>

<blockquote>
<p>מִי יֵלֵךְ זֶה הֵנָּה? מָה חֶפְצוֹ פֹּה עָתָּה?&#8230;</p>

<p>מַה תֶּהֱמִי, תַּהֲלֹמִי, לִבָּתִי!&#8230; הָאוֹיֵב,</p>

<p>הָאוֹיֵב שָׁם אַכִּיר מֵרָחוֹק&#8230; הוּא הוֹלֵךְ;</p>

<p>חוֹבָתוֹ הַנְּמִבְזָה הוּא חָפֵץ לְמַלֵּא&#8230;</p>

<p>חַזְקֵנִי, אַמְּצֵנִי נָא, אֵל הַשָּׁמָיִם!&#8230;</p>
</blockquote>

<p>(תסתיר את הדגל בחיקה; בפתח יראה ליזיאש).</p>

<blockquote>
<br />
</blockquote>

<h3 id="מחזהשלישי">מחזה שלישי</h3>

<blockquote>
<p><strong>יָעֵל וְלִיזִיאַשׁ.</strong></p>
</blockquote>

<br />

<blockquote>
<p><strong>לִיזִיאַשׁ</strong>. הֲשָׁלוֹם לָךְ?</p>

<p><strong>יָעֵל</strong>. קַבֵּל גַּם אַתָּה בִּרְכָתִי.</p>

<p><strong>לִיזִיאַשׁ</strong> (בשחוק קל). הַגִּידִי דְבַר־אֱמֶת: חִכִּית הֵן אֶל בּוֹאִי&#8230;</p>

<p><strong>יָעֵל</strong>. (כמשתאה). לֹא אָבִין מִלֶּיךָ&#8230;</p>

<p><strong>לִיזִיאַשׁ</strong>. וְהַחֹק לָךְ יָדוּעַ?</p>

<p><strong>יָעֵל</strong>. אֶל מָה אֵל מִלֶּיךָ, אֲדוֹנִי, יִרְמֹזוּן?&#8230;</p>

<p><strong>לִיזִיאַשׁ</strong>. הַמֶּלֶךְ אַנְטְיוֹכֶס, הַמּוֹשֵׁל הָאַדִּיר</p>

<p>שֶׁתַּחַת מֶמְשַׁלְתּוֹ הַנְּדִיבָה תֶּחְסָיוּ</p>

<p>גַם אַתֶּם, הוּא צִוָּה עָלַי בַּמַּפְגִיעַ</p>

<p>כִּי אֶסְפּוֹר הַיְּהוּדִים מִזָּקֵן וְעַד נָעַר&#8230;</p>

<p>וּמִצְוַת הַמֶּלֶךְ אֲמַלֵּא בֶאֱמוּנָה&#8230;</p>

<p><strong>יָעֵל</strong>. (בתמימות). שׁוֹמַעַת אָנֹכִי; אַךְ מַה לִּי וּלְחֻקּוֹ?</p>

<p><strong>לִיזִיאַשׁ</strong>. זֶה דְּבַר הַחֹק: עַל כָּל יְהוּדִי וִיהוּדִי</p>

<p>לִי כָּל דָּבָר דָּבֻר עַל אָפְנָיו לְהוֹדִיעַ:</p>

<p>מֵאֵיזוֹ מִשְׁפָּחָה וּבַיִת הִנֵּהוּ,</p>

<p>מַעֲשֵׂהוּ וּרְכוּשׁוֹ, גַּם נַחֲלַת אֲבוֹתָיו,</p>

<p>אִשְׁתֵּהוּ וִילָדָיו – כָּל אֶחָד לְבַדֵּהוּ –</p>

<p>שֶׁיִּכְתֹּב בַּסֵּפֶר וּלְתִתּוֹ עַל יָדִי&#8230;</p>

<p>הַיְּהוּדִי שֶׁיָּשִׁיב לִי תְּשׁוּבָה נְכוֹנָה,</p>

<p>לֹא יַעְלִים, לֹא יְשַׁקֵּר מִכֹּל אֲשֶׁר אִתּוֹ –</p>

<p>אֶת נַפְשׁוֹ הוּא הִצִּיל; גַּם כָּבוֹד וּגְדֻלָּה</p>

<p>הוּא יִנְחַל מֵעִם מַלְכִּי הַמָּלֵא נְדִיבוֹת&#8230;</p>

<p>אַךְ אוֹי לוֹ, לַנָּבָל, שֶׁכָּזָב מַחֲסֵהוּ!</p>

<p>וְאִם יַרְהִיב עֹז לַעֲבוֹר עַל מִצְוַת הַמֶּלֶךְ, –</p>

<p>לִכְלִמָּה וָקֶלֶס, לַחֶרְפָּה וּבוּשָׁה,</p>

<p>לָאָלָה וּקְלָלָה הָאִישׁ הַהוּא יֶהִי&#8230;</p>

<p>כָּל הוֹנוֹ וּרְכוּשׁוֹ, כָּל שְׂדוֹתָיו וּכְרָמָיו</p>

<p>אָז יִקַּח לוֹ מַלְכִּי הָאַדִּיר מִמֶּנּוּ..</p>

<p>וּלְכַבְלֵי נְחֻשְׁתַּיִם עוֹד רַגְלָיו תֻּגַּשְׁנָה&#8230;</p>

<p>אִשְׁתֵּהוּ וִילָדָיו, עֲבָדָיו וְאַמְהוֹתָיו</p>

<p>בַּשִּׁבְיָה יוּבָלוּ אֶל אֶרֶץ־מֶרְחַקִּים</p>

<p>וּלְעַבְדֵי־עוֹלָמִים יִמָּכְרוּ כֻלָּהַם&#8230;</p>

<p>אֲדַמֶּה, כִּי דִבְרֵי הַחֹק לָךְ מוּבָנִים&#8230;</p>

<p><strong>יָעֵל</strong>. אָבִינָה&#8230; מַה־נּוֹרָא, מָה אָיוֹם חֻקֶּךָ!</p>

<p><strong>לִיזִיאַשׁ</strong>. הוּא נוֹרָא לָאֵלֶּה, שֶׁמִּצְוַת אֲדוֹנִי</p>

<p>לֹא יאֹבוּ לְמַלֵּא&#8230;</p>

<p><strong>יָעֵל</strong>. (תשמעהו). אַךְ יְהִי אֵיךְ שֶׁיֶּהִי!</p>

<p>לִי אַחַת, אֲדוֹנִי, כִּי אֵינִי יְהוּדִיָּה&#8230;</p>

<p><strong>לִיזִיאַשׁ</strong>. וְאֵי אֶרֶץ־מוֹלַדְתֵּךְ, בְנֵי בֵיתֵךְ, מִשְׁפַּחְתֵּךְ,</p>

<p>גַּם נַחֲלַת הוֹרָיִךְ?&#8230;</p>

<p><strong>יָעֵל</strong>. הֵן תֵּרֶא, אֲדוֹנִי,</p>

<p>כִּי בְמַחְסוֹר וָעֹנִי לִי נָפְלוּ חֲבָלִים!&#8230;</p>

<p><strong>לִיזִיאַשׁ</strong>. וּמִי יַטְרִיף לָךְ לֶחֶם חֻקֵּךְ, מִחְיָתֵךְ?</p>

<p><strong>יָעֵל</strong>. אַךְ יְגִיעַ שְׁתֵּי כַפַּי, אֲדוֹנִי!</p>

<p><strong>לִיזִיאַשׁ</strong>. וּבַעְלֵךְ</p>

<p>אַיֵּהוּ? וּמִי הוּא? –</p>

<p><strong>יָעֵל</strong>. אַלְמָנָה הִנֵּנִי&#8230;</p>

<p><strong>לִיזִיאַשׁ</strong>. וְאֵי־אֵיפֹה יְלָדַיִךְ?</p>

<p><strong>יָעֵל</strong>. הָהּ! עָצַר אֱלֹהַּ</p>

<p>בְּעַד רַחְמִי לִיגוֹנִי וּלְדַאֲבוֹן לִבָּתִי&#8230;</p>

<p><strong>לִיזִיאַשׁ</strong>. מַה שְּׁמֵךְ?</p>

<p><strong>יָעֵל</strong>. פְטָה.</p>

<p><strong>לִיזִיאַשׁ</strong>. הֲמֵאֶרֶץ נָכְרִיָּה בָּאת הֵנָּה לָשָׁבֶת?</p>

<p><strong>יָעֵל</strong>. כֵּן, אָדוֹן! מֵאֶרֶץ מְאֹד רְחוֹקָה</p>

<p>שוֹמֵמָה, נֶעֱזָבָה; בִּמְקוֹם בָּדָד, נִטָּשׁ</p>

<p>מֵאָבִיו וְאִמֵּהוּ שָׁם הָיָה בֶּן־הָגָר&#8230;</p>

<p><strong>ליזיאש</strong> (בתמהון). הֵן הִנָּךְ, לְפִי אֵלֶּה דְבָרַיִךְ, יִשְׁמְעֵאלִית?!</p>

<p><strong>יָעֵל</strong>. כֵּן, אָדוֹן! וּכְיֶתֶר הָרוֹעִים הַנּוֹהֲגִים</p>

<p>אֶת צֹאנָם בַּמִּדְבָּר, – לִמְאֹרוֹת שְׁמֵי־מָעַל</p>

<p>אֶכְרָעָה, אֶשְׁתַּחֲוֶה מֵעוֹדִי גַּם אָנִי&#8230;</p>

<p><strong>לִיזִיאַשׁ</strong>. וּמִי הוּא אֲדוֹנֵךְ, הַגִּידִי?!</p>

<p><strong>יָעֵל</strong>. &#8220;אֲדוֹנִי&#8221;?&#8230;</p>

<p>לִשְׂכִירַת־יוֹם שְׁכוּלָה, גַּלְמוּדָה כָּמוֹנִי,</p>

<p>כָּל אֶחָד הַנּוֹתֵן לָהּ מְאוּמָה לְהִשְׂתַּכֵּר,</p>

<p>שֶׁתִּמְצָא מִחְיָתָהּ לָהּ בְּזֵעַת אַפֶּיהָ, –</p>

<p>לָהּ &#8220;אָדוֹן&#8221; הִנֵּהוּ&#8230;</p>

<p><strong>לִיזִיאַשׁ</strong>. אַךְ לְמִי הוּא הָאֹהֶל</p>

<p>שֶׁאַתְּ בּוֹ תָּגוּרִי פֹה, רָחוֹק מֵאָדָם;</p>

<p>שֶׁבְּעָמָל וּתְלָאָה מְצָאתִיהוּ? הֲלָךְ־הוּא?&#8230;</p>

<p><strong>יָעֵל</strong>. שֶׁלִּי הוּא, אֲדוֹנִי!</p>

<p><strong>לִיזִיאַשׁ</strong>. הַבְּנִיתִו אִם קְנִיתִו? –</p>

<p><strong>יָעֵל</strong>. אֲנֹכִי? מֵאַיִן לִי כֶסֶף לָקַחְתִּי</p>

<p>פֹּה לִבְנוֹת אוֹ לִקְנוֹת?</p>

<p><strong>לִיזִיאַשׁ</strong>. אִם כֵּן בַּמַּתָּנָה</p>

<p>הִנֵּהוּ לָךְ?</p>

<p><strong>יָעֵל</strong>. כֵּן; זִרְמַת מַיִם כַּבִּירִים</p>

<p>וּסְעָרָה חֲשֵׁכָה לִי נָתְנוּ הָאֹהֶל&#8230;</p>

<p><strong>לִיזִיאַשׁ</strong>. בִּינָתִי קָצָרָה מֵהָבִין דְּבָרַיִךְ!</p>

<p><strong>יָעֵל</strong>. מֵי־מַבּוּל בִּסְעָרָה נוֹרָאָה שָׁטָפוּ</p>

<p>הַבִּקְעָה הַזֹּאת זֶה לֹא כְבָר; וַיִּגְוָעוּן</p>

<p>יוֹשְׁבֶיהָ מִזָּקֵן וְעַד נָעַר; וּבְנוּדִי</p>

<p>הָאֹהֶל הַזֶּה לִי לַמּוֹשָׁב אִוִּיתִי&#8230;</p>

<p><strong>לִיזִיאַשׁ</strong>. סַפְּרִי־נָא לִי עוֹד מַה מִּדִּבְרֵי־יָמָיִךְ!</p>

<p><strong>יָעֵל</strong>. לֹא־אֵדַע; סִפַּרְתִּי הַיּוֹם לָךְ, אֲדוֹנִי,</p>

<p>מִכֹּל אֲשֶׁר אִתִּי&#8230; וּמֶה עוֹדְךָ דּוֹרֵשׁ?&#8230;</p>

<p><strong>לִיזִיאַשׁ</strong>. אַךְ לָמָּה פֹה, רָחוֹק מֵאֶרֶץ מוֹלַדְתֵּךְ</p>

<p>תָּגוּרִי עֲזוּבָה, שׁוֹמֵמָה, גַּלְמוּדָה,</p>

<p>בָּעֹנִי וּמַחְסֹר, בַּת אֶרֶץ יִשְׁמָעאֵל?!</p>

<p><strong>יָעֵל</strong>. וּמַה לִּי לַעֲשׂוֹת?</p>

<p><strong>לִיזִיאַשׁ</strong>. אֲבָל נִיב הַיִּשְׁמְעֵאלִים,</p>

<p>חֵי נַפְשִׁי, אֵין בָּךְ, כַּאֲשֶׁר אֶחֱזֶה לִי אָנִי&#8230;</p>

<p><strong>יָעֵל</strong>. (הצדה). אֲהָהּ שְׂעִיר הַתֹּפֶת! עַד מָתַי, עַד אָנָה</p>

<p>עוֹד יוֹסִיף חֲקִירוֹתָיו? (אליו) גַּם דִּבֵּר הָאָדָם</p>

<p>הֵן יְשֻׁנֶּה חֲלִיפוֹת עַל אֶרֶץ נָכְרִיָּה.</p>

<p><strong>לִיזִיאַשׁ</strong>. כֵּן! נָכוֹן הַדָּבָר; אֲבָל שָׁנִים רַבּוֹת</p>

<p>תִּנְקֹפְנָה עַל אֱנוֹשׁ עַד אֲשֶׁר יִשָּׁכַח</p>

<p>מִפִּיהוּ כָּל מִבְטָא שְׂפַתֵהוּ וְדִבּוּרָהּ;</p>

<p>וּמִבַּלְעֲדֵי־זֹאת: הַהֵלֶךְ, הַמַּרְאֶה</p>

<p>שֶׁלְּבַת הָעֲרָבָה בָּךְ, גְּבִרְתִּי, אֵינָמוֹ!</p>

<p><strong>יָעֵל</strong>. הָאָדָם הַיּוֹשֵׁב עַל אֶרֶץ נָכְרִיָּה,</p>

<p>הַלּוֹבֵשׁ גַּם בְּגָדָיו כְּכָל יוֹשְׁבֵי הַמָּקוֹם</p>

<p>וְהָעוֹשֶׂה כְמַעֲשֵׂימוֹ וּכְכָל מִנְהָגֵימוֹ, –</p>

<p>הֵן גַּם לֹא בִרְצוֹנוֹ יִשְׁתַּנֶּה אָז טִבְעוֹ.</p>

<p><strong>לִיזִיאַשׁ</strong>. (הולך וקרב אליה). הַאֱמֶת דִּבַּרְתְּ לִי? וּמַה יְּהִי, הַגִּידִי,</p>

<p>כִּי אִם אַף תַּרְקִיעִי לָךְ שְׁחָקִים וְתִשָּׁבְעִי,</p>

<p>כִּי אַךְ אֱמֶת יֶהְגֶּה לִי חִכֵּךְ – מָה יֶּהִי</p>

<p>אִם בְּאַחַת אָנֹכִי: כִּי שֶׁקֶר תְּדַבֵּרִי</p>

<p>וְלֹא אַאֲמִין לָנֶצַח לַכְּזָבִים הִפַּחַתְּ;</p>

<p>וְכִי אֶרֶץ מוֹלַדְתֵּךְ – אַךְ אֶרֶץ הַיְּהוּדִים,</p>

<p>וְכִי עַמֵּךְ – עַם יְהוּדָה הַבּוֹגֵד, הַקֹּשֵׁר,</p>

<p>הַמָּלֵא אַךְ כָּזָב וּמִרְמָה וָשָׁקֶר?!</p>

<p>מַה תֹּאמְרִי, הַגִּידִי, אָז, מֵצַח נְחוּשָׁה?!</p>

<p>הַגִּידִי לִי מְהֵרָה, בַּת נַעֲוַת הַמַּרְדּוּת,</p>

<p>הַאֶת מַתִּתְיָהוּ לֹא תֵדְעִי, אֲרוּרָה?!</p>

<p><strong>יָעֵל</strong> (בנחת). לֹא אוֹתוֹ, לֹא הוֹרָיו, גַּם לֹא מִשְׁפַּחְתֵּהוּ.</p>

<p><strong>לִיזִיאַשׁ</strong>. (בקצף). וּפְרִי בִטְנֵךְ לָמָּה הִסְתַּרְתְּ מֶנִּי, בְּזוּיָה?!</p>

<p><strong>יָעֵל</strong>. מֵאַיִן לִי בָּנִים? עֲקָרָה הִנֵּנִי&#8230;</p>

<p><strong>לִיזִיאַשׁ</strong>. (נרעש) הוֹי! בְּצֵאוּס הָאַדִּיר אֶשָּׁבַע, כִּי כְזָבִים</p>

<p>דּוֹבֶרֶת אֵלַי אַתְּ וּמִרְמָה!</p>

<p><strong>יָעֵל</strong>. אַךְ אֱמֶת</p>

<p>יַבִּיעַ לָךְ חִכִּי. (הצדה) הָהּ, אֵלִי! אַמְּצֵנִי&#8230;</p>

<p>עוֹלָלַי הַנְּעִימִים! מִי יָחוּש עֲתִידוֹת</p>

<p>אִם לֹא כְבָר נִמְשַׁכְתֶּם פֹּה בְּרֶשֶׁת הָאוֹיֵב!</p>

<p><strong>לִיזִיאַשׁ</strong>. (בחרון־אף). הַגִּידִי לִי מְהֵרָה: בָּנַיִךְ אַיֵּמוֹ?</p>

<p><strong>יָעֵל</strong>. (הצדה). עוֹדֶנּוּ לֹא בָא; הוֹי, מַה מְּאֹד תִּשְׁתּוֹחָחִי,</p>

<p>נִשְׁמָתִי הַנּוּגָה! וּמַה מְּאֹד תָּשׁוּחִי!</p>

<p><strong>לִיזִיאַשׁ</strong>. (יחרוק שניו). אַף דָּבָר לֹא תְכַחֲדִי מִמֶּנִּי, אֲרוּרָה!</p>

<p><strong>יָעֵל</strong>. (הצדה). עוֹלָלַי&#8230; הָהּ, אֵלִי!&#8230;</p>

<p><strong>לִיזִיאַשׁ</strong>. (ירקע ברגלו). עֲנִינִי, סוֹרֵרָה!&#8230;</p>

<p><strong>יָעֵל</strong>. (הצדה). אָבָדְנוּ! מֵרְאוּבֵן אֵין קוֹל עוֹד, אֵין קָשֶׁב&#8230;</p>
</blockquote>

<p>(בלי צדיה תפיל את הדגל ארצה).</p>

<blockquote>
<p><strong>לִיזִיאַשׁ</strong>. (מרים את הדגל). וּמַה־זֹּאת, הַגִּידִי, מִיָּדֵךְ נָפָלָה?</p>

<p>מֵאַיִן לָקַחַתְּ הַדֶּגֶל?</p>

<p><strong>יָעֵל</strong>. (נואשה). לֹא אֵדָע&#8230;</p>

<p><strong>לִיזִיאַשׁ</strong>. (יתבונן אל הדגל). הֲתֵדְעִי אֶת פֶּשֶׁר הַמִּלִּים הַשְּׁזוּרוֹת</p>

<p>פֹּה עֲלֵי הַדָּגֶל?</p>

<p><strong>יָעֵל</strong>. (נואשה). לֹא אֵדַע, לֹא אָבִין&#8230;</p>

<p><strong>לִיזִיאַשׁ</strong>. (בצחוק־שטן). הוֹי, הִנֵּה כְתָב עִבְרִי, חֵי־נַפְשִׁי, וָעָתָּה</p>

<p>קְרָאִיהוּ, יִשְׁמְעֵאלִית!</p>
</blockquote>

<p>(מרחוק ישמע קול שופר).</p>

<blockquote>
<p><strong>יָעֵל</strong>. (בקול ששון). נִצַּלְנוּ! נִצָּלְנוּ!&#8230;</p>
</blockquote>

<p>(תשיר ברוח־אֹמץ)</p>

<blockquote>
<p>שְׂמַח, הֵיטִיבָה נַגֵּן,</p>

<p>סוֹבֵל עֹל מַעֲמָסָה!</p>

<p>הֵאִיר לְךָ הַבֹּקֶר</p>

<p>אַחֲרֵי לֵיל סוּפָתָה;</p>
</blockquote>

<br />

<blockquote>
<p>וּכְעַל כַּנְפֵי נְשָׁרִים</p>

<p>דָּאוּ צִבְאוֹתֶיךָ</p>

<p>וַיְגַמְּאוּ אֲרָצֹות</p>

<p>לִלְחֹם מִלְחַמְתֶּךָ&#8230;</p>
</blockquote>

<p>(עוד הפעם ישמע קול שופר).</p>

<blockquote>
<p><strong>לִיזִיאַשׁ</strong>. (בחמת־אף) הוֹי, מַה תִּשְׁתּוֹלָלִי?! אַךְ לָמָּה זֶה אֶשְׁמַע</p>

<p>כִּתְרוּעַת־קוֹל שׁוֹפָר הַקָּרֵב אֵלֵינוּ?</p>

<p>הוֹי, מַה־זֹּאת, הַגִּידִי?! מֵאַיִן קוֹל שׁוֹפָר</p>

<p>יִשָּׁמַע?&#8230;</p>

<p><strong>יָעֵל</strong>. (תחטוף את הדגל מידו). קְרָאֵהוּ־נָא, אַתָּה, לֹא אָנִי&#8230;</p>

<p>הֵא לְךָ הַדֶּגֶל! קְרָאֵהוּ אִם תּוּכָל&#8230;</p>

<p>אַךְ לָמָּה אֲכַסֶּה מִמֶּךָּ? הַבִּיטָה</p>

<p>וּרְאֵה־נָא פֹה הֵנָּה הַשֵּׁם &#8220;מַתִּתְיָהוּ!&#8221;&#8230;</p>

<p>הַשֵּׁם &#8220;מַתִּתְיָהוּ&#8221; הַבִּיטָה וּרְאֵה־נָא&#8230;</p>

<p><strong>לִיזִיאַשׁ</strong>. (בחרי־אף). פִּיךְ הֵן כְּבָר יַעֲנֶה בָּךְ עַתָּה כִּי אַךְ מִרְמָה</p>

<p>וַתֹךְ תַּחַת לְשׁוֹנֵךְ, הוֹי, אִשָּׁה כֹזָבֶת!</p>

<p><strong>יָעֵל</strong>. (באמץ־רוח). וּנְכוֹנָה אֲנִי עַתָּה גַּם לָתֵת לְךָ תּוֹדָה&#8230;</p>

<p>אַף דָּבָר לֹא אַסְתִּיר מִמֶּךָּ&#8230; הַאֲזִינָה:</p>

<p>שְׁמִי־יָעֵל, אֱלֹהֵי הַשָּׁמַיִם הוּא אֵלִי,</p>

<p>מוֹלֶדֶת אֲבוֹתַי הִיא אֶרֶץ הַיְּהוּדִים,</p>

<p>וּבַעֲלִי אִישׁ גִּבּוֹר מִלְחָמָה; פַּלָּצוּת</p>

<p>הֵן תֹּאחַז עַם־יָוָן לַשֵּׁם &#8220;מַתִּתְיָהוּ&#8221;;</p>

<p>וּדְעָה לְךָ, כִּי גַם לֹא עֲקָרָה הִנֵּנִי,</p>

<p>וּבָנִים חֲמִשָּׁה יָלָדְתִּי&#8230;</p>

<p><strong>לִיזִיאַשׁ</strong> (בחרון). אַךְ אַיָּם?!</p>

<p><strong>יָעֵל</strong>. הֲשִׁפְחָה אָנֹכִי לָךְ? בַּקְּשֵׁם וְתִמְצָאֵם. –</p>
</blockquote>

<p>(תשיר ברוח־עז:)</p>

<blockquote>
<p>מִתְּנוּמָתוֹ הֵקִיץ רוּחַ</p>

<p>בַּעֲרָבָה, מִדְבַּר שְׁמָמָה,</p>

<p>וַיִּתְחוֹלֵל בְּעַמּוּד־אָבָק</p>

<p>וַיִּתְגּוֹלֵל שָׁם בָּרָמָה;</p>

<p>אַךְ מִיָּם עָב קְטַנָּה עָלָתָה</p>

<p>וַתַּדִּיחַ הַסּוּפָתָה&#8230;</p>

<p><strong>לִיזִיאַשׁ</strong> (בחמה). הֵאָלְמִי, מִפְלֶצֶת! הִתְרַגֵּז חֲדֹלִי!</p>

<p>כִּי זֶה לָךְ לֹא יוֹעִיל: אֲדוֹנִים פֹּה אָנוּ;</p>

<p>בָּרֶגֶל רָמַסְנוּ כְבָר אֶת עַם הַיְּהוּדִים;</p>

<p>וּמִתַּחַת כַּפּוֹת רַגְלֵינוּ לֹא יָקוּם&#8230;</p>

<p><strong>יָעֵל</strong> (בשחוק קל). מַה־מְּאֹד בִּעֲתוּנִי דְּבָרֶיךָ הַפָּעַם! –</p>

<p>הֲתֵדַע יָדֹעַ, כִּי לְאֶרֶץ מוֹלַדְתִּי</p>

<p>כִּזְבוּבִים אַךְ הִנְּכֶם לִפְרָחִים וְשֹׁושַׁנִּים;</p>

<p>כַּסַּעַר, כַּבָּרָד&#8230;</p>

<p><strong>לִיזִיאַשׁ</strong> (רוקע ברגליו). הֵאָלְמִי, אֲרוּרָה!</p>

<p><strong>יָעֵל</strong> (תשיר). עוֹד יַחְלְפוּ צִלְלֵי הַלָּיִל</p>

<p>לִפְנֵי יוֹם בָּהִיר בַּשְּׁחָקִים;</p>

<p>יָקִיצוּ כָּל אַנְשֵׁי־הֶחָיִל</p>

<p>וּמְהֵרָה יָעוּפוּ כַּבְּרָקִים,</p>

<p>לַחְגֹּר חֶרֶב עַל מָתְנֵיהֶם</p>

<p>וּלְהִלָּחֵם עִם שֹׂנְאֵיהֶם</p>

<p>בַּמִּלְחָמָה!–</p>

<p>וְאַחֲרֵיהֶם בְּכָל קַצְוֵי הָאָרֶץ</p>

<p>הַנָּשִׁים, הַגְּבָרִים, הַנְּעָרִים,</p>

<p>יִתְעוֹרֲרוּ לַעֲמוֹד בַּפָּרֶץ</p>

<p>וְיִלָּחֲמוּ מִכָּל הַעֲבָרִים –</p>

<p>גַּם הַחוֹלִים מִמִּטּוֹתָם,</p>

<p>גַּם הַמֵּתִים מִקִּבְרוֹתָם</p>

<p>בָּאֲדָמָה!&#8230;</p>

<p><strong>לִיזִיאַשׁ</strong> (שולף חרבו). הֲקֵּץ לְלַהֲטַיִךְ, מְכַשֵּׁפָה אֲרוּרָה?!</p>

<p><strong>יָעֵל</strong> (תתלהב). וּדְעָה: כַּגַּחֶלֶת בַּתֶבֶן נִשְׁאָרָה</p>

<p>אַךְ רֶגַע תִּתְלַהֵט בְּלַהֶבֶת אֹכֶלֶת, –</p>

<p>כֵּן בָּנַי יָקוּמוּ בְּשַׁלְהֶבֶת אַהֲבָתָם</p>

<p>אֶל אֶרֶץ מוֹלַדְתָּם וְיִלָּחֲמוּ עִמָּכֶם&#8230;</p>

<p>הַפַּעַם בְּיָדֶיךָ הִנֵּנִי; וְאִם תַּחְפֹּץ</p>

<p>הָרְגֵנִי־נָא הָרֹג&#8230; אַךְ תֵּדַע יָדֹעַ</p>

<p>כִּי בָנַי דְּמֵי־נַפְשִׁי מִמְּךָ יִדְרשׁוּ&#8230;</p>

<p>גַּם נָקָם יִקָּחוּ&#8230;</p>

<p><strong>לִיזִיאַשׁ</strong>. הֵאָלְמִי, הוֹי פְּתַיָּה!</p>

<p>בַּפַּעַם הָאַחֲרוֹנָה אֲצַוֶּה לָּךְ: דּוֹמִי!</p>

<p>הוֹי, שִׁפְחָה נֶחֱרֶפֶת! הֲתֵדְעִי יָדוֹעַ</p>

<p>כִּי יֵשׁ לְאֵל יָדִי בְּעַד אֵל גְּדוּפוֹתַיִךְ,</p>

<p>פַּחֲזוּתֵךְ, שְׁקָרַיִךְ, יְהוּדִיָּה נִמְאָסָה,</p>

<p>בִּין רֶגַע לִמְחוֹתֵךְ מֵעַל פְּנֵי הָאָרֶץ;</p>

<p>וְאִם חַסְתִּי עָלַיִךְ, אֲרוּרָה, עַד הֵנָה</p>

<p>הוּא רַק פְּרִי חֲסָדַי וְלִבָּתִי הַנְּדִיבָה&#8230;</p>

<p>וְגַם כֵּן הָיְתָה מִצְוַת אַנְטְיוּכֶס אֲדוֹנִי:</p>

<p>כִּי אֶגְמוֹל אַךְ חֶסֶד וָטוֹב בְּעַד רָעַתְכֶם&#8230;</p>

<p>וּדְעִי לָךְ, כִּי גוֹרַל חֲמֵשֶׁת יְלָדַיִךְ</p>

<p>הַפַּעַם בְּיָדָיִךְ; וְאִם אָשְׁרָם תַּחְפֹּצִי</p>

<p>אָז לֹא אֶמְנָעֶנְהוּ מֵהֶם, אִם נֶאֱמָנִים</p>

<p>יִשָּׁאֲרוּ לָנוּ בְּכָל נַפְשָׁם וּמְאֹדָם;</p>

<p>הַמֶּלֶךְ אַנְטְיוֹכֶס מְאֹד יַרְבֶּה לִסְלֹחַ.</p>

<p><strong>יָעֵל</strong>. (תשמעהו) שָׁגִיתָ, אֲדוֹנִי! רַק לוֹחֲמִים יִהְיוּ&#8230;</p>

<p><strong>לִיזִיאַשׁ</strong>. (מוסיף לדבר). וּמוּכָן הוּא תָּמִיד גַּם לְקַבֵּל תְּשׁוּבַתְכֶם&#8230;</p>

<p><strong>יָעֵל</strong>. (תשמעהו). שָׁגִית, אֲדֹנִי! גִבּוֹרֵי־מִלְחָמָה</p>

<p>וְגַם רֹצְחֵי־נֶפֶשׁ&#8230;</p>

<p><strong>לִיזִיאַשׁ</strong>. (בחרי־אף). הוֹי, קִלְלַת הָאֵלִים</p>

<p>עָלַיִךְ, מִפְלֶצֶת אֲרוּרָה, נִמְאָסָה!&#8230;</p>

<p>כִּלָּיוֹן וַאֲבָדוֹן עַל אֶרֶץ מוֹלַדְתֵּךְ,</p>

<p>בָּנַיִךְ, אַחַיִךְ הֵן אַךְ אַתְּ תָּבִיאִי&#8230;</p>

<p>הוֹי, גּוּרִי לָךְ מִפְּנֵי חֲמַת מֶלֶךְ יָוָן!&#8230;</p>
</blockquote>

<p>(יוצא; מעבר השני בא רְאובן).</p>

<blockquote>
<br />
</blockquote>

<h3 id="מחזהרביעי">מחזה רביעי</h3>

<blockquote>
<p><strong>יָעֵל וּרְאוּבֵן</strong>.</p>
</blockquote>

<br />

<blockquote>
<p><strong>יָעֵל</strong>. (תמהר אל רְאוּבֵן). הוֹי, רְאוּבֵן יַקִּירִי! הַבִּיטָה וּרְאֵה־נֶָּא:</p>

<p>הָאוֹיֵב, הַבִּיטָה, הָאוֹיֵב שָׁם הָלַךְ&#8230;</p>

<p><strong>רְאוּבֵן</strong>. הוּא הָלַךְ? אַךְ יָבוֹא עִם אַנְשֵׁי מִלְחַמְתּוֹ</p>

<p>הֵן עוֹד הַפַּעַם הֵנָּה וַאֲזַי – אָבָדְנוּ&#8230;</p>

<p>טוֹב נָנוּס בִּמְּהֵרָה בְּעוֹד יֵשׁ לְאֵל יָדֵנוּ,</p>

<p>נִמָּלֵט, נָנוּסָה וְאַל־נָא נִתְמַהְמֵהַּ&#8230;</p>

<p><strong>יָעֵל</strong>. אַךְ אַיֵּה הַיְלָדִים? הַגִּידָה לִּי, חוּסָה!&#8230;</p>

<p><strong>רְאוּבֵן</strong>. נִצָּלוּ! נִצָּלוּ!&#8230;</p>

<p><strong>יָעֵל</strong>. כֻּלָּמוֹ? הַגִּידָה!</p>

<p>כֻּלָּמוֹ, הַגִּידָה־נָא, רְאוּבֵן, נִצָּלוּ?</p>

<p><strong>רְאוּבֵן</strong>. הֵרָגְעִי־נָא, יָעֵל! כֻּלָּמוֹ נִצָּלוּ;</p>

<p>בֵּין אַנְשֵׁי כְפָרֵינוּ הֶחְבֵּאתִי אוֹתָמוֹ.</p>

<p><strong>יָעֵל</strong>. אֲהָהּ, נְשָׁרִים צְעִירִים! הוֹי, עוֹלְלֵי־טִפּוּחִים!</p>

<p>יַגִּיעַ הַיּוֹם עוֹד, שֶׁתִּפְרְשׂוּ כַנְפֵיכֶם!&#8230;</p>

<p><strong>רְאוּבֵן</strong>. אַךְ מַהֲרִי־נָא, יָעֵל! הֵן עַתָּה <strong>עָלֵינוּ</strong></p>

<p>לְהִנָּצֵל מִמַּלְתְּעוֹת הַכְּפִירִים; וּכְפֶשַׂע</p>

<p>בֵּינֵינוּ וְהַמָּוֶת פֹּה עָתָּה&#8230;</p>

<p><strong>יָעֵל</strong>. כֵּןֵ, נָנוּס&#8230;</p>

<p><strong>רְאוּבֵן</strong>. אֵימָתָה וָפַחַד עַל כָּל מִדְרַךְ רֶגֶל</p>

<p>הַפַּעַם יְרַחֵפוּ&#8230;</p>

<p><strong>יָעֵל</strong>. וּבְכָל זֹאת כְּאֵב נוֹרָא</p>

<p>יָעִיק לִבִּי בְּזָכְרִי, כִי בְעוֹד רִגְעֵי מִסְפָּר</p>

<p>אֲאֻלַּץ לַעֲזוֹב, הָהּ, רְאוּבֵן יַקִּירִי,</p>

<p>אָהָלְךָ הַשַּׁאֲנָן&#8230;</p>

<p><strong>רְאוּבֵן</strong>. וּמַה לָךְ פֹּה עַתָּה</p>

<p>אִם כָּל עוֹלָלַיִךְ אֵינָמוֹ?</p>

<p><strong>יָעֵל</strong>. צָדַקְתָּ!</p>

<p>אַךְ פֹּה הֵן טִפַּחְתִּים, רִבִּיתִים, גִּדַּלְתִּים!</p>

<p>יִשַּׁנְתִּים בְּעַרְשָׂמוֹ בִּזְמִירוֹת־יִשְרָאֵל;</p>

<p>פֹּה רִקְּדוּ, כִּרְכֵּרוּ, פֹּה פִּזְּזוּ, שָׂמָחוּ,</p>

<p>פֹּה צָהַל קוֹלָמוֹ הַנֶּחְמָד, הַנָּעִים –</p>
</blockquote>

<p>(כורעת על ברכיה).</p>

<blockquote>
<p>הָהּ, אֵלִי! אֵל־אֱמֶת וָצֶדֶק, הַאֲזִינָה!</p>

<p>הֵן רַבּוֹת בַּשָּׁנִים עַד עַתָּה חָסִיתִי</p>

<p>בְצֵל כַּנְפֵי חַסְדֶּךָ; וְאַךְ אַחַת אֲבַקֵּשׁ</p>

<p>גַּם עַתָּה מִמֶּךָ: חַזְּקֵנִי! אַמְּצֵנִי!</p>

<p>כִּי אֶסְבֹּל, כִּי אֶשָּׂא גַם יֶתֶר הַמַּסּוֹת,</p>

<p>שֶׁאַתָּה חָרַצְתָּ עוֹד לְנַסּוֹת שִׁפְחָתָךְ&#8230;</p>

<p>אַךְ הָסֵר מִדַּרְכִּי שֶׁאֵלֵךְ הַפַּעַם</p>

<p>כָּל אַבְנֵי הַנֶּגֶף וּמִכְשוֹל וָשָׁיִת;</p>

<p>גַּם בָּרֵךְ אֶת בָּנַי בְּרוּחַ מְאֹד אַמִּיץ</p>

<p>לְהִלָּחֵם מִלְחֶמֶת עִירֶךָ, עַמֶּךָ;</p>

<p>וּתְנָה־נָא בִידֵיהֶם אַךְ חֶרֶב נֹקֶמֶת,</p>

<p>כִּי יִקְמוּ נִקְמָתְךָ מִגּוֹיִם עָרִיצִים!</p>
</blockquote>

<br />

<p>(המסך נופל).</p>

<blockquote>
<br />
</blockquote>

<h2 id="מַעֲרָכָהרִאשׁוֹנָה">מַעֲרָכָה רִאשׁוֹנָה</h2>

<p>אחרי שנים רבות. מקום המעשה בסביבות ירושלים. בהאיר הבקר.
על המצודה יחנו צבאות היונים. לא רחוק מהם – שריהם, אנשי המשמר. משמאל, על
ראש ההר, יֵראו משאות ועיי־מפלה. מישור. על יד המצודה – מגדל המחֻבר אל
ארמון. בהרם המסך יֵראה חרש, עם המון עוזריו, הנוסך פסל צאוס.</p>

<blockquote>
<br />
</blockquote>

<h3 id="מַחֲזֶהרִאשׁוֹן.">מַחֲזֶה רִאשׁוֹן.</h3>

<blockquote>
<p>לִיזִיאַשׁ. לפניו <strong>רץ וְיוֹחָנָן הַקַּדְּשִׁי</strong>, מימינו <strong>אֵבְרִיתוּס ושרי הצבא</strong>.</p>
</blockquote>

<br />

<blockquote>
<p><strong>אֵבְרִיתוּס</strong> (מעביר שנה מעניו). עַד מָתַי לֹא יָבוֹא הַקֵּץ לַמִּלְחָמוֹת?!</p>

<p>מֶה חָפֵץ אֲנִי לָתֵת תְּנוּמָה לְעַפְעַפָּי&#8230;</p>

<p><strong>לִיזִיאַשׁ</strong>. (אל אבריתוס). הֲתֵדָע? הַמֶּלֶךְ הֵן יָבוֹא אֵלֵינוּ;</p>

<p>וְאַחֲרֵיהוּ הַשָּׂרִים בַּכְּחִידֵס וְנִקָּנוֹר</p>

<p>גַּם בְּצַעֲדֵי־עֲנָק עִם צִבְאוֹתָם יִצְעָדוּ;</p>

<p>וְּשְׁלשֶׁת גְּדוּדֵינוּ כְּבָר קְרֵבִים אֶל יְהוּדָה&#8230;</p>
</blockquote>

<p>(אל הרץ).</p>

<blockquote>
<p>מָתַי רָאִיתָ הַמֶּלֶךְ?</p>

<p><strong>הָרָץ</strong> (משתחוה). בַּבֹּקֶר</p>

<p>בְּיוֹם אֶתְמוֹל, לֹא רָחוֹק מִבֵּית־אֵל.</p>

<p><strong>אֶחָד מִשָּׂרֵי הַצָּבָא</strong> (אל אבריתוס). הַלְּנָכוֹן</p>

<p>בּוֹא יָבוֹא מַלְכֵּנוּ הָאַדִּיר אֵלֵינוּ?</p>

<p><strong>אֵבְרִיתוּס</strong>. אֶל נָכוֹן.</p>

<p><strong>שַׂר הַצָּבָא</strong>. אִם כֵּן נָחוּץ לְהָרִים פְּעָמֵינוּ.</p>

<p><strong>לִיזִיאַשׁ</strong>. צָדַקְתָּ: הַמֶּרֶד הֵן הוֹלֵךְ וְגָדֵל.</p>

<p>אַךְ <strong>הוּא</strong> (מורה על הרץ) יָכֹל לְהָעִיד בְּתַעֲלוּלֵי יְהוּדָה –</p>

<p>הוֹי, רַב מְאֹד כֹּחֵהוּ מִכֹּח אָבִיהוּ!</p>

<p><strong>הָרָץ</strong> (משתחוה). וּבְכָל בֹּאוֹ יִרְבּוּ הֲמוֹנֵי צִבְאוֹתָיו –</p>

<p><strong>לִיזִיאַשׁ</strong> (מכה בחרבו). מִשְׁפָּחָה אֲרוּרָה! עַם בֹּגֵד וּמֹרֵד!</p>

<p><strong>הָרָץ</strong> (משתחוה). הָעִיר חֶבְרוֹן עָשׂוּ כְבָר לִמְעִי־מַפָּלָה</p>

<p>וְכִי גַּם הָהָר גְּרִזִים לָכָדוּ, שָׁמָעְתִּי –</p>

<p><strong>לִיזִיאַשׁ</strong>. (בבהלה). הוֹי, צֵאוּס! –</p>
</blockquote>

<p>(אל יוחנן:)</p>

<blockquote>
<p>מַדּוּעַ כִּסִּיתָ מִמֶּנִּי</p>

<p>הַדָּבָר? הַתְמַלֵּא כֵן חוֹב מִשְׁמַרְתֶּךָ?</p>

<p>בִּרְצוֹנְךָ הַטּוֹב הֵן אֵלֵינוּ נָפַלְתָּ</p>

<p>וְעָלֶיךָ הֱיוֹת נֶאֱמָן אִתָּנוּ לָנֶצַח.</p>
</blockquote>

<p>(יוחנן משתחוה ביראת הכבוד. לִיזִיאַשׁ מוסיף לדבר עם הרץ).</p>

<blockquote>
<p><strong>אֵבְרִיתוּס</strong> (אל שר הצבא). מִלְּבַד כִּי לֹא יוֹעִיל – עוֹד יוּכַל הָרֵעַ</p>

<p>מְאֹד לָנוּ הַיְּהוּדִי הַזֶּה, כִּי אַךְ רַגֵּל</p>

<p>בָּא הֵנָּה, לָדַעַת כָּל אֲשֶׁר אִתָּנוּ.</p>

<p><strong>שַׂר הַצָּבָא</strong>. שָׁמַעְתִּי כִּי קָרוֹב הִנּוֹ גַּם לַמַּלְכוּת.</p>

<p><strong>אֵבְרִיתוּס</strong>. גַּם מִירָה הַנְּסִיכָה מְאֹד תַּטֶּה לוֹ חָסֶד.</p>

<p><strong>לִיזִיאַשׁ</strong> (יסור מהרץ). הוֹי, יְהוּדָה! יְהוּדָה!</p>

<p><strong>אֵבְרִיתוּס</strong> (אל לִיזִיאַשׁ). הֲתֵדַע יָדֹעַ</p>

<p>הַדֶּרֶךְ הוּא עוֹלֶה הַפַּעַם עִם צִבְאוֹתָיו?</p>

<p><strong>לִיזִיאַשׁ</strong>. לֹא; כְּאִלּוּ הַשֶּׁמֶשׁ תְּכַסֵּהוּ וְלֹא תִשְׁלַח</p>

<p>קַוֶּיהָ הַבּוֹעֲרִים עַל רָאשֵׁי צִבְאוֹתָיו;</p>

<p>יִסָּתְרוּ, יֵחָבְאוּ בִיעָרִים, בֶּהָרִים</p>

<p>וּנְקִיקֵי הַסְּלָעִים, עַד כִּי נוּכַל דַּמּוֹת</p>

<p>כִּי מְעַטִּים מְאֹד הֵמָּה, אוֹ הַרְחֵק מִמֶּנּוּ; –</p>

<p>וּפִתְאֹם לְפֶתַע כַּעֲשָׂבִים בַּשָּׂדֶה,</p>

<p>הַמְבַצְבְּצִים וְעוֹלִים, הֵם יוֹצְאִים מֵחוֹרִים</p>

<p>הֲמוֹנִים, הֲמוֹנִים וּלְחֵילָם אֵין מִסְפָּר&#8230;</p>

<p>לָכֵן נֶאֶרְבָה לָהֶם עַל הַדְּרָכִים</p>

<p>נַקִּיפֵם וּנְסוֹבְבֵם מִכָּל הָעֲבָרִים;</p>

<p>וְאַחַר כֻּלָּנוּ נֵצֵא מִמַּאֲרָבֵנוּ,</p>

<p>נַהַרְגֵם וּנְמִיתֵם וְלֹא נַשְׁאִיר בָּם שָׂרִיד;</p>

<p>כְּפָרֵימוֹ, עָרֵימוֹ לִשְׁמָמָה נָשִׂימָה;</p>

<p>רַק בֵּית מִקְדָּשָׁמוֹ הַיָּפֶה יִשָּׁאֵר,</p>

<p>כִּי בוֹ יְהִי כַּר נִרְחָב גַּם לְצֵאוּס הָאַדִּיר&#8230;</p>
</blockquote>

<p>(משער העיר, בדרך המישור ארחות הלכות וקרבות).</p>

<blockquote>
<p>מִי הֵמָּה הַהוֹלְכִים וּקְרֵבִים אֵלֵינוּ?</p>

<p><strong>אֵבְרִיתוּס</strong>. הֵם סוֹחֲרִים, כִּנְעָנִים, עֲרָבִים, צִידוֹנִים,</p>

<p>הַהוֹלְכִים אִתָּנוּ לְרֶגֶל מַעֲרָבָם.</p>
</blockquote>

<p>(הארחות מתקרבות עם פרדיהם וגמליהם. בין הבאים
יראו גם ארבעת אחי יוחנן הלבושים כסוחרי־ערב).</p>

<blockquote>
<p><strong>לִיזִיאַשׁ</strong> (אל החרש). מִשַּׁעֲרֵי הָעִיר הֵן הֲמוֹנִים יִנְהָרוּ</p>

<p>וּמָתַי תְּכַלֶּה מַעֲשֶׂיךָ, אֲדוֹנִי?</p>

<p><strong>הֶחָרָשׁ</strong> (אל עוזריו). הָסִירוּ־נָא מַהֵר הַצָּעִיף! הָסִירוּ!</p>
</blockquote>

<p>(העוזרים מסירים את הצעיף מהפסל המתאר את צאוס יושב על כסא רם, בידו השמאלית הוא אוחז שרביט הזהב וביד ימינו כתר־מלכות. ההמון יגש אליו. –)</p>

<blockquote>
<p><strong>הָחָרָשׁ</strong> (אל ליזיאש.) כִּסְאֵהוּ פֹה תָּסֶךְ תֶּמִית<a href="#fn:1" id="fnref:1" title="see footnote" class="footnote"><sup>1</sup></a> בִּכְנָפֶיהָ</p>

<p>וְשָׁמָּה מִמָּטָה: מִלְחֶמֶת טִטַּנִּים<a href="#fn:2" id="fnref:2" title="see footnote" class="footnote"><sup>2</sup></a>.</p>

<p><strong>לִיזִיאַשׁ</strong> (בשמחה). רַב תּוֹדוֹת לָךְ, חֲכָם־חֲרָשִׁים! פָּעָלְךָ</p>

<p>מְאֹד נִפְלָא וְנֶהְדָּר בְּמַרְאֵהוּ! גְּשׁוּ הֵנָּה,</p>

<p>אֲנָשִׁים, הִשְׁתַּחֲווּ־נָא לְצֵאוּס הָאַדִּיר!</p>

<p>הַקְשִׁיבוּ! הַאֲזִינוּ! כְּבָר קְרוֹבָה מַפֶּלֶת</p>

<p>הַיְּהוּדִים הַמּוֹרְדִים וַיָּבֹא יוֹם קִצָּם;</p>

<p>מַלְכֵּנוּ הָאַדִּיר צִוָּנוּ הַחֲרִימָם,</p>

<p>כְּפָרֵימוֹ, עָרֵיהֶם, שְׂדוֹתֵינוּ<a href="#fn:3" id="fnref:3" title="see footnote" class="footnote"><sup>3</sup></a>, כַּרְמֵימֹו,</p>

<p>לְגַדֵּעַ וּלְהַשְׁחִית וּלְהוֹלִיךְ אוֹתָמוֹ</p>

<p>בַּשִּׁבְיָה, וּלְמָכְרָם לַעֲבָדִים וּשְׁפָחוֹת.</p>
</blockquote>

<p>(השמש תגיה בקרניה פני צאוס ופני יהודה המכבי העומד אצלו).</p>

<blockquote>
<p>הַבִּיטוּ וּרְאוּ־נָא פְנֵי צֵאוּס הַבְּהִירִים!</p>

<p>גְּשׁוּ הֵנָּה וּרְאוּ־נָא, אֲנָשִׁים גַּם נָשִׁים!</p>

<p>אֶל יָפְיוֹ הַבִּיטוּ, אֶל עֵינָיו הַשְּׁחוֹרוֹת</p>

<p>הַמְּפִיצוֹת גַּם גְּבוּרָה גַּם חֶמְלָה וַחֲנִינָה</p>
</blockquote>

<p>(יתבונן אל יהודה).</p>

<blockquote>
<p>מִי אָתָּה?</p>

<p><strong>יְהוּדָה</strong> (משתחוה). הֵן לִקְנוֹת הַשְּׁבוּיִם בָּא הֵנָּה</p>

<p>עַבְדֶּךָ; וְאֶתְכַּבֵּד לִשְׁאָלְךָ, אֲדוֹנִי,</p>

<p>אִם תּוּכַל לִי הַגֵּד: מַה יְּהִי מְחִיר הַיְּהוּדִים,</p>

<p>שֶׁיִּשְׁבֶּה אֲדֹונִי הַיּוֹם בַּמִּלְחָמָה?</p>

<p><strong>לִיזִיאַשׁ</strong>. אֲנַחְנוּ לֹא נַרְבֶּה בִּמְחִירָם; אַךְ שֶׁקֶל</p>

<p>בְּעַד שָׁלֹש עֲשָׂרֹות כְּבָר קִצֵּב מַלְכֵּנוּ&#8230;</p>

<p><strong>יְהוּדָה</strong> (בשחוק מר). מַה טּוֹב מְחִיר כָּזֶה! אַךְ עֲצָתִי אֱמוּנָה,</p>

<p>כִּי תוֹזִיל, אֲדוֹנִי, עוֹד מְעַט מִמְּחִירָמוֹ:</p>

<p>הֵן כָּל עַם הַיְּהוּדִים לָךְ יִפְּלוּ בַשֶּׁבִי,</p>

<p>וּבָמוֹ לְשַׁלֵּם גַּם מַס לְזִקְנֵי־רוֹמָה</p>

<p>תּוּכָלוּ&#8230;</p>
</blockquote>

<p>(ליזיאש לא ישמע את דבריו האחרונים, מרחוק תראה מירה בת המלך הולכת עם נערותיה).</p>

<blockquote>
<p><strong>לִיזִיאַשׁ</strong> (קורא בקול רם). הוֹי פַּנוּ־נָא דֶרֶךְ לַנְּסִיכָה!</p>
</blockquote>

<p>(ההמון ימוג. מעבר השני תגש מירה).</p>

<blockquote>
<br />
</blockquote>

<h3 id="מַחֲזֶהשֵׁנִי.">מַחֲזֶה שֵׁנִי.</h3>

<blockquote>
<p><strong>יוֹחָנָן</strong> (יושב על שן־סלע ומדבר אל לבו).</p>
</blockquote>

<br />

<blockquote>
<p>כֵּן&#8230; קְרוֹבָה הָעֵת לִי הַיְקָרָה, הַנְּעִימָה,</p>

<p>עוֹד מְעַט־קָט בּוֹא תָבוֹא לָשׂוּחַ&#8230; מֶה חָפֹץ</p>

<p>חָפַצְתִּי לִרְאוֹתָהּ וּלְהַבִּיט אֶל תֹּאַר</p>

<p>פָּנֶיהָ! לְהַשְׁגִּיחַ אַךְ רֶגַע לְמַבָּטֵי</p>

<p>עֵינֶיהָ הַשְּׁחוֹרוֹת, אֶל אֹדֶם לְחָיֶיהָ,</p>

<p>אֶל חֶלְקַת צַוָּארָהּ הַלָּבָן מִשָּׁלֶג –</p>
</blockquote>

<p>(יקשיב רב קשב).</p>

<blockquote>
<p>מֵאַיִן זֶה אֶשְׁמַע קוֹל צִלְצַל מַנְגִּינוֹת? –</p>

<p>הַאִם לֹא הַשְּׂחוֹק הוּא? אָנֹכִי, הַנִּבְרָא</p>

<p>לִשְׁמֹעַ קוֹל נֹגֵש, קוֹל נָגִיד וּמְצַוֶּה,</p>

<p>גִּדּוּפִים, חֲרָפוֹת מִכָּל הַעֲבָרִים;</p>

<p>אֲנִי, בֶּן עַם נִגָּשׂ וּמֻרְדָּף בְּלִי־חָשָׂךְ,</p>

<p>הֶאָסוּר בִּכְבָלִים, אֱזִיקֵי־נְחֻשְׁתָּיִם,</p>

<p>מִתַּחַת סֻבֳּלִי עוֹד לִחְיוֹת אֶחְפֹּצָה;</p>

<p>עוֹד לִחְיוֹת, הִתְעַנֵּג עַל צִלְצַל מַנְגִּינוֹת</p>

<p>שֶׁאָזְנִי מַקְשֶׁבֶת&#8230;</p>
</blockquote>

<p>(מרחוק תֵּראה מירה).</p>

<blockquote>
<p>הֶאָח! הִיא הוֹלֶכֶת&#8230;</p>

<p>הִיא שָׁרָה וּמְרִיעָה לִקְרַאת הוֹד הַטֶּבַע,</p>

<p>הִיא שְׂבֵעָה רָב־עֹנֶג מִפִּרְחֵי הָאָבִיב,</p>

<p>הִיא רֹקְדָה כְּאַיָּלָה וּתְפַזֵז עַלִּיזָה,</p>

<p>צוֹהֶלֶת, רַעֲנַנָּה מֵעֵדֶן הַבְּרִיאָה,</p>

<p>שׁוֹאֶפֶת הָרוּחַ הַצֶּחָה&#8230; וָאָנִי?</p>

<p>כָּאַסִּיר בַּכֶּלֶא – הָהּ, אֵלִי! – פֹּה אֵשֵׁב,</p>

<p>כִּמְרַגֵּל, כַּבֹּגֵד בְּעַמֵּהוּ אֵחָשֵׁב&#8230;</p>

<p>וּבַת־עֵינִי תַּחַז: אֵיךְ הֵם יִתְעַנָּגוּ,</p>

<p>אֵיךְ אַדְמַת אֲבוֹתַי הַזָּרִים יֹאכֵלוּ,</p>

<p>כְּכָל אַוַּת נַפְשָׁמוֹ מִטּוּבָהּ יִשְׂבָּעוּ&#8230;</p>

<p>וָאָנִי? – הָהּ, אֵלִי! בַּמֶּה אֲנִי נֶחְשָׁב</p>

<p>עַל אַרְצְךָ הַרְחָבָה בָּרָאתָ לָשָּׁבֶת?!</p>
</blockquote>

<blockquote>
<p><strong>נַעֲרוֹת מִירָה</strong> (תזמרנה במקהלה).</p>
</blockquote>

<blockquote>
<p>הֵלֵנָה אֵשֶׁת מֶנְלוּס</p>

<p>אֶת פָּרִיס אָהָבָה,</p>

<p>וַתִּרְעַשׁ אַדְמַת־יָוָן</p>

<p>כִּי בְרִית עַמָּהּ עָזָבָה.</p>
</blockquote>

<br />

<blockquote>
<p>וּמֶנְלוּס מֶלֶךְ יָוָן</p>

<p>נִמְלָא חֵמָה, נְקָמָה,</p>

<p>וַיַּעֲרֹךְ עִם צִבְאוֹתָיו</p>

<p>עַל אֶרֶץ טְרוֹי מִלְחָמָה.</p>
</blockquote>

<br />

<blockquote>
<p>אוּלָם בַּמִּלְחָמָה</p>

<p>נִצְּחוּ עַם הַיְּוָנִים,</p>

<p>וַתָּשָׁב אָז הֵלֵנָה</p>

<p>אֶל אִישָׁהּ בְּבשֶׁת־פָּנִים&#8230;</p>
</blockquote>

<br />

<blockquote>
<p>הִכָּלְמִי, הוֹי, הֵלֵנָה!</p>

<p>כִּי נָכְרִי אַתְּ אֹהָבֶת</p>

<p>וּבִגְלַל תַּאֲוַת לִבֵּךְ</p>

<p>עַמֵּךְ אַתְּ עֹזָבֶת&#8230;</p>

<br />
</blockquote>

<h3 id="מַחֲזֶהשְׁלִישִׁי">מַחֲזֶה שְׁלִישִׁי</h3>

<blockquote>
<p><strong>מִירָה, אֵרִקְסָה</strong> וְהַנְּעָרוֹת; <strong>יוֹחָנָן</strong> יוֹשֵׁב מֵרָחוֹק.</p>
</blockquote>

<br />

<blockquote>
<p><strong>אֵרִקְסָה</strong>. מַה מְּלֵאָה הַמְּסִלָּה הַזֹּאת צוּרֵי־מִכְשׁוֹל</p>

<p>וּבְכָל זֹאת תֶּאֱהָבִי פֹה תָמִיד לָשׂוּחַ –</p>

<p><strong>מִירָה</strong> (בקול נמוך). כֵּן! יְקָרָה וּנְעִימָה לִי מְאֹד זֹאת הַמְּסִלָּה&#8230;</p>

<p><strong>אֵרִקְסָה</strong>. בֵּין עִיֵּי־מַפָּלָה, בֵּין שָׁמִיר וָשָׁיִת?</p>

<p><strong>מִירָה</strong>. אֲבָל פֹּה פְרָחִים כָּאֵלֶּה יִפְרָחוּ –</p>

<p>לֹא תְשׁוּרֵם לָנֶצַח עֵין־אָדָם בְּאַרְצֵנוּ&#8230;</p>

<p><strong>אֵרִקְסָה</strong>. מַדּוּעַ זֶה תָמִיד עוֹד אַתְּ מִתְאוֹנֶנֶת,</p>

<p>כִּי מָרִים חַיַּיִךְ פֹּה?</p>

<p><strong>מִירָה</strong>. אָמְנָם, אֲחוֹתִי,</p>

<p>כִי כְרָחֵל נֶאֱלָמָה לִפְנֵי גוֹזְזֶיהָ</p>

<p>הֱבִיאַנִי הֲלוֹם אָבִי אִתּוֹ בַּמִּלְחָמָה,</p>

<p>כִּי אֶרְאֶה בְהִשָּׁפֵךְ דַּם נָקִי כַּמָּיִם&#8230;</p>
</blockquote>

<p>(תשב על הסלע).</p>

<blockquote>
<p>מַה טּוֹב וּמַה נָּעִים פֹּה שֶׁבֶת! הַבִּיטִי:</p>

<p>כַּעֲנָקִים יִתְנַשְּׂאוּ שָׁם אַרְזֵי הַלְּבָנוֹן,</p>

<p>סְבִיבוֹתָם עֲמָקִים, גַּבְנוּנִים וּבְקָעוֹת</p>

<p>בַּר־כֶּתֶם יַעֲטֹפוּ; וְרוּחַ צַח שְׁפָיִים</p>

<p>בַּשֶּׁלִי מִתְנַשֵּׂא עַל פְּנֵי הַתּוֹלָדָה</p>

<p>וּמֵסִיךְ עָלֶיהָ אֳהָלוֹת, קִנָּמוֹן,</p>

<p>וּבְשִׁירֵי־אֲהָבִים פֹּה תָּשִׁיר הַבְּרִיאָה,</p>

<p>וְאַךְ אַהֲבָה נֶאֱמָנָה הַלֵּב פֹּה יִמָּלֵא&#8230;</p>

<p><strong>יוֹחָנָן</strong> (הצדה). הֶאָח, בַּת־אֱלֹהַּ! מַה־נְּעִימִים דְּבָרָיִךְ!</p>

<p><strong>מִירָה</strong> (אל נערותיה). זַמֵּרְנָה, סַפֵּרְנָה לִי נָא עוֹד הַפָּעַם,</p>

<p>אַחְיוֹתַי הַיְּקָרוֹת מֵהֵלְנָה הַבֹּגֶדֶת!</p>

<p><strong>הַנְּעָרוֹת</strong> (במקהלה). הֵלֵנָה אֵשֶׁת מֶנְלוּס</p>

<p>אֶת פָּרִיס אָהָבָה</p>

<p>וַתִּרְעַשׁ אַדְמַת־יָוָן,</p>

<p>כִּי בְרִית עַמָּהּ עָזָבָה&#8230;</p>

<p><strong>מִירָה</strong> (תקום ממושבה). נֵלֵכָה&#8230;</p>
</blockquote>

<p>(תראה את יוחנן מרחוק).</p>

<blockquote>
<p>הוֹי&#8230; <strong>הוּא</strong>&#8230; מָה אֲמֻלָּה לִבָּתִי!&#8230;</p>
</blockquote>

<p>(הנערות המזמרות הולכות להן; אחריהן – מירה וארקסה שלובות זרוע. – מעבר השני יראה יהודה המכבי, ההולך וקרב בלבוש סוחר ערב, אל יוחנן).</p>

<blockquote>
<br />
</blockquote>

<h3 id="מחזהרביעי">מחזה רביעי</h3>

<blockquote>
<p><strong>יוֹחָנָן וִיהוּדָה</strong>.</p>
</blockquote>

<br />

<blockquote>
<p><strong>יְהוּדָה</strong> (ישים ידו על שכם יוחנן). יוֹחָנָן יַקִּירִי!</p>

<p><strong>יוֹחָנָן</strong> (יקפץ ממקומו). הֶאָח, אָחִי יְהוּדָה!</p>

<p><strong>יְהוּדָה</strong>. מַדּוּעַ זֶה נִסְתַּם כָּל חָזוֹן מִמֶּךָּ,</p>

<p>יוֹחָנָן אֲהוּבִי, הַאֵין כָּל חֲדָשׁוֹת?!</p>

<p>בַּכְּחִידֵס, נִקָּנוֹר הֵן נְכוֹנִים לְהִלָּחֵם:</p>

<p>הָאֶחָד הִשְׂתָּרַעַ עִם חֵיל צִבְאוֹתֵיהוּ</p>

<p>בָּעֵמֶק, וְהַשֵּׁנִי שָׁם פָּשַׁט בַּמִּישׁוֹר&#8230;</p>

<p>הוֹי! שֶׁטֶף־דָּם נוֹרָא כַּמַּיִם מֻגָּרִים</p>

<p>פֹּה יָבִיא בִּכְנָפָיו יוֹם מָחָר בַּבֹּקֶר&#8230;</p>

<p>עַד נֵטֶף דָּמֵנוּ הָאַחֲרוֹן נִלָּחֵם</p>

<p>עִם צִבְאוֹת אַנְטְיוּכֶס, הַיְּוָנִי הַמְּשֻׁגָּע, –</p>

<p>הַאִם גַּם הַמֶּלֶךְ, יוֹחָנָן, יִלָּחֵם?</p>

<p><strong>יוֹחָנָן</strong> (בכבדות). לֹא אֵדַע&#8230;</p>

<p><strong>יְהוּדָה</strong>. אַךְ כַּמָּה מֵאַנְשֵׁי הַמִּשְׁמָר</p>

<p>הִצִּיגוּ בָעִיר?</p>

<p><strong>יוֹחָנָן</strong> (בלחש). כַּעֲשֶׂרֶת אֲלָפִים.</p>

<p><strong>יְהוּדָה</strong> (מביט בעינים בוחנות אל יוחנן). שַׁלָּמָּה זֶה נָפְלוּ פָנֶיךָ, יוֹחָנָן?</p>
</blockquote>

<p>(דומיה).</p>

<blockquote>
<p>מַדּוּעַ זֶה תְּכַסֶּה מִמֶּנִּי תּוּגָתְךָ,</p>

<p>שֶׁתָּעִיק לִבָּתְךָ וּתְעַנֵּן פָּנֶיךָ?</p>
</blockquote>

<p>(דומיה)</p>

<blockquote>
<p>בְּשֵׁם אֵל הַשָּׁמַיִם אַשְׁבִּיעָךְ, יוֹחָנָן,</p>

<p>כִּי הַגֵּד תַּגִּידָה לִּי קשְׁט אִמְרֵי אֱמֶת!</p>
</blockquote>

<p>(דומיה).</p>

<blockquote>
<p>יוֹחָנָן!!</p>

<p><strong>יוֹחָנָן</strong>. הוֹי, אָחִי!</p>

<p><strong>יְהוּדָה</strong> (משתומם). מֶה הָיָה לָךְ, הַגֵּד!</p>

<p><strong>יוֹחָנָן</strong>. הֵן אַתָּה, רַק אַתָּה בְּעוֹכְרַי הָיִיתָ!</p>

<p><strong>יְהוּדָה</strong>. אָנֹכִי? לֹא אָבִין.</p>

<p><strong>יוֹחָנָן</strong> (יתלהב). הוֹי, גּוּר־הָאֲרָיוֹת!</p>

<p>מַדּוּעַ יִגָּרַע זֶה חֶלְקִי, הַגִּידָה?!</p>

<p>מַדּוּעַ נָתַתָּ לִּי מִשְׂרָה נִמְאָסָה,</p>

<p>כִּי אֶהְיֶה כִמְרַגֵּל?! רַק חֶרֶב לִי תֵּנָה!</p>

<p>רַק חֶרֶב נֹקֶמֶת, כָּמוֹךָ, כָּמוֹךָ!</p>

<p>כָּמוֹךָ עַל שְׂדֵה־קָטֶל אֵלֵךְ, אָרוּצָה&#8230;</p>

<p>אֶלָּחֵם עַד נֵטֶף דְּמֵי נַפְשִׁי הָאַחֲרוֹן!&#8230;</p>

<p>גַּם אָבִי כְּאָבִיךָ הָיָה מַתִּתְיָהוּ&#8230;</p>

<p>גַּם רוּחִי חֻבָּלָה עַל אָבְדַן אַרְצֵנוּ;</p>

<p>גַּם לִּי הֵן לֵב רַגָּשׁ, לֵב מָלֵא אַהֲבָה</p>

<p>לְעַמֵּנוּ הָאֻמְלָל&#8230; גַּם אָנִי אֶחְפֹּצָה</p>

<p>לְהוֹצִיאוֹ מִכַּבְלֵי הַיְּוָנִים וּלְהָסִיר</p>

<p>סֻבֳּלָם הַקָּשֶׁה מֵעַל שִׁכְמוֹ&#8230; כָּמוֹךָ!</p>

<p>רַק חֶרֶב נוֹקֶמֶת, רַק חֶרֶב לִי תֵּנָה!&#8230;</p>

<p>לֹא אוּכַל, לֹא אֶחְפֹּץ הֱיוֹת פֹּה כִּמְרַגֵּל&#8230;</p>

<p>הַאֵין לִי כָל חֵלֶק – תְּדַמֶּה – בְּאֻמָּתִי?</p>

<p>אִם אֵין לִי כָּל נַחֲלָה עוֹד בְּבֵית מַתִּתְיָהוּ?!&#8230;</p>

<p><strong>יְהוּדָה</strong>. הֵרָגַע, יוֹחָנָן! הֲטֶרֶם תֵּדָעָה,</p>

<p>כִּי לֹא חֵלֶק אֶחָד יַפִּיל אֱלֹהַּ</p>

<p>לִבְנֵי הָאֲנָשִׁים עַל פְּנֵי הָאֲדָמָה;</p>

<p>אַךְ זֹאת לְהַבְטִיחֶךָ נֶאֱמָנָה אוּכָלָה,</p>

<p>כִּי כָל אִישׁ וָגֶבֶר הַמֵּבִיא תוֹעֶלֶת</p>

<p>לְעַמֵּהוּ, לְאַרְצֵהוּ, עֵת נָטוּ פְעָמֶיהָ</p>

<p>לִכְרֹעַ, עֵת תַּעֲמֹד עַל עֶבְרֵי פִי פָחַת, –</p>

<p>כַּמְּרַגֵּל, כַּשּׁוֹמֵר וּכְגִבּוֹר־מִלְחָמָה, –</p>

<p>כֻּלָּמוֹ נֶחְשָׁבִים לָהּ לְבָנִים נֶאֱמָנִים;</p>

<p>כֻּלָּמוֹ אֲהוּבִים, כֻּלָּמוֹ גִבּוֹרִים</p>

<p>וְכֵן אָמַר גַּם דָּוִד בֶּן־יִשַׁי זְקֵנֵנוּ:</p>

<p>&quot;כִּי חֵלֶק הַיּוֹשֵׁב עַל כְּלֵי הַמִּלְחָמָה</p>

<p>יְהִי כְחֵלֶק הַיּוֹרֵד לְהִלָּחֵם בֶּחָרֶב&quot;&#8230;</p>

<p><strong>יוֹחָנָן</strong> (במרירות). וּכְגִבּוֹר־מִלְחָמָה אֵחָשֵׁב גַּם אָנִי?</p>

<p><strong>יְהוּדָה</strong>. בְּלִי שֶׂפֶק, יוֹחָנָן, כְּכָל יֶתֶר אַחֶיךָ!</p>

<p>לֹא נוֹפֵל, חֵי נַפְשִׁי, מִמֶּנִּי הִנֶּךָ;</p>

<p>וְאוּלַי עוֹד גָּדוֹל, עוֹד נַעֲלֶה מִמֶּנִּי:</p>

<p>קָרְבָּנְךָ, יוֹחָנָן, שֶׁתַּקְרִיב עַל מִזְבַּח</p>

<p>אַהֲבָתְךָ לְעַמְּךָ וּלְאֶרֶץ־מוֹלַדְתָּךְ, –</p>

<p>הוּא גָדוֹל גַּם נַעֲלֶה מִכָּל קָרְבְּנוֹתֵינוּ&#8230;</p>

<p>שַׁלָּמָּה זֶה יֶחֱרֶה אַפֶּךָ? מַדּוּעַ</p>

<p>זֶה תִּשְׁכַּן עֲנָנָה הֲרַת תּוּגָה, יֵאוּשׁ,</p>

<p>עַל לִבְנַת מִצְחֶךָ הַנָּעִים, הַנֶּהְדָּר?&#8230;</p>

<p>הֵרָגַע, אָח נָעִים, הֵן כַבֵּד נְכַבְּדֶךָ!</p>

<p><strong>יוֹחָנָן</strong> (יחבקהו). הָהּ, סְלַח לִי&#8230;</p>

<p><strong>יְהוּדָה</strong>. דַּרְכֵּנוּ פֹה מְלֵאָה חַתְחַתִּים</p>

<p>וּבְחֶשְׁכַת הַלָּיְלָה כָּעִוְרִים נְגַשֵּׁשָׁה,</p>

<p>וּנְחַפֵּשׂ וּנְבַקֵּשׁ אוֹר בֹּקֶר – וְנִמְצָאָה!</p>

<p>חֵי נַפְשִׁי, יוֹחָנָן, לֹא יִרְחַק עוֹד לָבוֹא&#8230;</p>

<p><strong>יוֹחָנָן</strong>. מַה מְּאֹד לִבִּי חָרֵד, פֶּן עוֹד יַכִּירוּךָ&#8230;</p>

<p><strong>יְהוּדָה</strong>. אוֹתִי? וּבְאֵלֶּה הַבְּגָדִים? לֹא אַאֲמִין –</p>

<p>אַךְ יְהִי אֵיךְ שֶׁיֶּהִי!&#8230; הֲתֵדַע, יוֹחָנָן,</p>

<p>כִּי חֻקָּה לְכָל שָׂרֵי צְבָאֵנוּ מִקֶּדֶם</p>

<p>הָיָתָה, כִּי בְעֶרֶב יוֹם רִדְתָּם הִלָּחֵם –</p>

<p>לְהִתְאַסֵּף אֲסֵפָה, לָצֶקֶת מְרִי־שִׂיחָם</p>

<p>לִפְנֵי אֱלֹהֵינוּ הַשּׁוֹכֵן בַּמָּרוֹם;</p>

<p>וְגַם כָּל קְהַל עַמֵּנוּ, כַּנָּשִׁים כַּגְּבָרִים,</p>

<p>כַּנְּעָרִים, כַּבְּתוּלוֹת, לִמְקוֹם מִקְדָּשֵׁנוּ</p>

<p>הִתְאַסְּפוּ אָז יַחַד וּבְצָקוּן לַחֲשָׁמוֹ</p>

<p>שָׁם בִּקְּשׁוּ מֵאֵל־עוֹלָם, כִּי עֹז וְתַעֲצֻמוֹת</p>

<p>מִמַּעַל לָהֶם יִתֵּן וְלֹא יִהְיוּ לִכְלִמָּה,</p>

<p>בְצֵאתָם נִסְמָכִים אַךְ עָלָיו – לְהִלָּחֵם&#8230;</p>

<p>גַּם עַתָּה, יוֹחָנָן, אַף כִּי אֻמָּתֵנוּ</p>

<p>נִדְכָּאָה וּמְעֻנָּה מִתִּגְרַת יַד רֶשַׁע</p>

<p>וּמְקוֹם מִקְדָּשֵׁנוּ הַטְּמֵאִים טִמֵּאוּ –</p>

<p>לֹא נִטֹּשׁ, לֹא נִשְׁכַּח מִנְהֲגֵי הָאָבוֹת:</p>

<p>הֲתִרְאֶה, יוֹחָנָן, שָׁם אֵצֶל הַשַּׁעַר</p>

<p>שְׁלשָׁה אֲנָשִׁים הַלְּבוּשִׁים כַּעֲרָבִים?</p>

<p>הֲתֵדַע: מִי הֵמָּה? הֵן הֵמָּה&#8230; אַחֵינוּ –</p>

<p><strong>יוֹחָנָן</strong> (יתלהב). אַחֵינוּ?!&#8230; הַאֻמְנָם?!</p>

<p><strong>יְהוּדָה</strong>. וְהָאִשָּׁה הַנִּצֶבֶת</p>

<p>גַּם שָׁמָּה, לֹא רָחוֹק מֵהֵמָּה, הַלְּאוּטָה</p>

<p>בִּצְעִיפָהּ כַּעֲרָבִית – הֲתַכִּיר, מִי הִנֶּהָ?</p>

<p><strong>יוֹחָנָן</strong>. לֹא אַכִּיר&#8230;</p>

<p><strong>יהודה</strong>. אִמֵּנוּ הַיְקָרָה הִנֶּהָ! –</p>

<p><strong>יוֹחָנָן</strong> (בהתלהבות). הוֹי, אִמִּי! הוֹי, אַחַי! מַה מְּאֻשָּׁר הִנֵּנִי</p>

<p>אַחֲרֵי זְמָן כַּבִּיר לִרְאוֹתְכֶם עוֹד־פָּעַם!</p>

<p>אַךְ מַה מְֹּאד תִּתַּר מִמְּקוֹמָהּ לִבָּתִי</p>

<p>לִרְאוֹתְכֶם מִתְחַפְּשִׂים פֹּה, בְּאֶרֶץ מוֹלַדְתְּכֶם!&#8230;</p>

<p>נַהֲגֵנִי, הָהּ, אָחִי, נֲהַגֵנִי, הֲבִיאֵנִי</p>

<p>אֵלֵימוֹ, אֵלֵימוֹ&#8230; הַיְקָרִים&#8230; הַנְּעִימִים&#8230;</p>

<p>הָהּ, תְּנָה לִי לָגֶשֶׁת אֵלֵימוֹ הַפָּעַם –</p>

<p>קָחֵנִי, קָחֵנִי מִמְּקוֹם זֶה הַתֹּפֶת&#8230;</p>

<p>נֵלֵכָה, נָרוּצָה אֵלֵימוֹ&#8230; אֵלֵימוֹ&#8230;</p>

<p>אֶשָּׁקֵם, אֲחַבְּקֵם, אַרְטִיבֵם בִּדְמָעָי&#8230;</p>

<p><strong>יְהוּדָה</strong>. הֵרָגַע: הֵם הוֹלְכִים כֻּלָּמוֹ אֵלֵינוּ;</p>

<p>כִי פֹה מְרִי שִׂיחֵנוּ הַפַּעַם נִשְׁפֹּכָה</p>

<p>לִפְנֵי אֱלֹהֵינוּ, שֶׁלְּמַעֲנוֹ נִלָּחֵם</p>

<p>עַד נֵטֶף דָּמֵנוּ הָאַחֲרוֹן&#8230; הַבִּיטָה,</p>

<p>יוֹחָנָן, הֵם הוֹלְכִים וּקְרֵבִים אֵלֵינוּ.</p>

<br />
</blockquote>

<h3 id="מַחֲזֶהחֲמִישִׁי.">מַחֲזֶה חֲמִישִׁי.</h3>

<blockquote>
<p><strong>יָעֵל, יְהוּדָה, שִׁמְעוֹן, יוֹחָנָן, אֱלִיעֶזֶר וִיהוֹנָתָן</strong>.</p>
</blockquote>

<br />

<blockquote>
<p><strong>יָעֵל</strong>. (תפול על צואריהם). הָהּ, תְּנוּ נָא לִי לְהַזִּיל מַבּוּעַ דִּמְעוֹתַי</p>

<p>עַל חֶלְקַת צַוְּארֵיכֶם, מַחֲמַדַּי הַיְקָרִים!</p>

<p>דִּמְעוֹת גִּיל וְאשֶׁר אַזִּילָה הַפַּעַם</p>

<p>אַחֲרֵי הָרְאֵיתִי לָדַעַת כִּי תִקְוָתִי</p>

<p>לֹא אָבְדָה עַד הֵנָּה עוֹד, גַּם לֹא נִכְזָבָה</p>

<p>לֹא שָׁוְא בִּקַּשְׁתִּיכֶם, מַחֲמַדֵּי בַת־עֵינִי,</p>

<p>פֹּה עַל כָּל הַדְּרָכִים, עֲקֻבוֹת דָּמֵינוּ;</p>

<p>לֹא שָׁוְא חִפַּשְׂתִּיכֶם פֹּה לְהָעִיר אָזְנֵיכֶם</p>

<p>כִּי אֶרֶץ קָדְשֵׁנוּ הַיְּוָנִים טִמֵּאוּ;</p>

<p>כִּי עַמְּכֶם יֵאָנַח מִתִּגְרַת יַד רֶשַׁע,</p>

<p>כִּי עַמְּכֶם מִתְעַלֵּף, גַּם נוֹטֶה לִגְוֹעַ&#8230;</p>

<p>הֲתִרְאוּ, הָהּ בָּנַי, אֶת עַמְּכֶם הַגּוֹסֵס?!</p>

<p>הֲתֶחֱזוּ גְּוִיָּתוֹ הַמֵּתָה, הַקָּרָה?</p>

<p>הֲתִרְאוּ עַצְמוֹתָיו הַיְבֵשׁוֹת, הַשְּׁבוּרוֹת?</p>

<p>הֲתֶחֱזוּ הַקֶּבֶר לוֹ כָּרָה הָאוֹיֵב?!</p>

<p>וַעֲלֵיכֶם, עֲלֵיכֶם רַק, בְּנֵי־מַתִּתְיָהוּ,</p>

<p>לִסְעָדוֹ עַל עַרְשׂוֹ וְלִגְהוֹת לוֹ מָזוֹר&#8230;</p>

<p>עֲלֵיכֶם, עֲלֵיכֶם רַק לְהַרְאוֹת לָאוֹיֵב</p>

<p>כִּי עַמְּכֶם לֹא מֵת עוֹד, לֹא גָוַע עֲדֶנָּה&#8230;</p>

<p>הוּא חוֹלֶה מִמַּכּוֹת הָאוֹיֵב הֶעָרִיץ, –</p>

<p>הַפְּצָעִים, הַכְּוִיּוֹת בּוֹ חִלּוּ יְדֵי־זָרִים;</p>

<p>רַק <strong>חוֹלֶה</strong> הִנֵּהוּ, אֲבָל עוֹד לֹא גָוַע! –</p>

<p>וַעֲלֵיכֶם, עֲלֵיכֶם זֹאת לְהַרְאוֹת לָאוֹיֵב,</p>

<p>הָאוֹמֵר כְּבָר לִקְבֹּר אֶת גְּוִיַּת אֻמַּתְכֶם&#8230;</p>

<p>וּמַה מְּאֹד מְאֻשָּׁרָה הַפַּעַם הִנֵּנִי</p>

<p>לִרְאוֹתְכֶם נֶאֱמָנִים לִרְצוֹן מַתִּתְיָהוּ</p>

<p>אֲבִיכֶם&#8230; אַף רֶגַע אַל תִּשְׁכְּחוּ נָא, בָּנַי,</p>

<p>הַשֵּׁם &#8220;מַתִּתְיָהוּ&#8221; הַנַּעֲלֶה, הַנַּעֲרָץ!</p>
</blockquote>

<p>(תשא כפיה למרום).</p>

<blockquote>
<p>הַבִּיטָה וּרְאֵה נָא, יָהּ שׁוֹכֵן גָּבֹהַּ</p>

<p>עַל חֲמֵשֶׁת בָּנַי הַבִּיטָה הַפָּעַם:</p>

<p>עוֹד מְעַט־קָט יַשְׁלִיכוּ נַפְשָׁמוֹ מִנֶּגֶד,</p>

<p>עוֹד מְעַט־קָט חַרְבוֹתָם עַל יְרֵכָם יַחְגֹּרוּ</p>

<p>בַּעַדְךָ בַּעַדְךָ, אֵל נוֹרָא עֲלִילָה!</p>

<p>אַךְ תְּנָה לָהֶם, שַׁדַּי, תַּעֲצֻמוֹת וּגְבוּרָה,</p>

<p>כִּי יִקְמוּ נִקְמָתְךָ, נִקְמַת תּוֹרָתֶךָ,</p>

<p>שֶׁהָיְתָה לְקֶלֶס לְעַם טָמֵא וְנֶאֱלָח;</p>

<p>חֲשׂוֹף זְרֹעַ עֻזְךָ, יָהּ שׁוֹכֵן גָּבֹהַּ,</p>

<p>וְאַל תַּעֲזֹב אֶת בָּנַי בִּשְׂדֵה הַמִּלְחָמָה!</p>

<p>וּבְרוּחַ מְאֹד אַמִּיץ הֲרִיחֵם וֶהֱיֵה־נָא</p>

<p>לָהֶם לְשִׂרְיוֹן־בַּרְזֶל מֵחַרְבוֹת הַיְּוָנִים&#8230;</p>

<p><strong>שִׁמְעוֹן</strong> (יפרש כפיו). הַטֵּה־נָא אָזְנֶךָ, הַקְשִׁיבָה, אֱלֹהַּ,</p>

<p>לִתְפִלַּת אִמֵּנוּ, שִׁפְחָתְךָ הַנֶּאֱמָנָה! –</p>

<p>בְּכָל אַוַּת נַפְשֵׁנוּ עַד נֵטֶף דָּמֵנוּ</p>

<p>הָאַחֲרוֹן נִלָּחֵם הַפָּעַם; אַךְ אָנָּא</p>

<p>הַקְשִׁיבָה לִתְפִלַּת עַבְדֶּךָ: אַל תּוֹבִישׁ</p>

<p>אוֹתָנוּ מִנֹּגַהּ שִׂבְרֵנוּ, אֵל נָעִים!</p>

<p>הָהּ, תְּנֵנוּ לְבַצֵּעַ וּלְכַלּוֹת אֶת מַעֲשֵׂה</p>

<p>אָבִינוּ הַיָּקָר בְּכָל שְׁאֵרִית כֹּחֵנוּ!</p>

<p>הָהּ, תְּנֵנוּ לְהַחֲיוֹת אֶת עַצְמוֹת עַמֶּךָ</p>

<p>הַיְבֵשׁוֹת, הַשְּׁבוּרוֹת מִמַּטֵּה הַזָּעַם</p>

<p>וּלְחַלֵּץ אֶת אֵבְרֵי גְּוִיָּתוֹ הַחוֹלָה,</p>

<p>גַּם לִפְחוֹת בָּם רוּחַ, רוּחֶךָ, אֱלֹהַּ!</p>

<p>כְּבָר אֵין בָּנוּ כֹחַ לָשֵׂאת עוֹד וְלִסְבֹּל</p>

<p>וּלְהַבִּיט בִּדְמָמָה אֵיךְ גָּבַר הָאוֹיֵב!</p>

<p>אֵיךְ גָּבַר וַיִּמְאַס וַיְטַמֵּא וַיְתָעֵב</p>

<p>אֶת בֵּית מִקְדָּשֶׁךָ, יָהּ שׁוֹכֵן בַּמְּרוֹמִים!</p>
</blockquote>

<p>(יורה על הפסל צאוס).</p>

<blockquote>
<p>הַבִּיטָה וּרְאֵה־נָא בַּשִּׁקּוּץ הַמְּשׁוֹמֵם:</p>

<p>הָהּ! אוֹי לָנוּ לִשְׁאַל, אֱלֹהַּ, אוֹתָכָה:</p>

<p>הַבְּאֶרֶץ קָדְשֵׁנוּ עוֹמֶדֶת רַגְלֵנוּ?!&#8230;</p>

<p><strong>יהוֹנָתָן</strong> (יפרש כפיו) אַךְ אַתָּה, רַק אַתָּה, אָבִינוּ מַלְכֵּנוּ,</p>

<p>יוֹדֵעַ מַצְפּוּנֵי הֶעָתִיד, מִסְתָּרָיו;</p>

<p>לְךָ זְרוֹעַ עִם גְּבוּרָה וּבְיָדְךָ הַחֲזָקָה</p>

<p>תּוֹשִׁיעַ לְעַם עָנִי, כִּי יִגְבַּר חֲיָלִים&#8230;</p>

<p>גַּם אָנוּ הַפַּעַם בְּיָדֶיךָ הִנֵּנוּ;</p>

<p>רַק אַתָּה, אֵל גִּבּוֹר, יוֹדֵעַ קִצֵּנוּ!</p>

<p>רַק אַתָּה, אֵל אַדִּיר, יוֹדֵעַ אִם תִּתֵּן</p>

<p>אָזְנַיִם קַשּׁוּבוֹת לִתְפִלַּת עַבְדֶּךָ&#8230;</p>

<p>אַךְ זֹאת גַּם אֲנַחְנוּ אֶל־נָכוֹן נֵדָעָה;</p>

<p>כִּי נְכוֹנִים הִנֵּנוּ כֻּלָּנוּ הִלָּחֵם</p>

<p>בְּעַד חֵרוּת עַמֵּנוּ הַבָּזוּי, הַשָּׁסוּי&#8230;</p>

<p>כִּי נְכוֹנִים אֲנַחְנוּ גַּם לִפּוֹל חֲלָלִים</p>

<p>כֻּלָּנוּ, כֻּלָּנוּ עַל שְׂדֵה הַמִּלְחָמָה –</p>

<p>אִם אַתָּה גַּם, אֵלִי, חָרַצְתָּ לְהָסֵב</p>

<p>אֶת אֶרֶץ קָדְשֵׁנוּ לְעַם טָמֵא וּנְמִבְזֶה!</p>

<p>אֲנַחְנוּ לֹא נוּכַל, לֹא נַחְפֹּץ, אֱלֹהַּ,</p>

<p>אָז לִחְיוֹת וּלְהַבִּיט בְּעֵינַיִם עוֹד כָּלוֹת</p>

<p>עַל אֶרֶץ קָדְשֵׁנוּ, יָהּ שׁוֹכֵן גָּבֹהַּ!&#8230;</p>

<p><strong>יְהוּדָה</strong> (יפרש כפיו). הַקְשִׁיבָה, אֵל גִּבּוֹר, תְּפִלָּתָם הַזַּכָּה</p>

<p>וּבְרַחֲמִים וּבְרָצוֹן קַבֶּל־נָא תְחִנָּתָם,</p>

<p>שֶׁתִּשְׁטֹף מֵעִמְקֵי לֵב מָלֵא אַהֲבָה</p>

<p>לְאַרְצֶךָ, תּוֹרָתְךָ וְאֻמָּתְךָ הַמְּבוּסָה! –</p>

<p>בְּלֵב נָכוֹן, בָּטוּחַ אַאֲמִינָה, אֱלֹהַּ,</p>

<p>כִּי לֹא תוֹבִישֵׁנִי מִשִּׂבְרִי הַפַּעַם,</p>

<p>כִּי לֹא תַפִּילֵנִי בִּידֵי הָעֲרֵלִים</p>

<p>וּנְחֻשְׁתֵּי אֻמָּתִי עוֹד טֶרֶם פִּתָּחְתִּי&#8230;</p>

<p>לֹא אַאֲמִין, אֵל נַעֲלֶה, כִּי לְעוֹלְמֵי־עוֹלָמִים</p>

<p>לִכְרֹעַ אוֹתָנוּ – מִשְׁפָּטְךָ חָרָצְתָּ –</p>

<p>מִתַּחַת יַד־רֶשַׁע, יַד אוֹיֵב וְרוֹצֵחַ&#8230;</p>

<p>לֹא אַאֲמִין, לֹא אַאֲמִין! – לַמִּשְׁפָּט וָצֶדֶק</p>

<p>הֵן תִּמְלֹךְ, אֱלֹהַּ, וְעַד אָנָה, הַגִּידָה,</p>

<p>עוֹד נִהְיֶה לָקֶלֶס וּלְמִרְמָס בַּגּוֹיִם?!</p>

<p>אִם אָמְנָם פָּשַׁעְנוּ, הֶעֱוִינוּ הַיְשָׁרָה,</p>

<p>הַטּוֹב לֹא עָשִׂינוּ וַנִּטּוֹשׁ תּוֹרָתְךָ, –</p>

<p>אִם אָמְנָם פָּשַׁעְנוּ – – אַךְ הֵמָּה מֶה עָשׂוּ?&#8230;</p>

<p>הֵן אִם גַּם חָטָאנוּ לָךְ, אֵל הַשָּׁמָיִם,</p>

<p>עָבַרְנוּ עַל מִצְוֹת תּוֹרָתְךָ הַקְּדוֹשָׁה, –</p>

<p>הֶעְלַמְנוּ עֵינֵינוּ מִיּשֶׁר וָצֶדֶק,</p>

<p>חָטָאנוּ! חָטָאנוּ! אַךְ <strong>הֵמָּה</strong>, אֵל גִּבּוֹר,</p>

<p>הֶעָשׂוּ הַטּוֹבָה, כִּי שַׂמְתָּם לַשָּׂרִים</p>

<p>וּנְגִידִים עָלֵינוּ זֶה רַבּוֹת בַּשָּׁנִים?!</p>

<p>אֲנַחְנוּ – הָרְשָׁעִים וְהֵם – הַצַּדִּיקִים?&#8230;</p>

<p>אִם אָמְנָם חָטָאנוּ לָךְ – שְׁלַח נָא אֶת יָדְךָ</p>

<p>וַעֲשֵׂה בָנוּ כָלָה לָנֶצַח הַפָּעַם!</p>

<p>חֲשֹׂף זְרוֹעַ עֻזְּךָ וּמְחֵה־נָא אֶת שְׁמֵנוּ</p>

<p>מִתַּחַת שָׁמֶיךָ – – וּבְרָקִים וּרְעָמִים</p>

<p>יָשִׂימוּ קֵץ נוֹרָא לְאֻמָּתְךָ הַשְּׁדוּדָה&#8230;</p>

<p>עֲשֵׂה בָנוּ כָּלָה! אַךְ אַל־נָא תִּתְּנֵנוּ</p>

<p>לִשְׂחוֹק וּמַהֲתַלּוֹת בִּידֵי הֶעָרִיצִים&#8230;</p>
</blockquote>

<p>(יפנה אל אחיו).</p>

<blockquote>
<p>הַקְשִׁיבוּ־נָא, אַחַי! אִם אָזְנְכֶם תִּשְׁמַע,</p>

<p>כִּי חָלָל נָפַלְתִּי עַל שְׂדֵה הַמִּלְחָמָה –</p>

<p>אֵין אוֹנִים, אֵין־חָיִל – אָז אַל נָא תַאֲמִינוּ!&#8230;</p>

<p>וּדְעוּ־נָא: בִּהְיוֹתִי אַף עָפָר וָאֵפֶר</p>

<p>לֹא אֶשְׁקֹט, לֹא אָנַח, לֹא אֶמְצָא מַרְגֹּעַ</p>

<p>גַּם שָׁם בַּאֲפֵל קִבְרִי עַד נָקְמִי נִקְמָתִי</p>

<p>מְאֹיְבֵי נַפְשֵׁנוּ&#8230;</p>
</blockquote>

<p>(יתלהב).</p>

<blockquote>
<p>הָהּ! אוֹי לָךְ, אַנְטְיוֹכֶס!</p>

<p>אָנֹכִי אַרְאֶךָ אֶת יָדִי הַנְּטוּיָה&#8230;</p>

<p>אָנֹכִי אָסִירְךָ מִמּוֹשֵׁל&#8230; אָנֹכִי</p>

<p>אַכְנִיעָךְ, אַכְרִיעָךְ, הוֹי, חוֹלֵשׁ עַל גּוֹיִם!&#8230;</p>
</blockquote>

<p>(יגש אל הפסל צאוס).</p>

<blockquote>
<p>הַבִּיטוּ־נָא, אַחַי, פֹּה עוֹמֵד הַפֶּסֶל</p>

<p>דְּמוּת צֵאוּס הַמְּתֹעָב, אֱלִיל הָאֱלִילִים,</p>

<p>בִּזְרֹעַ משֶׁלֶת נְסָכָהוּ הֶחָרָשׁ&#8230;</p>

<p>אַךְ בְּכָל מֶמְשַׁלְתֵּהוּ אֵין אוֹנִים וָכֹחַ –</p>

<p>וּמָחָר אֶקַּח אֶת מֶמְשֶׁלֶת אַנְטְיוֹכֶס</p>

<p>מִיָּדוֹ, כְּהַפַּעַם מִידֵי אֱלֹהֵיהוּ&#8230;</p>
</blockquote>

<p>(ישבור את אות הממשלה שביד צאוס).</p>

<blockquote>
<p>הַאֲזִינוּ נָא, אַחַי! מִכָּל הָעֲבָרִים</p>

<p>אֵדַע אֵל נָכוֹן יְסֻבֵּנוּ הָאוֹיֵב –</p>

<p>וְהָיָה בִרְאוֹתְכֶם חֵיל צִבְאוֹת הַיְּוָנִים</p>

<p>כַּחֹול שֶׁעַל שְׂפַת הַיָּם לֹא יִסָּפֵרוּ, –</p>

<p>חָלִילָה, חָלִילָה, הוֹי, בְּנֵי־מַתִּתְיָהוּ,</p>

<p>לְהָבִיא אָז מֹרֶךְ וָפַחַד לִלְבַבְכֶם&#8230;</p>

<p>אַל תִּירְאוּ, אַל תִּרְהוּ אָז! אַל נָא תַּשְׁכִּיחוּ</p>

<p>מִלִּבְּכֶם אַף רֶגַע, כִּי הִנְכֶם חַשְׁמוֹנִים!&#8230;</p>

<p>הִשָּׁבְעוּ לִי, אַחַי, כִּי כְבָנִים נֶאֱמָנִים</p>

<p>תִּלָּחֲמוּ עַד נֵטֶף דְּמֵי נַפְשְׁכֶם הָאַחֲרוֹן;</p>

<p>בָּאָרֶץ, בִּשְׁמֵי הַשָּׁמַיִם הָרָמִים</p>

<p>הִשָּׁבְעוּ לִי, אַחַי! –</p>

<p><strong>כֻּלָּם</strong> (כורעים על ברכיהם). נִשְׁבָּעְנוּ! נִשְׁבָּעְנוּ! –</p>

<p><strong>יְהוּדָה</strong> (אל יוחנן). אֲנִי עִם צִבְאוֹתַי נַעֲרֹךְ מִלְחָמָה</p>

<p>מֹל שָׂרֵי הַצָּבָא: בַּכְּחִידֵס וְנִקָּנוֹר,</p>

<p>וְיֶתֶר אַחֵינוּ בְּאַנְטְיוֹכֶס יִלָּחֵמוּ,</p>

<p>כִּי רַבִּים – בְּלִי שֶׂפֶק – חֵיל מִסְפַּר צִבְאוֹתָיו;</p>

<p>אַךְ אַתָּה פֹּה תַעֲמֹד הָכֵן עַל מִשְׁמַרְתָּךְ</p>

<p>לְהִתְחַקּוֹת עַל שָׁרְשֵׁי חֵיל צִבְאוֹת הָאוֹיֵב</p>

<p>וְאוֹת נֶאֱמָן לִי לָתֵת מִכָּל אֲשֶׁר אִתָּךְ –</p>

<p><strong>יוֹחָנָן</strong> (בתוגה). הַאַתֶּם תִּלָחֲמוּ וְאָנֹכִי – אֲרַגֵּל?&#8230;</p>

<p><strong>יָעֵל</strong>. (תתר ממקומה). הוֹי, מַה זֶּה אַקְשִׁיבָה הַפָּעַם? – יוֹחָנָן!</p>

<p>הַאַתָּה, הַאַתָּה כָּאֵלֶּה דִבָּרְתָּ? –</p>
</blockquote>

<p>(בחרי־אף).</p>

<blockquote>
<p>אַל תָּעֹז לַעֲבֹר פִּי יְהוּדָה אָחִיךָ!</p>

<p>הֲתִשְׁכַּח, בֵּן מֵבִישׁ, אֶת דִּבְרֵי אָבִיךָ</p>

<p>שֶׁצִּוְּכֶם בְּמוֹתוֹ? – הֲלֹא אֶת יְהוּדָה</p>

<p>אָז מִנָּה לְנָגִיד וּמְצַוֶּה עֲלֵיכֶם –</p>

<p>אוֹי לָךְ, בֶּן סוֹרֵר, אִם תַּמְרֶה אֶת פִּיהוּ!&#8230;</p>

<p><strong>יְהוּדָה</strong>. חָלִילָה לִי לְצַוֹּות עָלֵיהוּ בְּמַפְגִיעַ;</p>

<p>אִם יָרֵא הִנֵּהוּ – שׁוֹב יָשׁוּב לְבֵיתוֹ!</p>

<p><strong>יָעֵל</strong>. (בהתלהבות). לֹא! הָיֹה לֹא תִהְיֶה! אָנֹכִי, אָנֹכִי</p>

<p>לֹא אֶתְּנוֹ לָשֶׁבֶת שָׁם בְּחִבּוּק יָדָיִם,</p>

<p>כִּי יִשְׁקֹט עַל שְׁמָרָיו וּלְהַבִּיט בִּמְכוֹנוֹ.</p>

<p>עֵת יֶתֶר בְּנֵי־עַמּוֹ יַשְׁלִיכוּ נַפְשׁוֹתָם</p>

<p>מִנֶּגֶד וְיִלָּחֲמוּ עַל שְׂדֵה הַמִּלְחָמָה –</p>
</blockquote>

<p>(אל יוחנן).</p>

<blockquote>
<p>הַקְשִׁיבָה, בֵּן סוֹרֵר! חָלִילָה לָּךְ לָנוּס</p>

<p>כַּיָּרֵא וּכְרַךְ הַלֵּב מִשְּׂדֵה־הַקָּטֶל&#8230;</p>

<p>חָלִילָה לָּךְ לְהַעֲטוֹת עָלַי זֹאת הַחֶרְפָּה&#8230;</p>

<p>אַפַּיִם לָאָרֶץ תִּשְׁתַּחֲוֶה לִיהוּדָה –</p>

<p>וָלֹא? מֵחַיֶּיךָ טוֹב מוֹתְךָ, בֵּן מֵבִישׁ!&#8230;</p>
</blockquote>

<p>(תשלף חרבה מתחת למדיה).</p>

<blockquote>
<p>מוֹת־נָבָל תָּמוּתָה כָּרֶגַע אִם לֹא תִכְרַע</p>

<p>פֹּה לְרַגְלֵי אָחִיךָ וּלְבַקֵּשׁ סְלִיחָתוֹ&#8230;</p>

<p><strong>יוֹחָנָן</strong> (יכרע על ברכיו ובוכה).</p>

<p>הָהּ, סְלַח־נָא לִי, יְהוּדָה! נוֹאַלְתִּי, חָטָאתִי&#8230;</p>
</blockquote>

<p>(הצדה).</p>

<blockquote>
<p>הָהּ, לוּ אַךְ קָרַעְתִּי לִפְנֵיהֶם סְגוֹר לִבִּי&#8230;</p>
</blockquote>

<p>(מרחוק יראה המון־עם, צבאות האויב, שריהם, וביניהם גם אנטיוכס ומירה בתו ההולכים שלובי־זרוע. – יעל וארבעת בניה מתרחקים. – יוֹחנָן יִשָּׁאר).</p>

<blockquote>
<br />
</blockquote>

<h3 id="מַחֲזֶהשִׁשִּׁי">מַחֲזֶה שִׁשִּׁי</h3>

<blockquote>
<p><strong>אַנְטְיוֹכֶס, מִירָה, לִיזִיאַשׁ, יוֹחָנָן, אֵבְרִיתוּת</strong>, הֲמוֹן־עַם.</p>
</blockquote>

<br />

<blockquote>
<p><strong>מִירָה</strong> (מטילת עם אביה). הַעוֹד הַפַּעַם תֵּצֵא, אָבִי, לְהִלָּחֵם?</p>

<p>מַה מְּאֹד חָרֵד לִבִּי עָלֶיךָ הַפָּעַם!</p>

<p>וְעַד מָתַי לֹא יָבוֹא הַקֵּץ לַמִּלְחָמוֹת?</p>

<p>לִשְפִיכַת דָּם נָקִי, דַּם נַפְשׁוֹת יְשָׁרִים?</p>

<p>עַד מָתַי לֹא תָשִׁיב אֶל תַּעְרָהּ חַרְבֶּךָ?</p>

<p>עַד אָנָה לֹא תֶחְדַּל מִלָּצוּר לָעִבְרִים?</p>

<p>מַה מְּאֹד תַּעֲרֹג נַפְשִׁי, אָב יָקָר, כִּי תִכְרֹת</p>

<p>בְּרִית־שָׁלוֹם עִמָּהֶם הַפָּעַם!</p>

<p><strong>אַנְטְיוֹכֶס</strong> (בצחוק). &#8220;בְּרִית־שָׁלוֹם&#8221;?</p>

<p>לֹא אָבִין הַפַּעַם לָךְ, בִּתִּי הַנְּעִימָה!</p>

<p>הֲטֶרֶם יָדַעְתָּ כִּי זָרוֹת, מוּזָרוֹת</p>

<p>הַמִּלּוֹת הָאֵלֶּה לְכָל אַנְשֵׁי הַיְּוָנִים?</p>

<p>לֹא <strong>שָׁלוֹם</strong>, יְחִידָתִי, לִי הוֹרִיש אַלֶכְּסַנְדֶּר</p>

<p>הַגָּדוֹל בְּהִפָּרְדוֹ מִמֶּנּוּ לָנֶּצַח&#8230;</p>

<p>בִּקְרָב וּמִלְחָמָה, דְּעִי, תִּכּוֹן כָּל אֻמָּה&#8230;</p>

<p>תִּתְמָהִי, תִּתְפַּלְּאִי – &quot;מַדּוּעַ, תִּשְׁאָלִי,</p>

<p>אֶתְגּוֹדֵד עַל עַמִּים וּלְאֻמִּים אֲחֵרִים?&quot;</p>

<p>כִּי צְעִירָה לַיָּמִים עוֹד הִנָּךְ וּמְאוּמָה</p>

<p>לֹא תֵדְעִי עֲדֶנָּה מֵהֲלִיכוֹת הַתֵּבֵל&#8230;</p>

<p><strong>קוֹל הָעָם</strong> (ברעו). אֲהָהּ&#8230; צֵאוּס!&#8230; אוֹי לָנוּ&#8230; הוֹי, שֹׁד וָשָׁבֶר&#8230;</p>

<p><strong>לִיזִיאַשׁ</strong>. (יגש נבהל אל אנטיוכס). אֲדוֹנִי הַמֶּלֶךְ! מִצְוָתְךָ שָׁמַרְתִּי</p>

<p>וָאֶשְׂכֹּר<a href="#fn:4" id="fnref:4" title="see footnote" class="footnote"><sup>4</sup></a> לִי חָרָשׁ פֹּה לִנְסֹךְ מַסֵּכָה,</p>

<p>דְּמוּת צֵאוּס הָאַדִּיר –</p>

<p><strong>קוֹל־הָעַם</strong> (ברעו). אֲהָהּ, שׁוֹד וָשָׁבֶר!</p>

<p><strong>לִיזִיאַשׁ</strong>. (מוסיף לדבר בהתרגשות).</p>

<p>וַיַּעַשׂ אִיש נָבָל שַׁעֲרוּרָה נוֹרָאָה –</p>

<p><strong>אַנְטְיוֹכֶס</strong> (נבהל). אַיֵּהוּ? וּמִי הוּא? מֶה עָשָׂה, הַגִּידָה?!</p>

<p><strong>לִיזִיאַשׁ</strong>. מִיַּד יְמִין צֵאוּס נִשְׁבְּרָה הַ&#8220;מֶּמְשָׁלָה&#8221; –</p>

<p>הָהּ, אוֹת לֹא לְטוֹבָה הוּא לָנוּ הַפָּעַם!</p>

<p><strong>קוֹל־הָעַם</strong> (ברעו). הִנֵּהוּ!&#8230; הַיְּהוּדִי!&#8230; הַבֹּגֵד!&#8230; הַמְרַגֵּל!&#8230;</p>

<p>הִנֵּהוּ!&#8230; הַכּוּהוּ!&#8230; מוֹת יוּמַת כָּרָגַע!&#8230;</p>

<p><strong>אַנְטְיוֹכֶס</strong> (יקרב אל ההמון). מִי הוּא זֶה וְאֵיזֶהוּ אִישׁ הַבְּלִיָּעַל?</p>

<p><strong>הָעָם</strong> (יורה על יוחנן). הִנֵּהוּ!&#8230; הַיְּהוּדִי&#8230; מוֹת יוּמַת כָּרָגַע&#8230;</p>

<p>הַכּוּהוּ&#8230; קִרְעוּהוּ לִגְזָרִים&#8230;</p>

<p><strong>מִירָה</strong> (צועקת בקול נואש). חֲדֹלוּ!</p>

<p>הוּא נָקִי&#8230; חֵי נַפְשִׁי&#8230;</p>

<p><strong>הָעָם</strong> (במשובה). הַכּוּהוּ!&#8230; הִרְגוּהוּ!&#8230;</p>
</blockquote>

<p>(חץ מקשת אֵבריתות יעוף על ראש יוחנן; הוא נפל ארצה)</p>

<br />

<p>(המסך נופל).</p>

<blockquote>
<br />
</blockquote>

<h2 id="מַעֲרָכָהשְׁנִיָּה.">מַעֲרָכָה שְׁנִיָּה.</h2>

<blockquote>
<p>סביבות ירושלים. ארמון אנטיוכס. חדר מטת מירה. על ערש דוי ישכב יוחנן. אצלו יושבת ארקסה ותסעדהו בחליו.</p>
</blockquote>

<br />

<h3 id="מַחֲזֶהרִאשׁוֹן.">מַחֲזֶה רִאשׁוֹן.</h3>

<blockquote>
<p><strong>יוֹחָנָן, אֵרִקְסָה וּמִירָה</strong>.</p>
</blockquote>

<br />

<blockquote>
<p><strong>מִירָה</strong> (בבואה, בלחש). מַה שְּׁלֹמוֹ? הַגִּידִי, אֵרִקְסָה נֶחְמָדָה!</p>

<p><strong>אֵרִקְסָה</strong> (בלט). רַב תּוֹדוֹת לָאֵלִים, כִּי יְגִיעַ כַּפֵּינוּ</p>

<p>לֹא יַעֲלֶה בַּתֹּהוּ; הָאָסוֹן כְּבָר חָלָף;</p>

<p>מַכָּתוֹ אֵינֶנָּה אֲנוּשָׁה וְאִם יַחְגֹּר</p>

<p>אֶת שְׁאֵרִית כֹּחוֹתָיו וָקָם מִמִּטָּתוֹ.</p>

<p><strong>מִירָה</strong> (בעליצות נפש). הַאֻמְנָם יִשָּׁאֵר בַּחַיִּים? – אַל תְּכַחֲדִי</p>

<p>מִמֶּנִּי, אֵרִקְסָה נֶחְמָדָה, הַגִּידִי</p>

<p>דְּבַר אֱמֶת: הַלְנָכוֹן הִצַּלְנוּ</p>

<p>אֶת נַפְשׁוֹ מִמָּוֶת?.. הֶאָח, מַה מְּאֻשָּׁרָה</p>

<p>אָנֹכִי, אֵרִקְסָה, אֲחוֹתִי הַיְקָרָה! –</p>
</blockquote>

<p>(נושקת אותה).</p>

<blockquote>
<p><strong>אֵרִקְסָה</strong> (תהסנה). הוּא יָשֵׁן&#8230; הֵרָגְעִי נָא&#8230; הִנּוֹ מִתְעוֹרֵר&#8230;</p>

<p><strong>מִירָה</strong> (בלחישה). וּמַה יְּהִי, הַגִּידִי, אֵרִקְסָה נֶחְמָדָה,</p>

<p>אִם אִישׁ יַכִּירֵהוּ מֵחֵיל צִבְאוֹתֵינוּ?</p>

<p>הֵן הֵם לֹא יָחוּסוּ אָז עָלָיו, בְּהִוָּדַע</p>

<p>לָהֶם, כִּי הוּא חִלֵּל אֶת קָדְשֵׁי עַמֵּנוּ&#8230;</p>

<p><strong>אֵרִקְסָה</strong>. הֵרָגְעִי, אֲחוֹתִי! שָׁוְא פַּחַד תִּפְחָדִי:</p>

<p>כֻּלָּהַם יַחְשֹׁבוּ פֹּה אֹתוֹ לְפָצוּעַ</p>

<p>מֵחֵיל צִבְאוֹתֵינוּ, שָׁאַתְּ תִּגְהִי מְזוֹרוֹ</p>

<p>מֵרוּחֵךְ הַנְּדִיבָה –</p>

<p><strong>מִירָה</strong> (בצחוק קל). וְגַם מֵאַהֲבָתִי&#8230;</p>

<p><strong>אֵרִיקְסָה</strong>. הֲתֵדְעִי, אֲחוֹתִי, שֶׁאָזְנִי הִקְשִׁיבָה</p>

<p>כִּי עוֹד פַּעַם –</p>

<p><strong>מִירָה</strong> (תשמענה). הַסִּי־נָא! אַל־נָא תָרִימִי</p>

<p>אֶת קוֹלֵךְ: הוּא יָכוֹל לִשְׁמֹעַ דְּבָרָיִךְ –</p>

<p><strong>אֵרִקְסָה</strong> (בלחישהוּ). שָׁמַעְתִּי, כִּי עוֹד־פַּעַם נָשְׁתָה גְּבוּרָתָם –</p>

<p><strong>מִירָה</strong> (תהסנה). חֲדֹלִי!&#8230; הַבִּיטִי־נָא: הִנּוֹ מִתְעוֹרֵר&#8230;</p>

<p><strong>אֵרִקְסָה</strong> (בלחישה דקה). הָרָצִים הֵבִיאוּ זֶה עַתָּה הַבְּשׂוֹרָה –</p>

<p><strong>מִירָה</strong> (בלאט). אָנֹכִי אַף שֶׁמֶץ מִזֶּה לֹא שָׁמָעְתִּי.</p>

<p>וּמַה מִּנִּי יַהֲלוֹךְ אִם אָנוּ נְנַצֵּחַ</p>

<p>אוֹ הֵמָּה? לִי אַחַת, אֵרִקְסָה! אָנֹכִי</p>

<p>לֹא אֶתְגָּר מִלְחָמָה בַּיְּהוּדִים&#8230; הַאֲמִינִי:</p>

<p>אֲנִי לֹא מָצָאתִי בָם כָּל עֶרְוַת־דָּבָר;</p>

<p>וְלוּ הָיָה בִּיכָלְתִּי, כִּי עַתָּה כָרַתִּי</p>

<p>בְּרִית־שָׁלוֹם בֵּינֵינוּ וּבֵינָם – אַךְ הַסִּי&#8230;</p>

<p>יִתְעוֹרֵר&#8230; הַבִּיטִי&#8230; הִשָּׁמְרִי, אֲחוֹתִי,</p>

<p>לְבַל תַּעֲלִי אַף הֶגֶה עַל דַּל שִׂפְתוֹתָיִךְ</p>

<p>עַל דְּבַר הַמִּלְחָמָה&#8230; אַתְּ תּוּכְלִי לָלֶכֶת&#8230;</p>

<p>וַאֲנִי פֹּה אֶשָּׁאֵר&#8230; אַךְ לְאַט לָךְ&#8230; יִתְעוֹרֵר&#8230;</p>
</blockquote>

<p>(ארקסה תצא).</p>

<blockquote>
<br />
</blockquote>

<h3 id="מַחֲזֶהשֵׁנִי.">מַחֲזֶה שֵׁנִי.</h3>

<blockquote>
<p><strong>יוֹחָנָן וּמִירָה</strong>.</p>
</blockquote>

<br />

<blockquote>
<p><strong>יוֹחָנָן</strong> (בחמו). הוֹי, אִמִּי! הוֹי, אַחַי! אַיֵּכֶם, יַקִּירָי?!</p>

<p><strong>מִירָה</strong> (תסלסלהו). הֵרָגַע, מַחֲמַדִּי! אָנֹכִי פֹּה עִמָּךְ –</p>

<p><strong>יוֹחָנָן</strong> (בחמו). מַה גָּדוֹל אֲסוֹנֵךְ, הוֹי, אֶרֶץ מוֹלַדְתִּי!</p>

<p>הַיְּוָנִים הַנְּמִבְזִים!&#8230; אֲרוּרִים! גְּשׁוּ הָלְאָה</p>

<p>מִמֶּנּוּ&#8230; אַךְ עִמְדוּ־נָא רֶגַע עַד אֶקֹּם</p>

<p>אֶת נִקְמַת אֻמָּתִי –</p>

<p><strong>מִירָה</strong> (תסלסלהו). הֵרָגַע־נָא, יָקָר!</p>

<p><strong>יוֹחָנָן</strong> (בחמו). קוֹל מַשַּׁק חֲרָבוֹת?&#8230; מִלְחָמָה?&#8230; הוֹי נָקָם!&#8230;</p>

<p><strong>מִירָה</strong> (תסלסלהו). הֵרָגַע, יוֹחָנָן! אֵין פֹּה כָּל מִלְחָמָה;</p>

<p>אָנֹכִי הֵן אֶקְרָא לָךְ שָׁלוֹם, אֲהוּבִי!</p>

<p><strong>יוֹחָנָן</strong> (לא ישמע לה). הָהּ, תְּנוּ לִי, הַגִּישׁוּ לִי חֶרֶב נוֹקֶמֶת!&#8230;</p>

<p>אֶמְחָצֵם, אֲמִיתֵם, אֲכַלֵּם כָּרָגַע&#8230;</p>
</blockquote>

<p>(יקפץ ממשכבו).</p>

<blockquote>
<p><strong>מִירָה</strong> (תשכיבהו). הֵרָגַע, יַקִּירִי! אָנֹכִי פֹה אִתָּךְ –</p>

<p>אַל תִּרְגָּז! הֵרָגַע!</p>

<p><strong>יוֹחָנָן</strong> (ידחפנה). הַנִּיחִי לִי לָרוּץ! –</p>

<p><strong>מִירָה</strong> (תחבקהו בזרועותיה). חָלִילָה לָךְ לָרוּץ&#8230; פֹּה תִשְׁכַּב, תָּנוּחַ:</p>

<p>לֹא אֶתְּנָךְ לְהִלָּכֵד בְּיַד אוֹיְבֵי נַפְשֶׁךָ –</p>

<p><strong>יוֹחָנָן</strong> (יחלץ מזרועותיה). גְּשִׁי הָלְאָה! לַעֲזָאזֵל! מִפְלֶצֶת־הַשָּׁחַת!&#8230;</p>
</blockquote>

<p>(ישים עינו בה).</p>

<blockquote>
<p>מִי אַּתְּ, הַיְּפֵה־פִיָּה? אַתְּ, בַּת הַשָּׁמָיִם?&#8230;</p>

<p>אַךְ מָה לָּךְ פֹּה עָתָּה בֵּין שְׂעִירֵי־בַלָּהוֹת?&#8230;</p>

<p>לִמְרוֹם הַשָּׁמַיִם לָךְ עוּפִי&#8230; לַמָּרוֹם!&#8230;</p>

<p>וְאַיֵּה כְּנָפָיִךְ?&#8230;</p>

<p><strong>מִירָה</strong> (תסלסלהו). הֵרָגַע יַקִּירִי!</p>

<p>לֹא מַלְאַךְ אֱלֹהַּ אֲנִי, כִּי אִם אָדָם</p>

<p>כָּמוֹךָ&#8230; הֲלֹא תַכִּירֵנִי, יוֹחָנָן!</p>

<p><strong>יוֹחָנָן</strong> (יכירנה). הַאַתְּ זֹאת, הָהּ, מִירָה? אֲהוּבָה! נֶחְמָדָה</p>

<p><strong>מִירָה</strong> (תחבקהו). כֵּן! אוֹתִי, אֹהַבְתָּךְ, תֶּחֱזֵינָה עֵינֶיךָ,</p>

<p>הַנְּכוֹנָה בְכָל עֵת, בְּכָל שָׁעָה וָרָגַע</p>

<p>לְהַשְׁלִיךְ אֶת נַפְשָׁהּ בַּעַדְךָ אַחֲרֵי גֵוָהּ&#8230;</p>

<p><strong>יוֹחָנָן</strong> (ישוב למנוחתו). לוּ יָכֹל יָכֹלְתִּי לִקְרוֹעַ לְפָנֶיךָ</p>

<p>סְגוֹר לִבִּי, יַקִּירָה, לְהַרְאוֹתָךְ הֲמוֹנֵי</p>

<p>הַפְּצָעִים, הַמַּכּוֹת, הַכְּוִיּוֹת הַמְמַלְּאִים</p>

<p>כָּל חַדְרֵי לִבָּתִי הַשְּׁבוּרָה –</p>

<p><strong>מִירָה</strong> (בחבה). יַקִּירִי!</p>

<p>אָנֹכִי – הַאֲמִינָה לִי – אֶגְהֶה מְזוֹרֶךָ;</p>

<p>אַהֲבָתִי הָעַזָּה אֵלֶיךָ מִמָּוֶת –</p>

<p>תְּחַבֵּשׁ לְעַצְבוֹתֶיךָ&#8230; הַגִּידָה, מַחֲמַדִּי,</p>

<p>הֲקַלּוּ כְאֵבֶיךָ? – הַגִּידָה דְּבַר־אֱמֶת:</p>

<p>פְּצָעֶיךָ הֵחֵלּוּ הֵן עַתָּה לְהִתְרַפְּאוֹת –</p>

<p><strong>יוֹחָנָן</strong> (בתוגה). תִּשְׁגִּי, אֲהוּבָה! לִפְצָעַי הָאֲנוּשִׁים</p>

<p>אֵין כָּל רִפְאוּת־תְּעָלָה; הֵם לֹא יֵרָפֵאוּ&#8230;</p>

<p><strong>מִירָה</strong>. אַל תֹּאמַר עוֹד נוֹאָשׁ, יוֹחָנָן אֲהוּבִי!</p>

<p>הַאֵין לְאֵל יָדִי לְהָקֵל מַכְאוֹבֶיךָ?</p>

<p>הֲתִקְצַר לִי יַד אַהֲבָתִי הָעַזָּה</p>

<p>מֵהַעֲלוֹת אֲרוּכָה לָךְ? הַאֲמֵן לִי, נָעִים,</p>

<p>אָנֹכִי לֹא אֶתְּנָךְ לְהִקָּטֵף בְּאִבֶּךָ! –</p>

<p><strong>יוֹחָנָן</strong> (נואש). בִּלְבָבִי לֹא תוּכְלִי עוֹד לְהָשִׁיב זִיק חַיִּים:</p>

<p>כְּבָר מֵת הוּא&#8230; כְּבָר גָּוַע&#8230; הוֹי, לִבִּי הַשָּׁבוּר! –</p>
</blockquote>

<p>(ישמע קול שופר).</p>

<blockquote>
<p>מֵאַיִן זֶה אֶשְׁמַע קוֹל תְּרוּעַת מִלְחָמָה?&#8230;</p>
</blockquote>

<p>(יקפץ ממשכבו)</p>

<blockquote>
<p>חַכּוּ־נָא לִי, אַחַי! הִנֵּנִי! הִנֵּנִי! –</p>

<p><strong>מִירָה</strong> (תעצרהו). לְאָן תָּרוּץ, מַחֲמַדִּי? –</p>

<p><strong>יוֹחָנָן</strong> (בחמו). אֶל שְׂדֵה־הַמִּלְחָמָה! –</p>

<p>לְהִנָּקֵם&#8230; לְהִלָּחֵם&#8230; הַנִּיחִי לִי מַהֵר –</p>

<p>לַמְּצוּדָה&#8230; הַנִּיחִי&#8230; קוֹל אַחַי, קוֹל עַמִּי</p>

<p>לִי קוֹרֵא הַפָּעַם –</p>
</blockquote>

<p>(ירוץ אל הדלת).</p>

<blockquote>
<p><strong>מִירָה</strong> (תעצרהו). הֵרָגַע נָא, יָקָר!</p>

<p><strong>יוֹחָנָן</strong> (ברוח כביר). לֹא אֶחְפֹּץ, לֹא אוּכַל לִשְמֹעַ לָךְ&#8230; הָלְאָה! –</p>

<p>בַּמֶּה אַתְּ נֶחְשָׁבָה מֹל אֶרֶץ מוֹלַדְתִּי? –</p>

<p>הַנִּיחִי לִי לָרוּץ אֶל אַחַי, אֶל עַמִּי –
&lt;
<strong>מִירָה</strong> (תעצרהו). הַרְגֵנִי נָא הָרֹג&#8230; דָּקְרֵנִי&#8230; מוֹתְתֵנִי –</p>

<p>וְאָנֹכִי לֹא אֶתְּנָךְ לָלֶכֶת הַפָּעַם:</p>

<p>הֲטֶרֶם תֵּדָעָה, כִּי תְּלוּיִם חַיֶּיךָ</p>

<p>מִנֶּגֶד בַּעֲזָבְךָ אֶת מְעוֹנִי הַשַּׁאֲנָן? –</p>

<p><strong>יוֹחָנָן</strong> (יפול אין־איל על משכבו). מַדּוּעַ לֹא מַתִּי, אֵל שׁוֹכֵן גָּבֹהַּ?!</p>

<p><strong>מִירָה</strong> (תסלסלהו). <strong>אֲנִי</strong> לֹא חָפַצְתִּי כִּי תָמוּת, מַחֲמַדִּי!</p>

<p>אַל תָּמוּת, יוֹחָנָן, עֵת שְׁנֵינוּ נוּכָלָה</p>

<p>עוֹד לִחְיוֹת, לְהִתְעַנֵּג שַׁאֲנַנִּים וּשְׁלֵוִים –</p>

<p>הַאִם לֹא מָצָאתָ בִלְבָבִי, אֲהוּבִי,</p>

<p>לַהֶבֶת אַהֲבָה נֶאֱמָנָה לָנֶצַח?</p>

<p>הַעוֹד לֹא נוֹכַחְתָּ לָדַעַת, כִּי נְכוֹנָה</p>

<p>אָנֹכִי לָלֶכֶת אַחֲרֶיךָ, אֲהוּבִי,</p>

<p>אֶל כָּל אֲשֶׁר יִהְיֶה רוּחֲךָ לָלָכֶת?!</p>

<p>נִשְׁבָּעָה אָנֹכִי לָךְ בְּשֵׁם אַהֲבָתֵנוּ,</p>

<p>כִּי נְכוֹנָה אֲנִי גַּם לַעֲזֹב אֶת עַמִּי,</p>

<p>אֶת אָבִי, אֶת אִמִּי, גְּדֻלָּתִי, תַּעֲנוּגַי –</p>

<p>וְלִהְיוֹת גַּם שִׁפְחָה נִמְאָסָה בְּעַמֶּךָ –</p>

<p>אַךְ לִחְיוֹת כָּל יָמַי אִתְּךָ בְּאַרְצֶךָ –</p>

<p><strong>יוֹחָנָן</strong> (יחבקנה). אַתְּ, בַּת הַשָּׁמָיִם! אַתְּ, נֶפֶשׁ עֲדִינָה!</p>

<p>הַמָּוֶת, הַמָּוֶת רַק יַפְרִיד בֵּינֵינוּ&#8230;</p>
</blockquote>

<p>(ישמע קול העם ברעו).</p>

<blockquote>
<p>מֵאַיִן זֶה אַקְשִׁיב קוֹל תְּרוּעַת שׁוֹפְרוֹת? –</p>

<p>גַּם קוֹל נְהִי תַמְרוּרִים&#8230; קוֹל זַעֲקַת שָׁבֶר –</p>

<p>אֲבוֹי לִי! קוֹל עַמִּי, בְּכִי אַחַי אַכִּירָה –</p>

<p>אָנֹכִי הִדַּחְתִּי עָלֵימוֹ הָרָעָה&#8230;</p>

<p>אֲנִי הִתְעַלַּסְתִּי בָּאֳהָבִים, עֵת הֵמָּה</p>

<p>שָׁם קִוּוּ לְעֶזְרָתִי –</p>
</blockquote>

<p>(ידחפנה).</p>

<blockquote>
<p>הוֹי, יְוָנִית אֲרוּרָה!</p>

<p>הַלְצוֹדֵד אֶת נַפְשִׁי בְּעָצְמַת כְּשָׁפָיִךְ</p>

<p>תֹּאמֵרִי?&#8230; הַתְדַמִּי: מִקּוֹל אַהֲבָתֵךְ</p>

<p>לֹא אֶשְׁמַע קוֹל צַעֲקַת אֻמָּתִי הַשְּׁדוּדָה?!</p>
</blockquote>

<p>(ירוץ).</p>

<blockquote>
<p><strong>מִירָה</strong> (תעצרהו). חַכֵּה־נָא&#8230; גַּם אָנִי אַחֲרֶיךָ אָרוּצָה –</p>

<p>אֶל עַמֶּךָ, אֶל אַרְצְךָ קָחֵנִי – חֲמָל־נָא! –</p>

<p><strong>יוֹחָנָן</strong> (בכעס). גְּשִׁי הָלְאָה! לַעֲזָאזֵל! מִפְלֶצֶת־הַשָּׁחַת! –</p>

<p>עוֹבֶדֶת גִּלּוּלִים אַתְּ כְּיֶתֶר אַחַיִךְ –</p>

<p><strong>מִירָה</strong> (מתחננת). רַחֲמֵנִי הַפַּעַם: אַל תִּזְרֶה נָא מֶלַח</p>

<p>עַל פִּצְעֵי לִבָּתִי –</p>

<p><strong>יוֹחָנָן</strong> (ידחפנה). הַבִּיטִי: בְּנֵי־עַמֵּךְ</p>

<p>יְחַלְּקוּ לָהֶם שָׁלָל, שְׁלַל עַמִּי הָאֹבֵד!&#8230;</p>
</blockquote>

<p>(נראים צבאות היונים ההולכים בהמון חוגג; ביניהם המון יהודים שבויים, אסורים בכבלים, הולכים הלוך ובכה).</p>

<blockquote>
<br />
</blockquote>

<h3 id="מַחֲזֶהשְׁלִישִׁי.">מַחֲזֶה שְׁלִישִׁי.</h3>

<blockquote>
<p><strong>יוֹחָנָן, מִירָה, לִיזִיאַשׁ, רָץ</strong>, צִבְאוֹת יָוָן.</p>
</blockquote>

<br />

<blockquote>
<p><strong>לִיזִיאַשׁ</strong> (אל מירה). גְּבִרְתֵּנוּ הַנְּדִיבָה! אֶתְכַּבֵּד לְהוֹדִיעֵךְ</p>

<p>כִּי עוֹד־פַּעַם גָּבַר אָבִיךְ עַל הַיְּהוּדִים;</p>

<p>כֻּלָּמוֹ לְפָנָיו כָּרָעוּ, נָפָלוּ</p>

<p>כְּשִׁבֳּלִים מִתַּחַת מַגָּלֵי הַקֹּצְרִים;</p>

<p>הָרָץ הַזֶּה (יורה על הרץ) יוּכַל לְהָעִיד, כִּי כֵנִים</p>

<p>כָּל דְּבָרַי הַפָּעַם: הוּא בָא מֵהַמַּעֲרָכָה.</p>

<p><strong>יוֹחָנָן</strong> (הצדה). אָנֹכִי הִדַּחְתִּי עָלֵימוֹ הָרָעָה! –</p>

<p><strong>לִיזִיאַשׁ</strong> (יוסף לספר). חֵיל צִבְאוֹת הַיְּהוּדִים – לֹא אוּכַל לְכַחֵד</p>

<p>זֹאת תַּחַת לְשׁוֹנִי – בֶּחָיִל נִלְחָמוּ</p>

<p>עִם חֵיל צִבְאוֹתֵינוּ; אֲבָל בָּאַחֲרוֹנָה</p>

<p>לֹא עָצְרוּ עוֹד כֹּחַ לַעֲמֹד נֶגְדֵּנוּ</p>

<p>וַיִּפְּלוּ כֻלָּמוֹ חֲלָלִים לְפָנֵינוּ;</p>

<p>יְהוּדָה הַמַּכְבִּי וְכָל אֶחָיו גַּם עִמּוֹ&#8230;</p>

<p><strong>יוֹחָנָן</strong> (הצדה, יספק את כפיו). אֵל נוֹרָא! אֵיךְ נָפְלוּ גִּבּוֹרֵי־יִשְׂרָאֵל?!</p>
</blockquote>

<p>(אך פתאם יתאושש ויקרא בקול אדיר).</p>

<blockquote>
<p>לֹא אֱמֶת דִּבַּרְתָּ הַפַּעַם עַל יְהוּדָה:</p>

<p>לֹא מֵת עוֹד, לֹא גָוַע&#8230; חַי חַי עוֹדֶנּוּ! –</p>

<p><strong>לִיזִיאַשׁ</strong> (בלעג ותמהון). לֵךְ אֶל שְׂדֵה הַקָּטֶל וְתִוָּכַח לָדַעַת,</p>

<p>אִם לֹא תִתֵּן אֵמוּן לִדְּבָרַי, אֲדוֹנִי!</p>

<p><strong>יוֹחָנָן</strong> (הצדה, יקרע שמלותיו). אֲבוֹי לִי! אָח נָעִים! הַגּוּר בֵּין אֲרָיוֹת!</p>

<p>מִי יִתֵּן וָמַתִּי כָּמוֹךָ מוֹת גִּבּוֹר –</p>

<p><strong>לִיזִיאַשׁ</strong> (בלעג). כֵּן עֻמְּמָה לָנֶצַח אֵשׁ הַחַשְׁמוֹנָאִים –</p>

<p><strong>יוֹחָנָן</strong> (יקפץ ממקמו). לֹא אֶמֱת דִּבַּרְתָּ! – הִיא קִרְבִּי עוֹד תִּבְעַר,</p>

<p>עוֹד תְּלַהֵט, עוֹד תִּשְׂרֹף בְּלַהֶבֶת נוֹרָאָה! –</p>

<p><strong>מִירָה</strong> (בלט אל יוחנן). חֲדַל לָךְ, יוֹחָנָן! חֲמָל־נָא עָלֶיךָ:</p>

<p>גַּם אַתָּה הֵן תִּפּוֹל עוֹד שָׁדוּד לִפְנֵיהֶם –</p>

<p><strong>יוֹחָנָן</strong> (בקול נורא). מִפְלֶצֶת! הַתְדַמִּי כִּי אִירָא מִמּוֹתִי,</p>

<p>עֵת כָּל אַחַי וְעַמִּי חֲלָלִים נָפָלוּ –</p>

<p>וְכִסִּיתִי בְמַשָּׁאוֹן עוֹד כְּבוֹדִי, גְּדֻלָּתִי</p>

<p>כִּי אַחַי הִנָּמוֹ?&#8230;</p>

<p><strong>לִיזִיאַשׁ</strong> (בחרי אף אל יוחנן). אֵיךְ תָּעֹז, יְהוּדִי,</p>

<p>כֵּן לְדַבֵּר אֶל בַּת מֶלֶךְ יָוָן?&#8230;</p>

<p><strong>יוֹחָנָן</strong> (בקול רם). גַּם אָנִי</p>

<p>בֶן־מֶלֶךְ, בֶּן־גִּבּוֹר, שֶׁהִפִּיל אֵימָתָה</p>

<p>עֲלֵיכֶם, הַיְּוָנִים, וַיֶּרֶב חַלְלֵיכֶם:</p>

<p>אָנֹכִי – יוֹחָנָן, מִבְּנֵי מַתִּתְיָהוּ&#8230;</p>

<p><strong>מִירָה</strong> (בלט אל יוחנן). חֲדָל־נָא, יַקִּירִי!</p>
</blockquote>

<p>(אל היונים)</p>

<blockquote>
<p>אַל תִּתְּנוּ לוֹ אֵמוּן;</p>

<p>הוּא חוֹלֶה וּבְחֻמּוֹ יְדַבֵּר תַּהְפֻּכוֹת&#8230;</p>

<p><strong>יוֹחָנָן</strong> (בחמת־זעם). הֵאָלְמִי, אֲרוּרָה! אַךְ אֱמֶת דִּבַּרְתִּי:</p>

<p>אָנֹכִי – יוֹחָנָן, אֲחִיהֶם הַחֲמִשִּׁי&#8230;</p>

<p><strong>מִירָה</strong>. אַל תִּתְּנוּ לוֹ אֵמוּן: הֵן תִּרְאוּ כִּי חוֹלֶה</p>

<p>הִנֵּהוּ&#8230; הָאֻמְלָל!</p>

<p><strong>יוֹחָנָן</strong> (נואש). הַאֵין אִישׁ בֵּינֵיכֶם</p>

<p>פֹּה שֶׁיַּכִּירֵנִי?&#8230;</p>

<p><strong>מִירָה</strong> (בלט אל יוחנן). חֲמָל נָא עַל שְׁנֵינוּ!&#8230;</p>
</blockquote>

<p>(מרחוק תגש יעל מוסבה מצבאות היונים).</p>

<blockquote>
<br />
</blockquote>

<h3 id="מַחֲזֶהרְבִיעִי.">מַחֲזֶה רְבִיעִי.</h3>

<blockquote>
<p>הַקּוֹדְמִים <strong>וְיָעֵל</strong>.</p>
</blockquote>

<br />

<blockquote>
<p><strong>יוֹחָנָן</strong> (יפול על צואריה). הֶאָח, אֵם חֲבִיבָה! אֱלֹהַּ הֵן שְׁלָחֵךְ</p>

<p>לִי הֵנָּה, לְהַצִּיל אֶת כְּבוֹדִי, תִּפְאַרְתִּי,</p>

<p>מִידֵי הָאֲרוּרִים: הֲתִשְׁמְעִי, הוֹרָתִי,</p>

<p>הֵם אֹמְרִים – הָרְשָׁעִים – כִּי לֹא בְנֵךְ הִנֵּנִי&#8230;</p>

<p>רַחֲמִינִי! הָעִידִי־נָא מַהֵר, הַצִּילִי</p>

<p>אֶת כְּבוֹדִי&#8230; הָעִידִי! –</p>

<p><strong>יָעֵל</strong> (כמתנכרה). בֶּן־מִי אַתָּה, עֶלֶם? –</p>

<p><strong>מִירָה</strong> (אל היונים). הֵן תִּרְאוּ, כִּי אִתִּי הַצֶּדֶק&#8230; הוּא חוֹלֶה&#8230;</p>
</blockquote>

<p>(אל יוחנן)</p>

<blockquote>
<p>הֵרָגַע, יַקִּירִי, לְהַצִּילְךָ אוֹמֶרֶת</p>

<p>הִיא&#8230;</p>

<p><strong>יוֹחָנָן</strong> (ירקע ברגלו). הַסִּי, מִפְלֶצֶת! אָנֹכִי לֹא אֶחְפֹּץ</p>

<p>לְהִנָּצֵל מֵרֶדֶת הַשָּׁחַת; אָנֹכִי</p>

<p>לֹא אִירָא מִמּוֹקְשֵׁי הַמָּוֶת&#8230; הַאֲמִינִי</p>

<p>לִי, אִמִּי הַנְּעִימָה, כִּי לֹא מִיִּרְאָתִי</p>

<p>מֵחֶרֶב וָרֹמַח לֹא בָאתִי לְהִלָּחֵם</p>

<p>כְּכָל אַחַי הַיְקָרִים בְּעַד אֶרֶץ מוֹלַדְתִּי!&#8230;</p>

<p>הַאֲמִינִי לִי, אִמִּי! אָנֹכִי חָפַצְתִּי</p>

<p>לְהִלָּחֵם, לְהִנָּקֵם – אַךְ הִיא, הַמִּפְלֶצֶת</p>
</blockquote>

<p>(יורה על מירה)</p>

<blockquote>
<p>צָדַתְנִי לְמַדְחֵפוֹת בְּעָצְמַת כְּשָׁפֶיהָ&#8230;</p>

<p>הָהּ, סִלְחִי לִי, אִמִּי! הָרְגִינִי נָא הָרֹג</p>

<p>אַךְ אַל־נָא תִּתְנַכְּרִי אֵלָי&#8230;</p>
</blockquote>

<p>(לא ימצא מענה).</p>

<blockquote>
<p>אַל־נָא תֶחֱשִׁי! –</p>

<p>שִׁלְפִי נָא חַרְבֵּךְ וּבְלִבִּי דִקְרִיהוּ –</p>

<p>אַךְ אַל־נָא תִּתְנַכְּרִי אֵלַי, אֵם אֲהוּבָה! –</p>

<p><strong>יָעֵל</strong> (תתבונן אליו), כֵּן&#8230; בְּנִי הוּא, הַחֲמִישִׁי, יוֹחָנָן יַקִּירִי!</p>
</blockquote>

<p>(תפול על צואריו).</p>

<blockquote>
<p><strong>יוֹחָנָן</strong> (בוכה מרב שמחה). מַה מְּאֻשָׁר הִנֵּנִי, אֵם נְעִימָה וִיקָרָה! –</p>

<p><strong>לִיזִיאַשׁ</strong> (אל אנשי הצבא). הוֹלִיכוּ־נָא שְׁנֵיהֶם וְהַשְׁלִיכוּם הַבּוֹרָה!</p>
</blockquote>

<br />

<p>(המסך נופל).</p>

<blockquote>
<br />
</blockquote>

<h2 id="מַעֲרָכָהשְׁלִישִׁית.">מַעֲרָכָה שְׁלִישִׁית.</h2>

<blockquote>
<p>ארמון אנטיוכס. מירה, ארקסה ואנטיוכס.</p>
</blockquote>

<br />

<h3 id="מַחֲזֶהרִאשׁוֹן.">מַחֲזֶה רִאשׁוֹן.</h3>

<blockquote>
<p><strong>אַנְטְיוֹכֶס, מִירָה וְאֵרִקְסָה</strong>.</p>
</blockquote>

<br />

<blockquote>
<p><strong>אַנְטְיוֹכֶס</strong> (אל ארקסה). אַיֵּה אֵבְרִיתוּת? קִרְאִיהוּ נָא הֵנָּה! –</p>
</blockquote>

<p>(ארקסה תצא).</p>

<blockquote>
<p>הִשָּׁעֲנִי נָא, בִּתִּי, עַל יָדִי; עוֹד לַיְלָה</p>

<p>וְהָלַכְנוּ מִפֹּה אֶל אַרְצֵנוּ הַנְּעִימָה;</p>

<p>וּלְבָבִי בָטוּחַ כִּי שָׁם לָךְ יָנוּחַ</p>

<p>מֵעָצְבֵךְ, מֵרָגְזֵךְ, חֶמְדָּתִי הַיְחִידָה!</p>

<p>כִּי שָׁמָּה, בְּאַרְצֵנוּ, בֵּין תַּלְמֵי פְרָחָיִךְ</p>

<p>תַּרְגִּיעִי אֶת נַפְשֵׁךְ מֵרַעַשׁ הַמִּלְחָמָה&#8230;</p>

<p>הַיְּהוּדִים הַנְּמִבְזִים שָׁם עוֹד לֹא תִפְגָּשִׁי&#8230;</p>

<p><strong>מִירָה</strong> (הצדה). לוּ יָדַע, לוּ הִרְגִּישׁ מַה־מְאֹד כָּלְתָה נַפְשִׁי</p>

<p>לְהִשָּׁאֵר פֹּה תָּמִיד!&#8230;</p>

<p><strong>אַנְטְיוֹכֶס</strong> (יסלסלנה). כָּל תַּאֲוַת לִבָּתֵךְ,</p>

<p>כָּל חֶפְצֵךְ, שְׁאֵלָתֵךְ אֲמַלֵּא לָךְ שָׁמָּה;</p>

<p>וּשְׂשֹונֵךְ, שִׂמְחָתֵךְ לָעֹנֶג לִי יִהְיוּ;</p>

<p>הָאָרֶץ תָּתוּרִי לְאָרְכָּהּ וּלְרָחְבָּהּ,</p>

<p>הָרֶיהָ, שְׂדוֹתֶיהָ, עֲטוּפֵי־שׁוֹשַׁנִּים</p>

<p>וּפְרָחִים הַנּוֹתְנִים אֶת רֵיחַ נִיחוֹחָם.</p>
</blockquote>

<p>(ינשקנה).</p>

<blockquote>
<p>חֶמְדָּתִי הַיְחִידָה! אַתְּ, חַיֵּי נִשְׁמָתִי!</p>

<p>לֹא אֵדַע אִם יֶשְׁנָהּ בַּתֵּבֵל הָרְחָבָה</p>

<p>מַמְלָכָה עוֹד אֶחָת, מֶמְשָׁלָה אוֹ מְדִינָה</p>

<p>שֶׁלֹּא אֶלְכְּדֶנָּה בַּעֲבוּרֵךְ, יָפָתִי!</p>

<p>הַאֲמִינִי לִי, בִּתִּי, כִּי רַק בַּעֲבוּרֵךְ</p>

<p>אֶלָּחֵם בַגּוֹיִם עֲצוּמִים וּגְדוֹלִים;</p>

<p>וְלֹא אֶשְׁקֹט לֹא אֶמְצָא מַרְגֹּעַ כָּל יָמַי</p>

<p>עַד אֲשֶׁר אַכְרִיעַ כָּל עַמֵּי הָאָרֶץ</p>

<p>לַעֲבָדִים נִרְצָעִים מִתַּחַת רַגְלֶיךָ;</p>

<p>עַל כִּסֵּא הַמְּלוּכָה נֶהְדָּרָה תֵּשֵׁבִי</p>

<p>אָז בְּעֶדְיֵךְ, חֶלְיָתֵךְ – וּבְשַׁרְבִיט הַזָּהָב,</p>

<p>בִּימִינֵךְ יִתְנוֹצֵץ, אַךְ אוֹת אִם תִּתֵּנִי –</p>

<p>וְכָל עַמֵּי הָאָרֶץ עַל פְּנֵיהֶם יִפֹּלוּ</p>

<p>וּבְיִרְאַת־הַכָּבוֹד יִשְׁתַּחֲווּ לָךְ אַרְצָה</p>

<p>כָּעַתָּה – לְוֵנּוּס, אֱלִילַת הַיֹּפִי –</p>

<p><strong>מִירָה</strong> (נרעשה). וּבָאַחֲרוֹנָה – אֶת גֵּוִי יַחְנֹטוּ</p>

<p>וּמָקוֹם לוֹ יִתְּנוּ בִּמְעָרָה אֲפֵלָה;</p>

<p>וַהֲמוֹנֵי הַפְּרָחִים עַל קִבְרִי יַנִּיחוּ</p>

<p>יִבֹּלוּ, יִקְמֹלוּ לָנֶצַח – כָּמוֹנִי&#8230;</p>

<p><strong>אַנְטְיוֹכֶס</strong> (נבהל משמוע). חֶמְדָתִי הַיָּפָה! שַׁלָּמָה דוֹבֶרֶת</p>

<p>אַתְּ כְּאַחַת הַפְּתַיּוֹת לִי דְּבָרִים כָּאֵלֶּה? –</p>
</blockquote>

<p>(יתבונן אליה).</p>

<blockquote>
<p>אֲבוֹי לִי! מַדּוּעַ כֵּן נָפְלוּ פָנָיִךְ?</p>

<p>הַגִּידִי לִי, בִּתִּי, מִי הֵעִיב הֲדָרֵךְ?</p>

<p>מַה תָּצִיק לִבָּתֵךְ הַנְּקִיָּה, הַבָּרָה?</p>

<p>אַל תְּכַסִּי מִמֶּנִּי כָּל דָּבָר; הַגִּידִי</p>

<p>לִי קֹשְטְ אִמְרֵי אֱמֶת: מַדּוּעַ זֶה תִּשְׁכֹּן</p>

<p>עֲנָנָה הֲרַת תּוּגָה עַל הַדְרַת פָּנָיִךְ?</p>

<p>שַׁלָּמָה תַעֲצִיבִי אֶת רוּחִי הַפָּעַם?</p>

<p>הֵן אָהֹב אֲהַבְתִּיךְ בְּכָל רִשְׁפֵּי הָאַהֲבָה –</p>

<p><strong>מִירָה</strong> (בהתלהבות). &#8220;הָאַהֲבָה&#8221; הִגַּדְתָּ? כֵּן&#8230; אֵשׁ הָאַהֲבָה!</p>

<p>הֵן הִיא רַק בְּעוֹכְרַי הָיָתָה; הִיא תִבִעַר</p>

<p>בְּלַהֶבֶת נוֹרָאָה שָׁם פְּנִימָה, בִּלְבָבִי –</p>

<p>הִיא גָזְלָה מִמֶּנִּי שַׁלְוָתִי, מְנוּחָתִי;</p>

<p>כָּל הוֹדִי, הֲדָרִי, הִיא שָׁדְדָה, גָּזָלָה&#8230;</p>

<p>הוֹי, אָבִי מַחֲמַדִּי! לוּ רְאִיתוֹ: מַה יָּפֶה</p>

<p>מַה נֶּהְדָּר הִנֵּהוּ בְכָל מִבְנֵה גְוִיָּתוֹ! –</p>

<p>עַפְעַפָּיו הַשְּׁחוֹרוֹת יָפִיקוּ רַק חֶמְלָה;</p>

<p>וְתַלְתַּלָּיו, תַּלְתַּלָּיו הַשְּׁחוֹרִים – מַה יָּפִים!</p>

<p>מַה נְּעִימִים וִיקָרִים הֵם!&#8230; הָהּ, בֵּין הַיְּהוּדִים</p>

<p>רַק פְּנִינִים נֶהְדָּרוֹת כָּאֵל תִּמָּצֶאנָה&#8230;</p>

<p><strong>אַנְטְיוֹכֶס</strong> (יתר ממקומו). הֶהָרִים כִּסּוּנִי! – מָה אֶשְׁמַע הַפַּעַם</p>

<p>מִבִּתִּי?&#8230; הוֹי, צֵאוּס הָאַדִּיר וְהַנּוֹרָא!&#8230;</p>

<p>בִּינָתֵךְ הִסְתַּתְּרָה, חֶמְדָּתִי הַיְחִידָה&#8230;</p>

<p>בִּגְלָלֵךְ הֵן כֹּחִי אֲכַלֶּה, אַשְׁלִיכָה</p>

<p>אֶת נַפְשִׁי מִנֶּגֶד וְאֶלָּחֵם עִם מַחֲנֵה</p>

<p>גִּבּוֹרֵי הַיְּהוּדִים, עַד אֲשֶׁר אֲכַלֵּם,</p>

<p>אַשְׁמִידֵם מֵעַל פְּנֵי הָאָרֶץ – וַיִּקַּח</p>

<p>עוֹד אֶחָד מֵהֵמָּה אֶת לִבֵּךְ הַצָּעִיר –</p>

<p>הוֹי, קִלְלַת הָאֵלִים עָלֵיהוּ תָנוּחַ!&#8230;</p>
</blockquote>

<p>(יחרוק שניו).</p>

<blockquote>
<p><strong>מִירָה</strong> (תתחנן). אַל תְּקַלֵּל נָא אוֹתוֹ, אָב יָקָר! רַחֲמֵנִי!</p>

<p>מַה יָּקָר הִנֵּהוּ לִי, לוּ אַךְ יָדָעְתָּ! –</p>

<p><strong>אַנְטְיוֹכֶס.</strong> אֻמְלָלָה!&#8230;</p>
</blockquote>

<p>(הצדה).</p>

<blockquote>
<p>אֲרוּרָה אַתְּ, אֶרֶץ הַיְּהוּדִים,</p>

<p>כִּי קָרְבָּן מְאֹד יָקָר לָקַחַתְּ מִמֶּנִּי!&#8230;</p>

<p><strong>אִישׁ־צָבָא</strong> (בפתח). אֲדוֹנִי הַמֶּלֶךְ! אֵבְרִיתוּת עַבְדֶּךָ</p>

<p>זְמָן כַּבִּיר בַּבִּאָה שָׁם מְחַכֵּה –</p>

<p><strong>אַנְטְיוֹכֶס</strong> (בקצף). יָבוֹאָה!</p>
</blockquote>

<p>(איש הצבא יצא נבהל).</p>

<blockquote>
<br />
</blockquote>

<h3 id="מַחֲזֶהשֵׁנִי.">מַחֲזֶה שֵׁנִי.</h3>

<blockquote>
<p><strong>אַנְטְיוֹכֶס, מִירָה, וְאֵבְרִיתוּת.</strong></p>
</blockquote>

<br />

<blockquote>
<p><strong>אֵבְרִיתוּת</strong> (ישתחוה בבואו). הִנֵּנִי, אֲדוֹנִי הַמֶּלֶךְ הָאַדִּיר.</p>

<p><strong>אַנְטְיוֹכֶס</strong> (לא יתבונן אליו; הולך ומדבר אל לבו).</p>

<p>אֵין דֶּרֶךְ אַחֶרֶת כִּי אִם לַעֲקֹר מִלִּבָּהּ</p>

<p>הָאַהֲבָה הַנְּמִבְזָה עִם כָּל שָׁרָשֶׁיהָ&#8230;</p>
</blockquote>

<p>(יראה את אבריתות).</p>

<blockquote>
<p>אֵבְרִיתוּת! הֵן אוֹתְךָ הִפְקַדְתִּי לַנָּגִיד</p>

<p>עַל אַנְשֵׁי הַמִּשְׁמָר, – מַדּוּעַ לֹא תְמַלֵּא</p>

<p>מִצְוָתִי כַּהֲלָכָה? הִשָּׁמֵר לָךְ, בֹּגֵד!</p>

<p>הֵן אָזְנִי הִקְשִׁיבָה הַיּוֹם כִּי אַךְ מֹרֶךְ</p>

<p>וָפַחַד פֹּה מְלֵאִים כָּל אַנְשֵׁי הַמִּשְׁמָר</p>

<p>וְיָעִיזוּ עוֹד לִמְצֹא בִדְרָכַי מִגְרָעַת:</p>

<p>כִּי חָפֵץ אָנֹכִי לַעֲזֹב כָּעֵת מָחָר</p>

<p>אֶת מְקוֹם זֶה הַתֹּפֶת וּבְכָל חֵיל צִבְאוֹתָי</p>

<p>לָלֶכֶת אֶל יָוָן אַרְצֵנוּ בִּמְהֵרָה;</p>

<p>עַל אֶרֶץ הַיְּהוּדִים הֵן גָּבְרָה יָדֵנוּ,</p>

<p>אַךְ עַתָּה הוֹפִיעַ צַר חָדָשׁ נֶגְדֵּנוּ:</p>

<p>הָרוֹמִים – שָׁמַעְתִּי – יַגִּיחוּ מִמְּקוֹמָם –</p>

<p><strong>אֵבְרִיתוּת</strong>. אֲדוֹנִי הַמֶּלֶךְ&#8230;</p>

<p><strong>אַנְטְיוֹכֶס</strong> (לא ישמע לו). בַּכְּחִידֵס וְנִקָּנוֹר</p>

<p>יִלָּחֲמוּ עוֹד עַתָּה עִם שְׁאֵרִית הַיְּהוּדִים, –</p>

<p>לִפְלֵיטָה נִשְׁאָרוּ מֵאִבְחַת בְּרַק חַרְבִּי, –</p>

<p>וְנָפֹל הֵן יִפְּלוּ בִידֵי צִבְאוֹתֵינוּ;</p>

<p>וּפֹה יִשָּׁאֵרוּ כַּעֲשֶׂרֶת אֲלָפִים</p>

<p>מֵאַנְשֵׁי הַמִּשְׁמָר – הַמְעַט לָכֶם אֵלֶּה?!</p>

<p>וְלָכֵן גָּמַרְתִּי לָלֶכֶת וְלָשׁוּב</p>

<p>אֶל אַרְצִי וּלְקַדֵּם הָרָעָה הַנִּשְׁקֶפֶת</p>

<p>שָׁם עַתָּה מִצִבְאוֹת הָרוֹמִים הָעַזִּים.</p>

<p>כִּי עַתָּה מָצְאוּ לָהֶם שָׁם שְׁעַת הַכּשֶׁר</p>

<p>לְהֵאָחֵז בְּאַרְצֵנוּ כְּכָל אַוַּת נַפְשׁוֹתָם –</p>

<p>וּפִתְאֹם בֵּין אַנְשֵׁי הַמִּשְׁמָר רָאִיתִי</p>

<p>פֹּה מֹרֶךְ וָפָחַד&#8230; הוֹי, בּוּשָׁה וּכְלִמָּה! –</p>

<p><strong>אֵבְרִיתוּת</strong>. אֲדוֹנִי הַמֶּלֶךְ!</p>

<p><strong>אַנְטְיוֹכֶס</strong>. הֵן כָּלָה וְנֶחֱרָצָה</p>

<p>פֹּה עַתָּה הַמִּלְחָמָה: כָּל אֶרֶץ הַיְּהוּדִים</p>

<p>כְּבָר נָפְלָה בְיָדֵינוּ וּלְשָׁלָל נִהְיָתָה –</p>

<p>וְאֶת מִי עוֹד תָּגוּרוּ?</p>

<p><strong>אֵבְרִיתוּת</strong> (יגמגם). אַךְ יְהוּדָה הַמַּכְבִּי&#8230;</p>

<p><strong>אַנְטְיוֹכֶס</strong> (נחפז). מִמִּי? מֵהַמַּכְבִּי? מִצִּלּוֹ תִפְחָדָה,</p>

<p>בְּלַיַעַל וּבֹגֵד! לֵב אִשָּׁה בָךְ יִפְעַם,</p>

<p>לֹא לֵב גִּבּוֹר אַמִּיץ כַּאֲשֶׁר דִּמִּיתִי –</p>

<p><strong>אֵבְרִיתוּת</strong>. אֲדוֹנִי הַמֶּלֶךְ! מִמֶּנּוּ, מִמֶּנּוּ&#8230;</p>

<p>הַרְשֵׁנִי נָא, מַלְכִּי, לְדַבֵּר בְּאָזְנֶיךָ</p>

<p>אַךְ דְּבָרִים אֲחָדִים: עַל יְהוּדָה הַגִּבּוֹר</p>

<p>וְצִבְאוֹתָיו הֵן אַתָּה לְבַדְּךָ גָּבָרְתָּ, –</p>

<p>וְלֵב אַנְשֵׁי הַמִּשְׁמָר יְסִיתֵם בְּשֶׂפֶק</p>

<p>לְהַאֲמִין, כִּי יָדְךָ לְהַכְרִיעַ מָצָאָה</p>

<p>תַּחְתֶּיךָ הַכְּפִירִים הָעַזִּים הָאֵלֶּה&#8230;</p>

<p>אָנֹכִי כָּמוֹךָ בָּטוּחַ הִנֵּנִי</p>

<p>כִּי נָכוֹן הַדָּבָר, אַךְ אַנְשֵׁי הַמִּשְׁמָר</p>

<p>לֹא יֹאבוּ עוֹד לָתֵת אֱמוּנָה לַדָּבָר;</p>

<p>כִּי הֵמָּה הֵן יוֹדְעִים מָה רַבָּה גְּבוּרָתוֹ!</p>

<p>לֹא אַחַת וּשְׁתַּיִם הֵן נָשְׁאוּ, סָבָלוּ</p>

<p>מִתִּגְרַת אֶזְרֹעַ הַמַּכְבִּי הַגִּבּוֹר –</p>

<p>וְאַף גַּם אַחֲרֵי מוֹתוֹ הֵן לָקוּם עוֹד יוּכַל</p>

<p>מִתַּחְתִּית קִבְרֵהוּ וּלְחַדֵּשׁ הַמִּלְחָמָה&#8230;</p>

<p><strong>אַנְטְיוֹכֶס</strong> (בשחוק). מַה גָּדוֹל וְנוֹרָא מְאֹד כֹּחַ הַשֶּׂפֶק!</p>

<p>עַל שְׂדֵה הַמִּלְחָמָה תִּתְגּוֹלֵל הֵן עָתָּה</p>

<p>שָׁם גְּוִיַּת הַמַּכְבִּי הַגִּבּוֹר וְעַצְמוֹתָיו,</p>

<p>אֵבָרָיו לֶעָפָר וָאֵפֶר נָדַמּוּ,</p>

<p>וְאוֹתָמוֹ כְבָר נָשָׂא הָרוּחַ בִּכְנָפָיו –</p>

<p>וּבְכָל זֹאת עוֹד יַפִּיל אֵימָתָה וָפָחַד!</p>

<p>גַּם יָוָן אַרְצֵנוּ כֵּן לְהַאֲמִין מֵאֵנָה</p>

<p>בְּמוֹת אַלֶכְּסַנְדֵּר מַקֵּדוֹן הַגָּדוֹל&#8230;</p>

<p>אֵבְרִיתוּת! לֵךְ הַגֵּד לְכָל אַנְשֵׁי הַמִּשְׁמָר</p>

<p>כִּי לִבָּם יֵרָגַע וְיַעַמְדוּ עַל מִשְׁמַרְתָּם</p>

<p>בְּלֵב נָכוֹן, בָּטוּחַ עַל מַלְכָּם אַנְטְיוֹכֶס! –</p>

<p><strong>אֵבְרִיתוּת</strong> (משתחוה). שׁוֹמֵעַ עַבְדֶךָ; אַךְ אַחַת אֲבַקֵּשׁ</p>

<p>הַפַּעַם מִמֶּךָּ, אֲדוֹנִי הַמֶּלֶךְ:</p>

<p>תֶּן צָו וְעַל בָּמַת מַטְבֵּחַ יֵעָלֶה</p>

<p>הָאַחֲרוֹן מִבְּנֵי מַתִּתְיָהוּ הַמּוֹרֵד;</p>

<p>הוּא נָפַל בְּיוֹם אֶתְמוֹל בְּיָדֵנוּ בִּרְצוֹנוֹ –</p>

<p><strong>מִירָה</strong> (הצדה). אֲבוֹי לִי! הוּא יָמוּת&#8230;</p>

<p><strong>אַנְטְיוּכֶס</strong> (אל אבריתות). שְׁאֵלָתְךָ תְמֻלָּא.</p>
</blockquote>

<p>(אבריתות משתחוה ויצא).</p>

<blockquote>
<br />
</blockquote>

<h3 id="מַחֲזֶהשְׁלִישִׁי.">מַחֲזֶה שְׁלִישִׁי.</h3>

<blockquote>
<p><strong>מִירָה, וְאַנְטְיוֹכֶס</strong>.</p>
</blockquote>

<br />

<blockquote>
<p><strong>מִירָה</strong> (כורעת על ברכיה). הוֹי, אָבִי!&#8230;</p>

<p><strong>אַנְטְיוֹכֶס</strong>. וּמַה לָּךְ?</p>

<p><strong>מִירָה</strong> (בוכה). רַחֲמֵנִי נָא, אָבִי!</p>

<p>אַל תִּגַּע בּוֹ&#8230; חוּסָה! מֶה עָשָׂה לָךְ רָעָה?</p>

<p>הִשָּׁבַע לִי, אָבִי יַקִּירִי, כִּי יֶחִי –</p>

<p><strong>אַנְטְיוֹכֶס</strong> (משתומם). אַךְ מִי?!</p>

<p><strong>מִירָה</strong> (בוכה). הַיְּהוּדִי&#8230; הַיָּפֶה&#8230; הַנָּעִים&#8230;</p>

<p>יוֹחָנָן&#8230; הַדָּגוּל מֵרְבָבָה&#8230; הָהּ, אָבִי!&#8230;</p>
</blockquote>

<p>(תרד בבכי.)</p>

<blockquote>
<p><strong>אַנְטְיוֹכֶס</strong> (נכמרו נחמיו<a href="#fn:5" id="fnref:5" title="see footnote" class="footnote"><sup>5</sup></a>). הֵרָגַע־נָא, בִּתִּי הַנְּעִימָה, חֲדֹלִי!</p>

<p>שַׁלָּמָה תַשְׁחִיתִי דְבָרַיִךְ וָהֵמָּה –</p>

<p>לְלֹא הוֹעִיל! חָלִילָה לִּי לָחוּס עַל אוֹיְבַי</p>

<p>בַּנֶּפֶשׁ הַמְבַקְּשִׁים רָעָתִי; הַגִּידִי</p>

<p>נָא אַתְּ לִי, חֶמְדָּתִי, הַאוּכַל לָךְ לָתֵת</p>

<p>אָזְנַיִם קַשּׁוּבוֹת הַפָּעַם? הַיְּהוּדִים –</p>

<p>עַם בֹּגֵד וּמֹרֵד מִקֶּדֶם קַדְמָתָהּ,</p>

<p>צִבְאוֹתַי – עֲמֵלִים מֵעֲמַל הַמִּלְחָמָה;</p>

<p>כָּל אַנְשֵׁי הַמִּשְׁמָר נִפְחָדִים וִירֵאִים –</p>

<p>וְאַף כִּי אִם אֶל נָכוֹן אֵדַע, כִּי אַךְ הֶבֶל</p>

<p>יִפְחָדוּ – אַךְ בְּכָל זֹאת לֹא אָחוּס עַל אוֹיְבָי:</p>

<p>כִּי זִיק־אֵשׁ הַנִּשְׁאָר בַּעֲרֵמַת הַתֶּבֶן</p>

<p>אַךְ רֶגַע יִתְלַהֵב וִיהִי גַּם לְאֵשׁ־פְּלָדוֹת&#8230;</p>
</blockquote>

<p>(בכעס)</p>

<blockquote>
<p>גַּם פַּרְסָה לֹא אַשְאִיר מִבְּנֵי מַתִּתְיָהוּ! –</p>

<p><strong>מִירָה</strong> (בהתלהבות). הוּא יָמוּת? – לֹא אָעִיר רַחֲמֶיךָ הַפָּעַם?</p>

<p>אַךְ דַּע לָךְ, כִּי בְמוֹתוֹ לֹא אֶחְיֶה גַם אָנִי –</p>

<p>אַחֲרֵיהוּ בִדְמִי־יָמַי אֵרֵד הַקָּבֶר –</p>

<p>הוּא יָקָר, הוּא נָעִים לִי&#8230; אָנֹכִי לֹא אֶחְפֹּץ,</p>

<p>לֹא אוּכַל לְהִשָּׁאֵר פֹּה עַל הָאֲדָמָה</p>

<p>הָרָעָה, הַנְּמִבְזָה, הַמְּלֵאָה רַק אָוֶן –</p>

<p>וְלַשָּׁוְא תַּשְׁחִית אַתָּה גַם אָז אִמְרוֹתֶיךָ</p>

<p>וּמַבּוּל דְּמָעֶיךָ עַל קִבְרִי יִזֹלוּ&#8230;</p>
</blockquote>

<p>(יבוא ליזיאש)</p>

<blockquote>
<br />
</blockquote>

<h3 id="מַחֲזֶהרְבִיעִי.">מַחֲזֶה רְבִיעִי.</h3>

<blockquote>
<p><strong>אְנְטְיוֹכֶס, לִיזִיאַשׁ, וּמִירָה</strong>.</p>
</blockquote>

<br />

<blockquote>
<p><strong>לִיזִיאַשׁ</strong> (משתחוה). אֲדוֹנִי הַמֶּלֶךְ&#8230;</p>

<p><strong>אַנְטְיוֹכֶס</strong> (בקצף). וּמַה לָּךְ פֹּה, נָבָל?!</p>

<p><strong>לִיזִיאַשׁ</strong>. אַךְ מֹרֶךְ וּמְהוּמָה וּמְבוּסָה בְּכָל מָקוֹם</p>

<p>הַסּוֹחֲרִים יָנוּסוּ כְּמִתּוֹךְ הַמַּהְפֵּכָה,</p>

<p>וּבְחֶבְרוֹן מֵחָדָשׁ מִלְחָמָה פָּרָצָה –</p>

<p><strong>אַנְטְיוֹכֶס</strong> (בחירוק שנים). הוֹי, פְּלִיטֵי הַיְּהוּדִים הַנִּבְזִים, הַשְּׁפָלִים!</p>

<p><strong>לִיזִיאַשׁ</strong>. שֵׁם יְהוּדָה הַמַּכְבִּי יִשָּׁמַע עֲדֶנָּה</p>

<p>וּבְכָל מָקוֹם יַפִּיל אֵימָתָה וָפָחַד –</p>

<p><strong>אַנְטְיוֹכֶס</strong> (מביט אל מירה). וּמַה לִּי וָלוֹ? –</p>

<p><strong>לִיזִיאַשׁ</strong>. גַּם אַחֵיהוּ נִלְחָמִים;</p>

<p>לֹא מֵתוּ&#8230;</p>

<p><strong>אַנְטְיוֹכֶס</strong> (מביט אל מירה). וּמַה לִּי וְלָמוֹ?&#8230;</p>

<p><strong>לִיזִיאַשׁ</strong>. כָּל מַחֲנֵה</p>

<p>נִקָּנוֹר עָלָה עַל הַמּוֹקֵד –</p>

<p><strong>אַנְטְיוֹכֶס</strong> (בחמת זעם). יִשָּׂרֵף! –</p>

<p><strong>לִיזִיאַשׁ</strong>. וִיהוּדָה הַמַּכְבִּי –</p>

<p><strong>אַנְטְיוֹכֶס</strong> (ירוק). הֲבָלִים, רְעוּת־רוּחַ!..</p>
</blockquote>

<p>(מירה תקום ממושבה, תתנודד בלי־כח ותצא).</p>

<blockquote>
<br />
</blockquote>

<h3 id="מַחֲזֶהחֲמִישִׁי.">מַחֲזֶה חֲמִישִׁי.</h3>

<blockquote>
<p><strong>אַנְטְיוֹכֶס, לִיזִיאַשׁ</strong>.</p>
</blockquote>

<br />

<blockquote>
<p><strong>אַנְטְיוֹכֶס</strong> (מביט אחרי מירה).</p>

<p>הוֹי, לָמָּה זֶה קְשַׁרְתֶּם עָלַי כֻּלְּכֶם קֶשֶׁר?</p>

<p>שַׁלָּמָה תְּיַגְּעוּנִי בַהֲבָלִים וָתֹהוּ,</p>

<p>עֵת בִּתִּי יְחִידָתִי – הֲתִשְׁמַע, לִיזִיאַשׁ? –</p>

<p>אֶת בִּתִּי רָאִיתָ? – הִיא חוֹלָה אֲנוּשָׁה&#8230;</p>

<p>הִיא נוֹטָה לִגְוֹעַ&#8230; חֶמְדָּתִי הַיָּפָה! –</p>

<p>עוֹד מְעַט קָט וּפָרַשׂ עַל הַדְרַת פָּנַיִךְ</p>

<p>הַמָּוֶת הַנּוֹרָא אֶת כְּנָפָיו הַשְּׁחוֹרוֹת&#8230;</p>

<p>הָהּ! לָמָּה לִי אָז כָּל אֹצְרוֹתָי, סְגֻלּוֹתָי?</p>

<p>גְּדֻלָּתִי, מַלְכוּתִי אָז לָמָּה לִּי? – הָבֶל! –</p>

<p>בַּמָּה אַתֶּם נִבְזִים וּשְׁפָלִים, נֶחְשָׁבִים</p>

<p>מֹל בִּתִּי הַיָּפָה, חֶמְדַּת כָּל עָיִן?! –</p>

<p>אַל תָּעִיז עוֹד, נָבָל – הֲתִשְׁמַע, לִיזִיאַשׁ? –</p>

<p>אַל תַּרְהִיב עוֹד לְדַבֵּר עַל דְּבַר הַמִּלְחָמָה!</p>

<p>אַף הֶגֶה, אַף מִלָּה אַל תּוֹצִיא מִפִּיךָ!</p>

<p>הָהּ, בִּתִּי הַיְקָרָה! חֶמְדָּתִי! –</p>

<p><strong>לִיזִיאַשׁ</strong>. אֲדוֹנִי&#8230;</p>

<p><strong>אַנְטְיוֹכֶס</strong> (נרעש). אֲבוֹי לִי! מָה הַסְכֵּל הִסְכַּלְתִּי! הַתְדַמֶּה,</p>

<p>לִיזִיאַשׁ, הֲתִשְׁמַע? – הַתְדַמֶּה בְנַפְשֶׁךָ,</p>

<p>כִּי לִלְכֹּד לִי אֶרֶץ הַיְּהוּדִים מִהַרְתִּי,</p>

<p>דָּאִיתִי עִם רִבֲבוֹת צִבְאוֹתַי הָעַזִּים?</p>

<p>הַתְדַמֶּה, כִּי לְיַסֵּד מַמְלָכָה עוֹד אֶחָת</p>

<p>כַּתּוֹתִי אֶת רַגְלַי הֲלוֹם עִם צִבְאוֹתָי? –</p>

<p>לֹא לְדִבְרֵי הֲבָלִים כָּאֵלֶּה מִהַרְתִּי</p>

<p>אֶל אֶרֶץ הַיְּהוּדִים הַנְּבָלִים – כַּנֶּשֶׁר,</p>

<p>כִּי אִם לִכְרוֹת קֶבֶר בָּהּ לְבִתִּי הַנְּעִימָה&#8230;</p>

<p>הֲתִשְׁמַע, לִיזִיאַשׁ?&#8230; כִּי אֶרְאֶה בְּמוֹת בִּתִּי –</p>

<p>לָזֹאת גָּבְרָה יָדִי עַל אֶרֶץ יְהוּדָה:</p>

<p>לָקַחַת בָּהּ קֶבֶר בְּעַד בִּתִּי&#8230; הֲתִשְׁמַע,</p>

<p>לִיזִיאַשׁ? בְּלֵב נָכוֹן, בָּטוּחַ מִהַרְתִּי</p>

<p>הֲלוֹם לְהָנִיחַ אֶת בִּתִּי עַל מַצַּע</p>

<p>תּוֹלֵעָה&#8230; הָהּ, בִּתִּי הַנְּעִימָה! נִשְׁמָתִי!</p>

<p>בִּדְמִי יְמֵי חַיַּיִךְ נִקְטַפְתְּ מֵעֵץ הַחַיִּים,</p>

<p>חֶמְדָּתִי, נִשְׁמָתִי!&#8230; וּמִי אָשֵׁם בַּדָּבָר? –</p>
</blockquote>

<p>(יחרק שן)</p>

<blockquote>
<p>אִם לֹא אַתְּ, אֲרוּרָה! בַּת נַעֲוַת הַמַּרְדוּת!</p>
</blockquote>

<p>(יחפש את מירה, ובראותו כי איננה, ישים פניו אל ליזיאש)</p>

<blockquote>
<p>הַלְבַקֵּשׁ אַהֲבָה פֹּה, בְּזוּיָה, תֹּאמֵרִי?!</p>

<p><strong>הוּא</strong> לָקַח לִבָּתֵךְ, הַיְּהוּדִי הָאָרוּר!</p>

<p>וּבְאָבְדַּן אֲהוּבֵךְ לִרְאוֹת לֹא תוּכָלִי –</p>

<p>הֲטוֹב לָךְ לְהָדִיחַ גַּם שׁוֹאָה עַל עַמֵּךְ</p>

<p>מִלִּרְאוֹת בְּמוֹת יְהוּדִי נִבְזֶה? אֲרוּרָה.</p>

<p>גַּם עָלָיו גַּם עָלַיִךְ עֵינִי לֹא תָחוּס&#8230;</p>

<p>חֵי נַפְשִי, לֹא אָחוּס, לֹא אֶחְמֹל עַל שְׁנֵיכֶם –</p>

<p>הוּא יָמוּת מוֹת נָבָל וָאַתְּ, בַּת שׁוֹבֵבָה,</p>

<p>רְדִי לָךְ הַקָּבֶר אִם צַר לָךְ הַמָּקוֹם</p>

<p>פֹּה, אֵצֶל אָבִיךָ, אַתְּ בַּת נַעֲוַת הַמַּרְדוּת! –</p>
</blockquote>

<p>(יחרק שן)</p>

<blockquote>
<p><strong>לִיזִיאַשׁ</strong>. אֲדוֹנִי הַמֶּלֶךְ! הַרְשֵׁנִי נָא לְדַבֵּר</p>

<p>אַךְ דְּבָרִים אֲחָדִים בְּאָזְנֶיךָ –</p>

<p><strong>אַנְטְיוֹכֶס</strong> (ברעש). יָדָעְתִּי!</p>

<p>הֵן אַתָּה תִיעָצֵנִי מִגֹּדֶל חָכְמָתְךָ,</p>

<p>כִּי אָחוּס הַפַּעַם עַל הַיְּהוּדִי הָאָרוּר</p>

<p>וּלְהַצִּיל בָּזֶה נֶפֶשׁ בִּתִּי מִמָּוֶת –</p>

<p>אַךְ הָיֹה לֹא תִהְיֶה! וּכְעַל צְחִיחַ סֶלַע</p>

<p>דְּבָרֶיךָ כְּסִיל אָדָם, הַפַּעַם תִּזְרָעָה! –</p>
</blockquote>

<p>(ירקע ברגליו)</p>

<blockquote>
<p>כֵּן! כָּלָה וְנֶחֱרָצָה! מוֹת יוּמַת הַיְּהוּדִי!</p>

<p>אַף שָׂרִיד, אַף פָּלִיט מִבְּנֵי מַתִּתְיָהוּ</p>

<p>לֹא אַשְׁאִיר&#8230; הֲתִשְׁמַע?&#8230; גַּם פַּרְסָה לֹא אַשְׁאִיר –</p>

<p>מוֹת יוּמַת הַיְּהוּדִי וְאַחֲרֵיהוּ לָהּ תֵּרֵד</p>

<p>גַּם בִּתִּי שְׁאוֹלָה – – – אַךְ תֵּדַע יָדֹעַ,</p>

<p>הֲתִשְׁמַע, לִיזִיאַשׁ? – כִּי נָקָם אָז אֶקַּח</p>

<p>מִשֹּׁפְכֵי דַם בִּתִּי הַיְחִידָה, הַיָּפָה –</p>

<p>וְעוֹד־פַּעַם אָשׁוּב עִם רִבֲבוֹת צִבְאוֹתַי</p>

<p>אָז הֵנָּה, אֶל אֶרֶץ הַיְּהוּדִים הַנְּבָלִים&#8230;</p>

<p>מַה נּוֹרָא וְאָיוֹם, הוֹי, שׁוּבִי אָז יֶהִי!</p>

<p>כִּזְאֵב הָעֲרָבוֹת, דֹּב שַׁכּוּל, אֲרִי טוֹרֵף</p>

<p>אֲמִיתֵם, אֲכַלֵּם, לֹא אַשְׁאִיר בָּם שָׂרִיד –</p>

<p>כָּל בְּנֵיהֶם, בְּנוֹתֵיהֶם אַכְרִיעַ לָטֶבַח;</p>

<p>לֹא אָחוּס, לֹא אֶחְמֹל עַל זָקֵן, עַל נָעַר –</p>

<p>כֻּלָּמוֹ, כֻּלָּמוֹ כְּשִׁבֳּלִים יִפֹּלוּ</p>

<p>מִתַּחַת מַגָּלֵי הַקֹּצְרִים בַּשְּׁדֵמוֹת –</p>
</blockquote>

<p>(הפסקה)</p>

<blockquote>
<p>הַזְּקֵנִים? – לֹא! יִחְיוּ! לְמַעַן יִהְיוּ גַלְמוּדִים</p>

<p>וּשְׁכוּלִים כָּמוֹנִי&#8230; יִבֹּלוּ&#8230; יִקְמֹלוּ!</p>

<p>וּבְעֹצֶר רָעָה וְיָגוֹן יִשַּׁמּוּ כָמוֹנִי –</p>

<p><strong>לִיזִיאַשׁ</strong>. אֲדוֹנִי הַמֶּלֶךְ! יְדַבֶּר נָא עַבְדֶּךָ –</p>

<p><strong>אַנְטְיוֹכֶס</strong> (ירוץ בחדר כארי שואף לטרף).</p>

<p>אֶנָּחֵם, אִנָּקְמָה מֵאוֹיְבַי אָז&#8230; בְּדָמָם</p>

<p>מַלְבּוּשִׁי אָז אַרְחִיץ&#8230;</p>
</blockquote>

<p>(אל ליזיאש)</p>

<blockquote>
<p>וּמַה לָּךְ פֹּה, נָבָל?!</p>

<p><strong>לִיזִיאַשׁ</strong>. אֲדוֹנִי הַמֶּלֶךְ! עוֹד רֶוַח וְהַצָּלָה</p>

<p>הֵן עוֹמֵד לְבִתֶּךָ –</p>

<p><strong>אַנְטְיוֹכֶס</strong>. מֵאַיִן זֹאת תֵּדָע?</p>

<p><strong>לִיזִיאַשׁ</strong>. אֲדוֹנִי הָאַדִּיר! הֵן תֵּדַע יָדֹעַ</p>

<p>וְלֹא נִכְחַד מִמֶּךָּ גַּם גֶּזַע הַיְּהוּדִי;</p>

<p>וּלְדַעְתִּי לֹא תֵבוֹשׁ אִם תִּתֶּן לוֹ לְאִשָּׁה</p>

<p>אֶת מִירָה בִתֶּךָ&#8230;</p>

<p><strong>אַנְטְיוֹכֶס</strong> (בתמהון). לֹא אָבִין מִלֶּיךָ –</p>

<p><strong>לִיזִיאַשׁ</strong>. כָּל אֶרֶץ הַיְּהוּדִים הֵן נָפְלָה חֲבָלִים</p>

<p>לָךְ, מַלְכִּי, וְעַתָּה אֵין דֶּרֶךְ אַחֶרֶת</p>

<p>כִּי תִבְנֶה וּתְקוֹמֵם הֲרִיסוֹת יְהוּדָה –</p>

<p>בִּכְרוֹתְךָ בְרִית־שָׁלוֹם עִם פְּלֵטַת הַיְּהוּדִים;</p>

<p>גַּם לָמוֹ – הַאֲמִינָה – כְּבָר הָיוּ לָטֹרַח</p>

<p>הָרִיבוֹת, הַמְּדָנִים וַעֲמַל הַמִּלְחָמוֹת;</p>

<p>עֲיֵפִים וִיגֵעִים גַּם הֵמָּה וּמְבַקְשִׁים</p>

<p>מָנוֹחַ, מַרְגֹּעַ לְעַצְמוֹתָם הַשְּׁבוּרוֹת, –</p>

<p>וְאִם תִּכְרוֹת בְּרִית־שָׁלוֹם עִמָּהֶם הַפָּעַם,</p>

<p>אָז יִתְּנוּ לָךְ יָדָם וְיִכָּנְעוּ לָךְ נֶצַח;</p>

<p>וְאִם תַּמְלִיךְ עֲלֵיהֶם חֲתָנְךָ יוֹחָנָן –</p>

<p>הֵן שֶׁבַע בַּיּוֹם יְבָרְכוּךָ אָז, מַלְכִּי!</p>

<p><strong>אַנְטְיוֹכֶס</strong> (תפוש בשרעפיו). צָדַקְתָּ, יַקִּירִי! הֵן עוֹד לֹא אֵחַרְתִּי</p>

<p>הַמּוֹעֵד מִלְּהַצִּיל אֶת נֶפֶשׁ יְחִידָתִי&#8230;</p>
</blockquote>

<p>(יחבקנו)</p>

<blockquote>
<p>בַּמֶּה לָךְ אֲשַׁלֵּם, לִיזִיאַשׁ אֲהוּבִי?!</p>

<p>הִצַּלְתָּ אֶת בִּתִּי מֵרֶדֶת הַשָּׁחַת –</p>

<p>נִחַמְתְּ, חִיִּית אֶת נַפְשִׁי הַנּוּגָה&#8230;</p>

<p>בָּךְ עֵצָה וּתְבוּנָה נִפְגָּשׁוּ, נָשָׁקוּ;</p>

<p>אִישׁ חָכָם, אִישׁ נָבוֹן, חֵי נַפְשִׁי, הִנֶּךָ.</p>

<p>עֲצָתְךָ, כִּי נִקְרָא לוֹ הֵנָּה? –</p>

<p><strong>לִיזִיאַשׁ</strong>. זֹאת־לֹא־זֹאת!</p>

<p>לֹא אוֹתוֹ, אֶת אִמּוֹ תִקְרָאָה&#8230; הוֹי, מַלְכִּי!</p>

<p>לוּ אַךְ הִתְבּוֹנַנְתָּ בְּיוֹם אֶתְמוֹל אֵלֶיהָ:</p>

<p>לֹא אִשָּׁה, – חֵי נַפְשִׁי – לֹא אִשָּׁה הִנֶּהָ;</p>

<p>כִּלְבִיאָה, הַאֲמִינָה לִי, מַלְכִּי – כִּלְבִיאָה</p>

<p>בִּתְמוּנַת פָּנֶיהָ – פְּנֵי לַהַב – הָיָתָה&#8230;</p>

<p>עֵינֶיהָ הֵפִיקוּ לַהֶבֶת הַנְּקָמָה,</p>

<p>שִׁנֶּיהָ חָרָקָה כִּכְפִירָה שַׁכּוּלָה –</p>

<p>לֹא לְחִנָּם יָצָאוּ מִמֶּנָּה גִּבּוֹרֵי</p>

<p>מִלְחָמָה כִּיהוּדָה וְאֶחָיו –</p>

<p><strong>אַנְטְיוֹכֶס</strong> (נואש). שַׁלָּמָה</p>

<p>זֶה נַשְׁחִית דְּבָרֵינוּ עוֹד עִמָּהּ? –</p>

<p><strong>לִיזִיאַשׁ</strong>. וּבְכָל זֹאת,</p>

<p>אֲדַמֶּה, לֹא תוּכַל הֵן לִרְאוֹת בְּעֵינֶיהָ</p>

<p>בְּאָבְדַן פְּרִי בִטְנָהּ הַחֲמִישִׁי, הָאַחֲרוֹן!</p>

<p><strong>אַנְטְיוֹכֶס</strong>. לוּ יְהִי כִדְבָרֶךָ: קְרָאֶנָּה נָא הֵנָּה!</p>
</blockquote>

<p><strong>לִיזִיאַשׁ</strong> (עומד בפתח וקורא אל אנשי הצבא).</p>

<blockquote>
<p>אֶת אֵם הַחַשְׁמוֹנִים הָבִיאוּ נָא הֵנָּה!</p>
</blockquote>

<p>(יוצא)</p>

<blockquote>
<br />
</blockquote>

<h3 id="מַחֲזֶהשִׁשִּׁי.">מַחֲזֶה שִׁשִּׁי.</h3>

<blockquote>
<p><strong>אַנְטְיוֹכֶס, יָעֵל וְאַנְשֵׁי־צָבָא</strong>.</p>
</blockquote>

<br />

<blockquote>
<p><strong>אַנְטְיוֹכֶס</strong> (אל יעל). גְּשִׁי־נָא אֵלַי, הֵנָּה, אַל תִּירְאִי מִפָּנַי,</p>

<p>כִּי אָדָם כָּמוֹךְ אֲנִי, לֹא אֲרִי טוֹרֵף.</p>

<p><strong>יָעֵל</strong> (בנחת). וּמֵאַיִן אֵדַע, כִּי כֵנִים דְּבָרָיִךָ?</p>

<p><strong>אַנְטְיוֹכֶס</strong> (יביט אליה נדהם).</p>

<p>הוֹי! לֹא מֵרֹב חָכְמָה – חֵי נַפְשִׁי – שָׁאַלְתְּ זֹאת:</p>

<p>הֵן תִּירְאִי – לֹא הֹלֵךְ עַל שְׁתַּיִם הִנֵּנִי&#8230;</p>

<p><strong>יָעֵל</strong>. וּבְחֶלְדִּי רָאִיתִי גַּם זְאֵבֵי־עֲרָבוֹת,</p>

<p>גַם דֻּבִּים, אֲרָיוֹת הַהוֹלְכִים עַל שְׁתָּיִם&#8230;</p>

<p><strong>אַנְטְיוֹכֶס</strong> (בתמהון). בֵּין הֹלְכֵי עַל שְׁתַּיִם רָאִית זְאֵבֵי־עָרֶב?</p>

<p>לֹא אָבִין לָךְ, אִשָּׁה, וּמָתַי רָאִית זֹאת?</p>

<p>אָנֹכִי עָבַרְתִּי אֲרָצוֹת וּמְדִינוֹת,</p>

<p>כָּל שְׂכִיּוֹת הַחֶמְדָּה רָאִיתִי – וּמֵעוֹדִי</p>

<p>לֹא פָגַעְתִּי בְּאַרְיֵה הַהֹלֵךְ עַל שְׁתָּיִם –</p>

<p><strong>יָעֵל.</strong> גַּם אָנִי רַק שִׁמְעוֹ שָׁמַעְתִּי עַד הֵנָּה;</p>

<p>וְהַיּוֹם אַךְ זָכִיתִי גַּם לִרְאוֹת פָּנֵיהוּ –</p>

<p><strong>אַנְטְיוֹכֶס</strong> (בתמהון). הַיּוֹם אַתְּ רְאִיתִיהוּ? פֶּלֶא הוּא! אֵיפֹה? –</p>

<p><strong>יָעֵל</strong> (נגרשה מעט). פֹּה&#8230; עַתָּה, גַּם עוֹמֵד מִמֻּלִּי הִנֵּהוּ</p>

<p>וּמְדַבֵּר כְּאָדָם עִמָּדִי&#8230;</p>

<p><strong>אַנְטְיוֹכֶס</strong> (יקפץ ממקומו). אֲרוּרָה!</p>

<p>הֲתֵדְעִי, לִפְנֵי מִי עוֹמֶדֶת אַתְּ, בְּזוּיָה?!</p>

<p><strong>יָעֵל</strong> (עשויה לבלי חת). יָדַעְתִּי זֹאת הֵיטֵב: לִפְנֵי זְאֵב־עֲרָבוֹת,</p>

<p>דֹּב שׁוֹקֵק, זְאֵב טוֹרֵף, הַשּׁוֹאֵף&#8230;</p>

<p><strong>אַנְטְיוֹכֶס</strong> (ישלף חרבו). הוֹי, דֹּמִי!</p>

<p>פֶּן אֶתֵּן בְּשַׂר גֵּוֵךְ לְמַאֲכָל לַכְּלָבִים –</p>

<p><strong>יָעֵל</strong>. גַּם עַתָּה הֵן כְּלָבִים בְּשָׂרֵנוּ יֹאכֵלוּ;</p>

<p>יָלֹקּוּ וִילַחֲכוּ דָמֵינוּ כַּמָּיִם&#8230;</p>

<p><strong>אַנְטְיוֹכֶס</strong> (ישיב חרבו אל תערה). מִי אָשֵׁם בָּזֶה אִם לֹא עַמֵּךְ הַמֹּרֵד,</p>

<p>חֲמֵשֶׁת בָּנַיִךְ וָאַתְּ, אַתְּ, אֲרוּרָה?!</p>

<p>אָנֹכִי לֹא אֶשְׁפֹּךְ דַּם עַבְדִּי הַנֶּאֱמָן! –</p>

<p><strong>יָעֵל</strong> (בהתרגשות עצומה).</p>

<p>אַךְ מִי שָׂמְךָ, הַגֶּד־נָא, לְנָגִיד עָלֵינוּ?</p>

<p>מִי הִרְשָׁה לָךְ לִמְשֹׁל עַל גּוֹיִם, כִּי תֶאֱסֹף</p>

<p>חֵיל זָרִים לָךְ כְּאַוַּת נַפְשֶׁךָ, כִּי תַעֲשֶׂה</p>

<p>כָל עַמֵּי הָאָרֶץ לַעֲבָדִים – וּלְהַחֲרִיב</p>

<p>וּלְהַשְׁחִית אֲרָצוֹת וּמְדִינוֹת, כִּי תִרְדֹּף</p>

<p>בַּחֲמָתְךָ רְחֵלִים שַׁאֲנַנּוֹת וּלְשַׂדֵּד</p>

<p>אֶת רִבְצָן?! וָהֵנָּה הֵן רַע לָךְ לֹא עָשׂוּ!</p>

<p>רַק מִרְעֶה תְּבַקֵּשְׁנָה, רַק לִחְיוֹת חֲפֵצוֹת</p>

<p>הֵן וְלִשְׁאֹף הָרוּחַ כִּרְצוֹנָן: <strong>חָפְשִׁיּוֹת!</strong> –</p>

<p>וְאֵיךְ מְלָאֲךָ לִבְּךָ, כִּי תָרוֹט הַדֶּרֶךְ –</p>

<p>אֶת דֶּרֶךְ <strong>הַחַיִּים</strong> – לָרְחֵלִים הָאֵלֶּה?!</p>

<p>בְּתוֹךְ רִבְצָן הֵן בָּאתָ, וַתְּאַסְּרֵן בַּכְּבָלִים</p>

<p>וַתָּגָז אֶת צַמְרָן לָךְ כִּאַוַּת נַפְשֶׁךָ,</p>

<p>וַתִּמְלָא עוֹד חֵמָה וּנְקָמָה כְמַדֶּךָ</p>

<p>אִם לְהָסִיר, תַּחְפֹּצְנָה הָרְחֵלִים הַמְעֻנּוֹת,</p>

<p>מֵעֲלֵיהֶן הַחֲבָלִים! וָהֵן לֹא תַחְפֹּצְנָה</p>

<p>כָּל דִּשְׁאֵי הָאָרֶץ, כָּל קֶרֶן בֶּן־שָׁמֵן</p>

<p>לִלְכֹּד לְנַפְשׁוֹתָן, כָּמוֹךָ, כָּמוֹךָ! –</p>

<p>רַק לִחְיוֹת תַּחְפֹּצְנָה! – וְאֵיךְ תָּעִיז, הַגִּידָה,</p>

<p>לְטָרְפָן וּלְדָרְסָן וּלְכַלּוֹתָן בְּאַפֶּךָ?!</p>

<p>הֲלֵב אָדָם יִפְעַם בָּךְ? הַגֵּד! לֵב־אָדָם?</p>

<p>לֵב מָלֵא אַהֲבָה וַחֲנִינָה? הֲיַרְגִּישׁ</p>

<p>לְבָבְךָ הֶעָרֵל אוֹתָנָה?</p>

<p><strong>אַנְטְיוֹכֶס</strong> (נפעם). תִּצְדָּקִי!</p>

<p>אַךְ לְמַעַן הַרִאוֹתָךְ, כִּי מִשְׁפָּט מְעֻקָּל</p>

<p>הוֹצֵאת אַתְּ בְּאָמְרֵךְ, כִּי לִבִּי – לֵב־אָבֶן, –</p>

<p>נָכוֹן גַּם לַעֲשׂוֹת לָךְ שָׁלוֹם הִנֵּנִי;</p>

<p>וְעַתָּה הַקְשִׁיבִי: הֵן תֵּדְעִי יָדֹעַ,</p>

<p>כִּי נָפְלוּ חֲלָלִים אַרְבַּעַת בָּנָיִךְ</p>

<p>עַל שְׂדֵה הַמִּלְחָמָה בְּהִלָּחֲמָם עִמָּדִי,</p>

<p>וְרַק אֶחָד עוֹד נִשְׁאַר לִפְלֵיטָה לָךְ עָתָּה.</p>

<p>הַגִּידִי: הַהִנָּךְ חֲפֵצָה, כִּי יֶחִי</p>

<p>וּכְיֶתֶר בָּנָיִךְ לֹא יִבּוֹל בְּאִבֵּהוּ? –</p>

<p><strong>יָעֵל</strong>. מִי יִתֵּן וָמֵת מוֹת גִּבּוֹרִים כְּמוֹהֶם!</p>

<p><strong>אַנְטְיוֹכֶס</strong>. שַׁלָּמָה, נִבְעָרָה? מַדּוּעַ יִקָּטֵף</p>

<p>בַּאֲבִיב יְמֵי חַיֵּיהוּ עֵת לִחְיוֹת עוֹד יוּכַל</p>

<p>בִּרְוָחָה וְתַעֲנֻגִּים? –</p>

<p><strong>יָעֵל</strong>. וְלִהְיוֹת לְךָ עָבֶד?!</p>

<p><strong>אַנְטְיוֹכֶס</strong>. זֹאת־לֹא־זֹאת! לֹא עֶבֶד, כִּי אִם מֶלֶךְ יֶהִי</p>

<p>בְּאַרְצֵהוּ וּמָשַׁל עַל אֶחָיו; גַּם נָכוֹן</p>

<p>אָנֹכִי לוֹ לָתֵת אֶת בִּתִּי הַיָּפָה</p>

<p>לָאִשָּׁה, גַּם מֹהַר, גַּם מַתָּן לֹא אֶמְנַע</p>

<p>מִמֶּנּוּ – וְיִוָּכַח כָּל עַמֵּךְ לָדַעַת,</p>

<p>כִּי לֹא אֲרִי טוֹרֵף – כַּאֲשֶׁר יְדַמּוּ –</p>

<p>כִּי אִם אִישׁ לֵב, מָלֵא נְדִיבוֹת הִנֵּנִי –</p>

<p><strong>יָעֵל</strong> (בשחוק מכאיב לב). &#8220;לֵב מָלֵא נְדִיבוֹת?&#8221; – הֲכֵנִים דְּבָרֶיךָ?</p>

<p>הַתְדַמֶּה, כִּי אֶתֶּן לָךְ אֵמוּן הַפָּעַם?</p>

<p>&quot; לֵב מָלֵא נְדִיבוֹת&quot; יִפְעַם קִרְבֶּךָ!</p>

<p>זֶה שְלֹשִים שְׁנוֹת עָמָל שָׁדַדְתָּ רִבְצֵנוּ</p>

<p>וַתִּטְרֹף וַתִּדְרֹס וַתִּשְׁפֹּךְ דָּמֵינוּ,</p>

<p>שָׂרָפְתָּ, הֶחֱרַבְתָּ, הָרַגְתָּ, דָּקַרְתָּ,</p>

<p>כִּזְאֵב הָעֲרָבוֹת רַחֵם לֹא יָדָעְתָּ –</p>

<p>וּפִתְאֹם הֵחֵלָּה לְבָּתְךָ לְרַחֲמֵנוּ!</p>

<p>הֲתִזְכֹּר, הַגִּידָה, אֶת מִסְפַּר הַפְּגָרִים,</p>

<p>אֶת פִּגְרֵי אֻמָּתִי, הִפִּילָה חַרְבֶּךָ?</p>

<p>לֵךְ מַהֵר אֶל שְׂדֵה הַמִּלְחָמָה וְרָאִיתָ</p>

<p>שָׁם פְּגָרִים חֳמָרִים, חֳמָרִים, שֶׁהָיוּ</p>

<p>כְבָר לְבָרוֹת לְצִפּוֹר הָעַיִט, וּתְסַפֵּר</p>

<p>בְּאָזְנֵיהֶם כִּי תַחְפֹּץ לְהָשִׁיב חֵרוּתָם</p>

<p>אֵלֵימוֹ, מִגֹּדֶל חַסְדֶּךָ וְרוּחֲךָ הַנְּדִיבָה! –</p>

<p><strong>אַנְטְיוֹכֶס</strong> (ברגשי חרטה). לֹא תִתְּנִי בִי אֵמוּן הַפָּעַם? תִּצִדָּקִי!</p>

<p>לֹא מֵרִגְשֵׁי רַחֲמָנוּת דִּבַּרְתִּי לָךְ דְּבָרָי,</p>

<p>כִּי אִם מִלֵּב רַגָּשׁ, לֵב נִשְׁבָּר, פָּצוּעַ,</p>

<p>חֵי נַפְשִׁי, הַאֲמִינִי, פָּצוּעַ כִּלְבָבֵךְ! –</p>

<p>יָדַעְתִּי, יָדָעְתִּי&#8230; אַרְגִּישָׁה הַפַּעַם</p>

<p>חַבּוּרוֹת לִבָּתֵךְ – הַאֲמִינִי לִי, אַרְגִּישׁ&#8230;</p>

<p>הָהּ! חוּסִי־נָא, רַחֲמִי עַל בִּתִּי יְחִידָתִי</p>

<p>וּתְנִי לָהּ אֶת בְּנֵךְ, אֶת יוֹחָנָן&#8230; רַחֵמִי!</p>

<p>הִיא תָמוּת – כִּי עַזָה כַמָּוֶת אַהֲבָתָהּ</p>

<p>לִבְנֶךְ, לְיוֹחָנָן&#8230; שַׁלָּמָה זֶה נִשְׁכֹּל</p>

<p>בָּנֵינוּ הַיְחִידִים בְּיוֹם אֶחָד? – רַחֵמִי!</p>

<p><strong>יָעֵל</strong> (תפושה בשרעפיה). הֲתִתֶּן לִי פָנִים אֶל פָּנִים לְהֵרָאוֹת</p>

<p>עִם בְּנִי? –</p>

<p><strong>אַנְטְיוֹכֶס</strong> (אל אנשי הצבא). הוֹרִידוּהָ נָא אֵלָיו הַבּוֹרָה!</p>
</blockquote>

<br />

<p>(המסך נופל).</p>

<blockquote>
<br />
</blockquote>

<h2 id="מַעֲרָכָהרְבִיעִית.">מַעֲרָכָה רְבִיעִית.</h2>

<blockquote>
<p>בור האסורים. משמאל דלת עשויה מברזל־עשת. מימין – דלת קטנה וצרה, חלון קטן מעשה שבכה.</p>
</blockquote>

<br />

<h3 id="מַחֲזֶהרִאשׁוֹן.">מַחֲזֶה רִאשׁוֹן.</h3>

<blockquote>
<p><strong>יוֹחָנָן</strong> (אסור; מדבר אל לבו). מִפַּאֲתֵי שְמֵי מַעֲרָב מַשְׁלֶכֶת הַחַרְסָה</p>

<p>קַוֶּיהָ הָאַחֲרוֹנִים עַל פְּנֵי הַתּוֹלָדָה,</p>

<p>הַחוֹדְרִים גַּם הֵנָּה כְּחוּטֵי־זָהָב מוּפָז;</p>

<p>וּכְמוֹ לְהַכְעִיסֵנִי, בַּעֲבוּר הַרְעִימֵנִי</p>

<p>יַחְפֹּצוּ, בְּהַזְכִּירָם לִי פֹה, בָּאֲפֵלָה,</p>

<p>כִּי שֶׁמֶשׁ בַּתֵּבֵל שָׁם יֵשׁ הַמַּזְהִירָה</p>

<p>וּמְאִירָה בְּאוֹר בָּהִיר לְכָל יְצוּרֵי הַבְּרִיאָה,</p>

<p>לְכָל עֵשֶׂב וָדֶשֶׁא, לְכָל צֶמַח וָשִׂיחַ,</p>

<p>לְכָל שׁוֹשָׁן וָפֶרַח מַצְהֶלֶת פָּנֶיהָ</p>

<p>וְרַק עִמִּי, לְבַדִּי, הוֹלֶכֶת בַּקֶּרִי.</p>

<p>רַק מֶנִּי, הָאֶחָד, מוֹנַעַת קַוֶּיהָ –</p>
</blockquote>

<p>(הפסקה)</p>

<blockquote>
<p>מַה נֶּחְמָד, מַה נֶּהְדָּר שָׁם עוֹמֵד הַלְּבָנוֹן!</p>

<p>כְּמוֹ נֶעְטָר עֲטֶרֶת תִּפְאֶרֶת עַל רֹאשׁוֹ&#8230;</p>

<p>מַה נָּעִים בָּרָמָה שָׁם נַחַל הַתְּכֵלֶת!</p>

<p>כְּמוֹ יִישָׁן – יֵרָדֵם בִּדְמָמָה שַׁאֲנַנָּה,</p>

<p>כְּמוֹ שֶׁקֶט וּבִטְחָה פֹּה עַל הָאֲדָמָה,</p>

<p>אֵין פֶּרֶץ וּצְוָחָה בֵּין בְּנֵי הַתּוֹלָדָה,</p>

<p>אֵין שׁוֹפֵךְ דַּם נָקִי כַּמַּיִם מֻגָּרִים,</p>

<p>אֵין לוֹחֵם, אֵין שׁוֹדֵד, אֵין רוֹצְחֵי־אֲנָשִׁים,</p>

<p>כִּי אִם בְּשַׁלְוַת־הַשְׁקֵט כִּידִידִים אֲהוּבִים</p>

<p>כֻּלָּמוֹ פֹה יִחְיוּ כְּאֶרְאֶלֵּי־שָׁמָיִם;</p>

<p>מִנְּשִׁיקוֹת פִּיו יְרַוֶּה אִישׁ אִישׁ אֶת רֵעֵהוּ</p>

<p>וּמְזַמְּרִים בְּמַקִהֵלָה אַךְ שִׁירֵי־אֲהָבִים. –</p>
</blockquote>

<p>(הפסקה)</p>

<blockquote>
<p>וְלָמָּה לֹא יִחְיוּ כֵן כָּל הָאֲנָשִׁים?</p>

<p>שַׁלָּמָה זֶה יַעֲשׂוּ הָאָרֶץ הַגְּדוֹלָה,</p>

<p>הַטּוֹבָה, הַנְּעִימָה – לְבָמַת מַטְבֵּחַ?</p>

<p>מַדּוּעַ הֵם מְבַלִּים בִּקְרָב וּמִלְחָמָה</p>

<p>רִגְעֵיהֶם הַמְעַטִּים הַקְּצוּבִים לָהֶם לִחְיוֹת? –</p>

<p>מַדּוּעַ יָעִיקוּ, יִלְחָצוּ אִישׁ רֵעוֹ?</p>

<p>שַׁלָּמָּה הֵם נִצִּים, נִלְחָמִים בֵּינֵימוֹ? –</p>

<p>הַאִם רַק לָזֹאת, רַק לָזֹאת הֵם נִבְרָאוּ?</p>

<p>הֲזֹאת הִיא תְעוּדָתָם עֲלֵי תֵבֵל־אָרְצָה?</p>

<p>הַבְּזֹאת יִבָּדֵלוּ מֵחַיְתוֹ הַיָּעַר?</p>

<p>הַלְזֹאת, הָהּ, אֱלֹהַּ, בָּרָאתָ הַתֵּבֵל?!</p>

<p>הַתֵּבֵל־מִפְלֶצֶת – הִיא מַעֲשֵׂה יָדֶיךָ? –</p>

<p>הַלְמוֹטוֹת וּמַטּוֹת הַנּוֹגְשִׂים וּמְעִיקִים</p>

<p>בָּרָאתָ הָעֵצִים הָרַבִּים, הַיָּפִים?</p>

<p>הַלְחִצִּים וּרְמָחִים יָצַרְתָּ, אֵל נוֹרָא,</p>

<p>הַבַּרְזֶל, הַנְּחשֶׁת, הַבְּדִיל, הָעֹפָרֶת?!</p>
</blockquote>

<p>(הפסקה)</p>

<blockquote>
<p>וְאָנֹכִי – הַאֶצְדָּק? אֲנִי הֵן יוֹדֵעַ</p>

<p>כְּבָר אֵשׁ הָאַהֲבָה הַטְּהוֹרָה, הַזַּכָּה –</p>

<p>הַאִם לֹא הָאַהֲבָה לִבָּתִי הֵמִיתָה? –</p>

<p>כָּל אַחַי נִלְחָמוּ עֵת אָנִי אָהַבְתִּי!</p>

<p>וּמִי נַעֲלֶה וְנִשְׂגָּב: אָנֹכִי אִם הֵמָּה? –</p>

<p>הֵם לָחֲמוּ בְּעַד עַמָּם, בְּעַד אֶרֶץ מוֹלַדְתָּם,</p>

<p>בֶּחָיִל נִלְחָמוּ – וַיִּפְּלוּ חֲלָלִים;</p>

<p>גַּם אָנִי הֵן עוֹד מְעַט הַקֶּבֶר אֵרֵדָה –</p>

<p>הֲתוּכַל, הָעִיז עוֹד לִדְמוֹת אֵלֵימוֹ</p>

<p>שָׁם בִּשְׁמֵי־שָׁמַיִם נִשְׁמָתִי הַנּוּגָה?</p>

<p>הֲתַרְהִיב הִיא עֹז שָׁם לְהַבִּיעַ אֵלֵימוֹ:</p>

<p>&#8220;בִּגְוִיַּת אֲחִיכֶם, הָיִיתִי, חָיִיתִי&#8221;?!</p>

<p>הֲבוֹשׁ עוֹד לֹא תֵבוֹשׁ אִם הַכְלֵם לֹא תֵדָע</p>

<p>לְהִתְוַדַּע אֵלֵימוֹ? – וַאֲנִי הֵן <strong>אָהָבְתִּי</strong>! –</p>

<p>וּלְבָבִי עוֹד מָלֵא אַהֲבָה עַל כָּל גְּדוֹתָיו –</p>
</blockquote>

<p>(הפסקה)</p>

<blockquote>
<p>גַּם הֵמָּה אָהָבוּ – הַאוּכַל זֹאת לְכַחֵד?</p>

<p>אֶת עַמָּם אָהָבוּ וּבַעֲדוֹ גָּוָעוּ –</p>

<p>מִלְחָמָה וְאַהֲבָה? – בִּינָתִי תִסְתַּתָּר –</p>

<p>אָהָבוּ – נִלְחָמוּ&#8230; וּמִי מְאֻשָּׁר בֵּינֵינוּ? –</p>

<p>הָהּ, אַחַי, מִי יִתֵּן וּמַתִּי גַּם כְּמוֹכֶם! –</p>

<p>כִּי אַתֶּם גִּבּוֹרִים הוּמַתֶּם – וָאָנִי?</p>

<p>כְּאַחַד הַנְּבָלִים פֹּה אָמוּת – הָהּ, לָמָּה</p>

<p>יִגָּרַע זֶה חֶלְקִי, אֵל נוֹרָא? שַׁלָּמָּה</p>

<p>שָׁפַכְתָּ עָלַי רַק אֶת כָּל חֲמָתֶךָ</p>

<p>וַתִּשְׁלַח בִי אִשָּׁה אֲרוּרָה וַתִּקַּח</p>

<p>כָּל לִבִּי, כָּל כֹּחִי מִמֶּנִּי?! – &#8220;אֲרוּרָה&#8221;</p>

<p>אָמַרְתִּי – הֲכֵן אֲדַבֵּרָה? מֶה עָשְׂתָה</p>

<p>לִי רָעָה אִם גַּם תֶּאֱהָבֵנִי? – אֵל נוֹרָא! –</p>

<p>הֲגַם הָאַהֲבָה תָּרֵעַ לַאֲנָשִׁים? –</p>

<p>הֲגַם בָּהּ לֹא נוּכַל לִחְיוֹת עַל הָאָרֶץ?</p>

<p>אֵיךְ נִחְיֶה, הַגִּידָה, אֱלֹהַּ, אֵיךְ נֶחִי?</p>

<p>הֲנֶאֱהַב אִם נִשְׂנָא? אֵיךְ נֶאֱהַב, אֱלֹהַּ,</p>

<p>אִם גַּם <strong>הָאַהֲבָה</strong>, כְּאוֹיַבְתָּהּ <strong>הַשִּׂנְאָה</strong>,</p>

<p>מַפֶּלֶת חֲלָלִים, חֲלָלִים בֵּינֵינוּ? –</p>

<p>אֵיךְ נִחְיֶה, הַגִּידָה, אֵל נוֹרָא, אֵיךְ נֶחִי?! –</p>
</blockquote>

<p>(יעל באה).</p>

<blockquote>
<br />
</blockquote>

<h3 id="מַחֲזֶהשֵׁנִי.">מַחֲזֶה שֵׁנִי.</h3>

<blockquote>
<p><strong>יוֹחָנָן וְיָעֵל.</strong></p>
</blockquote>

<br />

<blockquote>
<p><strong>יוֹחָנָן</strong> (בחפזון). הוֹי, אִמִּי חֶמְדָּתִי! –</p>

<p><strong>יָעֵל</strong>. הַעוֹד אִמְּךָ הִנֵּנִי?</p>

<p>הֲיִזַל עוֹד דָּמִי בְּעוֹרְקֶיךָ, יוֹחָנָן?</p>

<p><strong>יוֹחָנָן</strong> (נלהב). עוֹד יִשְטֹף, הָהּ, אִמִּי חֶמְדָּתִי! וְלֹא יֶחְדַּל</p>

<p>מִלִּשְׁטֹף שָׁם נֶצַח עַד רִגְעִי הָאַחֲרוֹן –</p>

<p><strong>יָעֵל.</strong> הֲתַרְגִּישׁ, יוֹחָנָן, דֵּי כֹּחַ הַסֵּבֶל</p>

<p>בְּנַפְשֶׁךָ?</p>

<p><strong>יוֹחָנָן</strong>. אַרְגִּישָׁה, חֵי נַפְשִׁי!</p>

<p><strong>יָעֵל</strong>. וּלְבָבְךָ</p>

<p>לֹא יִפְחַד, לֹא יֵחַת מִפְּנֵי מַר הַמָּוֶת?</p>

<p><strong>יוֹחָנָן</strong> (בהתלהבות) חָלִילָה לִּי, אִמִּי!</p>

<p><strong>יָעֵל</strong>. וּמוּכָן הִנֶּךָ</p>

<p>לַעֲמֹד כְּסֶלַע־אֵיתָן בֵּין גַּלֵּי יָם זוֹעֵף</p>

<p>וְגַם לִבְחֹר בַּמָּוֶת, אַךְ לֹא לְהִסָּגֵר</p>

<p>בַּחַיִּים לָאוֹיֵב?&#8230;</p>

<p><strong>יוֹחָנָן</strong> (בקול חוצב להבות). שַׁלָּמָּה תִשְׁאָלִי</p>

<p>כַּדְּבָרִים הָאֵלֶּה? הַלְנַסּוֹת בַּמַּסָּה</p>

<p>אַתְּ אוֹתִי אוֹמֶרֶת? – הִרְגִינִי נָא הָרֹג&#8230;</p>

<p>הֵא לָךְ אֶת לִבִּי! –</p>
</blockquote>

<p>(יגלה חזהו)</p>

<blockquote>
<p>הָהּ, שִׁלְחִי נָא חַרְבֵּךְ</p>

<p>וּבְחָזִי דִקְרִיהוּ וְנוֹכַחַתְּ לָדָעַת</p>

<p>כִּי לִבִּי לֹא יִתַּר מִמְּקוֹמוֹ, לֹא יוֹצִיא</p>

<p>אַף אֶנְקַת הַגְּסִיסָה –</p>

<p><strong>יָעֵל</strong>. וְאָנֹכִי דִמִּיתִי,</p>

<p>כִּי תֵאוֹת, יוֹחָנָן!</p>

<p><strong>יוֹחָנָן</strong>. אֶל מָה? –</p>

<p><strong>יָעֵל</strong>. אַנְטְיוֹכֶס</p>

<p>הֵן חָפֵץ לְהִתְחַתֵּן בְּעַמֵּנוּ – הֲתִשְׁמָע?</p>

<p>הוּא אוֹמֵר לְהוֹשִׁיבְךָ עַל כִּסֵּא הַמְּלוּכָה</p>

<p>בְּאַרְצֵנוּ הַנְּעִימָה, וְגַם בִּתּוֹ הַיָּפָה</p>

<p>הוּא חָפֵץ לָךְ לָתֵת – מַה נָּעִים אָז יֶהִי</p>

<p>לְהִתְבּוֹנֵן אֵלֶיךָ, יוֹחָנָן, עֵת תִּצַּב</p>

<p>הַשֵּׁגָל הַנְּעִימָה הַזֹּאת לִימִינְךָ&#8230;</p>

<p>מַה תֹּאמַר, יוֹחָנָן, לַדֶּבֶק הַנָּעִים?</p>

<p><strong>יוֹחָנָן</strong> (נבוך). אָנֹכִי?&#8230; לֹא אֵדָע –</p>

<p><strong>יָעֵל</strong>. שַׁלָּמָּה לֹא תֵאוֹת?</p>

<p>הֲטוֹב לָךְ לְהִקָּטֵף, לְהִכָּרֵת בְּאִבֶּךָ</p>

<p>עֵת תּוּכַל עוֹד לִחְיוֹת בַּטּוֹב וּבַנְּעִימִים?!</p>

<p>גַּם לִשְׁכַּב בְּחֵיק אִשָּׁה נֶחְמָדָה וּנְעִימָה – –</p>

<p>מַה תֹּאמַר, יוֹחָנָן, לַדֶּבֶק?</p>

<p><strong>יוֹחָנָן</strong> (נבוך). הָהּ, אֵלִי! –</p>

<p><strong>יָעֵל.</strong> מַדּוּעַ לֹא תֵאוֹת?</p>

<p><strong>יוֹחָנָן</strong> (יקפץ ממקומו). רַחֲמִינִי נָא, אִמִּי.</p>

<p>הִרְגִינִי הַפַּעַם, אַךְ אַל־נָא תְנַסִּינִי! –</p>
</blockquote>

<p>(דרך הדלת הצרה תתגנב מירה. הדלת תסגר אחריה. יעל, בראותה אותה, תתיצב מנגד. מירה לא תתבונן אליה).</p>

<blockquote>
<br />
</blockquote>

<h3 id="מַחֲזֶהשְׁלִישִׁי.">מַחֲזֶה שְׁלִישִׁי.</h3>

<blockquote>
<p><strong>יוֹחָנָן וּמִירָה.</strong></p>
</blockquote>

<br />

<blockquote>
<p><strong>יוֹחָנָן</strong> (עלז). הֶאָח, מִירָה נְעִימָה!</p>

<p><strong>מִירָה</strong> (תחבקנו). יוֹחָנָן יַקִּירִי!</p>

<p>אַל תָּמוּת, אַל תָּמוּת! – חֲיֵה נָא בִגְלָלִי!&#8230;</p>

<p><strong>יוֹחָנָן</strong> (יחלץ מזרעותיה). שְׂנָאִינִי, חֶמְדָּתִי, אָנֹכִי לֹא אוּכַל,</p>

<p>חָלִילָה לִּי לָשִׁיב אַהֲבָה אֶל חֵיקֵךְ –</p>

<p><strong>מִירָה</strong> (בוכה). מַדּוּעַ, יוֹחָנָן? הַאִם לֹא מָצָאתָ</p>

<p>בִלְבָבִי לַהֶבֶת אַהֲבָה נִצָּחַת?</p>

<p><strong>יוֹחָנָן</strong> (נדהם). יָדַעְתִּי&#8230; אַךְ אָנִי&#8230; לֹא אוּכַל, הַאֲמִינִי –</p>

<p>חָלִילָה לִּי לָשִׁיב אַהֲבָה אֶל חֵיקֵךְ&#8230;</p>

<p><strong>מִירָה</strong> (בוכה). לֹא תֹאבֶה, יוֹחָנָן?</p>

<p><strong>יוֹחָנָן</strong> (נבוך מאד). לֹא אוּכַל&#8230;</p>

<p><strong>מִירָה</strong> (מתיפחת). מַדּוּעַ? –</p>

<p><strong>יוֹחָנָן</strong> (נפעם ונרעש עד מאד). כִּי לִבִּי נָתַתִּי, הִקְרַבְתִּי לְאַחֶרֶת –</p>

<p><strong>מִירָה</strong> (מתיפחת). לֹא אַאֲמִין&#8230; לְמִי זֶה? –</p>

<p><strong>יוֹחָנָן</strong> (באש). לְאֻמָּתִי הַשְּׁדוּדָה!</p>

<p><strong>מִירָה</strong> (מתרפקת עליו). אֱהָב־נָא גַּם אוֹתִי גַּם אוֹתָהּ, יוֹחָנָן!</p>

<p><strong>יוֹחָנָן</strong> (נדהם). לֹא אֶעֱצָר בִּי כֹּחַ, כִּי אֹהַב אֶת שְׁתֵּיכֶן&#8230;</p>

<p><strong>מִירָה</strong> (יורדת בבכי). שַׁלָּמָּה, יוֹחָנָן?&#8230; רַחֲמֵנִי&#8230;</p>

<p><strong>יוֹחָנָן</strong> (נפעם). לֹא אוּכָל&#8230;</p>
</blockquote>

<p>(הצדה)</p>

<blockquote>
<p>הָהּ, אֵלִי! חַזְקֵנִי, אַמְּצֵנִי הַפָּעַם&#8230;</p>

<p><strong>מִירָה</strong>. יוֹחָנָן!&#8230;</p>

<p><strong>יוֹחָנָן</strong>. לֹא אוּכַל&#8230;</p>

<p><strong>מִירָה</strong>. חֲמָל נָא&#8230;</p>

<p><strong>יוֹחָנָן</strong>. לֹא אוּכָל&#8230;</p>

<p><strong>מִירָה</strong> (ברוח נכון). חֲיֵה־נָא בַטּוֹב וּבַנְּעִימִים, יוֹחָנָן!</p>
</blockquote>

<p>(בידים מהירות תוציא מצלחתה ספל רעל ותניחהו אל פיה ותפול ארצה).</p>

<blockquote>
<p><strong>יוֹחָנָן</strong> (יפול על צוארה). חֲיִי־נָא, חֶמְדָּתִי&#8230; נִשְמָתִי&#8230; אֵהָבֵךְ!..</p>

<br />
</blockquote>

<h3 id="מַחֲזֶהרְבִיעִי.">מַחֲזֶה רְבִיעִי.</h3>

<blockquote>
<p><strong>יוֹחָנָן, יָעֵל וּגְוִיַּת מִירָה.</strong></p>
</blockquote>

<br />

<blockquote>
<p><strong>יָעֵל</strong> (תקימהו ותחבקהו). גִּבּוֹר, חֵי נַפְשִׁי, בְּנִי, גִּבּוֹר הִנֶּךָ!</p>

<p>גִּבּוֹר מִלְחָמָה רַב יֶתֶר מֵאַחֶיךָ –</p>

<p><strong>יוֹחָנָן</strong> (לא ישמע לה, מביט כמשגע על גוית מירה).</p>

<p>גַּם אַתְּ, הוֹי, נָפַלְתְּ מֵהָאַהֲבָה חֲלָלָה!</p>

<p>אֵיךְ נִחְיֶה, הַגִּידָה, אֱלֹהַּ, אֵיךְ נֶחִי?!</p>

<p>עַד מָתַי עוֹד תַּפִּיל הָאַהֲבָה חֲלָלִים? –</p>
</blockquote>

<p>(בוכה)</p>

<blockquote>
<p><strong>יָעֵל</strong> (תנשקהו). בְּנִי! עַד שֶׁהַשִּׂנְאָה לֹא תֶחְדַּל בָּאָרֶץ –</p>

<p><strong>יוֹחָנָן</strong> (יתאושש מעט). הוֹי, אִמִּי! אֲנִי הֵמַתִּיָה –</p>

<p><strong>יָעֵל</strong> (תחבקהו). לֹא אָתָּה!</p>

<p>אָבִיהָ הָאַכְזָר! –</p>
</blockquote>

<p>(מרחוק ישמע קול שופר ותרועת מלחמה; יוחנן יקפץ ממקומו).</p>

<blockquote>
<p><strong>יוֹחָנָן</strong> (קורא בקול גדול)<strong>.</strong> קוֹל שׁוֹפָר אַקְשִׁיבָה <strong>–</strong></p>

<p>הֵן זֶהוּ קוֹל יְהוּדָה אָחִינוּ – נָרוּצָה</p>

<p>נָא, אִמִּי, נִלָּחֵם גַּם אָנוּ –</p>
</blockquote>

<p>(ינתק את הכבלים מעל ידיו)</p>

<blockquote>
<p>יְהוּדָה!</p>

<p>חַכֵּה נָא לִי – נְמַהֵר נָא, אִמִּי נָרוּצָה! –</p>

<p>נִלָּחֵם גַּם אָנוּ&#8230; נִלָּחֵם&#8230; נִנָּקֵם –</p>
</blockquote>

<p>(רצים שניהם).</p>

<blockquote>
<br />
</blockquote>

<h3 id="מַחֲזֶהחֲמִישִׁי.">מַחֲזֶה חֲמִישִׁי.</h3>

<blockquote>
<p><strong>אֵבְרִיתוּת</strong>, צִבְאוֹת הַיְּוָנִים <strong>וִיהוּדָה</strong> עִם צִבְאוֹתָיו</p>
</blockquote>

<br />

<p><strong>יְהוּדָה</strong> (רוכב על סוס הדור הצועה ברב כח. על הדגל, אשר ביד נושא־כלי יהודה, חרות באותיות־זהב: <strong>מ</strong>י <strong>כ</strong>מכה <strong>ב</strong>אלים <strong>י</strong>הוה).</p>

<blockquote>
<p>הֲרֹגוּ, אַל תַּחֲמֹלוּ! –</p>

<p>(יראה את אבריתות)</p>

<p>הֲגַם אַתָּה פֹּה, כֶּלֶב?!</p>

<p><strong>אֵבְרִיתוּת</strong> (קורא אל צבאותיו).</p>

<p>הִמָּלְטוּ־נָא&#8230; מַהֵר&#8230; הַמֶּלֶךְ כְּבָר נִמְלָט&#8230;</p>

<p><strong>יְהוּדָה</strong> (רודף אחריו וישיגהו). עֲמָד־נָא פֹה, נָבָל! מִיָּדִי לֹא תָנוּס!</p>
</blockquote>

<p>(יעוף חרבו על צוארו).</p>

<blockquote>
<br />
</blockquote>

<h3 id="מַחֲזֶהשִׁשִּי.">מַחֲזֶה שִׁשִּי.</h3>

<blockquote>
<p><strong>יָעֵל, חֲמֵשֶׁת בָּנֶיהָ וְצִבְאוֹת הַיְהוּדִים.</strong></p>
</blockquote>

<br />

<blockquote>
<p><strong>יְהוּדָה</strong> (רואה את אמו ויצנח מעל סוסו).</p>

<p>הֶאָח, אֵם עֲדִינָה! אַרְצֵנוּ – חָפְשִׁיָּה!&#8230;</p>
</blockquote>

<p>(יראה את יוחנן)</p>

<blockquote>
<p>אֵי אֵיפֹה הָיִיתָ, יוֹחָנָן מַחֲמַדִּי? –</p>

<p><strong>יָעֵל</strong>. הוּא נִלְחַם, יְהוּדָה, לֹא פָּחוֹת מִמֶּךָּ –</p>
</blockquote>

<p>(נגשים: אליעזר, שמעון ויהונתן; נופלים איש על צוארי אחיו ונשיקות רבות תצלינה ברוח).</p>

<br />

<p>(המסך נופל).</p>

<blockquote>
<br />
</blockquote>

<h2 id="אֶפִּילוֹג">אֶפִּילוֹג</h2>

<p>בשער העיר ירושלים, לקראת השבים מהמלחמה יוצאים המונים המונים, אנשים, נשים וטף המפזזים ומכרכרים ומתופפים בתפים ומצלתים.</p>

<br />

<blockquote>
<p><strong>יָעֵל</strong> (רוכבת על סוסה ושרה).</p>

<p>מְהֻלָּל תִּקְרָא שֵׁם אֱלֹהַּ</p>

<p>בַּת צִיּוֹן הַשְּׁבוּיָה,</p>

<p>זַמְּרוּ, שִׁירוּ, קִרְאוּ, אֶחָי,</p>

<p>קִרְאוּ הַלֲלוּיָה!</p>

<p><strong>הַמַּקְהֵלָה</strong>. זַמְּרוּ, שִׁירוּ, קִרְאוּ, אַחִים,</p>

<p>קִרְאוּ הַלֲלוּיָה! –</p>

<p><strong>יָעֵל</strong>. שִׁמְעָה, עַמִּי, לִי הַפָּעַם,</p>

<p>הַטֵּה נָא אָזְנֶךָ:</p>

<p>הַיּוֹם הַזֶּה לְאוֹת לָךְ יֶהִי,</p>

<p>כִּי עִמְּךָ אֱלֹהֶיךָ!</p>

<p><strong>הַמַּקְהֵלָה</strong>. הַיּוֹם הַזֶּה לְאוֹת לָךְ יֶהִי,</p>

<p>כִּי עִמְּךָ אֱלֹהֶיךָ! –</p>

<p><strong>יָעֵל</strong>. הֵן רָאִיתָ, עַמִּי, עַמִּי,</p>

<p>הֵן רָאִיתָ עָתָּה?</p>

<p>עֲנָוִים מְעוֹדֵד אֱלֹהֵינוּ</p>

<p>גֵּאִים יַשְׁפִּיל מָטָּה.</p>

<p><strong>הַמַּקְהֵלָה.</strong> עֲנָוִים מְעוֹדֵד אֱלֹהֵינוּ</p>

<p>גֵּאִים יַשְׁפִּיל מָטָּה!</p>

<p><strong>יָעֵל</strong>. רַבִּים קָמִים לְהַכְחִידֵנוּ</p>

<p>רַבּוֹת זֶה בַּשָּׁנִים;</p>

<p>אַךְ מִכֻּלָּם יַצִּילֵנוּ</p>

<p>אֵל בְּכָל הָעִדָּנִים?</p>

<p><strong>הַמַּקְהֵלָה:</strong> אַךְ מִכֻּלָּם יַצִּילֵנוּ</p>

<p>אֵל בְּכָל הָעִדָּנִים!</p>

<p><strong>יָעֵל</strong>. לָכֵן, עַמִּי, בִּימֵי אֵידְךָ,</p>

<p>חָרוּת עַל לִבֶּךָ</p>

<p>יְהִי לָךְ תָּמִיד הַבִּטָּחוֹן</p>

<p>עֲלֵי אֱלֹהֵיךָ!</p>

<p><strong>הַמַּקְהֵלָה</strong>. יְהִי לָךְ תָּמִיד הַבִּטָּחוֹן</p>

<p>עֲלֵי אֱלֹהֵיךָ!</p>

<p><strong>יָעֵל וְהַמַּקְהֵלָה</strong>. מְהֻלָּל תִּקְרָא שֵׁם אֱלֹהַּ</p>

<p>בַּת צִיּוֹן הַשְּׁבוּיָה;</p>

<p>שִׁירוּ, זַמְּרוּ, קִרְאוּ, אַחִים,</p>

<p>קִרְאוּ הַלֲלוּיָה!</p>
</blockquote>

<br />

<p>(המסך נופל)</p>

<div class="footnotes">
<hr />
<ol>

<li id="fn:1">
<p>אלילת הצדק אצל עמי הקדם. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>בני&#8211;אדם, מן &#8220;טטן&#8221;, אח סטֻרוֹן אליל העת, שנתן לו את
ממשלתו על הארץ בתנאי כי יחזירנה לבניו. הטטנים נלחמו עם יפיתר (צאוּס)
וימיתם הברק, וישלכו בתוך כף הקלע אל התפת (Tartarus). <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>&#8220;שְׂדוֹתֵינוּ&#8221;: כך במקור – הערת פרויקט  בן־יהודה <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>&#8220;וָאֶשְׂכֹּר&#8221; – במקור: וָאֶשְׁכֹּר – הערת פרויקט  בן־יהודה. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>&#8220;נכמרו נחמיו&#8221; – כך במקור, והשוו הושע יא ח: &#8220;אֵיךְ אֶתֶּנְךָ אֶפְרַיִם, אֲמַגֶּנְךָ יִשְׂרָאֵל – אֵיךְ אֶתֶּנְךָ כְאַדְמָה, אֲשִׂימְךָ כִּצְבֹאיִם; נֶהְפַּךְ עָלַי לִבִּי, יַחַד נִכְמְרוּ נִחוּמָי&#8221;. <a href="#fnref:5" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31573">https://benyehuda.org/read/31573</a></div></body></html>