<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בֵּן סוֹרֵר</title>
	<meta name="author" content="זלמן שניאור"/>
</head>
<body>

<h2 id="א">א</h2>

<blockquote>
<p>דְּחוּפִים בָּאוּ בְנֵי־גִבְעָה,</p>

<p>  מִנַּחֲלַת בִּנְיָמִין — שִׁילֹה:</p>

<p>אָב חוֹרֵג וְאֵם בּוֹכִיָּה. —</p>

<p>  אֵפֶר בָּזוּק עַל רֹאשָׁם.</p>

<p>נַעַר בַּחֶבֶל יִסְחָבוּן,</p>

<p>  אַחִים חוֹרְגִים יַעֲזוֹרוּן:</p>

<p>&quot;עוּשָׁה־חוּשָׁה, בֶּן־מֶמֶר</p>

<p>  לָמָּה נַקְהֶה שִׁנֶּיךָ!..&quot;</p>

<p>זְקֵנִים קָמוּ בַּשַּׁעַר,</p>

<p>  קָרְעוּ עֵינַיִם עֲשֵׁשׁוֹת;</p>

<p>בְּהֶמְתּוֹ עָזַב הַחַמָּר</p>

<p>  וּמַרְכֻּלְתּוֹ זָנַח רוֹכֵל.</p>

<p>כֻּלָּם נִדְחָפִים שָׁעְרָה,</p>

<p>  פִּיהֶם מָלֵא שְׁאָלָה:</p>

<p>מַה לָּכֶם, פְּלוֹנִים־אַלְמוֹנִים?</p>

<p>  עַל מֶה נַעַר יִסָּחֵב?</p>

<br />
</blockquote>

<h2 id="ב">ב</h2>

<blockquote>
<p>עָנוּ הַבָּאִים וְאָמְרוּ:</p>

<p>  בְּנֵנוּ זֶה סוֹרֵר וּמוֹרֶה!</p>

<p>יָנִיף יָד עַל יוֹלַדְתּוֹ,</p>

<p>  בַּעַל אִמּוֹ יְקַלֵּל.</p>

<p>בָּשָׂר יִזְלֹל עַל דָּמוֹ,</p>

<p>  מֵחָבִית יִסְבָּא שֵׁכָר.</p>

<p>יְלָדוֹת שׁוֹאֲבוֹת־מַיִם</p>

<p>  יֹאחַז, יִשְׁכַּב אוֹתָנָה.</p>

<p>עִנָּה נַעֲרָה בַּשָּׂדֶה, —</p>

<p>  נַעֲרָה מְאֹרָשָׂה, בַּת־כֹּהֵן.</p>

<p>צָעֲקָה הַנַּעֲרָה — לֹא חָמַל,</p>

<p>  אֶגְרוֹף־רֶשַׁע בָּהּ הִרְבִּיץ.</p>

<p>הֵסִיר רְדִידָהּ — זְהַב־כְּהֻנָּה,</p>

<p>  מָכַר בַּיַּיִן וַיִּשְׁתֶּה&#8230;</p>

<p>קוּמוּ, קוּמוּ, הַשּׁוֹפְטִים,</p>

<p>  חִרְצוּ דִין, עֲשׂוּ מִשְׁפָּט!</p>

<p>יִגְזְרוּ זְקֵנִים, יָסִירוּ</p>

<p>  חֶרְפָּה מִגִּבְעַת־בִּנְיָמִין.</p>
</blockquote>

<blockquote>
<br />
</blockquote>

<h2 id="ג">ג</h2>

<blockquote>
<p>יָשְׁבוּ זְקֵנִים לַכִּסְאוֹת</p>

<p>  גַּבּוֹת־שֵׂיבָה הִקְדִּירוּ.</p>

<p>צְבוּעוֹת תְּכֵלֶת זִקְנֵיהֶם,</p>

<p>  בְּאָזְנֵיהֶם עֲגִילֵי־כֶסֶף.</p>

<p>שַׁרְשְׁרוֹת־שְׂרָד עַל צַוָּארָם</p>

<p>  וּבִידֵיהֶם — מַקֵּל־חוֹבְלִים.</p>

<p>לְרַגְלֵיהֶם הוּטַל אַסִּיר</p>
</blockquote>

<blockquote>
<p>  חֲשׂוּף־רֶגֶל, פְּרוּם־בֶּגֶד:</p>

<br />
</blockquote>

<blockquote>
<p>מִקְפָּא־דָם עַל שִׂפְתוֹתָיו,</p>

<p>  עֵינָיו סוֹבְבוֹת אֵימָה.</p>

<p>יַחֲרֹג, יְפַרְפֵּר כִּי צַר לוֹ,</p>

<p>  עֲבוֹתוֹת יָדָיו יֶחֱזָקוּן.</p>

<p>פֶּרַע שְׂעַר־רֹאשׁוֹ מִתְאַבֵּךְ</p>

<p>  כְּעָשָׁן מִשְּׂרֵפַת כֹּפֶר.</p>

<p>בְּעֵינָיו דּוֹלְקָה אֵשׁ זָרָה,</p>

<p>  קַלֵּל וְחָרֵף לֹא יֶחְדָּל.</p>

<p>נִגָּר הָרִיר עִם דַּם שִׁנָּיו,</p>

<p>  יִבְעַט, לֹא יֵדַע מְנוּחָה.</p>
</blockquote>

<blockquote>
<br />
</blockquote>

<h2 id="ד">ד</h2>

<blockquote>
<p>עַל מִדִּין אָז יָנִיד קָרַחְתּוֹ</p>

<p>  רֹאשׁ־הַשׁוֹפְטִים — אִישׁ שְׁמוֹנִים;</p>

<p>יָדוֹ הַבָּלָה עַל תְּכֵלֶת</p>

<p>  זְקָנוֹ הָעֲבֻתָּה יַעֲבִיר —</p>

<p>יִפְתַּח נְעִימוֹת וְיֹאמַר:</p>

<p>  בְּנִי, תֵּן כָּבוֹד לַמִּשְׁפָּט,</p>

<p>וְכָבוֹד לְהוֹרֶיךָ תִּתֵּן!</p>

<p>  הֵן תּוֹדֶה עַל כָּל פְּשָׁעֶיךָ,</p>

<p>בִּפְנֵי תּוֹשָׁבֵי שִׁילֹה בַּשַּׁעַר, —</p>

<p>  יְהָבְךָ הַשְׁלֵךְ עָלֵינוּ!</p>
</blockquote>

<blockquote>
<br />
</blockquote>

<h2 id="ה">ה</h2>

<blockquote>
<p>פָּתַח הַסּוֹרֵר פֶּה לוֹעֵג:</p>

<p>  &quot;לֹא בֵן אֲנִי לְךָ וְלֹא נֶכֶד!</p>

<br />

<p>וּלְמַחֲלִיקֵי זָקָן וְלָשׁוֹן,</p>

<p>  הַיּוֹשְׁבִים פֹּה אִתְּךָ, אָבוּזָה.</p>

<p>אָב חוֹרֵג לִי&#8230; וְזֹאת אִמִּי</p>

<p>  יָלְדָה לוֹ זֶרַע מְרֵעִים;</p>

<p>כִּיס אֶחָד לְכֻלָּם וּלְהַשְׁחִית</p>

<p>  נַחֲלָתִי כֻּלָּם נוֹעָדוּ.</p>

<p>בּוֹכָה הַזְּקֵנָה בַּסֵּתֶר,</p>

<p>  תִּפְחַד וּתְשַׁקֵּר בַּגָּלוּי.</p>

<p>וְאַתֶּם, הַשּׁוֹפְטִים בַּשַּׁעַר, —</p>

<p>  זִקְנֵיכֶם צְבַעְתֶּם תְּכֵלֶת,</p>

<p>כְּזַנְבוֹת אֲתוֹנוֹת צְחוֹרוֹת —</p>

<p>  עֲלֵיהֶן בַּחוּץ תִּרְכָּבוּן.</p>

<p>אַךְ יְלָדוֹת קָנֹה תִּקְנוּ,</p>

<p>  בָּאָהֳלֵי עֲנִיִּים, בַּכֶּסֶף;</p>

<p>בִּבְשַׂרְכֶם הַנּוֹבֵל תְּעַנּוּן</p>

<p>  וּבְכָל עֲבוֹדָה בַּשָּׂדֶה.</p>

<p>מְנַת בַּחוּרִים כֵּן תִּגְזְלוּ,</p>

<p>  תְּכַרְסְמוּ בְּשִׁנַּיִם מַרְקִיבוֹת;</p>

<p>תִּזְלְלוּ כָּרִים מִמַּרְבֵּק,</p>

<p>  וְלָנוּ תּוֹתִירוּ עֲצָמוֹת.</p>
</blockquote>

<blockquote>
<br />

<p>וּבְדִבְּרוֹת עֲשָׂרָה גְדַרְתֶּם</p>

<p>  אֶת פִּרְזוֹן בֵּיתְכֶם, אֶת גַּנְּכֶם!</p>

<p>בַּעֲבוּר לֹא יָעֵזוּ נוֹעָזִים</p>

<p>  אֶל טוּבָם הַגָּנוּב — לְקַחְתּוֹ.</p>

<p>מִפְלְצוֹת־פַּחַד — חֻקֵּיכֶם,</p>

<p>  גָּלְמֵי־שׁוֹמְרִים — לַפְּתָאִים,</p>
</blockquote>

<blockquote>
<br />
</blockquote>

<blockquote>
<p>לְהַבְהִיל צִפֳּרִים רְעֵבוֹת,</p>

<p>  לֵב חוֹמֵד וּבֶטֶן חֲסֵרָה.</p>

<p>לְבַל יֵרְדוּ נִשְׁרֵי־הָרִים</p>

<p>  עַל טִבְחֲכֶם וְעַל יֵינְכֶם;</p>

<p>וְעַל כָּל פִּילַגְשֵׁיכֶם הַקְּנוּיוֹת —</p>

<p>  בְּנֵי־חַיִל בַּל יִכְרָעוּן.</p>

<p>כַּעֲשׂוֹתְכֶם לְשָׂדוֹת וּכְרָמִים —</p>

<p>  לִיצוּעֲכֶם כֵּן תַּעֲשׂוֹן.</p>

<p>אַף אֶת חֶלְקִי בְּדִין גְּזַלְתֶּם</p>

<p>  וּבְדִין תְּרַצְּחוּנִי נָפֶשׁ.</p>

<p>כַּכָּתוּב בְּסֵפֶר־חֻקֵּיכֶם</p>

<p>  בְּעֵט סוֹפֵר מָהִיר — עֵט־עֶבֶד.</p>

<p>כְּשַׁלְּמְכֶם מֹהַר הַבְּתוּלוֹת,</p>

<p>  כֵּן תְּשַׁלְּמוּ — לְסוֹפְרִים־עֲבָדִים.</p>

<p>הֵן כֹּהֲנֵי־אֵל לֹא תִירָאוּ, —</p>

<p>  לְפִשְׁעֵיכֶם יִשְׂאוּ עֵינֵיהֶם;</p>

<p>יִזְבְּחוּ חַטָּאת וְאָשָׁם,</p>

<p>  דַּם־אַיִל יְכַפֵּר דַּם־אָדָם.</p>

<p>בַּר־לֵב לֹא יֹאהֲבוּ אָהֹב,</p>

<p>  לְמוֹרַת רוּחָם כָּל חָסִיד; —</p>

<p>לְחָיַיִם וָשׁוֹק לֹא יַגִּישׁוּ</p>

<p>  לְפַטֵּם לְבוּשֵׁי־אֵפוֹד.</p>

<p>וּבְסֹלֶת מֻרְבָּכָה בַּשֶּׁמֶן</p>

<p>  לֹא יְדַשְּׁנוּ כֹּהֲנוֹת בְּרִיאוֹת&#8230;&quot;</p>
</blockquote>

<blockquote>
<br />

<p>נִצְּתָה עֵין רֹאשׁ הַשּׁוֹפְטִים,</p>

<p>  נוֹצְצָה כְּגָפְרִית בּוֹעֶרֶת;</p>
</blockquote>

<blockquote>
<br />

<p>הֵנִיף מַטֵּהוּ וַיָּקָם</p>

<p>  וַיְפַשֵּׂק פֶּה רֵיק שִׁנַּיִם:</p>

<p>&quot;בֶּן־מָוֶת אַתָּה, הַמַּמְרֶה,</p>

<p>  סָקֹל תִּסָּקֵל, בֵּן סוֹרֵר!</p>

<p>יַד אָב בְּךָ תִּהְיֶה רִאשׁוֹנָה</p>

<p>  וִידֵי כָל הָעָם — בָּאַחֲרוֹנָה.&quot;</p>

<p>צָהֲלוּ פְּנֵי אַחִים חוֹרְגִים</p>

<p>  וּפְנֵי אֵם הַסּוֹרֵר חָוָרוּ;</p>

<p>וְנַעֲרָה, מִתְכַּסָּה בַּצָּעִיף,</p>

<p>  נֶאֶנְקָה וַתִּצְנַח לָאָרֶץ.</p>
</blockquote>

<blockquote>
<br />
</blockquote>

<h2 id="ו">ו</h2>

<blockquote>
<p>אָז אֶל צוּק־הָר יוֹבִילוּהוּ, —</p>

<p>  הַר־מָוֶת לוֹ קֹרָא בְּשִׁילֹה;</p>

<p>כְּגֻלְגֹּלֶת מֵתָה יִתְנַשֵּׂא, —</p>

<p>  בְּעֵינֶיהָ חוֹרִים — אֲפֵלָה.</p>

<p>נִשְׁפַּךְ גִּיר אָדֹם מֵהֵמָּה, —</p>

<p>  דְּמָעוֹת לְנִשְׁמוֹת הָאוֹבְדִים&#8230;</p>

<p>שָׁם הֹעַל בֵּן סוֹרֵר וּמוֹרֶה,</p>

<p>  מֵעַל לַנִּקְרָה כֵּן הוּצָב.</p>

<p>אוֹחֲזִים עֵדִים אֲסוּרָיו</p>

<p>  וְעַם רָב הוֹמֶה מִתָּחַת.</p>

<p>תַּחְתִּיּוֹת הֻשְׁלַךְ הַנַּעַר,</p>

<p>  יַד אָבִיו הַחוֹרֵג דְּחָפַתּוּ&#8230;</p>

<p>פָּלַח קוֹל צַעֲקַת־פַּלָּצוּת</p>

<p>  מְהוּמַת הָרוֹאִים בַּמַּחֲזֶה,</p>

<br />

<p>נֶחֱבַט אֶל שִׁנֵּי הַסְּלָעִים</p>

<p>  בְּקוֹל מַפָּל וְשֶׁבֶר־עֲצָמוֹת.</p>

<p>יִתְגָּעֵשׁ אֲסַפְסוּף, כְּחַיָּה</p>

<p>  טוֹרֶפֶת בְּדָם כִּי תָרִיחַ.</p>

<p>כָּל יָד תָּרִים אֶבֶן וּתְיַדֶּה,</p>

<p>  כָּל פֶּה יַחֲרֹק שֵׁן וִיקַלֵּל.</p>

<p>וְהַגַּל הוֹלֵךְ הָלֹךְ וְגָדוֹל</p>

<p>  עַל גּוּפַת הַנַּעַר הַטְּרוּפָה;</p>

<p>עַד יָגְעוּ יָדַיִם וּגְרוֹנוֹת,</p>

<p>  עַד עֲרֹב יוֹם־דָּמִים בְּשִׁילֹה.</p>

<br />

<p>בָּא עֶרֶב. וְאֵימִים יְהַלֵּךְ</p>

<p>  זֶה צוּק הַגֻּלְגֹּלֶת הַבּוֹכָה;</p>

<p>עַל קֶבֶר הַנָּדוֹן נִגָּרוֹת</p>

<p>  דִּמְעוֹת גִּיר אָדֹם מֵחוֹרָיו.</p>

<p>בְּנָקִיק אֵם חוֹלָה יוֹשֶׁבֶת</p>

<p>  וּמְיַלְלָה: &quot;בְּנִי, מַחֲמַל נַפְשִׁי!</p>

<p>אֲנִי יְלִדְתִּיךָ, וְאָנֹכִי</p>

<p>  הֲרַגְתִּיךָ בְּמִצְוַת אָב־חוֹרֵג.&quot;</p>

<p>כִּמְטַחֲוֵי קֶשֶׁת מִנֶּגְדָּהּ,</p>

<p>  מוּל גַּל־הָאֲבָנִים הַקֹּודֵר, —</p>

<p>כּוֹרַעַת בַּת־כֹּהֵן, שֶׁחֻלְּלָה</p>

<p>  בַּשָּׂדֶה וְאִישׁ לֹא הִצִּילָהּ.</p>

<p>בִּצְעִיפָה אַף הִיא מְיַבֶּבֶת;</p>

<p>  מַה מְאֹד אֲהַבְתַּנִי, בֶּן־חַיִל!</p>

<p>כְּחֹם לִבְּךָ אֶת בְּתוּלַי לָקַחְתָּ,</p>

<p>  וַאֲנִי — הֵעִידוֹתִי בְךָ שָׁקֶר.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38612">https://benyehuda.org/read/38612</a></div></body></html>