<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>סֻכּוֹת־בְּנוֹת</title>
	<meta name="author" content="זלמן שניאור"/>
</head>
<body>

<h2 id="א">א</h2>

<blockquote>
<p>לְעוֹלֵי־רֶגֶל שִׁיר־מִזְמוֹר,</p>

<p>  לְעוֹלֵי בֵית־אֵל בְּרִנָּה;</p>

<p>לְנַשֵּׁק רַגְלֵי עֲגָלִים,</p>

<p>  חֵיק הַקְּדֵשׁוֹת לְחַבֵּק;</p>

<p>נֶעֶרְמָה חִטָּה בַּגְּרָנוֹת,</p>

<p>  בְּכַרְמֵי אֶפְרַיִם יְרֻנָּן.</p>

<p>קָפָא אוֹר־יוֹם בָּאֲלֻמּוֹת,</p>

<p>  דָּם וָאֵשׁ — בָּעֲנָבִים;</p>

<p>דּוֹרְכִים יִרְחֲצוּן בֶּעָסִיס,</p>

<p>  הֵידָד, הֵידָד יִצְהָלוּן;</p>

<p>תִּשְׁעִים שְׁעָרִים לָעָם</p>

<p>  וַעֲשָׂרָה עֲשָׂרָה לַכֹּהֵן,</p>

<p>בְּסַלִּים רַעֲנַנִּים יוּבָאוּ,</p>

<p>  בְּמִקְלְעוֹת אַגְמוֹן וָגֹמֶא.</p>

<p>עֶגְלָה תְּמִימָה, שְׁלִישִׁיָּה</p>

<p>  תּוֹרֶה דֶרֶךְ לָעוֹלִים;</p>

<p>טְלָפֶיהָ מְצֻפּוֹת חָרוּץ,</p>

<p>  עֲנָק־שִׁבֳּלִים לְגַרְגְּרוֹתֶיהָ.</p>

<p>עֶגְלָה אֲדֻמָּה לְעוֹלָה,</p>

<p>  לְעֵגֶל־הַזָּהָב בְּבֵית־אֵל;</p>

<br />

<p>הַנּוֹגֵעַ בְּאֶפְרָהּ יֵרָפֵא,</p>

<p>  מְצֹרָע יִטְהָר כַּיֶּלֶד.</p>
</blockquote>

<blockquote>
<br />
</blockquote>

<h2 id="ב">ב</h2>

<blockquote>
<p>בְּבֵית־אֵל — פְּאֵר בֵּית־יָרָבְעָם</p>
</blockquote>

<blockquote>
<p>  הֵיכָל חָדָשׁ מִתְרוֹמֵם;</p>

<p>חָרָשֵׁי צִידוֹנִים בָּנוּהוּ,</p>

<p>  מִמִּקְדַּשׁ־שְׁלֹמֹה נַעֲלֶה.</p>

<p>אַבְנֵי־מַשְׂכִּית רִצְפָּתוֹ,</p>

<p>  כִּפָּתוֹ — לוּחוֹת בְּדֹלַח;</p>

<p>שֶׁמֶשׁ יַהֲלֻמִּים בּוֹ יַזְהִיר, —</p>

<p>  סַהַר־בָּרֶקֶת לֹא יִשְׁקָע.</p>

<p>עֲבוֹדַת־אֱלֹהִים בּוֹ חֻדָּשָׁה, —</p>

<p>  כֹּהֲנֵי־שְׁלֹמֹה שְׁכֵחוּהָ;</p>

<p>לֹא סֻכּוֹת יוֹצְאֵי־מִצְרָיִם —</p>

<p>  סֻכּוֹת־בְּנוֹת שָׁם תִּפְרַחְנָה;</p>

<p>תַּאְדֵּמְנָה כְּשׁוֹשַׁנֵּי יִזְרְעֶאל,</p>

<p>  כַּחֲבַצְּלוֹת שָׁרוֹן תַּלְבֵּנָּה.</p>

<p>תּוֹכָן רָצוּף אַהֲבָה,</p>

<p>  מַרְבַדֵּי־אֶפְרַיִם — רִקְמָה;</p>

<p>בַּחֲרַכִּים — פְּרִי עֵץ הָדָר,</p>

<p>  בְּצַמַּת בָּנוֹת — דּוּדָאִים.</p>
</blockquote>

<blockquote>
<br />
</blockquote>

<h2 id="ג">ג</h2>

<blockquote>
<p>כֹּהֵן, תְּכֵלֶת אֲפוֹדוֹ,</p>

<p>  בֵּית־אֵל יְקַדְּמֶנּוּ בִּבְרָכָה.</p>

<br />

<p>כַּפַּת־תְּמָרִים בִּשְׂמֹאלוֹ,</p>

<p>  בִּימִינוֹ מַאֲכֶלֶת אָבוֹת;</p>

<p>מַאֲכֶלֶת־צֹר לְאַבְרָהָם —</p>

<p>  עַל בְּנוֹ־יְחִידוֹ הוּנָפָה.</p>

<p>כְּעֵינֵי עוֹלֵי־הָרֶגֶל</p>

<p>  אַבְנֵי־חָשְׁנוֹ תַּזְהֵרְנָה, —</p>

<p>עוֹלֵי שְׁבָטִים עֲשָׂרָה,</p>

<p>  צִירֵי שִׁבְטֵי אֶפְרָיִם.</p>

<p>מִימִין הַכֹּהֵן וִמִשְּׂמֹאלוֹ</p>

<p>  קְדֵשׁוֹת בֵּית־אֵל תְּרַקֵּדְנָה,</p>

<p>גְּלוּיוֹת־שׁוֹק, כְּהִוָּלְדָן,</p>

<p>  מְגֻלְּחוֹת עֶרְוָה וּבָבוֹת.</p>

<p>אֶל עוֹלֵי־רֶגֶל תִּגַּשְׁנָה,</p>

<p>  בְּצַמּוֹתֵיהֶן יִמְחוּ יֶזַע; —</p>

<p>צַמּוֹת קָרוֹת כָּרוּחַ</p>

<p>  וּכְצֵל עָבִים בַּקָּצִיר.</p>

<p>עַד לָאֳהָלִים רְבוּדִים</p>

<p>  עוֹלֵי־הָרֶגֶל יוּבָלוּ;</p>

<p>סֻכּוֹת־בְּנוֹת בְּכָל חֹרְשָׁה.</p>

<p>  צֶאֱלֵי בְרוֹשִׁים מַחֲבוֹאָן.</p>

<p>קְדֵשָׁה לְקוֹצֵר כְּבַד־רֶגֶל,</p>

<p>  לְכוֹרֵם עַלִּיז וּלְרוֹעֶה;</p>

<p>רֵיחַ יְצוּעָם כַּדֶּשֶׁא;</p>

<p>  כְּשָׂדֶה — בֵּרֵךְ הַבַּעַל.</p>

<p>מִשְׁכַּב־דּוֹדִים לָעוֹלֶה</p>

<p>  וְסַל מָלֵא לַכֹּהֵן;</p>

<p>אֵיפַת שְׂעוֹרִים לַקְּדֵשָׁה</p>

<p>  וּמָשׂוֹשׂ לְאִישׁ־הָאֲדָמָה.</p>

<br />
</blockquote>

<h2 id="ד">ד</h2>

<blockquote>
<p>תֻפִּים יַכּוּ וַחֲלִילִים,</p>

<p>  סֻכּוֹת־בְּנוֹת תֵּאָנַחְנָה;</p>

<p>כִּתְאֵנִים יִמַּצּוּ שְׂפָתַיִם,</p>

<p>  בְּשָׂרִים יִדָּרְכוּ כָּאַשְׁכּוֹלוֹת.</p>

<p>כּוֹרְמִים מְסַלְּדִים בְּחִילָה,</p>

<p>  יוֹגְבִים בּוֹכִים מֵעֶרְגָּה;</p>

<p>חוֹרְקִים שֵׁן, בְּחֶמְדָּתָם,</p>

<p>  רוֹעֵי־בָשָׁן הַבְּרִיאִים.</p>

<p>נוֹשְׂאִים עַיִן לְבַעֲלִית,</p>

<p>  צָקִים לַחֲשָׁם בִּרְעָדָה:</p>

<p>&quot;שְׁתִי, אִמֵּנוּ עַשְׁתֹּרֶת,</p>

<p>  עֹז דָּמֵנוּ הַהוֹמֶה!</p>

<p>אוֹן־הַגְּבָרִים בַּסֻּכּוֹת —</p>

<p>  כְּטַל־אֵשׁ אוֹתָךְ יַפְרֶה.</p>

<p>כְּדָבְקֵנוּ בַּקְּדֵשׁוֹת</p>

<p>  כֵּן הַבַּעַל בָּךְ יִדְבָּק;</p>

<p>עֵינָיו בְּרָקִים יְהַלֵּכוּן,</p>

<p>  קוֹלוֹ יַרְעֵם נִפְלָאוֹת.</p>

<p>מֵרֹב חֶמְדָּה יְקַלְלֵךְ,</p>

<p>  יָשׁוּב, יֶחֱשַׁק וִיבָרְכֵךְ;</p>

<p>יִמְרֹט שְׂעָרֵךְ, כַּסּוּפָה —</p>

<p>  תִּמְרֹט כַּפּוֹת מִדֶּקֶל.</p>

<br />

<p>יַחֲרשׁ בְּשָׂרֵךְ הַנִּקְשֶׁה —</p>

<p>  חָצַב כֹּהֵן מֵאָבֶן;</p>

<p>כַּחֲרשׁ אִכָּר בַּמּוֹרָד,</p>

<p>  כַּעֲסוֹת אוֹפִים בְּצֵקָם.</p>

<p>עַד כִּי תִהְיִי נִיר חָרוּשׁ, —</p>

<p>  כָּכָה יַעֲשֶׂה הַבַּעַל.</p>

<p>יִזְרֹם זַרְעוֹ כַּמָּטָר,</p>

<p>  יִשְׁבֹּר צִמְאוֹן שְׂדוֹתֵינוּ;</p>

<p>יֵז אֲשָׁדוֹת מֵהָרִים,</p>

<p>  יְמַלֵּא בּוֹרוֹת רְוָיָה.</p>

<p>עַד יִמַּקּוּ תַּנּוּרִים,</p>

<p>  כִּירוֹת־סְתָו מְבֹעָרוֹת.</p>

<p>תִּיעַף נִשְׁמַת הַבַּעַל, —</p>

<p>  תִּשְׁקֹט רוּחַ־זִלְעָפוֹת;</p>

<p>יִפֹּל רֹאשוֹ אֶל חֵיקֵךְ.</p>

<p>  שְׂבַע־תַּעֲנוּגוֹת יֵרָגַע.</p>

<p>יִדְרֹךְ קַשְׁתּוֹ בֶּעָנָן —</p>

<p>  אוֹת לִזְוָעוֹת כִּי כָלוּ;</p>

<p>יֵאוֹרוּ עַנְנֵי־זַעַם,</p>

<p>  הָרֵי שֹׁמְרוֹן יִצְהָלוּ.</p>

<p>כֵּן תִּצְהַלְנָה בַּסֻּכּוֹת</p>

<p>  פְּנֵי הַקְּדֵשׁוֹת בְּשָׂבְעָן;</p>

<p>כֵּן תָּגֵלְנָה מִדֶּשֶׁן</p>

<p>  עַצְמוֹת אַנְשֵׁי־אֶפְרָיִם&#8230;&quot;</p>

<p>אַנְשֵׁי עָרֵי־יְהוּדָה</p>

<p>  דּוֹדֵי בֵית־אֵל לֹא יֵדְעוּ;</p>

<br />

<p>יֵין־רֶקַח עִם מֵי־גֶשֶׁם</p>

<p>  לֹא יְתַחֲרוּ לְעוֹלָם.</p>

<p>אַשְׁרֵי עָם יוֹדְעֵי סֻכּוֹת</p>

<p>  בְּצֵל בְּרוֹשִׁים בַּמּוֹעֵד;</p>

<p>אַשְׁרֵי שׁוֹתֵי יֵין בֵּית־אֵל</p>

<p>  רֶגֶל אַחַת בַּשָּׁנָה!</p>

<p>עָיְפוּ בָּנוֹת בַּכְּהֻנָּה,</p>

<p>  עָיְפוּ דּוֹרְכִים בַּסֻּכּוֹת;</p>

<p>הָאֲשֵׁרָה הַגְּדוּעָה</p>

<p>  חִדְּשָׁה יְרַק נְעוּרֶיהָ.</p>

<p>שָׁלְחָה פֹּארוֹת וְעָלִים,</p>

<p>  לֹא עוֹד תִּבּוֹל לְעוֹלָם;</p>

<p>וְכָמוֹהָ רַעֲנַנִּים</p>

<p>  כָּל הַדְּבֵקִים בַּבָּעַל.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38616">https://benyehuda.org/read/38616</a></div></body></html>