<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שיר נהי</title>
	<meta name="author" content="מאיר הלוי לטריס"/>
</head>
<body>

<p>על מות ישרי לב וידידי עליון, הלא הם, הרב הגדול היקר בדורו מוה' יעקבקא בן הרב הגאון מוה' יחזקאל <strong>לנדא</strong> זלה&#8220;ה; והרב הגביר מו&#8221;ה צבי <strong>האלברשטאם</strong>, תהי נפשם צרורה בצרור החיים.</p>

<br>

<blockquote>
<p>קוֹל מֵהֵיכַל יָהּ! קוֹל נְהִי בָּרָמָה</p>

<p>מַלְאֲכֵי שָׁלוֹם מַר יִבְכָּיוּן</p>

<p>עַל יְדִידֵי עֶלְיוֹן יְשֵׁנִי אֲדָמָה</p>

<p>גַּם מֵעַי לָמוֹ כַּכִּנּוֹר יֶהֱמָיוּן</p>

<p>קְחִי כִנּוֹר נַפְשִׁי! אַתְּ נֶפֶשׁ נוּגָה!</p>

<p>וְשִׁפְכִי נָא שִׂיחַ מֵאֵין הֲפוּגָה.
<br><br />
צַהֲלִי נָא קוֹלֵךְ פֵּרְשִׂי כַּפָּיִם</p>

<p>פֹּה בְּעֵמֶק הַבָּכָא שְׂאִי תַּאֲנִיָּה</p>

<p>רְאִי אֶרְאֶלָּם נִשְׁקְפוּ מִשּׁמָיִם</p>

<p>דִּמְעָה עַל לֶחֱיָם וּשְׂפָתָם דֻּמִיָּה</p>

<p>לְאַט יַטִּיפוּ עַל לְשׁוֹנִי מִלָּתָם</p>

<p>אֶל פִּי שִׁיר נֶהִי לְעֵינַי דִּמְעָתָם.
<br><br />
הַנֶּאֱהָבִים וְהַנְּעִימִים אֵיכָה נָפָלוּ!</p>

<p>אֵם בְּיִשְׂרָאֵל תֵּשֵׁב לְאֶרֶץ נֶאֱנַחַת</p>

<p>גְּאוֹן <strong>יַעֲקֹב וּצְבִי</strong> עֶדְיוֹ דוֹחוּ כָּשָׁלוּ</p>

<p>כִּי מַר הַמָּוֶת עָלָה מִבְּאֵר שַׁחַת</p>

<p>קִרְיַת עוֹז רָאָה חֶמְדַּת רוֹאֶיהָ</p>

<p>וַיְשַׁדֵּד אַדַּרְתָּהּ צְבִי מַחֲמַדֶּיהָ.
<br><br />
מָה אֲדַמֶּה לָךְ יַעֲקֹב? אֶרֶז תִּפְאֶרֶת</p>

<p>שֶׁמֶשׁ בִּגְבוּרָתוֹ כִּי יָשׁוּב אֹהֶלָה.</p>

<p>מַה-יְּדִידוּת נַפְשְׁךָ! בַּקֹּדֶשׁ נֶאְדֶּרֶת!</p>

<p>אֲשֶׁר עַד מוֹת תִּתְחַזָּק בְיָהּ סֶלָה</p>

<p>אִמְרוּ צַדִּיק כִּי טוֹב כִּי יִגְבַּר חָיִל</p>

<p>עַד יָבוֹא מָוֶת וַחֲתוּלָתוֹ לָיִל.
<br><br />
מַה אַשְׁוֶה לָךְ <strong>צְבִי</strong>! חֶמְדַּת שׁוֹמְעֶיךָ?</p>

<p>נַחַל עֲדָנִים פֶּלֶג אֱלֹהִים חַיִּים</p>

<p>לֵב נִשְׁבָּר לֵב נִדְכֶּה יִבְכּוּ עָלֶיךָ</p>

<p>וְצֶדֶק <strong>נֶאְנַח</strong> נִשְׁקַף מִשּׁמַיִם</p>

<p>כִּי לִבְּךָ יָדַע צָרַת נֶפֶשׁ מָרָה</p>

<p>עֲזוֹר שַׁח עֵינָיִם! קוֹל בְּקִרְבְּךָ קָרָא. –
<br><br />
גַּם לִי יִקְרָא קוֹל מִמְּעוֹן שָׁמַיִם</p>

<p>מִנְעָה קוֹל בֶּכִי מְחֵה דִמְעָה מִפָּנִים</p>

<p>גְּאוֹן <strong>יַעֲקֹב צְבִי</strong> עֶדְיוֹ לַעֲדִי עֲדָיִם</p>

<p>בְּגַן עֵדֶן נֻטְעוּ בֵּין נִטְעֵי נַעֲמָנִים;</p>

<p>לְהַשְׂכִּיל לְהֵטִיב גָּדְלוּ בְעֵמֶק הַבָּכָא</p>

<p>עַתָּה בִּנְאוֹת שָׁלוֹם אֲשִׁיתֵם בְּרָכָה.
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1263">https://benyehuda.org/read/1263</a></div></body></html>