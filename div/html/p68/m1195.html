<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עֵת אָשְׁרִי</title>
	<meta name="author" content="מרדכי צבי מאנה"/>
</head>
<body>

<blockquote>
<p>1.</p>

<p>עֵת זִיקִים תָּפִיץ הַרְסָה מִשָּׁמָיִם,</p>

<p>וּבְזֵר זָהָב סָבִיב שְׂדֵי תְבוּאוֹת מְאִירִים;</p>

<p>עַל יַם זֵה עֵת יַעֲבוֹר רוּחַ צַח שְׁפָיִם,</p>

<p>יַכֶּה גַלֵּי כֶתֶם יָפִים, מַזְהִירִים –
<br><br />
2.</p>

<p>עֵת בִּשְׂפַת קֹדֶשׁ יִתְלַחֲשׁוּ שִׁבֳּלִים,</p>

<p>יֵחָבְקוּ בָאֲהָבִים, פֶּה אֶל פֶּה יִשָּׁקוּ;</p>

<p>לְאַבְנֵי נֵזֶר זְבוּבֵי-רִקְמָה נִמְשָׁלִים</p>

<p>עַל שָׁרוֹן, עַל כַּרְמֶל לָרֹב יִנְהָקוּ –
<br><br />
3.</p>

<p>עֵת מֵהֵיכַל קָדוֹשׁ, מִסִּבְכֵי הַיַּעַר,</p>

<p>תְּפִילָּה זַכָּה, דַקָּה עוֹלָה שָׁמָיִם;</p>

<p>בֵּין סֻכּוֹת סַעְרַפָּיו יֵהֹם הַסַּעַר,</p>

<p>יָכֹף רֹאשׁ עֵצָיו, יִנָּקְפוּ עֳפָאִים –
<br><br />
4.</p>

<p>עֵת חֲבַצָּלוֹת כַּסַּפִּיר מַזְהִירוֹת,</p>

<p>תִּסְתַּתַּרְנָה בַּצֵּל מֵחֲמַת זִיקֵי רֶשֶׁף,</p>

<p>עָרְקֵיהֵן יִינְקוּ שֶׁפַע טַל אוֹרוֹת,</p>

<p>וְיַשִׂים לַבְּקָרִים אוֹ לְעֵת הַנֶּשֶׁף –
<br><br />
5.</p>

<p>עֵת בֵּין עַנְפֵי הוֹד עֵינֵי זִיו יַשְׁקִיפוּ,</p>

<p>עֵינֵי תְכֵלֶת מִשׁוֹשַׁנֵּי עֲמָקִים;</p>

<p>דִּמְעֵי גִיל נוֹצְצִים רְסִיסִים יַרְעִיפוּ,</p>

<p>מִגְּבִיעִים עֲמוּקִים מְלֵאֵי טַל שְׁחָקִים –
<br><br />
6.</p>

<p>עֵת פֶּלֶג נוֹבֵעַ בְּשֶׁקֶט וּדְמָמָה</p>

<p>יָפִיץ גַלֵּי זֹהַר, מֵימָיו יֶהֱמָיוּ;</p>

<p>יַשְׁקִיעַ שְׂעִפֵּי נַפְשִׁי הַנִּדְהָמָה,</p>

<p>בְּאַרְצוֹת שָׁלוֹם שֶׁשּׁם תָּמִיד יִשׁלָיוּ!..
<br><br />
7.</p>

<p>יַשְׁקִיעַ שְׂעִפַּי בִּמְצוֹלוֹת דּוּמִיָּה</p>

<p>בְּנִבְכֵי הַדִּמְיוֹן אוֹר חָדַשׁ אַבִּיטָה –.</p>

<p>אָז תִּכָּנַע נַפְשִׁי, מַר מַר בּוֹכִיָה,</p>

<p>אָז שְׁאוֹן שַׂרְעַפַּי אַשְׁכִּיחַ, אַשְׁקִיטָה
<br><br />
8.</p>

<p>אַז עוֹד עֲנָנָה לֹא תִשְׁכּוֹן עַל מֵצַח</p>

<p>וּפָנִים נִזְעָמִים לֹא יֶהְגּוּ נְכָאִים,</p>

<p>אָז נַפְשִׁי תִתְעַנַּג בִּנְעִימוֹת נֵצַח,</p>

<p>לֹא עוֹד אֶתְאוֹנֵן: הוֹי, יַמַי אַךְ רָעִים!
<br><br />
9.</p>

<p>אָז קֶשֶׁת אֶרְאֶה בֶעָנָן מָתוּחַ</p>

<p>בִּרְבִיבֵי דֶמַע עַל עֵינַי יִתְנוֹצָץ;</p>

<p>הֲדַר פְּנֵי הֶעָתִיד אֶחֱזֶה בָרוּחַ,</p>

<p>מֵעַרְפְלֵּי חֹשֶׁךְ בְּרַק תִּקְוָה יִתְרוֹצָץ.
<br><br />
10.</p>

<p>אָז תְּפִלָּה עֲדִינָה מִמְּקוֹרֵי רוּחִי</p>

<p>תִפְרוֹשׂ כְּנָפֶיהָ, אֶל כֵּס יָהּ מְרַחֶפֶת,</p>

<p>גַּם תִּשְׁפוֹך נַפְשִׁי רַחֲשָׁהּ עֲלֵי לוּחִי,</p>

<p>אָז עֹנֶג נָעִים גַּם נֹחַם שֹׁאֶפֶת.
<br><br />
11.</p>

<p>אָז עִם צִפֳּרֵי רֹן שַׁחַר אָעִירָה,</p>

<p>עִם רוּחַ בֹּקֶר יִתְנַהֲלוּ שַׂרְעַפַּי;</p>

<p>עִם אֵלֵי הַטֶּבַע תּוֹדָה אָשִׁירָה,</p>

<p>עִם כַּפּוֹת תְּמָרִים לָאֵל אֶשָּׂא כַפַּי.
<br><br />
12.</p>

<p>אָז מְאֻשָׁר חֶלְקִי בָאָרֶץ מִתָּחַת,</p>

<p>גַן עֵדֶן הַתֵּבֵל מִכָּל שֹׁד נְקִיָּה;</p>

<p>לֹא אֶבְזֶה תֵבֵל! הֵן אֶמְצָא בָהּ נָחַת,</p>

<p>אַל תֵּעָצְבִי, נַפְשִׁי, שִׁירִי הַלְלִי-יָהּ! –</p>
</blockquote>

<br>  

<p>שבט, תר&quot;פ, ווילנא.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1195">https://benyehuda.org/read/1195</a></div></body></html>