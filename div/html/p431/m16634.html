<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אצלנוּ בּארצנוּ</title>
	<meta name="author" content="זלמן יצחק אנכי"/>
</head>
<body>

<p>על כל הר וגבעה, בּעמק וּבשפלה, בּשוֹמרוֹן, בּגליל וּביהוּדה, קוֹל תפילה
יישמע:</p>

<p>בּאתי.</p>

<p>אליִך, ארצנוּ, בּאתי.</p>

<p>אלוֹה־אל, הכּרתיך.</p>

<p>בּאתי לארץ ארצי, וָאראה את אדוֹני.</p>

<p>חיפּשׂתי את האהבה.</p>

<p>בּאתי לארץ ארצנוּ וידעתי את האהבה. ועזה כּמות אהבתי אליך, ארץ ארצנוּ, קוֹדש קוֹדשנוּ.</p>

<p>בּאתי אליך ארץ ארצי, וארץ אדוֹני הדוֹם לאוֹרוֹ.</p>

<p>בּאתי מלא מכאוֹבים וּבקפלי־בּגדי דם פּצעי שהכּוני אוֹיבי, וּבּחוּבּי
שארית למתנה לך – נשמתי אש יוֹקדת לזכרוֹנך, שיירי חסידוּת ותפילת־לחש לך
עד כּלוֹת הנפש. למתנה לך, קדוּשת היוֹפי.</p>

<p>בָּּא היוֹם הגדוֹל והנוֹרא. אלפּים שנה חיכּינוּ לוֹ. שבים הבּנים. ואני בּתוֹך השבים.</p>

<p>היוֹם גדוֹל ונוֹרא.</p>

<p>איש כּי חרת בּלבּוֹ את המוֹצאוֹת אוֹתוֹ בּאחרית הימים – מה נוֹרא, מה בּוֹער היוֹם הזה.</p>

<p>בּאתי. ואני כּוֹרע וּמשתחווה לך בּקדוּשה וּבדממת־ליל על סלעי ירוּשלים, ארצי ארצנוּ, אדוֹני אדוֹננוּ!</p>

<p>הללוּ את ארצנוּ!</p>

<p>הללוּיה, הללוּיה!</p>

<p>וּבוֹנים.</p>

<p>בּוֹנים, בּארצנוּ, ערים משכּנוֹת לנוּ וּלבנינוּ.</p>

<p>ועוֹמדים הבּוֹנים על המסדוֹת, על הכּתלים, על הגגוֹת, עוֹשׂים את מלאכתם כּשידיהם מלוּכלכוֹת בחוֹל וּבסיד.</p>

<p>אלוּ מגישים את הלבנים ואלוּ מדבּקים לבנה, לבנה בּמקוֹמה. והיה בּנוּחם
מעבוֹדתם ועיניהם רוֹאוֹת את הרי יהוּדה, הרי הגליל – ונהרוּ פּניהם, וכתר
של זוֹהר מעטר את ראשם ושירה עוֹלה מלבּם.</p>

<p>ושרים על ארצנוּ:</p>

<p>שמש בּוֹער לה בּאש לבנה, הריה פּראים, עמקיה ירוּקים, ים לה למרחב
ולילוֹת־תהוֹמוֹת עד כּלוֹת־הנפש. יהלוֹם, יהלוֹם שלנוּ.</p>

<p>והם מרקדים ושרים, מרקדים ושרים ועטרה של חמה על ראשם.</p>

<p>– – – – – – – –</p>

<p>וּקבוּצוֹת לנוּ.</p>

<p>וּבקבוּצוֹת מלָכוֹת.</p>

<p>אהוּבת הקבוּצה היתה, אחת הקבוּצוֹת של סוללי הכּבישים.</p>

<p>נחמה שמה. וּלנחמה היתה לכּל. ונחמה בּעיניה הכּחוּלוֹת השקטוֹת וּבצחוֹקן
הנעים. בּתנוּעוֹת גוָה, אשר כּרוּח צח מעל פּני פּרחים נשבוּ נוֹעם.
וּבתוֹך קפלי החוּלצה על חזיה נחמה וּמתיקוּת נסתרוּ בּהם.</p>

<p>ועשׂתה את עבוֹדתה בּכּביש שכם אחד עם כּל בּני הקבוּצה כּוּלה.</p>

<p>ותהי נחמה למלכת־הקבוצה.</p>

<p>מחשבתה מחשבת הקבוצה ורצונה רצון הקבוצה כולה.</p>

<p>ונחמה משלה בּשקט, בּצחוֹקה הנעים אשר בּעיניה ואשר על שׂפתיה.</p>

<p>ולבּוֹת הבּחוּרים נמַסוּ מפּני אוֹרה הנעים.</p>

<p>וידעוּ הבּחוּרים על מה הם חיים ומה תעוּדתם:</p>

<p>מרחב, ארץ־ישׂראל, עבוֹדה ונחמה.</p>

<p>וּבמלאכת הכּביש; והיה כּל עוֹבר עליהם – ועמד. וידעוּ:</p>

<p>נחמה מקסימה את העוֹברים ושבים.</p>

<p>וגאוֹן לבש את בּחוּרי הקבוּצה:</p>

<p>– נחמה שלנוּ.</p>

<p>וַתמשוֹל נחמה בּשקט וּבבטחה ימים רבּים.</p>

<p>וּבעמק –</p>

<p>ואיש הלך מעין־חרוֹד לתל־יוֹסף.</p>

<p>והימים ימי אביב. השׂדוֹת ירוּקים, הכּלנית מתפּארת בּאדמוּתה ורכּה היא
ורעננה. והרי־גלבּוֹע רוֹחצים בּזוֹהר השמש.</p>

<p>והאיש צעיר. כּוֹחוֹ בּמתניו. ועלה בּאפּוֹ ריח אשה. וַיִפן כּה וָכה.
מאחריו עין־חרוֹד מלפניו תל־יוֹסף. ויֵשב על אבן על־יד הדרך ויחשוֹב:</p>

<p>– ארבּע שנים אני בּארץ. שנה בּכּביש. שנה בּכנרת, שנה בּירוּשלים ושנה
בּעין־חרוֹד ואשה אין לי.</p>

<p>והנה נקוּדה לבנה קטנה, כּכף איש, יוֹצאת מתל־יוֹסף. וַירא האיש וַיאמר:</p>

<p>– עלמה בּאה.</p>

<p>וַתבוֹא העלמה עד מקוֹם האיש. ויבּט בּה, שׂפתיה שני כּאוֹדם הכּלָנית
בּהרי־הגלבּוֹע. עיניה שחוֹרוֹת וזכּוֹת כּמַעין עין־חרוֹד וּמתניה נכונות. ויחשוֹב:</p>

<p>– כּמה בּרכה בּבטנה.</p>

<p>וַיקם וַיאמר:</p>

<p>– שלוֹם.</p>

<p>וַתען:</p>

<p>– שלוֹם.</p>

<p>ולא דיבּרוּ דבר וַישבוּ שניהם על האבן על־יד הדרך.</p>

<p>השמש בּוֹער על ראש שניהם, ועדר־הכּבשׂים של תל־יוֹסף רוֹעה על הרי־הגלבּוֹע. ואַליותיהם שמנוֹת, עבוֹת וּשמנוֹת.</p>

<p>וַיחשוֹב האיש:</p>

<p>כּמה בּרכה בּבטנה.</p>

<p>וַתחשוֹב העלמה:
– זרוֹעוֹת חזקוֹת לצעיר הזה וּמבּטוֹ למרחוֹק.</p>

<p>ולא דיבּרוּ איש לרעהוּ.</p>

<p>ולא התאפּקה העלמה, וַתשאל:</p>

<p>– הזרעתם את כּל השׂדוֹת?</p>

<p>והבּיט הצעיר עמוֹק, עמוֹק לתוֹך עיני העלמה וַיאמר בּקוֹל רוֹעד:</p>

<p>– רק שׂדה אחד לא נזרע.</p>

<p>וצחק.</p>

<p>פּני העלמה האדימוּ כּשׂפתיה.</p>

<p>שתקה. נעצה עיניה בּעיניו ואמרה:</p>

<p>– השׂדה שלך.</p>

<p>ושאלה:</p>

<p>וביתנוּ איפה נבנה?</p>

<p>ואמר הצעיר:</p>

<p>– אחת ליוֹפי וּלאהבה תל־יוֹסף ועין־חרוֹד, העמק והגליל, שוֹמרוֹן ויהוּדה.
בּאשר תבחרי אבחר. כּי אחת היא ארצנוּ לעבוֹדה, ליוֹפי וּלאהבה.</p>

<p>וַילוּנוּ בּמקוֹם ההוּא.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16634">https://benyehuda.org/read/16634</a></div></body></html>