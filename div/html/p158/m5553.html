<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָאֳנִיָּה</title>
	<meta name="author" content="מיכה יוסף לבנזון"/>
</head>
<body>

<p>(בעקבות צדליץ)</p>

<br>

<blockquote>
<p>הָרוּחַ סוֹאֵן, נָצוּ נָעוּ עָבִים,</p>

<p>בָּהִיר בַּשְּׁחָקִים אוֹר סַהַר זָרוּחַ</p>

<p>שָׁם בֵּין גַּלִּים הוֹמִים רָצִים אַף שָׁבִים</p>

<p>תִּתְעוֹפֵף אֳנִיָּה עַל כַּנְפֵי רוּחַ;</p>

<p>יָדַיִם לֹא-בָשָׂר נִסָּה פָּרָשׂוּ</p>

<p>לָכֵן הִיא עָפָה כָּעוֹף בַּשָּׁמַיִם,</p>

<p>תִּבֶז לַסַּעַר וּלְגַלִּים יִגְעָשׁוּ,</p>

<p>אֵין בָּהּ כָּל אֱנוֹשׁ, כָּל בּוֹ רוּחַ חַיִּים!
<br><br />
בֵּין לִבְבוֹת יַמִּים וּמְקוֹם שׁוֹד הַסְּעָרוֹת</p>

<p>שָׁם עַד מִפְרַשׂ עָבִים, עַרְבוֹת רָקִיעַ,</p>

<p>אִי-סֶלַע, אִי-בוֹדֵד שִׂיאוּ יַגִּיעַ</p>

<p>וּלְרֹאשׁוֹ כּוֹכְבֵי-אֵל עִטַּר עֲטָרוֹת!</p>

<p>שָׁם לֹא שָׁדְדוּ שָׂדֶה, חָרְשׁוּ הַבְּקָרִים,</p>

<p>לֹא יָנֵץ הַדָּגָן, לֹא יִגְאֶה כָל עָנָף,</p>

<p>גַּם קֵן לָהּ לֹא תִמְצָא צִפּוֹר כָּל כָּנָף,</p>

<p>אַךְ עַל תּוֹעֲפוֹת סֶלַע קִנְּנוּ הַנְּשָׁרִים!
<br><br />
שָׁמָּה לַמֶּלֶךְ אֶת קִבְרוֹ חָצָבוּ,</p>

<p>קֶבֶר עֲרִירִי אֵין צִיּוּן מַצֶֹּבֶת –</p>

<p>אַךְ כּוֹבַע, שַׁרְבִיט, אַף חֶרֶב נִשְׂגֶבֶת,</p>

<p>עֲלֵי אֲרוֹנוֹ שׁוֹמֵמִים יִשְׁכָּבוּ!</p>

<p>וּבְאֶרֶץ שַׁמָּה זוּ יִישַׁן הַמָּוֶת</p>

<p>וּשְׁאוֹן חֶלֶד לֹא תִקְשַׁבְנָה אָזְנַיִם,</p>

<p>וּנְוֵה קֶבֶר גַּלְמוּד יֶחֱזוּ עֵינַיִם –</p>

<p>וּמְרוֹם אֵירוֹפָּה הוּא הִגְבִּיהַּ שָׁבֶת! –
<br><br />
יָמִים יִנְקוֹפוּ, הַשָּׁנָה חָלָפָה</p>

<p>וּבְקִבְרוֹ הַמֶּלֶךְ עוֹד דּוֹם יָנוּחַ,</p>

<p>אַךְ יֶרַח זִיו לֵיל הָרְבִיעִי כִּי סָפָה</p>

<p>אָז מִקִּבְרוֹ יֵעוֹר, יָקוּם רוּחַ;</p>

<p>לַיְלָה זֶה שָׁבָה אָז רוּחוֹ לָאֲדָמָה</p>

<p>וּבְלֵיל זֶה תָּשׁוּב לִרְאוֹת אוֹר הַחַיִּים;</p>

<p>וּבְיַרְכְּתִֵי חוֹף תּוֹחִיל אֳנִיָּה שָׁמָּה</p>

<p>אֳנִיָּה גַלְמוּדָה עַל רַחֲבֵי מַיִם! –
<br><br />
בָּהּ יָרַד הַמֶּלֶךְ רוּץ אָרְחוֹת יַמִּים,</p>

<p>אֵין בָּהּ כָּל מַלָּח לַנְחוֹתָהּ מֵישָׁרִים,</p>

<p>מָשׁוֹט וּמִפְרָשׂ לֹא יֶחֱצוּ מִשְׁבָּרִים</p>

<p>וְהִיא כַּחֵץ תָּעוּף בֵּין גַּלִּים רָמִים –</p>

<p>אַךְ בָּדָד הַמֶּלֶךְ נִצָּב בָּאֳנִיָּה</p>

<p>וּבְאִישׁוֹן חֹשֶׁךְ וּבְאַשְׁמַנֵּי לָיִל;</p>

<p>פָּחַד רָחַב לִבּוֹ, רוּחוֹ הוֹמִיָּה</p>

<p>וִירוֹצְצוּ עֵינָיו הַמְזָרִים רָב-חָיִל!
<br><br />
אֱלֵי חוֹף צָרְפָת הָאֳנִיָּה תַגִּיעַ,</p>

<p>אָז רָגְשָׁה נַפְשׁוֹ, מוֹרָשָׁיו יֶהֱמָיוּ –</p>

<p>וּבְקוֹל עַנּוֹת גִּיל &#8220;הָהּ אַרְצִי!&#8221; יָרִיעַ</p>

<p>&#8220;אֶת אַרְצִי אֶת אַרְצִי עֵינַי יֶחֱזַיוּ!&#8221;</p>

<p>אָז רַד הַמֶּלֶךְ עַל הָאָרֶץ שָׁמָּה</p>

<p>חוֹנֵן עֲפָרָהּ נָפַל עַל אַפָּיִם;</p>

<p>תַּחְתָּיו תִּרְעַשׁ אַף תִּרְגַּז זוּ אֲדָמָה</p>

<p>הֲזֶה הוּא שִׁמְשֵׁנוּ בָּא בַּצָּהֳרָיִם! –
<br><br />
אָז יִקְרָא הַמֶּלֶךְ לִצְבָא מִלְחֶמֶת –</p>

<p>אַךְ אֵלֶּה בִּמְקוֹם עֲפָרוֹת-אֵשׁ יִבְעָרוּ,</p>

<p>וּבְאֶרֶץ צֹעַן סָפוּ הָלְכוּ תֶּמֶס –</p>

<p>וּבְקוֹר וּכְפוֹר צָפוֹן אֵלֶּה סָמָרוּ&#8230;</p>

<p>וּלְשָׂרָיו יִקְרָא וּבִכְיוֹ בָּעָיִן,</p>

<p>שָׂרָיו אָז אִתּוֹ הַתֵּבֵל לָכָדוּ,</p>

<p>אַךְ אֵלֶּה תַּמּוּ בַּחֶרֶב וָקָיִן –</p>

<p>אֵלֶּה חִלְּלוּ הַבְּרִית וּבוֹ בָּגָדוּ! –
<br><br />
אָז לִבְנוֹ הוּא יִקְרָא – שָׂרִיד הָאַחַד</p>

<p>תֵּת לוֹ תֵבֵל – אָמַר – מוֹרֶשֶׁת נֶצַח;</p>

<p>וּכְבָר גַּם הַבֵּן עִם הַמֵּתִים יַחַד – –</p>

<p>אָז יוֹרִיד הַמֶּלֶךְ אַף יַט הַמֵּצַח – –</p>

<p>כֹּה יַעֲמוֹד כְּעַרְעַר עַד שֶׁמֶשׁ אָתָה</p>

<p>וַאֲנָחוֹת מִקֶּרֶב לִבּוֹ סָעָרוּ –</p>

<p>וּמַיִם מֵעֵינָיו כַּיָּם נָהָרוּ –</p>

<p>אָז יָשׁוּב אֶל קֶבֶר אֶרֶץ עֵפָתָה!
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5553">https://benyehuda.org/read/5553</a></div></body></html>