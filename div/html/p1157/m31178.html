<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שְׂדֵה־יָהּ</title>
	<meta name="author" content="שמעון שמואל פרוג / יעקב קפלן"/>
</head>
<body>

<p>(על פי דברי הנביאים)</p>

<br />

<blockquote>
<p>כַּיּוֹגֵב – עַל שְׁדֵמָה הַמֻּכָּה בִסְעָרָה –</p>

<p>כֵּן אֶעֱמֹד עָלַיִךְ, בַּת עַמִּי הַיְקָרָה! –</p>

<p>שִׁבֳּלִים שׁוֹקֵקוּ, שִׁבֳּלִים הִבְרִיקוּ,</p>

<p>שִׁבֳּלִים הִבְטִיחוּ כִּי בְּרָכָה יָרִיקוּ,</p>

<p>אַךְ פִּתְאֹם הַסְּעָרָה בָּעֹז הִתְחוֹלֵלָה –</p>

<p>הוֹי, יָהּ, בְּשַׁדְמָתִי מַה־יָּדְךָ חוֹלֵלָה!?</p>

<p>הוֹי, צוּרִי מִשְׂגַּבִּי! הַטֵּה לִי אָזְנֶיךָ!</p>

<p>רָאִיתִי־בַצִּיָּה עֵת דָּרְכוּ רַגְלֶיךָ</p>

<p>כְּרֶגַע עַל אַדְמַת הַחוֹל כְּעַל אָחוּ</p>

<p>עֲשַׂבִּים רַעֲנַנִּים וּפְרָחִים צָמָחוּ</p>

<p>וּבְרָקִים וּרְעָמִים בְּכֹחַ נֶאְדָּרִים,</p>

<p>הֵרִיעוּ בִנְעִימוֹת וָרֹךְ כַּמֵיתָרִים,</p>

<p>מִקָּרוֹב מֵרָחוֹק מִזְמוֹרִים צָלָלוּ</p>

<p>וּכְשִׁירַת הָעֶרֶשׂ בִּמְנוּחָה נָזָלוּ.</p>

<p>בִּמְקוֹם שֶׁהִצַּגְתָּ אַךְ כַּף הָרַגְלַיִם</p>

<p>מַעְיָנוֹת נִבְקָעוּ, הֵשִׁיקוּ הַמַּיִם,</p>

<p>וּמְקוֹם שֶׁכְּנָפֶיךָ טַל אוֹרוֹת נָטָפוּ</p>

<p>יְעָרוֹת רָעָשׁוּ וּנְהָרוֹת שָׁטָפוּ,</p>

<p>וּכְרֶגַע לְגִנַּת הַבִּיתָן נֶהְפָּכָה,</p>

<p>בְּיָדְךָ הָרְחָבָה זוֹ אַדְמַת הַבָּכָא&#8230;</p>

<p>אֵל שַׁדַּי! כַּיּוֹגֵב אַבִּיעַ תְּפִלָתִי:</p>

<p>הַבִּיטָה מִמְּרוֹמִים עַל עַמִּי שַׁדְמָתִי</p>

<p>וּקְחָה נָא בְנֹאדְךָ גַּם נִטְפֵי הַדְּמָעוֹת:</p>

<p>לֹא בְרִיאָה חֲדָשָׁה וַחֲלִיפוֹת נוֹרָאוֹת,</p>

<p>לֹא מוֹפְתִים נִפְלָאוֹת אֲחַל מִפָּנֶיךָ,</p>

<p>עַל עַמִּי, שַׁדְמָתִי, פְּקַח, אֵלִי, עֵינֶיךָ!</p>

<p>תְּנָה אוֹרָה, מִשְׁגַּבִּי! רַק קֶרֶן נְהָרָה</p>

<p>לְהַחֲיוֹת הַשְּׁדֵמָה הַמֻּכָּה בִסְעָרָה,</p>

<p>וּשְׁאֵרִית הַפְּלֵטָה שֶׁעוֹדָהּ נִשְׁאָרָה</p>

<p>עֵת רוּחַ הַקָּדִים עָלֶיהָ עָבָרָה –</p>

<p>תִּתְעוֹרֵר לְחַיִּים וְתָקוּם לִתְחִיָּה</p>

<p>וְתִפְרַח וְתִפְרֶה וְתָגֵל בִּשְׁנִיָּה&#8230;</p>

<p>אֲהָהּ! תַּחַת גַּלִּים וּקְבָרִים עֲצוּמִים –</p>

<p>לוּ מִסְפַּר מִתְנַעֲרִים וּמְחַדְּשִׁים עֲלֻמִים;</p>

<p>וְתַחַת שְׁנוֹת עָמָל וּתְלָאוֹת אֲיֻמּוֹת,</p>

<p>לוּ נֵטֶף נְעִימוֹת, לוּ רֶגַע תַּנְחוּמוֹת!&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31178">https://benyehuda.org/read/31178</a></div></body></html>