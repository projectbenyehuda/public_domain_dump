<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הקרבן</title>
	<meta name="author" content="שמעון שמואל פרוג / יעקב קפלן"/>
</head>
<body>

<p>(אגדת דברי־הימים)</p>

<br />

<h2 id="א.">א.</h2>

<blockquote>
<p>עַל פְּרָג הַהֹמִיָּה יִשְׂתָּרֵר</p>

<p>לֵיל אפֶל, לֵיל בָּצִיר. תַּרְדֵּמָה</p>

<p>שַׁאֲנַנָּה וּשְׁלֵוָה נְסוּכָה</p>

<p>עַל מִקְלַט מַרְטִין עֹשֵׂה־פֶלֶא.</p>

<p>יָנוּמוּ בִמְנוּחָה הַגַּנִּים,</p>

<p>יָנוּמוּ כָּל בָּתֵּי הַתְּפִלּוֹת</p>

<p>עִם חַדְרֵי הַנְּזִירִים – הַקִּנִּים</p>

<p>הַקֹּדְרִים לִכְמָרִים נִזְעָמִים</p>

<p>וּזְקֵנִים. רַק שָׁמָּה בְּפִנַּת</p>

<p>הֶחָצֵר בְּאַחַד הַבָּתִּים</p>

<p>יֵרָאֶה אוֹר כֵּהֶה מֵחַלּוֹן,</p>

<p>וּכְעַיִן מוּעָמָה יַגִּיהַּ</p>

<p>בֵּין עַנְפֵי אַלּוֹנִים עַתִּיקִים.</p>

<p>בַּבַּיִת הַזֶה, בִּפְאַת מִטָּה</p>

<p>חֲשׂוּפָה מִכָּרִים וּכְסָתוֹת,</p>

<p>שָׁם נָזִיר אֲכוּל אֵשׁ שַׁחֶפֶת</p>

<p>מִתְהַפֵּךְ בְּחָלְיוֹ. הַמֵּצַח</p>

<p>לִקְמָטִים חֹרָשָׁה. בַּקְּמָטִים</p>

<p>הָאֵל נִטְפֵי זֵעָה קָפָאוּ.</p>

<p>מֵחוֹרִים עֲמֻקִּים וְּגדוֹלִים</p>

<p>עֵינַיִם בְּעֶצֶב נִשְׁקָפוֹת,</p>

<p>וֶּפְתָחה מוּסַבּוֹת לִרְגָעִים</p>

<p>בְּתִקְוָה נִצַּחַת וּמְבוּכָה</p>

<p>כְּצוֹפוֹת לְאִישׁ כִּי יוֹפִיעַ.</p>

<p>מֵאַחֲרֵי הַחַלּוֹן – הָעֵצִים</p>

<p>יֶהֱמוּ, יִרְעָשׁוּ, וּבְשׂוֹכָה</p>

<p>רְצוּצָה לִרְגָעִים עוֹד יַכֶּה</p>

<p>הָרוּחַ עַל זְכוּכִית הַחַלּוֹן. –</p>

<p>וּתְמוּנַת הַחֹלֶה אֲיֻמָּה!</p>

<p>אַךְ עֵינָיו מְבוּכָה רַק אַחַת</p>

<p>תָּפֵקְנָה, וְתִקְוָה רַק אַחַת</p>

<p>תַּבַּעְנָה. – &quot;הָחִישָׁה – יַבִּיעַ</p>

<p>בִּדְמָמָה – הָחִישָׁה וָבוֹאָה!&quot; –</p>

<p>וְהִנֵּה הִתְפַּלֵּץ וַיַּעֲצֹר</p>

<p>אֶת רוּחוֹ: מֵאַחֲרֵי הַכֹּתֶל</p>

<p>קוֹל דְּמָמָה לְאָזְנָיו הִגִּיעַ.</p>

<p>הַדֶּלֶת לְאִטָּהּ נִפְתָּחָה,</p>

<p>וְיָשִׁישׁ גְּדָל קוֹמָה בִּמְעִילוֹ</p>

<p>הַשָּׁחוֹר הוֹפִיעַ הַבָּיְתָה.</p>

<br />
</blockquote>

<blockquote>
<p>וַיִּקְרָא הַחֹלֶה: &#8220;הוֹי, רַבִּי!&#8221; –</p>

<p>וַיִתַּר מֵעַרְשׂוֹ וַיִּפֹּל</p>

<p>לָאָרֶץ בִּבְכִי וּבְתַחֲנוּנִים</p>

<p>לְרַגְלֵי הַזָקֵן הַנִּכְבָּד.</p>

<p>&#8220;הוֹי, רַבִּי&#8221; – יַבִּיעַ בְּחֻמּוֹ –</p>

<p>עַל גְּמוּלְךָ הַיָּקָר עִמָּדִי</p>

<p>לְךָ יָשִׁיב הָאֵל שִׁבְעָתָיִם!</p>

<p>שְׁמָעֵנִי, אִישׁ שֵׂיבָה! הֵן יָמַי</p>

<p>לֹא עוֹד יִמָּשֵׁכוּ&#8230; מְהֵרָה –</p>

<p>וּשְׂפָתַי נֶאֱלָמוֹת דּוּמִיָּה</p>

<p>וְעֵינַי נִסְגָּרוֹת לָנֶצַח&#8230;</p>

<p>וְלָכֵן שְׁמָעֵנִי: הֲתִזְכֹּר?&#8230;</p>

<p>הֲתִזְכֹּר בַּסִּלְיָה? – לֵיל אֹפֶל</p>

<p>וּשְׁאִיָּה?&#8230; קוֹל פַּעֲמֹון הַמִּגְדָּל&#8230;</p>

<p>הֲתִזְכֹּר? רָקִיעַ אֲדַמְדָּם&#8230;</p>

<p>קוֹל אֶנְקַת חֵלְכָּאִים, אֻמְלָלִים,</p>

<p>נִתָּנִים לָטֶבַח וּמְשִׁסָּה&#8230;</p>

<p>קוֹל צַעֲקֹות נְעָרוֹת וְנָשִׁים&#8230;</p>

<p>קוֹל צִלְצַל חֲרָבוֹת וָנֶשֶׁק&#8230;</p>

<p>וּנְאָקָה וּשְחֹק מֵאַפְסָיִם&#8230;</p>

<p>הֲתִזְכֹּר כָּל אֵלֶּה, רַב זָקֵן?&#8230;</p>

<p>בַּלַּיְלָה הַהוּא הָשְׁלַךְ אָבִי</p>

<p>לִלְהָבָה אֹכֵלָה, בָּרֶגַע</p>

<p>הַנּוֹרָא, עֵת נִסָּה בְּנֶפֶשׁ</p>

<p>נוֹאֶשֶת לְחַלֵּץ אֶת אִמִּי</p>

<p>מִיַּד שֹׁתֵה שִׁכּוֹר בְּלִיַּעַל&#8230;</p>

<p>וְגוֹרָל כָּזֶה הָיָה חֵלֶק</p>

<p>אֲחוֹתִי&#8230; הַיַּלְדָּה הִתְגּוֹלְלָה</p>

<p>עֲרֻמָּה עַל גַּלֵּי הָאֵפֶר</p>

<p>וּמְעִי הַמַּפָּלָה, וּקְוֻצָּה</p>

<p>לְבָנָה מֵרֹאשׁ פַּרְעוֹת נָזִיר</p>

<p>בְּיָדָהּ הַקְּטַנָּה לָחָצָה&#8230;</p>

<p>כָּל קוֹרוֹת הַלַּיְלָה הַנּוֹרָא</p>

<p>כַּחֲלֹם חֶזְיוֹן לַיִל מְלֵא דָמִים</p>

<p>לְפָנַי כָּעֵת יִתְיַצָּבוּ&#8230;</p>

<p>כֻּלָּמוֹ אָבָדוּ&#8230; אָנֹכִי</p>

<p>אָנֹכִי לְבַדִּי נִשְׁאַרְתִּי</p>

<p>לְקָלוֹן וּלְחֶרְפָּה&#8230; הָהּ, רַבִּי!</p>

<p>לִשְׁכֹּחַ אֶת הַכֹּל לִמְּדונִי.</p>

<p>לִי אָמְרוּ כִּי תְשׁוּעָה אֶמְצָאָה</p>

<p>מִתַּחַת לְבֶגֶד הַנְּזִירִים</p>

<p>וּבְחַדְרֵי הָאֹפֶל הָאֵלֶּה&#8230;</p>

<p>לִמְּדוּנִי הִשְׁתַּחֲוֹת לְמִזְבַּח</p>

<p>אֵל אַחֵר, אֵל שָׁלוֹם וָחֶסֶד,</p>

<p>אַהֲבָה וּסְלִיחָה וּמְחִילָה&#8230;</p>

<p>לִי אָמְרוּ כִּי אֶמְצָא הַצָּלָה</p>

<p>וּרְוָחָה בַּדָּת הַחֲדָשָׁה,</p>

<p>לִי אָמְרוּ כִּי אֹשֶׁר אֶשְׁאָבָה</p>

<p>בַּתְּפִלֹּות הַנְּעִימוֹת וּתְמִימוֹת, –</p>

<p>וּבְלַהַב קֹדֵחַ וְעָקַת</p>

<p>מָתְנַיִם נוֹרָאָה, כָּל מִלָּה</p>

<p>וּמִלָּה עַל לִבִּי חָרָתוּ&#8230;</p>

<p>הוֹי, אָבִי, לֹא עֵת הוֹכִיחֵנִי</p>

<p>הִיא עַתָּה עַל רִפְיוֹן הָרוּחַ,</p>

<p>עַל אֵימַת לֵב נִכְנָע וְנִקְלֶה&#8230;</p>

<p>כְּעֶבֶד אֵין אוֹנִים נִכְנַעְתִּי</p>

<p>וָאֶשַּׁק הַיָּד הָרוֹצֶצֶת</p>

<p>בְּשִׁבְטָהּ הַכָּבֵד אֶת רֹאשִׁי.</p>

<p>וְשָׁנִים זֶה שְׁלֹשִׁים יָשַׁבְתִּי</p>

<p>בַּחֶדֶר הַזֶּה&#8230; שְׁלֹשִים שָׁנָה</p>

<p>אֶת בִּגְדֵי הַנְזִירִים לָבַשְׁתִּי&#8230;</p>

<p>אַךְ עָמֹק בֵּין בִּתְרֵי לְבָבִי</p>

<p>הַזוֹעֵף, מִתַּחַת לָאֵפֶר</p>

<p>הַקַּר, בָּעַר נִצּוּץ קֹדֵחַ;</p>

<p>וּלְעִתִּים בְּלִי מֵשִׂים הִתְנָעֵר</p>

<p>מֵאַפְרוֹ וַיִּצְרֹב וַיַכְאֵב&#8230;</p>

<p>כֵּן שָׁנִים זֶה שְׁלֹשִים נָגֹזוּ&#8230;</p>

<p>אַךְ הִנֵּה בְּאֵשׁ הַשַּׁחֶפֶת</p>

<p>יֵאָכֵל הַמּוֹחַ הֶעָיֵף</p>

<p>וּבְלִבִּי הֵפִיחַ הַמָּוֶת</p>

<p>אֶת רוּחוֹ הַנּוֹרָא, וַיֻּצַּת</p>

<p>מִנִּשְׁמַת אַפֵּהוּ הַנִּצּוּץ</p>

<p>וַיְהִי לְשַׁלְהֶבֶת נוֹרָאָה&#8230;</p>

<p>הָהּ רַבִּי, אֶתְאַוֶּה לַמָּקוֹם</p>

<p>שָׁם עַצְמוֹת הוֹרָתִי נִקְבָּרוּ&#8230;</p>

<p>הַבִּיטָה, לֵב עִבְרִי נֶגְדֶּךָ</p>

<p>מִתַּחַת לִמְעִיל כֹּהֵן נָזִיר</p>

<p>מִתְדַּפֵּק בִּמְצוּקָה וּבְתוּגַת</p>

<p>הַנֹּחַם&#8230; לֹא נָזִיר, לֹא בוֹגֵד –</p>

<p>רַק גֶּבֶר יָגֵעַ אֵין אוֹנִים –</p>

<p>שֶׁיָּזוּב זוֹב דָּמָיו – נֶגְדֶּךָ&#8230;</p>

<p>הֲתִשְׁמַע קוֹל נַחֲרַת הֶחָזֶה?&#8230;</p>

<p>הַמָּוֶת בּוֹ יָשִׁיר אֶת שִׁירוֹ,</p>

<p>בִּנְהִי יְלַוֵּנִי עַל דַּרְכִּי&#8230;</p>

<p>חָהּ תְּנֵנִי, רַב יָשִׁישׁ, לָרֶדֶת</p>

<p>הַקִּבְרָה כִּלְעֻמַּת שָּׁבאתִי,</p>

<p>וּבְהֶגְיוֹן תְּפִלָּתְךָ הַחַמָּה</p>

<p>הַזְכִּירָה גַּם נַפְשִׁי הַחֹטֵאת!&quot;&#8230;</p>

<br />
</blockquote>

<h2 id="ב.">ב.</h2>

<blockquote>
<p>מְלֵא יָגוֹן וְעֶצֶב קוֹדֵחַ</p>

<p>שָׁם חִישׁ רַב הָעֵדָה לְבֵיתוֹ,</p>

<p>שֶׁשָּׁם כְּבָר הִתְאַסְּפוּ כָּל זִקְנֵי</p>

<p>הָעֵדָה. – &#8220;אֵל צְבָאוֹת!&#8221; – הִבִּיעַ</p>

<p>הָרַב אֶל לִבֵּהוּ. – &quot;הֲיֵשׁ לִי</p>

<p>כָל מִשְׁפָּט וּצְדָקָה הָדִיחַ</p>

<p>מִפָּנַי הַנֶּפֶשׁ הַנְּקִיָּה</p>

<p>אֲכוּלַת הַיָּגוֹן וָנֹחַם?&#8230;</p>

<p>אַךְ, אֵלִי, אֵל צַדִּיק, יָדַעְתָּ</p>

<p>כִּי לֹא מִמְּנָת חֶבְלִי אֵחָתָּה,</p>

<p>כִּי לֹא עַל הַיָּתִי אָחוּסָה&#8230;</p>

<br />
</blockquote>

<blockquote>
<p>מִנְּעוּרַי עַד עַתָּה אֶת נַפְשִׁי</p>

<p>לְךָ אֱלֹהַי, אַךְ הִקְדַּשְׁתִּי&#8230;</p>

<p>לֹא אַחַת וּשְׁתַּיִם הָלַכְתִּי</p>

<p>לְקַדֵּם פְּנֵי מָוֶת בְּשִׂמְחָה,</p>

<p>לֹא אַחַת וּשְׁתַּיִם קִבַּלְתִּי</p>

<p>בְּאַהֲבָה וּבְרָצוֹן יִסּוֹרִים</p>

<p>אֲיֻמִּים עַל קְדֻשַׁת כְּבוֹד שְׁמֶךָ&#8230;</p>

<p>אַךְ עַתָּה&#8230; אַךְ עַתָּה, אֵל צַדִּיק,</p>

<p>מַה נּוֹרָא, מַה גָּדוֹל פָּעֳלִי!&quot;&#8230;</p>

<br />
</blockquote>

<blockquote>
<p>וְאָמְנָם לֹא שָׁוְא פָּחַד פָּחַד,</p>

<p>לֹא שָׁוְא שָׁפַךְ דֶּמַע הַיָּשִׁישׁ!</p>

<p>לֹא חַיָּיו בְּעֵינָיו יָקָרוּ;</p>

<p>אַךְ ידָעַ הַיָּשִׁישׁ, כִּי אֹרְבוֹת</p>

<p>מִסֵּתֶר לוֹ עֵינֵי הָאוֹיֵב,</p>

<p>הָהּ, עֵינֵי הַבּוֹגֵד הָעִבְרִי.</p>

<p>הָאַכְזָר הַנּוֹרָא, הַנִּכְנָע</p>

<p>לִמְזִמַּת אֲחֵרִים וּרְצוֹנָם,</p>

<p>הִשְׁגִּיחַ בְּלִי הֶרֶף אֶל אֶחָיו,</p>

<p>עַל שָׁרְשֵׁי רַגְלֵיהֶם הִתְחַקָּה</p>

<p>לְהַלְשִׁין בְּדִבּוֹת נִתְעָבוֹת</p>

<p>בְּלִי חָמֹל, בְּלִי רַחֵם עַל נָשִׁים,</p>

<p>עַל זְקֵנִים וְיוֹנְקֵי שָׁדַיִם&#8230;</p>

<br />
</blockquote>

<blockquote>
<p>&quot;הַדָּבָר יִוָּדַע לַבּוֹגֵד –</p>

<p>– כֹּה חָשַׁב הַיָּשִׁישׁ – הוֹי, אֵלִי,</p>

<p>חַזְקֵנִי לַפֹּעַל הַנּוֹרָא!&#8230;</p>

<p>אֵל צַדִּיק! הַסְתִּירָה הַדָּבָר</p>

<p>בְּסֵתֶר כְּנָפֶיךָ הַקְּדוֹשוֹת!</p>

<p>זֶה פֹעַל הַחֶסֶד אֲבַצַּע!</p>

<p>אֲבַצַּע&#8230; וְאִם – הוֹי, אֵל נוֹרָא,</p>

<p>אִם דָּמִים תִּדְרֹשָה, – וְהָיָה</p>

<p>לְךָ דָמִי לְרָצוֹן, עַד נִטְפוֹ</p>

<p>הָאַחֲרוֹן קָחֵהוּ לְקָרְבָּן,</p>

<p>אַךְ נַפְשׁוֹת עֲדָתִי – הַצִּילָה,</p>

<p>אֵל מָלֵא יְשׁוּעָה וְרַחֲמִים!&#8230;</p>
</blockquote>

<br />

<p><strong>* * *</strong></p>

<br />

<blockquote>
<p>לְאֹרֶךְ בֵּית מִקְלַט הַנְּזִירִים,</p>

<p>בֵּית מִקְלַט מַרְטִין עֹשֵׂה פֶלֶא,</p>

<p>מִסָּבִיב לַשֹּׁמְרִים הַנָּמִים</p>

<p>שְׁתֵּי תְמוּנוֹת אַבִּירוֹת וּגְבֹהוֹת</p>

<p>בְּחָפְזָה הִתְחַמְּקוּ עָבָרוּ,</p>

<p>וְאִתָּן אֶת גּוּפַת הַנָּזִיר</p>

<p>הַמֵּת בּוֹ בַלַּיְלָה, הֶעֱבִירוּ&#8230;</p>

<br />
</blockquote>

<blockquote>
<p>בַּחֲצַר בֵּית הַקְּבָרוֹת דּוּמִיָּה</p>

<p>שֹׂרֶרֶת; רַק רוּחַ הוֹמִיָּה</p>

<p>בְּרֹגֶז וִילָלָה חֲרִישִׁית</p>

<p>עַל גַּלֵּי הַקְּבָרִים עָבָרָה,</p>

<p>וַתִּקְטֹף הֶעָלִים הַנֹּבְלִים</p>

<p>מעֵנַפְיֵ הַבְּכָאִים הַזְקֵנִים</p>

<p>הַלְּבוּשִׁים עֲרָפֶל וְקַדְרוּת&#8230;</p>

<p>וּבְאַחַת הַפִּנּוֹת שָׁם נִרְאוּ</p>

<p>שְׁנֵי חֹפְרִים נְטוִּים עַל שׁוּחָה</p>

<p>עֲמֻקָּה – זֶה עַתָּה חָפָרוּ&#8230;</p>

<p>לֹא נִשְׁמַע קוֹל קֻפּוֹת הַצְּדָקָה</p>

<p>עַל שׁוּחַת הַקֶּבֶר הֶחָדָשׁ,</p>

<p>לֹא מִסְפֵּד אַף הֶגֶה לֹא אֶחָד</p>

<p>הִפְרִיעַ דּוּמִיַּת הַלַּיְלָה</p>

<p>מִסָּבִיב, בְּרֶגַע כִּי הוּרְדָה</p>

<p>הַגְּוִיָּה הַקָּרָה לַקֶּבֶר.</p>

<p>רַק עִתִּים מִמְּרוֹמֵי הַשְּׁחָקִים</p>

<p>מֵרָחוֹק בֵּין בְּקִיעֵי הֶעָבִים</p>

<p>הִתְרָאֶה אוֹר כּוֹכְבֵי הַנֶּשֶׁף,</p>

<p>וּכְעֵינֵי יְלָדִים נִבְהָלִים –</p>

<p>אֶת עֵינָם בְּפַחַד וּמְבוּכָה</p>

<p>קָרָצוּ. גַּם רוּחַ הַבָּצִיר</p>

<p>בְּאַנְחַת תַּמְרוּרִים וּנְאָקָה</p>

<p>אֲרֻכָּה וּמְשׁוּכָה, עַל גַּלֵּי</p>

<p>הַקְּבָרִים הַיְשָׁנִים נִשָּׂאָה,</p>

<p>וַתִּקְטֹף הֶעָלִים הַנּוֹבְלִים</p>

<p>מֵעַנְפֵי הַבְּכָאִים הַזְקֵנִים&#8230;</p>

<br />
</blockquote>

<blockquote>
<p>הַשְּׁעָרִים הַבָּלִים מִזֹקֶן</p>

<p>בִּשְׁרִיקָה חֲרִישִׁית סֻגָּרוּ;</p>

<p>אֶל יוֹצְאֵי הֶחָצֵר הוֹפִיעַ</p>

<p>הָרַב מִמַּחֲבוֹאוֹ בִּדְמָמָה</p>

<p>וַיֹּאמֶר בְּלַחַשׁ: &quot;יַקִּרַי!</p>

<p>עֲלִילָה נִשְׂגָּבָה וּקְדוֹשָׁה</p>

<p>בִּצַּעְתֶּם הַיּוֹם, וִיהִי חֶסֶד</p>

<p>אֵל עֶלְיוֹן עֲלֵיכֶם. אָנֹכִי</p>

<p>לְבַדִּי&#8230;&quot;</p>

<p>         עוֹד דְּבָרָיו בְּפִיהוּ</p>

<p>וּפִתְאֹם – וַיֶּחֱרַד, וּפְעָמָיו</p>

<p>נָמוֹטוּ&#8230; קוֹל דְּמָמָה חֲרִישִׁית</p>

<p>מֵאַחֲרָיו לְאָזְנָיו הִגִּיעָה&#8230;</p>

<p>וַיִּפֶן לִסְבִיבוֹ וַיִּרְאֶה –</p>

<p>מֵרָחֹק בִּיעָף חָלַף עָבַר</p>

<p>צֵל גֶּבֶר, וּבְחֶשְׁכַת הַלַּיִל</p>

<p>הַזוֹעֵף הִסְתַּתֵּר מֵעָיִן.</p>

<br />
</blockquote>

<h2 id="ג.">ג.</h2>

<blockquote>
<p>אֲנָחוֹת וּצְוָחוֹת אֵין סְפוֹרוֹת</p>

<p>ןִּמִסְפֵּד עַצֶּבֶת וּמְרוֹרוֹת</p>

<p>וָנֶהִי – כָּל מְלֹא בֵית הַכְּנֶסֶת</p>

<p>הַיָּשָׁן בְּלִי חָשָׂךְ יַרְגִּיזוּ.</p>

<p>בְּכִי זְקֵנִים בָּם שֵׂיבָה זֹרָקָה,</p>

<p>הִי נָשִׁים בֹּכִיּוֹת בָּרָמָה,</p>

<p>קוֹל צַעֲקַת יְלָדִים נִבְהָלִים –</p>

<p>כָּל אֵלֶּה הִתְעָרְבוּ כְאֶחָד</p>

<p>בִּנְאָקָה אֲרֻכָּה וּמְשׁוּכָה,</p>

<p>בְּאַחַת מֵאַנְקוֹת עַם עוֹלָם</p>

<p>שֶׁהֵדָם הַנּוֹרָא גַּם עַתָּה</p>

<p>יִשָּׁמַע מִיַּעֲרוֹת מַחֲשַׁכִּים,</p>

<p>מֵעִמְקֵי תַחְתִּיּוֹת אֲדָמָה,</p>

<p>מִשִּׁמֲמוֹת בָּתֵּי־הַסֹּהַר –</p>

<p>הַחוֹרִים הַצָּרִים וּרְטֻבִּים</p>

<p>עַד מַחֲנָק לַנֶּפֶשׁ יָשׂימוּ –</p>

<p>מִתּוֹך כָּל הַמְּקוֹמוֹת שֶׁשָּׁם עוֹד</p>

<p>לֹא נִמְחוּ עִקְבוֹתָיו וְזֶרֶם</p>

<p>דִמְעוֹתָיו הַמְּהוּלוֹת בְּדָמִים&#8230;</p>

<br />
</blockquote>

<blockquote>
<p>אַךְ מַה זֶה הַיּוֹם זַעֲקַת שֶׁבֶר</p>

<p>יָעִירוּ?&#8230; הֲקָרְאוּ לְמִסְפֵּד</p>

<p>עַל אַחַד הַגְּדוֹלִים בְּעַמּוֹ?</p>

<p>אוֹ צוֹם הוּא קְרָאוּהוּ לְזֵכֶר</p>

<p>עִיר צִיּוֹן וְהַדְרַת תִּפְאַרְתָּהּ</p>

<p>שֶׁהָיוּ זֶה כַּמָּה לִשְׁמָמָה?</p>

<p>אוֹ אוּלַי יוֹם מוֹעֵד הִקְדִּישׁוּ,</p>

<p>יוֹם מוֹעֵד, עֵת שִׂמְחַת יִשְׂרָאֵל</p>

<p>– כְּזֶרֶם הַמַּיִם בַּבָּצִיר</p>

<p>בְּבִקְעָה שׁוֹמֵמָה וְקֹדְרָה –</p>

<p>תִּשְׁתַּפֵּךְ בְּשִׁירַת עַצֶּבֶת</p>

<p>חֲרִישִׁית, וּנְגִינַת תַּמְרוּרִים</p>

<p>וּנְכָאִים אֵלֶיהָ תִלָּוֶה,</p>

<p>נְגִינַת תַּמְרורִים, הַמָּרָה</p>

<p>מִקִּינַת הַמְּקוֹנֵן עַל יָחִיד,</p>

<p>וּמָרְטָה כָל לֵב בִּמְרִירוּתָהּ</p>

<p>כִּמְרֹט מֶלְקָחַיִם בְּחָזְקָה.</p>

<br />
</blockquote>

<blockquote>
<p>כְּפַעַם בְּפַעַם לְפָנִים</p>

<p>בְּיָמִים כָּאֵלֶּה הִבִּיעַ</p>

<p>וְהִזִיל הָרַב אֶת אִמְרוֹתָיו</p>

<p>לְעַמּוֹ מִבִּימַת הַקֹּדֶשׁ,</p>

<p>וַיֵּרְדוּ אִמְרוֹתָיו כַּשֶּׁמֶן</p>

<p>אֶל לִבּוֹת מַקְשִׁיבֵי מוּסָרוֹ,</p>

<p>אָז עֵינָיו הַנּוּגוֹת תָּפֵקְנָה</p>

<p>אֱמוּנָה נִצַּחַת וּבִטְחָה</p>

<p>וּנְהָרָה תּוֹפִיעַ עֲלֵיהֶן,</p>

<p>וּדְבָרָיו יַרְהִיבוּ וִיחַזְקוּ,</p>

<p>וְנָסוּ עַצֶּבֶת וּדְאָבָה,</p>

<p>וּמַה זֶה הַיּוֹם – מָה הִלְבִּינוּ</p>

<p>פָּנֵיהוּ הַצְּנוּמִים וּקְמוּטִים</p>

<p>כְּלִבְנַת הָרְפָאִים בַּקֶּבֶר,</p>

<p>מַה שְּׁפָתָיו תִּרְעַדְנָה, תִּרְחַפְנָה,</p>

<p>וְיָדָיו הַנְּטוּיוֹת לְמַעְלָה</p>

<p>בָּעֹז – חָזוּת קָשֶׁה תַּבַּעְנָה,</p>

<p>בָּם יֵאוּשׁ וָזַעַם יֵרָאֶה,</p>

<p>בָּם תְּפִלָּה וּמְאֵרָה גַּם יַחַד?&#8230;</p>

<br />
</blockquote>

<blockquote>
<p>הָרַב, אִישׁ הַשֵּׂיבָה, וּנְשִׂיאֵי</p>

<p>הָעֵדָה בְּרֹאשׁ הֲמוֹן עַמָּם</p>

<p>הַנּוּגֶה בֵית־יָהּ הִתְאַסָּפוּ</p>

<p>לְחוֹנֵן וְלִרְצוֹת אֶת קִרוֹת</p>

<p>הַמִּקְדָּשׁ הַיָּשָׁן בְּטֶרֶם</p>

<p>יִפָּרְדוּ מֵאִתּוֹ לָנֶצַח&#8230;</p>

<p>הַמַּלְשִׁין הַבּוֹגֵד הוּא יַרְאֶה</p>

<p>לַשֹּׁפְטִים הַקָּשִׁים הַדֶּרֶךְ</p>

<p>לַקֶבֶר בּוֹ קָבְרוּ בַסֵּתֶר</p>

<p>אֶת גּוּפַת הַנָּזִיר הַכֹּהֵן;</p>

<p>וּלְמָחָר יוּבָאוּ בִפְלִילִים,</p>

<p>וַחֲבָלִים וּשְׁבָטִים אֲיֻמִּים</p>

<p>נָכוֹנוּ לְגֵוָם בְּעִמְקֵי</p>

<p>תַחְתִּיּוֹת אֲדָמָה, מִתַּחַת</p>

<p>בֵּית מִקְלַט מַרְטִין עֹשֶׂה־פֶלֶא.</p>

<br />
</blockquote>

<h2 id="iv">IV</h2>

<blockquote>
<p>מִסָּבִיב דּוּמִיָּה שָׂרָרָה,</p>

<p>אַךְ פֶּרֶץ קוֹל בְּכִיָּה נֶעֱצָרָה</p>

<p>וְאַנְחַת תַּמְרוּרִים נֶעְכֶּרֶת</p>

<p>וּסֶפֶק כַּפַּיִם מִתּוּגָה</p>

<p>יִשָּׁמַע לִרְגָעִים בַּבַּיִת&#8230;</p>

<p>אָז נִשְׁמַע מִבִּימַת הַקֹּדֶשׁ</p>

<p>קוֹל אִמְרֵי הָרַב:</p>

<p>         &quot;אַחַי, חִדְלוּ</p>

<p>מֵהַכְאוֹת אֶת לִבְּכֶם הַתָּמִים</p>

<p>בִּמְרִירוֹת וּמְצוּקוֹת עַצֶּבֶת.</p>

<p>אַל תִּפְחֲדוּ פַחַד אֵין פַּחַד,</p>

<p>אַל תִּירְאוּ מִשֹּׁאָה כִּי בָאָה!</p>

<p>אֵל רַחוּם וָטוֹב הֶרְאָה חַסְדּוֹ</p>

<p>לְזָקֵן בְּאַחֲרִית חַיֵּיהוּ,</p>

<p>לְהַשְׁלִים עֲלִילָה כַבִּירָה&#8230;</p>

<p>אָנֹכִי מָלֵאתִי רְצוֹנוֹ</p>

<p>הַקָּדוֹשׁ וּמְאֻשָּׁר הִנֵּנִי,</p>

<p>מְאֻשָּׁר כִּי יָכֹל יָכֹלְתִּי</p>

<p>לְהָקִים דְּבַר אֵל&#8230; מִנְעוּ קוֹלְכֶם</p>

<p>מִבֶּכִי. מֵרֵאשִׁית יָדַעְתִּי</p>

<p>כִּי טְמוּנִים חֲבָלִים עַל דַּרְכִּי</p>

<p>בָּהּ אֵלֵךְ. יָדַעְתִּי כִּי עֵינֵי</p>

<p>הַמַּלְשִׁין תִּשְׁמֹרְנָה עִקְבוֹתַי,</p>

<p>וּפְרִי הָעֲלִילָה הַקְּדוֹשָה –</p>

<p>עִנּוּיִם וִיסוּרִים נוֹרָאִים</p>

<p>לִבְשָׂרִי הַדַּל וְהַנִּכְאֶה.</p>

<p>כָּל אֵלֶּה יָדַעְתִּי&#8230; אַךְ, אַחַי,</p>

<p>הַאִם שִׁבְעָתַיִם לֹא תִגְדַּל</p>

<p>עֲלִיצוּת כָּל מִפְעָל אִם יַנְחִיל</p>

<p>לָאָדָם – לֹא כֶתֶר תִּפְאָרָה</p>

<p>רַק נֵזֶר סַלּוֹנִים מַמְאִירִים?</p>

<p>אִם יְדֵי הַמְבַצֵּעַ וּמַשְׁלִים</p>

<p>אֶת מִפְעַל הַקֹּדֶשׁ לֹא הֻזוּ</p>

<p>בְשֶׁמֶן הַמּוֹר וַאֲהָלוֹת,</p>

<p>רַק רֻחֲצוּ בִדְמָעוֹת וּבְדָמִים?</p>

<p>אֶת כּוֹס הָעֲדָנִים עַד תֻּמָּהּ</p>

<p>לֹא שָׁתָה הָאִישׁ – שֶׁתְּהִלָּתוֹ</p>

<p>– הַנְּעִימָה לָאֹזֶן – וּגְדֻלַּת</p>

<p>מִפְעָלוֹ בַּשְּׁעָרִים יַזְכִּירוּ;</p>

<p>שֶׁיִּקְטֹף וְיֹאכַל לָשׂבַע</p>

<p>מִפְּרִי עֲלִילוֹתָיו הָרָמוֹת</p>

<p>בִּשְׂדֵה הוֹד נִצָּחוֹן וְכָבוֹד.</p>

<p>הוּא נָגַע רַק מַעְלָה בְּשִׂפְתֵי</p>

<p>הַכּוֹס – מְלֵאת עֵדֶן וָנַחַת;</p>

<p>אַךְ תַּעֲנוּג וְנַחַת אֵין חֵקֶר,</p>

<p>אַךְ אֹשֶר וָנֹעַם נִשְׂגָּבִים</p>

<p>בַּכּוֹס בְּתַחְתִּיתָהּ נִצְפָּנוּ,</p>

<p>וְדַעַת הָאֹשֶׁר וָנֹעַם</p>

<p>הָאֵלֶּה, לֹא יוּכַל רַק גֶּבֶר</p>

<p>שֶׁנַּעֲנָה בִּגְלַל מִפְעַל קֹדֶשׁ,</p>

<p>שֶׁנִּתַּן לְעָמָל וּלְמַכְאוֹב</p>

<p>נוֹרָאִים בַּסֹּהַר, בַּשִּׁבְיָה:</p>

<p>הוּא שָׁתָה הוּא מָצָה עַד תֻּמָּהּ</p>

<p>אֶת כּוֹס הָעֲדָנִים וָנַחַת,</p>

<p>הוּא יָדַע הָעֹנֶג הַנַּעֲלֶה</p>

<p>שֶׁאֵין עַל הָאָרֶץ כָּמֹהוּ.</p>

<p>הוֹי, זִכְרוּ נָא, אַחַי, אֶת אַלְפֵי</p>

<p>קְדוֹשֵׁנוּ הַיְקָרִים שֶׁמָּסְרוּ</p>

<p>אֶת נַפְשָׁם עַל קְדֻשַּׁת אֵל צְבָאוֹת.</p>

<p>מַה נָּגַהּ מַה קָּרַן עוֹר פְּנֵיהֶם</p>

<p>עֵת כְּלֵי הַמּוּעָקָה אֲפָפוּם</p>

<p>וַיְרַקְּעוּ וַיְדַכְּאוּ וַיְנַפְּצוּ</p>

<p>אֶת בְּשַׂר כָּל הַגְּוִיָּה מִסָּבִיב</p>

<p>וּמְתֹם לֹא הִשְׁאִירוּ&#8230; הַמְדוּרוֹת</p>

<p>בָּם עָלוּ הַתְּמִימִים הָאֵלֶּה –</p>

<p>מִמִּזְבַּח הַקֹּדֶשׁ נִקְדָּשׁוּ,</p>

<p>דִּמְעָתָם וְשִׂיחַ תְּפִלָּתָם</p>

<p>מֵחֵלֶב עַתּוּדִים וּמְרִיאִים</p>

<p>וְשֶׁמֶן וּמִנְחָה וְּלבוֹנָה</p>

<p>בְּעֵינֵי אֵל עֶלְיוֹן יָקָרוּ!&#8230;</p>

<p>זֶה פְּעָמִים אֵין מִסְפָּר הָגִיתִי</p>

<p>וָאֶחְדֹּר בְּפֹעַל הַקְדוֹשִים</p>

<p>וּבְנֹעַם הַמְּצוּקוֹת הָאֵלֶּה,</p>

<p>וּבְאַוַּת כָּל נַפְשִי וּמְאֹדִי</p>

<p>חִלִּיתִי פְנֵי נוֹרָא עֲלִילָה</p>

<p>כִּי יַחֲלֹק לְנַפְשִׁי לְמִצְעָר</p>

<p>אַךְ נֵטֶף אַך־אֶחָד מִּנֹּעַם</p>

<p>הַמְצוּקוֹת הָאֵלֶּה, – וְהִנֵּה</p>

<p>הָאֵל הִטָּה אָזְנוֹ לְשִׂיחַ</p>

<p>שִׂפְתוֹתַי, כּוֹס מְלֵאָה תַעֲנוּגִים</p>

<p>מָצָאתִי וְאֶשְׁתֶּה לִרְוָיָה,</p>

<p>וְרוּחִי הַנִּכְאֶה וְנִלְאֶה</p>

<p>בְּסוֹד רוּחוֹת טְהוֹרוֹת יִמָּנֶה,</p>

<p>בִּמְקוֹם שָׁם לָנֶצַח יָשֹרוּ</p>

<p>שְׁלוֹם אֱמֶת וָחֹפֶשׁ וָעֵדֶן&quot;&#8230;</p>

<br />
</blockquote>

<h2 id="v">V</h2>

<blockquote>
<p>וְעֵינֵי הָרַב אִישׁ הַשֵּׂיבָה</p>

<p>הִבְרִיקוּ מִשִּׁמְחָה חֲרִישִׁית,</p>

<p>מֵרֶגַע לָרֶגַע הוּאֲרוּ</p>

<p>הַפָּנִים הַנּוּגִים וּקְמוּטִים&#8230;</p>

<p>וַיִּדֹּם. וּדְמָעוֹת נִגָּרוּ</p>

<p>מֵעֵינָיו הַחוֹצְבוֹת לֶהָבָה</p>

<p>עַל לֶחְיוֹ הָרָזָה וּצְנוּמָה</p>

<p>וּקְוֻצּוֹת תַּלְתַּלֵּי הַזָקָן,</p>

<p>וְחֶרֶשׁ מִשָּׁם הִתְגּוֹלָלוּ</p>

<p>עַל בִּגְדוֹ הַשָּׁחוֹר כְּלִיל־מֶשִׁי,</p>

<p>שֶׁשָּׁמָּה הִתְלַקְּחוּ, הִבְרִיקוּ</p>

<p>כִּפְנִינִים, לנְגֶדֶ אוֹר שֶׁמֶשׁ</p>

<p>עַרְבַּיִם, הַשֹּׁלְחָה אֶת קַוֵּי</p>

<p>אוֹרֶיהָ כְּחוּטִים מוּפָזִים</p>

<p>מִבַּעַד חַלּוֹנֵי בֵית תְּפִלַּת</p>

<p>יִשְׂרָאֵל הַיָּשָׁן וְאָפֵל&#8230;</p>

<p>אַךְ רִגְעֵי הַשֶּׁקֶט עָבָרוּ,</p>

<p>וְשֵׁנִית מִבִּימַת הַקֹּדֶשׁ</p>

<p>הִשְׁמִיעַ הָרַב אֶת אִמְרוֹתָיו:</p>

<br />
</blockquote>

<blockquote>
<p>&quot;אָנֹכִי לֹא אִירָא מִמַּכְאוֹב</p>

<p>אֶסְבֹּלָה&#8230; הָהּ, אֵל הַשָּׁמַיִם!</p>

<p>הֵן אַתָּה תִכַּנְתָּ אֶת רוּחִי,</p>

<p>יָדַעְתָּ כִּי נָכוֹן הִנֵּנִי,</p>

<p>כְּהֹלֵךְ בֶּחָלִיל לִמְצוּקוֹת</p>

<p>אֵלֵכָה&#8230; הִנֵּנִי&#8230; קָחֵנִי!&#8230;</p>

<p>אַךְ, אֵלִי, מַדּוּעַ, מַדּוּעַ</p>

<p>בְּדָמַי לְבַדָּם לֹא יֶאְדְּמוּ</p>

<p>פְּנֵי מִזְבַּח קָדְשֶׁךָ! אָנֹכִי</p>

<p>לְבַדִּי בְּנֶפֶשׁ חֲפֵצָה</p>

<p>בִּצַּעְתִּי הַמִּפְעָל הַכָּבֵד,</p>

<p>וְאֵלֶּה הַהֹלְכִים עִמָּדִי –</p>

<p>הֵן הָלְכוּ כְּגַלֵּי הַמַּיִם</p>

<p>נִגְרָשִׁים בְּרוּחַ הַסַּעַר,</p>

<p>כְּצֹאן בְּלֵיל סוּפָה וְסַגְרִיר</p>

<p>לִמְקוֹם שֵׁבֶט רֹעֶה יוֹבִילֵם&#8230;</p>

<p>הַעֲבִירָה, אֵל עֶלְיוֹן, הַעֲבִירָה</p>

<p>אֶת רֹעַ הַגְּזֵרָה הַבָּאָה,</p>

<p>מִנַּפְשׁוֹת אֶבְיוֹנִים נְקִיִּים;</p>

<p>אָמוּתָה אָנֹכִי לְבַדִּי</p>

<p>כַּלֵּנִי בְאַפְּךָ רַק אָנִי,</p>

<p>אַךְ, אֵלִי, מַדּוּעַ, מַדּוּעַ</p>

<p>הַנְּקִיִּים וּתְמִימִים הָאֵלֶּה</p>

<p>בְּטֶרֶם בָּא יוֹמָם נְשִׁיָּה</p>

<p>יֵרֵדוּ?! – לֹא אוּכַל, הָהּ אֵלִי,</p>

<p>לֹא אוּכַל אֶשְׁקָטָה בְקִבְרִי,</p>

<p>לֹא אֵדַע מָנוֹחַ לְרוּחִי,</p>

<p>מִקּוֹלוֹת רְצוּצֵי מוּעָקָה,</p>

<p>מֵאַנְחוֹת אַלְמָנוֹת אֻמְלָלוֹת,</p>

<p>מִמְּאֵרוֹת יְתוֹמִים – לְיָגוֹן</p>

<p>נִשְׁאָרוּ&#8230; אֲהָהּ, מֶה עָשִׂיתִי?!&#8230;</p>

<p>הוֹי, אָרוּר הֱיֵה אִישׁ הַשֵּׂיבָה</p>

<p>שֶׁבְּאַחֲרִית יָמֶיךָ הִצְמַחְתָּ</p>

<p>מַתְּלָאוֹת וּמְצוּקוֹת אֵין חֵקֶר!</p>

<p>הוֹי, יָהּ! כַּמָּה דָמִים וּזְבָחִים!&quot;&#8230;</p>

<br />
</blockquote>

<blockquote>
<p>– &quot;חֲדַל! – נִשְׁמַע פִּתְאֹם קוֹל קוֹרֵא</p>

<p>בַּפֶּתַח. – חֲדָלוּ! אָנֹכִי</p>

<p>אֶת כֻּלְּכֶם מִמָּוֶת אַצִּילָה!&quot;&#8230;</p>

<br />
</blockquote>

<h2 id="vi">VI</h2>

<blockquote>
<p>פְּנֵי כֻלָּם לַפֶּתַח הוּסַבּוּ,</p>

<p>וּפִתְאֹם קוֹל פְּחָדִים הִתְפָּרֶץ</p>

<p>מִקְּהַל הַנּוֹעָדִים בַּבַּיִת:</p>

<p>עַלְמָה עֲדִינָה וּצְעִירָה</p>

<p>מִטּוּרֵי הַנָּשִׁים וזְקֵנִים</p>

<p>– שֶׁפִּנּוּ לָהּ דֶרֶךְ – יָצָאָה</p>

<p>וּלְבִימַת הַקֹּדֶשׁ נִגָּשָּׁה&#8230;</p>

<p>פָּנֶיהָ הַחִוְרִים – אֲיֻמִּים,</p>

<p>עַל מַפְּלֵי הַשִּׂמְלָה הַקַּלָּה</p>

<p>וּצְחוֹרָה, הַמְכַסָּה הוֹד גֵּוָהּ</p>

<p>הֶעָנוּג – תַּלְתַּלֵּי הַשְּׂעָרוֹת</p>

<p>הָרַכּוֹת בְּלִי־סְדָרִים יָרָדוּ,</p>

<p>שְׂפָתֶיהָ הַלְּבָנוֹת נִפְתָּחוּ,</p>

<p>וּבְאֵשׁ מִתְלַקַּחַת עֵינֶיהָ</p>

<p>הַשְּׁחוֹרוֹת בָּעָרוּ. בְּיָדָהּ</p>

<p>אֶת לִבָּהּ בְּחָזְקָה לָחָצָה</p>

<p>וַתַּעַל וַתִּקֹּד בַּמַּעֲלוֹת</p>

<p>וּבְלַחַשׁ וּדְמָמָה נֶאֱנָחָה;</p>

<p>וִּפִתְאֹם הִתְפַּלְּצָה, נֵעוֹרָה</p>

<p>וַתָּקָם, וּכְאוֹב מֵאֲדָמָה</p>

<p>דְּבָרֶיהָ הָרַכִּים, בְּשֶׁקֶט</p>

<p>הַקֹּדֶשׁ נִשְמָעוּ:</p>

<p>         &quot;– אָנֹכִי –</p>

<p>הַצִּילְכֶם מִמָּוֶת אֶחְפֹצָה&#8230;</p>

<p>הָרַב! בַּת הַמַּלְשִׁין לִפְנֵיכֶם!</p>

<p>כֵּן, אָבִי&#8230; הוֹי אָרוּר הַיּוֹם בּוֹ</p>

<p>שֵׁם &#8220;אָב&#8221; לוֹ נָתַתִּי&#8230; הַבִּיטוּ!</p>

<p>רַק שָׁנִים שְׁבַע עֶשְׂרֵה הָיִיתִי&#8230;</p>

<p>וְתֵבֵל וּמְלֹאָהּ כְּבָר הָיוּ</p>

<p>בְּעֵינַי בֵּית כֶּלֶא וּמַאֲסָר&#8230;</p>

<p>אֲנַחְנוּ יָשַׁבְנוּ אָז הַרְחֵק</p>

<p>מִזֶה&#8230; אִמִּי מֵתָה בַנֹּעַר</p>

<p>מִתִּגְרַת יַד אָבִי הָאַכְזָר,</p>

<p>וַתָּבֹא הַבַּיְתָה אַחֶרֶת</p>

<p>וּבְיַד אַכְזְרִיָּה – אֶת לִבּוֹ</p>

<p>מִשֹּׁרֶשׁ עָקָרָה, וּפֶתֶן</p>

<p>מְלֵא רַעַל תַּחְתֵּהוּ נָתָנָה&#8230;</p>

<p>מֵאָז לֹא קִדְּמַנִי בְּחֶסֶד,</p>

<p>לֹא הֶרְאָה לִי פָּנִים מְאִירִים&#8230;</p>

<p>הוֹי, כַּמָּה עֲלִילוֹת נִתְעָבוֹת</p>

<p>לְעֵינַי, לְעֵינַי הוּקָמוּ!&#8230;</p>

<p>גַּם עַתָּה&#8230; הָהּ עַתָּה – אֵל עֶלְיוֹן!</p>

<p>אֵיך שְׁנֵימוֹ אֶת פִּיהֶם פָּעָרוּ</p>

<p>בִּשְׂחֹק יוֹרֵד־כְּלָיוֹת פָּרוּעַ!</p>

<p>הוּא שָׁתָה אֶת יֵינוֹ בִּתְרוּעַת</p>

<p>עֲלִיצוּת, מַבִּיעָה עֲתִידוֹת</p>

<p>נוֹרָאוֹת, וַיעֲשֶּׂה אֶת יָדָיו</p>

<p>בְּעֹנֶג&#8230; אֲנִי הִתְבּוֹנַנְתִּי</p>

<p>בְּפָנָיו, בִּקַּשְׁתִּי בַּפָּנִים</p>

<p>הָרָעִים וּפְרוּעִים הָאֵלֶּה</p>

<p>קַו אֶחָד, קַו רֹשֶם הַגֶּבֶר</p>

<p>שֶיָּקַר לְפָנִים בְּעֵינַי –</p>

<p>לַשָּׁוְא!&#8230; אֵין בִּי כֹח עוֹד שֶׁבֶת</p>

<p>בַּכֶּלֶא הַזֶה הַשָּׂם מַחֲנָק</p>

<p>לְנַפְשִׁי&#8230; זַמֹּתִי, חָרָצְתִּי!&#8230;</p>

<p>הַקְרִיבוּ לָגֶשֶׁת&#8230; הַקְרִיבוּ&#8230;</p>

<p>חָרָצְתִּי&#8230; הַט אֹזֶן, אִישׁ שֵׂיבָה:</p>

<p>הוּא אָמַר כִּי שֹׁפְטִים אַכְזָרִים</p>

<p>לְמָחָר בַּבֹּקֶר יָבֹאוּ</p>

<p>וּפָתְחוּ הַקֶּבֶר&#8230; שָׁם &#8220;אוֹתוֹ&#8221;</p>

<p>יִמְצָאוּ&#8230; אַךְ לֹא כֵן, לֹא אוֹתוֹ</p>

<p>יִמְצָאוּ!&#8230; הַבִּיטָה – יְצוּרַי</p>

<p>יִרְעָדוּ&#8230; נִשְׁמָתִי הִתְעַלֵּך</p>

<p>חֹשֶבֶת&#8230; הִנֵּהוּ – הַמָּוֶת!&#8230;</p>

<p>בְּעוֹרְקַי יִשְׁתַּפֵּךְ כַּלַּהַב</p>

<p>הָרַעַל שֶׁבְּלִבִּי יָצַקְתִּי,</p>

<p>וּמְלַאכְתּוֹ לֹא יַעֲשֶׂה רְמִיָה&#8230;</p>

<p>עוֹד שָׁעָה – וּגְוִיָּה אִלֶּמֶתְ</p>

<p>וְקָרָה לִפְנֵיכֶם תִּתְגּוֹלֵל&#8230;</p>

<p>הַסְתִּירוּ, הַסְתִּירוּ גְוִיָּתִי,</p>

<p>וְתֹר חֲצִי לַיְלָה כִּי יֶאֱתֶה</p>

<p>הַטִּילוּ גְוִיָּתִי הַבּורה</p>

<p>בּוֹ נִקְבַּר הַכֹּהֵן הַנָזִיר,</p>

<p>כַּסּוּנִי בֶעָפָר&#8230; הַשּׁוֹפְטים</p>

<p>יָבֹאוּ, וְתַחַת הַנָּזִיר</p>

<p>הַשָּׁחוֹר בַּקֶּבֶר&#8230; וְתַחַת&#8230;</p>

<p>הָהּ, מוֹקֵד בִּלְבָבִי&#8230; הָרַעַל</p>

<p>יְלַחֵךְ&#8230; הָהּ אֵלִי!&quot;&#8230;</p>

<p>         וַתִּדֹם&#8230;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<blockquote>
<br />
</blockquote>

<h2 id="vii">VII</h2>

<blockquote>
<p>בִּפְרָג הָעַתִּיקָה גַּם עַתָּה –</p>

<p>– מְסֹרַת הֶהָמוֹן תַּבִּיעַ –</p>

<p>הַקֶּבֶר הַהוּא עוֹד יֵרָאֶה&#8230;</p>
</blockquote>

<br />

<p>­­­­­­­­­­­­­­­­­___________</p>

<br />

<blockquote>
<p>הֲקָרָה הַדָּבָר וַיֵּתֶא</p>

<p>אוֹ סִפּוּר הוּא בָּדוּא בֶחָזוֹן –</p>

<p>מִי יִפְתֹּר? – בְּזִכְרוֹן הַזָקֵן</p>

<p>הִתְעָרְבוּ בִּתְמוּנַת עֲרָפֶל</p>

<p>חֲלוֹמוֹת וּמַעֲשִׂים שֶׁהָיוּ&#8230;</p>

<p>רַק זֹאת הִיא הָאֱמֶת, כִּי חֶזְיוֹן</p>

<p>חֲלוֹמוֹת אוֹ מַחֲזֵה הַדִּמְיוֹן</p>

<p>לֹא יִתְּנוּ יוֹסִיפוּ אַף דִּמְעָה</p>

<p>בְּכוֹס בַּת עַמֵּנוּ הַנִּדְכֵּאת:</p>

<p>כְּבָר מְלֵאָה הַכּוֹס עַד גְּדוֹתֶיהָ,</p>

<p>וְרוּחַ כִּי יַחֲלֹף – וְשָׁטְפוּ</p>

<p>הַדְּמָעוֹת מֵעַל לִגְדוֹתֶיהָ!&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31231">https://benyehuda.org/read/31231</a></div></body></html>