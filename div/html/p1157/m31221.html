<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הִגָּיוֹן [זֶה שֵׁנִית אַקְשִׁיבָה]</title>
	<meta name="author" content="שמעון שמואל פרוג / יעקב קפלן"/>
</head>
<body>

<blockquote>
<p>זֶה שֵׁנִית אַקְשִׁיבָה קוֹל שִׁירִים נִשְׁכָּחִים, –</p>

<p>וְרוּחַ נְעִימָה עַל פָּנַי עֹבֶרֶת</p>

<p>מִדֶּשֶׁא הַשְּׁדֵמוֹת וְיֶרֶק הָאַחִים,</p>

<p>וְרֹאשׁוֹ יָנִיעַ לִי יַעַר תִּפְאֶרֶת</p>

<p>וְיִקְרָא אֶל תַּחַת צֵל עֵצָיו הַנָּעִים</p>

<p>וְיַכְתִּיר אֶת נַפְשִׁי בְּמַחֲזוֹת נִפְלָאִים&#8230;</p>

<br />
</blockquote>

<blockquote>
<p>וַתָּקָם לִדְמָמָה עַצֶּבֶת סֹעֶרֶת,</p>

<p>וַיֶּחֱשׁוּ מַכְאוֹבַי, וְנַפְשִׁי טָהֵרָה&#8230;</p>

<p>כַּיָּם בְּגַאֲוָתוֹ הַשִּׁירָה גֹבֶרֶת</p>

<p>וּמְלֵאָה הִיא חֹם וְתוֹחֶלֶת וְאוֹרָה&#8230;</p>

<p>וּבְנֹעַם הַשִּׁירָה לְאָזְנַי נִשְׁמָעִים</p>

<p>עַל אָשְׁרִי מִלְּפָנִים – סִפּוּרִים נִפְלָאִים&#8230;</p>

<br />
</blockquote>

<blockquote>
<p>פֹּה קֶרֶן הַזָוִית, מִקְצוֹעַ הָעֹנִי,</p>

<p>בָּהּ עֵת הָעֲלוּמִים לִי עָבְרָה בְנַחַת</p>

<p>כְּשִׁירַת הַזָמִיר, – וְלִפְנֵי דִמְיוֹנִי</p>

<p>נִצָּבוֹת כָּל תְּמוּנוֹת עֵת יַלְדוּת פֹּרַחַת.</p>

<p>בַּדְּמָמָה &#8220;הַנֵּצַח&#8221; לִי רֹאׁשׁוֹ יָנִיעַ</p>

<p>וְרוּחַ &#8220;הֶעָבָר&#8221; לִי דְּבָרִים יַבִּיעַ&#8230;</p>

<br />
</blockquote>

<blockquote>
<p>יַבִּיעַ עַל אֹדוֹת עֵת נֹעַר מַזְהִירָה,</p>

<p>עַל אֵמוּן וּבִטְחָה וּמַרְאוֹת בְּלִי דֹפִי,</p>

<p>שֶׁהִכּוּ מִשְׁבָּרִים בְּנַפְשִׁי הַצְּעִירָה</p>

<p>לְמַרְאֵה הוֹד תְּמוּנוֹת הַצֶּדֶק וָיֹפִי.</p>

<p>אֶת דְּבָרָיו מַקְשֶׁבֶת זֹה נַפְשִׁי הַנְּבוֹכָה</p>

<p>אַאֲמִין כִּי אֶמְצָא עוֹד אשֶׁר וּמְנוּחָה.</p>

<br />
</blockquote>

<blockquote>
<p>מִי יִתֵּן לִי נֶצַח הַדְּבָרִים לִשְׁמוֹעַ</p>

<p>וּשְׁכֹחַ כִּי חָלְפוּ הַיָּמִים הַבָּרִים</p>

<p>עֵת זָרְחָה עַל רֹאשִׁי תִּפְאֶרֶת אֱלֹהַּ</p>

<p>&#8220;וְאַרְצִי&#8221; קָרָאתִי לַשְּׁדֵמוֹת וְהָרִים,</p>

<p>שֶׁשָּׁמָה פֵאַרְתִּי – מְלֵא עָצְמָה וָכֹחַ –</p>

<p>הַקְּבָרִים – בָּם מָצְאוּ אֲבוֹתַי מָנוֹחַ,</p>

<br />
</blockquote>

<blockquote>
<p>וְגָדְלָה תִקְוָתִי וְנַפְשִׁי נָהָרָה,</p>

<p>בְּלִי הַטּוֹת לְרוּחַ תְּבוּנָתִי אָזְנַיִם</p>

<p>הַקּוֹרֵא: &quot;לֹא תָשׁוּב הָעֵת הַנֶּהְדָּרָה,</p>

<p>כְּמוֹ שֶׁלֹּא יָשׁוּב עוֹד אֵגֶל הַמַּיִם –</p>

<p>שֶׁמִּן הָעֳפָאִים לַנַּחַל הִתְגּוֹלֵל</p>

<p>וּבְגַלִּים עֲכוּרִים לָנֶצַח הִתְבּוֹלֵל&quot;&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31221">https://benyehuda.org/read/31221</a></div></body></html>