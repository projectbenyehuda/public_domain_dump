<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַכּוֹס</title>
	<meta name="author" content="שמעון שמואל פרוג / יעקב קפלן"/>
</head>
<body>

<blockquote>
<p>הַגִּידִי לִי, אִמִּי אֲהוּבַת לְבָבִי,</p>

<p>הַאֱמֶת הַדָּבָר שֶׁסִּפֵּר אֲבִי־אָבִי</p>

<p>כִּי לִפְנֵי אֱלוֹהַּ, בִּמְרוֹמֵי גָבוֹהַּ,</p>

<p>עֹמֶדֶת מֵעוֹלָם כּוֹס פְּלָאוֹת עֲמֻקָּה,</p>

<p>וּבְכֹל הַמַּתְּלָאָה, כָּל צָרָה וּמְצוּקָה,</p>

<p>עָדֵינוּ מַגִּיעָה, מִיַּד אַכְזְרִיָּה,</p>

<p>מֵעֵינֵי אֱלוֹהַּ אָז דִּמְעָה נֹדֶדֶת,</p>

<p>נֹדֶדֶת, וּפְנִימָה הַכּוֹסָה יֹרֶדֶת.</p>

<p>וְעֵת כּוֹס הַפְּלָאוֹת תִּמָּלֵא בִדְמָעוֹת,</p>

<p>אָז יָבֹא מָשִׁיחַ כַּבִּיר הָעֲלִילָה,</p>

<p>הוּא הַמָּשִׁיחַ – לִשְׁמוֹ בְּכָל תְּפִלָּה</p>

<p>בִּזְמִירוֹת נָרִיעַ, וּתְהִלּוֹת נַשְׁמִיעַ;</p>

<p>שֶׁאֵלָיו בַּת עַמִּי זֶה כַּמָּה מְחַכָּה,</p>

<p>מְחַכָּה וּמְחַכָּה וְעֵינָהּ נְמַקָּה&#8230;</p>
</blockquote>

<p><strong>* * *</strong></p>

<blockquote>
<p>– “אֱמֶת הוּא, בְּנִי, אֱמֶת כֵּנָה וּקְדֹשָׁה&quot;</p>

<p>– עָנַתְהוּ הֹרָתוֹ וַתּוֹרֶד אֶת רֹאשָׁהּ.</p>

<p>וַיַּחֲרֵשׁ הַיֶּלֶד וַתִּשְׂרֹר דֻּמִיָּה</p>

<p>וַיַּחְשֹׁב מַחֲשָׁבוֹת וַיִּשְׁאַל בַּשְּׁנִיָּה:</p>

<p>– “וּמָתַי, הֹרָתִי, כּוֹס זוּ כּוֹס הַפְּלָאוֹת,</p>

<p>מָתַי תִּמָּלֵא עַד שְׂפָתָהּ בִּדְמָעוֹת?</p>

<p>אוֹ אוּלַי כָּל דִּמְעָה וְדִמְעָה נִגֶּרֶת</p>

<p>בְּקֶרֶב הַשָּׁנִים הָרַבּוֹת נִחָרֶת?</p>

<p>אוֹ אוּלַי&#8230; אוֹ אוּלַי־תַּחְתִּיתָהּ נְקוּבָה?&#8230;</p>

<p>אָז יִשָּׂא הַיֶּלֶד לָאֵם הָאֲהוּבָה</p>

<p>אֶת עֵינוֹ הַבָּרָה כְּשֶׁמֶשׁ־זֹרַחַת</p>

<p>בְּחֶסֶד וְחֶמְלָה וּנְהָרָה נִצַּחַת,</p>

<p>וְאִמּוֹ עֲצוּבָה וְנוּגָה עָמָדָה</p>

<p>וְדִמְעָה כִפְנִינָה בְּעֵינָהּ רָעָדָה&#8230;</p>

<p>אֶל שַׂעֲרוֹת הַיֶּלֶד הַפְּנִינָה נָפָלָה,</p>

<p>מִשַׂעֲרוֹת הַיֶּלֶד עַל מִצְחוֹ נָזָלָה&#8230;</p>

<p>הָהּ, אֵלִי אֵל צְבָאוֹת, זֶה אֵגֶל הַדִּמְעָה</p>

<p>גַּם אוֹתוֹ בְכוֹסְךָ, כּוֹס דְּמָעוֹת, נָא שִׂימָה!&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31182">https://benyehuda.org/read/31182</a></div></body></html>