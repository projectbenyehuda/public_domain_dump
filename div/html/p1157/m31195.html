<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[בָּאָבִיב]</title>
	<meta name="author" content="שמעון שמואל פרוג / יעקב קפלן"/>
</head>
<body>

<h2 id="ii">II</h2>

<blockquote>
<p>&#8220;שִׁירֵי־אָבִיב שׁוֹרֵרָה!&#8221; – אֵלַי כֵּן הִגַּדְתְּ</p>

<p>וּבְעֶצֶב מִסְתָּרִים אֶת רֹאשֵׁךְ הוֹרַדְתְּ.</p>

<p>מַה נָּעַם הַדָּבָר, אֲהוּבַת לִבָּתִי,</p>

<p>מַה שָּׂבְעָה בוֹ רָצוֹן גַּם רוּחַ־שִׁירָתִי.</p>

<p>אַךְ מָה לָךְ אָשִׁירָה?</p>

<p>מַה כִּנוֹר אָעִירָה?</p>

<p>וַאֲנִי הֵן גָּדַלְתִּי בְּאֶרֶץ הַקָּרָה,</p>

<p>בֶּן עָם שְׂבַע נְדוּדִים וְרֹגֶז וְצָרָה.</p>

<p>בְּאֶרֶץ הַחַיִּים לִי שְׁנַיִם חֲבָלִים:</p>

<p>צִמָּאוֹן לַחֹפֶשׁ – וְנַחֲלַת הַכְּבָלִים&#8230;</p>

<p>קוֹל שִׁירִים מָה רַבִּים בִּלְבָבִי יָלִינוּ,</p>

<p>אַךְ שִׁירָה רַק אַחַת מֵיתָרַי יָבִינוּ,</p>

<p>כָּל מִלָּה וּמִלָּה בָּה טְבוּלָה בְשַׁחַת</p>

<p>בְּזַעַם וּבְמַכְאוֹב וּדְאָבָה נִצַּחַת&#8230;</p>

<p>וּמַה לָּךְ, אֻמְלָלָה, אָשִׁירָה?</p>

<p>מַה כִּנּוֹר מַה מֵּיתָר אָעִירָה?</p>

<p>הַבִּיטִי מִסָּבִיב: – הוֹי, שַׂעֲרִי שָׂעַר! –</p>

<p>מַה גָּבְרוּ מֶה עָצְמוּ חֲזִיזִים וָסָעַר,</p>

<p>מָה רַבִּים הַפְּרָחִים לָאָרֶץ נִגְדָּעִים!&#8230;</p>

<p>מִתַּחַת לַגַּלִּים – תּוֹחֶלֶת וָשֶׂבֶר,</p>

<p>עֲלֻמִּים וְחַיִּים – בְּחֶשְׁכַת הַקֶּבֶר&#8230;</p>

<p>פֹּה נַחֲלֵי הַבַּתּוֹת וְעִמְקֵי רְפָאִים</p>

<p>שָׁם חַשְׁרַת הֶעָבִים&#8230; פְּנֵי שַׁחַק נוֹרָאִים&#8230;</p>

<p>וְאֵי אֲרָזֵינוּ הָרָמִים נִשָּׂאִים,</p>

<p>בְּיַעַר עֵץ־עָבוֹת, בְּיַעַר רַב־פְּלָאִים?&#8230;</p>

<p>הִלָּחֵם מִי יָקוּם כַּגִּבּוֹר מוֹשִׁיעַ</p>

<p>בָּעַבְדוּת הַפְּרוּעָה וּסְתוּמַת עֵינַיִם,</p>

<p>וְכֹחַ מַעֲשֵׂהוּ לְעַמּוֹ יוֹדִיעַ</p>

<p>בְּחֶרֶב, חֲנִית אוֹ בְנִיב הַשְּׂפָתַיִם?&#8230;</p>

<p>אִם בְּמֶרְחֲבֵי־יָהּ, שָׁם מִמַּעַל לֶעָבִים,</p>

<p>בְּרַחַב שָׁמַיִם יָאִירוּ כוֹכָבִים,</p>

<p>אִם נַהֲרוֹת הַבְּדֹלַח יוֹלִיכוּ מֵימֵיהֶם,</p>

<p>מִתַּחַת לַקֶּרַח הַמְכַסֶּה עֲלֵיהֶם, –</p>

<p>אַךְ פֹּה רַק שְׁבִיב כֵּהֶה יֵרָאֶה לָעַיִן</p>

<p>וְהֵאִיר מְעַט רֶגַע וְהָיָה לָאָיִן.</p>

<p>לִפְעָמִים יִשָּׁמַע קוֹל זֶרֶם הַמַּיִם</p>

<p>מִתְעוֹרֵר מִשֵּׁנָה וּמֵקִיץ לְחַיִּים</p>

<p>וְיִשָּׂא אֶת דָּכְיוֹ, אַךְ עָטוּף צַלְמָוֶת</p>

<p>הוּא שָׁב לְהֵרָדֵם וְלִדֹּם כַּמָּוֶת&#8230;</p>

<br />
</blockquote>

<blockquote>
<p>וּמִפִּי זֶה כִּנּוֹרִי מָה אוּכַל אֶשְׁמָעָה?</p>

<p>וּבְלִבִּי הַנִּשְׁבָּר מָה אוּכַל אֶמְצָאָה?</p>

<p>הֲזִכְרוֹן עֵת אשֶׁר מִלְּפָנִים?</p>

<p>חֶזְיוֹנוֹת הַשְּׂמָחוֹת שֶׁיָּרְדוּ נְשִׁיָּה?</p>

<p>חֶזְיוֹנוֹת תִּפְאֶרֶת וּנְגֹהוֹת עֲדָנִים</p>

<p>שֶׁבְּלִבִּי הַנִּכְאֶה אִם יִיקְצוּ לִתְחִיָּה</p>

<p>כָּאוֹרוֹת הַמַּתְעִים אַךְ רֶגַע יִדֹּדוּ,</p>

<p>יָאִירוּ חֶשְׁכָתוֹ וּכְרֶגַע יֹאבֵדוּ?&#8230;</p>

<p>לֹא! אַל תָּעִירִי, תַּזְכִּירִי נִשְׁכָּחוֹת,</p>

<p>חֶזְיוֹנוֹת מַדּוּחִים יוֹסִיפוּ אֲנָחוֹת,</p>

<p>וּצְרוֹר הַזִכְרוֹנוֹת מִיָּמִים מְאֻשָּׁרִים</p>

<p>הֵם פִּרְחֵי תִפְאָרָה עַל גַּלֵּי הַקְּבָרִים&#8230;</p>
</blockquote>

<blockquote>
<p>________</p>
</blockquote>

<blockquote>
<p>וְיוֹם יוֹם הֵן מִסָּבִיב</p>

<p>לֹא יֶחְדַּל הָאָבִיב</p>

<p>מֵהָרִיק מְלֹא חָפְנָיו תִּפְאֶרֶת וָנֹעַם.</p>

<p>מִכָּל הָעֲבָרִים,</p>

<p>מִשְּׁדֵמוֹת וִיעָרִים</p>

<p>לַאֲלָפִים קוֹל שָׁרִים</p>

<p>יִשְׁתַּפְּכוּ, יִשָּׁאוּן כְּגַלֵּי הָרָעַם.</p>

<p>וְזֹאת הַמַּקְהֵלָה</p>

<p>הִיא קֹרְאָה בְקוֹלָה</p>

<p>לָלֶכֶת לְמֶרְחֲבֵי בִקְעָה נֶהְדָּרָה,</p>

<p>שָׁם יִדְאֶה מְלֵא נֹעַר</p>

<p>הָאָבִיב רַב־זֹהַר</p>

<p>הֶעָנוּד וּמְפֹאָר</p>

<p>בְּקַרְנֵי הַחַרְסָה וּצְפִירוֹת תִּפְאָרָה.</p>

<br />
</blockquote>

<blockquote>
<p>הוֹי, צוּקָה בַת שַׁחַת,</p>

<p>עִזְבִינִי שָׁעָה אַחַת</p>

<p>וְאֵצְאָה לְמֶרְחַב מַמְלֶכֶת הָאוֹר;</p>

<p>שָׁם אֶשְׁקֹד בַּגַּנִּים</p>

<p>בֵּין פִּרְחֵי שׁוֹשַׁנִּים</p>

<p>שְׁאֹף רוּחַ כַּתַּנִּים,</p>

<p>וְאֶטְעַם אַךְ פַּעַם כּוֹס שַׁלְוָה וּדְרוֹר&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31195">https://benyehuda.org/read/31195</a></div></body></html>