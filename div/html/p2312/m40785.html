<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קִינָה עַל־פְּטִירַת רַבִּי חַיִּים אִבְּן עַטָּר</title>
	<meta name="author" content="מלאכי הכהן"/>
</head>
<body>

<p>Malachi Coen</p>

<p>[נולד בלִיווֹרְנוֹ בשנת 1700 ומת שם בשנת 1771]</p>

<blockquote>
<br />
</blockquote>

<blockquote>
<p>– – ͝ – – – ͝ – – – ͝ – / – – ͝ – – – ͝ – – – –</p>
</blockquote>

<blockquote>
<p>אוֹי כִּי שְׂשׂוֹן כָּל־לֵב וְגִיל נֶאֶסָפוּ / הָהּ כִּי כְהַיּוֹם מַעֲנַי לִי סָפוּ</p>

<p>הַמְקוֹנְנִים הַמְיַלֲלִים הַמְיַבְּבִים / הִקָּבְצוּ עָדַי וְהִתְאַסָּפוּ</p>

<p>כִּי בָא זְמָן לִסְפֹּד לְקוֹנֵן גַּם נְהִי / כָּעֵת בְּמָרוֹם נָֽגְהוּ קָצָפוּ</p>

<p>כִּי כוֹֽכְבֵי־שַׁחַק בְּקַדְרוּת לָֽבְשׁוּ / אֶגְלֵי דְמָעוֹת מִזְּבוּל יִרְעָפוּ</p>

<p>יוֹם הַשְּׂרָפִים לַמְּצוּקִים נָֽצְחוּ / וּשְׁבִי צְבִי צַדִּיק הֲלֹא חָטָפוּ</p>

<p>אֵשֶׁל וְעֵץ חַיִּים לְפִרְיָם חָֽמְדוּ / עוֹדָם בְּאִבָּם יָֽבְשׁוּ נִשְׁדָפוּ</p>

<p>אֶבֶן מְאִירָה וַעֲטֶרֶת דָּת וְזִיו / עוֹלָם מְאוֹרוֹת זָהֳרָם אָסָפוּ</p>

<p>זֵית רַעֲנַן וִיפֵה פְרִי־תֹאַר, בְּצִ־ / לָּם יֶחֱסוּ הָעָם וְיִסְתּוֹפָפוּ</p>

<p>עַתָּה כְּמוֹ־צִיץ נָֽבְלוּ גַם נִגְדְּעוּ / גַּם נִכְרְתוּ גַּם אֻמְלְלוּ נִקְטָפוּ</p>

<p>מִדְרַשׁ כְּנֶסֶת עָם וְיִשְׂרָאֵל אֲהָהּ / כִּי בַעֲוֹן דּוֹר מוֹֽסְדָיו רוֹפָפוּ</p>

<p>אֵין עוֹד מְאוֹר שֶׁמֶשׁ אֲשֶׁר בָּם יַאֲהִיל / חֹשֶׁךְ וְעָנָן כַּמְּעִיל עָטָפוּ</p>

<p>לֹא יִלְקְטוּ עוֹד מִפְּרִי־דַעַת וְלֹא / יִשְׁתּוּ לְמֵימָיו כַּאֲשֶׁר יִשְׁאָפוּ</p>

<p>אֶשֹּׁם וְאֶשְׁאַף אֵיךְ תְּהוֹמוֹת הַתְּבוּ־ / נוֹת חָֽסְרוּ חָסֹר וְלֹא עָדָפוּ</p>

<p>פַּטִּישׁ יְפוֹצֵץ הַסְּלָעִים אֵיךְ יְהִי / נִגְדָּע וְאוֹתוֹ מָחֲצוּ חָלָפוּ</p>

<p>עַמּוּד יְמִינִי רֹאשׁ לְפִנָּה אֵיךְ כְּמוֹ / קָנֶה וְסוּף רֹאשָׁם הֲכִי כָפָפוּ</p>

<p>הָהּ כִּי גְאוֹן הַדּוֹר הֲלֹא נֶעְדַּר וְרַב / כִּי מַאֲמָרוֹת פִּיו כְּפָז צֹרָפוּ</p>

<p>מִיּוֹם הֱיוֹתוֹ סָר לְמִשְׁמַע אֵל וְכָל־ / יָמָיו קְרָבָיו הֵם בְּצוֹם סֻגָּפוּ</p>

<p>וּבְתוֹֽכְחוֹת מוּסָר לְרַבִּים מֵחֲטֹא / הֶחְדִּיל וְצֶדֶק וֶאֱמֶת נִכְסָפוּ</p>

<p>שֶׁפֶר חֲסִידִים אַחֲרָיו הֵם יֵֽלְכוּ / תַּחַת כְּנָפָיו יֶחֱסוּ נִכְנָפוּ</p>

<p>דָּרַשׁ לְעַמּוֹ טוֹב כְּמוֹ פַרְדֵּ&quot;ס בְּיוֹם / וָלֵיל וְשִׂפְתוֹתָיו דְּבַשׁ נָטָפוּ</p>

<p>עָנָיו כְּאִישׁ מֹשֶׁה כְּהִלֵּל מַעֲשָׂיו / מוּל הָאֱלֹהִים עַד־מְאֹד יָפְיָפוּ</p>

<p>אָבִין תְּהִלּוֹתָיו וּמֵחוֹל יִרְבְּיוּן / כָּל־פֶּה וְלָשׁוֹן מִסְּפוֹר יִיעָפוּ</p>

<p>מִי יַעֲלֶה־לָנוּ וְעַל־מִי נִסְמְכָה / וּפְנֵי יְדִיד אֵל בַּחֲרֻלִּים חָפוּ</p>

<p>עַל־כֵּן שְׁעוּ מִנִּי אֲמָרֵר בַּבְּכִי / כִּי קָצְרָה רוּחִי וְיָדַי רָפוּ</p>

<p>אֶצְעַק בְּקוֹל מַר עַל־תְּמִימֵי עַם אֲשֶׁר / בַּבַּחֲרוּת הֵם עוֹפֲפוּ רָחָפוּ</p>

<p>אֶזְכֹּר בְּעֵת נַפְשִׁי בְנַפְשׁוֹ נִקְשְׁרָה / לוֹ יֶהֱמוּ מֵעַי וְיִתְעַלָּפוּ</p>

<p>אִלּוּ לְפִי אֵידִי דְמָעַי יִזְלוּ / הֵמָּה כְמַבּוּל הַֽיְקוּם שָׁטָפוּ</p>

<p>חָפֵץ יְיָ בּוֹ לְהָאִיר לוֹ בְּאוֹר / חַיִּים בְּגַן שָׁם הַֽיְשָׁרִים עָפוּ</p>

<p>לֹא מֵת נְשִׂיאֵנוּ אֲבָל חַי יַעֲמֹד / כִּי יֶהֱגוּ דָתוֹ אֲשֶׁר אָלָפוּ</p>

<p>הוּא שָׂר יְחַלֶּה אֵל עֲלֵי עַמּוֹ בְּעִיר / קֹדֶשׁ בְּשָׂשׂוֹן לֵב וְגִיל נֶאְסָפוּ.</p>

<p>(1743)</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/40785">https://benyehuda.org/read/40785</a></div></body></html>