<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מה טוב גורלה של אשה</title>
	<meta name="author" content="קלונימוס בן קלונימוס"/>
</head>
<body>

<blockquote>
<p>כַּמָּה לָקָה בְאֶצְבַּע / וְכַמָּה בְחֶרְפָּה יִשְׂבַּע / אֲשֶׁר
בְּמַטְבֵּעַ הַזְּכָרִים הָטְבַּע! / נִסְתַּחֲפָה שָׂדֵהוּ, / טוֹב
יִשָּׂאֵהוּ עוֹשֵׂהוּ. / אִלּוּ בְרָאַנִי / אֻמָּן שֶׁעֲשָׂאַנִי /
אִשָּׁה הֲגוּנָה – / הַיּוֹם הָיִיתִי חַכְמַת לֵב וּבַעֲלַת בִּינָה /
בְּיָדֶיהָ טָווּ, אֲנִי וְרֵעוֹתַי מַחֲזִיקוֹת בַּפֶּלֶךְ, מוֹזְרוֹת
בַּלְּבָנָה, / מְסַפְּרוֹת זוֹ עִם זוֹ – פַּעַם בָּאוֹר, פַּעַם
בָּאֲפֵלוֹת – / דִּבְרֵי הַיָּמִים וְהַבְלֵי הַטְּפֵלוֹת. / וְאוּלַי
כִּי חָכַמְתִּי בְיוֹתֵר מֵהַטְּוִיָּה וְאָמַרְתִּי: אַשְׁרַי / לָדַעַת
מַעֲשֵׂה פִשְׁתִּים שְׂרִיקוֹת וְאוֹרְגִים חֹרַי, / שְׂפַת כּוֹס
וּפְטוּרֵי צִצִּים כְּרוּבִים וְתִימוֹרוֹת וְכָל הַנֵּי מִלֵּי
מַעַלְיָתָא, / צֶבַע רִקְמָתַיִם וּמַחֲטָא דְתַלְמָיוּתָא. / וּלְעִתִּים
מְזֻמָּנוֹת / כְּדֶרֶךְ הַנָּשִׁים כְּמִשְׁפַּט הַבָּנוֹת / בְּתוֹךְ
הָאֵפֶר אֶשְׁכְּבָה בֵּין שְׁפַתַּיִם, / מְקוֹם שְׁפִיתַת הַקְּדֵרוֹת
בֵּין תַּנּוּר וְכִירַיִם, / חוֹטְבָה עֵצִים וְחוֹתָה בַגֶּחָלִים /
וְטוֹעֶמֶת מִינֵי תַבְשִׁילִים. / וְלַמּוֹעֲדִים וְלָרְגָלִים / הַנֶּזֶם
עַל אַפִּי וְהָעֲגִילִים, / אֶת הַתֹּף בְּיָדִי מְנַעַנְעִים
וְצֶלֶצְלִים.</p>
</blockquote>

<blockquote>
<p>וּלְקֵץ יָמִין בְּהַגִּיעַ פִּרְקִי וּמַזָּלִי / בָּחוּר וָטוֹב יַעֲלֶה
לְגוֹרָלִי, / יֶאֱהָבֵנִי אִישִׁי יוֹשִׁיבֵנִי בְקָתֶדְרָא, יַעְדֶּה
עֲדִי זָהָב עַל מְעִילִי / הַנְּטִיפוֹת וְהַשֵּׁרוֹת וְגַם כָּל חֲלִי. /
וּבְיוֹם מוֹעֵד בְּעִדָּן חֶדְוָא הַכְנָסַת כַּלָּה וּבִשְׁבוּעַ הַבֵּן
תִּרְבֶּה שִׂמְחָתִי וְגִילִי, / וְהָיָה כִי אֶרְעַב – יַאֲכִילֵנִי פַּת
עֲמֵלָה וְלִצְמָאִי יַשְׁקֵנִי יַיִן גֻּרְדְּלִי אוֹ יַיִן חַרְדָּלִי. /
חֹק וּמוּסָר לֹא יִפְרַע / וְעוֹנָתִי לֹא יִגְרַע, / שַׁבָּת
בְּשַׁבַּתּוֹ וְחֹדֶשׁ בְּחָדְשׁוֹ / עָלַי יָנִיחַ צַדִּיק רֹאשׁוֹ. /
שְׁלָשׁ אֵלֶּה יַעֲשֶׂה לִי כְּמִצְוַת שׁוֹכֵן מְעוֹנָה: / שְׁאֵר
כְּסוּת וְעוֹנָה. / גַּם אֲנִי שָׁלֹשׁ כְּנֶגֶד שָׁלֹשׁ אֶשְׁמֹר
וְאָקִים, / שְׁלֹשָׁה הֵמָּה לֹא נִפְלְאוּ מִמֶּנִּי וְלֹא רְחוֹקִים: /
דָּם וְאֵשׁ וְחַלַּת לֶחֶם, מַה נִּמְרְצוּ שְׁלָשְׁתָּן, מִנֹּפֶת
עָרְבוּ, מִדְּבַשׁ מְתוּקִים! / עֲלֵיהֶם אֵין לְהוֹסִיף מִסְפָּר
וּמִנְיָן, / אֵין לִשְׁאֹל אַחֲרֵיהֶן ״הַנֵּי נְשֵׁי בְּמַאי זָכְיָן?״</p>
</blockquote>

<blockquote>
<p>אָבִינוּ שֶׁבַּשָּׁמַיִם, / שֶׁעָשִׂיתָ נִסִּים לַאֲבוֹתֵינוּ בָּאֵשׁ
וּבַמַּיִם, / הָפַכְתָּ אוּר כַּשְׂדִּים לְבַל תִּשְׂרֹף בְּחֻמָּהּ /
וְהָפַכְתָּ דִינָה בִּמְעֵי אִמָּהּ / וְהָפַכְתָּ הַמַּטֶּה נָחָשׁ
לְעֵינֵי אַלְפֵי רִבְבָן / וְהָפַכְתָּ הַיָּד הַטְּהוֹרָה לָבָן /
וְהָפַכְתָּ יַם-סוּף לְיַבָּשָׁה / וְקַרְקַע הַיַּרְדֵּן אֶרֶץ נְגוּבָה
וְקָשָׁה / הַהוֹפְכִי הַצּוּר אֲגַם מַיִם / חַלָּמִישׁ לְמַעְיְנוֹ מַיִם
– / מִי יִתֵּן וְתַהַפְכֵנִי מִזָּכָר לִנְקֵבָה! / אִלּוּ זָכִיתִי
לְכָךְ, כַּמָּה חֲנַנְתַּנִי טוֹבָה / גְּבֶרֶת הַבַּיִת הָיִיתִי
וְחָנִיתִי לְבֵיתִי מִצָּבָא! / אֲבָל מָה אֲדַבֵּר וּמָה אֹמָר? לָמָה
אֶבְכֶּה וְלָמָה אֶתְמַרְמַר? / אִם אָבִי שֶׁבַּשָּׁמַיִם גָּזַר עָלַי /
וְנָתַן בִּי מוּם קָבוּעַ, אִי אֶפְשָׁר לַהֲסִירוֹ מֵעָלַי, /
וְהַדְּאָגָה בְמַה שֶּׁאִי אֶפְשָׁר – כְּאֵב אָנוּשׁ וָחֵבֶל / וְלֹא
יוֹעִילוּ בָהּ תַּנְחוּמִין שֶׁל הֶבֶל. / אָמַרְתִּי: אֶשָּׂא וְאֶסְבֹּל
/ עַד אֶגְוַע וְאֶבֹּל. / וְאַחַר שֶׁכָּךְ לָמַדְתִּי מִפִּי
הַשְּׁמוּעָה / שֶׁמְּבָרְכִין עַל הַטּוֹבָה וְעַל הָרָעָה, / אֲבָרֵךְ
בְּקוֹל נָמוֹךְ, בְּשָׂפָה חֲלוּשָׁה / ״בָּרוּךְ אַתָּה יְיָ שֶׁלֹּא
עָשַׂנִי אִשָּׁה!״</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/21478">https://benyehuda.org/read/21478</a></div></body></html>