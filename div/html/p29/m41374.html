<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַגֹּוֵעַ</title>
	<meta name="author" content="אד&quot;ם הכהן"/>
</head>
<body>

<h2 id="1">1</h2>

<blockquote>
<p>צִפֳּרִים רִנְּנוּ שָׁרוּ</p>

<p>גַם אַחַת אַחַת עָפוּ</p>

<p>עַל פָּנַי פֹּה עָבָרוּ</p>

<p>שׁוֹרְרוּ – וּפִתְאֹם סָפוּ</p>

<p>נֹעַר וַעֲלוּמֵי נַחַת</p>

<p>יַלְדוּת כַּצֵּל בּוֹרַחַת.</p>
</blockquote>

<blockquote>
<br />
</blockquote>

<h2 id="2">2</h2>

<blockquote>
<p>וּנְחָשִׁים זוֹחֲלֵי אָרָץ</p>

<p>רַחֲשׁוּ בָּאוּ תַּחְתֵּימוֹ</p>

<p>זִקְנָה שֵׁיבָה וַקָּרֶץ</p>

<p>עוֹבְרִים וַאֲנִי אַחֲרֵימוֹ</p>

<p>כֻּלָּם אֲהָהּ! רִמּוּנִי</p>

<p>גַם בָּרְחוּ וּלְקָחוּנִי.</p>
</blockquote>

<blockquote>
<br />
</blockquote>

<h2 id="3">3</h2>

<blockquote>
<p>הֱיוּ שָׁלוֹם וּשְׂמָחוּ</p>

<p>הַמְּאוֹרוֹת פֹּה מִלְמָעֲלָה!</p>

<p>הָאִירוּ אוֹר וּזְרָחוּ</p>

<p>עַל אֶרֶץ יוֹם וַלָיְלָה</p>

<p>וַאֲנִי אָדָם לָאֲדָמָה</p>

<p>אֶל בֵּית עוֹלָמִי שָׁמָּה.</p>
</blockquote>

<blockquote>
<br />
</blockquote>

<h2 id="4">4</h2>

<blockquote>
<p>סֹבּוּ הֵנָּה וָהֵנָּה</p>

<p>לָיְלָה וָיוֹם יַחֲלִיפוּ</p>

<p>עִתּוֹת אָבִיב תֵּצֶאנָה</p>

<p>וִימֵי בָצִיר יַקִּיפוּ</p>

<p>כֹּה תֵלְכוּ כֹּה תָשׁוּבוּ</p>

<p>וַעֲצָמַי לֹא יָנוּבוּ.</p>
</blockquote>

<blockquote>
<br />
</blockquote>

<h2 id="5">5</h2>

<blockquote>
<p>שִׂישׂוּ פֹה נִתְעֵי חַיִּים</p>

<p>וּכְמוֹ לֹא תִרְאוּ מֶוָת</p>

<p>הָסֵבּוּ הָעֵינַיִם</p>

<p>שִׁכְחוּ וּנְשוּ עַצֶּבֶת</p>

<p>אֲשֶׁר גַּם כֵּן נָשִׁיתִי</p>

<p>אַךְ פִּתְאֹם הֵן רָאִיתִי</p>
</blockquote>

<blockquote>
<br />
</blockquote>

<h2 id="6">6</h2>

<blockquote>
<p>וּשְׂאוּ שָׁאוֹן וֶהֱמָיוּ</p>

<p>וּמַעֲשִׂים אַךְ הַגְדִּילוּ</p>

<p>אַל תַּרְפּוּ אַל תִּשְׁלָיוּ</p>

<p>פֶּן לִזְכּוֹר פֶּן תַּשְׂכִּילוּ</p>

<p>וּכְבָר חֶלֶד רִמָּנִי</p>

<p>וּכְבָר חָדֵל אֲנָי.</p>
</blockquote>

<blockquote>
<br />
</blockquote>

<h2 id="7">7</h2>

<blockquote>
<p>הוֹנוּ אֲדָמוֹת הוֹנוּ</p>

<p>הַתְעוּ אָדָם הַתְעוּהוּ</p>

<p>זַמְּרוּ עַל אָזְנוֹ רֹנּוּ</p>

<p>מִיֵינְכֶם הַשְׁכִּירוּהוּ</p>

<p>וַאֲנִי לִי פָּג הַיַּיִן</p>

<p>אֵדַע כִּי הִנְּכֶם אַין</p>
</blockquote>

<blockquote>
<br />
</blockquote>

<h2 id="8">8</h2>

<blockquote>
<p>שִׂישׂוּ שִׁירוּ הַשְׁמִיעוּ</p>

<p>שִׁכּוֹרֵי חֶלֶד הֹמּוּ;</p>

<p>צַעֲקוּ וּבְכוּ הָרִיעוּ</p>

<p>עֲשׁוּקִים! אַל תִּדֹּמּוּ</p>

<p>אֲנִי לֹא אַשַׁוֵּעַ</p>

<p>פֹּה אֶצְעַק אֵין שׁוֹמֵעַ.</p>
</blockquote>

<blockquote>
<br />
</blockquote>

<h2 id="9">9</h2>

<blockquote>
<p>וּקְחוּ אִכְלוּ וּבְעָיוּ</p>

<p>וּמָחָר גָּדוֹל יֶתֶר</p>

<p>אִכְלוּ וּשְׁתוּ וּרְוָיוּ</p>

<p>מָחָר עַל הָרֵי בָתֶר</p>

<p>אֲנִי אֶרֶץ אוֹכֵלָה</p>

<p>אֲנִי לִי קֶבֶר סֶלָה.</p>
</blockquote>

<blockquote>
<br />
</blockquote>

<h2 id="10">10</h2>

<blockquote>
<p>וּשְׁנוּ שָׁנִים וּנְקוֹפוּ</p>

<p>קוּמוּ דוֹרוֹת וּשְׁכָבוּ</p>

<p>עוּרוּ עָרִים וַחֲלוֹפוּ</p>

<p>וּשְׁבוּ אֲרָצוֹת וַחֲרָבוּ</p>

<p>כָּכֶם גַּם נַפְשִׁי שַׁתִּי</p>

<p>כֵּן חַיִיתִי גַם מַתִּי.</p>
</blockquote>

<blockquote>
<br />
</blockquote>

<h2 id="11">11</h2>

<blockquote>
<p>בּוֹאוּ דוֹרוֹת וָלֵכוּ</p>

<p>חוּשׁוּ עוּפוּ כַרוּחַ</p>

<p>יָמִים לֹא יִמָּשֵׁכוּ</p>

<p>עַד הַיּוֹם שֶׁיָּפוּחַ</p>

<p>כִּצְלָלִים חִישׁ יָנוּסוּ</p>

<p>נִרְאוּ דוֹרוֹת וַיְכֻסּוּ.</p>
</blockquote>

<blockquote>
<br />
</blockquote>

<h2 id="12">12</h2>

<blockquote>
<p>הוֹי בֵינֵיכֶם גַּם אָנִי</p>

<p>כֵּן בָּאתִי כֵן אֶדְעָכָה</p>

<p>רַב אֵין מִסְפָּר קִדְּמָנִי</p>

<p>גַּם אַחֲרַי יָרוּץ כָּכָה.</p>

<p>וּלְזִכְרִי וּלְכָל-גֶבֶר</p>

<p>לֵב הַבָּאִים הוּא קֶבֶר.</p>
</blockquote>

<blockquote>
<br />
</blockquote>

<h2 id="13">13</h2>

<blockquote>
<p>אַיֵּה אֵיפֹה כָּל רֵעַ!</p>

<p>שַׁעֲשׁוּעִים וּצְחוֹק פִּינוּ</p>

<p>חָכְמוֹת הַמְחַוּוֹת דֵּעַ</p>

<p>בָּהֶן עוֹלָם חָיִינוּ</p>

<p>הָהּ! אֵיךְ לִי כֻּלָּם תָמוּ</p>

<p>עִמִּי עַתָּה נָשַׁמּוּ.</p>
</blockquote>

<blockquote>
<br />
</blockquote>

<h2 id="14">14</h2>

<blockquote>
<p>וּבְכוּ נָא לִי גַּם יַחַד</p>

<p>כָּל-לִבְכּוֹת אַךְ יוֹדֵעַ</p>

<p>אוּלַי יָפוּג זֶה פַחַד</p>

<p>בִּמְקוֹר דִּמְעָה נוֹבֵעַ –</p>

<p>תִּבְכּוּ גַּם תִּשְׂאוּ נֶהִי</p>

<p>אֲשֶׁר הָיָה גַּם יֶהִי.</p>
</blockquote>

<blockquote>
<br />
</blockquote>

<h2 id="15">15</h2>

<blockquote>
<p>הִנָּחְמוּ נָא הַשְׂכִּילוּ</p>

<p>אָמְנָם בָּנַי! אַתֵּמָה</p>

<p>אַל תִּבְכּוּ אַל תֵּילִילוּ</p>

<p>הָהּ! אֶתְכֶם אֲרַחֵמָה –</p>

<p>דֹּמּוּ שׁוּבוּ אֹהֶלָהּ</p>

<p>לֹא עוֹד תּוֹעִילוּ סֶלָה.</p>
</blockquote>

<blockquote>
<br />
</blockquote>

<h2 id="16">16</h2>

<blockquote>
<p>בָּנַי אֲשֶׁר טִפַּחְתִּי</p>

<p>לָמָה לִי זֶה תִבְכּוּנִי</p>

<p>אִם אֲנִי כֹּל שָׁכַחְתִּי</p>

<p>מִי יֹאמַר עוֹד זִכְרוּנִי</p>

<p>שִׁכְחוּ מַחְמַדֵּי עָיִן!</p>

<p>אֲבִיכֶם כִּי עוֹד אָיִן.</p>
</blockquote>

<blockquote>
<br />
</blockquote>

<h2 id="17">17</h2>

<blockquote>
<p>עֵינֵךְ תִּדְמַע דָּמוֹעַ</p>

<p>וַאֲנִי אַךְ לְךָ אֵילִילָה</p>

<p>לְךָ עוֹד לָמוּת לִגְוֹעַ</p>

<p>לִי לֹא עוֹד לָמוּת סֶלָה.</p>

<p>רַעְיָתִי! עַד תִּגְוָעִי</p>

<p>מִנְעִי בִכְיֵךְ וּמְנָעִי!</p>
</blockquote>

<blockquote>
<br />
</blockquote>

<h2 id="18">18</h2>

<blockquote>
<p>רַק אַחַת דִּמְעַת עַיִן</p>

<p>בַשָּׁנָה כִּי עָבָרָה</p>

<p>נִסְכוּ נָא כִּנְסוֹךְ יַיִן</p>

<p>עַל אַדְמָתִי נִחָרָה</p>

<p>וּתְהִי לָכֶם מַזְכֶּרֶת</p>

<p>כִּי רוּחִי לֹא נֶעְדֶּרֶת.</p>
</blockquote>

<blockquote>
<br />
</blockquote>

<h2 id="19">19</h2>

<blockquote>
<p>וּנְשִׁיקָה עוֹד אָרִימָה</p>

<p>לְחֲמוּדֵי נַפְשִׁי יַחַד</p>

<p>וּבָהּ הִנֵּה אַשְׁלִימָה</p>

<p>חַיֵּי יָגוֹן וָפַחַד</p>

<p>עַתָּה הֵן רוּחִי תַעַל</p>

<p>לִרְאוֹת מַה שָּׁם מִמַּעַל –.</p>
</blockquote>

<blockquote>
<br />
</blockquote>

<h2 id="20">20</h2>

<blockquote>
<p>רַחֵם הָאֵל הִכַּרְתִּי!</p>

<p>תַּתִי לָךְ אִמְרֵי שֶפֶר</p>

<p>שָׁם מַתִּי שָׁם דִּבַּרְתִּי</p>

<p>אַךְ עַל עָפָר וָאֵפֶר</p>

<p>עַתָּה אֲנִי אַךְ רוּחַ</p>

<p>וּפְתַח שַׁעַר לָנוּחַ!</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/41374">https://benyehuda.org/read/41374</a></div></body></html>