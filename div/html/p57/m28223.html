<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָאֵל וְהַבָּיָדֶרָה</title>
	<meta name="author" content="יוהאן וולפגנג פון גתה / שאול טשרניחובסקי"/>
</head>
<body>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<p>אגדה הודית</p>

<blockquote>
<br />
</blockquote>

<blockquote>
<p>בַּשִּׁשִּׁית יָרַד לְאַרְצֵנוּ</p>

<p>מָהָדֶבָה<a href="#fn:2" id="fnref:2" title="see footnote" class="footnote"><sup>2</sup></a> צוּר-עוֹלָם,</p>

<p>כְּדֵי שֶׁיִּדַּמֶּה אֵלֵינוּ,</p>

<p>יֵדַע צַעַר וְגִיל-עָם.</p>

<p>הוּא הוֹאִיל לִהְיוֹת אִתָּנוּ,</p>

<p>וּכְאַחַד בָּשָׂר-וָדָם,</p>

<p>אִם עָנַשׁ וְאִם רִחֲמָנוּ,</p>

<p>גַּם יִרְאֵנוּ בְעֵין-אָדָם.</p>

<p>נוֹטֶה כְּאוֹרֵחַ יַשְׁקִיף אִם לָעִיר בָּא,</p>

<p>נִבַּט בְּרוֹזְנֶיהָ, קְטַנֶּיהָ יַכִּיר-בָּהּ,</p>

<p>בָּעֶרֶב יוֹצֵא הוּא, הוֹלֵך לוֹ מִשָּם.</p>

<br />

<p>וְאֶת הָעִיר עָבַר, בָּתֶּיהָ</p>

<p>בַּקָּצֶה, שָׁם דֶּרֶךְ יֵט,</p>

<p>וְהִנֵּה – שְׂרָק עַל פָּנֶיהָ –</p>

<p>יַלְדַּת-חֵן יוֹדַעַת חֵטְא.</p>

<p>– שָׁלוֹם לָךְ! – תּוֹדָה, כַּתֵּרָה.</p>

<p>תֵּכֶף אֵצֵא. אָנָּא שְׁבָה.</p>

<p>– וְאַתְּ, מִי אָתְּ? – הַבָּיָדֶרָה,</p>

<p>וְהַבַּיִת – בֵּית-אַהֲבָה.</p>

<p>נֶחְפֶּזֶת לִרְקֹד הִיא, תָּעִיר מְצִלְתָּיִם,</p>

<p>בְּרָב-חֵן מְרַפְרֶפֶת בִּמְחוֹל-הַמַּחְנָיִם,</p>

<p>תָּנוּעַ, תָּזוּעַ – פְּרָחֶיהָ לַבָּא.</p>

<br />

<p>וּבִצְחוֹק-קַל תִּמְשְׁכֶנּוּ</p>

<p>עַד הַסַּף וְאֶל בֵּיתָהּ.</p>

<p>–עֶלֶם זָר זֶה אֶחְמְדֶנּוּ.</p>

<p>שִׁפְעַת-אוֹר תִּהְיֶה בַּתָּא.</p>

<p>אִם עָיַפְתָּ – אַחְלִימֶךָ,</p>

<p>כְּאֵב רַגְלֶיךָ יַחֲמֹק;</p>

<p>כָּל אֲשֶׁר תִּשְׁאַל אַרְוֶךָּ:</p>

<p>נַחַת וּשְׂמָחוֹת וּצְחוֹק.</p>

<p>וְהִיא מִזְדָּרֶזֶת רַפֵּא כְּאֵב-הַשֶּׁקֶר;</p>

<p>הָאֵל מְחַיֵּךְ, וְלִבּוֹ שָׂשׂ לְאֵין חֵקֶר</p>

<p>לִרְאוֹת לֶב-אָדָם בְּזֻהֲמָה כֹּה עָמֹק.</p>

<br />

<p>הִתְעַמֵּר בָּהּ, וְאוֹר פָּנֶיהָ</p>

<p>הֵן הוֹלֵךְ גָּדֵל כָּעֵת,</p>

<p>וְכָשְׁרָהּ – תּוֹרַת נְעוּרֶיהָ –</p>

<p>לְאַט וּלְאַט הָפְכָה אֱמֶת.</p>

<p>כָּךְ לְאַחַר שֶׁפֶּרַח יַאת,</p>

<p>גַּם הַפְּרִי בָא חִיש מַהֵר,</p>

<p>אַךְ אִם יֵשׁ בַּלֵּב מִשְׁמַעַת,</p>

<p>כְּבָר לְאַהֲבָה הוּא עֵר.</p>

<p>אֲבָל הַבּוֹחֵן תְּהוֹמוֹת וְשָׁמַיִם</p>

<p>רוֹצֶה נַסּוֹתָהּ וְעוֹד פַּעַם, פַּעֲמַיִם,</p>

<p>בְּגִיל וּזְוָעָה וּבִכְאֵב מְצַעֵר.</p>

<br />

<p>אָז יִשָּׁק לִלְחִי-הַצֶּבִי,</p>

<p>וְצַעַר-אַהֲבָה מְעַנָּהּ.</p>

<p>הִיא נִצֶבֶת כְּמוֹ בַשֶּׁבִי</p>

<p>וּבוֹכָה לָרִאשׁוֹנָה.</p>

<p>וּלְמַרְגְּלוֹתָיו כּוֹרַעַת</p>

<p>לֹא לָבֶצַע, לֹא לְעֶדְנָה,</p>

<p>גּוּפָתָהּ – לָהּ לֹא נִשְׁמַעַת</p>

<p>הַגְּמִישָׁה, הָעֲדִינָה;</p>

<p>וְעַל חַג-תַּעֲנוּגוֹת זֶה עַל גַּב הַיָּצִיעַ</p>

<p>הַלַּיְלָה מַאְפִּיל אָז בִּצְעִיף-סוֹד יַצִּיעַ,</p>

<p>צְעִיף אֹפֶל וְנֹעַם עַל כָּל-מְעוֹנָהּ.</p>

<br />

<p>אֵחֲרָה נוּם בְּשַׁעֲשׁוּעֶיהָ,</p>

<p>רֶגַע – נַחַת, וְקוּם תַּשְׁכִּים –</p>

<p>וְהִנֵּה מֵת בֵּין שָׁדֶיהָ</p>

<p>הָאוֹרֵחַ הַנָּעִים.</p>

<p>בִּצְוָחָה עָלָיו נוֹפֶלֶת,</p>

<p>שָׁוְא תְּעוֹרְרֶנוּ וְיִרְאֶה אוֹר.</p>

<p>חִישׁ נוֹשְׂאִים אֶת-הַמַּפֶּלֶת</p>

<p>אֶל-מוֹקֵד יִבְעַר בָּעֹר.</p>

<p>בָּא קוֹל-כֹּהֲנֶיהָ, קִינוֹת הִיא שׁוֹמַעַת,</p>

<p>תְּפַלֵּג הַקָּהָל, כִּמְטֹרֶפֶת פּוֹסָעַת:</p>

<p>– מִי אַתְּ הַנֶּחְפֶּזֶת לִקְרֹב עַד הַבּוֹר?</p>

<br />

<p>הִיא עַל הַמִּטָּה נוֹפֶלֶת,</p>

<p>צִוְחָתָהּ עוֹלָה אֶל עָל:</p>

<p>– אֶת אִישִׁי אֲנִי שׁוֹאֶלֶת,</p>

<p>אֲחַפְּשֵׂנּוּ תַּחַת גָּל.</p>

<p>הֲיִהְיוּ אֶבְרֵי-תִפְאֶרֶת</p>

<p>אֵלֶּה לְעָפָר נִפְרָד?</p>

<p>לִי הָיָה, אַךְ לִי מִשְׁמֶרֶת,</p>

<p>הָהּ, אַךְ לֵיל-חֶמְדָּה אֶחָד!</p>

<p>בָּא שִׁיר-הַכְּמָרִים: – יְשִׁישִׁים כָּךְ נוֹצִיאָה</p>

<p>כְּבוֹא קֹר-הַמָּוֶת, כִּכְלוֹת שְׁנוֹת-הַיְגִיעָה,</p>

<p>נוֹצִיאָה הַנֹּעַר עוֹד טֶרֶם יִפְחָד.</p>

<br />

<p>– שִׁמְעִי, בַּת, תּוֹרַת-כְּמָרַיִךְ:</p>

<p>לֹא הָיָה הַלָּז אִישֵׁךְ;</p>

<p>בָּיָדֶרָה אַתְּ, וְעָלַיִךְ</p>

<p>אֵין חוֹבָה, אַתְּ בְּחֻפְשֵׁךְ.</p>

<p>רַק אַחֲרֵי גּוּפוֹ אֶל-שַׁחַת</p>

<p>בָּא הַצֵּל. עִם בַּעְלָהּ</p>

<p>אַךְ אִשְׁתּוֹ בַּבּוֹר מֻנַּחַת.</p>

<p>הִיא חוֹבָה לָהּ וּתְהִלָּה.</p>

<p>הָעִירוּ, מְצִלְתַּיִם, קִינַת-קֳדָשֵׁינוּ:</p>

<p>נָא קְחוּ, אֱלֹהֵינוּ, אֶת מַחְמַד-עֵינֵינוּ,</p>

<p>נָא קְחוּ אֶת-הָעֶלֶם בַּלַּהַב מָעְלָה.</p>

<br />

<p>שְׂפַת-הַשִּׁיר; וְהִיא נִנְעֶצֶת</p>

<p>בִּלְבָבָהּ בְּאֵין רַחֲמִים,</p>

<p>בִּנְטוּיוֹת זְרוֹעוֹת קוֹפֶצֶת</p>

<p>הִיא בַמָּוֶת הֶחָמִים.</p>

<p>אַךְ מִקֶּרֶב הַשַּׁלְהֶבֶת</p>

<p>בֶּן הָאֱלֹהִים יָקוּם.</p>

<p>וּבִזְרוֹעוֹתָיו נִצֶּבֶת</p>

<p>אֲהוּבַת-לִבּוֹ בַיְקוּם.</p>

<p>אֵל שָׂשׂ עַל כָּל נֶפֶשׁ מוֹדָה וְעוֹזָבֶת;</p>

<p>בָּנִים תּוֹעֵי-דֶרֶךְ בִּזְרוֹעוֹת-שַׁלְהֶבֶת</p>

<p>יָרִימוּ שׁוֹכְנֵי-הַשָּׁמַיִם אֶל רוּם.</p>
</blockquote>

<p>תל-אביב, 1932</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>הקדֵשה, הרקדנית ההודית. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>&#8220;האל הגדול&#8221; – אל ההודים, בורא העולם. <a href="#fnref:2" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28223">https://benyehuda.org/read/28223</a></div></body></html>