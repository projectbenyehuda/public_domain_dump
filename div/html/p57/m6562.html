<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶת מִי אֹהַב?</title>
	<meta name="author" content="שאול טשרניחובסקי"/>
</head>
<body>

<blockquote>
<p>אֶת מִי אֹהַב? – &#8220;בַּת הָאוֹפֶה!&#8221;</p>

<p>לֹא, כִּי אֶחְמֹד הַמַּעֲדַנִּים,</p>

<p>וְאִם לְלִבִּי אַתָּה צוֹפֶה –</p>

<p>אַךְ הַבּוּז לַשַּׁאֲנַנִּים!</p>

<p>וּמַמְתַּקִּים גַּם אָהַבְתִּי,</p>

<p>וּמֵרֵעַי זֹאת לֹא אַעְלִים,</p>

<p>וּבִשְׁבִיל מַעֲדַנִּים שַׁבְתִּי</p>

<p>אֶל הַנַּעֲרָה בַתַּלְתַלִּים.
<br><br />
וַחֲנוּת הַנַּעֲרָה-אוֹרִי</p>

<p>לָהּ שְׁפַתַּיִם וּמִגְרָעוֹת,</p>

<p>מְלֵאִים עוּגוֹת, לֶחֶם חוֹרִי,</p>

<p>כִּכְּרוֹת חַלָּה, וּפַרְפְּרָאוֹת,</p>

<p>וּמַמְתַּקִּים וּמִגְדָּנוֹת</p>

<p>בִּצְלוֹחִיּוֹת וּבִקְעָרוֹת,</p>

<p>בְּסַלְסִלּוֹת, בְּצִנְצָנוֹת</p>

<p>הַמַּבְרִיקוֹת בְּאוֹר-יְקָרוֹת.</p>

<p>וּבְאַגַּנִּים מַעֲשֶׂה-סִינִים</p>

<p>גִּזְרֵי חַלָּה עִם צִמּוּקִים,</p>

<p>וַאֲשִׁישׁוֹת עִם תּוּפִינִים</p>

<p>בְּקַנְקַנִּים וּבְבַקְבּוּקִים.</p>

<p>וְהַלְּבִיבוֹת הַחֲבִיבוֹת</p>

<p>חַמּוֹת, רַכּוֹת וּמַרְהִיבוֹת,</p>

<p>וּכְמוֹ אַחַת מֵהֲמוֹנָן</p>

<p>גַּם הַנָּאוָה שָׁם תִּתְלוֹנָן.</p>

<p>זְרִיזָה הִיא וּלְכָל הַקּוֹנוֹת</p>

<p>תָּאִיר פָּנִים וּמַגֶּשֶׁת,</p>

<p>וּמְלִיטָה בְגִלְיוֹנוֹת</p>

<p>אֶת הָעוּגָה הַנִּדְרֶשֶׁת.
<br><br />
וּבַעֲבֹר בַּסָּךְ הַצָּבָא</p>

<p>וְאֶל הַחַלּוֹן הִיא נִצָּבָה –</p>

<p>יִפְנוּ כָּל הַלֵּיטֶנַּנְטִים,</p>

<p>מוֹשְׁכִים שְׂפָמָם בְּאֶצְבְּעוֹתֵיהֶם,</p>

<p>וְאוּלָם, חַי אֲנִי וּזְקַנְתֶּם! –</p>

<p>אִם לֹא תַּעֲשׂוּ כְמַעֲשֵיהֶם,</p>

<p>לוּ הֱיִיתֶם שָׂרֵי-צָבָא.
<br><br />
וְאָמְנָם מְאֹד הַנַּעֲרָה נָאוָה!</p>

<p>לִלְחָיֶיהָ עֵין-הַוֶּרֶד,</p>

<p>גּוּמַת לֶחְיָהּ – מַעֲשֶׂה-חֶרֶט,</p>

<p>וּפָנֶיהָ רַעֲנַנִּים,</p>

<p>וּמִסְגַּרְתָּם – שְׁחוֹר תַּלְתַּלִּים,</p>

<p>וּשְׁנֵי גַלִּים, תָּאֳמֵי-גַלִּים&#8230;</p>

<p>וְאוּלָם לִבִּי לַמַּעֲדַנִּים,</p>

<p>וְלֶאֱכוֹל אוֹתָם אֲנִי תָּאֵב.</p>

<p>&#8220;לוּ לִי אֵלֶּה!&#8221; – לִבִּי דוֹאֵב.</p>
</blockquote>

<br>  

<p>הידלברג</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6562">https://benyehuda.org/read/6562</a></div></body></html>