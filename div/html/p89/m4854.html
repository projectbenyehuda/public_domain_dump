<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גמדי ליל</title>
	<meta name="author" content="חיים נחמן ביאליק"/>
</head>
<body>

<blockquote>
<p>לְאוֹר הַיָּרֵחַ, הַזֹּלֵף</p>

<p>בְּנַחַת בִּתְכֵלֶת הָאַוֵּר,</p>

<p>הַמְשַׁכֵּר הַלֵּב כַּחֲלוֹם זָהָב,</p>

<p>וּכְמִקְסָם עֵינַיִם יְעַוֵּר;</p>
</blockquote>

<br>  

<blockquote>
<p>לְאוֹר הַיָּרֵחַ בַּלָּיְלָה,</p>

<p>עֵת יִצְלַל מְלֹא תֵבֵל בַּדְּמָמָה,</p>

<p>וּבְסוּת אוֹר קִפָּאוֹן תִּתְעַלֵּף</p>

<p>הַחֹרְשָׁה בְּתַחְתִּית הָרָמָה;</p>
</blockquote>

<br>  

<blockquote>
<p>וּבֵין הַצֶּאֱלִים בַּחֹרְשָׁה</p>

<p>כְּעֵין רֶשֶׁת כֶּסֶף מְזֹרָה,</p>

<p>יִרְעֲדוּ עַל־רֹךְ הָעֲשָׂבִים</p>

<p>עֲגִילִים וּגְלִילִים שֶׁל־אוֹרָה;</p>
</blockquote>

<br>  

<blockquote>
<p>וּבְאוֹר רַךְ וָזַךְ כִּמְזֻקָּקִים</p>

<p>עַל־מוֹרַד הַגִּבְעָה מַזְהִירִים –</p>

<p>לֹא אַבְנֵי חֵן וְסַפִּירִים –</p>

<p>רִבֹּאוֹת רְסִיסִים בְּהִירִים&#8230;</p>
</blockquote>

<br>  

<blockquote>
<p>אָז תֵּרֵד מַקְהֵלַת גַּמָּדִים</p>

<p>בְּמוֹרַד הַגִּבְעָה בִּרְנָנָה,</p>

<p>שַׁאֲנַנָּה כַּחֲלוֹם יֶלֶד קָטָן,</p>

<p>עֲנֻגָּה כְּקֶרֶן הַלְּבָנָה;</p>
</blockquote>

<br>  

<blockquote>
<p>וּצְנִיפִים עֲגֻלִּים וּשְׁחֹרִים</p>

<p>יִצְנְפוּ רָאשֵׁיהֶם הַקְּטַנִּים,</p>

<p>וּפְנֵיהֶם מוּעָדוֹת הַיַּעֲרָה,</p>

<p>שָׁם לַחְפֹּר מִכְמַנִּים, מִכְמַנִּים.</p>
</blockquote>

<br>  

<blockquote>
<p>וּבְלֶכְתָּם יִנְעֲרוּ אֶת־נִטְפֵי</p>

<p>הַטַּל מִן־הַדְּשָׁאִים, וּנְפוֹצוֹת</p>

<p>הָרְסִיסִים הַזַּכִּים כִּבְדֹלַח</p>

<p>מַתִּיזִים נִיצוֹצוֹת, נִיצוֹצוֹת.</p>
</blockquote>

<br>

<blockquote>
<p>כֹּה הָלֹךְ וְרַנֵּן יֵרֵדוּ,</p>

<p>עֲרוּכִים בַּטּוּר שִׁבְעָה שִׁבְעָה,</p>

<p>עַד בֹּאָם בַּעֲבִי־צֵל הַחֹרְשָׁה,</p>

<p>הַנָּמָה בְּתַחְתִּית הַגִּבְעָה.</p>
</blockquote>

<br>  

<blockquote>
<p>אָז כֻּלָּם יָפוּצוּ בְשָׁאוֹן</p>

<p>וּבָאוּ אֶל־בֵּין הָאַלּוֹנִים,</p>

<p>בִּמְקוֹם מֵעֵין רוֹאִים נִצְפָּנוּ</p>

<p>בַּקַּרְקַע מַטְמוֹנִים, מַטְמוֹנִים.</p>
</blockquote>

<br> 

<blockquote>
<p>הֵם בָּאִים – וּבְשִׁפְעַת הַצְּלָלִים</p>

<p>תִּתְאַחַד עֲדַת הַגַּמָּדִים,</p>

<p>יִתְלַכְּדוּ וִירַקְּדוּ כִּגְדָיִים,</p>

<p>וְצָהֲלוּ צָהֳלַת יְלָדִים.</p>
</blockquote>

<br>  

<blockquote>
<p>וְכִתְמֵי הָאוֹרָה הַחִוְרִים</p>

<p>יְרַצְּדוּן עַל־שְׁחוֹר מְעִילֵיהֶם,</p>

<p>יַחֲלִיקוּ עַל־רוּם מִצְנְפוֹתָם,</p>

<p>יִקָּלְעוּ בִּקְוֻצּוֹת רָאשֵׁיהֶם.</p>
</blockquote>

<br>  

<blockquote>
<p>וַעֲיֵפֵי מְשׁוּבָה יִפֹּלוּ,</p>

<p>יִשְׂתָּרְעוּ בְּצֵל הָאַלּוֹנִים,</p>

<p>וְחָפְרוּ מִשָּׁם וְהוֹצִיאוּ</p>

<p>מַטְמוֹנִים הֲמוֹנִים, הֲמוֹנִים.</p>
</blockquote>

<br> 

<blockquote>
<p>וּלְאוֹר הַיָּרֵח הַבָּהִיר</p>

<p>בִּצְחוֹק צָלוּל, צַח, צְחוֹק יְלָדִים</p>

<p>תְּשַׁעֲשַׁע עַל־מְאוּרַת הַזָּהָב</p>

<p>וּתְצַחֵק עֲדַת הַגַּמָּדִים.</p>
</blockquote>

<br>  

<blockquote>
<p>וּצְלִיל דִּינְרֵי זָהָב וָכֶתֶם,</p>

<p>וּבְרַק אַבְנֵי־חֵן עִם אוֹר סַהַר</p>

<p>יִתְעָרְבוּ בִּצְחוֹק הַתַּעֲלוּלִים,</p>

<p>יַרְעִישׁוּ דּוּמִיַּת הַיָּעַר.</p>
</blockquote>

<br>  

<blockquote>
<p>וּצְחוֹק וַעֲלִיצוּת וְזָהָב –</p>

<p>אַךְ, הָהּ! לַכֹּל תִּכְלָה וְאַחֲרִית –</p>

<p>הֵחָפְזוּ, גַּמָּדִים! – הִגִּיעַ</p>

<p>זְמַן קְרִיאַת הַגֶּבֶר שֶׁל־שַׁחֲרִית.</p>
</blockquote>

<br>  

<blockquote>
<p>אָז תֶּחֱרַד הָעֵדָה וְקָמָה,</p>

<p>וַעֲרוּכִים בַּטּוּר שִׁבְעָה שִׁבְעָה</p>

<p>יָשׁוּבוּ מַחֲרִישִׁים וְנוּגִים,</p>

<p>יָשׁוּבוּ בְּמַעֲלֵה הַגִּבְעָה.</p>
</blockquote>

<br> 

<blockquote>
<p>וּבְהָלֵט הַסַּהַר הַנִּכְלָם</p>

<p>אֶת־פָּנָיו הַחִוְרִים מִלְמָעְלָה,</p>

<p>יָבֹאוּ בַצֵּל הַגַּמָּדִים,</p>

<p>יִמּוֹגוּ כַּחֲלוֹם חֶזְיוֹן לָיְלָה.</p>
</blockquote>

<br>  

<p>תרנ&quot;ה</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4854">https://benyehuda.org/read/4854</a></div></body></html>