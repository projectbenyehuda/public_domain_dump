<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּיוֹם קַיִץ, יוֹם חֹם</title>
	<meta name="author" content="חיים נחמן ביאליק"/>
</head>
<body>

<blockquote>
<p>בְּיוֹם קַיִץ, יוֹם חֹם, עֵת הַשֶּׁמֶשׁ מִמְּרוֹם</p>

<p>הָרָקִיעַ תְּלַהֵט כַּתַּנּוּר הַיּוֹם,</p>

<p>עֵת יְבַקֵּשׁ הַלֵּב פִּנַּת שֶׁקֶט לַחֲלוֹם –</p>

<p>בֹּא אֵלַי, בֹּא אֵלַי, רֵעַ עָיֵף!</p>

<br>  

<p>לִי־יֶשׁ־גָּן, וּבַגָּן תַּחַת אוֹג כֶּבֶד צֵל,</p>

<p>הַרְחֵק הַרְחֵק מֵעִיר וּמִמְּתִים, נֶחְבָּא תֵל,</p>

<p>כֻּלּוֹ עָטוּף יְרַקְרַק, כֻּלּוֹ אֹמֵר סוֹד אֵל –</p>

<p>שָׁם נֵחָבֵא, נָנוּחַ, אָח נָעִים!</p>

<br>  

<p>וּבְהִתְעַנֵּג וּבְרֹךְ שָׁם בַּמַּחֲבֵא הַלָּז</p>

<p>נַמְתִּיק יַחְדָּו בִּדְמִי צָהֳרַיִם הָרָז,</p>

<p>שֶׁיּוֹפִיעַ לִשְׁנֵינוּ מִקֶּרֶן הַפָּז,</p>

<p>הַבֹּקַעַת אֶת־שִׁפְעַת הַצְּלָלִים.</p>

<br>  

<p>וּבְלֵיל חֹרֶף, לֵיל קֹר, עֵת מַחֲשַׁכִּים וּשְׁחוֹר</p>

<p>יְשׁוּפוּךָ בַּחוּץ, הוֹלֵךְ סוֹבֵב הַקֹּר,</p>

<p>וּבִבְשָׂרְךָ כִּי־יִתְקַע מַאַכְלוֹתָיו הַכְּפוֹר –</p>

<p>בֹּא אֵלַי, בֹּא אֵלַי, בְּרוּךְ אֲדֹנָי!</p>

<br>  

<p>בֵּיתִי קָטָן וָדַל, בְּלִי מַכְלוּלִים וּפְאֵר,</p>

<p>אַךְ הוּא חָם, מָלֵא אוֹר וּפָתוּחַ לַגֵּר,</p>

<p>עַל־הָאָח בֹּעֵר אֵשׁ, עַל־הַשֻּׁלְחָן הַנֵּר –</p>

<p>אֶצְלִי שֵׁב וְהִתְחַמֵּם, אָח אֹבֵד!</p>

<br>  

<p>וּבְהִשָּׁמַע מִילֵל סוּפַת לֵיל קוֹל כָּאוֹב,</p>

<p>זָכֹר נִזְכֹּר עֱנוּת רָשׁ גֹּוֵע בָּרְחוֹב,</p>

<p>וּלְחַצְתִּיךָ אֶל־לֵב, רֵעִי, אָחִי הַטּוֹב –</p>

<p>וּרְסִיס נֶאֱמָן אוֹרִידָה עָלֶיךָ.</p>

<br>  

<p>אַךְ בְּבֹא תוֹר הַסְּתָו, בִּימֵי סַגְרִיר וָעָב;</p>

<p>עָמוּם שׁוֹמֵם הַיְקוּם, רֶפֶשׁ הוֹלֵךְ וָרָב,</p>

<p>דֶּלֶף טֹרֵד עַל־גָּג, עָשׁ בְּקֶרֶב לֵבָב –</p>

<p>בִּי, עָזְבֵנִי לְנַפְשִׁי, אָח חַנּוּן!</p>

<br>  

<p>בַּשִּׁמָּמוֹן הַזֶּה אֶחְפֹּץ בָּדָד הֱיוֹת;</p>

<p>וּבְהִתְעַטֵּף הַלֵּב וּבִהְיוֹתוֹ לִמְסוֹס</p>

<p>אַל־תִּרְאֵנִי עֵין זָר, זָר לֹא־יָבִין אֶת־זֹאת –</p>

<p>וַעֲרִירִי אַחֲרִישָׁה בִיגוֹנִי.</p>

<br>  

<p>חשון, תרנ&quot;ז.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2727">https://benyehuda.org/read/2727</a></div></body></html>