<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּעוֹדִי מִבְּלִי שֵׂכֶל</title>
	<meta name="author" content="טודרוס בן יהודה אבולעפיה"/>
</head>
<body>

<p>כתובת השיר: וזה שיר ידידות, מדובר בו נכבדות. אהבה רוחנית.</p>

<blockquote>
<br />
</blockquote>

<blockquote>
<p>בְּעוֹדִי מִבְּלִי שֵׂכֶל וְחָכְמָה / לְבָבִי רָץ לְכָל יָפָה וְתַמָּה,</p>

<p>וּבִזְמַן נַעֲרוּת אָהַב עֲלָמוֹת / וְחָשַׁק יַעֲלוֹת כַּמָּה וְכַמָּה,</p>

<p>וְלָפִיק תַּאֲוָה הָיָה רְצוֹנוֹ / לְבָד, מִכָּל יְפַת מַרְאֶה וְקוֹמָה</p>

<p>וְלֹא הִבְדִּיל בְּזוּיָה מִיְּקָרָה / וּבַת נָדִיב כְּנִדְגָּלוֹת אֲיֻמָּה.</p>

<p>וְעֵת פָּנָה זְמַן נֹעַר, וְהָיָה / כְּנוֹסֵעַ, וּמֶרְכַּבְתּוֹ רְתוּמָה –</p>

<p>בְּרֹעַ מַעֲשַׂי חָשַׁב לְבָבִי / וְכִמְעַט כִּסְּתָה פָנַי כְּלִמָּה</p>

<p>וְשַׁבְתִּי מֵחֲשֹׁק עַלְמָה, לְבַד אִם / כְּבֻדָּה הִיא וּבַת מֶלֶךְ פְּנִימָה.</p>

<p>וְהִנֵּה נִקְשְׁרָה נַפְשִׁי בְנֶפֶשׁ / צְבִיָּה יְקָרָה מֵעָשׁ וְכִימָה:</p>

<p>צְבִיָּה הִיא, וְדִמּוּהָ לְשֶׁמֶשׁ, / וְאִם מִכָּל דְּמוּת יָקְרָה וְרָמָה,</p>

<p>וְשֵׁם יָפְיָהּ כְּבָר פָּשַׁט בְּתֵבֵל / וְאָחַז פַּאֲתֵי מִזְרָח וְיָמָּה.</p>

<p>אֲהַבְתִּיהָ, וְשַׂמְתִּי אַהֲבָתָהּ / בְּבַת עֵינִי בְּעֵט בַּרְזֶל רְשׁוּמָה,</p>

<p>וְאַהְבָתָהּ כְּטַבַּעַת בְּחוֹתָם / נְתוּנָה תּוֹךְ סְגוֹר לִבִּי וְשׂוּמָה,</p>

<p>וְהִנֵּה הִיא בְּמוֹרָשֵׁי לְבָבִי / כְּזֵר זָהָב בְּטוּרֵי אַחֲלָמָה,</p>

<p>אֲבָל יוֹם יוֹם תְּעַנֵּנִי בְנוּדָהּ / וְלֹא תִתֵּן לְעַפְעַפַּי תְּנוּמָה.</p>

<p>וְלֹא אֶחְשֹׁב נְגֹעַ בָּהּ לְעוֹלָם – / וּמַה חַיַּי אֲנִי כִּי אֶגְּעָה, מָה?</p>

<p>וְיָדַעְתִּי הֲכִי יַם־צוּף וְנֹפֶת / בְּפִיהָ, וַאֲנִי אָמוּת בְּצָמָא!</p>

<p>וְדַי לִי בָהּ שְׁמֹעַ מַאֲמָרִים / עֲרֵבִים וַחֲזוֹת צוּרָה נְעִימָה,</p>

<p>אֲבָל דַּי לִי בְּעֵת הַמַּחֲשָׁבָה / תְּמוּנָתָהּ בְּלִבִּי לִי מְדֻמָּה.</p>

<p>הֲכִי לוּ אֶשְׁמְעָהּ אוֹ אֶחֱזֶנָּה – / אֲזַי לֹא נִשְׁאֲרָה לִי כָל מְהוּמָה,</p>

<p>הֲכִי הַמֵּת בְּמַרְאֶהָ תְחַיֶּה / וְהַכּוֹשֵׁל בְּמִלֶּיהָ מְקִימָה,</p>

<p>וְאֵין חֶפְצִי בְתַאְוָתָהּ לְתַעְנוּג / גְּוִיָּה, רַק לְתַעְנוּג הַנְּשָׁמָה.</p>

<p>וְהֵן אִם נֶעְלְמָה מִנִּי, הֲתוּכַל / הֱיוֹת מֵעֵין לְבָבִי נַעֲלָמָה?</p>

<p>רְחוֹקָה הִיא, וּמִקָּרוֹב בְּכָל עֵת / אֲשׁוּרֶנָּה בְּעַיִן לֹא עֲצוּמָה</p>

<p>בְּמַחְשָׁבָה מְאֹד זַכָּה וּבָרָה / וּבִתְשׁוּקָה גְדוֹלָה וַעֲצוּמָה.</p>

<p>וְיֵשׁ אוֹמְרִים ״הֲלִפְלוֹנִית תְּחַכֶּה? / וּבִזְבוּל הִיא, אֱמֶת, סַהַר וְחַמָּה!</p>

<p>וְזֹהַר אוֹר תְּקַו לִתְפֹּשׂ בְּיָדְךָ – / וְלֹא יִדְבַּק בְּיָדֶיךָ מְאוּמָה.</p>

<p>וְלָמָּה תַאֲדִיב נַפְשָׁךְ בְּחִשְׁקָהּ? / הֲיַחְשֹׁק עָשׁ וְכִימָה עָשׁ וְרִמָּה?</p>

<p>הֲתוּכַל לַעֲלוֹת לָהּ אַתְּ לְשַׁחַק? / וְאִם תֵּרֵד לְךָ הִיא לָאֲדָמָה?</p>

<p>עֲזֹב חִשְׁקָהּ וְסוּרָה מִגְּבִירוֹת / וּבִנְעָרוֹת בְּחַר יוֹנָה תְמִימָה</p>

<p>אֲשֶׁר לָפִיק זְמָמֶיךָ תְמַהֵר / וְתָרוּץ לַעֲשׂוֹת חֶפְצָךְ, יְהִי מָה,</p>

<p>וְלָעַד לֹא תְרוֹצֵץ רַק לְעָפְרָה / יְהִי לָךְ הוֹן לְהַשִּׂיג לָהּ וְעְָצְמָה״.</p>

<p>עֲנִיתִים ״בּוֹעֲרִים, אַל תֶּהְבְּלוּ נָא / וְדֹמוּ נָא, תְּהִי לָכֶם לְחָכְמָה!</p>

<p>הֲטוֹב כִּי אֶחְשֹׁק עַלְמָה מְאַוָּה / לְמַלּאוֹת תַּאֲוַת נֹעַר, וְהוֹמָה?</p>

<p>הֲלֹא כַאְשֶׁר תְּמַלֵּא תַאֲוָתִי / תְּמַלֵּא תַאֲוַת כָּל בָּא בְּמִרְמָה,</p>

<p>וְאֶתְנַחֵם בְּהָפִיק מַאֲוַיַּי – / וְיִקְרֵנִי כְמִקְרֵה הַבְּהֵמָה!</p>

<p>וְלָעַד אַהֲבָה לֹא תַעֲמֹד, רַק / אֲשֶׁר תִּהְיֶה תְלוּיָה עַל בְּלִימָה.</p>

<p>וּמַה נָּעִים וְטוֹב חֵשֶׁק אֲשֶׁר לֹא / יְהִי נוֹסָד עֲלֵי עָווֹן וְאַשְׁמָה!</p>

<p>וְחֵשֶׁק בּוֹעֲרִים – חֵשֶׁק בְּתֶבֶל / וְחֵשֶׁק רוֹזְנֵי תֵבֵל – מְזִמָּה״.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/33666">https://benyehuda.org/read/33666</a></div></body></html>