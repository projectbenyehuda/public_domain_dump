<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>המחברת השביעית: ישפה ושתי אהובותיו: עפרה וימימה</title>
	<meta name="author" content="יעקב בן אלעזר"/>
</head>
<body>

<blockquote>
<p>נְאֻם לְמוּאֵל בֶּן־אִיתִיאֵל: וַיְהִי כַּאֲשֶׁר יָרְדוּ
הַמְּלָכִים מִכִּסְאוֹתָם / וְהוּסְרוּ שָׂרֵי צְבָאוֹת מִצִּבְאוֹתָם, /
וְשָׁם נִקְרָא אִישׁ נָדִיב / וְהַזְּמָן נַפְשׁוֹ הֶאֱדִיב, / וּשְׁמוֹ
נְמוּאֵל בֶּן־בָּרַכְאֵל נָדִיב / מִנְּדִיבֵי יֹשֶׁר, וְלוֹ בֵן אֶחָד
וּשְׁמוֹ יָשְׁפֶה / וְכָמוֹהוּ לֹא הָיָה אִישׁ־יָפֶה. / וְשֵׁם עִירָם
חֲצַר סוּסָה / וּבְנֵי הַנְּדִיבִים הָיוּ שָׁם לְשִׁמְצָה. / וַיַּרְא
כִּי הַזְּמָן בַּנְּדִיבִים מוֹעֵל מַעַל / וְהֵקִים עֲלֵיהֶם בְּנֵי
בְלִיַּעַל, / וַיִּתְעַצֵּב לָזֹאת עִצָּבוֹן, / כִּי הָיָה בֵּן חָכָם
וְנָבוֹן. / וַיִּשָּׂא מְשָׁלוֹ וּרְנָנוֹ / וַיָּלֶן עַל
זְמַנּוֹ.</p>

<br />
</blockquote>

<blockquote>
<p>וַיִּשָּׂא מְשָׁלוֹ וַיֹּאמַר:</p>

<br />
</blockquote>

<blockquote>
<p>זְמַנִּי אֵיךְ נְדִיבֵי־עַם / תְּשַׁו כִּבְנֵי בְלִיַּעַל?</p>

<p>וְאֵיךְ תַּשְׁפִּיל בְּנֵי־שֵׂכֶל / וְדוֹר סָכָל תְּקִימוֹ עָל?</p>

<p>הֲיִתָּכֵן חֲצַר סוּסָה / הֱיוֹת שִׁפְחַת חֲצַר שׁוּעָל!</p>

<br />
</blockquote>

<blockquote>
<p>וַיֹּאמֶר לְאָבִיו וּלְאִמּוֹ / ״לְזֹאת יֶחֱרַד לִבִּי
וְיִתַּר מִמְּקוֹמוֹ / עַל נְבָלִים כִּי הִכְבִּירוּ / וּרְשָׁעִים
אֶת־צַדִּיקִים הִכְתִּירוּ. / וְעַתָּה אֵלְכָה מִמְּדִינָה לִמְדִינָה
מֵעִיר אֶל עִיר / וְאֶתְהַלְּכָה לִפְנֵי גָדוֹל וְצָעִיר, /
וְאֶתְהַלֵּךְ בָּרְחוֹבוֹת וּבַשְּׁוָקִים / וְאֵשֵׁב בְּסוֹד מְשַׂחֲקִים
/ כְּאָחָד הָרֵיקִים. / וְאִם אֶרְאֶה יַיִן וְתִירוֹשׁ, / אֶבְחַר
דַּרְכָּם וְאֵשֵׁב רֹאשׁ / אוֹ אִם אָלִין בָּעֶרֶב בֶּכִי וַאֲרַנֵּן
לַבֹּקֶר, / אוֹ עָשִׂיתִי שִׁפְטֵי שֶׁקֶר / אָז אוּלַי יָחוּס עָלַי
הַזְּמָן / וְיַעֲשֶׂה לִי בַּיִת נֶאֱמָן: / כִּי קָצְרָה נַפְשִׁי
בָּאָרֶץ הַזֹּאת / וְרַבּוּ בְלִבִּי דְאָגוֹת וּרְגָזוֹת״.</p>

<br />
</blockquote>

<blockquote>
<p>וַיִּשָּׂא מְשָׁלוֹ וַיֹּאמַר:</p>

<br />
</blockquote>

<blockquote>
<p>וְאִם אֶרֶץ לְךָ תֵצַר / וְאִם בָּהּ נַפְשְׁךָ תִקְצַר,</p>

<p>בְּרַח מִנָּהּ לְאַחֶרֶת, / בְּרַח לָךְ מִמְּקוֹם מֵצַר!</p>

<p>וְאַל תֹּאמַר ״וְאֵיךְ אֵלֵךְ? / בְּלֶכְתִּי אֶמְצְאָה אוֹצָר״.</p>

<p>בְּטַח עַל רַחֲמֵי יוֹצְרָךְ, / הֲיַד בּוֹרַאֲךָ תִּקְצַר?</p>

<br />
</blockquote>

<blockquote>
<p>וַתַּעַשׂ לוֹ אִמּוֹ צֵידָה וּמַטְעַמִּים / וּמִינֵי
בְשָׂמִים / וּזְנִים וּמִרְקָח / וַיְנַשֵּׁק לְאָבִיו וּלְאִמּוֹ וְאֶת
עֲרֻבָּתָם לָקַח. / וַיִּתְנוּ לוֹ מִזָּהָב אַלְפַּיִם / וּמֵהַכֶּסֶף
מָאתַיִם / וַיְהִי בְלֶכְתּוֹ / וַיִּמְצָא שָׁם אֲנָשִׁים רֵיקִים
וּפוֹחֲזִים וַיֵּלְכוּ אִתּוֹ, / וְהָאֲנָשִׁים נִבְזִים וּשְׁפָלִים /
וּכְמִדּוֹתָם קַנְקַנִּים בָּלִים, / נְבָלִים סְכָלִים, / סוֹבְאִים
וְזוֹלֲלִים, / יִשְׁתּוּ יֵינָם בִּנְבָלִים, / רְצוֹנָם לֶאֱכֹל
וְלִשְׁתּוֹת / וּלְחַבֵּק אַשְׁפַּתּוֹת. / וַיִּתְחַבֵּר יָשְׁפֶה
אֲלֵיהֶם / וַיֵלֵךְ עִמָּהֶם / וַיְּהִי כְאֶחָד מִהֶם / בְּהִתְלוֹצֲצָם
יִתְלוֹצֵץ / וּבִמְרוּצָתָם יִתְרוֹצֵץ / וּבְשִׁבְתָּם יֵשֵׁב /
וּכְאֶחָד מֵהֶם יֵחָשֵׁב, / יִשְׁתֶּה וְיִשְׁתַּכֵּר, / מְסַפֵּחַ
חֲמָתְךָ וְאַף שַׁכֵּר. / וַיֵּלֵךְ אִתָּם מֵהַר אֶל הָר, / מִנָּהָר
לְנָהָר, / מִגִּבְעָה / לְגִבְעָה / מִתְחַבֵּר לִבְנֵי פִרְחָח, /
וְהָיָה כְעוֹף נוֹדֵד קֵן מְשֻׁלָּח. / וְהָיָה אִם בָּא לְעִיר
גְּדוֹלִים, / יְהַלֵּךְ עִם נְבָלִים / וְיִתְחַבֵּר עִם כְּסִילִים, /
מְמַשֵּׁל עִמָּהֶם מְשָׁלִים, / יִשְׁכְּבוּ בֵּין שְׁפַתַּיִם / בֵּין
תַּנּוּר וְכִירַיִם. / וְלֶכְתּוֹ כְלֶכְתָּם / וְשִׁבְתּוֹ כְשִׁבְתָּם /
וְנֶחְשַׁב כְּנָבָל – וְהוּא אִישׁ תָּם, / וּמְלוֹנוֹ כִמְלוֹנָם, / אַךְ
כִּי רְצוֹנוֹ רָחוֹק מֵרְצוֹנָם; / רַק יִרְאֶה קְלוֹנָם / וְיִפְקֹד
עֲווֹנָם.</p>

<br />
</blockquote>

<blockquote>
<p>וַיִּשָּׂא מְשָׁלוֹ וַיֹּאמַר:</p>

<br />
</blockquote>

<blockquote>
<p>זְמָן רַע, אִם יִסַּרְתַּנִי / בְּגוֹי נָבָל וּבִכְלָבִים</p>

<p>וְהוֹלַדְתָּ בְנֵי עַוְלָה – / הֲלֹא הֵם לָךְ לְמַכְאוֹבִים,</p>

<p>וְאִם רַבּוּ בְנֵי יֹשֶׁר – / הֲלֹא תִפְאַרְתְּךָ טוֹבִים!</p>

<p>מְשַׁכְתַּנִי עֲלֵי כָל הַר / וּמַעְיָנוֹת וּמַשְׁאַבִּים,</p>

<p>אֲהַלֵּךְ עִם בְּנֵי סִכְלוּת / לְהַכְעִיסְךָ בְּשָׁוְא שָׁבִים.</p>

<p>יְסַרְתַּנִי בְשׁוֹטִים – אַךְ / אֲיַסֶּרְךָ בְעַקְרַבִּים!</p>

<br />
</blockquote>

<blockquote>
<p>וַיֵּלֵךְ אֶל אֶרֶץ מְרָתַיִם, / אֶל שְׁעָרַיִם
וַעֲדִיתַיִם, / אֶל אֲרַם נַהֲרַיִם, / בְּאֶרֶץ תַּלְאוּבוֹת וּמַבּוּעֵי
מַיִם, / עַד בּוֹאוֹ אֶל אֶרֶץ מִצְרַיִם / מְקוֹם יְאוֹרִים רַחֲבֵי
יָדַיִם, / וְעִמּוֹ הָאַלְפַּיִם וְהַמָּאתַיִם, / וַיֵּשֵׁב בֵּין
הַחוֹמוֹתַיִם. / וַיַּרְא חוֹמוֹתֶיהָ כִּי הִלְבִּינוּ מֵהַגִּיר /
וַאֲבָנֶיהָ אָדְמוּ עֶצֶם מִפְּנִינִים וְגִזְרָתָם מִסַּפִּיר, /
כְּתַרְשִׁישִׁים קְצוֹתֶיהָ – אֶבֶן שְׁחֹרָה אֲדֻמָּה בְרֻדָּה / וּבָהּ
כָּל שְׂכִיּוֹת הַחֶמְדָּה. / וְתִדְמֶה כִּי הָאֶבֶן שְׁתַּיִם, / עַל
אֶבֶן אַחַת שִׁבְעָה עֵינַיִם, / וַיְפָאֲרוּ הַבִּנְיָן בַּחֲצָצִים, /
עַד כִּי נִרְאוּ מְשֻׁבָּצִים.</p>

<br />
</blockquote>

<blockquote>
<p>וַיִּשָּׂא מְשָׁלוֹ וַיֹּאמַר:</p>

<p>וּמִצְרַיִם מְהֻלָּלָה / בְּחוּרָה מֵאֲחוֹתֶיהָ,</p>

<p>בְּצוּרָה מֵעֲבָרֶיהָ / וְגָבְהוּ מִגְדְּלוֹתֶיהָ</p>

<p>בְּחוֹמַת מַעֲשֵׂה תַשְׁבֵּץ / וְיָפוּ מִשְׁבְּצוֹתֶיהָ,</p>

<p>אֲבָנֶיהָ כְּעֵין סַפִּיר / כְּתַרְשִׁישִׁים קְצוֹתֶיהָ.</p>

<p>וְכָאֵם לַמְּדִינוֹת הִיא / וְהֶעָרִים בְּנוֹתֶיהָ,</p>

<p>וְהִיא בֵינָם כְּמוֹ שֵׁגַל / סְבִיבָהּ נַעֲרוֹתֶיהָ.</p>

<p>עֲדִי נִזְמָהּ וְחְֶלְיָתָהּ / יְאוֹר עַל גַּרְגְּרוֹתֶיהָ,</p>

<p>וְלֹא תִדְאַג בְּבוֹא חֹם, כִּי / מְטָרָהּ נַהֲרוֹתֶיהָ.</p>

<p>וּמַה יָּפוּ נְאוֹתֶיהָ / וְטֹבוּ מִשְׁכְּנוֹתֶיהָ!</p>

<br />
</blockquote>

<blockquote>
<p>וַיְהִי יוֹשֵׁב בֵּין הַחוֹמוֹתַיִם / וְהִנֵּה נְעָרִים
שְׁנַיִם, וַיֹּאמְרוּ לוֹ ״לָמָּה יָשַׁבְתָּ בֵּין הַמִּשְׁפְּתַיִם? /
קוּמָה וְנִתְהַלָּךְ, / וְהִנֵּה הַטּוֹב אֲשֶׁר יֵיטִיב יְיָ לָנוּ –
וְהֵיטַבְנוּ לָךְ״. / וַיּוֹלִיכוּהוּ בַשְּׁוָקִים וּבָרְחוֹבוֹת / עַד
שׁוּק נְעָרוֹת עֲרֵבוֹת, / אֲשֶׁר עֵינֵיהֶן לִבְּבוּ / וְעַפְעַפֵּיהֶן
לְבָבוֹת יְגַנְּבוּ, / וַיַּבֵּט אֶל זֹהַר פְּנֵיהֶן / וְאֶל יְפִי
עֵינֵיהֶן, / וּבְתוֹכָן נַעֲרָה קְטַנָּה – / וַתִּתֵּן בְּלִבּוֹ רְעָדָה
וּמְגִנָּה. / וַיְהִי עַד כֹּה וְעַד כֹּה וַתַּעֲבֹר הָרִנָּה, /
וְהַנַּעֲרָה כִצְבִיָּה / וַתִּטְרֹף לִבּוֹ כִּלְבִיאָה, / וַתְּנַהֵג
נַפְשׁוֹ כִּשְׁבוּיָה: / הִיא הוֹלֶכֶת / וְנַפְשׁוֹ אַחֲרֶיהָ
נִמְשֶׁכֶת.</p>

<br />
</blockquote>

<blockquote>
<p>וַיִּשָּׂא מְשָׁלוֹ וַיֹּאמַר:</p>

<p>וְעָפְרָה לֹא כְּכָל עָפְרָה – / לְבָבוֹת תִּמְשְׁכָה מֶשֶׁךְ,</p>

<p>וְאוֹר מִלֶּחֱיָהּ נִבְקַע – / לְאוֹרָהּ יֵלְכוּ חֹשֶׁךְ;</p>

<p>וְחֵלֶק לָהּ בְּלֵב כָּל אִישׁ / וְתַשִּׁיךְ בַּיְצִיר נֶשֶׁךְ.</p>

<br />
</blockquote>

<blockquote>
<p>וַיֹּאמֶר לָאִישׁ הַמֶּלְצַר / ״מַהֵר וְהוֹצִיאֵנִי מִן
הַמֵּצַר!״ / וַיַּרְא הַמֶּלְצַר מַעֲשֵׂהוּ וּמַתְכֻּנְתוֹ, / וְהוּא
נִשְׁעָן עַל מִשְׁעַנְתּוֹ / קָרוּעַ כֻּתָּנְתּוֹ, / וַיִּבְזֵהוּ כִּי
רָאָה מַדָּיו קְרוּעִים, / וְחָכְמַת הַמִּסְכֵּן בְּזוּיָה וּדְבָרָיו
אֵינָם נִשְׁמָעִים. / וַיֹּאמַר ״הַאַתָּה תִקְנֶה הַנַּעֲרָה וַהֲדָרָהּ
– / וְרָחוֹק מִפְּנִינִים יְקָרָהּ?״ / וַיָּרָץ וַיִּקְנֶה בִּגְדֵי
חֲמוּדוֹת / וּלְאֶצְבְּעוֹתָיו טַבַָּעוֹת / וּפְאֵרִים לְרָאשֵׁי
מִגְבָּעוֹת / וּפִרְדָה נָאָה / וְסוּס בַּחֲמִשִּׁים וּמֵאָה / וְנַעַר
כּוּשִׁי / וַיַּלְבִּישֵׁהוּ בִגְדֵי חָפְשִׁי. / וַיִּקֶן אֶת כָּל
אֵלֶּה אֲשֶׁר עַל הַנְּעָרוֹת / וַיִּשְׁתַּחוּ לוֹ הוּא וְכָל הָעֳפָרוֹת
/ וַתֹּאמַרְנָה ״יְחִי אֲדוֹנֵנוּ הַשַּׂר, / וְאוּלַי אַחַת מִמֶּנּוּ
בְּךָ תְבֻשַּׂר!״ / וַיִּקַּח גְּבֶרֶת הַצְּבָאוֹת / וַיִּשְׁקֹל הָאֶלֶף
וּשְׁבַע הַמֵּאוֹת / וַיַּרְכִּיבֶהָ עַל הַפִּרְדָה / וַיֵּלֵךְ הוּא
וּלְפָנָיו הַכְּבוּדָה / וּשְׁמָהּ יְפֵיפִיָּה, / וַתְּהִי לוֹ
לְרַעְיָה.</p>

<p>וַיַּרְא אֶחָד מֵהַנְּעָרִים אֲשֶׁר הֱבִיאוּהָ כִּי כֵן
/ וַיֹּאמַר ״אֲנִי אֶהְיֶה סוֹכֵן / וּבְבֵיתִי יִהְיֶה שׁוֹכֵן״, /
וּשְׁמוֹ מָשׂוֹשׂ / מֵאֶרֶץ פַּתְרוֹס. / וַיָּרָץ מָשׂוֹשׂ לִקְרָאתוֹ /
וַיבִיאֵהוּ אֶל בֵּיתוֹ, / וַיִּקֹּד לִפְנֵי יָשְׁפֶה וַיִּשְׁתַּחוּ,
וַיָּבוֹא יָשְׁפֶה וַיַּרְא כָּל הַבַּיִת וְכָל שְׁעָרָיו, / וְהוּא
מִתְהַלֵּךְ וִיפֵיפִיָּה אַחֲרָיו. / וּמְבוֹאוֹת הַבַּיִת שְׁנֵים עָשָׂר
/ וְכָל דְּבַר יֹפִי לֹא חָסַר, / וּבֶחָצֵר נְטוּעִים כָּל עֲצֵי
נְעִימִים / גְּבֹהִים וְרָמִים, / וּבְתוֹכָהּ בְּרֵכוֹת מַיִם / וְכָל
מִינֵי עוֹף וּבַעֲלֵי כְנָפַיִם. / וּסְבִיבוֹת הָעֵינַיִם וְהַבְּרֵכָה /
שְׂבָכִים מַעֲשֵׂה שְׂבָכָה, / פֹּארוֹת אֲרֻכּוֹת וְיָפוֹת / וְצִפֳּרִים
עָפוֹת / הוֹגוֹת וּמְצַפְצְפוֹת. / וּבִנְיַן הַבַּיִת נָאֶה / בַּית
גָּדוֹל לְמַרְאֶה / וְהֶחָצֵר מָאֳחָזָה / בְּאַרְבָּעָה בָתִים מוּל
מֶחֱזֶה אֶל מֶחֱזָה, / בִּנְיָנָם חָזָק נִשְׂגָּב / וְעַל פְּנֵיהֶם
עַמּוּדִים וְעָב. / וַיְהִי בְּבוֹאוֹ וַיִּרְאֵהוּ.</p>

<br />
</blockquote>

<blockquote>
<p>וַיִּשָּׂא מְשָׁלוֹ וַיֹּאמַר:</p>

<p>אַרְמוֹן רְחַב יָד נַעֲלֵה בִנְיָן / צוּרוֹת אֲרָיוֹת בּוֹ מְפֻתָּחִים,</p>

<p>גַּם בִּנְיְנֵי בָתָּיו מְחֻקָּקִים / נָאִים עֲלִיּוֹתָיו מְרֻוָּחִים.</p>

<p>מִפִּי אֲרָיוֹת נִגְּרוּ מֵימָיו / עַל רֹב חֲצָצִים כַּבְּדוֹלָחִים,</p>

<p>עֵצִים שְׁתוּלִים עַל אֲגַם מַיִם / עַד יָם קְצִירֵיהֶם מְשֻׁלָּחִים,</p>

<p>קַיִץ וְחֹרֶף רַעֲנַנִּים הֵם, / וּבְקֹר וְחֹם יִשָּׁאֲרוּ לַחִים.</p>

<p>וִיצַפְצְפוּ תוֹרִים עֲלֵי פֹארוֹת / וַיִּצְוְחוּ יוֹנִים בְּבֵין שִׂיחִים,</p>

<p>יִתְיַלְּדוּ בֵין צִיץ וְשׁוֹשַׁנִּים / וַיַּעֲשׂוּ בֵיצִים וְאֶפְרוֹחִים.</p>

<br />
</blockquote>

<blockquote>
<p>וַיָבֵא לוֹ מָשׂוֹשׂ כָּל כְּלֵי מַחֲמַדִּים / וְעֶרֶשׂ
מַרְבַדִּים / וַיִּתֵּן בְּבֵית הַפְּקֻדָּה / אוֹצַר כָּל כְּלִי
חֶמְדָּה. / וּבְכָל זֹאת יֵלֵךְ יָשְׁפֶה אֶל הַנַּעֲרָה שְׁחוֹחַ, / כִּי
מֵאַהֲבָתָהּ לֹא עָצַר כֹּחַ, / וַיָּבוֹא חִשְׁקָהּ בְּלִבּוֹ
וּבִכְבֵדוֹ / וְהַמַּזְלֵג שְׁלֹשׁ הַשִּׁנַּיִם בְּיָדוֹ, / וְהֵם
נוֹשְׁקֵי רוֹמֵי קֶשֶׁת וַיּוֹרוּהוּ בְחִצִּים בְּרוּרִים / וַיָּחֶל
מְאֹד מֵהַמּוֹרִים, / וַתֵּרֶא יְפֵיפִיָּה כִּי מְחָצוּהוּ / וּבְמָקוֹם
צַר לְחָצוּהוּ.</p>

<br />
</blockquote>

<blockquote>
<p>וַתִּשָּׂא מְשָׁלָהּ וַתֹּאמַר:</p>

<p>יְדִידִי, וַהֲלֹא עֵינִי / לְלִבּוֹת פָּרְשָׂה רֶשֶׁת!</p>

<p>תְּעוֹרֵר אַהֲבַת דּוֹדִים / וְתַכְלִיתָהּ מְחַדֶּשֶׁת.</p>

<p>וְזֹאת תַּדְלִיק בְּלִבּוֹת אֵשׁ / וְזֹאת עֵצִים מְקוֹשֶׁשֶׁת</p>

<p>וְזֹאת תִּגְנֹב לְבַב חוֹשֵׁק / וְזֹאת קִרְבּוֹ מְמַשֶּׁשֶׁת.</p>

<p>וְיוֹם יוֹם קִלְקְלָה חִצִּים / וּמִלְחָמָה מְקַדֶּשֶׁת</p>

<p>וְתוֹרֶה חֵץ וְלֹא תַּחְטִיא / גְּדוּדִים בּוֹ מְכַבֶּשֶׁת.</p>

<p>בְּנִי, הַרְחֵק וְהִזָּהֵר / וְשֵׁב כִּמְטַחֲוֵי קֶשֶׁת!</p>

<br />
</blockquote>

<blockquote>
<br />
</blockquote>

<blockquote>
<p>וַיַּעַן יָשְׁפֶה וַיֹּאמַר ״וְלָמָה אַתְּ אוֹתִי
מְגָרֶשֶׁת / בְּאָמְרֵךְ: הַרְחֵק כִּמְטַחֲוֵי קֶשֶׁת? / הִנֵּה
בְּעֵינַיִךְ לִבַּבְתִּנִי, / וְעַתָּה מִמֵּךְ הִרְחַקְתִּנִי – / אָכֵן
הַכְרֵעַ הִכְרַעְתִּנִי!״ / וַתִּשָּׂא עֵינֶיהָ וַתֵּרֶא יְפִי יִפְעָתוֹ
/ וַתָּחֵל מֵאַהֲבָתוֹ, / וַתָּבוֹא הַנַּעֲרָה בְּמִשְׁעוֹל הָאַהַב /
וַתִּיקַד בְּלִבָּהּ אֵשׁ וָלַהַב, / וְקֹדֶם זֹאת לֹא יָדְעָה מָה
אַהֲבָה מַה מִּשְׁעוֹל / וְלֹא עָלָה עָלֶיהָ עֹל. / וַתֵּשֶׁב
מֵאַהֲבָתוֹ נִפְעָמָה וַהֲדוּכָה / כְּגֹרֶן עֵת הִדְרִיכָהּ / אוֹ דָכוּ
בַּמְּדוֹכָה. / וַיָּבֶן יָשְׁפֶה, כִּי מֵאַהֲבָתוֹ חָלְתָה /
וְאַהֲבָתוֹ בְּלִבָּהּ וּבִכְבֵדָהּ פָּשְׁתָה / וְכִי נִכְאָה לְבָבָהּ /
וְהַחֵשֶׁק מֵעֲבָרֶיהָ סְבָבָהּ.</p>

<br />
</blockquote>

<blockquote>
<p>וַיִּשָּׂא מְשָׁלוֹ וַיֹּאמַר:</p>

<p>אֲהָהּ! לֵב רַעֲיָה נִכְאֶה / בְּמִשְׁעוֹל אַהֲבָה נִלְחַץ,</p>

<p>וְלֵב יָבוֹא נְתִיב אַהַב – / לְכָל רוּחוֹת הֲלֹא יֵחָץ.</p>

<p>וְלוּ עֹנִי עֲבָרוֹ אוֹ / יְדֻכָּא אוֹ בְנֵי שַׁחַץ!</p>

<p>הֲלֹא אַהַב יְבוֹאֶנּוּ / לְכֹל יָבוֹא כְּחֵץ יִמְחַץ,</p>

<p>וְהֵא דָמִי מֵהַצְּבִי / בְּדִמְעוֹתַי אֲנִי אֶרְחַץ.</p>

<br />
</blockquote>

<blockquote>
<p>וַתִּיקַד אֵשׁ בְּלִבּוֹת הַשְּׁנַיִם / וְיָגְעוּ
לְכַבּוֹתָהּ בְּדִמְעוֹת עֵינַיִם – / וְאֵלֶּה חוֹטְבֵי עֵצִים וְאֵלֶּה
שׁוֹאֲבֵי מַיִם, / וְזֶה לִבּוֹ מִתְיַאֵשׁ / וְזֶה יִגַּע בְּדֵי אֵשׁ. /
וַתַּעֲנֵהוּ יְפֵיפִיָּה בִּדְבָרִים עֲרֵבִים / וּמַעֲנֵי אֲהָבִים, /
לַחֵךְ מְתוּקִים / לַלֵּב דְּבֵקִים, / וַתֹּאמַר ״יְדַבֵּר אֲדוֹנִי
בְּכָל לְבָבוֹ: / מַה מְּלַאכְתְּךָ וּמֵאַיִן תָּבוֹא?״ / וַיְהִי
כַּאֲשֶׁר הֱצִיקַתְהוּ, / וַיַּגֶּד לָהּ אֵת כָּל הַתְּלָאָה אֲשֶׁר
מְצָאַתְהוּ. / וַיֹּאמֶר יָשְׁפֶה לְמָשׂוֹשׂ הַסּוֹכֵן / לִטְבֹחַ טֶבַח
וְהָכֵן. / וַיָּבִיאוּ הַמַּטְעַמִּים, וַיֹּאכַל וַיַּשְׂבִּיעֶנָּה /
אַחַת הֵנָּה וְאַחַת הֵנָּה. / וַיִּשְׁתּוּ יֵין יְדִידוֹתָם /
וַיֹּאכְלוּ מִפְּרִי אַהֲבָתָם, / וַיִּהְיוּ הַשְּׁנַיִם / בְּהַחֲזִיק
אָזְנַיִם / וְלָקַחַת לְחָיַיִם / וְנָשׁוֹק שְׂפָתַיִם / וְקָרוֹץ
בָּעֵינַיִם / וּלְהִלָּחֵם בָּעַפְעַפַּיִם / וְשָׁלוֹחַ יָדַיִם /
וּמָעוֹךְ שָׁדַיִם, / וַיִּשְׁכְּבוּ אֶת מִשְׁכַּב הַצָּהֱרַיִם.&gt;
וּבְשׁוּק הַנְּעָרוֹת נִקְרֵאת נַעֲרָה יָפָה /
בְּסַפִּירִים מְעֻלָּפָה, / תִּמְשֹׁךְ הַיֹּפִי בְשׁוּלֶיהָ / וְכָל
הַצְּבָאוֹת לֹא דָמוּ בְיָפְיָן אֵלֶיהָ. / וַתֵּרֶא כִּי עֲזָבָהּ
יָשְׁפֶה וְלֹא לְקָחָהּ / וַתַּעַל חֲמָתָהּ וַתֵּצֵא רוּחָהּ, /
וּשְׁמָהּ יְמִימָה / בָּרַָה כַּחַמָּה. / וַתִּקְרָא לַמֶּלְצָר
בַּחֲרוֹנֶיהָ וּשְׁאוֹנֶיהָ / וַתִּתֵּן לוֹ אֶחָד מִצַּוְּרוֹנֶיהָ /
וַתֹּאמַר ״קְנֵה לִי סוּס נָאֶה / נֶחְמָד לְמַרְאֶה / וּבִגְדֵי רִקְמָה
/ וּכְלֵי מִלְחָמָה! / וְאִם מְחִירוֹ אַלְפַּיִם, /אֶתְּנָה לְךָ
וְאֶשְׁתַּחֲוֶה אַפַּיִם!״ / וַיָרָץ הַמֶּלְצָר וַיִּקֶן אֶת כָּל אֲשֶׁר
אָמְרָה / אַחַת מֵהֵנָּה לֹא נֶעְדְּרָה. / וַתִּתֵּן לוֹ אַלְפַּיִם
זָהָב מִסְּדִינֶיהָ / אֲשֶׁר לָקְחָה מִבֵּית אֲדוֹנֶיהָ.&gt;
וַתִּלְבַּשׁ כָל לְבוּשָׁהּ / וַתָּשֶׂם כֶּתֶר מַלְכוּת
בְּרֹאשָׁהּ, / וַתִּרְכַּב סוּס גְּבַהּ קוֹמָה / וַתִּקַּח כְּלֵי
מִלְחָמָה, / וַתִּשְׁאַל לִמְקוֹם יָשְׁפֶה וּלְבֵיתוֹ / אֲשֶׁר הָיָה עִם
יְפֵיפִיָּה רַעְיָתוֹ. / וַתֶּאֱרֹב עַד הָעֶרֶב / וַתִּרְכַּב סוּסָהּ
וַתִּקַּח בְּיָדָהּ חֶרֶב, / וַתִּפְתַּח הַדֶּלֶת בְּיָדֶיהָ
כִּמְגַנֶּבֶת / וַתֵּשֶׁב בִּמְבוֹא הַבַּיִת מְאָרֶבֶת. / וַתִּקְשֹׁר
לְשׁוֹן הַסּוּס בַּשַּׁעַר / וַתָּבוֹא בַלָּט אֶל הַנַּעַר – / וְהִנֵּה
הוּא וְרַעְיָתוֹ יְשֵׁנִים שְׁנֵיהֶם / וְרוּחַ לֹא יָבוֹא בֵינֵיהֶם,
יְעֵפִים מִן הַשְּׂחוֹק / כְּדֶרֶךְ כָּל הַשּׂוֹחֵק וָחֹק, /
וַתִּמְשְׁכֵהוּ מֵחֵיק רַעְיָתוֹ, / וְלֹא הֵקִיץ מִשְּׁנָתוֹ. /
וַתֶּאְסֹר יָדָיו אֶל אֲחוֹרָיו / וַתּוֹצִיאֵהוּ מֵחֲדָרָיו /
וַתִּקָּחֵהוּ בְאוֹנֶיהָ / וַתַּרְכִּיבֵהוּ עַל הַסּוּס בְּפָנֶיהָ, /
וַתִּגְעַר בַּסּוּס / וַתְּאַלֲצֵהוּ לָנוּס. / וַיְהִי אַחֲרֵי צֵאתָם
מִן הַמְּדִינָה כְּהֶרֶף עַיִן, / וַיִּיקַץ כְּצֵאת מִמֶּנּוּ הַיַּיִן /
וַיִּצְעַק וַיֹּאמַר ״הִנֵּה הֱקִיצוֹתִי / וְנִהְיֵיתִי נֶחֱלֵיתִי /
וְנֶעֱצַבְתִּי, / כִּי גֻנֹּב גֻּנַּבְתִּי. / וְאִם גִּבּוֹר חַיִל הוּא
אֲשֶׁר אֲסָרַנִי / וּמֵחֵיק רַעְיָתִי הֶעֱבִירַנִי – / יְנַתֵּק
מוֹסְרוֹתַי אֲשֶׁר קְשָׁרַנִי, / וְאִם יוּכַל לְהִלָּחֵם אִתִּי –
וְהִכְנִיעַנִי״.</p>

<br />
</blockquote>

<blockquote>
<br />
</blockquote>

<blockquote>
<p>וַיִּשָּׂא מְשָׁלוֹ וַיֹּאמַר:</p>

<p>הָהּ לִי, רַעְיָתִי, הָהּ לִי, כִּי / מֵחֵיקֵךְ גֻנֹּב גֻּנַּבְתִּי!</p>

<p>לוּ מוֹסְרוֹתַי נִתַּקְתִּי, אָז / לֹא אֶשְׁקֹט כִּי אִם נִקַּמְתִּי.</p>

<br />
</blockquote>

<blockquote>
<p>וַתִּגְעַר בּוֹ הַנַּעֲרָה יְמִימָה אֲשֶׁר גְּנָבַתּוּ /
וּבְעֵין קִנְאָה שְׁזָפַתּוּ / וַתֹּאמֶר לוֹ ״אַתָּה הוֹלֵךְ
בַּשִּׁבְיָה / וְלֹא יָדַעְתָּ אִם לְמָוֶת אִם לְמִחְיָה – / וְעוֹדְךָ
תִזְכֹּר עֶרֶשׂ רַעְיָה!״ / וַתַּשְׁלִיכֵהוּ מֵעַל הַסּוּס, וַיֵּלֶךְ
לְרַגְלוֹ כַּאֲשֶׁר הוֹלֵךְ בַּשְּׁבִית, / וַתַּכֵּהוּ בַחֲנִית. / אֲזַי
הֵעֵז פָּנָיו / וְחָרַק שִׁנָּיו / וְלָטַשׁ עֵינָיו / וַיֹּאמַר ״מִי
אַתָּה אֲשֶׁר אִישׁ כָּמוֹנִי תְּדַכֵּא? / הַאֲשֶׁר שָׁבִיתָ
בְּחַרְבְּךָ אַתָּה מַכֶּה.״ /</p>

<br />
</blockquote>

<blockquote>
<p>וַיִּשָּׂא מְשָׁלוֹ וַיֹּאמַר:</p>

<p>הֲגִבּוֹר אַתְּ וְגִבּוֹרִים / בְּחַרְבָּךְ בַּשְּׁבִי תַנְחֵם?</p>

<p>אֲסוּרַי נַתְּקָה כַיּוֹם / וְצֵא עִמִּי לְהִלָּחֵם!</p>

<p>וְלוּ אַתְּ עִם גְּדוּדֶיךָ / תְּבוֹאוּן לִי – אֲנִי אֶמְחֵם,</p>

<p>וְלוּ יִהְיוּ כְחוֹל – אֶדְרֹךְ / גְּוִיָּתָם וְאֶדְלָחֵם,</p>

<p>וְאֶשְׁחָקֵם כְּמוֹ עָפָר / וְאֶרְקָעֵם וְאֶסָּחֵם.</p>

<p>גְּבוּרָה מִשְּׁדֵי אִמִּי / יְנַקְתִּיהָ וּמֵרֶחֶם,</p>

<p>וְלִי לֵב יִשְׁאֲלָה חִשְׁקָהּ / כְּעוֹלָל יִשְׁאֲלָה לֶחֶם,</p>

<p>וְלִבִּי לֹא כְּכָל חוֹשֵׁק / אֲשֶׁר יַחְשֹׁק וְיִנָּחֵם.</p>

<br />
</blockquote>

<blockquote>
<p>וַיְהִי לְמָחָר / כַּעֲלוֹת הַשַּׁחַר / וְזָרַח
הַשֶּׁמֶשׁ / וְנִכַּר הַיּוֹם מֵאֶמֶשׁ – / וְהִנֵּה אֶחָד פָּרָשׁ /
מִתְגָּעֵשׁ וְרוֹעֵשׁ וְכַיָּם נִגְרָשׁ, / וְהוּא כְאַרְיֵה מִגּוּרָיו
שָׁכַל שָׁכוֹל / לֹא יָשׁוּב מִפְּנֵי כֹל, / וְסוּסוֹ יְגַמֵּא אֶרֶץ
וְיֹאכְלֶנָּהּ אָכוֹל, / וַיַּרְא וַיִּדְאֶה / וַיַּעֲלֶה וַיִּגְאֶה, /
יָרוּץ כְּנַחַל שׁוֹטֵף / וּבִכְלֵי מִלְחָמָה מִתְעַטֵּף, / וּבַחֲנִיתוֹ
לַהֶבֶת / כְּאֵשׁ צָרֶבֶת, / יַחֲרֹק שִׁנָּיו וְלַהֲבוֹת אֵשׁ מֵהֶם
יְשׁוֹטְטוּ, / כִּידוֹדֵי אֵשׁ יִתְמַלְּטוּ. / וַיֵּרֶד מֵרֹאשׁ הָהָר
וַיָּרָץ כַּבָּרָק / וְסוּסוֹ מִתַּחְתּוֹ כְּחֵץ הוּרַק / עַל יָשְׁפֶה
וִימִימָה / וַיָּנַח עֲלֵיהֶם כַּאֲשֶׁר יִפֹּל הַטַּל עַל הָאֲדָמָה, /
וְהִנֵּה הִיא יְפֵיפִיָּה אֲהוּבָתוֹ / וְלֹא הִכִּירָהּ מֵרֹב חֶרְדָּתוֹ
– / וְהִיא הִכִּירַתּוּ / וּמִמּוֹסְרוֹ נִתְקַתְהוּ.&gt;
וַתָּקָם יְמִימָה אֵלֶיהָ בַּחֲנִיתָהּ, וַתָּשֶׁב
אֵלֶיהָ יְפֵיפִיָּה / וַתָּרָץ לִקְרָאתָהּ כַּצְּבִיָּה. / וַתְּהִי
בֵינוֹתָם מִלְחָמָה גְדוֹלָה: / זֹאת יוֹרֶדֶת וְזֹאת עוֹלָה, / זֹאת
צוֹרַחַת וְזֹאת צוֹוַחַת, / זֹאת רוֹדֶפֶת וְזֹאת בּוֹרַחַת, / זֹאת
בְּכֵלֶיהָ מִתְהַפֶּכֶת / וְזֹאת חֲנִית עַל חֲבֶרְתָּהּ מוֹשֶׁכֶת, /
זֹאת מִימָנִית וְזֹאת מִשְּׂמָאלִית, / זֹאת מְחָרֶפֶת וְזֹאת מְגַדֶּפֶת.
/ וּבְכָל זֹאת חֲשָׁבָם יָשְׁפֶה אֲנָשִׁים – / וְהֵנָּה נָשִׁים! /
וַיַּעַל בֵּינוֹתָם הָאָבָק / וּבִפְנֵיהֶם הֶעָפָר דָּבַק / עַד מֵרֹב
עֲפָרָם / חָשַׁךְ מִשְּׁחוֹר תָּאֳרָם / וְעַד אֲשֶׁר לֹא נִרְאוּ /
וְלִמְצֹא זֶה לָזֶה נִלְאוּ. / וַתֵּצֶאנָה שְׁתֵּיהֶן מֵהַמַּעֲרָכָה, /
זֹאת וְזֹאת חֲנִיתָהּ לָאָרֶץ מָשְׁכָה.</p>

<br />
</blockquote>

<blockquote>
<p>וַתִּשָּׂא מְשָׁלָהּ יְמִימָה / וַתֹּאמֶר לִיפֵיפִיָה בְחֵמָה:</p>

<p>הֲפָרָשׁ מִתְּהוֹם יַעַל / הֲמָרוֹם יַחֲנֶה – מִפַּח</p>

<p>לְהַצִּיל יָשְׁפֶה כַּיּוֹם / כְּהִנָּצֵל צְבִי מִפַּח?</p>

<p>וְאֵין זֹאת כִּי יְקוֹד לִבָּךְ / בְּרוּחַ אַהֲבָה נֻפַּח</p>

<p>וְדִכָּא לִבְּךָ חֵשֶׁק / וְאַהְבָה קָדְקֳדוֹ שִׂפַּח.</p>

<p>יְדִידוּת גִּדְּלָה לִבָּךְ, / בְּחֵיק הָאַהֲבָה טֻפַּח,</p>

<p>תְּפָרֵשׂ כַּפְּךָ מֵחֹם / יְקוֹד לִבְּךָ וְתִתְיַפַּח.</p>

<br />
</blockquote>

<blockquote>
<p>וַתִּשְׁמַע יְפֵיפִיָּה וַתֵּאָנַח / וַתֵּצֵא רוּחָהּ
וְכִמְעַט מֵעַל הַסּוּס תִּפֹּל וְתִצְנַח, / וְאַחֲרֵי כֵן שָׁבָה
אֵלֶיהָ רוּחָהּ.</p>

<br />
</blockquote>

<blockquote>
<p>וַתִּשָּׂא מְשָׁלָהּ בְּמַר רוּחָהּ:</p>

<p>הֲפָרָשׁ נַעֲשָׂה גַנָּב – / וְאִם גַּנָּב יְהִי פָרָשׁ?</p>

<p>וְאִם אֶמֶשׁ גְּנַבְתּוֹ לָךְ / וּמֵחֵיק רַעֲיָה גֹרַשׁ</p>

<p>וְתִקַּנְתָּ גְנֵבָתְךָ / גְּנֵבַת מַעֲשֵׂה חָרָשׁ</p>

<p>וְחֵרַפְתּוֹ וְחִבַּלְתּוֹ – / וְהֵא דָמוֹ לְךָ נִדְרָשׁ!</p>

<p>הֲגִדַּפְתָּ הֲגָנַבְתָּ / הֲרָצַחְתָּ וְגַם תִּירַשׁ?</p>

<br />
</blockquote>

<blockquote>
<p>וַיִּתְמַהּ יָשְׁפֶה כִּי רָאָה זֶה אוֹמֵר וְזֶה
מְכַחֵשׁ / וַיֹּאמַר: אֵין זֶה כִּי אִם נַחֵשׁ יְנַחֵשׁ! / וַיִּחַר אַף
יְמִימָה עַל יְפֵיפִיָּה / וַתַּךְ אוֹתָהּ בַּחֲנִית בֵּין הַדְּבָקִים
וּבֵין הַשִּׁרְיָה / וַתִּפֹּל מֵעַל הַסּוּס עַל הָאֲדָמָה / וְכִמְעַט
לֹא נוֹתְרָה בָּהּ נְשָׁמָה, / וְהוּסַר מֵעַל רֹאשָׁהּ צְנִיפָה /
וְנִגְלָה צְעִיפָהּ / וַיֵּרָאוּ דַלּוֹת רֹאשָׁהּ עַל זֹהַר הַפָּנִים /
נְחָשִׁים צִפְעוֹנִים. / וַיַּכִּירָהּ יָשְׁפֶה / וְלֹא נוֹדַע הֶחָזָק
הוּא הֲרָפֶה. / וַיְמַהֵר וַיִּרְכַּב סוּסָהּ / וַיִּקַּח כֵּלֶיהָ
וּדְגָלֶיהָ וְנִסָּהּ / וַיַּכֶּה אֶת יְמִימָה בְּאַחֲרֵי הַחֲנִית אֶל
הַחֹמֶשׁ / תַּחַת הַמַּכָּה אֲשֶׁר הִכַּתְהוּ אֶמֶשׁ, / וּמֵעַל הַסּוּס
הִפִּילָהּ וְנִרְאָה שְׂעָרָהּ וְרֹאשָׁהּ – וְהִנֵּה הִיא נַעֲרָה יָפָה
/ וּבְאוֹר הַשֶּׁמֶשׁ מִתְעַטְּפָה. / וַתְּגַל בְּעַד הַפָּנִים
כַּשְּׁחָרִים / וַיִּתְפָּרְשׂוּ עֲלֵיהֶם נְחָשִׁים צִפְעוֹנִים
כָּעוֹרֵב שְׁחֹרִים, / וְשָׁדֶיהָ עוֹמְדוֹת כַּתַּפּוּחִים /
וַיְצִיקוּהוּ בְּנָפְלוֹ עָלֶיהָ וַיַּחְשְׁבֵם רְמָחִים. / וַיַּרְא כִּי
הִיא אִשָּׁה / וַתְּכַסֵּהוּ בוּשָׁה / וַיִּחַר לוֹ כִּי אָמַר: עַתָּה
יֹאמְרוּ הִיא רִמַּתְהוּ, / וּפֶן יֹאמְרוּ לוֹ: אִשָּׁה
גְנָבַתְהוּ.</p>

<br />
</blockquote>

<blockquote>
<p>וַיִּשָּׂא מְשָׁלוֹ וַיֹּאמַר:</p>

<p>לְנָשִׁים יָאֲתָה תַרְמִית, / אֲחָזוּהָ לְמוֹרָשָׁה</p>

<p>וְתִדְמֶה עִיר אֲחֻזָּתָן / וְהִיא בִלְבַד כְּלִי אִשָּׁה.</p>

<p>וְנֵכֶל נִכְּלָה עָלַי / וּפָנַי כִּסְּתָה בוּשָׁה –</p>

<p>וְלוּלֵי כִי הֲדָרָהּ רַב / וּבוֹ לֵב כָּל אֱנוֹשׁ כָּבְשָׁה</p>

<p>וּמַצִּילָה מְאוֹר חַמָּה, / כְּמָוֶת אַהֲבָה קָשָׁה!</p>

<br />
</blockquote>

<blockquote>
<p>וַיָּקָם יָשְׁפֶה מֵעָלֶיהָ / וַתָּקָם גַּם הִיא
בְחֵמָה, תַּמְשִׁיךְ מְאוֹרָהּ בֵּין שׁוּלֶיהָ / כַּכַּלָּה תַּעְדֶּה
כֵלֶיהָ. / וַתָּבוֹא יְפֵיפִיָּה לַאדוֹנֶיהָ / וַתִּשְׁתַּחוּ וַתִּפֹּל
עַל פָּנֶיהָ / וַתּוֹרֶד כַּנְּהָרוֹת מַיִם מֵעֵינֶיהָ / וְהִיא אוֹמֶרֶת
״וְאֵיךְ גֻּנַּב מִבֵּין זְרוֹעַי / יְדִיד שַׁעֲשׁוּעַי!״ /
וַיַּגִּישָׁהּ אֵלָיו יָשְׁפֶה וַיָּשֶׂם לִבּוֹ מְסִבָּהּ / וַיְדַבֵּר
עַל לִבָּהּ.</p>

<br />
</blockquote>

<blockquote>
<p>וַתִּשָּׂא מְשָׁלָהּ וַתֹּאמַר:</p>

<p>מַה נָּעֲמָה קִרְבַת יְדִיד / אַחַר נְדוֹד מַה מָּתְקָה,</p>

<p>מַה יִּשְׂמְחָה חוֹשֵׁק בְּבוֹא / רַעְיָה לְאַחַר רָחֲקָה!</p>

<p>מֵאָז גְּלוֹת מִנִּי גְבִיר, / אֵשׁ הַנְּדוֹד בִּי נִשְּׂקָה</p>

<p>וּבְרֹב דְּמָעוֹת אֶשְׁטְפָה / דִּמְעָה לְדִמְעָה דָפְקָה</p>

<p>מֵאָז נְדוֹדוֹ, וַהֲלֹא / רוּחִי בְקִרְבִּי נָבְקָה.</p>

<p>מֵחֹם לְבָבִי אֶזְעֲקָה / עַל חוֹמְסִי שֵׁן אֶחְרְקָה,</p>

<p>עַד כִּי אֲמָתְךָ רָדְפָה / אַחַר אֲהוּבָה דָלְקָה.</p>

<p>מֵהַר לְהַר אֶתְהַלְּכָה, / ״דּוֹד, דּוֹד!״ בְּמָרָה אֶזְעֲקָה</p>

<p>שָׁבָה שְׁבוּת דּוֹדָהּ וְזֹאת / כָּל מוֹסְרוֹתָיו נִתְּקָה.</p>

<p>אָמָה יְמִימָה כֻתְּתָה / הַיּוֹם בְּחַרְבּוֹ בֻתְּקָה,</p>

<p>אָמָה יְפֵיפִיָּה לְזֹאת / בָּכְתָה וְהַיּוֹם צָחֲקָה.</p>

<br />
</blockquote>

<blockquote>
<p>וְיָשְׁפֶה מְדַבֵּר וּמְשַׂחֵק עִם יְפֵיפִיָּה – /
וּמִנֶּגֶד יְמִימָה צוֹפִיָּה / בְּנֶפֶשׁ מָרָה הוֹמִיָּה וּבוֹכִיָּה /
הִיא נִפְעָמָה נִכְלְמָה / וּכְרָחֵל לִפְנֵי גוֹזְזֶיהָ נֶאֱלָמָה, /
וַיְּעָרְבוּ הַדְּמָעוֹת אֲשֶׁר עַל לֶחֱיָהּ נִגְּרוּ / בְּמֵי הַחֵן
אֲשֶׁר בְּפָנֶיהָ וְאֵלֶּה מֵאֵלֶּה לֹא נִכְּרוּ, / וַתָּקָם אֵלֶיהָ
יְפֵיפִיָּה וַתֹּאמֶר אֵלֶיהָ ״קוּמִי וּלְהִשְׁתַּחֲווֹת לִפְנֵי
אֲדוֹנֵינוּ הָחִישִׁי / וְאַל תִּכָּלְמִי כִּי לֹא תֵבוֹשִׁי! / וְלָמֶה
תִבְכִּי וּבַאדוֹנַיִךְ תִּתְבָּאֲשִׁי? / וְעַתָּה, אֲחוֹתִי,
הַחֲרִישִׁי / וְתַרְבִּי לְפָנָיו תַּחֲנוּנַיִךְ / וְתִשְׁתַּחֲוִי לוֹ,
כִּי הוּא אֲדוֹנַיִךְ. / וְאִם תִּכָּלְמִי לְדַבֵּר דְּבָרִים
נִפְרָדִים, / קָרְבִי אוֹתָם אֶחָד אֶל אֶחָד וְהָיוּ לַאֲחָדִים. /
אוּלַי תּוּכְלִי לְהַיְשִׁיר – / עוּרִי עוּרִי דַּבְרִי שִׁיר!״ /
וַתָּקָם יְמִימָה, / כִּדְמוּת לְבָנָה בִּהְיוֹתָהּ תְּמִימָה.</p>

<br />
</blockquote>

<blockquote>
<p>וַתִּשָּׂא מְשָׁלָהּ וַתֹּאמַר:</p>

<p>הַט, הַגְּבִיר, אֹזֶן לְקוֹל / אָמָה לְךָ מִתְחַנְּנָה!</p>

<p>מִשְׁפַּט אֱמֶת שָׁפְטָה, וְאַל / עָלַי תְּבַקֵּשׁ תּוֹאֲנָה.</p>

<p>נַפְשִׁי כְּיוֹנָה עָלְתָה / אֵבֶר וְתָעוּף תִּשְׁכְּנָה,</p>

<p>עַד מָצְאָה בַיִת וְקֵן / בִּלְבָבְךָ שָׁם קִנֲנָה.</p>

<p>וָאֹמְרָה ״שׁוּבִי״ וְלֹא / שָׁבָה עֲדֶן, כִּי מֵאֲנָה.</p>

<p>הֵן אַהֲבָתְךָ הִיא אֲשֶׁר / רֶשֶׁת לְנַפְשִׁי טָמְנָה!</p>

<p>אוֹחִיל וְאֶשָּׂא עֹל נְדוֹד, / אֶצְפֶּה בְּבוֹא עֵת חֶנֲנָהּ!</p>

<p>תָּחֹן עֲלֵי אָמָה אֲשֶׁר / נַפְשָׁהּ בְּיָדְךָ נָתְנָה</p>

<p>וּבְבוֹר שְׁבִי הָאַהֲבָה / כַּמֶּה פְעָמִים נִבְחֲנָה.</p>

<p>תִּגְזֹל וְנֶפֶשׁ תַּעֲשֹׁק – / וּבְאַחֲרִית הִתְאוֹנֲנָה.</p>

<br />
</blockquote>

<blockquote>
<p>וַיְהִי טֶרֶם כִּלְּתָה לְדַבֵּר הַשִּׁירָה
וְהַנְּעִימָה / וְנֶפֶשׁ יָשְׁפֶה נִקְשְׁרָה בְּנֶפֶשׁ יְמִימָה /
וַיֹּאמֶר לָהּ ״רְאִי, שִׁירַיִךְ בִּשְׂפָתַי אֲרוּגִים, / מַה יָּפִית
וּמַה נָּעַמְתְּ אַהֲבָה בַּתַּעֲנוּגִים!״ / וַתֵּשַׁבְנָה שְׁתֵּיהֶן
לְפָנָיו, וַיִּשְׁתַּעֲשַׁע בְּמֵי הַחֵן הַיּוֹרְדִ ים עַל הַפָּנִים, /
וּפְנֵיהֶם כְּפֶלַח רִמּוֹנִים / אָדְמוּ עֶצֶם מִפְּנִינִים /
וּמִשֶּׁלֶג לְבָנִים. / וְנִתְקַבְּצוּ שָׁם שְׁלֹשָׁה מִינִים: / טַל
חֶרְמוֹן / וּפֶלַח הָרִמּוֹן / וְשֶׁלֶג הַלְּבָנוֹן. / עֲלֵיהֶם
קְוֻצּוֹת תַּלְתַּלִּים / וְעַפְעַפַּיִם כִּגְדִילִים / וְאִישׁוֹנֵי
עֵינַיִם מְשַׂחֲקִים מְחַלֲלִים כְּבַחֲלִילִים, / וְגַבּוֹת כִּקְשָׁתוֹת
נְטוּיוֹת / לְהַכְעִיס חוֹשְׁקִים עֲשׂוּיוֹת, / יִדְמוּ פְנֵיהֶם /
בִּפְרֹשׂ עֲלֵיהֶם / שְׂעָרוֹת שְׁחֹרוֹת כָּעוֹרֵב / כְּמַרְאֵה הַבֹּקֶר
וְהָעֶרֶב. / וַיִּהְיוּ שְׁלָשְׁתָּם בְּנַשֵּׁק וְחַבֵּק, / וְחֵשֶׁק זֶה
בַלֵּב יוּחַק, / וַיֹּאמֶר יָשְׁפֶה לְרַעְיָתוֹ יְמִימָה ״וְהֵן אִם
אֲהַבְתִּנִי וַחֲשַׁקְתִּנִי, / אֵיךְ גְּנַבְתִּנִי / וּבַשְּׁבִי
נִהַגְתִּנִי?״ / וַתַּעֲנֵהוּ לֵאמֹר כִּי ״זְכֹר יוֹם קַחְתְּךָ אֲחוֹתִי
יְפֵיפִיָּה / וַתִּבְחָרָהּ לְךָ מִכָּל צְבִיָּה / וַתְּהִי לְךָ
לְרַעְיָה: / שָׁם הֱבִישׁוֹתָ כָל קוֹוֶיךָ / וְאוֹתִי הִשְׁלַכְתָּ
אַחֲרֵי גַוֶּךָ. / הֲלֹא אָנֹכִי לְכָל עַיִן מַחְמָד / וּלְכָל רוֹאַי
אֵין לְפָנַי מָעֳמָד, / וּמַרְאִי נָאֶה וְקוֹלִי יֶעֱרָב, / כִּי הָיָה
הֲדָרִי רַב״.</p>

<br />
</blockquote>

<blockquote>
<p>וַתִּשָּׂא מְשָׁלָהּ וַתֹּאמַר:</p>

<p>הֲלֹא כָל בַּעֲלֵי חֵשֶׁק / בְּיָפְיִי יִתְמְהוּ כִּי רַב!</p>

<p>בְּפָנַי יַחֲנֶה שֶׁמֶשׁ / וּבָם זָרַח וּבָם עָרַב,</p>

<p>וּמַרְאִי – שַׁעֲשׁוּעֵי דוֹד, / וְקוֹלִי מַה מְּאֹד יֶעֱרַב!</p>

<p>וְאָשִׁיר שִׁיר – וְלֵב חוֹשֵׁק / בְּאֵשׁ הָאַהֲבָה נִצְרַב.</p>

<p>וְלוּ נַחַל בְּקִרְבּוֹ בָא – / בְּחֹם לִבּוֹ אֲזַי חָרַב,</p>

<p>וְאִם לִבּוֹ מְקוֹר מַיִם – / כְּרֶגַע יִהְיֶה שָׁרָב.</p>

<p>וְעֵינַי יִלְחֲמוּ אֶל דּוֹד / וְתָמִיד הוֹלְכִים בַּקְּרָה</p>

<p>וְדוֹד יֹאמַר לְהִלָּחֵם / אֲלֵיהֶם – הָחֳרֵב נֶחְרַב,</p>

<p>וְחוּג פָּנַי – דְּמוּת סַהַר, / וְתַלְתַּלַּי – דְּמוּת עַקְרָב.</p>

<p>גְּשָׁה נָּא, אוֹהֲבִי, וּלְכָה / לְדֹדֵי רַעֲיָה וּקְרַב,</p>

<p>וְהֵא לִבִּי בְּתוֹקְעֵי כַ/פְּךָ, כִּי חִשְׁקְךָ עָרַב!</p>

<p>וְאַל תִּזְכֹּר אֲשֶׁר עָוְתָה / אֲמָתְךָ לָךְ בְּיוֹם מַאְרָב,</p>

<p>וְאַל תִּשְׁמַע לְקוֹל מֵרִיב / אֲשֶׁר עַל אַהֲבָתְךָ רָב,</p>

<p>אֲשֶׁר יִשֹּׁךְ כְּנָחָשׁ לֵב / יְדִידִים, עַד אֲשֶׁר זֹרַב,</p>

<p>וְהַרְחֵק כָּל מְרִיבֵי דוֹד / וְאַל תֵּשֵׁב בְּתוֹךְ סָרָב,</p>

<p>וְכָל נִרְגָּן יְהִי מֻכֶּה / בְּשִׁדָּפוֹן וּבַגָּרָב!</p>

<br />
</blockquote>

<blockquote>
<p>וַיִשְׂחַק יָשְׁפֶה מֵהֲדַר שִׁירֶיהָ וַיֹּאמַר
״וְהִנֵּה יָפְיֵךְ הִלַּלְתְּ – / ובִי הִתְעַלַּלְתְּ!״ / וְיָשְׁפֶה
הָיָה לְבֶן־שִׁנַּיִם / עִם יְפֵה עֵינַיִם / וְהָדוּר בְּכָל מַעֲנָיו /
וְכָמוֹהוּ לֹא הָיָה לְפָנָיו.</p>

<br />
</blockquote>

<blockquote>
<p>וַתִּשָּׂא מְשָׁלָהּ וַתֹּאמַר:</p>

<p>בְּעֵת יִשְׂחַק יְגַל שִׁנְָּיו / מְצֻמָּדִים וְאֵין נִפְרָד</p>

<p>כְּחָלָב, אוֹ כְעֵין קֶרַח / כְּשֶׁלֶג כַּכְּפוֹר בָּרָד.</p>

<p>הֲמֵחֹמֶר כְּזֶה נִבְרָא, / הֲמֵרוֹם זָהֳרוֹ יָרַד?</p>

<p>לְנֹגַהּ זָהֳרוֹ – נֹגַהּ / מְאוֹר חַמָּה כְּבָר מוּרָד!</p>

<p>הֲבָא מִמַּעֲדַן עֵדֶן / וְהוּא מִשָּׁם לְבַד שָׂרַד?</p>

<p>וּמִשָּׁם אֵיךְ יְבוֹאֵנוּ? / הֲלִדְבַר מַעֲלוֹ טֹרַד?</p>

<p>עֳפָרִים שָׁחֲחוּ תַחְתָּיו – / וְהוּא עִם זָהֳרֵי רוֹם רָד,</p>

<p>הֲדַר לֶחְיָם לְפָנָיו צָד / וְהַיּוֹם עַל פְּנֵיהֶם רַד,</p>

<p>וְכָל כּוֹתֵב שְׁמוֹ ״עֹפֶר״ / יְמַהֵר חִישׁ וְהִתְגָּרָד:</p>

<p>הֲלֹא כָל מַחֲנֵה יֹפִי / לְפָנָיו קָם וְלוֹ חָרַד.</p>

<br />
</blockquote>

<blockquote>
<p>וַיְהִי הֵם מְשַׂחֲקִים / כְּמִשְׁפַּט הַחוֹשְׁקִים – /
וְהִנֵּה פָרָשׁ אַחֵר וּמָגִנּוֹ מְאָדָם / וַחֲנִיתוֹ אֲדֻמָּה מִדָּם, /
מְפָרֵק הָרִים בְּכֹחוֹ / וּמַפִּיל אֲרָזִים בְּרוּחוֹ / וּמַחֲרִיב
יַמִּים בְּגַעֲרָתוֹ / וּמְבַקֵּעַ יְעָרִים בְּזַעֲקָתוֹ, / וַיִּצְוַח
וַיִּצְרַח / וְכָל שׁוֹמְעָיו לְפָנָיו יִבְרַח. / וַיְּהִי בְּשָׁמְעָם
קוֹל הַהֲמֻלָּה / וַיֹּאמְרוּ ״מִי יַעֲלֶה לָּנוּ בַתְּחִלָּה?״ /
וַיִּרְכַּב יָשְׁפֶה עַל סוּס יְמִימָה / וַיֵּלֵךְ אֵלָיו בְּאַף וְחֵמָה
/ וַתַּעֲלֶה בֵינוֹתָם חַרְבוֹתָם / וְעַד לְמֵרָחוֹק הִשְׁמִיעוּ
מַכּוֹתָם, / וַיִּקְרָא הַפָּרָשׁ אֶל יָשְׁפֶה לֵאמֹר / ״הִנֵּה יָצָאתִי
אֶל יָשְׁפֶה לְבַקְשׁוֹ / וּלְהַצִּיל וּלְהַחֲיוֹת נַפְשׁוֹ. / הַמְעַט
כִּי אוֹתוֹ מִבֵּיתִי גָנַבְתָּ – / וּלְהִלָּחֵם עִמִּי עַתָּה
נִצַּבְתָּ!״ / וַיִּשְׁמַע יָשְׁפֶה כִּי מָשׂוֹשׂ הוּא וַיַּכִּירֵהוּ /
וַיָּרָץ אֵלָיו וַיְחַבְּקֵהוּ / וַיִּשְּׁקוּ אִישׁ אֶת רֵעֵהוּ. /
וַיִּשְׁאַל מָשׂוֹשׂ הַסּוֹכֵן לִשְׁלוֹמוֹ וְלִשְׁלוֹם יְפֵיפִיָּה
אֲהוּבָתוֹ / וַיַּגֶּד לוֹ יָשְׁפֶה חִידָתוֹ. / וַיִּשְׂמַח שִׂמְחָה
גְדוֹלָה / כִּי הָיָה לְיָשְׁפֶה רֶוַח וְהַצָּלָה, וַיִּלְבְּשׁוּ אִישׁ
מָדָיו / וַיֵּלְכוּ שְׁנֵיהֶם יַחְדָּו / וַיָּבוֹאוּ עַד הַנְּעָרוֹת – /
וְהֵנָּה נִבְהָלוֹת וְנִסְעָרוֹת, / כִּי אָמְרוּ ״אוּלַי הַפָּרָשׁ
אֲסָרוֹ / וּטְבָחוֹ אוֹ מְכָרוֹ״. / וַיֵּשֶׁב מָשׂוֹשׂ עִמָּהֶם
וַיַּגִּידוּ לוֹ קוֹרוֹתָם / וְכָל הַמּוֹצְאוֹת אוֹתָם, / וַיָּשׁוּבוּ
לָעִיר אֶל בֵּיתָם / וְלֹא יָדַע אִישׁ בְּבוֹאָם וּבְצֵאתָם. /
וַיִּהְיוּ אַרְבַּעְתָּם אוֹכְלִים וְשׁוֹתִים וַיֵּשֶׁב יָשְׁפֶה עִם
הַנְּעָרוֹת – וְהִנֵּה מַלְאָכִים רוֹכְבִים צְמָדִים / וְלִפְנֵיהֶם
מַשָּׂא צֶמֶד פְּרָדִים / וַיֹּאמְרוּ לְיָשְׁפֶה ״אָבִיךָ שְׁלָחָנוּ /
וּבָרוּךְ אֲשֶׁר בַּדֶּרֶךְ הִנְחָנוּ! / וְהִנֵּה לְךָ מִנְחָה / מֵאֵת
אָבִיךָ שְׁלוּחָה, / וְאָמְנָם אַתָּה אִישׁ לֹא תַחְמֹד / בַּכֶּסֶף
וּבַזָּהָב הַרְבֵּה מְאֹד, / וְשָׂא שָׁלוֹם מֵאֵת רֵעֲךָ שַׂר
הַצְּבָאוֹת / וְגַם הוּא שָׁלַח אֵלֶיךָ מְנָאוֹת, / וְהֵא לְךָ כְתָבוֹ /
וּבוֹ תִרְאֶה כָל לְבָבוֹ, / וְהִנֵּה בוֹ שִׁיר בְּשׂוֹרָה / כִּי
לַנְּגִידִים הָיְתָה אוֹרָה״. / וַיִּקְרָא כָל דִּבְרֵי חֶמְדַּת /
פַּתְשֶׁגֶן כְּתָב הַדָּת:</p>

<br />
</blockquote>

<blockquote>
<p>שְׂמַח, דּוֹדִי, וְהִתְבַּשֵּׂר – / זְמַנִּי שָׁב לְמַתְכֻּנְתּוֹ</p>

<p>וְשָׁב נַחַל לְמָקוֹם גָּר / וְכָל מַחְצֵב לְמַחְצַבְתּוֹ,</p>

<p>וְאִישׁ אִישׁ עַל עֲבוֹדָתוֹ / וּמִשְׁכָּנוֹ וּמַצַּבְתּוֹ,</p>

<p>וְנָשִׂיא שָׁב לְמַשָּׂאוֹ / וְכָל מוֹשֵׁל לְמֶמְשַׁלְתּוֹ,</p>

<p>וְשָׁב הֵלֶךְ לְמַהְלָכוֹ / וְכָל מֶלֶךְ לְמַמְלַכְתּוֹ,</p>

<p>וְדַיָּג שָׁב אֱלֵי חֶרְמוֹ / וְכָל צַיָּד לְמִכְמַרְתּוֹ,</p>

<p>וְרַגְלִי יַהֲלֹךְ רֶגֶל / וְהָרוֹכֵב לְמֶרְכַּבְתּוֹ.</p>

<p>בְּלִיַּעַל בְּלִי יַעַל / וְשָׁח שָׁפָל עֲדֵי רִדְתּוֹ</p>

<p>וְשָׁב עָוֶל בְּרֹאשׁ עַוָּל / וְצָד נִלְכַּד בְּמַלְכֻּדְתּוֹ,</p>

<p>וּבוֹשׁ סוֹגֵד לְאִישׁ בּוֹגֵד / וְיִשְׁתַּחוּ עֲדֵי גִשְׁתּוֹ</p>

<p>וְיֹאמַר עַל הֲרֹג אִישׁ תָּם / ״מְבֹרָךְ אַתְּ אֲשֶׁר מַשְׁתּוֹ!״</p>

<p>כְּבָר נָמֵס אֱנוֹשׁ חוֹמֵס / וְגִיל וּשְׂמַח לְמַפַּלְתּוֹ.</p>

<p>הֱרִיקָם הַזְּמָן נָקַב / בְּתוֹךְ מִצְחָם בְּמַקַּבְתּוֹ,</p>

<p>אֲבָל יָשְׁפֶה בְּחִיר דּוֹדִים – / בְּרִיתִי הָיְתָה אִתּוֹ.</p>

<br />
</blockquote>

<blockquote>
<p>וַיִּשְׂמְחוּ שִׂמְחָה גְדוֹלָה וּתְרוּעָה הֵרִיעוּ /
עַל אֲבֹד בְּנֵי בְלִיַּעַל אֲשֶׁר הֵרֵעוּ. / וַיֹּאמֶר יָשְׁפֶה ״הָדוּר
הַדּוֹד אֲשֶׁר בִּשְּׂרָנוּ זֹאת הַבְּשׂוֹרָה, / לוֹ מִשְׁפַּט
הַבְּכוֹרָה! / וְהִנֵּה בְּשִׁירוֹתָיו יִמָּלֵא שְׂחוֹק / פִּינוּ, טוֹב
קָרוֹב מֵרָחוֹק״.</p>

<br />
</blockquote>

<blockquote>
<p>וַיִּשָּׂא מְשָׁלוֹ וַיֹּאמַר:</p>

<p>בְּרִית דּוֹד נֶאֱמָן עִמְּכֶן / אֱמוּנָה מִבְּרִית אַחִים</p>

<p>וְאַף כִּי אָח וְדוֹד יַחַד / כְּמוֹ הַסִּיר בְּמֶרְקָחִים,</p>

<p>בְּמִדְבָּרָיו צֳרִי צִירִים, / יְגוֹנוֹת כּוֹאֲבִים דּוֹחִים.</p>

<br />
</blockquote>

<blockquote>
<p>וַיֹּאמֶר מָשׂוֹשׂ וְהַנְּעָרוֹת / ״הִנֵּה אִמְרוֹתֶיךָ
מַה נְּבָרוֹת! / אִם מְפֹרָדוֹת – נְלַקֵּט מִפְּנִינִים / וְאִם
מְחֻבָּרוֹת – עֲנָק נְקַשֵּׁר מִצַּוְּרוֹנִים״.</p>

<br />
</blockquote>

<blockquote>
<p>וַיִּשָּׂא מְשָׁלוֹ וַיֹּאמַר:</p>

<p>מַה נִּמְלְצוּ מִלָּיו לְחֵךְ! / לֶשֶׁם לְקֹט, אִם נִפְרְדוּ,</p>

<p>שִׂימֵם רְבִיד זָהָב עֲלֵי / צַוָּאר בְּעֵת יִתְאַחֲדוּ,</p>

<p>כָּתְבֵם בְּמֹר בִּכְתָב כְּעֵין / לֶחְיוֹ, וְדוֹדִים יִלְמְדוּ</p>

<p>מַה מָתְקוּ, מַה נָּעֲמוּ, / יָפוּ כְפָז, מַה נֶּחְמְדוּ!</p>

<br />
</blockquote>

<blockquote>
<p>וַיֹּאמֶר יָשְׁפֶה לְמָשׂוֹשׂ ״רְאֵה כִּי הַזְּמָן
בְּעֵת רָצוֹן אֵלֵינוּ פָנָה / וְאוֹיְבֵינוּ וּגְאוֹנָם בִּפְנֵיהֶם
עָנָה / וּבִגְדֵי כִלְאֵנוּ שִׁנָּה / וְלַחָפְשִׁי שִׁלְּחָנוּ תַּחַת
אֲשֶׁר עִנָּה, / וְעַתָּה אֶמְצָא חֵן בְּעֵינֶיךָ וַעֲשֵׂה כָל חֶפְצִי /
וְאֵלְכָה אֶל מְקוֹמִי וְאֶל אַרְצִי״. / וַיֶּחֱרַד מָשׂוֹשׂ חֲרָדָה /
וַיִּרְעַד רְעָדָה / וְהוּא עוֹלֶה וְיוֹרֵד / וַיֹּאמַר ״אֵיךְ מֵעָלַי
תִּפָּרֵד! / תְּמוֹל כָּרַתְנוּ בְרִית אַהֲבָה – / וְהַיּוֹם בְּפֵרוּד
נַפְשִׁי דָאֲבָה״.</p>

<br />
</blockquote>

<blockquote>
<p>וַיִּשָּׂא מְשָׁלוֹ וַיֹּאמַר:</p>

<p>בְּרִית אַהַב מְאֹד תִּנְעַם / אֲבָל פֵּרוּד יְפֵרֶנָּה,</p>

<p>נְוַת דּוֹד נָעֲמָה, לוּלֵי / אֲשֶׁר פֵּרוּד יְגוּרֶנָּה,</p>

<p>וּמִי רָאָה יְדִידוֹת – אֵין / פְּרִידָה מִי יְשׁוּרֶנָּה.</p>

<p>פְּרִידָה אַהֲבָה תָמִית – / וְקִרְבַת דּוֹד תְּחַיֶּנָּה,</p>

<p>פְּרִידָה תַחֲשִׁיךְ נַפְשִׁי – / וְקִרְבַת דּוֹד תְּאִירֶנָּה.</p>

<p>תְּשַׂמַּח אַהֲבָה נַפְשִׁי – / וּפֵרוּד דּוֹד יְצֵרֶנָּה,</p>

<p>וְלֵיל תִּשְׁכֹּן דְּאָבָה בִי – / תְּמוּנָתוֹ תְסִירֶנָּה.</p>

<p>וְנַפְשִׁי אַהֲבָה תִבְחַר / בְּפָז רַב לֹא תְמִירֶנָּה,</p>

<p>וְכַכֶּסֶף תְּבַקְשֶׁנָּה, / כְּמַטְמוֹנִים תְּתוּרֶנָּה,</p>

<p>וְנֶפֶשׁ אֵין יְדִיד תּוּמַת / וְרֶגֶל כֹּל תְּזוּרֶנָּה.</p>

<br />
</blockquote>

<blockquote>
<p>וַיִּנָּחֵם עֵין יָשְׁפֶה עַל מָשׂוֹשׂ הַנַּעַר /
וְרַעְיוֹנָיו סָעֲרוּ סַעַר / וַיִּשָּׁבַע לֵאמֹר ״בְּחֵי אַהַב וּבְחֵי
נַפְשְׁךָ, דּוֹדִי, / אִם אֶפָּרֵד מֵעָלֶיךָ בְּעוֹדִי! / הִנֵּה נָא לִי
אָחוֹת קְטַנָּה / יָפָה כַלְּבָנָה / בָּרָה כַּחַמָּה / אִם טוֹב
בְּעֵינֶיךָ – תְהִי לְךָ לְאָמָה. / וּשְׁמָהּ צִפּוֹר / עַל כֵּן עִמָּהּ
תָּשֹׁב וְתִצְפֹּר״. / וַיִּקֹּד הַנַּעַר וַיִּשְׁתַּחוּ / וַיָּרִיעוּ
כֻלָּם וַיִּשְׂמָחוּ. / וַיָּקָם מָשׂוֹשׂ מִמְּקוֹמוֹ / לְהוֹדִיעַ
לְאָבִיו וּלְאִמּוֹ, / וַיִּרְאוּ כִּי אֲחוֹת יָשְׁפֶה אָהַב /
וַיִּתְנוּ לוֹ כֶסֶף וְזָהָב / וַיָבִיאוּ לוֹ מִנְחָה מִכָּל אֲפָסִים /
וַיַּעֲשׂוּ לוֹ מֶרְכָּבָה וְסוּסִים. / וַיֹּאמֶר לַנְּעָרוֹת וְלִשְׁאָר
אֲנָשִׁים / ״עִבְרוּ לְפָנֵינוּ חֲמוּשִׁים / וַאֲנַחְנוּ נֵחָלֵץ
חוּשִׁים״. / וַתַּעֲלֶה וַתֵּצֵא מֶרְכָּבָה מִמִּצְרַיִם, וַיֵּלְכוּ כָל
הַדֶּרֶךְ בְּשַׁלְוָה / וּבְשָׁלוֹם בִּשְׂחוֹק וּבְחֶדְוָה / עַד בּוֹאָם
חֲצַר סוּסָה / וְעֵין הַזְּמָן עַל נְדִיבָה חָסָה. / וַיֵּצְאוּ
לִקְרָאתוֹ אָבִיו וְאִמּוֹ / וְכָל אַנְשֵׁי מְקוֹמוֹ / וַיִּשְׁאֲלוּ
שְׁלוֹמוֹ. / וַיִּרְאוּ יְפִי מָשׂוֹשׂ וְהַדְרָתוֹ / וַיָּרוּצוּ
לִקְרָאתוֹ / וַיְנַשְׁקוּהוּ וַיְחַבְּקוּהוּ / וְעַל לִבָּם
הִדְבִּיקוּהוּ, / וַיָּבוֹאוּ לְבַיִת שַׁאֲנָן / כְּזַיִת רַעֲנָן, /
וַיַּעַשׂ יָשְׁפֶה מִשְׁתֶּה גָדוֹל לָרָחוֹק וְלַקָּרוֹב / וַיִּזְבַּח
שׁוֹר וּמְרִיא וְצֹאן לָרֹב. / וַיִּתֵּן אֲחוֹתוֹ לְמָשׂוֹשׂ
וַיֶּאֱהָבֶהָ / וְשָׁנָה תְמִימָה לֹא מָשׁ מִסְּבִיבֶהָ. / וַיֵּשֵׁב
יָשְׁפֶה עִם הַנְּעָרוֹת / כִּשְׁנֵי הַמְּאוֹרוֹת, / פַּעַם מְנַגְּנוֹת
וּפַעַם מְסַפְּרוֹת / מְשָׁלִים וְשִׁירוֹת / וְחִידוֹת וְתוֹרוֹת /
וּמִדּוֹת וְקוֹרוֹת / אֲרֻכּוֹת וּקְצָרוֹת. / שְׁתֵּיהֶן חוֹבְרוֹת /
אֲבָל לֹא כְצָרוֹת / נְכוֹנוֹת יְשָׁרוֹת / טְהוֹרוֹת וּבָרוֹת / וְאַהַב
מְעִירוֹת / וְאֵשׁ דּוֹד מְאִירוֹת, / בְּלֹא רִיב וְקִנְאָה / וְאֵיבָה
וְשִׂנְאָה, / מֵאֵין חַטָּאָה / וְלֹא כָל שְׁגִיאָה, / אֲבָל הֵן
כַּאֲחָיוֹת / לַשֶּׁמֶשׁ שְׁנִיּוֹת / וְשׁוֹקְטוֹת שְׁלֵווֹת. / וּמַתָּן
מְנָיוֹת / וּמִשְׁלוֹחַ בְּגָדִים / פְּאֵרִים חֲמוּדִים / וּמִינֵי
נְרָדִים – / כְּחֹק הַיְדִידִים, / וּמִכְתַּב דְּבָרִים / בְּחֶמְדַּת
אֲמָרִים / בְּהַלֵּל וְשִׁירִים – / כְּמִשְׁפַּט חֲבֵרִים. /
וַתְּלַמֵּדְנָה לְצִפּוֹר אֵשֶׁת מָשׂוֹשׂ דִּבְרֵי אַהֲבָה / וַיָּכִינוּ</p>
</blockquote>

<blockquote>
<p>בָהּ רוּחַ נְדִיבָה / בְּמִשְׁלֵי צְבָאוֹת / שְׁמֵנוֹת בְּרִיאוֹת /
וְנָשִׁים מְקַנְאוֹת / וּמִנְחַת קְנָאוֹת / אֲהוּבוֹת שְׂנוּאוֹת /
וְדִבְרֵי תְנוּאוֹת / הוֹלְכוֹת וּבָאוֹת / וַאֲמָרִים עֲרֵבִים /
מְתוּקִים וְטוֹבִים / בְּלִבּוֹת נְדִיבִים / וְדִבְרֵי אֲהָבִים. /
וַתֵּרֶא צִפּוֹר כִּי שִׂכְלָן / לַמַּלְכוּת הוּכַן.</p>

<br />
</blockquote>

<blockquote>
<p>וַתִּשָּׂא מְשָׁלָהּ וַתֹּאמַר:</p>

<p>הֲבִינוֹתֶן אֲמַת סִכְלוּת / עֲדֵי לָמְדָה מְעַט מִזְעָר,</p>

<p>וְלֵב לֹא בָן בְּרֹב חִידוֹת / וּמָשָׁל, הוּא כְסִיל בַּעַר,</p>

<p>וְעֵת חִידוֹת יְחַו נָבוֹן – / בְּלֹא חֹק פִּיו אֱוִיל יִפְעַר.</p>

<p>שְׁפַכְתֶּן רוּחֲכֶן עָלַי / וְרוּחִי אַהֲבָה תָעַר:</p>

<p>לְבָבִי רַךְ צְעִיר יָמִים / מְשׁוּחַ חֵן וּבֶן נַעַר</p>

<p>וְקֶדֶם אוֹהֲבִים שָׂנֵא / וְחָצְנוֹ מֵחֲשֹׁק נָעַר</p>

<p>וּפֶתַח אַהֲבָה לֹא בָא / וְנִלְאָה מִמְּצֹא שַׁעַר</p>

<p>וְלֹא נִסָּה חֲבֹק וּנְשֹׁק – / וְעַתָּה יִסְעֲרָה סַעַר!</p>

<p>וְהֵן הַיּוֹם בְּרֹב חִשְׁקוֹ / לְמָוֶת נַפְשׁוֹ יָעַר</p>

<p>וּבָא כַיּוֹם נְתִיב חֵשֶׁק / וּבוֹ אֵשׁ אַהֲבָה תִבְעַר,</p>

<p>עֲדֵי שָׁלַח בְּעִיר חִשְׁקוֹ / וּבִשְׂדֵה חִשְׁקוֹ בִּעַר</p>

<p>וּמַצְפּוּן אַהֲבָה חִפֵּשׂ / וּמַצּוֹת עִם שְׂאוֹר בִּעַר,</p>

<p>וְחֵשֶׁק כֹּה תְּכוּנָתוֹ / וְהָיָה כֵן כְּמוֹ שָׁעַר.</p>

<p>וּמִי חוֹשֵׁק אֲשֶׁר עָרַךְ / אֱלֵי חִשְׁקִי וְלֹא נִבְעַר?</p>

<p>וְלֹא נִמְצָא לְבַב חוֹשֵׁק / כְּלִבִּי עַד גְּבוּל שִׁנְעָר!</p>

<p>וְלִי קִרְבַת יְדִיד לִי טוֹב – / תְּחִי נַפְשִׁי הֲלֹא מִצְעָר.</p>

<p>יְדִיד – אוֹרוֹ כְּאוֹר חָמָּה / כְּאֶזְרָח רַעֲנָן יִתְעַר,</p>

<p>וְלֵב נִשְׁאָר בְּלִי חֵשֶׁק – / כְּקֵרֵחַ בְּלִי שֵׂעָר,</p>

<p>כְּאִישׁ גַּלָּח בְּלִי זָקָן / וְעָלָיו הֶעֱבִיר תַּעַר,</p>

<p>כְּאִישׁ נוֹלַד בְּלֹא פָנִים / בְּלִי אֵבֶר בְּלִי מַעַר,</p>

<p>כְּאִישׁ עָרֹם בְּלִי מַלְבּוּשׁ / וְיַרְאֶה כָל יְצוּר מַעַר,</p>

<p>כְּמִשְׁתַּגַּע בְּרִיר פִּיהוּ / וְזֶה חֵרֵף וְזֶה יִגְעַר,</p>

<p>כְּפֶתִי אֶל פְּתַיּוּת יֵט / אֲשֶׁר נָטָה לְשֶׁבֶת עָר.</p>

<br />
</blockquote>

<blockquote>
<p>וַתַּעֲנֶינָה לָהּ יְמִימָה וִיפֵיפִיָּה וַתֹּאמַרְנָה / ״רָבּוֹת בָּנוֹת עָשׂוּ חַיִל – וְאַתְּ עָלִית עַל כֻּלָּנָה!״</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/33106">https://benyehuda.org/read/33106</a></div></body></html>