<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לָמָּה בְתֵבֵל לַמְּלִיצִים</title>
	<meta name="author" content="שמואל בן יוסף אבן ששון"/>
</head>
<body>

<blockquote>
<br />
</blockquote>

<blockquote>
<br />
</blockquote>

<h2 id="כתובתהשיר:עלהמשורריםשאינםעשירים.">כתובת השיר: על המשוררים שאינם עשירים.</h2>

<blockquote>
<br />
</blockquote>

<blockquote>
<br />
</blockquote>

<blockquote>
<p>לָמָּה בְתֵבֵל לַמְּלִיצִים צוֹרֲרִים</p>

<p>כּוֹכְבֵי שְׁחָקִים, גַּם עֲלֵיהֶם סוֹעֲרִים</p>

<p>תָּמִיד, וְהַמִּקְרִים עֲלֵיהֶם נוֹתְנִים</p>

<p>עַד אֶחְשֹׁב: כֻּלָּם לְבַדָּם נוֹצְרִים?</p>

<p>אִם עֹל בְּנֵי אָדָם לְהָקֵל יָעֲצוּ –</p>

<p>עֻלָּם לְהַחְמִיר אַךְ עֲלֵיהֶם בּוֹחֲרִים!</p>

<p>תּוֹךְ נַהֲרוֹת הַסּוֹעֲרוֹת הֵם טוֹבְעִים</p>

<p>גַּם מַעֲבַר תֶּלֶא בְּכָל יוֹם עוֹבְרִים.</p>

<p>אֶתְמַהּ בְּעִנְיָן זֶה וְלִבִּי נֶעֱצָב</p>

<p>אֵלֶּה דְבָרִים עֵת שְׂעִפַּי זוֹכְרִים.</p>

<p>אֵיךְ אֶבְחֲרָה לִהְיוֹת מְשׁוֹרֵר, כִּי זְמָן</p>

<p>זָרַק מְאֹד אֶת רָעָתוֹ בַמְּשׁוֹרֲרִים!</p>

<p>אִם אֶת תְּבוּאָתָם בְּנֵי אִישׁ קוֹצְרִים</p>

<p>גַּם כָּל צְבָא שַׁחַק לְכַרְמָם בּוֹצְרִים,</p>

<p>בָּם הַזְּמָן מִקְרָיו הֲלֹא נָתַן, עֲדֵי</p>

<p>שָׂמָם לְפֶתַח הַשְּׁאוֹנוֹת שׁוֹעֲרִים.</p>

<p>אוּלַי צְבָא מָרוֹם וְכוֹכְבֵי מַעְלָה</p>

<p>יַחְדָּו לְהַכְנִיעָם בְּנֶדֶר נוֹדְרִים!</p>

<p>בִּרְאוֹת פְּעֻלָּתָם מְלִיצִים נֶעְצְבוּ,</p>

<p>כִּמְעַט בְּקִנְאָתָם פְּנֵיהֶם גּוֹרֲרִים,</p>

<p>אַחַר אֲשֶׁר רוֹאִים פְּתָאִים צָלְחוּ</p>

<p>לִמְאֹד וְכָל טוֹבָה בְעוֹלָם סוֹחֲרִים,</p>

<p>גַּם מַעֲלָתָם גָּדְלָה לִמְאֹד, עֲדֵי</p>

<p>יֵשְׁבוּ בְקוֹרָה עִם חֲכָמִים הוֹבְרִים.</p>

<p>כִּי מִשְּׁמֵי מָרוֹם פְּעָמָם אִשְּׁרוּ</p>

<p>וּלְהַעֲשִׁירָם רַב בְּיָדָם עוֹזְרִים,</p>

<p>וּבְעֵת אֲשֶׁר צוֹפִים לְהֵיטִיב יוֹשְׁבֵי</p>

<p>תֵבֵל – בְּבֵין כֻּלָּם אֲלֵיהֶם בּוֹרֲרִים!</p>

<p>נִמְנָע רְאוֹת עָשִׁיר לְאִישׁ מֵלִיץ כְּמוֹ</p>

<p>נִמְנָע רְאוֹת עוֹרְבִים לְבָנִים נוֹעֲרִים.</p>

<p>אֵיךְ לַפְּתָאִים יִהְיֶה כָבוֹד אֲשֶׁר</p>

<p>בַּבִּין וּבַחָכְמָה בְכָל יוֹם סוֹרֲרִים,</p>

<p>גַּם יִמְאֲסוּ שֵׂכֶל וְכָל מַדָּע וּבִין</p>

<p>וּבְעֵת אֲשֶׁר רוֹאִים כְּתָב שִׁיר גּוֹעֲרִים</p>

<p>גַּם יֹאמְרוּ עָלָיו״דְּעוּ וּרְאוּ, חֲסַר</p>

<p>אִישׁ זֶה מְשֻׁגָּעִים וְיֶתֶר סוֹפְרִים!״</p>

<p>כִּי נִמְנְעוּ הַרְבֵּה לְהָבִין הֵם כְּמוֹ</p>

<p>נִמְנָע רְאוֹת עִזִּים בְּחָכְמוֹת דּוֹבְרִים.</p>

<p>מִדְבָּר הֲלֹא סָגַר אֱלֹהִים בַּעֲדָם</p>

<p>בַּל יִהְיוּ פִיהֶם בְּשִׁירִים פּוֹעֲרִים,</p>

<p>דּוֹמִים דְּבָרִים אֵל כְּמוֹ אִם יִהְיוּ</p>

<p>יַלְדֵי כְלָבִים בַּנְּמֵרִים גּוֹבְרִים.</p>

<p>כִּי כָל בְּנֵי הַשִּׁיר לְאֵל רָם נִבְחֲרוּ,</p>

<p>גַּם מִלְּפַָנָיו כִּי שְׁבָחָיו סוֹדְרִים,</p>

<p>כִּי בָם מְאֹד בָּחַר בְּמִקְדָּשׁוֹ אֲשֶׁר</p>

<p>עָשׂוּ רְנָנִים בָּם לְוִיִּים שׁוֹרֲרִים,</p>

<p>וּבְשִׁיר בְּנֵי הַשִּׁיר יְהֻלַּל אֵל, הֲלֹא</p>

<p>עִם הוֹד תְּהִלּוֹתָם אֲשֶׁר מִתְחַבְּרִים.</p>

<p>לָהֶם יֵאוֹתוּ מַעֲדַנֵּי הַזְּמָן</p>

<p>לִהְיוֹת בְּבָתֵי הַפְּנִינִים שׁוֹטְרִים,</p>

<p>כִּי בַעֲלֵי חֵן הֵם, בְּפִיהֶם שׂוֹחֲקִים,</p>

<p>גַּם הֵם אֲשֶׁר כָּל הַנְּעִימוֹת אוֹמְרִים.</p>

<p>נָכוֹן לְהִתְגָּאוֹת עֲלֵי שָׁרִים אֲשֶׁר</p>

<p>פִּלְאוֹת דְּבַר הַשְׂכֵּל בְּפִיהֶם שׁוֹחֲרִים,</p>

<p>חַסְדֵי מְרַחֵם כָּל יְצוּרָיו יִהְיוּ</p>

<p>תָמִיד בְּקִרְבָּם כִּי לְדָתוֹ שׁוֹמְרִים!</p>

<p>גַּם מַעֲלָתָם תַּעֲלֶה לָהֶם מְאֹד</p>

<p>תָּמִיד וְאַף עַל מַעֲלַת הַבּוֹעֲרִים.</p>

<p>בִּרְצוֹת אֲדוֹן עוֹלָם מְהֵרָה יִהְיוּ</p>

<p>גַלְגַּל וְצִבְאוֹתָיו לְעָזְרָם חוֹזְרִים!</p>

<br />
</blockquote>

<p>מקור: שירמן – <strong>השירה העברית בספרד ובפרובאנס</strong>; הוצאת מוסד ביאליק ודביר תשי״ז תשכ״א</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/44940">https://benyehuda.org/read/44940</a></div></body></html>