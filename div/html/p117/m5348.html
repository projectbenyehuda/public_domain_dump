<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אחטא ואשוב</title>
	<meta name="author" content="יהודה שטיינברג"/>
</head>
<body>

<p>בשני דרכים היה הצדיק מאפטא ידוע לחסידיו: שהיה מחבב את בעלי-תשובה ושהיה עובד את קונו באכילה ושתיה. ואלה מן המקורבים, שהיתה להם אחיזה הגונה בהצדיק, ידעו את הסוד, שאלמלא הוא, לא היתה חס-ושלום תקומה לנכשלים במאכלות אסורות.</p>

<p>ואת בעלי-התשובה היה משבח בפרהסיה ואומר: &#8220;רבותא להיות צדיק, כשלא טעמת מעולם טעם חטא? באופן זה היה יכול אפילו זמרי בן סלוא להיות צדיק.&#8221;</p>

<p>&#8220;דוד המלך לא זכה לאמור ק&#8221;ן פרקים תהלים, אלא מפני שהיה בעל תשובה,&quot; אמר פעם אחת במוצאי-שבת-קודש בסעודת מלוה-מלכה.</p>

<p>&#8220;חזקיהו וירבע ם-בן-נבט,&#8221; אמר פעם אחרת, &#8220;מי מהם זכה שיתפוש הקדוש-ברוך-הוא בבגדו? הווי אומר, ירבעם-בן-נבט.&#8221;</p>

<p>&#8220;צדיק מעיקרא הוא בבחינת מקווה מים טהורים. לא יחסר ולא יעדיף משנתנו לו. ובעל-תשובה הוא בבחינת מעיין המתגבר.&#8221;</p>

<p>פעם אחת, בצום גדליה, שב הצדיק מבית-התפילה ורמז שיערכו את השולחן, ונטל ידיו לסעודה.</p>

<p>הגבאי חשב, כי שכח הצדיק שהיום הוא יום תענית והזכירו על הדבר.</p>

<p>אבל הצדיק נאנח ואמר: &#8220;אילו ידע גדליהו את חולשת הדור, היה צווח מקברו &#8216;יאכלו ענוים וישבעו&#8217;.&#8221;</p>

<p>ולאחר שגמר סעודתו, נודע להגבאי, שנכשל הצדיק באותו יום ואכל בסעודתו בשר מאותו השו&#8220;ב, שאין הצדיק רואה את שם הוי&#8221;ה על החלף שלו.</p>

<p>אז הבין הגבאי שיש דברים בגו, ושהוא למעלה מהשגתו. ולא הרהר חס-ושלום אחרי מידותיו של אותו הצדיק, ורק שמר את הדבר בלבו.</p>

<p>והרבה שנים אחר פטירתו גילה נכדו ר' זיסיא עליו-השלום את הדבר.</p>

<p>כשנפטר הצדיק מאפטא, נסגרו בו ביום כל שערי הגיהנום, והכריזו מלמעלה: &#8220;מי שימות היום ילך עם הצדיק לגן-עדן.&#8221;</p>

<p>אבל הצדיק לא הסתפק בזה והלך ישר לגיהנום ועמד וקרא: &#8220;גיהנום, גיהנום, פתח שעריך לרשע בן צדיק.&#8221;</p>

<p>וכשראה שאין השערים נפתחים, הזכיר על עצמו את עוונו, שאכל בצום-גדליהו מחלף שאין עליו שם הוי&quot;ה, אז נפתחו השערים. והצדיק נכנס בכל המדורים ולא שלטה האש רק בחניכי שיניו ובאצטומכתו.</p>

<p>ובראותו את צער הרשעים שבגיהנום עמד ונשבע, שאינו יוצא משם, עד שיצאו עמו כל הרשעים שבגיהנום.</p>

<p>ומלאך דומה חפץ להסכים לדבר זה, ובלבד שיצא תיכף. אבל הצדיק דרש ממנו עוד יתירה, שכל האומר &#8220;אחטא ואשוב&#8221; לא תשלוט בו אש של גיהנום.</p>

<p>ולזה לא הסכים שרו של גיהנום. הלא גמרא מפורשת היא: &#8220;האומר אחטא ואשוב, אחטא ואשוב, אין מספיקין בידו לעשות תשובה.&#8221;</p>

<p>והיה אז רעש גדול בעולמות העליונים.</p>

<p>אבל הצדיק מאפטא ידע רק למחות דינים. להמתיק דינים לא ידע שום צדיק, כמו שידע זאת הרוזיני.</p>

<p>ובאותה שעה ישב הצדיק הרב ישראל מרוזין והקטיר את מקטרתו, והעלה מתוך פיו עיגולים עיגולים של עשן ואמר תורה.</p>

<p>&quot;האומר אחטא ואשוב, אין מספיקין בידו לעשות תשובה. הייתכן שהדברים הם כפשוטם? וכי הקדוש-ברוך-הוא מקפח שכר בריותיו? וצערו של זה היכן? גם מחטאו, רחמנא-ליצלן, לא נהנה כדבעי. גם צער החרטה גדול אחר כך – ואתה אומר אין מספיקין בידו לעשות תשובה?</p>

<p>&#8220;אבל פשט הדברים כך הוא באמת: האומר אחטא ואשוב, אין מטילים כל ספק בדבר שיעשה תשובה שלמה, ותשובתו תקובל, אחר שאפילו בשעת החטא, רחמנא ליצלן, לא שכח את בוראו.&#8221;</p>

<p>באותה שעה נכנע שר של גיהנום ונתקבלו כמה רשעים בתשובה, ונקבע הדבר לשעה ולדורות.</p>

<p>ומאותו היום התחיל הרב ר' זיסיא לנסוע לרוזין.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5348">https://benyehuda.org/read/5348</a></div></body></html>