<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל לז: נֶשֶׁר וְעוֹפוֹת וַאֲרִי וְחַיּוֹת וַעֲטַלֵּף</title>
	<meta name="author" content="ברכיה הנקדן"/>
</head>
<body>

<blockquote>
<p>מְדַבֵּר בְּדִבְרֵי חֲלָקוֹת / אֶל הֶחָזָק יִתְחַבֵּר בְּמַעֲשָׁקוֹת</p>

<br />

<p>הַנֶּשֶׁר מָלַךְ עַל כָּל בַּעֲלֵי כָנָף / הֵן בָּאָרֶץ
הֵן בֶּעָנָף / וְהָאֲרִי עַל כָּל בְּהֵמָה וְחַיָּה / מִכָּל קַצְוֵי
אֶרֶץ נְשִׁיָּה / וַיַּעַרְכוּ הַנֶּשֶׁר וְהָעוֹפוֹת מִלְחָמָה / עִם
הָאֲרִי וְעִם כָּל חַיָּה וּבְהֵמָה / וַיֹּאמֶר הָעֲטַלֵּף בְּלִבּוֹ /
כִּי דְבַר בְּלִיַּעַל יָצוּק בּוֹ / אָמְנָם כָּעוֹף יֵשׁ לִי כְנָפַיִם
/ וְכַחַיָּה וְכַבְּהֵמָה יֵשׁ לִי רַגְלַיִם / וְלֹא אֵדַע אֵיזֶה חַיִל
זֶה עַל זֶה יִגְבַּר אוֹ מִי יָמוּת אוֹ נִשְׁבָּה אוֹ נִשְׁבָּר /
אֶרְאֶה וְאֶהְיֶה צֹפֶה / הֶחָזָק הוּא הֲרָפֶה / וְעַם אֲשֶׁר תִּגְבַּר
יָדוֹ וּשְׁלוֹמוֹ / וְהָיְתָה יָדִי עִמּוֹ / וַיֵּרֹם מִן הַחַיִל
וַיַּעֲמֹד לְמוּלוֹ / לְדֵעָה מַה יֵּעָשֶׂה לוֹ / וַיֵּלֶךְ וַיַּעֲמֹד
עַל עֵץ גָּבֹהַּ לְמֵרָחוֹק / וַיֹּאמַר: עֵת מִלְחָמָה לָעוֹפוֹת וְלֹא
עֵת שְׂחוֹק / אֶל הַנֹּצְחִים לַעֲזֹר אֶשָּׂא עֵינִי / אֶשְׁקְטָה
וְאַבִּיטָה בִמְכוֹנִי / וַיַּרְא כִּי חָזְקוּ הַבְּהֵמוֹת / וּבַהֲמוֹן
הָעוֹפוֹת נָפְלוּ מְהוּמוֹת / וַיֵּרֶד מִן הָעֵץ וַיֵּלֶךְ עַל אַרְבַּע
/ וְלַעֲזֹר בְּמַאֲמַצֵּי כֹחוֹ נִשְׁבַּע / אֶל כָּל חַיָּה וּבְהֵמָה /
וַיֹּאמַר: חִזְקוּ וַעֲשׂוּ מִלְחָמָה / אַל יִמָּלְטוּ בַּעֲלֵי כָנָף /
כָּל אֶחָד עֲלֵיהֶם יִתְאַנָּף / וְכַאֲשֶׁר רָפָה הַיּוֹם לַעֲרֹב
וַתֶּחֱזַק הַמִּלְחָמָה / וַיִּתְגַבְּרוּ הָעוֹפוֹת וּבַהֲמוֹן הָאֲרִי
נָפְלָה מְהוּמָה / וַיֹּאמֶר הַעֲטַלֵּף בְּלִבּוֹ: אֶל עַמִּי אָשׁוּבָה
/ וְלֹא אוֹסִיף עוֹד עִם הֲמוֹן הָאֲרִי לְדַאֲבָה / וְאָעוּפָה
וָאֶשְׁכּוֹנָה / וְרַגְלַי תַּחַת כְּנָפַי אַטְמִינָה / וַיֶּאֱסֹף
רַגְלָיו בֵּין הַכְּתֵפַיִם / עָשֹׂה יַעֲשֶׂה לוֹ כְנָפַיִם / וַיָּעָף
חִישׁ בֵּין הָעוֹפוֹת / וַיֹּאמַר: חַזְּקוּ יָדַיִם רָפוֹת / לַעֲשׂוֹת
פֶּצַע וְחַבּוּרָה וּמַכָּה טְרִיָּה / בְּהוֹלְכֵי עַל אַרְבַּע,
בְּהֵמָה וְחַיָּה / וַיַּכִּירוּ הָעוֹפוֹת אֶת הָעֲטַלֵּף / וַיֹּאמְרוּ:
מַדוּעַ כָּכָה תִּתְחַלֵּף / לָלֶכֶת עִמָּנוּ בְקֶרִי / בֹּקֶר
רְאִינוּךָ עִם הֲמוֹן הָאֲרִי / הֹלֵךְ עַל אַרְבַּע כְּמוֹהֶם / הָעֵת
אֲשֶׁר גָּבְרָה יְדֵיהֶם / וְשָׁלַחְתָּ יָד בִּשְׁלוֹמֵנוּ / וְעוֹף
הָיִיתָ כָּמוֹנוּ / וְכַאֲשֶׁר גָּבַרְנוּ פָרַשְׂתָּ עָלֵינוּ כְנָפֶיךָ
/ דָּם שָׂנֵאתָ וְדָם יִרְדֳּפֶךָ / מַדּוּעַ בְּעוֹרְךָ הֵתַלְתָּ /
מִרְמָה וְאָוֶן פָּעַלְתָּ / וַיְהִי אָרְבְּךָ בְקִרְבְּךָ / עַד נִמְצָא
עַוְלָתָה בְּךָ / הָעֵת שִׁבְתְּךָ עַל עֵקֶב בָּשְׁתְּךָ / זֶה יִהְיֶה
מַשְׂכֻּרְתְּךָ / כִּ תֵחָשֵׁב מִמִּין שֶׁרֶץ / נָע וְנָד תִּהְיֶה
בָאָרֶץ / כַּאֲשֶׁר הִתְנַכַּרְתָּ מֵרֵעֶיךָ / כֹּה יִהְיֶה זַרְעֶךָ /
שָׁחֹר וּמָרוּט וְקֵרֵחַ / עִוֵּר וּבֵינֵינוּ כְאֹרֵחַ / לֹא תֵלֵךְ עוֹד
נְטוּי גָּרוֹן / אוֹר שֶׁמֶשׁ יִהְיֶה לְךָ לְעִוָּרוֹן / קֵרֵחַ וְשֶׁרֶץ
תִּקָּרֵא / מִכָּל פֶּגַע תִּהְיֶה יָרֵא / וַיִּקְשְׁרוּ עָלָיו קֶשֶׁר /
וַיְבִיאוּהוּ אֶל הַנֶּשֶׁר / וַיֹּאמַר: הֲזֶה הוּא אֲשֶׁר דָּמָה
לִבְהֵמָה וְחַיָּה / לְבַעֲבוּר כִּי בְרוּחוֹ רְמִיָּה / יְהִי נָא
מָרוּט וְקֵרֵחַ / וּמֵאוֹר הַשֶּׁמֶשׁ בּוֹרֵחַ / וְלָעֶרֶב יָעוּף כְּמוֹ
נִבְהָל / גַּם דּוֹר עֲשִׂירִי לֹא יָבֹא לוֹ בַקָּהָל / וְלֹא יוּכַל
לַעֲמֹד עַל רַגְלָיו / אִם זָרְחָה הַשֶּׁמֶשׁ עָלָיו / וַיִּמְרְטוּהוּ
וַיִּקְרְחוּהוּ / וְעֵינָיו עִוְּרוּ וַיַּבְהִילוּהוּ / מִמְּגוּרֵיהֶם
אֲשֶׁר בָּם גָּרוּ / וְכָל עוֹף הַשָּׁמַיִם מִמֶּנּוּ יִתְנַכָּרוּ /
וְלֹא יִדְמֶה עוֹד לָעוֹף וְלַבְּהֵמָה / וְשֶׁרֶץ יִקְרְאוּ לוֹ עַל
הָאֲדָמָה.</p>

<br />

<p>וְהַמָּשָׁל בַּאֲשֶׁר יִרְאֶה אֹהֲבוֹ אוֹ קְרוֹבוֹ /
נֹפֵל וְיוּכַל לוֹ אֹיְבוֹ / אֶל זֶה יְדַבֵּר בַחֲלַקְלַקּוֹת / וְעִם
הֶחָזָק יִתְאַמֵּץ בְּבֶצַע מַעֲשַׁקּוֹת / וְאִם הַשָּׁפָל יִתְחַזֵּק
וְיִתְגַּבֵּר / בְּלֵב וָלֵב יָשׁוּב אֵלָיו לְהִתְחַבֵּר / בַּאֲשֶׁר לֹא
יֵדַע בֹּשֶׁת וּכְלִמָּה / וּמִן הַהִתְחַבְּרוּת אֵלָיו יַעֲשֶׂה מִרְמָה
/ וְיֹאמֶר לוֹ: הִנֵּה אִמַּצְתִּיךָ עֲזַרְתִּיךָ / וּבִימִין צִדְקִי
תְּמַכְתִּיךָ / כַּאֲשֶׁר יַד אֹיִבְךָ עָלֶיךָ גָּבְרָה / לֹא
הִתְרַפֵּיתִי בְיוֹם צָרָה / וּכְמִקְרֵה הָעֲטַלֵּף יִמְצָא בְּאַחֲרִית
/ לְבִלְתִּי הֱיוֹת לוֹ שֵׁם וּשְׁאֵרִית / וּמְיֻשָּׁר עַל הַמְּחֻקֶּה /
כָּל עֹשֵה רָע לֹא יִנָּקֶה.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38098">https://benyehuda.org/read/38098</a></div></body></html>