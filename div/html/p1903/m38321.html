<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל עב: אַיִל וּרְחֵלִים עֲשָׂרָה</title>
	<meta name="author" content="ברכיה הנקדן"/>
</head>
<body>

<blockquote>
<p>אִֵין אֱמוּנָה בְּפִי הַמְקַנֵּא / כִּי הַשֶּׁקֶר לוֹ לְמִקְנֶה</p>

<br />

<p>לְאַיִל הָיוּ רְחֵלִים עֲשָׂרָה / וְחֶבְרָתוֹ לָהֶם
שָׁפָרָה / וַיֶּאֱהַב אֶת הַשְּׁתַיִם אֲשֶׁר אֵין בַּמַּחֲנֶה כְמוֹהֶן /
וְשַׁכּוּלָה אֵין בָּהֶן / אַךְ אִם יִקְרַב אֶל אַחַת מֵהֵנָּה / יָבִיא
בְלֵב הַשֵּׁנִית קִנְאָה וּמְגִנָּה / וַתֵּרֶא הָאַחַת אֲשֶׁר אָהַב
יוֹתֵר מִמֶּנָּה אֶת רְעוּתָהּ / וַתְּקַנֵּא רָחֵל בַּאֲחֹתָהּ / וּבְחֵץ
שָׁחוּט לְשׁוֹנָהּ / תְּדַבֵּר עָלֶיהָ שִׂטְנָה / וְאֶת קַשְׁתָּהּ
שֶׁקֶר דָּרְכָה / כִּי חֲנִית הַקִּנְאָה בְלִבָּהּ מְעוּכָה / לֵאמֹר:
רַעְיָתְךָ חֲדָשִׁים לַבְּקָרִים / תַּחַת אִישָׁהּ תִּקַּח אֶת זָרִים /
מִבִּלְעֲדֵי אִישָׁהּ נָתַן בָּהּ הָאַיִל שְׁכָבְתּוֹ / לְהַסִּיתָהּ
מִמְּךָ וּלְשׂוּמָהּ אֶל מִשְׁמַעְתּוֹ / וּמִסְתּוֹפֶפֶת בְּצִלּוֹ
בְּרוּחַ נְדִיבָה / בָּעֶרֶב הִיא בָאָה וּבַבֹּקֶר הִיא שָׁבָה / וְאֵיךְ
תַּחְמֹל עָלֶיהָ / טֻמְאָתָהּ בְּשׁוּלֶיהָ / מִשְׁפָּטָהּ לִהְיוֹת
עֲרוּפָה / בְּאַוַּת נַפְשָׁהּ שָׁאֲפָה / רוּחַ, לְהִפָּרֵד מֵעָלֶיךָ
בִּזְנוּתָהּ / בְּתוֹכָהּ טֻמְאָתָה / תִּתֹּם חֶלְאָתָהּ / וַתְּדַבֵּר
כָּאֵלֶּה דִּבְרֵי תֹךְ וּמִרְמָה / וְעוֹד נוֹסַף עֲלֵיהֶם דְּבָרִים
רַבִּים כָּהֵמָּה / וַיַּעַן הָאַיִל: לִדְבָרֵךְ לֹא הֶאֱמַנְתִּי / כִּי
עָתָק וָבוּז תַּחַת לְשׁוֹנֵךְ יָדַעְתִּי / אֲשֶׁר בָּדִית מִלִּבֵּךְ
דְּבָרִים לֹא טוֹבִים / וַתְּדַבְּרִי עָלֶיהָ כְזָבִים / בְּשִׂנְאָתֵךְ
אוֹתָהּ וּבְקִנְאָה / אֲשֶׁר דַּרְכֵי יֹשֶׁר מְנִיאָה / וְאִם הָיְתָה
נַפְשֵׁךְ בְּנַפְשָׁהּ קְשׁוּרָה / בְּאַהֲבַת עוֹלָם עֲרוּכָה בַכֹּל
וּשְׁמֻרָה / אָז לִדְבָרַיִךְ אָשִׁית לִבִּי / אַךְ כָּל עוֹד נַפְשִׁי
בִי / אַרְחִיק מוֹצִיא דִבָּה / אִם מִשִּׂנְאָה וְקִנְאָה תִּהְיֶה
נְסִבָּה / וְלֹא אֶתֵּן מַשְׂכֻּרְתּוֹ מָעוֹג / בְּחַנְפֵי לַעֲגֵי
מָעוֹג.</p>

<br />

<p>וְהַמָּשָׁל אִם עַל אִישׁ כְּרִשְׁעוֹ / יַגִּיד עָלָיו
רֵעוֹ / תַּשְׂכִּיל אִם הַדְּבָרִים בְּרוּרִים / עֵינֶיךָ תֶּחֱזֶינָה
מֵישָׁרִים / כִּי אִם רֵעוֹ נֶהְפַּךְ לְעָרוֹ / תָּבִין כִּי בְזָדוֹן
דְּבָרוֹ / וְאִם הוּא כְנַפְשׁוֹ אֹהֲבוֹ / וּמִיָּמָיו לֹא עֲצָבוֹ /
חֲשֹׁב כִּי אֱמֶת הַדָּבָר / וְלֵב הַשֵּׁנִי מִן הָרִאשׁוֹן תַּם וְגָבָר
/ חִצֵּי רָכִיל שְׁנוּנִים עִם גַּחֲלֵי רְתָמִים / דִּבְרֵי נִרְגָּן
כְּמִתְלַהֲמִים / הַהֹפְכִים אַהֲבָה לְחִלּוּף / וְנִרְגָּן מַפְרִיד
אַלּוּף.</p>

<br />

<p>וָאֶשָּׂא מְשָׁלִי וָאֹמַר:</p>

<br />

<p>רְחַק נִרְגָּן בְּהַפְרִידוֹ לְחֹשְׁקִים / וְחֵץ שִׂטְנָה יְשַׁלַּח כִּבְרָקִים</p>

<p>וְלִבּוֹ מַר וְחִכּוֹ מַמְתַּקִּים / אֲשֶׁר חֹנֶף שְׂפָתָיו הֵם מְרִיקִים</p>

<p>מְאַס זֵדִים בְּפִיהֶם לָךְ מְנַשְּׁקִים / וְתוֹכָם נַחֲלֵי אֵיבָה עֲמֻקִּים</p>

<p>בְּיוֹם גִּיל לָךְ קְרוֹבִים גַּם דְּבֵקִים / וְיוֹם אֵיד תִּמְצָאֵם חִישׁ רְחוֹקִים.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38321">https://benyehuda.org/read/38321</a></div></body></html>