<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רוּחַ גִּיל</title>
	<meta name="author" content="אברהם ברוך מני"/>
</head>
<body>

<p>על נפשו: לגרש מעל פני העצבת / ספר כריתות היד הכותבת</p>

<blockquote>
<br />
</blockquote>

<blockquote>
<p>רוּחַ גִּיל נְפַח בִּי רֵד נָא מִשָּׁמַיִם</p>

<p>אוֹצָרְךָ פְּתַח לִי הָאִירָה עֵינָיִם</p>

<p>רוּחַ עַצֶּבֶת סוּר הָלְאָה אֶל שַׁחַת</p>

<p>הָלְאָה צִפְעוֹן רָע, הָלְאָה יְלִיד הַפַּחַת.</p>

<br />
</blockquote>

<blockquote>
<p>אִם מַחֲלָה קְשַׁת רוּחַ כַּצַּר נִצֶּבֶת</p>

<p>מַה יּוֹעִיל יָגוֹן? מַה תִּסְכֹּן עַצֶּבֶת?</p>

<p>הַעַל מוֹקְדֵי אֵשׁ לְבַלַּע כֹּל יַשְׁקִיפוּ</p>

<p>גָּפְרִית וּרְתָמִים עָלֵימוֹ יוֹסִיפוּ?</p>

<br />
</blockquote>

<blockquote>
<p>הֲיִרְפָּא הֶעָשָׁן עֵינַיִם כָּאָבוּ?</p>

<p>אוֹ חֹמֶץ נִתְעָב – שִׁנַּיִם נִרְקָבוּ?</p>

<p>מֶלַח וּרְסִיסֵי חֶרֶס – מֻכֵּה חֶרֶב?</p>

<p>שֶׁלֶג וּכְפוֹר עַז – כְּרָעַיִם וָקֶרֶב?</p>

<br />
</blockquote>

<blockquote>
<p>הֲצָרִי יִהְיֶה אֶל גָּרָב וָחֶרֶס</p>

<p>מַמְּרוֹרוֹת רֹאשׁ פְּתָנִים מְלֹא הַכֶּרֶס</p>

<p>לוּלֵי כִי עַל נְבִיא הָאֵל נְבוּאוֹת נָחוּ</p>

<p>הַאִם תְּאֵנִים עַל הַשְּׁחִין אָז נִמְרָחוּ?</p>

<br />
</blockquote>

<blockquote>
<p>וְאֵיךְ אֵיפֹא עַצֶּבֶת נַפְשִׁי תְחַבְּקֶנָּה</p>

<p>אֵיכָה לָמָּה וּמַה לֹא תֵקַע מֶנָּה</p>

<p>וְאֵיךְ בְּיָדָהּ מָזוֹר, כִּי אַךְ לְהוֹסִיף נֶגַע</p>

<p>אֶל חֹלִי – חֶלְאָה, אֶל צָרָה – הַפֶּגַע.</p>

<br />
</blockquote>

<blockquote>
<p>תִּדְלֶה דַם עוֹרְקֵי לֵב וְתָמֹץ כָּל לֵחַ</p>

<p>וְתִתְיַצֵּב לְהָעִיב גַּם שֶׁמֶשׁ זוֹרֵחַ</p>

<p>תֹּאכַל הַמֵּחַ וְהָעֶצֶם שׁוֹבֶרֶת</p>

<p>כָּל חֵלֶב תִּקַּח, תִּתֵּן הַמִּגְעֶרֶת.</p>

<br />
</blockquote>

<blockquote>
<p>עַל חָכְמָה וּבִין הֵן תָּגִיף הַדֶּלֶת</p>

<p>וְלָהּ מַפְתְּחוֹת כֵּסֶל בֹּא שַׁעֲרֵי אִוֶּלֶת</p>

<p>וַתְּצַו בְּרִית לְהָפֵר, עִם מַדָּע וָסֵפֶר</p>

<p>וְלָשׂוּם תַּחַת פְּאֵר עָפָר וָאֵפֶר.</p>

<br />
</blockquote>

<blockquote>
<p>וַתִּקְרָא כָל אִישׁ מֵעָלַי הוֹצִיאוּ</p>

<p>וּכְסִילִים, פֹּה, כִּסְלוּתָם אַל יָקִיאוּ</p>

<p>גַּם קוֹל עָלֶה נִדָּף לֹא אוּכַל שְׁמוֹעַ</p>

<p>לִבִּי – בִּי יִכְאַב, רֹאשִׁי – כְּמוֹ יֵרוֹעַ.</p>

<br />
</blockquote>

<blockquote>
<p>עַצְלָה אֶתְנַנָּהּ, גַּם סַחְרָהּ – הָאֵבֶל</p>

<p>וְתוּשִׁיָּה לְבַל עֲשׂוֹת תַּגִּישׁ הַכֶּבֶל</p>

<p>שְׂמֹאלָהּ – הָרִחוּק, יְמִינָהּ – הַמַּהְפֶּכֶת</p>

<p>לְעֵץ חַיִּים הִיא חֶרֶב הַמִּתְהַפֶּכֶת.</p>

<br />
</blockquote>

<blockquote>
<p>לָהּ חָכְמַת לֵב – לַבְנוּת פָּנִים לִצְבֹּעַ</p>

<p>גַּם בָּזֹאת תֵּדַע כָּל שֵׂעָר שָׁחוֹר לִבְלֹעַ</p>

<p>לִקְרַאת זֹקֶן – בָּחוּר מַהֵר תְּשַׁלְּחָה</p>

<p>וְתֹאמַר לוֹ הֵא לָךְ, מִשְׁעַנְתִּי קְחָה.</p>

<br />
</blockquote>

<blockquote>
<p>לָהּ מַפַּץ זַעַם וּמְנוּחוֹת לְהַפְרִיעַ</p>

<p>וְעַל תְּנוּמָה נְעִימָה אֲבָנִים תַּסִּיעַ</p>

<p>בַּחֲלוֹמוֹת תָּבֹא לְנַגֵּחַ כָּאַיִל</p>

<p>וּנְדוּדִים תַּרְבֶּה עַל עֶרֶשׂ הַלַּיִל.</p>

<br />
</blockquote>

<blockquote>
<p>בַּחֲלוֹמוֹת תָּבֹא וְכָל שָׂשׂוֹן בּוֹקֶקֶת</p>

<p>וּכְשָׂטָן נִצָּב תָּגֵל וּכְמוֹ חוֹנֶקֶת</p>

<p>וְלַהֲקַת שׁוֹדְדִים עִמָּהּ וְיִתְנַפְּלוּ</p>

<p>עַל אִישׁ מְיֻדָּעָהּ כְּיֶלֶק נִקְהֲלוּ.</p>

<br />
</blockquote>

<blockquote>
<p>בְּעַד הַחַלּוֹן עָלוּ שׁוֹדֵד הַבַּיִת</p>

<p>וְלִבָּם גַּם לַהֲמִיתוֹ חָזָק מִשַּׁיִת</p>

<p>וּבְצֵאת נַפְשׁוֹ יֵעוֹר אֲחוּז הָרַעַד</p>

<p>כִּי קָרוֹב יוֹם פִּידוֹ גָזַר וַיַּעַד.</p>

<br />
</blockquote>

<blockquote>
<p>מָה הַחֲלוֹם הַזֶּה? מַה אֲשֶׁר חָלַמְתִּי</p>

<p>בְּיַד אַכְזָרִית מַתִּי וְהִנֵּה נָפַלְתִּי</p>

<p>מַהֲרוּ אַחַי מַהֲרוּ וְקוֹסְמוֹת לִי קִרְאֶנָה</p>

<p>בַּחִצִּים יְקַלְקְלוּ, בַּכָּבֵד תִּרְאֶנָה.</p>

<br />
</blockquote>

<blockquote>
<p>אִישׁ כְּדָנִיאֵל וְכָל חֲלוֹמוֹת יוֹדֵעַ</p>

<p>לְבַל בִּשְׂעִפַּי אֶטְבַּע יֶאֱלַף נָא דֵעַ</p>

<p>יָבֹאוּ נָא אֵלֶּה וְשַׂק בִּין יָרִיקוּ</p>

<p>אוּלַי חֲלוֹם מַר בִּשְׂפָתָם יַמְתִּיקוּ.</p>

<br />
</blockquote>

<blockquote>
<p>הוֹי חוֹלֵם חֲלוֹם וְכִמְעַט בּוֹ נִצְמַתָּ</p>

<p>עוּרָה מַה זֶּה פָחַדְתָּ מְאֹד נִבְעַתָּ</p>

<p>חֲלוֹם לִבְּךָ בַחֲזוֹן רוֹאֶה אַתָּה</p>

<p>צֵל מְגִנַּת לֵב בְּקִרְבְּךָ אֲשֶׁר הִשְׁכַּנְתָּ.</p>

<br />
</blockquote>

<blockquote>
<p>הַיְדַעְתֶּם מִי זֹאת שִׁפְחָה הַמּוֹלֶכֶת</p>

<p>מִי זֹאת עַצֶּבֶת דְּרָכֶיהָ מְשָׂרֶכֶת</p>

<p>הֲלֹא אֲשֶׁר הִיא אֶל לִילִית יוֹלֶדֶת</p>

<p>וְשָׂעִיר יִקְרָא לָהּ אִמִּי הַסּוֹפֶדֶת.</p>

<br />
</blockquote>

<blockquote>
<p>גַּם קִפּוֹד גַּם קִפּוֹז יוֹנְקֵי שָׁדֶיהָ</p>

<p>גַּם אִיִּים וְצִיִּים יִוָּלְדוּ עַל בִּרְכֶּיהָ</p>

<p>תַּנִּים וּבְנוֹת יְעֵנִים דִּגְלָהּ יִשָּׂאוּ</p>

<p>וְאֹחִים בָּאָחוּ אָחוֹת לָהּ יִקְרָאוּ.</p>

<br />
</blockquote>

<blockquote>
<p>עַל מִצְחָהּ עֲנָנָה הֲרַת הַזַּעַם</p>

<p>עַל אַפָּהּ בֶּהָלָה סָרַת כָּל טַעַם</p>

<p>עַפְעַפֶּיהָ צַלְמָוֶת וְעֶבְרַת נֶצַח</p>

<p>אֵמִים הֲלֹא עֵינֶיהָ וְקֶטֶב רֶצַח.</p>

<br />
</blockquote>

<blockquote>
<p>לָכֵן צְאִי רִשְׁעָה, צְאִי מִפֹּה, מִסְפַּחַת</p>

<p>צְאִי וְאַל תָּשׁוּבִי הֱיִי אַךְ בּוֹרַחַת</p>

<p>אֶרֶץ שְׁאִיָּה לְכִי, אַךְ רְפָאִים בָּךְ גָּרוּ</p>

<p>חַבְּקִי הָרֵי חֹשֶׁךְ סְלָעִים נִתָּרוּ.</p>

<br />
</blockquote>

<blockquote>
<p>שָׁם בְּאֶרֶץ יְלֵל יְשִׁימוֹן, שָׁם קִנֵּךְ שִׂימִי</p>

<p>וְעִם זְאֵבֵי עֶרֶב כַּדֻּבִּים תָּהִימִי</p>

<p>שָׁמָּה חִלְצִי שַׁד וְגוּרַיִךְ תָּנִיקִי</p>

<p>מַה לִּי וָלָךְ רִשְׁעָה, מַה בִּי תַחֲזִיקִי.</p>

<br />
</blockquote>

<blockquote>
<p>אַךְ מַה לִּי וָלָךְ? אַתְּ מָקוֹם לָךְ תּוּרִי</p>

<p>אַךְ מִפֹּה צְאִי בַאֲשֶׁר תָּגוּרִי</p>

<p>הַרְחִיקִי נְדוֹד, קִרְבָתֵךְ לֹא חָפַצְתִּי</p>

<p>הֵא סֵפֶר כְּרִיתוּת לָךְ אֲשֶׁר כָּתַבְתִּי.</p>

<br />
</blockquote>

<blockquote>
<p>עַל כְּרִיתוּת תַּתִּי לְמַעַן אֶנָּחֵמָה</p>

<p>אֶרֶץ וְשָׁמַיִם חִתְמוּ גַּם אַתֵּמָה</p>

<p>שֶׁמֶשׁ וְיָרֵחַ גַּם אַתֶּם הָעִידוּ</p>

<p>הַשְׁמִיעוּ זֹאת כְּכֹכְבֵי אֵל וְאַל תַּכְחִידוּ.</p>

<br />
</blockquote>

<blockquote>
<p>גַּם אַתָּה הָאֵל מִמָּרוֹם תּוֹפִיעַ</p>

<p>וְשׁוּר נָא אֲשֶׁר זֹאת עֲבוֹדָתְךָ תַּפְרִיעַ</p>

<p>בְּאִבְחַת חַרְבְּךָ אָנָּא אוֹתָהּ הַכְרִיעַ</p>

<p>וּנְעִימוֹת נֵצַח עַבְדְּךָ זֶה תַשְׂבִּיעַ.</p>

<br />
</blockquote>

<blockquote>
<p>גַּם מַחֲלָה אֲחוֹתָהּ מֶנִּי הָסִירָה</p>

<p>וּמִיֵּינָהּ אוֹתִי עוֹד לֹא תַשְׁכִּירָה</p>

<p>עָלֶיהָ צַו מַלְאָכֶיךָ: שִׁמְטוּהָ</p>

<p>פִּקְדוּ אֶת הָאֲרוּרָה וְקִבְרוּהָ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/42558">https://benyehuda.org/read/42558</a></div></body></html>