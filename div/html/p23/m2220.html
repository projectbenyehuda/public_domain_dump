<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>&quot;קול ישׂראל&quot;</title>
	<meta name="author" content="אחד העם"/>
</head>
<body>

<p>בעיר סוֹפיא בירת בּוּלגריא, יוצא מכ&#8220;ע יהודי בלשון שפּניוֹלית ובוּלגרית כאחת, ושמו &#8220;קול ישׂראל&#8221;. מטרת מכ&#8221;ע זה – מבאר לנו סופר אשכנזי מאחינו, בעקימת כמה אותיות בשביל שלא הוציא דבר מגונה מפיו – היא כמטרת מכ&#8220;ע &#8220;זעלבסטעמאַנציפּאַציאָן&#8221; שהיה יוצא לפנים בווינא וכמטרת מכ&#8221;ע “Przyszłość”, היוצא עתה בלבוב. ובכן ידענו, כי &#8220;קול ישׂראל&#8221; זה הוא קול ה&#8220;לאומיים&#8221; וחובבי ציון המעטים, הנמצאים בין הספרדים בארצות ההן. והנה מסַפּרים כה&#8220;ע, כי בימים האלה שלח הרב רבי משה הלוי, ראש רבני תוגרמא, מכתב אל ראשי קהלות בוּלגריא, ובו יזהירם לבלתי תת ידם למכ&#8221;ע זה וגם גוזר &#8220;חרם&#8221; על העורך, מפני שבמכ&#8220;ע שלו &#8220;יביא בסכנה שלש מאות אלף נפש מישׂראל החיים בארץ תוגרמה ונהנים מכל זכויות האזרחים, בעוררו חשד עליהם בלב הממשלה שם&#8221;. עד כאן היינו יכולים להבין, היינו יכולים גם ללמד זכות על ראש רבני <strong>תוגרמה</strong>, כי בודאי לא בכדִי כתב מה שכתב, ואולי &#8220;משה בדמע כתב&#8221;&#8230; אך סופר אחד מסוֹפיא בא ומגַלה סוד באחד מכתבי העת של היהודים באשכנז, כי לא הרב נתעורר מעצמו על הסכנה הנשקפת לצאן מרעיתו בארץ מולדתו, כי אם <strong>ראשי קהלת סופיא</strong> הם שעוררוהו על זה, ולא זו בלבד, אלא שגם אל <strong>מכה&quot;ע של הממשלה בסופיא</strong> שלחו הראשים האלה מכתב גָלוי, אשר תכנו הוא &#8220;מחאה נמרצה&#8221; נגד ה&#8221;טֶנדֶנציא&quot; של &#8220;קול ישׂראל&#8221;. והסופר מוסיף ביאור, כי עשׂו הראשים מה שעשׂו, מפני שמכה&#8220;ע הנ&#8221;ל יוצא גם בלשון <strong>בולגרית</strong>, ועל כן &#8220;מסוגל הוא*<em>להבזותנו</em>* בעיני הממשלה והעם ולתת מזון חדש להאנטיסמיטיסמוס&#8221;&#8230;</p>

<p>בעצם הדבר אמנם לא חדשו ראשי קהלות סופיא מאומה. פחד כזה פחדו גם אחינו באשכנז, אוסטריא וצרפת, בהשָמע שם לראשונה &#8220;קול ישׂראל&#8221;, וגם הם קצפו קצף גדול על משמיעי ה&#8220;קול&#8221; ונתנום לעוכרי ישׂראל, לבעלי ברית האנטיסמיטים. הספרדים אינם איפוא אלא מחַקים מעשׂי אחיהם המערביים גם בזה, כמו בכל שאר הדברים; וכמשפט כל המחַקים בלי דעת, שמגיעים על הרוב לסַגל להם מנהגי המחוקה ודעותיו בזמן שהוא עצמו התחיל כבר לעזבם ולנטות לדרך אחרת, כן גם פה הגיעו הספרדים ל&#8220;השׂכּלה&#8221; זו בעת שבמערב החל כבר שמשה לערוב.</p>

<p>ובכל זאת, אע&#8220;פ שהכל כמנהג ו&#8221;כחוק&quot; ואין הדבר חדש עד שיפליאנו ביותר, – בכל זאת נרגיש <strong>הפעם</strong> כאב שבעתים ובושה שבעים ושבע. אם רגש לאומי בן ארבעת אלפים שנה מתכחש לעצמו ומתחבּא בחרדה מפני הדר גאונה של הקולטורא האשכנזית והצרפתית, – חרפה היא אמנם, אבל חרפה שאפשר למצוא לה אמתלא, לחַפּוֹת עליה בפרזות גדולות, ולשׂאתה על כן בחצי-מנוחה. ואולם <strong>פה</strong>, בקרב גוי מאתמול, שעוד &#8220;לית ליה מגרמיה כלום&#8221;, שעוד דורות על דורות יעברו עד שיִזכה לעמוֹד בשורה אחת עם אחד מעמי הקולטורא הקטנים, – פה יוצא לנו מתוך המקרה הזה מצבנו המוסרי כמו שהוא לאמתּו, ערוֹם בלי לבוש מליצה יפה&#8230;</p>

<p>ביוחד ראוי לחרוֹת באותיות של זהב, זכרון לדורות, את המלה &#8220;להבזותנו&#8221;. שאיפת עם ישֹראל לתחיה, להרמת רוחו והטבת מצבו בתור אומה מיוחדת, מסוגלת היא <strong>להבזותו</strong> בעיני מי? בעיני עם אשר הימינו ולעינינו יצא מעבדוּת לחרוּת, אשר עודנו זוכר את הימים שבהם היה הוא עצמו רק עם &#8220;בכוח&#8221; ולא בפועל, ואשר רוב גדוֹליו ומנהיגיו עתה זכו לגדוּלה וכבוד בקרבו רק על הקדישם חייהם וכוחותיהם להוצאת &#8220;לאומיותו&#8221; מן הכוח אל הפועל!</p>

<p>עלובה אומה שאָבד לה רגש הכבוד במדה כזו, עד שאינה יודעת עוד במה תתכּבּד ובמה תתבּזה על הבריות.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2220">https://benyehuda.org/read/2220</a></div></body></html>