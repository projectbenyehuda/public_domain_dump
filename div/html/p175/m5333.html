<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עַל קֶבֶר נַעֲרָה</title>
	<meta name="author" content="שמואל לייב גורדון"/>
</head>
<body>

<blockquote>
<p>עַל יָדִי נִצֶּבֶת וּבְעֵינֵי הַיּוֹנִים</p>

<p>אֶל עֵיַני מַבֶּטֶת הָרְטֻבּוֹת מִדִּמְעָה;</p>

<p>וּדְמָמָה מִסָּבִיב, אַךְ בֵּין הָאַלּוֹנִים</p>

<p>יַשְמִיעַ הַזָּמִיר שִֹירָתוֹ הַנְּעִימָה.
<br><br />
וּרְסִיסִים מַזְהִירִים עַל בָּבוֹת עֵינֶיהָ,</p>

<p>וּלְנֹגַהּ יָרֵחַ כִּפְנִינִים יָהֵלּוּ;</p>

<p>אֶתְעַנֵּג דּוּמִיָּה, אֶתְבּוֹנֵן עָלֶיהָ,</p>

<p>וּכְרֶגַע הַפְּנִינִים עַל יָדַי יִפֹּלוּ.
<br><br />
יָפוּחַ הָרוּחַ – וּקְוֻצַּת תַּלְתַּלִּים</p>

<p>הַשְּחוֹרָה כָעוֹרֵב עַל מִצְחָהּ נוֹפֶלֶת;</p>

<p>מֶבָּטָהּ הַנִּפְלָא בִּלְבָבִי יַךְ גַּלִּים</p>

<p>וּבְנִבְכֵי יַם-עֹנֶג בִּי נַפְשִׁי צֹוֹלֶלֶת.
<br><br />
וּבְקַוֵּי אוֹר נֹעַם הַלְּבָנָה הַּזַּכָּה</p>

<p>מִמְּרוֹמֵי שָׁמַיִם שְׂפָתֶיהָ נוֹשֶׁקֶת;</p>

<p>וּבְיָדָה הַלְּבָנָה, הַחַמָּה, הָרַכָּה</p>

<p>יָדִי הָרוֹעֶדֶת בַּעֲלִיצוּת חוֹבֶקֶת.
<br><br />
חוֹבֶקֶת – וּלְבָבִי יִפָּעֶם בַּכֹּחַ,</p>

<p>נִשְׁמָתִי תּשְׁתַּפֵּךְ בִּנְשִׁיקוֹת לֶהָבוֹת;</p>

<p>וּבְאוֹר שִׁבְעָתַיִם יָהֵל הַיָּרֵחַ,</p>

<p>אוֹר אַהֲבָה וָנֹעַם, אוֹר עֶרֶב לֹא עָבוֹת.
<br><br />
וַעֲדוּיָה תִפְאֶרֶת אֶרְאֶנָּה נִצֶּבֶת,</p>

<p>כִּיּנוֹרוֹת וּנְבָלִים שָֹם מָרָה נֶאֱנָחוּ.</p>

<p>הַאֵלֶּה פָנֶיהָ, זֶה סֵמֶל עַצֶּבֶת?</p>

<p>וּסְבִיבָה אַכְזָרִים יִצְהָלוּ, יִשְמָחוּ.
<br><br />
וּלְנֶגְדָּהּ אַבִּיטָה וּבְקִרְבִּי קִפָּאוֹן,</p>

<p>וּבְעֵינַי אֵין דֶּמַע וּלְבָבִי כָאָבֶן;</p>

<p>וּסְבִיבָה הֲמוֹנִים שָֹם יַרְבּוּ הַשָּׁאוֹן,</p>

<p>אַךְ נַפְשָֹהּ מִי יֵדַע וּלְבָבָהּ מִי יָבֶן?
<br><br />
וּמְהוּמָה מִסָּבִיב – וּלְאָזְנִי חֹוֹדֶרֶת</p>

<p>אֲנָחָה חֲרִישִׁית וּלְבָבִי פֹלָחַת.</p>

<p>מִי זֹאת הָאֲנָחָה? הַהֵד פַּךְ הַחֶרֶס</p>

<p>שֶׁנֻּפַּץ, אִם נֶפֶשׁ אֲמוּלָה נֶאֱנָחַת?.
<br><br />
וּלְנֶגְדִּי מַבֶּטֶת וּבְחֶמְלַת עַצֶּבֶת</p>

<p>הַלְּבָנָה הַכֵּהָה מֵחֲרַכֵּי עֲנָנִים;</p>

<p>פָּנֶיהָ יָפִיקוּ תוֹחֶלֶת נִכְזֶבֶת,</p>

<p>לֵבָב מָלֵא אַהֲבָה וּפְצָעִים נֶאֱמָנִים.
<br><br />
לֹא עוֹד אַנְחוֹת נֹעַם, לֹא שִׁירֵי יְדִידוּת</p>

<p>יַשְׁמִיעַ כִּנּוֹרִי, מֵיתָרָיו הָרַכִּים</p>

<p>יָהִימוּ בְעֶצֶב, יָחוּשׁוּ עֲתִידוֹת,</p>

<p>עֲתִידוֹת הַחַיִּים בִּישִׁימוֹן מַחֲשַׁכִּים –
<br><br />
זִיו חַכְלִיל הַשֶּׁמֶשׁ, אוֹר נֹעַם יָרֵחַ,</p>

<p>הוֹד זֹהַר כּוֹכָבִים, צְלִיל גִּילַת הַנְּחָלִים,</p>

<p>מִגְּבִיעֵי שׁוֹשַׁנִּים הָאֹדֶם, הָרֵיחַ,</p>

<p>הֲמוֹן כְּנַף הָרְנָנִים, סוֹד שִׂיחַ שִׁבֳּלִים–
<br><br />
אַיֵכֶם, מַחֲמַדַּי: הָהּ, אֵיפֹה נֶעְלָמוּ?</p>

<p>מִי עָלָה שָׁמַיִם וַיַקְדֵּר הוֹד זָהֳרָם,</p>

<p>וַיַּאֲבֵל צִפֳּרִים שֶׁכָּכָה נֶאְלָמוּ,</p>

<p>וַיַּאֲבֵל הַתֵּבֵל, פְּרָחֶיהָ וַהֲדָרָם?
<br><br />
אוֹ מִי יָרַד מַטָּה לִתְהוֹמוֹת הַשַּׁחַת</p>

<p>וַיִפְתַּח דְּלָתַיִם, וַיּוֹצֵא הָאֹפֶל,</p>

<p>לְהָעִיר כָּל זֹהַר וּלְמָרֵר כָּל נַחַת</p>

<p>וּלְחַלֵּל כָּל קֹדֶשׁ בָּרֹם וּבַשֵּׁפֶל?
<br><br />
מֵעוֹדָךְ היָיִת כָּכָה, תֵּבִל אֲבֵלָה!</p>

<p>עֵינֶיהָ הַקֶּסֶם עָלַיִךְ שָׁפָכוּ,</p>

<p>הִצְהִילוּ מִסָּבִיב;אַףְ פִּתְאֹם נָבֵלָה,</p>

<p>וּנְעִימוֹת הֲדָרֵךְ לִזְוָעָה נֶהְפָּכוּ.
<br><br />
מִתְּלָאוֹת הַחַיִּים, מִמְּרוֹרוֹת הָאַהֲבָה</p>

<p>פֹּה עָמֹק בַּקֶבֶר שַאֲנַנָּה תִשְׁכָּבִי;</p>

<p>וַאֲנִי מֵת-חַי, קִרְבִּי שְׂדֵה קִבְרוֹת הַתַּאֲוָה,</p>

<p>תּוֹלָעִים יָרֻמּוּ בְּנַפְשִי וּבִלְבָבִי.</p>
</blockquote>

<br>  

<p>תרנ&quot;ד</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5333">https://benyehuda.org/read/5333</a></div></body></html>