<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>סְתָו</title>
	<meta name="author" content="יצחק קצנלסון"/>
</head>
<body>

<blockquote>
<p>גְּשָׁמִים וּגְשָׁמִים, גַּם בַּיּוֹם וְגַם בַּלַּיְלָה.
עֲנָנִים מְכָסִּים אֶת הַשָּׁמַיִם, וְהַשָּׁמַיִם כֵּהִים. אַיֵּךְ,
הַשֶּׁמֶשׁ, הַחַמָּה? הַשֶּׁמֶשׁ מִתְחַבְּאָה. רוּחוֹת קָרוֹת נוֹשְׁבוֹת
מִכָּל עֵבֶר, וְהָעֵצִים עוֹמְדִים עֵירֻמִּים. הַשָּׂדוֹת
רֵיקִים.</p>

<p>– אִילָנוֹת, אִילָנוֹת, אַיֵּה פֵּרוֹתֵיכֶם הַמְּתוּקִים וַעֲלֵיכֶם הַיְרֻקִּים?</p>

<p>– נָשְׁרוּ־נָשְׁרוּ גַם הַפֵּרוֹת גַם הֶעָלִים. אֶת
הַפֵּרוֹת אָסְפוּ הָאֲנָשִׁים, אָכְלוּ מֵהֶם, שָׂמוּ אוֹתָם בַּמַּרְתֵף,
וְהֶעָלִים – הִנֵּה הֵם מִתְגּוֹלְלִים עַל הָאָרֶץ צְהֻבִּים
וְנוֹבְלִים.</p>

<p>– וְאַתֶּם, שָׂדוֹת, הִנֵּה כָּכָה רֵיקִים אַתֶּם,
אַיֵּה קָמַתְכֶם הַגֵּאָה, קָמַתְכֶם הַמְּלֵאָה? וְהַפְּרָחִים וְכָל
הַצְּמָחִים?</p>

<p>– אֶת הַקָּמָה נָשָׂא הָאִכָּר, הַפְּרָחִים נָבְלוּ,
רֵיקִים אֲנַחְנוּ וְאֵין לָנוּ כֹּל! רַק הַגֶּשֶׁם מְטַפְטֵף וְהָרוּחַ
מְנַשֵּב וּמַכֶּה בָּנוּ.</p>

<p>– סְנוּנִיּוֹת, סְנוּנִיּוֹת! כָּכָה רַבּוֹת, כָּכָה קַלּוֹת אַתֶּן, לְאָן אַתֶּן כֻּלְּכֶן?</p>

<p>– לְאֶרֶץ־יִשְׂרָאֵל! קַר לָנוּ פֹּה, הָרוּחוֹת
הַקָּרוֹת – אֶת הַקִּנִּים הֵן הוֹרְסוֹת, אֶת הַנּוֹצוֹת הֵן נוֹשְׂאוֹת,
וְעָפוֹת אֲנַחְנוּ יַחַד, לְבַל נֵתַע וּלְבַל נֵעָצֵב בַּדֶּרֶךְ.
שָׁלוֹם לָכֶם, שָׁלוֹם!</p>

<p>הִנֵּה הֵן הַחֲסִידוֹת! הַחֲסִידוֹת וְרַגְלֵיהֶן הָאֲרֻכּוֹת וְהַדַּקוֹת.</p>

<p>– גַּם אַתֶּן, חֲסִידוֹת, תַּעֲזֹבְנָה אוֹתָנוּ?</p>

<p>– תּוּק תּוּק! גַּם אֲנַחְנוּ. הַדֶּרֶךְ רְחוֹקָה וְרַבָּה, שָׁלוֹם לָכֶם, שָׁלוֹם!</p>

<p>כָּזֶה הוּא הַסְּתָו! אָבַל נָבָל הַכּל. שָׁבַת גִּיל וְעֹנֶג.</p>

<p>גַּם הַיְלָדִים הָלְכוּ מִכָּאן. הַאִם גַּם אַתֶּם, יְלָדִים, אֶל הָאֲרָצוֹת הַחַמּוֹת הֲלַכְתֶּם?&#8230;</p>

<p>– מַסִּיקִים אֶת הַתַּנּוּרִים בַּבַּיִת, גַּם בְּגָדִים
חַמִּים תָּפְרוּ לָנוּ לְרֹאשׁ־הַשָּׁנָה. הַגְּדוֹלִים עוֹטְפִים
טַלִּיתוֹת, וּבָאִים לְבֵית־הַתְּפִלָּה. וְאָנוּ הַקְּטַנִּים שׁוֹמְעִים
אֶת שִׁירַת הַחַזָּן וְאֶת קוֹל הַשּׁוֹפָר. בְּרֹאשׁ־הַשָּׁנָה
תּוֹקְעִים בְּשׁוֹפָר: תְּקִיעָה, שְׁבָרִים וּתְרוּעָה.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/40934">https://benyehuda.org/read/40934</a></div></body></html>