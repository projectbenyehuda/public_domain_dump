<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יוֹם סַגְרִיר</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>יוֹם סַגְרִיר. בְּאוֹר כֵּהֶה עֲטוּפָה הֶחָצֵר — בּוֹר אָפֵל וָצָר,</p>

<p>וּנְטָפִים אַחֲרוֹנִים וִיחִידִים, מֵהַמָּטָר שֶׁיָּרַד לֹא כְבָר,</p>
</blockquote>

<br />

<blockquote>
<p>עוֹד נוֹטְפִים וְדוֹלְפִים אַט־אַט מֵעַל גַּגֵּי הַחוֹמוֹת הַגְּדוֹלוֹת,</p>

<p>הָעוֹמְדוֹת כַּעֲנָקִים שֶׁקָפְאוּ, כַּמָּוֶת — מַחֲרִישׁוֹת, אֲבֵלוֹת.</p>
</blockquote>

<br />

<blockquote>
<p>חַלּוֹנוֹת מִכָּל צַד מַשְחִירִים, קוֹדְרִים נִבָּטִים וּשְׁחוֹחִים,</p>

<p>וּנְטָפִים עַל פְּנֵיהֶם מִתְגַּלְגְּלִים, וְנִדְמֶה: הַחַלּוֹנוֹת — הֵם בּוֹכִים&#8230;</p>

<br />
</blockquote>

<blockquote>
<p>וְעַל פְּנֵי הַשָּׁמַיִם הַכֵּהִים עָבִים עַל עָבִים נִגְרָרִים,</p>

<p>וּבְמַחֲנוֹת כְּבֵדִים הֵם עוֹלִים וְזוֹחֲלִים מִכָּל הָעֲבָרִים.</p>
</blockquote>

<br />

<blockquote>
<p>וְעָנָן בּוֹלֵעַ אֶת אָחִיו, זֶה תּוֹסֵס וְהַשֵּׁנִי גֹוֵעַ,</p>

<p>וְלֹא נוֹדַע מִי בָלַע אֶת מִי, מִי נִבְלַע וּמִי הַבּוֹלֵעַ&#8230;</p>
</blockquote>

<br />

<blockquote>
<p>וְהָיוּ אָז כָּל הָעֲנָנִים לְעָנָן רַק אֶחָד, מְאֹד נוֹרָא —</p>

<p>הַמַּאֲפִיל עַל כָּל חֲלַל מַטָּה, בְּקַדְרוּת זְעוּמָה וּשְׁחוֹרָה,</p>
</blockquote>

<br />

<blockquote>
<p>וּמַאֲפִיל הֶעָנָן הַגָּדוֹל עַל רַחֲשֵׁי הַלֵּב וְהָרְגָשׁוֹת,</p>

<p>וְנוֹסֵךְ עַצֶּבֶת בַּנְּשָׁמוֹת, וְשִׁמְמַת אֵין־סוֹף בַּנְּפָשׁוֹת&#8230;</p>

<br />
</blockquote>

<blockquote>
<p>וְהִנְנִי עוֹמֵד יְחִידִי, דֹּם אַשְׁקִיף בְּעַד חַלּוֹן הַחוֹמָה:</p>

<p>בְּשַׁעַר הֶחָצֵר בָּא דוּמָם, יְהוּדִי דַל־פָּנִים, קְצַר־קוֹמָה,</p>
</blockquote>

<br />

<blockquote>
<p>מְעִילוֹ הָאָרֹךְ קָרוּעַ, בֵּין זְרוֹעוֹ בַשַּׂק צְרוּרִים, לוּטִים:</p>

<p>מִכָּל מִינֵי בְגָדִים יְשָׁנִים, הֲמוֹן בְּלוֹיֵי־סְחָבוֹת, סְמַרְטוּטִים.</p>
</blockquote>

<br />

<blockquote>
<p>וּלְרֹחַב הֶחָצֵר וּלְאָרְכּוֹ יִתְהַלֵּךְ הַיְּהוּדִי לְאִטּוֹ,</p>

<p>וּפוֹלֵט מִפִּיו הוּא לִרְגָעִים &#8220;הַנְדֵל&#8221; מְמֻשָּׁךְ, בְּהַבִּיטוֹ</p>
</blockquote>

<br />

<blockquote>
<p>בִּמְעוּף־עַיִן בְּכָל הַחַלּוֹנוֹת, וּכְרֶגַע יִוָּאֵשׁ מִשִּׂבְרוֹ:</p>

<p>דְּמָעוֹת הוּא רוֹאֶה עַל פְּנֵיהֶם, הַחַלּוֹנוֹת כְּמוֹ נָדִים לְשִׁבְרוֹ&#8230;</p>

<br />
</blockquote>

<blockquote>
<p>וְעוֹמֵד הוּא מַשְׁמִים עַל עָמְדוֹ, וְאַחֲרֵי רְגָעִים אֲחָדִים</p>

<p>יוֹסִיף וְיִשְׁנֶה קְרִיאָתוֹ, יִתְבּוֹנֵן לַעֲבָרִים וּצְדָדִים —</p>
</blockquote>

<br />

<blockquote>
<p>וְקוֹלוֹ הַצָּרוּד מְנַסֵּר, מְשַׁבֵּר אָזְנַיִם וּלְבָבוֹת,</p>

<p>מִתְפַּזֵר לְכָל רֹחַב הֶחָצֵר, וְהָיָה כְקוֹל קוֹרֵא בָּחֳרָבוֹת&#8230;</p>
</blockquote>

<br />

<blockquote>
<p>וְגַם בְּהַפְנוֹתוֹ אֶת שִׁכְמוֹ לָלֶכֶת מִמְּקוֹמוֹ זֶה הָלְאָה —</p>

<p>הִתְמַלֵּט הַ&#8220;הַנְדֵל&#8221; מִפִּיהוּ, אַךְ לֹא עוֹד כִּקְרִיאָה, — כִּילָלָה&#8230;</p>
</blockquote>

<br />

<blockquote>
<p>כִּילָלָה הִתְמַלְּטָה הַקְּרִיאָה מִפִּיהוּ, בְּלִי חֵפֶץ, בְּלִי צֹרֶךְ —</p>

<p>הוֹי, &#8220;הַנְדֵל&#8221; מְמֻשָּׁךְ וּמְמֹרָט לָמָּה תִתְגַּלְגֵּל לְאֹרֶךְ</p>
</blockquote>

<br />

<blockquote>
<p>חָצֵר עֲלוּבָה וְקוֹדְרָה, וְהַיְּהוּדִי, הַיְּהוּדִי כְבָר יָצָא —</p>

<p>יָצָא, אַךְ מָרָה יִבְבָתוֹ זְמָן רַב שָׁמָּה עֹוד הִתְרוֹצָצָה&#8230;</p>

<br />
</blockquote>

<blockquote>
<p>וְשׁוּב אוֹתָהּ דְּמָמָה עֲמֻקָּה, דְּמָמָה מְהוּלָה בְאֶפֶס,</p>

<p>תִּתְהַלֵּךְ מִסָּבִיב וּבְאֶשְׁנַב חַלּוֹנִי בַלָּט מְרַפְרֶפֶת.</p>
</blockquote>

<br />

<blockquote>
<p>וְהִנֵּה בָא אֶל הֶחָצֵר אִישׁ עִוֵּר וְיַלְדָּה נוֹהֶגֶת בְּיָדוֹ</p>

<p>וְכִנּוֹר רָעוּעַ וּבָלֶה הוּא מוֹצִיא מִתַּחַת כְּנַף־מַדּוֹ.</p>
</blockquote>

<br />

<blockquote>
<p>וּמְכוֹנֵן הַזָּקֵן הָעִוֵּר אֶת כִּנּוֹרוֹ זֶה עַל חָזֵהוּ,</p>

<p>וּזְקָנוֹ שֶׁזָּרְקָה בוֹ שֵׂיבָה מִזְדַּעֲזֵעַ קְצָת עַל גַּבֵּהוּ.</p>
</blockquote>

<br />

<blockquote>
<p>אֶת יָדוֹ הַצְּנוּמָה הוּא מַעֲבִיר וּמַרְעִישׁ בָּהּ אֶת הַמֵּיתָרִים —</p>

<p>וּלְצִלְצוּל הַכִּנּוֹר הַיַּלְדָּה הָרָזָה אֶת קוֹלָהּ גַּם תָּרִים.</p>

<br />
</blockquote>

<blockquote>
<p>וְטִפְטוּף הַנְּטָפִים הַיְחִידִים הַמַּכִּים בְּלִי חָשָׂךְ בַּצִּנּוֹר,</p>

<p>מִתְלַכֵּד עִם שִׁירַת הַיַּלְדָּה, עִם צִלְצְלֵי מֵיתְרֵי הַכִּנּוֹר.</p>
</blockquote>

<br />

<blockquote>
<p>וְשִׁירָה עֲגוּמָה מִשְׁתַּפְּכָה שֶׁקּוֹלָהּ מִבְּלִי מֵשִׂים פּוֹרֵק</p>

<p>וְשׁוֹבֵר אֶת עַצְמוֹת הַחַיִּים וּמוֹצֵץ הַדָּם מִכָּל עוֹרֵק&#8230;</p>
</blockquote>

<br />

<blockquote>
<p>וְהַשִּׁירָה הַלֵּזוּ מִשְׁתַּפְּכָה, מְרִי וְתַחֲנוּנִים מְלֵאֲתִי —</p>

<p>וְאוֹמְרוֹת הַחוֹמוֹת הִתְמוֹגֵג, וְחִשְּׁבָה הִשָּׁבֵר לִבָּתִי&#8230;</p>
</blockquote>

<br />

<blockquote>
<p>וְלִבְכּוֹת בִּקַּשְׁתִּי אָז מָרָה וַיַּעַל מְקוֹר דֶּמַע בִּגְרוֹנִי —</p>

<p>אַךְ שְׁפֹךְ לֹא יָכֹלְתִּי הַדְּמָעוֹת — וָאֶנְהֹם, וָאֵשְּׂטְ מֵחַלּוֹנִי&#8230;</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/46173">https://benyehuda.org/read/46173</a></div></body></html>