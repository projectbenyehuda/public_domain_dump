<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שׁמיני, אש זרה</title>
	<meta name="author" content="צבי הירש מסליאנסקי"/>
</head>
<body>

<p>&#8220;ויקחו בני אהרן, נדב ואביהוא, איש מחתתו&#8221; – איש מעצמו ולא
נטלו עצה זה מזה (ילקוט). &#8220;ויתנו בהן אש וישימו עליה <strong>קטרת</strong> ויקריבו לפני
ה' <strong>אש זרה</strong> אשר <strong>לא צוה</strong> אותם.&#8221;</p>

<p>&quot;ותצא אש מלפני ה' ותאכל אותם וימותו <strong>לפני ה'</strong> &quot; – שרפת נשמה והגוף קים.</p>

<p>*</p>

<p>&#8220;קרבו שאו את אחיכם מאת <strong>פּני הקדש</strong> אל <strong>מחוץ</strong> למחנה&#8221;.</p>

<p>*</p>

<p>אמנם כן, &#8220;<strong>מצוה לבכות</strong> על מות בני אהרן&#8221; כתבו הפּיטנים,
כי רבו מאד בכל דור ודור אלה &#8220;<strong>בני אהרן</strong>&#8221; בעמנו, אשר הקריבו אש זרה לפני
ה' וימותו <strong>לפני ה'</strong> מיתה רוחנית.</p>

<p>*</p>

<p>הערב רב הבעיר <strong>אש זרה</strong> בישראל לעשות אַפיס-קטן עגל הזהב.</p>

<p>*</p>

<p>בתקופת השופטים בערה <strong>האש הזרה</strong> בכל שבט ושבט, עד אשר קם
שמואל הנביא ויכבה בשטף מים טהורים המפכים ממקור היהדות הנאמנה
לאמר:</p>

<p>&quot;<strong>הנה חטאת קסם מרי</strong></p>

<p><strong>ואון ותרפים הפצר</strong>&quot;&#8230;</p>

<p>בימי המלכים התלקחה ביחוד &#8220;<strong>האש הזרה</strong>&#8221;. בשעה שנשא שלמה
את בת פּרעה הציתה האש הזרה ביהדות ותחולל את העיר רומא&#8230; אחאב ואיזבל אם
ההתבוללות; אחז שלח אל אוריה הכהן את דמות המזבח אשר בדמשק וזה האחרון בנה
כמוהו בירושלים.</p>

<p>הנביאים התאמצו לכבות את האש הזרה ולא עצרו כח; תשובת הנשים במצרים לירמיה הנביא:</p>

<p>&#8220;וכי אנחנו מקטרים למלכת השמים ולהסך לה נסכים המבלעדי אנשינו עשינו לה כונים להעציבה והסך לה נסכים&#8221;.</p>

<p>(ירמיה מ&#8220;ד, י&#8221;ט)</p>

<p><strong>בבבל</strong> התערבה האש הזרה בשלהבתיה ותצת ביהדות ואחרי כן העלוה אתם מבבל&#8230;</p>

<p>*</p>

<p><strong>בפרס</strong> עוד הגדילה מדורתה ותנחילנו אמונות כוזבות בלחשים וקמיעות, בשטן וכל צבאיו, בלילית וכל כת דילה&#8230;</p>

<p>*</p>

<p>האש ההלנית שמה שמות ביהדות ובחנה ויפיה (עסטעטיק) החריבה את תורת המוסר (עטהיק) עדי אשר קמו המכבים ויכבוה.</p>

<p>*</p>

<p>הקתוליות בימי-הבינים פּרעה פרעות בעמנו וממנה יצאו
החרמות, הנדויים והשמתות, ואוריאל אקוסטא וברוך שפּינוזא היו לקרבנות על
מזבח האש הזרה.</p>

<p>*</p>

<p>תנועת שבתי צבי, יעקב פראנק ועדתו, הריב האיום בין יעב&quot;ץ ואייבשיץ – כלם תולדות האש הזרה הנמו&#8230;</p>

<p>*</p>

<p>התקונים בדת, האסימילאציון אשר בדורנו ונשיקת השבט להכניס
את הצלב בהיכל, להלל ולשבח את הגדולות באידיאלי בן-מרים – כל אלה <strong>אש
זרה</strong> היא ועלינו לכבותה עוד בטרם תתלקח ותהי לאש-פּלדות.</p>

<p>*</p>

<p>גדולים וטובים ממנו ישנם אתנו למאות בין חכמינו, ועלינו לדעת, כי החדשות אינן מועילות, והמועילות אינן חדשות.</p>

<p>*</p>

<p>בן-ישי מלכנו נותן לנו מושג נאמן מתורתנו לבלי תתערב בנו
אש זרה, באמרו: תורת ה' <strong>תמימה</strong>, משיבת נפש; עדות ה' <strong>נאמנה</strong>, מחכימת
פּתי; פּקודי ה' <strong>ישרים</strong>, משמחי לב; מצות ה' <strong>ברה</strong>, מאירת עינים; יראת
ה' <strong>טהורה</strong>, עומדת לעד; משפּטי ה' <strong>אמת</strong>, צדקו יחדו.</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/32198">https://benyehuda.org/read/32198</a></div></body></html>