<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תְּנִי נֶפֶשׁ יְקָרָה בַתְּחִלָּה</title>
	<meta name="author" content="זכריה אלצ'אהרי"/>
</head>
<body>

<blockquote>
<p>תְּנִי נֶפֶשׁ יְקָרָה בַתְּחִלָּה / תְּנִי כָבוֹד לְאֵל נוֹרָא עֲלִילָה</p>

<p>וְהִשְׁתַּחֲוִי לְמוּל בֵּיתוֹ וְכִרְעִי / בְּתַחֲנוּנִים בְּאִישׁוֹן הָאֲפֵלָה</p>

<p>וְזִכְרִי מַעֲשִׂים בִּימֵי נְעוּרֵךְ / בְּעָבְרֵךְ עַל חֲמוּרָה גַּם נְקַלָּה</p>

<p>זְדוֹן לִבֵּךְ הֲלֹא נִכְתַּב בְּסֵפֶר / וְלֹא הֵכִיל וְעוֹד כָּתְבוּ מְגִלָּה</p>

<p>יְמוֹתַיִךְ הֲלֹא חָלְפוּ וְעָבְרוּ / בְּיַם סִכְלוּת טְבוּעָה בַּמְּצוּלָה</p>

<p>וְתַחַת הֵיכְלֵי עֹנֶג וּפַנַּג / בְּרֹאשׁ צוּרִים אֱמֶת סוּרָה וְגוֹלָה</p>

<p>וּמַלְבּוּשֵׁךְ לְמֶשִׁי עִם רְקָמוֹת / וְאַרְגָּמָן וּבַתַּחַשׁ נְעוּלָה</p>

<p>וְאֵיךְ שָׁפַל עֲדֵי אֶרֶץ יְקָרֵךְ / וְסָר נִזְרֵךְ כְּשִׁמְשׁוֹן עִם דְּלִילָה</p>

<p>וְתָמִיד אֶשְׁמְרָה מַחְסוֹם לְמוֹ פִי / וְדוּמִיָּה אֱלֵי נַפְשִׁי תְּהִלָּה</p>

<p>אֲבָל נַפְשִׁי צֳרִי אֶמְצָא לְצִירֵךְ / וְאֶשְׁלָחֵךְ וְעִבְרִי הַמְסִלָּה</p>

<p>וְהַצָּפוֹן לְמוּל עֵינֵךְ בְּלֶכְתֵּךְ / עֲלֵי הָהָר וּמִישׁוֹר הַשְּׁפֵלָה</p>

<p>וּמָנוֹחַ לְעוֹלָם אַל יְהִי לָךְ / עֲדֵי תִרְאִי לְצִקְלַג עִם קְעִילָה</p>

<p>בְּעִיר צִיּוֹן יְהֶא שָׁמָּה חֲנוֹתֵךְ / וְעִיר שָׁלֵם וְהָעִיר הָאֲבֵלָה</p>

<p>וְיוֹם בּוֹאֵךְ בְּמִלּוּי הַלְּבָנָה / וְשָׁעָתֵךְ תְּהֶא שָׁעָה מְעֻלָּה</p>

<p>שְׁקִי בַלָּאט לְאַדְמַת הָעֲזָרוֹת / וְשִׁפְכִי לֵב וְהַרְבִּי הַתְּפִלָּה</p>

<p>וּמִשָּׁם תַּעֲלֶה לָנוּ רְפוּאָה / וְגַם יֶתֶר שְאֵת עִם עֹז וְחֶמְלָה</p>

<p>וְלַשָּׁבִים שְׁעָרֶיהָ פְּתוּחִים / וְלֶחָנֵף בְּפָנָיו הִיא נְעוּלָה</p>

<p>אֱלֹהִים שָׁם שְׁמוֹ נִקְרָא וְשַׁדַּי / גְּבוּרָה לוֹ וְנֵצַח עִם גְּדֻלָּה</p>

<p>וּמַתַּנְתּוֹ לְכָל נוּצָּר וְנִבְרָא / וְלַגָּזֵל אֱמֶת שׂוֹנֵא בְעוֹלָה</p>

<p>וְהַגִּידִי שְׁלוֹמִי לוֹ בְּרֵאשִׁית / וְזִכְרִי אֶת שְׁבָחוֹ הַמְּעֻלָּה</p>

<p>וְסַפֵּרִי בְּדַלּוּת הָאֲסוּרִים / וְסָר שִׂכְלָם וְאֵין דַּעַת צְלוּלָה</p>

<p>וְאֵין לִי בַזְּמָן הָרָע מְתִיקָה / אֲשֶׁר לֹא תִהְיֶה בָּרֹאשׁ בְּלוּלָה</p>

<p>וּמֵעַי רֻתְּחוּ הָמוּ בְקִרְבִּי / וְכָל יָמֵַי שְׁנַת עֵינַי גְּזוּלָה</p>

<p>וְעֵינִי עָשְׁשָׁה מֵרֹב בְּכִיָּה / וּמַחֲלָתִי לְבַת יַעֲנָה מְשׁוּלָה</p>

<p>וְלוּ אֶהְיֶה אֲנִי עִם עַם נְמָלִים / לְרֹב דַּלּוּת נְשָׂאַתְנִי נְמָלָה</p>

<p>אֲנִי אֶדֶן וְהַצָּרוֹת קְרָשִׁים / וְאֵין רֶגַע בְּלִי צָרָה כְּפוּלָה</p>

<p>אֱמֶת כָּל מִשְׁבְּרֵי תֵּבֵל מְצָאתִים / וְרָעוֹת רַבּוֹת תּוֹכְפוֹת לְמַעְלָה</p>

<p>וְרִישׁ עִם מַחְסוֹר גָּבְרוּ שְׁנֵיהֶם / וּמַה כּוֹחִי לְיָדָם הַגְּדוֹלָה</p>

<p>וְעָרוֹם מִבְּלִי לָבוּשׁ לְקָרָה / לְכַסּוֹת אֶת בְּשָׂרִי הַמְּגֻלָּה</p>

<p>וּפַת לַחְמִי בְּמֵי דִמְעִי מְסוּכָה / וְהֵם חֶלְקִי וְכוֹסִי לַאֲכִילָה</p>

<p>וְיִסַּר הַזְּמָן צָרָיו בְּטֶפַח / וְלִי יִסַּר בְּאַמָּה הָאֲצִילָה</p>

<p>נְגִינָתִי חֲשַׁבְתִּיהָ לְקִינָה / וְקוֹל שִׁירִי אֲכַנֶּה קוֹל יְלָלָה</p>

<p>וְאִם לֹא אֵצְאָה מִמַּאֲסָרִי / אֲזַי אֵרֵד בְּיָגוֹן אֶל שְׁאוֹלָה</p>

<p>וְלֹא אֶרְאֶה לְבָנַי עִם בְּנוֹתַי / וְאַהֲבָתָם בְּתוֹךְ לִבִּי שְׁתוּלָה</p>

<p>וְנָשַׁי הַשְּׁתַיִם הָעֲזוּבוֹת / וְלֹא אָזוּן לְאִמִּי הַשְּׁכוּלָה</p>

<p>וּמִי יָאִיר בְּיוֹם צָרָה לְעֵינַי / וּמִי יִגְלֶה לְאָזְנִי הָעֲרֵלָה</p>

<p>הֲלֹא נַפְשִׁי אֲשֶׁר נִבְרֵאת יְקָרָה /יְקָרָה הִיא וּמִכִּסֵּא אֲצוּלָה</p>

<p>וְיוֹם יִפְקֹד אֱלֹהִים אֶת עֲבָדָיו / וְדַרְכִּי הִיא לְעֻמָּתוֹ סְלוּלָה</p>

<p>אֲדוֹן עוֹלָם וּמַתִּיר הָאֲסוּרִים / גְּאָלֵנִי אֲסַלֵּד לָךְ בְּחִילָה</p>

<p>וְיֵאוּת אֶל יְצִיר חֹמֶר מְעִילָה / וְיֵאוּת לָךְ אֱלֹהִים הַמְּחִילָה</p>

<p>לְךָ אֶכְרַע שְׁחָרִים וַעֲרָבִים / וְאֶפְרֹשׂ כַּף בְּמִנְחָה עִם נְעִילָה</p>

<p>וְאֶתְחַזֵּק כְּפִי כֹחִי לְעָבְדָךְ / אֲחוֹנֵן דַּל וְאֵיטִיב הַפְּעֻלָּה</p>

<p>וְעוֹנֶה צוֹעֲקִים נִקְרָא שְׁמֶךָ / מְרוֹמֵם דַּל וְסוֹמֵךְ הַנְּפִילָה</p>

<p>יְחוֹנֵן צוּר בְּחֶמְלָה עַל עֲבָדָיו / יְקָרֵב קֵץ וְיָחִישׁ הַגְּאֻלָּה</p>

<p>וְיוֹם יָקִיץ יְשֵׁנֵי הָאֲדָמָה / תְּנִי נֶפֶשׁ יְקָרָה בַתְּחִלָּה.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30271">https://benyehuda.org/read/30271</a></div></body></html>