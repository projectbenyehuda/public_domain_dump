<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אִישִׁים אֶקְרָא מֵהָר</title>
	<meta name="author" content="זכריה אלצ'אהרי"/>
</head>
<body>

<blockquote>
<p>אִישִׁים אֶקְרָא מֵהָר אֶל הָר / בּוֹאוּ לִמְדוּ סֵפֶר זֹהַר</p>

<p>בּוּעוּ וּבְעוּ מַצְפּוּנוֹתָיו / כִּי מֵאוֹרוֹ יָאִיר סַהַר</p>

<p>גֹּשׁוּ לִקְטוּ מִסּוֹדוֹתָיו / יוֹדְעָיו הֵמָּה יַעֲלוּ בָהָר</p>

<p>דֶּרֶךְ הָאֱמֶת יִקָּרֵא לוֹ / הָרָגִיל בּוֹ אֶל טוּב יִנְהָר</p>

<p>הִיא הַדֶּרֶךְ הַיְפֵהפִיָּה / כִּי בָהּ יַשְׂכִּיל לֵבָב נִמְהָר</p>

<p>וַיּוֹרֵנִי וַיֹּאמֶר לִי / הֶחָפֵץ בִּי מֵחֵטְא נִזְהָר</p>

<p>זֵכֶר צַדִּיק הוּא לִבְרָכָה / רִבִּי שִׁמְעוֹן כָּאוֹר יִזְהָר</p>

<p>חָשַׂף לַכֹּל כָּל חֶמְדּוֹתָיו / כָּל סוֹד נֶעְלָם שָׁב לָטֹהַר</p>

<p>טַעְמֵי מִצְווֹת הַנֶּעֱלָמוֹת / עוֹזֵב אוֹתָם אַרְצָה יִגְהָר</p>

<p>יוֹדֵעַ בָּם עַל מַתְכּוּנְתָּם / יִרְדֹּף צֶדֶק בַּכֹּל יִטְהָר</p>

<p>כָּל שׁוֹנֶה בּוֹ יִמְצָא חַיִּים / וּלְהוֹסִיף עוֹד דָּרְשׁוֹ מִהַר</p>

<p>לֹא יִרְעַב כָּל הַמְּעַיֵּן בּוֹ / לֹא יִצְמָא עוֹד אֶל מֵי נָהָר</p>

<p>מָשַׁךְ יָדוֹ מִכָּל מָתוֹק / מָאַס דָּגָן תִּירוֹשׁ יִצְהָר</p>

<p>נַפְשׁוֹ תִּשְׂבַּע מִטּוּב חֶלְבּוֹ / וּגְבוּרָתוֹ כַּסּוּס דָּהָר</p>

<p>סָרִים תָּמִיד אֶל מִשְׁמַעְתּוֹ / חַכְמֵי דוֹרוֹת לָהֶם יִצְהָר</p>

<p>עוֹרְכִים כָּבוֹד מִמֶּרְחַקִּים / כָּל עֵץ אֶרֶז וּבְרוֹשׁ תִּדְהָר</p>

<p>פָּעַל הָאֵל סוֹד הַגִּלְגּוּל / אֶל כָּל גֶּבֶר אִמּוֹ תַּהַר</p>

<p>צוֹעֵק חָמָס מִצָּרוֹתָיו / לֹא יֵדַע בּוֹ קֹדֵם יֻהַר</p>

<p>קָדוֹשׁ יוֹשֵׁב בִּשְׁמֵי מָרוֹם / יִפְדֶּה עַבְדּוֹ מִן הַסֹּהַר</p>

<p>רָחַשׁ לִבִּי בַּשִּׁיר תִּלִּים / לִפְנֵי הָאֵל כִּבְנֵי יִצְהָר</p>

<p>שׁוֹקֵד לַעֲשׂוֹת כָּל אִמְרוֹתָיו / יַהֲפֹךְ עָוֹן צֶמֶר צַחַר</p>

<p>תֶּחִי נַפְשִׁי וּתְהַלֵּל עוֹד / תָּמִיד עַד כִּי גָרוֹן יִנְחַר</p>

<p>וּשְׁמִי יוֹשֵׁב שִׁבְעָה עַל כַּר / וַחֲצִי הַשֵּׁם יָהּ כַּשַּׁחַר.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28250">https://benyehuda.org/read/28250</a></div></body></html>