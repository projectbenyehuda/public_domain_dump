<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לְאִישׁ נִכְאֶה זְמָן הִגְדִּיל כְּאֵבוֹ</title>
	<meta name="author" content="זכריה אלצ'אהרי"/>
</head>
<body>

<blockquote>
<br />
</blockquote>

<blockquote>
<p>לְאִישׁ נִכְאֶה זְמָן הִגְדִּיל כְּאֵבוֹ / לְמִי יַגִּיד מְרִי נִגְעֵי לְבָבוֹ</p>

<p>כְּאִלּוּ הוּא עֲלֵי כַנְפֵי נְשָׁרִים / וְנוֹדֵד מֵחֳלִי לִמְאֹד עֲצָבוֹ</p>

<p>בְּנֵי יָמִים צְנָפוּהוּ כְּכַדּוּר / עֲלֵי אֶרֶץ גְּזֵרָה שָׁת נְתִיבוֹ</p>

<p>וְסָגַר בַּעֲדוֹ דַּלְתֵי שְׁחָקָיו / וְחָשַׁךְ מֵעֲרֹף עָלָיו רְבִיבוֹ</p>

<p>וְנִלְחַם בִּי חֲשָׁבַנִי לְאוֹיֵב / עֲדֵי אָסַר לְפָרָשָׁיו וְרִכְבּוֹ</p>

<p>עֲלֵי אֵלֶּה נְפוּגוֹתִי בְמִשְׁמַר / וְהֵן לֹא אוּכְלָה לָצֵאת וְלָבוֹא</p>

<p>וְאֵין חוֹשֵׂךְ לְיָם גָּלָיו וְדָכְיָם / לְבַתֵּר מוֹשְׁכוֹת שִׁתְיוֹ וְעִרְבוֹ</p>

<p>וְנִלְאֵיתִי לְהַשִּׂיג קֵץ שְׁבִילָיו / בְּאוּלַי אֶמְצְאָה אָרְכּוֹ וְרָחְבּוֹ</p>

<p>הֲקִימוֹתִי בְּכָל גִּבְעָה מְצַפֶּה / לְהַגִּיד מִי אֲשֶׁר הוּא עַם קְרוֹבוֹ</p>

<p>וְכָל פִּנָּה יְשׁוֹטֵט הַנְּתִיבוֹת / בְּמִזְרָחוֹ וְאִם מִמַּעֲרָבוֹ</p>

<p>וְהִנֵּה הוּא כְמוֹ אַיָּל יְדַלֵּג / לְעֻמָּתִי לְהִתְבַּשֵּׂר בְּנִיבוֹ</p>

<p>וְאָמַר לִי: תְּמוּנַת אִישׁ רְאִיתִיו / בְּהִלּוּכוֹ בְּשׂוֹרָה נִמְצְאָה בוֹ</p>

<p>וּמִנְהָגוֹ כְמִנְהַג אִישׁ חֲכַם לֵב / לְיֹפִי שׁוּר מְרוּצָתוֹ וְשׁוּבוֹ</p>

<p>בְּעוֹדֶנּוּ מְדַבֵּר לִי וְזֶה בָא / וּפָתַח אִגְּרוֹת טוּרֵי לְבָבוֹ</p>

<p>וְהִנֵּה הֵם לְאִישׁ מַשְׂכִּיל שְׁלוּחִים / אֲשֶׁר קָם לַזְּמָן אוֹרוֹ וְרִיבוֹ</p>

<p>וְשׁוּרוֹתָיו כְמוֹר עוֹבֵר יְפִיחוּן / בְּקָרְאִי בָם וְלִבִּי נָס שְׁבִיבוֹ</p>

<p>וּמֵהֶם טוּר בְּתִפְאֶרֶת יְדַבֵּר / וְאָחִיו אַחֲרָיו אוֹחֵז עֲקֵבוֹ</p>

<p>כְּאִלּוּ הֵם כְּכוֹכְבֵי רוּם סְדוּרִים / עֲלֵי שַׁחַק וּמַתְאִימִים סְבִיבוֹ</p>

<p>מְעִידִים עַל כְּרוּב מִמְשַׁח וְהוֹדוֹ / אֲבִי יֹשֶׁר וְכָל חָכְמָה בְּקִרְבּוֹ</p>

<p>וְהַגַּלְגַּל יְסוֹבֵב הַבְּרוּאִים / וְהוּא בֶן אִישׁ וְהַגַּלְגַּל בְּחֻבּוֹ</p>

<p>וְלֹא נִמְצָא סְגוֹר כִּי אִם פְּתָחוֹ / וְכָל סָתוּם כְּאַיִן הוּא חֲשָׁבוֹ</p>

<p>וּבָטוּחַ בְּחוּטוֹ הַמְּשֻׁלָּשׁ / בְּמַעְנֶה טוֹב לְכָל שׁוֹאֵל הֱשִׁיבוֹ</p>

<p>פְּנֵי הַדּוֹר וְתִפְאֶרֶת גְּאוֹנוֹ / מְאֹד עָנָו בְּעֵת קוּמוֹ וְשָׁכְבוֹ</p>

<p>וְלִרְגָעַי לְטוֹבָה אֶזְכְּרֶנּוּ / וְאַפְקִידוֹ לְשָׂם עָבִים רְכוּבוֹ</p>

<p>יְחוֹפֵף זִכְרְךָ שַׁדַּי בְּשָׁלוֹם / וְתִזְכֶּה לַחֲזוֹת נָעְמוֹ וְטוּבוֹ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28992">https://benyehuda.org/read/28992</a></div></body></html>