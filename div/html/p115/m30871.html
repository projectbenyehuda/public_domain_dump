<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שיר התשועה (תרס&quot;ח)</title>
	<meta name="author" content="מנחם מבש&quot;ן"/>
</head>
<body>

<p>אשר שרו בנות ישראל לשאול ולדוד בשובם מהכות את הפלשתים (ש&#8220;א, י&#8221;ח, ז')</p>

<blockquote>
<p>הֶאָח, מַה נִכְבַּד הַיּוֹם מֶלֶךְ יִשְׂרָאֵל,</p>

<p>וּמַה נֶאֶדְרוּ גִבּוֹרָיו עַל דִּגְלוֹ חוֹנִים!</p>

<p>עַתָּה יִרְגַּז אוֹיֵב, יֵחַת, יִבָּהֵל,</p>

<p>זֶה הִרְגִּיז אַרְצֵנוּ מִיָּמִים קַדְמוֹנִים.</p>

<p>הִנֵּה כָּלָה שֹׁד, חָלַף עָמָל, נָס יָגוֹן;</p>

<p>כִּי אֱלֹהִים שִׁבַּר אוֹיֵב, הָמַם מַרְכְּבוֹתָיו.</p>

<p>זַעֲקוּ בְּנֵי פְּלֶשֶׁת, הֵילִילוּ כֹּהֲנֵי דָגוֹן:</p>

<p>הִכָּה שָׁאוּל בַּאֲלָפָיו וְדָוִד בְּרִבְבוֹתָיו.</p>

<br />
</blockquote>

<blockquote>
<p>מִבַּיִת וּמִחוּץ נִרְעֲשָׁה הָאָרֶץ:</p>

<p>צָרֵינוּ סָבִיב הִדְרִיכֻנוּ מְנוּחָה,</p>

<p>וּבְנֵי בְלִיַּעַל בְּקִרְבֵּנוּ פָּרְצוּ פָרֶץ.</p>

<p>עַתָּה לְכָל הַתְּלָאָה הִנֵּה עָלְתָה אֲרוּכָה;</p>

<p>כִּי נָתַן מַלְכֵּנוּ חִתִּיתוֹ עֲלֵי־אֲדָמוֹת,</p>

<p>וֵאלֹהִים הֵרִים קֶרֶן לְעַמּוֹ, לְצִבְאוֹתָיו.</p>

<p>שִׁירוּ בְּנֵי יִשְׂרָאֵל, שִׁירוּ עַל עֲלָמוֹת:</p>

<p>הִכָּה שָׁאוּל בַּאֲלָפָיו וְדָוִד בְּרִבְבוֹתָיו.</p>

<br />
</blockquote>

<blockquote>
<p>יָדוֹ פָּרַשׂ צָר עַל כָּל־מַחֲמַדֵּינוּ,</p>

<p>בִּיקְרוֹתֵינוּ הִתְעַדְּנוּ בְּנוֹת הָעֲרֵלִים.</p>

<p>עַתָּה נְחַלֵּק שָׁלָל, תּוֹרִישֵׁם יָדֵנוּ,</p>

<p>שָׁנִי עִם עֲדָנִים נִמְצָא וִיקַר כֵּלִים;</p>

<p>עֲדִי זָהָב עַל לְבוּשֵׁנוּ יַעֲלֶה הַמֶּלֶךְ,</p>

<p>אַחֲרֵי פַשֵּׁט הָעָם אֶת חַלְלֵי חַרְבוֹתָיו.</p>

<p>הָבָה, נֵצֵא בִמְחֹלוֹת בְּכָל־עִיר וָפֶלֶךְ:</p>

<p>הִכָּה שָׁאוּל בַּאֲלָפָיו וְדָוִד בְּרִבְבוֹתָיו.</p>

<br />
</blockquote>

<blockquote>
<p>בְּנוֹתֵינוּ לֻקְּחוּ לַסְּרָנִים הַהַרְמוֹנָה;</p>

<p>חָרָשֵׁינוּ עָשׂוּ כְּלֵי מָוֶת לַצָּר;</p>

<p>קָדָשֵׁינוּ נָסַבּוּ בֵּית־דָּגוֹנָה;</p>

<p>שְׂדוֹתֵינוּ, הָהּ, מִלְאוּ אֶת־כְּלֵיהֶם בָּר.</p>

<p>עַתָּה הִכִּינוּ מִיַּד אוֹיֵב מָגֵן וְקֶשֶׁת,</p>

<p>וִיגִּיעֵנוּ לֹא יְהִי עוֹד מַאֲכָל לִמְתַלְעוֹתָיו.</p>

<p>הֵילִילוּ כֹּהֲנֵי דָגוֹן, זְעַקְנָה בְּנוֹת פְּלֶשֶׁת:</p>

<p>הִכָּה שָׁאוּל בַּאֲלָפָיו וְדָוִד בְּרִבְבוֹתָיו.</p>

<br />
</blockquote>

<blockquote>
<p>מַר לַנִּכְבָּשִׁים בְּחַצְרֵיהֶם וּבְטִירוֹתָם;</p>

<p>מַר לְגוֹלִים מֵאַרְצָם אֶל מְעֹנוֹת אֲרָיוֹת.</p>

<p>וּבָנֵינוּ – שְׁתֵּי אֵלֶּה הָיוּ קֹרוֹתָם:</p>

<p>אֵלֶּה נָצוּ נָעוּ כְּיוֹנֵי הַגֵּאָיוֹת,</p>

<p>וְאֵלֶּה הָיוּ לַעֲבָדִים עַל אַדְמָתָם.</p>

<p>עַתָּה יִשְׁכֹּן הָעָם בֶּטַח בְּאֶרֶץ אֲבוֹתָיו,</p>

<p>וּבְנֵי חוֹרִים יַשְׁמִיעוּ קוֹל רִנָּתָם:</p>

<p>הִכָּה שָׁאוּל בַּאֲלָפָיו וְדָוִד בְּרִבְבוֹתָיו.</p>

<br />
</blockquote>

<blockquote>
<p>מִפְּנֵי לַחַץ אוֹיֵב מְאוֹרֵינוּ קָדָרוּ,</p>

<p>כִּי גַם בִּפְרִי הָרוּחַ שֻׁלַּח רָזוֹן:</p>

<p>הַכֹּהֲנִים לֹא הוֹרוּ, הַלְוִיִּם לֹא שָׁרוּ,</p>

<p>וּבְנֵי הַנְּבִיאִים לֹא מָצְאוּ חָזוֹן&#8230;</p>

<p>עַתָּה יָשׁוּב יִשְׂרָאֵל לְתוֹרָה וְלִתְעוּדָה,</p>

<p>וְשָׁמַר מִשְׁמַרְתּוֹ, חֻקּוֹתָיו וְתוֹרֹתָיו.</p>

<p>הָרִיעוּ בְּנֵי יִשְׂרָאֵל, עֲנֶינָה בְּנוֹת יְהוּדָה:</p>

<p>הִכָּה שָׁאוּל בַּאֲלָפָיו וְדָוִד בְּרִבְבוֹתָיו.</p>

<br />
</blockquote>

<blockquote>
<p>וְהָיָה בְּהָמִיר אֶרֶץ בְּאַחֲרִית הַיָּמִים,</p>

<p>וְעַם יְיָ יִזָּרוּ בַּאֲרָצוֹת וּבִלְאֻמִּים –</p>

<p>וְזָכְרוּ אָז יְמֵי קֶדֶם, דֹּרוֹת עוֹלָמִים,</p>

<p>וְהָלְכוּ בַחשֶׁךְ לְאוֹר זִכְרֹנוֹת קְדוּמִים</p>

<p>כְּלֶכֶת אֳנִיָּה סֹעֲרָה לְנֹגַהּ הַכּוֹכָבִים.</p>

<p>וְיַאֲמֵץ לְבַב הָעָם וְהֶאֱמִין בַּעֲתִידוֹתָיו,</p>

<p>כִּי יִרְאֶה מַעֲשֵׂי אָבוֹת בַּסֵּפֶר נִכְתָּבִים:</p>

<p>הִכָּה שָׁאוּל בַּאֲלָפָיו וְדָוִד בְּרִבְבוֹתָיו.</p>
</blockquote>

<p><strong>(תרס&quot;ח)</strong></p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30871">https://benyehuda.org/read/30871</a></div></body></html>