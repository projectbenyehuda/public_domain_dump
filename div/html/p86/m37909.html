<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ידי כבדה על אנחתי</title>
	<meta name="author" content="יהודה אלחריזי"/>
</head>
<body>

<blockquote>
<br />
</blockquote>

<blockquote>
<p>יָדִי כָבְדָה עַל אַנְחָתִי וְלִבִּי נוֹאֵק בְּצִירוֹ</p>

<p>לְיוֹם יָבֹא שְׁאוֹן מָוֶת כְּרוֹעֶה יְבַקֵּר עֶדְרוֹ:</p>

<p>יִשְׁאַג וְיַעֲבֹר כְּאַרְיֵה, וְיַפְרִיד בְּעָבְרוֹ</p>

<p>בֵּין אִישׁ וּבֵין אָחִיו וּבֵין גֵּרוֹ.</p>

<br />
</blockquote>

<blockquote>
<p>הִתְעַתְּדוּ, בְּנֵי חֲלוֹף, בְּקוּמוֹ לַעֲרוֹץ הָאָרֶץ</p>

<p>כִּי הַמָּוֶת יִקְרוֹץ הֲמוֹנֵינוּ קָרֶץ</p>

<p>וּלְהָכִין בִּשְׁאוֹל מְעוֹנֵינוּ בְּיוֹם כָּלָה וָחָרֶץ</p>

<p>נִשְׁלְחָה אֲנָשִׁים לְפָנֵינוּ וְיַחְפְּרוּ לָנוּ אֶת הָאָרֶץ.</p>

<br />
</blockquote>

<blockquote>
<p>וְעַד מָה בְּנֵי אִישׁ הִתְעוֹלְלוּ עֲלִילוֹת</p>

<p>וּנְפָשׁוֹת עֲלוּבוֹת תְּשִׁיבוּן בְּמַעֲשֵׂי שְׁפָלוֹת?</p>

<p>וְכַמָּה יִקְרָא בָם לְהַמַּעֲלוֹת הַגְּדוֹלוֹת –</p>

<p>וְלֹא אֲבִיתֶם לַעֲלוֹת.</p>

<br />
</blockquote>

<blockquote>
<p>דַּלִּים – לְמָחָר יְגָרְשֵׁם הַזְּמָן מִמּוֹרָשָׁם</p>

<p>וּשְׁאוֹן הַמָּוֶת יַעֲקֹר פִּרְחָם וְשָׁרְשָׁם</p>

<p>וּבִשְׁאוֹל יִשְׁכְּנוּ הַגִִּבּוֹרִים אֲשֶׁר בַּשַּׁחַק רֹאשָׁם</p>

<p>וְגַם בְּנֵי עֲנָקִים רָאִינוּ שָׁם.</p>

<br />
</blockquote>

<blockquote>
<p>הָקִיצוּ, יְשֵׁנִים בְּחֵיק תַּאֲוַתְכֶם</p>

<p>וְהִתְעַתְּדוּ לְדֶרֶךְ רְחוֹקָה כִּי קְרוֹבָה נְסִיעַתְכֶם!</p>

<p>בְּנוּ לָכֶם בָּתִים בְּבֵית מוֹעֵד טֶרֶם מוֹתְכֶם</p>

<p>לָתוּר לָכֶם מָקוֹם לַחֲנֹתְכֶם.</p>

<br />
</blockquote>

<blockquote>
<p>בְּכוּ נָא לַיּוֹם בּוֹ הַנְּשָׁמָה נְשַׁמָּה</p>

<p>וְהַגְּוִיָּה – תַּחַת הָאָרֶץ הוּעַמָּה</p>

<p>וְאַתֶּם וּבָתֵּיכֶם בִּשְׁאוֹל, גְּוִיַּתְכֶם נָדַמָּה.</p>

<p>וּבְנֵיכֶם אֲשֶׁר לֹא יָדְעוּ הַיּוֹם טוֹב וָרָע – הֵמָּה יָבֹאוּ שָׁמָּה.</p>

<br />
</blockquote>

<blockquote>
<p>נִיב הַקְשִׁיבוּ וְהַטּוּ אֹזֶן נִסְגָּרָה</p>

<p>וְעִזְבוּ תֵבֵל אֲשֶׁר בָּהּ נַפְשְׁכֶם נִקְשָׁרָה</p>

<p>אֲחֵרִים בָּאִים לָשֶׁבֶת תַּחְתֵּיכֶם. כִּי כֵן גְּזֵרָה נִגְזָרָה</p>

<p>וְאַתֶּם פְּנוּ לָכֶם וּסְעוּ הַמִּדְבָּרָה!</p>

<br />
</blockquote>

<blockquote>
<p>שׁוֹכְבִים בֶּטַח – פִּתְאֹם הַזְּמָן הֲדִימָּם</p>

<p>וּבְבוֹא קִצָּם בְּכוֹר מָוֶת הֲשִׁימָם</p>

<p>וְגַם יַד יְיָ הָיְתָה בָם לְהֻמָּם</p>

<p>מִקֶּרֶב הַמַּחֲנֶה עַד תֻּמָּם.</p>

<br />
</blockquote>

<blockquote>
<p>לִשְׁאוֹל יִסְחֲרוּ הָעֲנָקִים וְהַגִּבּוֹרִים</p>

<p>וְלֹא יִנָּצְלוּ מִמֶּנּוּ הַנִּבְצָרִים בִּמְצָרִים</p>

<p>וְהַמָּוֶת יוֹצִיא מִבֵּיתָם הָרְשָׁעִים הַשּׁוֹכְבִים בַּחֲדָרִים</p>

<p>וְהָעַוִּים הַיּוֹשְׁבִים בַּחֲצֵרִים.</p>

<br />
</blockquote>

<blockquote>
<p>מַה לְּךָ, בֶּן־חֲלוֹף, תִּשְׁגֶּה בְּתַעֲנוּג אֲדָמָה?</p>

<p>עוּרָה וְהִנָּצֵל מִפְּנֵי הָאַף וְהַחֵמָה</p>

<p>הַכְנִיעַ יִצְרְךָ בְּלֵב אַמִּיץ וּבְיָד רָמָה</p>

<p>וְהִתְגָּר בּוֹ מִלְחָמָה!</p>

<br />
</blockquote>

<blockquote>
<p>הוֹי הַהוֹלֵךְ שׁוֹבָב כָּל יְמֵי נִצְחוֹ!</p>

<p>הֲלֹא יִזְכֹּר יוֹם יֶחְשַׁךְ שִׁמְשׁוֹ וִירֵחוֹ</p>

<p>וְיִרְאֶה חֲכָמִים יָמוּתוּ – וְהוּא יָעֵז מִצְחוֹ</p>

<p>כִּי הִקְשָׁה יְיָ אֱלֹהֶיךָ אֶת רוּחוֹ.</p>

<br />
</blockquote>

<blockquote>
<p>בְּכֵן עַל חֲטָאֵינוּ נָהִים בְּשִׂיחֵנוּ וְנָרִיד</p>

<p>כִּי לֹא זָכַרְנוּ הַמָּוֶת אֲשֶׁר בֵּין אַחִים יַפְרִיד</p>

<p>אָבַדְנוּ שְׂכָרֵנוּ וְטוּבֵינוּ וְשָׁכַחְנוּ יוֹם דִּין הַמַּחֲרִיד</p>

<p>לֹא הִשְׁאַרְנוּ שָׂרִיד.</p>

<br />
</blockquote>

<blockquote>
<p>נָטִינוּ מִדַּרְכֵי אֵל וְאָטַמְנוּ אָזְנֵינוּ</p>

<p>עַל כֵּן גְּמָלָנוּ יוֹצְרֵנוּ כְּפִי זְדוֹנֵינוּ</p>

<p>וְשִׁלַּם לְחֵיקֵינוּ רוֹעַ מַעֲשֵׂינוּ וַעֲווֹנֵינוּ</p>

<p>אֶת הַכֹּל נָתַן יְיָ אֱלֹהֵינוּ לְפָנֵינוּ.</p>

<br />
</blockquote>

<blockquote>
<p>חֶרְדַּת יוֹם הַדִּין תּוֹצִיאֲכֶם מֵהֵיכְלֵיכֶם</p>

<p>וּבְלִי לָשׁוֹן יִקְרָא הַמָּוֶת אֲלֵיכֶם:</p>

<p>דְּעוּ, כִּי מָחָר תִּסְעוּן לִשְׁאוֹל מֵאָהֳלֵיכֶם</p>

<p>וְשַׁבְתֶּם אִישׁ לִירֻשָּׁתוֹ אֲשֶׁר נָתַתִּי לָכֶם.</p>

<br />
</blockquote>

<blockquote>
<p>רֹאשְׁךָ הַשְׁפִּיל, בֶּן־אִישׁ, וּזְכוֹר יוֹם אֵל</p>

<p>אוּלַי תִּזְכֶּה נַפְשְׁךָ לַחֲזוֹת בְּנֹעַם אֵל</p>

<p>וּבִרְצוֹתְךָ לְהִתְוַכֵּחַ מִפַּחַד אֵל</p>

<p>עֵינֶיךָ הָרוֹאוֹת אֶת כָּל אֲשֶׁר עָשָׂה יְיָ אֵל.</p>

<br />
</blockquote>

<blockquote>
<p>יוֹם יָבֹא הַקֵּץ בְּחֵמוֹת שְׁפוּכוֹת</p>

<p>וְיִלָּחֵם עִם בְּנֵי אִישׁ וְקַשְּׁתוֹתָיו דְּרוּכוֹת</p>

<p>וְכַאֲשֶׁר הֶאֱבִיד הָרִאשׁוֹנִים מַעֲרָכוֹת מוּל מַעֲרָכוֹת</p>

<p>יַעֲשֶׂה יְיָ לְכָל הַמַּמְלָכוֹת.</p>

<br />
</blockquote>

<blockquote>
<p>זְרוֹעַ רָמָה גַּלּוּ וְהַיְשִׁירוּ מִפְעֲלֵיכֶם</p>

<p>וְהִלָּחֲמוּ עִם הַיֵּצֶר הַמִּתְגּוֹלֵל עֲלֵיכֶם</p>

<p>וְאַל תַּעַרְצוּ מִפָּנָיו, כִּי רַבּוּ מֵחֲיָלָיו חֲיָלֵיכֶם</p>

<p>כִּי יְיָ אֱלֹהֵיכֶם הוּא הַנִּלְחָם לָכֶם.</p>

<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/37909">https://benyehuda.org/read/37909</a></div></body></html>