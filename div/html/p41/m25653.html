<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עֶקְרוֹן</title>
	<meta name="author" content="נפתלי הרץ אימבר"/>
</head>
<body>

<blockquote>
<p>פֹּה עָמַד מִלְּפָנִים</p>

<p>הֵיכָל מִבַּעַל־זְבוּב,</p>

<p>לְפָנָיו שָׁרו רְנָנִים</p>

<p>בְּכִנּוֹר וְחָלִיל־נְבוּב.</p>
</blockquote>

<br />

<blockquote>
<p>מֶנּוּ שָׁאֲלוּ רְבִיבִים</p>

<p>לָאָרֶץ יָחוּשׁוּ,</p>

<p>גַם לְגָרֵשׁ הַזְּבוּבִים</p>

<p>בְּשַׂר־חַי יַבְאִישׁוּ.</p>
</blockquote>

<br />

<blockquote>
<p>בָּאֵי חַצְרוֹת שְׁעָרָיו,</p>

<p>אַרְצָה הִשְׁתָּחוּ;</p>

<p>לוֹ כֹּהֲנָיו, כְּמָרָיו,</p>

<p>אֵילִים זָבָחוּ.</p>
</blockquote>

<br />

<blockquote>
<p>הֵיכַל זֶה הָאֱלִיל</p>

<p>חָרַב עַד יְסוֹדוֹ;</p>

<p>מִמִּקְדָשׁוֹ כָּלִיל</p>

<p>גָּלָה גַּם כְּבוֹדוֹ.</p>
</blockquote>

<br />

<blockquote>
<p>בְּחַצְרוֹת בָּמוֹתָיו</p>

<p>פַּחַד וּזְוָעוֹת;</p>

<p>וּמִקְדְשֵׁי מִזְבְּחוֹתָיו</p>

<p>הָיוּ לְמָחֳרָאוֹת.</p>
</blockquote>

<br />

<blockquote>
<p>בִּמְקוֹם נְגִינוֹת שֵׁכָר</p>

<p>שָׁרוּ כְּמָרָיו</p>

<p>לְבַעַל אֵל נֵכָר</p>

<p>בְּחַצְרוֹת שְׁעָרָיו.</p>
</blockquote>

<br />

<blockquote>
<p>עַתָּה, בְּבֵית אֱלֹהֵינוּ,</p>

<p>בְּבֵית אֵל שַׁדַּי,</p>

<p>יָרֹנוּ בְּנֵי עַמֵּנוּ</p>

<p>זְמִירוֹת לְאֵל־חַי.</p>
</blockquote>

<br />

<blockquote>
<p>יוֹשְׁבֵי עֶקְרוֹן לְפָנִים</p>

<p>סָפוּ גַם כָּלוּ;</p>

<p>עוֹבְדֵי זְבוּב וּפְתָנִים</p>

<p>שְׁאוֹל יִתְגַּלְגָּלוּ.</p>
</blockquote>

<br />

<blockquote>
<p>וּבְנֵי יְהוּדָה שָׁמָּה</p>

<p>יָרְשׁוּ אַרְצוֹתָם;</p>

<p>בְּעֶקְרוֹן, בָּרָמָה,</p>

<p>כּוֹנְנוּ מוֹשְׁבוֹתָם.</p>
</blockquote>

<br />

<blockquote>
<p>נָא, עַמִּי, הַבִּיטָה</p>

<p>קוֹרוֹת הַיָּמִים;</p>

<p>וּבְעֶקְרוֹן הַשְׁקִיטָה</p>

<p>נֶצַח עוֹלָמִים.</p>
</blockquote>

<br />

<blockquote>
<p>בְּנֵה אַרְצְךָ הַחֲמוּדָה!</p>

<p>דִּגְלְךָ: &#8220;יָה־נִסִּי&#8221;.</p>

<p>הֱיֵה כְּאַלּוּף בִּיהוּדָה,</p>

<p>וְעֶקְרוֹן כַּיְבוּסִי.</p>
</blockquote>

<p>(עקרון, תרמ&quot;ו)</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25653">https://benyehuda.org/read/25653</a></div></body></html>