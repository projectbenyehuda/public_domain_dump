<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לַמְנַצֵּחַ עַל מַחֲלַת יִשְׂרָאֵל</title>
	<meta name="author" content="נפתלי הרץ אימבר"/>
</head>
<body>

<blockquote>
<p>(וַיַּרְא אֶפְרַיִם אֶת חָלְיוֹ וִיהוּדָה אֶת מְזוֹרוֹ)</p>
</blockquote>

<blockquote>
<p>(הושע י&quot;ג, ה')</p>

<br />
</blockquote>

<blockquote>
<p>בַּעֲזֹב יִשְׂרָאֵל אֶת אֶרֶץ מְגוּרֵיהוּ,</p>

<p>בַּגּוֹלָה שָׁמָּה לְכַתֵּת רַגְלֵיהוּ</p>

<p>עֵת רוֹמִים מִקְדָּשׁוֹ בְּאֵשׁ שָׁלָחוּ</p>

<p>וְעַצְמוֹת גִּבּוֹרָיו לִגְיוֹנִים פָּצָחוּ,</p>

<p>אָז הָגָה אֵימָה, לִבּוֹ מֶה-חָרָד;</p>

<p>רִאשׁוֹנָה בְּדָרְכוֹ עַל אַדְמַת סְפָרָד;</p>

<p>בְּאֶרֶץ נָכְרִיָּה תָּעָה הֶגְיוֹנוֹ</p>

<p>בֵּין עָם וָגוֹי לֹא יָדַע לְשׁוֹנוֹ;</p>

<p>אַךְ בִּרְבוֹת הַיָּמִים, עֵת פָּרַץ לָרֹב</p>

<p>רָאָה מְנוּחָה נָעֵמָה, וְאֶרֶץ כִּי טוֹב,</p>

<p>הֵסִיר שִׂמְלַת שִׁבְיוֹ, נְחָשְׁתּוֹ, כְּבָלָיו,</p>

<p>וּכְמוֹ אֶזְרָח, מַחֲלָצוֹת לָבָשׁ עָלָיו,</p>

<p>שָׁכַח צוּר מַחְצַבְתּוֹ, נִקְרַת הַר מוֹרִיָּה,</p>

<p>נָשָׁה שְׂפַת אִמּוֹ, שְׂפַת הָעִבְרִיָּה,</p>

<p>עָזַב שׁוּלַמִּית, בַּת-צִיּוֹן הַיְפֵיפִיָּה,</p>

<p>הֵחֵל לִרְדֹף קָדִים, חָבַק חֵיק נָכְרִיָּה,</p>

<p>לְגוֹי מוּזָר הִתְחַבֵּר, מֶנּוּ שׁוֹנָה דָתוֹ,</p>

<p>הָגָה בְמִנְהָגוֹ, גַּם דִבֵּר בִּשְׂפָתוֹ;</p>

<p>סָחַר סְחַר הָאָרֶץ לְרֹחַב גְּבוּלָהּ,</p>

<p>בְּתוֹצְאוֹת אַדְמָתָהּ, בִּפְרִי יְבוּלָהּ;</p>

<p>טִירוֹת בָּנָה, הֵיכְלֵי שַׁאֲנַנִּים</p>

<p>וַיְהִי כֵן בֶּטַח, בַּחֲצִי אִי-הַשְּׁפַני</p>
</blockquote>

<blockquote>
<p>- - -</p>

<br />
</blockquote>

<blockquote>
<p>אַךְ פֶּתַע חָלָה יִשְׂרָאֵל אֶת חָלְיֵהוּ,</p>

<p>הָרוֹפְאִים נִלְאוּ לַחְבּשׁ מַכָּתֵהוּ;</p>

<p>וַיָּקָץ בּוֹ הָעָם שָׁכֵן סְבִיבוֹ,</p>

<p>רָאָה חָלָה יִשְׂרָאֵל, נִבְזֶה נִיבוֹ;</p>

<p>אָז לְשִכְנוֹ רוֹפְאָיו מַהֵר דָּרָשׁוּ,</p>

<p>מַיְמוֹן וּבֶן-עֶזְרָא לְרַפֵּא חָשׁוּ,</p>

<p>כֵּלָיו מִשֵּׁשּׂוּ, וַיַּחְלְטוּ מִמֶּנוּ,</p>

<p>כְּאֵב רֹאשׁ כְּאֶבוֹ, מַחֲלָתוֹ תְמִיתֶנּוּ&#8230;</p>

<p>מִתּוֹרַת חַכְמֵי יָוָן לֶקַח לָקָחוּ</p>

<p>מֵהֵלֶךְ דִבְשָׁם וְסָלְתָּם רֶקַח רָקָחוּ,</p>

<p>בְּשֶׁמֶן מְלִיצַת יְשֻׁרוּן אוֹתָהּ מָשָׁחוּ,</p>

<p>עַל גַּחֲלֵי עֲרָב הֲפָכוּהָ בְּלִי הֲפוּגָה,</p>

<p>וַיִּתְּנוּ לְיִשְׂרָאֶל לֶאֱכֹל זוֹ הָעוּגָה&#8230;</p>

<p>אָכַל יִשְׂרָאֵל, וּבְמֵעָיו נֶהְפְּכָה לִמְרוֹרִים,</p>

<p>נוֹסָף עַל חָלְיוֹ עוֹד הֻכָּה בַּטְּחוֹרִים&#8230;</p>

<p>קָצָה בּוֹ עַם סְפָרָד מִשְּׁאֵתוֹ עוֹד</p>

<p>וַיְגָרְשֵׁהוּ וַיְטַלְטְלֵהוּ הָלְאָה לְאֶרֶץ נוֹד&#8230;</p>

<br />
</blockquote>

<p>- - -</p>

<blockquote>
<br />
</blockquote>

<blockquote>
<p>שֵׁנִית לָקַח יִשְׂרָאֵל כְּלֵי-גוֹלָה בְּיָדֵהוּ,</p>

<p>עַל אַדְמַת נֵכָר לְכַתֵּת רַגְלֵהוּ,</p>

<p>עֲדֵי בּוֹאוֹ עָיֵף וְיָגֵעַ צָרְפָתָה;</p>

<p>אַךְ גַּם שָׁם מְנוּחָה לֹא לוֹ הָיָתָה;</p>

<p>וְאַף רֶגַע לֹא רָפְתָה מֶנּוּ מַחֲלָתוֹ.</p>

<p>וַיָּקָץ יִשְׂרָאֵל בְּחַיָּיו, זִהֲמַתּוּ חַיָּתוֹ&#8230;</p>

<p>אָז קָמוּ לוֹ רוֹפְאָיו בַּעֲלֵי הַשֵּׁמוֹת</p>

<p>וַיְבַקְּשׁוּ לוֹ עֲשָׂבִּים מִבְּקָעוֹת וּשְׁדֵמוֹת,</p>

<p>בִּטְנוֹ-אָמְרוּ-צָבָהּ, חָלְשָׁה קֵבָתוֹ&#8230;</p>

<p>מִהַר צֹעֶה לְהִפָּתֵחַ, וְגַם מַחֲלָתוֹ.</p>

<p>בַּעֲלֵיהַ שֵּׁמוֹת, רוֹפְאָיו בִּיעָרוֹת שָׁטָטוּ,</p>

<p>וּזְקֵנוֹת לָמוֹ מוֹזְרוֹת עֲשָׂבִּים לָקָטוּ,</p>

<p>עֲשַׂבִּים אֵלֶּה בַּפָּארוּר בֻּשָּׁלוּ,</p>

<p>גְּוִיָּתוֹ לְמִשְׁעִי, בָּמוֹ רָחָצוּ, טָבָלוּ,</p>

<p>מֵהַנּוֹתָר נָתְנוּ לוֹ רוֹפְאָיו הָאֱוִילִים</p>

<p>לִשְׁתּוֹת עִשְׂבֵי מְרָק פִּגּוּלִים&#8230;</p>

<p>וַיֹּאכַל, וַיֵּשְׁתְּ, וַתִּפֹּל עָלָיו תַּרְדֵּמָה</p>

<p>גַּם נַפְשׁוֹ הָעַלִּיזָה הָיְתָה שׁוֹמֵמָה,</p>

<p>מֵרְאוֹת בְּחַיֵּי-עוֹלָם סָגַר עַפְעַפַּיָּם,</p>

<p>שָׁם שְׁנַת-עוֹלָם, יָשֵׁן בְּיַרְכָתָיִם,</p>

<p>שָׁתָה הַמַּשְׁקֶה, וְהוּא עֲכָרוֹ,</p>

<p>וַיִּישַן, וּכְגֶבֶר יַיִן עֲבָרוֹ</p>

<p>בְּחֻמּוֹ דִבֵּר דְבָרִים תַּהְפּוּכִים,</p>

<p>גַם חָזָה חֶזְיוֹנוֹת שָׁוְא וּמַדּוּחִים&#8230;</p>

<br />
</blockquote>

<p>- - -</p>

<blockquote>
<br />
</blockquote>

<blockquote>
<p>עַמֵּי הָאָרֶץ רָאוּהוּ בִּשְׁנַת עוֹלָם,</p>

<p>&#8220;גֶּבֶר לֹא יִצְלָח&#8221; נָתְנוּ עָלָיו בְּקוֹלָם;</p>

<p>מִשְּׁנָתוֹ בְּחָזְקָה הֵן הֵעִירוּהוּ,</p>

<p>מִגּוּר בִּמְגוּרוֹתָם הָלְאָה גֵּרְשׁוּהוּ&#8230;</p>

<p>וַיִּגֶל יִשְׂרָאֵל מִגַּלִּיָּה לְאֶרֶץ אַשְׁכְּנַז,</p>

<p>אָכֵן גַּם שָׁם הָיָה לָבַז.</p>

<p>מַחֲלָתוֹ עוֹד בּוֹ, מֶנּוּ לֹא רָפָתָה;</p>

<p>נִלְאוּ הָרוֹפְאִים דַעַת מְקוֹר נִקְרָתָה;</p>

<p>וְהִנֵּה קָמוּ רוֹפְאָיו רַפֵּא חָלְיֵהוּ:</p>

<p>הָרוֹפֵא בֶּן מְנַחֵם וַאֲחֻזַּת מֵרֵעֵהוּ,</p>

<p>דַלֶּקֶת בְּעוֹרוֹ, כֵּן מִשְׁפָּט חָרָצוּ,</p>

<p>יַבֶּלֶת בִּבְשָׂרוֹ, לָכֵן עַמִּים בּוֹ קָצוּ,</p>

<p>תַּהְפּוּכוֹת יְדַבֵּר, לָכֵן יִבָּזֶה,</p>

<p>מֵחַיֵּי עוֹלָם יִנָּזֵר, מִשְׁמַן בְּשָׂרוֹ יִרְזֶה,</p>

<p>כְּעַמֵּי הָאָרֶץ יִתְעַנֵּג עַל חֶלְדֵּהוּ,</p>

<p>יֹאכַל, יִשְׁתֶּה, אָז יַחֲלֹף חָלְיֵהוּ;</p>

<p>וַיִּשְׁמַע יִשְׂרָאֵל לְבֶן-מְנַחֵם וַעֲצָתוֹ</p>

<p>הִתְבּוֹלֵל בָּעַמִּים — וּבוֹ מַחֲלָתוֹ,</p>

<p>אָכַל וְשָׁתָה מִכָּל הַבָּא בְּיָדוֹ</p>

<p>כְּעַמֵּי הָאָרֶץ, וְעוֹד חָלְיוֹ עִמָּדוֹ,</p>

<p>וְעַד הַיּוֹם שְׁכֵנָיו יִשְׂנָאוּהוּ</p>

<p>לֹא יֹאבוּ עִמּוֹ הִתְעָרֵב, מִגֵּו יְגָרְשׁוּהוּ&#8230;</p>

<br />
</blockquote>

<p>- - -</p>

<blockquote>
<br />
</blockquote>

<blockquote>
<p>אָז נִלְאָה יִשְׂרָאֵל מֵרֹב עָמָל וָכַעַס,</p>

<p>כִּי שֶׁקֶר צֳרִי רוֹפְאָיו נוֹכַח לָדַעַת,</p>

<p>צֳרִי מְזוֹרָם לֹא לוֹ מוֹעִילִים,</p>

<p>לֹא יֵדְעוּ רַפֵּא רוֹפְאָיו הַכְּסִילִים,</p>

<p>כְּרָפְאָם לְיִשְׂרָאֵל בִּמְזוֹר תַּחְבּשֶׁת</p>

<p>עוֹד גָּבְרָה מַחֲלָתוֹ וַיִּנָּזֵר לַבּשֶׁת&#8230;</p>

<p>רָאָה יִשְׂרָאֵל חָלְיוֹ וִיהוּדָה מְזוֹרוֹ,</p>

<p>לֹא יַבֶּלֶת בִּבְשָׂרוֹ, לֹא דַלֶּקֶת בְּעוֹרוֹ,</p>

<p>לֹא כְּאֵב רֹאשׁ — כְּאֵבוֹ, חֳלִי בֶּטֶן — חָלְיֵהוּ,</p>

<p>מַחֲלָתוֹ אַךְ קֹצֶר רוּחַ, אָטוּם אַפֵּהוּ&#8230;</p>

<p>יַעַן מֵעֵת עָזַב אַרְצוֹ בָּהּ חָיָה מִנְּעוּרֵיהוּ</p>

<p>מַחֲלָתוֹ גָּבְרָה וַתִּתְקְפֵהוּ.</p>

<p>הוּא לֹא יָכוֹל לִשְׁאֹף קִרְבֵּהוּ,</p>

<p>רוּחַ חַיֵּי נְשָׁמוֹת אֲוִיר אַרְצֵהוּ,</p>

<p>לָכֵן מִקֹּצֶר רוּחַ קֹצֶר חַיֵּיהוּ&#8230;</p>

<p>אָז אָמַר יִשְׂרָאֵל: &#8220;לְאַרְצִי אָשׁוּבָה&#8221;</p>

<p>שָׁמָה אֶהְיֶה בָּרִיא אוּלָם, אָנוּבָה,</p>

<p>בַּגִּלְעַד שָׁמָה יִפְרַח פְּרִי צֳרִי</p>

<p>שָׁם אֲרַפֵּא חָלְיִי, אֶגְהֶה מְזוֹרִי.</p>

<p>וַיִּצְטַיָּר יִשְׂרָאֵל, וַיִצְרֹר צְרוֹרוֹ</p>

<p>לָשׁוּב לְאַרְצוֹ לִגְהוֹת מְזוֹרוֹ&#8230;</p>

<br />
</blockquote>

<p>* * *</p>

<blockquote>
<br />
</blockquote>

<blockquote>
<p>לֵךְ, עַמִּי, לְשָׁלוֹם, שׁוּב לְאַרְצֶךָ!</p>

<p>הַצֳּרִי, בַּגִּלְעָד, בִּירוּשָׁלַיִם רוֹפְאֶךָ;</p>

<p>רוֹפְאֶךָ ד' רַבָּה חָכְמַת לְבָבוֹ,</p>

<p>לֵךְ, עַמִּי, לְשָׁלוֹם וּרְפוּאָה קְרוֹבָה לָבוֹא.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25829">https://benyehuda.org/read/25829</a></div></body></html>