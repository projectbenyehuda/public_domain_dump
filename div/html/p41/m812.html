<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַלְוִיִּם</title>
	<meta name="author" content="נפתלי הרץ אימבר"/>
</head>
<body>

<p>השמר לך פן תעזב את הלוי (דברים)</p>

<br>

<blockquote>
<p><strong>בִּשְׁלֹשָׁה שִׁירִים</strong></p>
</blockquote>

<h2 id="א.אֵיךְ">א. אֵיךְ?</h2>

<p>איך נשיר את שיר יי (תהלים)</p>

<p>(על פי הגדה נושנה)
<br></p>

<blockquote>
<p>בִּגְדוֹת חִדֶּקֶל וּפְרָת,</p>

<p>– מִשֶּׁמֶשׁ פְּנֵיהֶם שְׁזוּפִים,</p>

<p>הַלְוִיִּם, בְּנֵי קֹרַח וּקְהָת,</p>

<p>כַּאֲבֵלִים יֵשְׁבוּ עֲטוּפִים,</p>

<p>עַל עֲרָבִים תָּלוּ כִּנּוֹרָם,</p>

<p>בָּרוּחַ יִתְנוֹדֵד עֻגָּבָם – – –</p>

<p>נֶאֶלְמָה מַנְגִּינַת מִזְמוֹרָם,</p>

<p>כִּי צִיּוֹן שָׂמוּ בִּלְבָבָם.
<br><br />
צִיּוֹן הַיָּפָה הַנְּעִימָה,</p>

<p>יְרוּשָׁלַיִם עִיר חֶמְדָּתָם,</p>

<p>טֶרֶם הָגְלוּ כַּשְׂדִּימָה</p>

<p>בָּהּ שָׁרוּ זִמְרָתָם,</p>

<p>עַתָּה – יְדֵיהֶם בַּכְּבָלִים</p>

<p>רַגְלָם הֻגְּשָׁה לִנְחֻשְׁתָּיִם,</p>

<p>יֵאָנְקוּ כְּאֶנְקַת חֲלָלִים</p>

<p>בְּזָכְרָם צִיּוֹן וִירוּשָׁלָיִם.
<br><br />
הַכַּשְׂדִּים אָז שׁוֹבֵיהֶם,</p>

<p>הֲלוּמִים מִיַּיִן ושֵׁכָר,</p>

<p>שָׁאֲלוּ הַלְוִיִּם וּמְשׁוֹרְרֵיהֶם</p>

<p>לָשִׁיר שִׁירֵי צִיּוֹן בַּנֵּכָר,</p>

<p>הַלְוִיִּם בְּנֶפֶשׁ הוֹמִיָּה</p>

<p>הִקְשִׁיבוּ לְקוֹל נוֹגְשֵׂיהֶם,</p>

<p>אֶצְבְּעוֹתָם בַּלָּאט, בְּדוּמִיָּה</p>

<p>שָׂמוּ בֵין שִׁנֵּיהֶם.
<br><br />
בְּשִׂנֵּיהֶם שֶׂרֶט שָׂרָטוּ</p>

<p>אֶת אֶצְבְּעוֹתֵיהֶם בָּתָרוּ,</p>

<p>אֶצְבְּעוֹתֵיהֶם לָאָרֶץ נִשְׁמָטוּ,</p>

<p>דְּמֵיהֶם כַּמַּיִם נִגָּרוּ&#8230;
<br><br />
הַכַּשְׂדִּים מִנֶּגֶד עָמָדוּ</p>

<p>הִשְׁתּוֹמְמוּ עֲלֵי גְבוּרָתָם,</p>

<p>לִשְׁאֹל בַּל עוֹד זָדוּ</p>

<p>לָשִׁיר לָמוֹ זִמְרָתָם.
<br><br />
נַחְנוּ יוֹצְאֵי חֲלָצֵיהֶם,</p>

<p>בְּנֵי שָׂרִים וְאֶפְרָתִים,</p>

<p>הַנִּשְׁכַּח גְּבוּרַת מַעֲשֵׂיהֶם,</p>

<p>מַעֲשֵׂי הַקָּרְחִים וְהַקְּהָתִים?&#8230;</p>
</blockquote>

<br>

<p>Phenix Arizona 1898.</p>

<br>

<h2 id="ב.הַשּׁירהָאַחֲרוֹן">ב. הַשּׁיר הָאַחֲרוֹן</h2>

<p>על פי אגדת חז&quot;ל
<br></p>

<blockquote>
<p>סְבִיב הַמִּקְדָּשׁ הָרוֹמָאִים</p>

<p>הֶעֱמִידוּ עַתָּה הַסֻּלָּמוֹת,</p>

<p>חִצֵּיהֶם יִזְרְקוּ הַקַּלָּעִים,</p>

<p>סוֹלְלוֹת יִשְׁפְּכוּ בָּרָמוֹת,</p>

<p>אֵיל הַבַּרְזֶל יְנַגֵּחַ,</p>

<p>יְקַרְקַר חוֹמָה וָקִיר,</p>

<p>וּמִזְמוֹר שִׁיר לַמְנַצֵּחַ</p>

<p>הַלְוִיִּם יְנַצּחוּ בַּשִׁיר.
<br><br />
הָרוֹמִים בִּתְרוּעַת מִלְחָמָה</p>

<p>יְעוֹדְדוּ רוּחַ לִגְיוֹנָם,</p>

<p>הַלְוִיִּם – יָשִׁירוּ בִּדְמָמָה:</p>

<p>&#8220;וַיָּשֶׁב עֲלֵיהֶם אֶת אוֹנָם&#8221;.
<br><br />
רֻבָּם יִפְּלוּ מְדֻקָּרִים,</p>

<p>מֵרָעָב צָפַד עוֹרָם,</p>

<p>בִּידֵיהֶם – כְּלֵי הַזְּמָרִים</p>

<p>וּבְפִיהֶם שִׁיר מִזְמוֹרָם;</p>

<p>&#8220;הֵידָד&#8221; יִשְׁאֲגוּ הָרוֹמִים</p>

<p>לַהֵיכָל יִנְהֲרוּ בִּגְאוֹנָם,</p>

<p>הַלְוִיִּם – יֵאָנְחוּ לִמְרוֹמִים:</p>

<p>&#8220;וַיָּשֶׁב עֲלֵיהֶם אֶת אוֹנָם&#8221;&#8230;
<br><br />
הַכֹּהֲנִים בַּחֲרָבוֹת שְׁלוּפוֹת</p>

<p>יִלְחֲמוּ בֵינוֹת לַתָּאִים,</p>

<p>וּבְסַעֲרוֹת מִלְחֲמוֹת תְּנוּפוֹת</p>

<p>יִלְחֲמוּ עִם הָרוֹמָאִים,</p>

<p>הַלְוִיִּם – יָשִׁירוּ לַאֲדוֹנָם –</p>

<p>אִם כִּי הַחֶרֶב תַּכְרִיתֵם –</p>

<p>&quot;וַיָּשֶׁב עֲלֵיהֶם אֶת אוֹנָם</p>

<p>וּבְרָעָתָם אֱלֹהֵינוּ יַצְמִיתֵם&quot;&#8230;
<br></p>
</blockquote>

<h2 id="ג.הַכֹּהֵןהָאַחֲרוֹן">ג. הַכֹּהֵן הָאַחֲרוֹן</h2>

<p>מה לך כי עלית כלך לגגות (ישעיה)
<br></p>

<blockquote>
<p>קִירוֹת הַמִּקְדָּשׁ קֻרְקָרוּ,</p>

<p>הֻכְּתוּ חוֹמָה וְשַׁעַר.</p>

<p>כַּמַּיִם הָרוֹמִים יִנְהָרוּ,</p>

<p>לָכְדוּ הַמַּעְבְּרוֹת בַּסָּעַר.</p>

<p>עַל הַמִּקְדָּשׁ שִׁנוֹ חָרַק</p>

<p>זֶה הַפֶּרֶא הָרוֹמָאִי,</p>

<p>וְלַפִּיד אֵש זָרַק:</p>

<p>בְּקוֹל הֵידָד, &#8220;בַּרְקָאִי!&#8221;
<br><br />
וּלְשׁוֹן הַלַּפִּיד לִחֵכָה</p>

<p>הַמִּקְדָּשׁ וְאֶת פִּנּוֹתָיו,</p>

<p>יַד זֵד שִׁלֵּחָה</p>

<p>אֵשׁ בְּטִירוֹת חֲצֵרוֹתָיו,</p>

<p>הַכֹּהֵן הַגָּדוֹל בְּגַפּוֹ,</p>

<p>הַצִּיץ עֲלֵי מֶצַח,</p>

<p>יְפַלֵּס נָתִיב לְאַפּוֹ</p>

<p>בֵּין לֶהָבוֹת וָרֶצַח&#8230;
<br><br />
בִּגְדֵי הַשְּרָד עָלָיו</p>

<p>לְבוּשִׁים יִקְרֵי עֵרֶךְ,</p>

<p>הַפַּעֲמוֹנִים יִשְׁתַּקְשְׁקוּ בְּשׁוּלָיו</p>

<p>כְּאוֹמְרִים: &#8220;פַּנּוּ דֶרֶךְ&#8221;,</p>

<p>בְּחָזֵהוּ אוּרִים וְתֻמִּים,</p>

<p>עֲלֵי פָּנָיו דְאָגָה,</p>

<p>וּבֵין לְהָבִים אֲיֻמִּים</p>

<p>יַעֲלֶה בַּמַּעֲלוֹת הַגָּגָה.
<br><br />
רוֹם נָשָׂא עֵינָיִם</p>

<p>וּבְקוֹל מַר צוֹרֵחַ,</p>

<p>בְּיָדוֹ מוּל שָׁמָיִם</p>

<p>זָרַק אֶת הַמַּפְתֵּחַ,</p>

<p>לָאֵל נתַן אֹמֶר:</p>

<p>&quot;הֵא לְךָ מַפְתְּחֶךָ</p>

<p>&quot;מִהְיוֹת לְבֵיתְךָ שׁוֹמֵר</p>

<p>לֹא הֶאֱמַנְתָּ בְּעַבְדֶּךָ&quot;&#8230;
<br><br />
בִּלְשׁוֹנוֹ עוֹד נִיבוֹ</p>

<p>וּמְנוּחָה הִדְרִיכוּהוּ,</p>

<p>לַהֲבוֹת אֵשׁ סְבִיבוֹ</p>

<p>כַּנֵּזר שָׁם כִּתְּרוּהוּ – – –</p>

<p>הַכֹּהֵן הַגָּדוֹל בַּלַּבָּה:</p>

<p>&#8220;נַפְשִׁי, לָמָּה תִירָאִי!&#8221;</p>

<p>שִׁמְעִי עַל אֶרֶץ רַבָּה</p>

<p>קוֹלוֹ הָאַחֲרוֹן: &#8220;בַּרְקָאִי!!&#8221;
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/812">https://benyehuda.org/read/812</a></div></body></html>