<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חַיִּים וַיְצְמַן</title>
	<meta name="author" content="יצחק יציב"/>
</head>
<body>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBcStuIiwiZXhwIjpudWxsLCJwdXIiOiJibG9iX2lkIn19--5ee5a47773a31ce65c8657d428f2b05603e7dac0/1.jpg" alt="1.jpg" />
<figcaption>1.jpg</figcaption>
</figure>

<blockquote>
<p>בֶּן הָעָם וְאִישׁ הָעָם הוּא חַיִּים וַיְצְמַן. לֹא
מִגַּפֵּי מְרוֹמִים יָרַד אֶל עַמּוֹ; מִתּוֹכוֹ יָצָא וּלְמַעֲנוֹ הוּא
פּוֹעֵל וְעוֹשֶׂה.</p>

<p>חַיִּים וַיְצְמַן נוֹלַד בָּעֲיָרָה הַיְּהוּדִית
מוֹטֶלֶה, לְיַד פִּינְסְק הָעִיר אֲשֶר בְּפּוֹלֶסְיָה. הוּא בֵּן
לְמִשְׁפָּחָה גְּדוֹלָה. לְהוֹרָיו ר' עוֹזֵר וַיְצְמַן וּלְרַעְיָתוֹ
רָחֵל הָיוּ הַרְבֵּה בָּנִים וּבָנוֹת וְהֵם חִנְּכוּ אֶת כֻּלָּם
לְתוֹרָה וּלְמִצְווֹת וּלְמַעֲשִׂים טוֹבִים, כְּדֶרֶךְ הַחִנּוּךְ
בַּיָּמִים הָהֵם, לִפְנֵי שִׁשִּׁים־שִׁבְעִים שָׁנָה. בֶּן אַרְבַּע
הִתְחִיל הַיֶּלֶד חַיִּים לִלְמֹד בַּ&#8220;חֶדֶר&#8221; וְכִשְׁרוֹנוֹתָיו
נִתְגַּלּוּ עוֹד אֵצֶל הַמְלַמֵּד דַּרְדְּקֵי. בִּהְיוֹתוֹ בֶּן עֶשֶׂר
הִפְלִיא אֶת בְּנֵי הָעֲיָרָה בִּידִיעוֹתָיו בְּתַנַּ&quot;ךְ. אָבִיו ר'
עוֹזֵר שָׁאַף לָתֵת לִילָדָיו חִנּוּךְ מְסֻדָּר יוֹתֵר וְהֶעֱבִיר אֶת
בְּנוֹ הַמְחוֹנָן לְבֵית הַסֵּפֶר הָרֵיאַלִי בְּפִּינְסְק.</p>
</blockquote>

<blockquote>
<p>אַהֲבָתוֹ לְאֶרֶץ־יִשְׂרָאֵל הָיְתָה נְטוּעָה בְּלִבּוֹ
מִשַּׁחַר יַלְדוּתוֹ. סִפְרֵי הַתַּנַּ&#8220;ךְ שֶׁהָיָה בָּקִי בָּהֶם
שִׁמְּשׁוּ יְסוֹד, וַעֲלֵיהֶם נוֹסְפוּ סִפּוּרֵי אַבְרָהָם מַאפּוּ:
&#8220;אַהֲבַת צִיּוֹן&#8221; וְ&#8221;אַשְׁמַת שֹׁמְרוֹן&quot;, שֶׁהִלְהִיבוּ אֶת דִּמְיוֹנוֹ.
הוּא חַי אֵפוֹא אֶת יַלְדוּתוֹ בְּאֶרֶץ־יִשְׂרָאֵל. תְּמוּנוֹת הַנּוֹף
שֶל אַרְצֵנוּ חָיוּ בְּדִמְיוֹנוֹ עוֹד לִפְנֵי שֶׁעֵינוֹ רָאֲתָה אֶת
הָאָרֶץ.</p>
</blockquote>

<blockquote>
<p>חַיִּים וַיְצְמַן עָשָׂה אֶת דַרְכּוֹ כְּתַלְמִיד
בְּהַצְלָחָה. סִיֵּם אֶת בֵּית־הַסֵּפֶר הָרֵיאַלִי בְּפִּינְסְק וְהָלַךְ
לִלְמֹד בְּבֵית־סֵפֶר גָּבוֹהַּ. אַךְ מִסְפַּר הַתַּלְמִידִים
הַיְּהוּדִים שֶׁנִּתְקַבְּלוּ בְּבָתֵּי־הַסֵּפֶר הַגְּבוֹהִים
בְּרוּסְיָה בַּיָּמִים הָהֵם ­– הָיָה מֻגְבָּל מְאֹד וְחַיִּים וַיְצְמַן
הָלַךְ מֵרְצוֹנוֹ לִלְמֹד בְּפּוֹלִיטֶכְנִיּוֹן בְּגֶרְמַנְיָה. הוּא
לָמַד מַדָּעֵי הַטֶּבַע וְעָסַק בְּיִחוּד בְּחִימִיָּה. עוֹד בִּהְיוֹתוֹ
תַּלְמִיד הַמַּחְלְקָה הַשְּׁלִישִׁית פָּעֲמָה רוּחוֹ לְגַלּוֹת
מַשֶּׁהוּ חָדָשׁ. וְאָמְנָם, הִצְלִיחַ הַתַּלְמִיד לְגַלּוֹת אַמְצָאָה
חֲשׁוּבָה בְּמִקְצוֹעַ הַחִימִיָּה שֶׁהִפְלִיאָה אֶת מוֹרָיו. אַךְ הוּא
לֹא הִסְתַּפֵּק בְּכָךְ וְהוֹסִיף לִלְמֹד וְלַחֲקֹר. אַחֲרֵי שֶׁגָּמַר
אֶת הַפּוֹלִיטֶכְנִיּוֹן בְּבֶּרְלִין כְּאִינְגִ&#8217;ינֶר לְחִימִיָּה עָבַר
לִפְרַיְבּוּרְג לְהַמְשִׁיךְ בַּלִּמּוּדִים. בְּאוּנִיבֶרְסִיטַת
פְרַיְבּוּרְג סִיֵּם אֶת לִמּוּדָיו בְּתֹאַר דּוֹקְטוֹר וְעָבַר לָגוּר
בְּגֶ&#8217;נֶבָה אֲשֶר בִּשְׁוַיְץ. הָאוּנִיבֶרְסִיטָה שֶׁל גֶ&#8217;נֶבָה
הִזְמִינָה אוֹתוֹ כְּמַרְצֶה לְחִימִיָּה אוֹרְגָנִית וְכִהֵן בְּמִשְׂרָה
זוֹ כְּשָׁלֹש שָׁנִים, עַד 1904. בְּשָׁנָה זוֹ הֻזְמַן וַיְצְמַן
כִּפְּרוֹפֶסוֹר לְחִימִיָּה בִּיּוֹלוֹגִית לְאוּנִיבֶרְסִיטַת
מַנְצֶ&#8217;סְטֶר אֲשֶׁר בְּאַנְגְּלִיָּה.</p>
</blockquote>

<blockquote>
<p>כָּל הַשָּׁנִים הַלָּלוּ לֹא הִתְרַחֵק חַיִּים
וַיְצְמַן, אִישׁ הַמַּדָּע, מֵעִנְיְנֵי הַצִּבּוּר, וּבְעִקָּר
מֵעִנְיְנֵי הַצִּיּוֹנוּת. עוֹד בִּימֵי שִׁבְתּוֹ בְּבֶּרְלִין
כְּתַלְמִיד הָיָה פָּעִיל בָּאֲגֻדָּה הַצִּיּוֹנִית. בִּשְׁנַת 1901
יִסֵּד וַיְצְמִַן יַחַד עִם כַּמָּה מֵחֲבֵרָיו, בֵּינֵיהֶם ד&#8220;ר ל.
מוֹצְקִין, אֶת &#8220;הַסִּיעָה הַדֶּמוֹקְרָטִית&#8221; בַּהִסְתַּדְּרוּת
הַצִּיּוֹנִית. הַסִּיעָה הַזֹּאת שָׁאֲפָה לְהָרִים אֶת רוּחַ הָעָם
וּלְהַחֲיוֹת אֶת הַתַּרְבּוּת הָעִבְרִית. אַנְשֵׁי הַסִּיעָה
הַדֶּמוֹקְרָטִית שָׁאֲפוּ לְהַכְנִיס רוּחַ דֶּמוֹקְרָטִית יוֹתֵר
בְּהַנְהָלַת עִנְיְנֵי הַהִסְתַּדְּרוּת הַצִּיּוֹנִית. ד&#8221;ר וַיְצְמַן
הִשְׁתַּתֵּף בְּכָל הַקּוֹנְגְרֶסִים הַצִּיּוֹנִיִּים וְהָיָה קוֹרֵא
וּמְעוֹרֵר אֶת הַצִּיּוֹנִים לִפְעֻלָּה תַּרְבּוּתִית בְּקֶרֶב הָעָם.
וְגַם בְּשִׁבְתּוֹ בְּמַנְצֶ&#8217;סְטֶר הָיָה יָדוּעַ כְּצִיּוֹנִי נִלְהָב.
כָּאן גַּם נִפְגַּשׁ בַּפַּעַם הָרִאשׁוֹנָה עִם רֹאשׁ מֶמְשֶׁלֶת
בְּרִיטַנְיָה בַּיָּמִים הָהֵם, אַרְתּוּר גֵּ&#8217;ימְס בַּלְפוּר.</p>
</blockquote>

<blockquote>
<p>וּמַעֲשֶׂה שֶׁהָיָה כָּךְ הָיָה: בְּסוֹף שְׁנַת 1905
נֶעֶרְכוּ בְּאַנְגְּלִיָה בְּחִירוֹת לַפַּרְלַמֶנְט. רֹאשׁ הַמֶּמְשָׁלָה
הַבְּרִיטִית, א. ג'. בַּלְפוּר, בָּא אָז לְמַנְצֶ&#8217;סְטֶר
לְמִלְחֶמֶת־הַבְּחִירוֹת שֶׁהִתְנַהֲלָה בֵּין הַמִּפְלָגוֹת
הַפּוֹלִיטִיּוֹת. בַּלְפוּר לֹא יָדַע אָז עַל הַצִּיּוֹנוּת וְלֹא
כְלוּם. וְאוּלָם דָּבָר אֶחָד עִנְיֵן אוֹתוֹ. לִפְנֵי זְמַן מָה הִצִיעָה
מֶמְשֶׁלֶת בְּרִיטַנְיָה עַל־יְדֵי הַמִּינִיסְטֶר שֶׁלָהּ יוֹסֵף
צֶ&#8217;מְבֶּרְלֶן לַהִסְתַּדְּרוּת הַצִּיּוֹנִית תָּכְנִית לְיַסֵּד מְדִינָה
יְהוּדִית בְּאוּגַנְדָּה אֲשֶׁר בְּאַפְרִיקָה. זֶה הָיָה בְּסוֹף שְׁנַת 1903.
הַצִּיּוֹנִים דָּחוּ אֶת הַהַצָּעָה. בַּלְפוּר לֹא יָכוֹל הָיָה
לְהָבִין מַדּוּעַ דָּחוּ הַצִּיּוֹנִים אֶת הַהַצָּעָה הַזֹּאת.
הֲיִתָּכֵן ­– מֶמְשֶׁלֶת בְּרִיטַנְיָה מַצִּיעָה הַצָּעָה נִכְבָּדָה
כָּזֹאת וְהַצִּיּוֹנִים דּוֹחִים אוֹתָהּ? הוּא בִּקֵּשׁ לָדַעַת אֶת
סִבַּת הַדָּבָר. בְּכָל פְּגִישָׁה עִם יְהוּדִים נִסָּה לַחֲקֹר אֶת
הַדָּבָר וְלִשְׁמֹעַ מִפִּיהֶם הֶסְבֵּר. אֲבָל כָּל הַהַסְבָּרוֹת
שׁנָּתְנוּ לוֹ לֹא הֵנִיחוּ אֶת דַעְתּוֹ. וְהִנֵּה עַתָּה, בְּבוֹאוֹ
לְמַנְצֶ&#8217;סְטֶר, נִפְגַּשׁ בַּיְּהוּדִי מַר דְּרַיְפוּס, יוֹשֵב־רֹאשׁ
אֲסֵפַת הַבְּחִירוֹת, שֶׁבָּהּ הָיָה צָרִיךְ לִנְאֹם. הוּא פָּנָה גַּם
אֵלָיו בַּשְּׁאֵלָה מַדּוּעַ דָּחוּ הַצִּיּוֹנִים אֶת הַצָּעַת
אוּגַנְדָּה. אַךְ גַּם הַפַּעַם לֹא קִבֵּל תְּשׁוּבָה הַמְּנִיחָה אֶת
הַדַּעַת. אָז אָמַר מַר דְּרַיְפוּס, כִּי בָּעִיר הַזֹּאת נִמְצָא
פְּרוֹפֶסוֹר צָעִיר, צִיּוֹנִי נִלְהָב, וְהוּא וַדַּאי יַעֲנֶה
תְּשׁוּבָה רְאוּיָה.</p>
</blockquote>

<blockquote>
<p>וְאָמְנָם, הִזְמִין רֹאשׁ הַמֶּמְשָׁלָה אֶת
הַפְּרוֹפֶסוֹר הַצָּעִיר, הוּא ד&quot;ר חַיִּים וַיְצְמַן, לְשִׂיחָה
בְּעִנְיָן זֶה. הַשִּׂיחָה אָרְכָה לֹא רֶבַע שָׁעָה, כְּפִי
שֶׁנִּקְבַּע, אֵלָּא שָׁעָה וָרֶבַע. וְרַק בְּסוֹפָהּ שֶׁל הַשִּׂיחָה
הִצְלִיחַ וַיְצְמַן לָתֵת אֶת הַמַּעֲנֶה הַנָּכוֹן. לְאַחַר שֶׁוַיְצְמַן
הִרְצָה לְפָנָיו אֶת כָּל הַטְּעָמִים שֶׁהֵנִיעוּ אֶת הַצִּיּוֹנִים
לִדְחוֹת אֶת הַצָּעַת אוּגַנְדָּה וְאַף הֵם לֹא עָשׂוּ רשֶׁם עַל רֹאשׁ
הַמֶּמְשָׁלָה ­– עָלְתָה מַחֲשָׁבָה חֲדָשָׁה בְּמֹחוֹ שֶׁל וַיְצְמַן
וְהוּא פָּנָה אֵלָיו בִּשְׁאֵלָה:</p>
</blockquote>

<blockquote>
<p>– מַר בַּלְפוּר, אִלּוּ בָּאוּ וְהִצִּיעוּ לְפָנֶיךָ אֶת
פָּרִיס בִּמְקוֹם לוֹנְדוֹן, הַמְקַבֵּל הָיִיתָ אֶת הַהַצָּעָה
הַזֹּאת?</p>

<p>בַּלְפוּר הִבִּיט בְּתִמָּהוֹן עַל הַשּׁוֹאֵל וְאָמַר:</p>

<p>– הֲיִתָּכֵן, הֲלֹא לוֹנְדוֹן הִיא לוֹנְדוֹן שֶׁלָּנוּ?</p>

<p>עַל כַּךְ עָנָה וַיְצְמַן מִיָּד:</p>

<p>ירוּשָׁלַיִם כְּבָר הָיְתָה שֶׁלָּנוּ בְּעוֹד לוֹנְדוֹן בִּצָּה אַחַת גְּדוֹלָה.­</p>

<p>– נָכוֹן מְאֹד, ­– אָמַר בַּלְפוּר. תְּשׁוּבָה זוֹ
הֵנִיחָה אֶת דַעְתּוֹ וְנִשְׁמְרָה בְּזִכְרוֹנוֹ יָמִים רַבִּים.
וּמְשֶׁנִּפְגַּשׁ בַּלְפוּר עִם ד&quot;ר וַיְצְמַן שֵׁנִית אַחֲרֵי אַחַת־עֶשְׂרֵה שָׁנָה בְּ־1916, זָכַר אֶת עֶמְדָּתוֹ הַבְּרוּרָה שֶׁל
וַיְצְמַן, שֶׁאֵין לְהָמִיר אֶת אֶרֶץ־יִשְׂרָאֵל בְּאֶרֶץ אַחֶרֶת
כִּמְדִינָה לְעַם יִשְׂרָאֵל.</p>
</blockquote>

<blockquote>
<p>ד&#8220;ר חַיִּים וַיְצְמַן עָסַק בְּעִנְיְנֵי הַצִּיּוֹנוּת
כָּל הַשָּׁנִים. בַּקּוֹנְגְרֶס הַצִּיּוֹנִי שֶׁנֶּעֱרַךְ לִפְנֵי
מִלְחֶמֶת הָעוֹלָם הָרִאשׁוֹנָה בְּוִינָה הִרְצָה ד&#8221;ר וַיְצְמַן
הַרְצָאָה עַל יִסּוּד אוּנִיבְרְסִיטָה עִבְרִית בִּירוּשָׁלַיִם.
וְאוּלָם בִּימֵי הַמִּלְחָמָה הַהִיא רִכֵּז ד&#8220;ר וַיְצְמַן אֶת עִנְיְנֵי
הַהִסְתַּדְּרוּת הַצִּיּוֹנִית בְּלוֹנְדוֹן, נַחוּם סוֹקוֹלוֹב וְד&#8221;ר
יְחִיאֵל צְ&#8217;לֶנוֹב גַּם הֵם יָשְׁבוּ בְּלוֹנְדוֹן, וּשְׁלָשְׁתָּם יַחַד
פָּעֲלוּ לְטוֹבַת הַצִּיּוֹנוּת ­– עַד שֶׁהֻכְרְזָה הַצְהָרַת בַּלְפוּר
בִּשְׁנַת 1917.</p>
</blockquote>

<blockquote>
<p>וְאוּלָם גַּם פֹּה יֵשׁ לְסַפֵּר מַשֶּׁהוּ עַל אִישׁ
הַמַּדָּע וַיְצְמַן, שֶׁפְּעֻלָּתוֹ הַמַּדָּעִית סִיְּעָה בְּיָדוֹ
לִפְעֻלָּתוֹ הַמְּדִינִית הַצִּיּוֹנִית.</p>
</blockquote>

<blockquote>
<p>הַמִּלְחָמָה בְּאֵרוֹפָּה נִמְשְׁכָה שְׁנָתַיִם.
אַנְגְּלִיָה עֲדַיִן לֹא הִסְפִּיקָה לְשַׁכְלֵל אֶת תַּעֲשִׂיַּת
הַתַּחְמשֶׁת שֶׁלָּהּ. הַמַּצָּב הָיָה קָשֶׁה. הַגֶּרְמָנִים הָיוּ
מְזֻיָּנִים יָפֶה. אָז הִטְרִידָה אֶת רֹאשׁ מֶמְשֶׁלֶת בְּרִיטַנְיָה
הַשְּׁאֵלָה כֵּיצַד לְשַׁכְלֵל אֶת הַתַּעֲשִׂיָּה הַחִימִית לְצָרְכֵי
הַמִּלְחָמָה. דָרוּשׁ הָיָה אֵיזֶה חֹמֶר נֵפֶץ חִימִי מְשֻׁכְלָל.</p>
</blockquote>

<blockquote>
<p>וְהִנֵּה מְסַפֵּר לוֹיד ג&#8217;וֹרְג' בְּזִכְרוֹנוֹתָיו, כִּי
בְּאַחַת מִשִּׂיחוֹתָיו עִם עוֹרֵךְ הָעִתּוֹן הָאַנְגְּלִי &#8220;מַנְצֶ&#8217;סְטֶר
גַּרְדְּיֶן&#8221;, מַר סְקוֹט, אָמַר אֵלָיו:</p>
</blockquote>

<blockquote>
<p>– מַה טּוֹב הָיָה אִלּוּ מָצָאנוּ בְּאַנְגְּלִיָה
חִימַאי גָּדוֹל, שֶׁיוּכַל לַעֲזֹר לָנוּ בְּתַעֲשִׂיַּת הַתַּחְמשֶׁת
לְנִצָּחוֹן עַל הַגֶּרְמָנִים.</p>
</blockquote>

<blockquote>
<p>עַל כָּךְ עָנָה מַר סְקוֹט, כִּי הוּא יוֹדֵעַ חִימַאי
בַּעַל כִּשְׁרוֹן, פְּרוֹפֶסוֹר בָּאוּנִיבֶרְסִיטָה &#8220;וִיקְטוֹרִיָה&#8221;
בְּמַנְצֶ&#8217;סְטֶר, שֶׁאָמְנָם אֵינוֹ יְלִיד אַנְגְּלִיָה, אֲבָל הוּא
אֶזְרָח אַנְגְּלִי וְהוּא מָסוּר לִבְּרִיטַנְיָה.</p>

<p>&#8220;אֵין אֲנִי יוֹדֵעַ הֵיכָן נוֹלַד ­– אָמַר מַר סְקוֹט ­–
דּוֹמַנִי לְיַד הַוִּיסְלָה, אֲבָל אֵין זֶה חָשׁוּב. הָעִקָּר הוּא,
שֶׁאָדָם זֶה חִימַאי גָּדוֹל, וְהָעִנְיָן הַמְּדִינִי הַיָּחִיד
שֶׁהַפְּרוֹפֶסוֹר הַזֶּה שָׁקוּעַ בּוֹ הוּא הַצִּיּוֹנוּת&#8221;.</p>

<p>וְכָךְ נִקְרָא וַיְצְמַן אֶל רֹאשׁ מֶמְשֶׁלֶת
בְּרִיטַנְיָה, לוֹיד ג&#8217;וֹרְג', וְהוּא נִגַּשׁ מִיָּד לְשִׁכְלוּל
חֹמֶר־הַנֵפֶץ, שֶׁדָּרוּשׁ הָיָה לַנִּצָּחוֹן עַל גֶרְמַנְיָה. וְאָ
נִפְגַּשׁ שֵׁנִית עִם לוֹרְד בַּלְפוּר וּבְמֶרֶץ נוֹסָף עָסַק
בַּצִּיּוֹנוּת עַד שֶׁמֶּמְשֶׁלֶת בְּרִיטַנְיָה נָתְנָה אֶת
הַצְהָרָתָהּ, שֶׁתְּסַיֵּעַ לְהָקִים אֶת הַבַּיִת הַלְּאֻמִּי
בְּאֶרֶץ־יִשְׂרָאֵל.</p>
</blockquote>

<blockquote>
<p>בִּשְׁנַת 1918 בָּא ד&quot;ר חַיִּים וַיְצְמַן
לְאֶרֶץ־יִשְׂרָאֵל כְּרֹאשׁ &#8220;וַעַד הַצִּירִים&#8221;, שֶׁהֻכַּר מִטַּעַם
הַמֶּמְשָׁלָה הַבְּרִיטִית כְּבָא־כֹּחָם שֶׁל הַיְּהוּדִים כְּלַפֵּי
הַשִּׁלְטוֹנוֹת בְּאֶרֶץ־יִשְׂרָאֵל. בְּאוֹתָהּ שָׁנָה הִנִּיחַ
וַיְצְמַן אֶת אֶבֶן־הַפִּנָּה לָאוּנִיבֶרְסִיטָה הָעִבְרִית עַל
הַר־הַצּוֹפִים בְּמַעֲמַד לוֹרְד בַּלְפוּר.</p>
</blockquote>

<blockquote>
<p>בִּשְׁנַת 1919 הִשְׁתַּתְּפוּ ד&quot;ר חַיִּים וַיְצְמַן
וְנַחוּם סוֹקוֹלוֹב בִּוְעִידַת־הַשָּׁלוֹם בְּפָּרִיס כְּבָאֵי־כֹּחַ
הַצִּיּוֹנִים.</p>

<p>בַּוְּעִידָה הַצִּיוֹנִית בְּלוֹנְדוֹן בִּשְׁנַת 1920
נִבְחַר ד&quot;ר חַיִּים וַיְצְמַן כִּנְשִׂיא הַהִסְתַּדְּרוּת הַצִּיּוֹנִית,
וְאַחַר כָּךְ, מִשֶּׁנוֹסְדָה הַסּוֹכְנוּת הַיְּהוּדִית, עָמַ
בְּרֹאשָׁהּ.</p>
</blockquote>

<blockquote>
<p>(תשׁ&quot;ה)</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/29555">https://benyehuda.org/read/29555</a></div></body></html>