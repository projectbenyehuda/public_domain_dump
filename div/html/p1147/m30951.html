<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ד&quot;ר בֶּן-צִיּוֹן מוֹסִינְזוֹן</title>
	<meta name="author" content="יצחק יציב"/>
</head>
<body>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBcGpQIiwiZXhwIjpudWxsLCJwdXIiOiJibG9iX2lkIn19--8484feaec02a35f1946d135ca9381cf360fea2cd/%D7%9E%D7%95%D7%A1%D7%99%D7%A0%D7%96%D7%95%D7%9F.png" alt="מוסינזון.png" />
<figcaption>מוסינזון.png</figcaption>
</figure>

<p>(תרל&#8220;ח – תש&#8221;ג)</p>

<br />

<p>כַּיּוֹם רַבִּים הַבָּתִּים הַגְּדוֹלִים בְּתֵל-אָבִיב
רַבָּתִי, גְּדוֹלִים וּגְבוֹהִים מִבִּנְיַן הַגִּמְנַסְיָה הָעִבְרִית
&#8220;הֶרְצְלִיָּה&#8221;. אֲבָל בַּיָּמִים הָהֵם, בְּהְיוֹת תֵּל-אָבִיב מִצְעָרָה,
וּרְחוֹב הֶרְצֵל הָרְחוֹב הָרָאשִׁי, הָיָה בִּנְיַן הַגִּמְנַסְיָה
מִתְנוֹסֵס לְתִפְאָרָה וְעֶלְיוֹן עַל הַבָּתִּים בְּנֵי קוֹמָה אוֹ
קוֹמוֹתַיִם, שֶׁגִּנּוֹת יֶרֶק וַעֲצֵי נוֹי מַקִּיפִים אוֹתָם. שָׁקֵט
הָיָה רְחוֹב הֶרְצֵל בִּשְׁעוֹת לִפְנֵי הַצָּהֳרַיִם, וְרַק
בַּהַפְסָקוֹת שֶׁבֵּין שִׁעוּר לְשִׁעוּר בַּגִּמְנַסְיָה &#8220;הֶרְצְלִיָּה&#8221;
הָיָה מִתְפָּרֵץ שְׁאוֹן הַקּוֹלוֹת שֶׁל הַתַּלְמִידִים וְהַתַּלְמִידוֹת
וּמְמַלֵּא אֶת חֲלַל הָאֲוִיר לְכָל רוּחוֹתָיו. זֶה הָיָה שְׁאוֹנָהּ
הַשּׁוֹקֵק שֶׁל הָעִיר הַמְמַלֵּא אוֹתָהּ צְלִילֵי דִּבּוּר
עִבְרִי.</p>

<p>אוֹרֵחַ כִּי יָבוֹא מִמֶּרְחַקִּים וְיָרַד מִן
הַסְּפִינָה וְרַגְלָיו דָּרְכוּ עַל אַדְמַת יָפוֹ, הָיוּ רִאשׁוֹנֵי
צְעָדָיו אֶל הַגִּמְנַסְיָה &#8220;הֶרְצְלִיָּה&#8221;, לִרְאוֹת בַּפֶּלֶא שֶׁל
הַתַּלְמִיד וְהַתַּלְמִידָה הָעִבְרִים בְּבֵית-הַסֵּפֶר הַתִּיכוֹן
הָעִבְרִי, שֶׁשְּׁמוֹ הוֹלֵךְ לְפָנָיו בְּכָל תְּפוּצוֹת יִשְׂרָאֵל. אָז
יָצָא לִקְרַאת הָאוֹרֵחַ – הַמְנַהֵל שֶׁל הַגִּמְנסְיה הָעִבְרִית.
לְפָנָיו עָמַד אִישׁ גְּבַהּ-קוֹמָה, בַּעַל-זָקָן שָׁחוֹר נָאֶה
וְעֵינַיִם צוֹחֲקוֹת, עֵרוֹת, הַמַּבִּיעוֹת בִּטָּחוֹן וַחֲשִׁיבוּת –
הֲלֹא הוּא ד&quot;ר מוֹסִינְזוֹן.</p>

<p>הַתַּלְמִידִים הַסַּקְרָנִיּים הִסְתַּכְּלוּ מִן הַצַּד
וּמִמֶּרְחַק-מָה בִּמְנַהֲלָם וּבְאִישׁ שִׂיחָתוֹ הָאוֹרֵחַ. וְאִם הָיָה
בֵּינֵיהֶם אֶחָד אֲשֶׁר מָשַׁךְ אֶת רֵעֵהוּ בְּשַׁרְווּלוֹ וְלָחַשׁ
דְּבַר-לָצוֹן בְּאָזְנוֹ וְהֶעֱמִיד פָּנִים שֶׁל כִּבְשָׂה תְּמִימָה:
לֹא הוּא שֶׁלָחַשׁ וְלֹא הוּא שֶׁמָּשַׁךְ בְּשַׁרְווּל רֵעֵהוּ, אַף כִּי
חֲבֵרוֹ אֵינוֹ יָכוֹל לְהִתְאַפֵּק מִצְּחוֹק חָנוּק – דַּי הָיָה
שֶׁהַמְנַהֵל יַפְנֶה בְּמִקְצָת אֶת רֹאשׁוֹ לָעֵבֶר הַהוּא, בְּלִי
שֶׁיָּרִים אֶת עֵינָיו כְּלָל אֶל הַסַּקְרָנִים וְאֶל הַצַּחְקָנִים –
וְהַלָּלוּ יְבַקְשׁוּ לִמְחוֹת כָּל צְחוֹק וְכָל סַקְרָנוּת מֵעַל
פְּנֵיהֶם, מֵחֲשַׁש שֶׁמָא יִשְׁאָלֵם מְנַהֲלָם מָה מִדַּת דֶּרֶךְ-אֶרֶץ
הִיא זוֹ. כִּי מִי תַּלְמִיד וְיִרְצֶה לִשְׁמֹעַ מִפִּי הַמְנַהֵל
הֶעָרָה אוֹ דְּבַר-תּוֹכָחָה? אָז יָחוּשׁ הָאוֹרֵחַ, הַמְבַקֵּר
בַּגִּמְנַסְיָה, כִּי אָמְנָם כֹּחוֹ שֶׁל הַמְנַהֵל רַב הוּא וְיִכְבַּד
מְאֹד בְּעֵינָיו. וּמִשֶּׁנִּכְנַס אֶל חֲדַר הַמּוֹרִים וְקָרָא בְּלוּחַ
הַשָּׁעוֹת שֶׁל תָּכְנִית הַלִּמּוּדִים – הַשִּׁעוּרִים וּמוֹרֵיהֶם –
וְרָאָה כִּי בֵּין הַשִּׁעוּרִים שֶׁל הַשָּׁעָה הַקְּרוֹבָה רָשׁוּם: ד&#8220;ר
מוֹסִינְזוֹן – תַּנַ&#8221;ךְ, מִיָּד יַחְלִיט לְבַקֵּשׁ רְשׁוּת לִהְיוֹת
נוֹכֵחַ בַּמַּחְלְקָה בְּשִׁעוּר הַתַּנַּ&quot;ךְ.</p>

<p>וְאָמְנָם, לָמְדוּ הַתַּלְמִידִים יָפֶה אֶת הַתַּנַ&#8220;ךְ
מִפִּי מוֹרָם, עַל פֵּרוּשָׁיו הַחֲדָשִׁים וְהַסְבָּרוֹתָיו הַבְּרוּרוֹת
עַל תְּקוּפַת הַנָּבִיא וּמְקוֹמוֹ בְּתוֹלְדוֹתֵינוּ – הַכֹּל הָיָה
חָדָשׁ. הָיָה הַדָּבָר חָדָשׁ כִּי תַּלְמִיד גִּמְנַסְיָה יִלְמַד
בִּכְלָל אֶת סֵפֶר הַתַּנַ&#8221;ךְ; כִּי לֹא יוּכַל לְקַבֵּל תְּעוּדַת
בַּגְרוּת אִם לֹא יֵדַע אֶת סֵפֶר-הַסְּפָרִים כְּיֶתֶר הַמִּקְצוֹעוֹת
הַנִּדְרָשִׁים מֵאֵת &#8220;גִּמְנַזִּיסְט&#8221;, וְכִי יִלְמַד וְיֵדַע לְבָאֵר
פָּסוּק פָּסוּק בְּדֶרֶךְ אֲשֶׁר לִמְּדָהוּ מוֹרֵהוּ ד&#8220;ר בּ.
מוֹסִינְזוֹן. אוֹהֵב הָיָה מוֹסִינְזוֹן אֶת הַתַּנַ&#8221;ךְ וְעָסַק בּוֹ
הַרְבֵּה וְאַף כָּתַב סֵפֶר עַל הַנְּבִיאִים.</p>

<p>וְלֹא רַק בִּשְׁעוֹת הַלִּמוּדִים בִּלְבַד יָדַע ד&quot;ר בּ.
מוֹסִינְזוֹן לָקַחַת אֶת לֵב תַּלְמִידָיו. בַּחֲגִיגוֹת הַכְּלָלִיּוֹת
שֶָל בֵּית-הַסֵּפֶר הָיָה מַלְהִיב אֶת רוּחַ שׁוֹמְעָיו הַצְּעִירִים
בְּנֹעַם מִדַּבְּרוֹתָיו. גְּבוּרַת הַמַּכַּבִּים בְּיָמִים עָבָרוּ,
מַשָּׂא הַצִּיּוֹנוּת בַּזְּמַן הַזֶּה, לוֹחֲמִים וּבוֹנִים הַמְחָרְפִים
נַפְשָׁם בְּעַד עַמָּם וּמוֹלַדְתָּם בְּכָל הַדּוֹרוֹת – הָיוּ נוֹשְׂאֵי
דְבָרוֹ. בְּדִבּוּרוֹ הַצָּלוּל וּבְשֶׁטֶף לְשׁוֹנוֹ לִבָּה אֶת אֵשׁ
הָאַהֲבָה לָאָרֶץ בְּקֶרֶב שׁוֹמְעָיו וְעוֹרֵר אֶת הַרְגָּשַׁת הַחוֹבָה
שֶׁל הַתַּלְמִיד הָעִבְרִי – מֶה עָלָיו לַעֲשׂוֹת כְּתֹם יְמֵי
הַלִּמּוּדִים בְּבֵית-הַסֵּפֶר וּבְבוֹא יוֹם הַפְּעֻלָּה.</p>

<p>וּכְתַלְמִידָיו שׁוֹמְעֵי לִקְחוֹ הִקְשִׁיבוּ לִדְבָרָיו
גַּם הַמְבֻגָּרִים. בַּאֲסֵפוֹת וּבְכְנִּוּסִים הָיָה מוֹפִיעַ ד&quot;ר בּ.
מוֹסִינְזוֹן כְּנוֹאֵם וּכְמַרְצֶה וְנוֹשֵׂא אֶת דְּבַר הַצִּיּוֹנוּת
בְּקֶרֶב הַהֲמוֹנִים. כֵּן הָיָה מַפְסִיק מִזְּמַן לִזְמַן אֶת
מִשְׁנָתוֹ בַּגִּמְנַסְיָּה וְיוֹצֵא בִּשְׁלִיחוּת הַהִסְתַּדְּרוּת
הַצִּיּוֹנִית לִתְפוּצוֹת הַגּוֹלָה, בְּאֵרוֹפָּה וּבַאֲמֵרִיקָה
וּבִדְרוֹם אַפְרִיקָה, וּמֵבִיא לַיְּהוּדִים אֶת דְּבַר אֶרֶץ-יִשְׂרָאֵל
וְהַצִּיּוֹנוּת. נוֹסֵעַ הָיָה מֵעִיר לְעִיר וּמִמְּדִינָה לִמְדִינָה,
מַקְהִיל קְהִלּוֹת וְנוֹאֵם וּמַרְצֵה. כַּמָּה פְּעָמִים הָיָה צִיר
הַקּוֹנְגְרֶס הַצִּיּוֹנִי וְנִבְחַר כַּחֲבֵר הַוַּעַד הַפּוֹעֵל
הַצִּיּוֹנִי.</p>

<p>אָדָם בַּעַל מֶרֶץ הָיָה. לִבּוֹ לְעִנְיְנֵי הַצִּבּוּר.
כְּמוֹרֶה וְכִמְנַהֵל הַגִּמְנַסְיָה הֶרְצְלִיָּה בְּחָרוּהוּ חֲבֵרָיו
כְּרֹאשׁ אֲגֻדַּת הַמּוֹרִים בָּאָרֶץ וּכְחָבֵר בְּוַעַד הַחִנּוּךְ,
וּבְסוֹף יָמָיו כִּהֵן כְּרֹאשׁ מַחְלְקַת הַחִנּוּךְ שֶׁל הַוַּעַד
הַלְּאֻמִי לִיהוּדֵי אֶרֶץ-יִשְׂרָאֵל.</p>

<p>כָּךְ עָשָׂה ד&quot;ר בֶּן-צִיּוֹן מוֹסִינְזוֹן אֶת דַּרְכּוֹ
מֵאָז עָלָה לָאָרֶץ. תַּלְמִידִים רַבִּים שָׁמְעוּ אֶת לִקְחוֹ. הָיָה
נָכוֹן תָּמִיד לְכָל פְּעֻלָּה צִבּוּרִית, אִם בָּאָרֶץ וְאִם מִחוּצָה
לָהּ. וְהִנֵּה בִּשְׁנַת הַשִּׁשִּׁים וְאַרְבַּע לְחַיָּיו נִסְתַּלֵּק
וְהָלַךְ מֵאִתָּנוּ, וְהוּא בְּעֶצֶם פְּעֻלָּתוֹ.</p>

<p>נִקְבַּר לְפִי רְצוֹנוֹ בְּבֵית הַקְּבָרוֹת
בְּנַחֲלַת-יִצְחָק, לְיַד קֶבֶר בְּנוֹ דָוִד, שֶׁנִּרְצַח בְּעֵמֶק
בֵּית-שְׁאָן בִּימֵי מְאֹרְעוֹת תרצ&quot;ח.</p>

<p>(תש&quot;ג)</p>

<br />


</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30951">https://benyehuda.org/read/30951</a></div></body></html>