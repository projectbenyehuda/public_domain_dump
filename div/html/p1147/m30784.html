<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַוַּעַד הָאוֹדֶסָאִי</title>
	<meta name="author" content="יצחק יציב"/>
</head>
<body>

<blockquote>
<br />

<p>לִפְנֵי יָמִים אֲחָדִים הִתְכַּנְּסוּ כַּמָּה וְכַמָּה
אֲנָשִׁים בָּאִים בְּיָּמִים וְהֶעֱלוּ בְּזִכְרוֹנָם מְאֹרָע מִלִּפְנֵי
חֲמִשִּׁים שָׁנָה.</p>

<p>מַהוּ הַמְּאֹרָע, שֶׁהַתַּאֲרִיךְ שֶׁל יוֹבֵל שָׁנִים נוֹדַעַת לוֹ חֲשִׁיבוּת בִּשְׁבִילֵנוּ?</p>

<p>הַמֶּמְשָׁלָה הַצַרִית בְּרוּסְיָה אִשְּׁרָה אָז
בְּאֹפֶן רִשְׁמִי אֶת &#8220;הַוַּעַד הָאוֹדֶסָאִי&#8221; שֶׁל חוֹבְבֵי־צִיּוֹן
בְּשֵּׁם &#8220;חֶבְרַת הָעֶזְרָה לִיהוּדִים חַקְלָאִים וּבַעֲלֵי מְלָאכָה
בְּסוּרְיָה וּבְאֶרֶץ־יִשְׂרָאֵל&#8221;.</p>

<p>זֶהוּ פֶּרֶק חָשׁוּב בְּיִשּׁוּב אֶרֶץ־יִשְׂרָאֵל
וְעָלֵינוּ לָדַעַת אוֹתוֹ. כִּי הָרַעְיוֹן לָשׁוּב לְצִיּוֹן
וּלְהַתְחִיל לִבְנוֹת יִשּׁוּב עִבְרִי חַקְלָאִי, לְהָקִים בַּיִת
לְאֻמִּי לְעַם יִשְׂרָאֵל בְּאֶרֶץ־יִשְׂרָאֵל – רַעְיוֹן פָּשׁוּט זֶה
וּמוּבָן לְכָל אֶחָד מֵאִתָּנוּ – לֹא נוֹלַד בְּיוֹם אֶחָד וְלֹא
נִתְקַבֵּל עַל הַדַּעַת בִּזְמַן קָצָר.</p>

<p>יוֹדְעִים אֲנַחְנוּ יָפֶה, כִּי מֵאָז גָּלָה יִשְׂרָאֵל
מֵאַרְצוֹ שָׁאַף לָשׁוּב אֵלֶיהָ. אֲבָל בִּרְבוֹת הַיָּמִים, כַּאֲשֶׁר
עָבְרוּ מֵאוֹת שָׁנִים שֶׁל חַיֵּי גָּלוּת, קָצְרָה יָדָם שֶׁל
הַיְּהוּדִים מֵעֲשׂוֹת מַעֲשֶׂה גָּדוֹל וְלָבוֹא לָאָרֶץ וּלְהִתְיַשֵּׁב
בָּהּ. אֲבָל בַּמֵּאָה הַקּוֹדֶמֶת הִתְחִילוּ לְהִתְעוֹרֵר יְהוּדִים
שׁוֹנִים לַחְשֹׁב כֵּיצַד לְהַתְחִיל לִבְנוֹת יִשּׁוּב יְהוּדִי
בָּאָרֶץ, לָבוֹא לָאָרֶץ, לִקְנוֹת אֲדָמָה, לְעַבֵּד אוֹתָהּ – לִבְנוֹת
מוֹשָׁבוֹת. כָּךְ עָשָׂה משֶׁה מוֹנְטִיפְיוֹרִי נִסָּיוֹן לְחַזֵּק אֶת
הַיִּשּׁוּב בָּאָרֶץ, אַחַר כָּךְ יָצְאוּ מֵאַנְשֵׁי יְרוּשָׁלַיִם
וְיִסְּדוּ אֶת הַמּוֹשָׁבָה פֶּתַח־תִּקְוָה, וְכֵן נַעֲשׂוּ עוֹד כַּמָּה
נִסְּיוֹנוֹת לְהָקִים יִשּׁוּב יְהוּדִי. גַּם בְּחוּץ־לָאָרֶץ
הִתְעוֹרְרוּ אֲנָשִׁים לְרַעְיוֹן חִבַּת־צִיּוֹן וְאַף יָסְדוּ כַּמָּה
אַגֻדּוֹת קְטַנּוֹת לִקְנוֹת אֲדָמָה בְּאֶרֶץ־יִשְׂרָאֵל וּלְהִתְיַשֵּׁב
עָלֶיהָ.</p>

<p>אֲבִי הָרַעְיוֹן שֶׁל חִבַּת־צִיּוֹן הָיָה ד&#8220;ר לֵיאוֹן
פִּינְסְקֶר, אֲשֶׁר כַּתָב חוֹבֶרֶת בְּשֵׁם &#8220;אוֹטוֹאֶמַנְצִיפַּצִּיָּה&#8221;.
בָּהּ הוֹכִיחַ, כִּי אֵין תְּקוּמָה לַיְּהוּדִים בְּאַרְצוֹת גָּלוּתָם
וְהֵם צְרִיכִים לָבוֹא לָאָרֶץ לְהִתְיַשֵּׁב בָּהּ וְלִחְיוֹת בָּהּ
כְּכָל הָעַמִּים. ד&#8221;ר לֵיאוֹן פִּינְסְקֶר נִסָּה לֶאֱסֹף אֶת הָאֲגֻדּוֹת
הַשּׁוֹנוֹת אֲשֶׁר לֵב חַבְרֵיהֶן הָיָה לְצִיּוֹן בַּאֲסֵפָה כְּלָלִית
בְּקַטוֹבִיץ. וְכָךְ נוֹסַד הָאִרְגּוּן הָרִאשׁוֹן שֶׁל
חוֹבְבֵי־צִיּוֹן, שֶׁבְּרֹאשׁוֹ עָמַד ד&quot;ר לֵיאוֹן פִּינְסְקֶר. מֵאָז
שְׁנַת 1884 נוֹצְרָה הִסְתַּדְּרוּת שֶׁל חוֹבְבֵי־צִיּוֹן שֶׁהָיוּ לָהּ
אַגֻדּוֹת בְּעָרִים שׁוֹנוֹת בְּרוּסְיָה, שֶׁדָּאֲגוּ לְיִשּׁוּב
אֶרֶץ־יִשְׂרָאֵל.</p>

<p>הִסְתַּדְּרוּת צִיּוֹנִית עֲדַיִן לֹא הָיְתָה,
כַּמּוּבָן. הִיא נוֹצְרָה עַל יְדֵי ד&quot;ר הֶרְצֵל רַק בִּשְׁנַת 1898
וַאֲגֻדּוֹת חוֹבְבֵי־צִיּוֹן שֶׁהָיוּ תַּחַת הַנְהָלָתוֹ שֶׁל
פִּינְסְקֶר הִתְחִילוּ לַעֲשׂוֹת עֲבוֹדָה לֹא גְּדוֹלָה
בְּאֶרֶץ־יִשְׂרָאֵל. אֲבָל בַּעֲבוֹדוֹת קְטַנּוֹת אֵלֶּה הָיְתָה
בְּרָכָה גְּדוֹלָה, הֵן עוֹדְדוּ אֶת אֵלֶּה אֲשֶׁר הִתְחִילוּ
בִּפְעֻלּוֹת וְהָיוּ כּוֹשְׁלִים אִלְמָלֵא בָּאָה הָעֶזְרָה הַקְּטַנָּה
שֶׁל חוֹבְבֵי־צִיּוֹן. גַּם פֶּתַח־תִּקְוָה הַגְּדוֹלָה – הָיוּ יָמִים
שֶׁהָיְתָה זְקוּקָה לְעֶזְרָה שֶׁל חוֹבְבֵי־צִיּוֹן. וְעֶקְרוֹן
וּבְאֵר־טוּבְיָּה, גְּדֵרָה, עֵין־גַּנִּים, נַחֲלַת־יְהוּדָה – כָּל
אֵלֶּה נֶהֱנוּ מִתְּמִיכַת חוֹבְבֵי־צִיּוֹן. וּבֵית־הַסֵּפֶר לְבָנוֹת –
זֶה בֵּית־הַסֵּפֶר הָעִבְרִי הַיָּפֶה וְהַמֻּשְׁלָם הָרִאשׁוֹן – הֵן
אַךְ הוֹדוֹת לְחוֹבְבֵי־צִיּוֹן יָכוֹל הָיָה לְהִתְקַיֵּם
וּלְהִתְפַּתֵּחַ וְלָטַעַת אֶת הַשָּׂפָה הָעִבְרִית בְּפִי הַרְבֵּה
אִמָּהוֹת.</p>

<p>וְהִנֵּה בְּדֶרֶךְ הָעֲבוֹדָה שֶׁל חוֹבְבֵי־צִיּוֹן
בְּרוּסְיָה שֶׁל יְמֵי הַצַּאר – הָיָה מִכְשׁוֹל, וְהוּא שֶׁפְּעֻלַּת
חוֹבְבֵי־צִיּוֹן לֹא הָיְתָה מְאֻשֶּׁרֶת מִטַּעַם הַשִּׁלְטוֹן וְהִיא
הָיְתָה בִּלְתִּי־חֻקִּית. עַל כֵּן צִפּוּ בְּכִלְיוֹן עֵינַיִם
לְאִשּׁוּר הַחֶבְרָה. מֵאָז הָאֲסֵפָה בְּקַטוֹבִיץ עָבְרוּ כְּחָמֵשׁ
שָׁנִים עַד שֶׁנִּתְקַבֵּל הָאִשּׁוּר שֶׁל הַמֶּמְשָׁלָה הָרוּסִית
לַ&#8220;וַּעַד הָאוֹדֶסָאִי&#8221;, וְהוּא הָיָה רַשַּׁאי לַעֲרֹךְ אֶת אֹסֶף
הַכְּסָפִים לַהִתְיַשְּׁבוּת בְּאֶרֶץ־יִשְׂרָאֵל בְּאֹפֶן
גָּלוּי.</p>

<p>זֶה הָיָה לִפְנֵי יוֹבֵל שָׁנִים, וְהַתַּאֲרִיךְ הַזֶּה
הוּחַג בִּמְסִבָּה צְנוּעָה שֶׁל אֲנָשִׁים אֲשֶׁר הִשְׁתַּתְּפוּ
בַּפְּעֻלָּה הַזֹּאת בַּיָּמִים הָהֵם.</p>

<br />

<p>וְכָךְ הָיְתָה תְּנוּעַת חִבַּת־צִיּוֹן
וְחוֹבְבֵי־צִיּוֹן הַיְסוֹד לַתְּנוּעָה הַצִּיּוֹנִית אַחֲרֵי הוֹפָעָתוֹ
שֶׁל ד&quot;ר הֶרְצֵל. וּבַתְּנוּעָה הַזֹּאת הָיוּ כַּמָּה וְכַמָּה אִישִׁים
חֲשׁוּבִים, סוֹפְרִים וְהוֹגֵי־דֵּעוֹת שֶׁהֶעֱמִיקוּ אֶת הַמַּחֲשָׁבָה
הַלְֹאֻמִּית, וְאַנְשֵׁי־מַעֲשֶׂה בְּכָל שִׁטְחֵי הַחַיִּים
הַצִּבּוּרִיִּים שֶׁל הָעָם בַּחֲמִשִּׁים הַשָּׁנִים הָאַחֲרוֹנוֹת.
לְמִן פִּינְסְקֶר, לִילְיֶנְבְּלוּם, אַחַד־הָעָם וַאֲחֵרִים וְעַד מ.
אוּסִישְׁקִין, שֶׁהָיָה רֹאשׁ &#8220;הַוַּעַד הָאוֹדֶסָאִי&#8221; אַחֲרֵי
פִּינְסְקֶר.</p>

<p>בֵּינָתַיִם עָבְרוּ כַּמָּה שָׁנִים שֶׁל פְּעֻלַּת
חוֹבְבֵי־צִיּוֹן אַחֲרֵי הָאִשּׁוּר וְדָרַך כּוֹכָבוֹ שֶׁל הֶרְצֵל,
הַנַּחַל הַקָּטָן שֶׁל חוֹבְבֵי־צִיּוֹן נִשְׁפַּךְ לְיָם הַצִּיּוֹנוּת.
אַךְ גַּם בְּתוֹךְ הַתְּנוּעָה הַצִּיּוֹנִית לֹא פָּסַק זֶרֶם
חִבַּת־צִיּוֹן. זֶרֶם זֶה דָּחַף תָּמִיד לִפְעֻלּוֹת בִּנְיָן
בְּאֶרֶץ־יִשְׂרָאֵל. וְהֵן כָּךְ הוּא הַדָּבָר מֵאָז וּמֵעוֹלָם:
הָרַעְיוֹנוֹת הַגְּדוֹלִים יוֹצְאִים לְפֹעַל אַךְ וְרַק עַל יְדֵי
מַעֲשֵׂי יוֹם יוֹם שֶׁל אֲנָשִׁים הָעוֹשִׂים אֶת מְלַאכְתָּם, מַעֲשִׂים
לֹא גְדוֹלִים הַמִּצְטָרְפִים לְמִפְעָל גָּדוֹל.</p>
</blockquote>

<p>(<strong>אייר ת&quot;ש</strong>)</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30784">https://benyehuda.org/read/30784</a></div></body></html>