<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לִדְגַנְיָה</title>
	<meta name="author" content="דוד רמז"/>
</head>
<body>

<blockquote>
<p>בַּעֲצֶרֶת הֶחָג לִדְגַנְיָה, בִּמְלֹאת לָהּ עֶשְׂרִים וְחָמֵשׁ שָׁנִים</p>

<p>עֶשְׂרִים וְחָמֵשׁ שָׁנִים – בְּמִדּוֹת שֶׁל עֲשִׂיָּה –
הֵן כִּמְעַט יְמֵי דוֹר אֶחָד. וּבְיוֹבֵל דְּגַנְיָה יֵשׁ מִשּׁוּם
חֶשְׁבּוֹן הַדּוֹר.</p>

<p>רִאשׁוֹנִים לַמַּעֲשֶׂה הֶחָשׁוּב בְּיוֹתֵר בַּתְּחִיָּה
הָעִבְרִית – הֲקָמַת מֶשֶׁק חַקְלָאִי עִבְרִי, הַמּוֹצִיא לֶחֶם מִן
הָאָרֶץ בַּעֲבוֹדַת בְּנֵי־חוֹרִין, רִאשׁוֹנִים בִּתְנוּעָתֵנוּ
לַמִּפְעָל הָאֱנוֹשִׁי הַנַּעֲלֶה בְּיוֹתֵר עַל פְּנֵי הָאֲדָמָה –
הַקְּבוּצָה הָעוֹבֶדֶת, הַקִּבּוּץ הָעוֹבֵד – לֹא בְּכֹחָם הֵם בִּלְבַד
יָכְלוּ לַעֲשׂוֹת אֶת כָּל אֵלֶּה. רָצוֹן חִיּוּנִי עָצוּם, נִפְלָא
בְּמַהוּתוֹ הָאֱנוֹשִׁית, צִוָּה עֲלֵיהֶם זֹאת. שׁוּם נִסָּיוֹן
חַקְלָאִי, שׁוּם מַדָּע לֹא הָיָה בְּכֹחוֹ לְחוֹלֵל אֶת הַפֶּלֶא הַזֶּה
וּלְהִתְגַּבֵּר עַל כָל הַפְּגָעִים וְהַפֻּרְעָנֻיּוֹת, אֲשֶׁר
בִּפְנֵיהֶם עָמְדוּ הָרִאשׁוֹנִים לִיצִירָה זוֹ. הֵם שָׁאֲבוּ
מִהַמַּעְיָן הַגָּנוּז בְּנִשְׁמַת הָעָם, הַצָּפוּן בְּתִקְוָתוֹ.</p>

<p>הַכָּרָה זוֹ חֲשׁוּבָה לָנוּ פִּי שִׁבְעָה הַיּוֹם
הַזֶּה, כַּאֲשֶׁר מֶמְשֶׁלֶת שְׁפָלִים מִתְיַמֶּרֶת לְהַטְבִּיעֵנוּ
בְּרֹק וּבְמַחֲצִית הָעוֹלָם נֶהֶפְכוּ חַיֵּי יִשְׂרָאֵל
לִגְסִיסָה.</p>

<p>כָּאן בְעֵמֶק הַיַּרְדֵּן, ב<strong>ִדְגַנְיָה וּבְכִנֶּרֶת</strong>,
הָטְבְּעוּ יְסוֹדוֹת הַקְּבוּצָה. לַאֲמִתּוֹ שֶׁל דָּבָר זוֹהִי
הַצּוּרָה הַפְּשׁוּטָה וְהַטִּבְעִית בְּיוֹתֵר לְחַיֵּי עוֹבְדִים.
אֶפֶס, בְּתוֹךְ הַדְּרָכִים הַשּׁוֹמְמוֹת שֶׁל חַיֵּי הָחֶבְרָה
הָאֱנוֹשִׁית – דְּרָכִים אֲשֶׁר בְּטֶרֶם תִּגָּאֵלְנָה מֵאֲפֵלַת
קְדוּמִים כְּבָר שֻׁבְּשׁוּ בְּזָדוֹן וּבְרֶשָׁע מִדַּעַת – נִרְאֵית
הַצּוּרָה הָאֱנוֹשִׁית בְּיוֹתֵר כְּבִלְתִּי־אֱנוֹשִׁית,
כְּבִלְתִּי־טִבְעִית. אָכֵן בְּמִפְעָל זֶה, הַנִּקְרָא קְבוּצָה,
מוֹפִיעוֹת הַשְּׁאֵלוֹת הַגְּדוֹלוֹת בְּחַיֵּי הָאִישׁ, הָאִשָּׁה
וְהַיֶּלֶד בְּכָל אֵימָתָן, מְזֻקָּקוֹת מֵעֹנִי פָּרוּעַ וְרָעָב
וְהִשְׁתַּלְּטוּת הָאָדָם בָּאָדָם לְרַע לוֹ. כָּאן נִתְגַּשֵּׁם מֵיטַב
חֲלוֹמֵנוּ הָאֱנוֹשִׁי, מֵיטַב חֲלוֹמֵנוּ הַלְּאֻמִּי. הֵם נָגְעוּ זֶה
בָּזֶה וְדָבְקוּ הָאֶחָד בַּשֵּׁנִי עַד לִבְלִי הַפְרִיד בֵּינֵיהֶם.
נִתְקַיְּמָה מַשְׂאַת נַפְשָׁם שֶׁל חוֹלְמֵי שִׁיבַת־צִיּוֹן וְנוֹשְׂאֵי
מַהְפֵּכוֹת הַצֶּדֶק שֶׁבְּכָל דּוֹר וָדוֹר.</p>

<p>טוֹב לָנוּ לָחֹג אֶת יוֹבֵל דְּגַנְיָה לָעֵת הַזֹּאת,
אֲשֶׁר מִתְנַגְּדֵי הַקְּבוּצָה מְבַקְּשִׁים בֵּאוּרִים לְהַצְלָחָתָהּ
הַמִּשְׁקִית: מוּטָב יִצְטַדְּקוּ הֵם עַל הַהַצְלָחָה, וְלֹא אָנוּ עַל
הַהֵפֶךְ.</p>

<p>בְּרוּכָה דְּגַנְיָה בְּתוֹכֵנוּ, מְחֻבֶּרֶת אֶל
חַיֵּינוּ, קְבוּעָה כְּמֶרְכָּז – בְּהֶקֵּף הַמָּלֵא שֶׁל
חַיֵּי־הָעֲבוֹדָה לְכָל צוּרוֹתֵיהֶם וְסִבְלָם, בָּעִיר וּבַכְּפָר.
בְּרוּכָה הִיא לָנוּ כִנְבוּאָה גְּדוֹלָה לְהִתְגַבְּרוּתֵנוּ, בְּכֹחַ
הָרָצוֹן, עַל כָּל הַיִּסּוּרִים וְהַמַּעֲצוֹרִים בְּדֶרֶךְ
שְׁלִיחוּתֵנוּ: גְּאֻלַּת הָעָם, תְּקוּמַת צֶדֶק.</p>

<p>תשרי תרצ&quot;ה.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38780">https://benyehuda.org/read/38780</a></div></body></html>