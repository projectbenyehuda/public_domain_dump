<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גולינקין</title>
	<meta name="author" content="אשר ברש"/>
</head>
<body>

<p>הכּלים הישנים, החביבים אך הצרוּדים קצת, כּאילוּ סוּלקוּ הצידה. גולינקין מנצח.</p>

<p>האוֹפּירה כשהיא לעצמה אינה מעניינת. &#8220;טרויאטא&#8221;
ו&#8220;ריגוֹליטוֹ&#8221; לא עניינוּ כבר בּאירוֹפּה. בּמהדוּרה הא&quot;י – על אחת כּמה
וכמה. כּל ענין האוֹפּירה אוּלי עוֹמד בּסימן השאלה. בּתקוּפתנוּ
עלוּבת־המרכּז יש אוּלי מקוֹם רק לימין אוֹ לשׂמאל. בּמקרה שלפנינוּ:
לסימפוֹניה אוֹ לאופּריטה. אבל גולינקין מנצח. בּזה כל החשיבוּת.
הדיקוֹרטוֹרים מציירים, המשׂחקים שרים, המקהלה מזמרת, התזמוֹרת מנגנת, כּל
הקהל&#8230; שוֹתק – וכל זה תלוּי בניד מַטה קטן, והמטה בידי גולינקין. בּזה
החשיבוּת. בּא איש אחד והכּל רוֹקד ודוֹמם כּנגדוֹ. והאיש אינוֹ קוֹסם,
אינוֹ מנגח ואינוֹ מתנפּח: כּוֹחוֹ רק בעבוֹדתוֹ.</p>

<p>לא דיבּרתי אתוֹ אף חצי־מלה, אבל מהלכוֹ ברחוֹב, כּוֹבעוֹ
השמוּט קצת למעלה, השׂפם המזדקר והמצח העקשני הסוֹכך על העיניים
המתרוֹצצוֹת לפנים, אל המטרה – קנוּ להם שביתה בלב.</p>

<p>מספּרים: הוּא מקבּל חלקוֹ כבּריטון השני. הוּא אוֹכל עם
כּל התזמוֹרת. הוּא אינוֹ בז לכל השתדלוּת קטנה לטוֹבת העניין. הוּא
&#8220;מוֹציא את נשמת&#8221; המשתתפים בּריבּוּי ה&#8220;חזרוֹת&#8221;. כּל זה לא מפליא. אבל קרה
את האיש אסוֹן, אסוֹן לא קטן בּחיי־אדם: מתה אשתוֹ, מחמד אוֹ מחמל נפשוֹ,
אף היא מזמרת חשוּבה, חברה נאמנה לעבוֹדה ולשאיפה; וכאן נתגלתה האישיוּת:
כּיחזקאל בּשעתוֹ &#8220;נאנק דם, מתים אֵבל לא עשׂה&#8230; לא עטה על שׂפם ולחם
אנשים לא אכל&#8221;, כּי־אם ציוה על החבריא – ו&#8220;יחזוֹרוּ&#8221;. למחרת אוֹ למחרתי
ההלויה היה הדבר. כּשעברתי על הבּית ושמעתי את המוֹן־הזמרה הבּוֹקע וקוֹל
הפּסנתר המלוה־המנהל, קם בּי חשק מוּזר: להפסיק את האיש לרגע, לרגע קט,
וללחוֹץ את ידוֹ בדממה.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/40061">https://benyehuda.org/read/40061</a></div></body></html>