<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הֶחָלוּץ הָרִאשׁוֹן</title>
	<meta name="author" content="אשר ברש"/>
</head>
<body>

<blockquote>
<p>בִּשְׂדוֹת הַהֲפֵכָה חָרַשְׁתִּי:</p>

<p>עוֹד תִּמְּרוּ בָּאֲוִיר</p>

<p>אֵדֵי מַשְׁחִית קָרִים,</p>

<p>וַאֲנָשִׁים זָחֲלוּ מִסָּבִיב,</p>

<br />
</blockquote>

<blockquote>
<p>מְעוֹרֵיהֶם לַחַמָּה,</p>

<p>צוֹחֲקִים בְּעֵינַיִם לְבָנוֹת:</p>

<p>הַבִּיטוּ,</p>

<p>זֶה עַתָּה נוֹלַדְנוּ וְנָעוּף!</p>

<br />
</blockquote>

<blockquote>
<p>וַאֲנִי נִצַּבְתִּי</p>

<p>בֵּין פִּצְעֵי אֲדָמָה</p>

<p>וְחָרְבוֹת יְעָרוֹת</p>

<p>מִבֹּקֶר עַד עֶרֶב</p>

<p>בּוֹדֵד וּמוּזָר וּמֻפְלָא</p>

<p>לָרָחוֹק וְלַקָּרוֹב:</p>

<p>בְּעֵינַי בִּטְחוֹנִי,</p>

<p>בְּיָדִי אֵתִי</p>

<p>וּבְלִבִּי חֲזוֹנִי –</p>

<p>וָאֶרְעַב וָאֶשְׂחַק,</p>

<p>וָאֶתֵּן אֶת כֹּחִי</p>

<p>לְאַדְמַת נֵכָר,</p>

<p>כִּי יִשָּׂא בְּאַחֲרִית הַיָּמִים</p>

<p>הַתְּנוּבָה בְּרִנָּה</p>

<p>נִינִי אוֹ נֶכְדִּי</p>

<p>אוֹ זֶרַע שְׁאֵרִי הָרָחוֹק</p>

<p>בְּאֶרֶץ לְבָנָה,</p>

<p>זוּ עַתָּה חונָנָה</p>

<p>לְהָסִיר שִׁמְמוּתָהּ הַיָּפָה.</p>

<br />
</blockquote>

<blockquote>
<p>עַתָּה בָּאתִי בִּגְבוּלָהּ –</p>

<p>וַיְהִי אַךְ שָׁאַפְתִּי מֵרֵיחָה,</p>

<p>אַךְ שָׁתִיתִי מֵאוֹרָהּ,</p>

<p>וַיַּשִּׂיגֵנִי קוֹל הַקּוֹרֵא:</p>

<p>לֵךְ וְחָרַשְׁתָּ בַּסְּלָעִים,</p>

<p>תֵּן קָּדְקָדְךָ לַשָּרָב</p>

<p>וְרַגְלֶיךָ לְקֶרַח הַבִּצּוֹת,</p>

<p>וּבְרִיר־הַקַּדַּחַת הַמַּר</p>

<p>תִּלְעַס אֶת פִּתְּךָ הַחֲרֵבָה!</p>

<p>וּרְְאוּ נִשְׁבַּעְתִּי:</p>

<p>אִם גַּם הֻצַּגְתִּי</p>

<p>בּוֹדֵד וּמוּזָר וְרָחוֹק</p>

<p>בִּפְנֵי אַחִים וּקְרוֹבִים –</p>

<p>בְּעֵינַי בִּטְחוֹנִי,</p>

<p>בְּיָדִי אֵתִי</p>

<p>וּבְלִבִּי חֲזוֹנִי;</p>

<p>אֶרְעַב וְאֶשְׂחַק בִּדְמָמָה</p>

<p>וְאֶשְׁפֹּךְ אֶת כֹּחִי</p>

<p>אֱלֵי חֵיק אֲדָמָה</p>

<p>מִתְנַעֲרָה מִשְּׁמָמָה.</p>

<p>וְאִם יִתְקַלְּסוּ אַחַי</p>

<p>בְּקָרְבַּן עֲמָלִי – אְשְׁקֹטָה;</p>

<p>וְאִם אֶמְחַץ רֹאשׁ עַוָּל</p>

<p>מִתְנַקֵּשׁ בַּלֵּילוֹת – אֶשׁקֹטָה;</p>

<p>וְאִם אָזוּב מְדֻקָּר</p>

<p>בְּצֵל גֶּפֶן טוֹבָה – אֶשְׁקֹטָה;</p>

<p>לֹא אֶחְדַּל תֵּת כֹּחִי</p>

<p>לְאַדְמַת שָׁבִים,</p>

<p>עַד אִם גֵּרַשְׁתִּי</p>

<p>מֵאַרְצִי הַלְּבָנָה</p>

<p>זָדוֹן וּמַחֲלָה וְרָזוֹן,</p>

<p>וְכָרַתִּי לָהּ אֲמָנָה:</p>

<p>בִּטָּחוֹן, אֵת וְחָזוֹן.</p>

<br />
</blockquote>

<p>תר&quot;פ</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/34784">https://benyehuda.org/read/34784</a></div></body></html>