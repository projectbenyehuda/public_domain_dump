<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עִם עִקֵּשׁ תִּתַּפָּל</title>
	<meta name="author" content="יהודה ליב גורדון"/>
</head>
<body>

<blockquote>
<br />
</blockquote>

<blockquote>
<p>בְּבַיִת אֶחָד יָשְׁבוּ שְׁנֵי אֲנָשִׁים,</p>

<p>הָאֶחָד הָיָה מִבְּנֵי הָחָרָשִׁים</p>

<p>מְפַתֵּחַ חוֹתָמוֹת וּמְחֹקֵק מַטְבֵּעוֹת,</p>

<p>הַשֵּׁנִי בַּעַל־שֵׁם כּוֹתֵב קַמֵּיעוֹת</p>

<p>לְהֶדְיוֹטִים וּלְנָשִׁים.</p>

<p>הֶחָרָשׁ הַמְחֹקֵק</p>

<p>מִבְּלִי הַאֲמִינוֹ בַּלְּחָשִׁים</p>

<p>לַקַּמֵּיעוֹת לֹא הָיָה מִשְׁתּוֹקֵק;</p>

<p>אוּלָם בַּעַל־הַשֵּׁם, הַיּוֹדֵעַ</p>

<p>חִין עֶרֶךְ מַטְבֵּעַ,</p>

<p>רָעָה עֵינוֹ</p>

<p>בִּסְגֻלּוֹת שְׁכֵנוֹ</p>

<p>וַיַּחְמֹד בִּלְבָבוֹ</p>

<p>אֶת כַּסְפּוֹ וּזְהָבוֹ.</p>

<p>וַיְהִי הַיּוֹם וַיַּרְא הַמְפַתֵּחַ</p>

<p>כִּי מֵאַרְגָּז נָעוּל בַּחֲדַר מִשְׁכָּבוֹ,</p>

<p>שֶׁבְּיָדוֹ הַמַּפְתֵּחַ,</p>

<p>יוֹם־יוֹם דִּבְרֵי חֵפֶץ יֹאבֵדוּ,</p>

<p>וַיַּרְא וַיִּבָּהֵל</p>

<p>וַיִּקְרָא: שְׁמַע יִשְׂרָאֵל!</p>

<p>הֲכִי אֶל בֵּיתִי יָבֹאוּ גַנָּבִים?</p>

<p>וּמִי הֵמָּה? נַעַר הַגַּלָּבִים,</p>

<p>הָרָץ נֹשֵׂא הַמִּכְתָּבִים,</p>

<p>מְדַשֵּׁן הָאֲרֻבּוֹת, מֹכֶרֶת הַבֵּיצִים,</p>

<p>שֹׁאֵב הַמַּיִם אוֹ חֹטֵב הָעֵצִים?</p>

<p>הֵן כָּל אֵלֶּה לַחֲדַר מִשְׁכָּבִי לֹא יֵרֵדוּ;</p>

<p>אוֹ אוּלַי רוּחוֹת רָעוֹת, שֵׁדִים וְלֵצִים</p>

<p>יִתְעֹלְלוּ בִי וּלְבֵיתִי יִוָּעֵדוּ?</p>

<p>אוֹ אוּלַי שְׁכֵנִי – בַּעַל־הַשֵּׁם? חָלִילָה!</p>

<p>אִישׁ אֱלֹהִים זֶה, נוֹרָא עֲלִילָה,</p>

<p>הָעוֹסֵק כָּל יוֹמוֹ בַּעֲבוֹדָה וּתְפִלָּה,</p>

<p>הַהֹגֶה בְּסִתְרֵי תוֹרָה יוֹמָם וָלַיְלָה,</p>

<p>הַסַּרְסוּר הַנֶּאֱמָן בְּפַמַּלְיָא שֶׁל מַעְלָה</p>

<p>וּבְפַמַּלְיָא שֶׁל מַטָּה, שֶׁל סְגָנִים וּפַחוֹת</p>

<p>וּבִלְשׁוֹנוֹ הַמְמַהֶרֶת לְדַבֵּר צַחוֹת</p>

<p>מְדַמֶּה לְהָבִיא לָעוֹלָם גְּאֻלָּה;</p>

<p>אִישׁ הַהוֹלֵךְ כָּפוּף וּבְעֵינַיִם שַׁחוֹת</p>

<p>וְעֹצֵם עֵינָיו מֵהִתְבּוֹנֵן עַל בְּתוּלָה;</p>

<p>אִישׁ אֲשֶׁר תְּפִלָּיו כְּכַנְפֵי הַיּוֹנָה</p>

<p>וְצִיצִיּוֹתָיו נִגְרָרוֹת כְּפוּלוֹת שְׁמֹנָה;</p>

<p>אָדָם קָדוֹשׁ זֶה אָדָם צָנוּעַ –</p>

<p>הַהוּא יִהְיֶה גַּנָּב? וְלָמָּה? וּמַדּוּעַ?</p>

<p>אִם יֶחְסַר לוֹ כֶּסֶף לָמָּה לֹא יְבַקְּשֵׁהוּ</p>

<p>כְּבַקֵּשׁ אִישׁ חֶסֶד מֵאֵת רֵעֵהוּ –</p>

<p>הֲכִי תֵרַע בּוֹ עֵינִי וְלֹא אַלְוֵהוּ?</p>

<p>אוֹ אוּלַי יַעַן – מַיִם גְּנוּבִים יִמְתָּקוּ?</p>

<p>תָּם אָנִי, לֹא אֵדַע, זִמֹּתַי נִתָּקוּ!</p>

<p>אַךְ כַּתַר־לִי זְעֵר, כֶּלֶב עַז נֶפֶשׁ!</p>

<p>הֱיֵה אֲשֶׁר תִּהְיֶה הִנְנִי – אֵלֶיךָ!</p>

<p>הַיּוֹם אוֹ מָחָר מָצֹא אֶמְצָאֶךָ,</p>

<p>אֶטְמֹן לָךְ פָּח וּבְיָדַיִם תִּתָּפֶשׂ. –</p>

<p>כֹּה חָשַׁב הָחָרָשׁ וְלֹא הִתְמַהְמֵהַּ</p>

<p>וַיַּעַשׂ מִכֶּסֶף סִינִים מַטְבֵּעַ</p>

<p>וַיָּשֶׂם בָּאַרְגָּז וְאֵין אִישׁ יוֹדֵעַ.</p>

<p>כֻּלָּנוּ יוֹדְעִים מִגָּדוֹל עַד קָטָן</p>

<p>כַּמָּה גְדוֹלִים מַעֲשֵׂי הַשָּׂטָן!</p>

<p>גַּם עֵינֵי הַמְּצוֹדֵד לֹא בֹשׁוּ מִמַּבָּטָן:</p>

<p>עָבַר יוֹם וַיִּלָּכֵד בַּעַל הַשֵּׁמוֹת.</p>

<p>וּבְצֵאתוֹ בַּיּוֹם הַשֵּׁנִי לְשׁוּק הַבְּהֵמוֹת</p>

<p>לִמְכֹּר כְּפַעַם בְּפַעַם בְּהוֹן יָקָר</p>

<p>אֶת קַמֵּיעוֹתָיו לְרֹעֵי הַבָּקָר –</p>

<p>אֶת הַשֶּׁקֶל הַמְזֻיָּף בְּכִיסוֹ מָצָאוּ;</p>

<p>וְאַחַד הַשּׁוֹטְרִים תְּפָשָׂהוּ</p>

<p>וּלְבֵית דִּין בַּחֲדַר הַקָּהָל הֶעֱלָהוּ –</p>

<p>אוּלָם גַּם בִּפְנֵי הַקָּהָל וְהַדַּיָּנִים</p>

<p>הַצָּבוּעַ עוֹד הוֹסִיף לְהָעֵז פָּנִים</p>

<p>וַיֹּאמֶר כִּי לֹא נָתַן יָדָיו לַחְטֹא;</p>

<p>לֹא חָמַד הוֹן זָרִים לְקַחְתּוֹ,</p>

<p>לֹא גָנַב וְלֹא כִחֵשׁ וְלֹא שָׂם בְּכֵלָיו;</p>

<p>כִּי הַשֶּׁקֶל הַמְזֻיָּף נִתְגַּלְגֵּל מֵאֵלָיו</p>

<p>מֵאַמְתַּחַת שְׁכֵנוֹ אֶל אַמְתַּחְתּוֹ,</p>

<p>וְכִי לֹא בוֹ הָעָוֹן וְלֹא הוּא הַפֹּשֵׁעַ</p>

<p>כִּי אִם שְׁכֵנוֹ הָרָע מְזַיֵּף הַמַּטְבֵּעַ.</p>

<p>וְהָחָרָשׁ סִפֵּר דְּבָרִים כַּהֲוָיָתָן:</p>

<p>כִּי בִרְאוֹתוֹ אַמְתַּחְתּוֹ חֲסוּרֵי מְחַסְּרָא,</p>

<p>טָמַן פַּח לִתְפֹּשׂ הַגַּנָּב בַּמַּחְתֶּרֶת,</p>

<p>לִבְלִי יוֹסִיף לִגְנֹב בַּיָּמִים הַבָּאִים,</p>

<p>וּבְחַכָּה הֶעֱלָה זֶה הַלִּוְיָתָן.</p>

<p>הָרַב הַמָּרָא דְאַתְרָא</p>

<p>לֹא מָצָא בָזֶה הַזִּיּוּף</p>

<p>לַמְחֹקֵק צַד חִיּוּב,</p>

<p>בְּאָמְרוֹ: שֶׁאֵין זֶה אֶלָּא עַרְמוּמִית מֻתֶּרֶת,</p>

<p>שֶׁכָּל אוֹנָאָה אֲסוּרָה</p>

<p>חוּץ מֵאוֹנָאַת הָרַמָּאִים;</p>

<p>וַהֲרֵי זֶה דּוֹמֶה לַבָּא אֶת הַמְּגוּרָה</p>

<p>לִגְנֹב חִטִּים וּמָצָא זוֹנִין, בָּר וּמָצָא מַפָּל;</p>

<p>וּמִקְרָא מְפֹרָשׁ הוּא בְּבָבָא־בַּתְרָא:</p>

<p>״עִם נָבָר תִּתָּבָר וְעִם עִקֵּשׁ תִּתַּפָּל״.</p>

<p>וּבְכֵן יָצָא הַפְּסָק מִבֵּית דִּין הַקָּהָל</p>

<p>כִּי הָחָרָשׁ הַמְחֹקֵק כָּל עַוְלָה לֹא פָעָל;</p>

<p>וּבַעַל הַקַּמֵּיעוֹת יָצָא חַיָּב</p>

<p>כִּי נִתְפַּשׂ בִּגְנֵבָה וְעָנְשׁוּ אוֹתוֹ</p>

<p>לַעֲמוֹד אֶל עַמּוּד הַקָּלוֹן כָּל יְמֵי חַיָּיו,</p>

<p>וּלְהִתְגַּלְגֵּל בְּעֹשֶׂה־״יִתּוּר״ לְאַחַר מוֹתוֹ&#8230;</p>

<br />
</blockquote>

<p>ח״י סיון, תרמ״ה.</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23526">https://benyehuda.org/read/23526</a></div></body></html>