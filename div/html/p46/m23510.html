<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הֶעָשִׁיר בְּמוֹתוֹ</title>
	<meta name="author" content="יהודה ליב גורדון"/>
</head>
<body>

<blockquote>
<br />
</blockquote>

<blockquote>
<p>אִישׁ עָשִׁיר חָלָה נֶאֱנַשׁ וַיִּתְעַלָּף;</p>

<p>כָּל הָרוֹפְאִים פֶּה אֶחָד אָמְרוּ: חֲלָף!</p>

<p>וּכְבָר הֵחֵלוּ בָּנָיו</p>

<p>שׂוּם עַיִן עַל קִנְיָנָיו,</p>

<p>וּכְבָר הָאַלְמָנָה בִּלְבָבָהּ</p>

<p>עַל אֹדוֹת אִישׁ אַחֵר חָשָׁבָה,</p>

<p>וּבְנֵי הַחֶבְרָה אֻסְּפוּ עַל מַעֲמָדָם</p>

<p>(הֵמָּה רוֹכְלֵינוּ בְּנֶפֶשׁ אָדָם),</p>

<p>וּכְבָר נֶאֶסְפוּ וָבָאוּ</p>

<p>הַלּוֹמְדִים הַבַּחוּרִים</p>

<p>אֲשֶׁר קְרֹא עִבְרִית לֹא יָדָעוּ</p>

<p>לְצַפְצֵף כַּבַּרְבֻּרִים</p>

<p>מִזְמוֹרֵי תְהִלִּים;</p>

<p>וּכְבָר עָרַךְ הָרַב לְהֶסְפֵּדוֹ מִלִּים</p>

<p>וַיָּשָׂם צִיר אֶל דַּלְתוֹת אִמְרָתוֹ</p>

<p>אֶת הַכָּתוּב: <strong>לָרַב</strong> תַּרְבֶּה נַחֲלָתוֹ.</p>

<p>וּכְבָר הֶעֱמִיק כִּיסוֹ, הִרְחִיב חֵיק בִּגְדוֹ</p>

<p>לָשׂוּם בּוֹ שִׁקְלֵי שִׁלֻּמַת מִסְפְּדוֹ;</p>

<p>וּכְבָר גָּמַר בִּלְבָבוֹ</p>

<p>כִּי בִּזְהַב הַתְּנוּפָה בִּמְאַת הַשֶּׁקֶל</p>

<p>יַעֲזוֹב רַבָּנוּתוֹ וּמְקוֹם מוֹשָׁבוֹ,</p>

<p>יֵלֵךְ לִמְדִינַת הַיָּם, לַעֲרוֹב מַעֲרָבוֹ;</p>

<p>יַעֲבֹר עַד מֵעֵבֶר לִנְהַר חִדֶּקֶל</p>

<p>לָבִיא מֵהֹדּוֹ חִלָּזוֹן לִתְכֵלֶת</p>

<p>וּגְלוֹמֵי שֵׁשׁ מִמִּצְרַיִם לַטַּלֵיתִים,</p>

<p>וּמֵהַר הַזֵּיתִים</p>

<p>עָפָר לַמֵּתִים,</p>

<p>וּלְהַבְדָּלָה מִשְּׁבָא בְּשָׂמִים וּשְׁחֵלֶת,</p>

<p>מִירִיחוֹ הֲדַסִּים עִם כַּפּוֹת תֹּמֶר</p>

<p>וּפְרִי עֲצֵי הָדָר מֵאַרְצוֹת גֹּמֶר;</p>

<p>וּבְשׁוּבוֹ יְסַפֵּר לִסְכָלִים וּפְתָאִים</p>

<p>מִקְרִים נוֹרָאִים וּמַעֲשִׂים נִפְלָאִים</p>

<p>מִבְּנֵי הָרַכָבִים נוֹשְׂאֵי הַשְּׁלָטִים,</p>

<p>מִנְּהַר סַמְבַּטְיוֹן וַעֲשֶׂרֶת הַשְּׁבָטִים</p>
</blockquote>

<blockquote>
<p>וּמִן הַמָּשִׁיחַ אֲשֶׁר <strong>בַּלְבָנוֹן</strong>&#8230;<a href="#fn:1" id="fnref:1" title="see footnote" class="footnote"><sup>1</sup></a></p>
</blockquote>

<blockquote>
<p>וּבְעוֹד רוּחַ הָרַב</p>

<p>בַּחֲלוֹם מְרַחֶפֶת</p>

<p>עַל אַרְצוֹת עֲרָב</p>

<p>וּבְנֵי שֵׁם וָיֶפֶת</p>

<p>שָׁב רוּחַ הַמֵּת אֶל קִרְבּוֹ וַיֶּחִי.</p>

<p>הָהּ, כִּי הִכִּיתָ כָּל אֹהֲבֶיךָ לֶחִי!</p>

<p>אִשְׁתְּךָ לֹא נִתְאַלְמְנָה, בִּנְךָ לֹא יִהְיֶה מָנוֹן,</p>

<p>הָרַב עָזַב חֲלוֹם סַחֲרוֹ, כִּנְעָתוֹ,</p>

<p>וַיָּשָׁב אֶל תּוֹרָתוֹ וּלְקִנְאָתוֹ,</p>

<p>הַלּוֹמְדִים הַבַּחוּרִים</p>

<p>שָׁבוּ לַאֲחוֹרֵי הַתַּנוּרִים,</p>

<p>וּבְנֵי הַחֶבְרָה שָׁבוּ בֵּית הַיָּיִן</p>

<p>וַיִּתְּנוּ בַּכּוֹס עָיִן</p>

<p>לִמְצֹא תַּנְחוּמִים עַל אָבְדָן תִּקְוָתָם,</p>

<p>וַיִּשְׁתּוּ וַיִּשְׁכְּרוּ וַתַּעַל שַׁוְעָתָם:</p>

<p>״נִתַּק מֵעַל חַכָּתֵנוּ לִוְיָתָן,</p>

<p>מִתַּחַת הַחֻפָּה בָּרַח <strong>הֶחָתָן</strong>!״</p>

<br />
</blockquote>

<blockquote>
<p>עַל מַה־שָּׁוְא תִּתְאוֹנְנוּ, אַנְשֵׁי הַחֶבְרָה,</p>

<p>כִּי נִמְלַט צֵידְכֶם</p>

<p>הַפַּעַם מִיֶּדְכֶם? –</p>

<p>הֵן לַחְמְכֶם הוּא, עוֹד יָבוֹא יוֹם עֶבְרָה,</p>

<p>כִּי מִכֹּל יֵשׁ מִפְלָט לָנוּ בָּאָרֶץ:</p>

<p>מִמַּשְׂכִּיל מִתְחַסֵּד, מֵחָסִיד עַם־הָאָרֶץ,</p>

<p>מִבַּעַל־עֲגָלָה נוֹסֵעַ בַּעֲצַלְתַּיִם,</p>

<p>מֵחַזָּן מַאֲרִיךְ וּמִכְּאֵב שִׁנַּיִם,</p>

<p>מֵרָב מַחֲמִיר, מִמַּחֲלַת אֲחֹרַיִם,</p>

<p>מִבָּנִים סוֹרְרִים וּמִמִּדְיְנֵי אִשָּׁה –</p>

<p>אַךְ מִפְלָט אַיִן מֵחֶבְרָה קַדִּישָׁא.</p>

<p>– ״יָדַעְנוּ כִּי כֵן, אַךְ מִי יֶעֱרַב לָנוּ</p>

<p>כִּי יִהְיֶה רַב־חַיִּים אָז גַּבַּאי־חֹדֶשׁ</p>

<p>וַאֲנַחְנוּ אֵלֶּה פֹּה הַיּוֹם כֻּלָּנוּ</p>

<p>נִהְיֶה הַשַּׁמָּשִׁים וּכְלֵי הַקֹּדֶשׁ?״</p>

<br />
</blockquote>

<div class="footnotes">
<hr />
<ol>

<li id="fn:1">
<p>המשל הזה נכתב בשנת הרעש אשר הרעיש בעל ״הלבנון״ את העולם בדבר המשיח אשר נגלה בתימן. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23510">https://benyehuda.org/read/23510</a></div></body></html>