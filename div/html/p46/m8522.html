<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָאַרְיֵה וְהַצִּרְעָה</title>
	<meta name="author" content="יהודה ליב גורדון"/>
</head>
<body>

<p>אימת מפגיע על ארי</p>

<p>(שבת ע&quot;ז.)</p>

<br>

<blockquote>
<p>גֶּשׁ-הָלְאָה, רֻם זֻלּוּת, חֶרְפַּת הָאָרֶץ! —</p>

<p>גָּעַר בַּצִּרְעָה אַרְיֵה זֹעֵם זָעַם.</p>

<p>וַתַּעַל חֲמַת הַזְּבוּב זֹאת הַפָּעַם</p>

<p>וַיִּקְרָא עָלָיו מִלְחָמָה וָקָרֶץ.</p>

<p>&quot;הַעַל כִּי הָעַז אַתָּה בִּבְנֵי-שָׁחַץ</p>

<p>— קָרְאָה — הַעַל כֵּן אִירָא מִפָּנֶיךָ?</p>

<p>הַעַל כֵּן אָחִיל אֶשָּׂא שֹׁד וָלָחַץ?</p>

<p>שׁוּר נָא! הִנֵּה הַשּׁוֹר גָּדוֹל מִמֶּךָ,</p>

<p>וַאֲנִי עַל אֲשֶׁר אֶחְפֹּצָה אַטֵּהוּ!&quot;</p>

<p>קָרְאָה — וּתְרוּעַת מִלְחָמָה הֵרִיעָה</p>

<p>וּבְרַעַשׁ וּבְרֹגֶז בָּאֲרִי הַפְגִּיעָה,</p>

<p>וַתַּעֲמֹד עַל עָרְפּוֹ וַתִּשָּׁכֵהוּ.</p>

<p>פֶּתַע נֵעוֹר הָאֲרִי וּבְשֶׁצֶף קֶצֶף</p>

<p>כִּידוֹדֵי אֵשׁ מֵעֵינָיו יִתְמַלָּטּוּ</p>

<p>יִנְהֹם כַּיָּם, כָּאֲשֵׁדָה יַזֶּה קֶצֶף;</p>

<p>כָּל חַיְתוֹ בַּיַּעַר נִבְהָלוּ וָחָתּוּ!</p>

<p>וּמִי זֶה הַמַּרְגִּיז מִמְּקוֹמָהּ אָרֶץ?</p>

<p>צִרְעָה נִתְעָבָה מִמִּשְׁפְּחוֹת הַשָּׁרֶץ!</p>

<p>אַךְ הַצִּרְעָה דָּבְקָה בּוֹ כַּצָּרַעַת:</p>

<p>פֹּה תִּמְחַץ מִצְחוֹ, תִּקֹּב כַּמַּרְצֵעַ,</p>

<p>פֹּה תִּשֹּׁךְ שׁוֹקָיו וּבְאַפּוֹ בּוֹקַעַת.</p>

<p>וַיֶּחֱרַד הָאֲרִי וַיְהִי כַּמִּשְׁתַּגֵּעַ.</p>

<p>שָׁוְא יָרִים צִפָּרְנָיו, יִנְהֹם יָרִיעַ,</p>

<p>שָׁוְא יַחֲרֹק שִׁנָּיו וּזְנָבוֹ יָנִיעַ</p>

<p>וִיקַרְקֵר עוֹרוֹ גַּם יִסְפֹּק עַל יָרֵךְ;</p>

<p>בַּסֵּתֶר בֶּטַח תֵּשֵׁב אוֹיְבַתֵּהוּ,</p>

<p>תִּלְעַג עַל אַפּוֹ, תִּבֶז לִחֲמָתֵהוּ,</p>

<p>עַד שָׁבָה מִקְּרָב בִּתְרוּעָה, וַתְּבָרֵךְ</p>

<p>רֹב כֹּחָה כִּי רֹאשׁ אוֹיְבֶיהָ הִכְנִיעַ,</p>

<p>וַתְּמַהֵר חִישׁ קַל אֶל כָל מַכִּירֶיהָ</p>

<p>לִהְיוֹת גַּם הַחֲצֹצְרָה עֻזָּהּ לַשְׁמִיעַ;</p>

<p>וּבְמַהֲרָהּ פָּגְעָה בִּשְׂמָמִית מְתַפֶּשֶׂת</p>

<p>וּבְשֶׁלִּי נֶאֶחְזָה בִּסְבַךְ קוּרֶיהָ,</p>

<p>וַאֲהָהּ! רֹדָה-הָאֲרִי אָבְדָה בָּרֶשֶׁת.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/8522">https://benyehuda.org/read/8522</a></div></body></html>