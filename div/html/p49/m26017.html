<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יְהוֹסֵף יֵט</title>
	<meta name="author" content="שמואל הנגיד"/>
</head>
<body>

<blockquote>
<br />
</blockquote>

<blockquote>
<p>יְהוֹסֵף יֵט לְבַב אָבִיו בְּמִלָּה / לְמִשְׁאֶלֶת כְּבֵדָה אוֹ נְקַלָּה,</p>

<p>וְאָז אָמַר: ״הֲלֹא נֵלֵךְ לְגַן, כִּי / בְּנִצָּנָיו וּבִפְרָחָיו מְמֻלָּא!</p>

<p>וְשָׁם כִּכָּר, לְמַרְגּוֹעִי נְטַעְתִּיו, / וְשַׂמְתִּיו לַהֲנָחָתִי סְגֻלָּה,</p>

<p>סְבִיבוֹתָיו תְּעָלָה הָעֲגֻלָּה, / כְּשָׁמַיִם עֲלֵי אֶרֶץ עֲגֻלָּה״.</p>

<p>וְיָצָאנוּ אֱלֵי גִּנַּת עֲרוּגוֹת, / עֲרוּכוֹת בָּהּ כְּמוֹ טוּרֵי מְגִלָּה,</p>

<p>בְּכָל נָדִיב מְסִלּוֹת יֵשׁ בְּלִבָּם, / וְאֶל פִּתְחָם לְכָל שׁוֹאֵל מְסִלָּה,</p>

<p>וְיָשַׁבְנוּ בְּצֵל רִמּוֹן וְעַרְמוֹן / בְּאַרְמוֹן, לֹא בְּצֵל אַלּוֹן וְאֵלָה,</p>

<p>וְתַחְתֵּנוּ לְמַצָּעוֹת עֲשָׂבִים / וְהֶעָלִים לְמַעְלָה רֹאשׁ חֲתֻלָּה,</p>

<p>וְהַמַּשְׁקֶה יְמַלֵּא כוֹס בְּאֹדֶם / וְיָשִׂים עַל כְּלִי גֹמֶא מְטֻלָּא</p>

<p>וְאֶל שׁוֹתֶה כְּמוֹ חָתָן יְשַׁלַּח / עֲלֵי מַיִם בְּאַפִּרְיוֹן כְּכַלָּה</p>

<p>וְיִשְׁתֵּהוּ וְאֶל כּוֹסָיו יְשִׁיבוֹ / וְאֶל מַשְׁקֶה אֲזַי שָׁב כַּתְּחִלָּה,</p>
</blockquote>

<blockquote>
<p>וְלֹא יִיגַע בְּהוֹשִׁיט יָד לְשׁוֹתֶה, / וְלֵאמֹר לוֹ: ״שְׁתֵהוּ״, אֵין הֲמֻלָּה!</p>
</blockquote>

<blockquote>
<p>פְּלִיאָה הִיא וּמַרְאִיתָהּ גְּדוֹלָה, / וּמִי לֹא שָׁר כְּזֹאת – לֹא שָׁר גְּדֻלָּה!</p>

<p>וְכִפְעֻלַּת שְׁתֹה אַחִים בְּכִכָּר / עֲלֵי יוּבַל בְּגִנָּה – אֵין פְּעֻלָּה!</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/26017">https://benyehuda.org/read/26017</a></div></body></html>