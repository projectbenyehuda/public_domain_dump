<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רוֹעִי מֵרִבְעִי אֶשְׁקֹטָה</title>
	<meta name="author" content="שמואל הנגיד"/>
</head>
<body>

<blockquote>
<p>רוֹעִי מֵרִבְעִי אֶשְׁקֹטָה / וּגְבוּרוֹתֶיךָ אַבִּיטָה,</p>

<p>פִּי הוֹגֶה אֶת נוֹרְאוֹתֶיךָ / וּלְשׁוֹנִי נִסֶּיךָ בּוֹטָה.</p>

<p>עַל הָאָרֶץ וִיסוֹדֶיהָ / וּמְכוֹנָהּ יָדָךְ שָׁלְטָה,</p>

<p>תַּשְׁחִית זַיִת פָּרַח, וִיבוּל / גֶּפֶן, וּתְאֵנָה חָנָטָה.</p>

<p>אֵיכָה יֶחְטָא גֶבֶר יִרְאֶה / כָּל גֶּבֶר דַרְכּוֹ יָרָטָה –</p>

<p>הִסְגִּירוֹ אֵל אֶל עַוָּלִים, / עַל יַד רָשָׁע אוֹתוֹ רָטָה?</p>

<p>תִּנְדֹּף, כִּנְבֹל עָלֶה, נֶפֶשׁ / עַל פִּי הַנֵּבֶל פָּרָטָה.</p>

<p>דּוֹרֵךְ עַל גַּב אֶרֶץ וּכְעוֹ/טֶה אֶת בִּגְדּוֹ אוֹתָהּ עָטָה,</p>

<p>מוֹצִיא שֶׁמֶשׁ וּבְעֵת יִרְצֶה / מוֹסְדוֹת הֶהָרִים לִהֵטָה.</p>

<p>מֵנִיף הָרִים הָנֵף רוּחַ / שִׁבֹּלֶת עַל אֶרֶץ חִטָּה,</p>

<p>הַמַּרְקִיד אֶרֶץ כָּעֵגֶל / וּכְבֶן רֵימִים כֵּן שָׁאָטָה,</p>

<p>וּבְזַעְמוֹ נָעָה מַתְכֻּנְתָּהּ / וּכְהוֹלֵךְ עַל עָקֹב שָׁטָה.</p>

<p>שָׁמַעְתִּי – וַתִּרְגַּז בִּטְנִי / וּלְקוֹל רַעַשׁ אֶתְקוֹטָטָה,</p>

<p>מִדֵּי זָכְרִי מַה שֶּׁהָיָה / יִדֹּד לִבִּי וָאָנוּטָה.</p>

<p>קַמְתָּ לַעְרֹץ אֶרֶץ נֶשֶׁף / וּבְאִישׁוֹן לַיְלָה וַעְלָטָה,</p>

<p>הָפַכְתָּ תֵבֵל כִּקְעָרָה, / שַׂמְתָּ רוּם אֶרֶץ מִלְּמַטָּה.</p>

<p>זוֹכֵר אֵימַת הַלַּיְלָה הוּא / נַפְשׁוֹ בַּחַיִּים נָקָטָה.</p>

<p>אֵימָה רַבָּה עָצְמָה, עַד כִּי / גַּבְהוּת הָרָמִים הִמְעִיטָה.</p>

<p>פַּעְמַיִם שָׁלֹשׁ נָגַע בָּהּ / אֵל וּכְשִׁכּוֹר הִתְמוֹטָטָה.</p>

<p>חֶרְדַּת רַעַשׁ, כִּגְדוּד פּוֹשֵׁט / עַל עִיר, בִּלְבָבוֹת פָּשָׁטָה.</p>

<p>הִלְבִּינָה אֶת רֹאשׁ כָּל עַלְמָה / מֵרֹב יָמִים לֹא נִמְרָטָה.</p>

<p>עַָמּוּדֵי שָׁמַיִם רָפוּ / וִיסוּדַת אֶרֶץ נִשְׁמָטָה.</p>

<p>קִירוֹת נָשְׁקוּ זֶה לָזֶה, שׁוּר / גָּבוֹהַּ עַל אֶרֶץ נָטָה,</p>

<p>עֵת הִתְפַּלֵּץ מוֹסְדוֹתֶיהָ / רָעְדָה, כִּי מֵאֵל נִבָּטָה.</p>

<p>בִּנְיָה שׂוּמָה עַל שָׁת אַמִּיץ / מֵהִנָּתֵץ לֹא נִקְֶלָטָה.</p>

<p>חוֹמָה רָמָה עַל גַּב קַרְקַע / כַּחְבֹּט זֵיתִים כֵּן חֻבָּטָה.</p>

<p>יוֹנְקִים נָפְלוּ מֵחֵיק אִמָּם / מֵחִיל אוֹתָם לֹא לָקָטָה.</p>

<p>אֵם עַל בָּנִים חַתִּים, מֵרִפְ/יוֹן יָדַיִם, לֹא הִבִּיטָה,</p>

<p>נִשְׁתָּוָה בָהּ אֵשֶׁת חַיִל / עִם אִשָּׁה סוֹרֵרָה שׂוֹטָה.</p>

<p>עַל כָּל גַּגּוֹת שֶׁבֶר, כַּהְמוֹת / אֵם, עַל יָחִיד גּוּף שָׂרָטָה.</p>

<p>עַל שׁוֹכְנֵיהֶם בָּתִים נָפְלוּ, / עַל שָׁרְשֵׁיהֶם – אֶרֶז, שִׁטָּה.</p>

<p>כָּל יוֹשֵׁב הִתְגוֹלֵל עַל הָ/אָרֶץ כִּגְלֹל חֶרֶב לוּטָה;</p>

<p>כָּל עוֹמֵד קָרַס, כָּל יָצַע / מִטָּה נָפַל מֵעַל מִטָּה;</p>

<p>כָּל בַּת מֶלֶךְ בִּקְצֵה חֶדְרָה / פָּנִים מֵאֵימָה לָאָטָה;</p>

<p>כָּל לֵב הוֹגָה בִּיגוֹן חוֹלָה / מֵחֵבֶל זָכָר הִמְלִיטָה;</p>

<p>כָּל נֶפֶשׁ אִישׁ בֵּין מוֹרָשָׁיו / כִּסְפִינָה בֵין גַּלִּים שָׁטָה;</p>

<p>כָּל אִישׁ וָאִישׁ עָמַד נִבְהָל / וַיִּתְוַדֶּה אֵת שֶׁחָטָא,</p>

<p>עָנָה: &quot;כֹּה יִשְׁפֹּט אֵל עֵדָה / עָנִי וָדָל לֹא שָׁפָטָה,</p>

<p>רָוְתָה, כָּשְׂתָה, שָׁמְנָה, עָבְתָה / וּבְאֵל הִשְׁמִינָהּ בָּעָטָה״.</p>

<p>אָמַרְנוּ בָּא קִצֵּנוּ, כִּי / יַד הַשְׁמֵד אֶרֶץ טֵאָטָה.</p>

<p>הָלְכָה מִמַּעֲרָב אֶל מִזְרָח, / אוֹרְחוֹתֶיהָ לֹא עִבֵּטָה.</p>

<p>הִשְׁקַתְנוּ מֵי אָבְדָן, וּנְזִיד / מָוֶת אוֹתָנוּ הִלְעִיטָה.</p>

<p>אַחַר כָּל זֹאת הִשְׁקִיט הָאֵל / אֶרֶץ, אַחַר כִּי קֻמָּטָה,</p>

<p>לָשׂוּם לָנוּ שֵׁם וּשְׁאֵרִית / וּלְהַחְיוֹת לָנוּ לִפְלֵיטָה.</p>

<p>חָגְרָה עֵדָה אַבְנֵט שִׂמְחָה / וּלְבוּשׁ חֶרְדָתָהּ פָּשָׁטָה,</p>

<p>כָּל הַלַּיְלָה הִרְבָּת רִנָּה / וּתְחִנָּה עַל כִּי נִמְלָטָה,</p>

<p>עַל כִּי יֶשַׁע וּמְעִיל צֶדֶק / יַד הָאֵל אוֹתָהּ יָעָטָה.</p>

<p>צוּר, יָד רָמָה כָזֹאת תָּמִיד / לִפְדּוֹת וּלְרַחֵם הוֹשִׁיטָה!</p>

<p>אֵל תָּלָה אֶרֶץ עַל מַיִם / וַעְלֵי תֹהוּ צָפוֹן נָטָה,</p>

<p>מִשָּׁמַיִם הִשְׁמַעְתָּ דִּין – / אֶרֶץ יָרְאָה גַּם שָׁקָטָה,</p>

<p>הִרְעַשְׁתָּה אֶרֶץ וּפְצַמְתָּהּ – / רַפֵּא שְׁבָרֶיהָ כִּי מָטָה!</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28493">https://benyehuda.org/read/28493</a></div></body></html>