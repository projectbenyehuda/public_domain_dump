<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[יחידתי לבבך יפת]</title>
	<meta name="author" content="שמואל הנגיד"/>
</head>
<body>

<p>ולה ענד אנתקאלה פי אלצבא מן קרטבה ופיהא דכר אלאנתראב</p>

<p>ולו (שיר) בצאתו בנעוריו מקרטבה ובו הזכרת ההליכה לנכר</p>

<blockquote>
<br />
</blockquote>

<blockquote>
<p>U – – – U – – – U //– – U – – – U – – – U – –</p>
</blockquote>

<blockquote>
<p>יְחִידָתִי, לְבָבֵךְ יַפְתְּ חִידָה // תְּהִי בִדְבַר נְדֹד אַחִים יְחִידָה,</p>

<p>בְּאוֹתִיּוֹת כְּמַשְׂכִּיּוֹת כְּתוּבָה // וּבִנְקֻדּוֹת מְחֻשָּׁקוֹת נְקוּדָה,</p>

<p>וְהַלָּמֵד כְּקֹהֶלֶת תְּעוּדָה // שְׁבָחָיו לַמְּדִי קָהָל וְעֵדָה</p>

<p>וּבֹאִי וַהֲגִי לַמּוֹעַדִים אֶת // חֲסָדָיו כַּאֲשֶׁר תָּבוֹא חֲסִידָה</p>

<p>וְאַל תִּנְשִׁי פְּרִידָתֵךְ יְדִידֵךְ // וְתָשׁוּבִי וְתִבְכִּי עַל פְּרִידָה,</p>

<p>לְמַעַן אַחֲרֵי נִשְכַּח זְכַרְתִּיו // וְשִׁכְחָתֵךְ אֲהוּבֵךְ עֵין מְרִידָה.</p>

<p>וְשׁוֹאֵל עַל מְקוֹם אֵשׁ הַנְּדוּדִים, // הֲשִׁיבוֹתִיו: בְּלִבִּי הִיא יְקוּדָה,</p>

<p>בְּהַשִּׂיאָה רְתִיחַת דַּם לְבָבִי // אֱלֵי רֹאשִׁי – עֲלֵי עֵינִי יְרֵדָה.</p>

<p>וְאֵיךְ יוּכַל אֱנוֹשׁ רִיבִי לְהַכְחִישׁ // אֲשֶׁר אֹמַר – וְדִמְעָתִי מְעִידָה,</p>

<p>כְּעֵדוּת עָשׁ לְבַת־עֵינִי, אֲשֶׁר הִיא // לְבָנֶיהָ עֲדֵי בֹקֶר יְעוּדָה!</p>

<p>בְּנוּדִי עָשְׁשׁוּ עֵינַי וְעָבְשׁוּ // עֲצָמַי כַּאֲשֶׁר עָבְשָׁה פְרוּדָה,</p>

<p>וּמָדַדְתִּי פְּנֵי אֶרֶץ בְּרַגְלַי, // כְּאִלּוּ הֵם שְׁנֵי חַבְלֵי מְדִידָה,</p>

<p>וְהָיוּ לִי דְּמֵי עֵינַי בְּבֵיתִי // לְלֶחֶם, וַעֲלֵי דַרְכִּי לְצֵידָה,</p>

<p>וְלוּלֵי כִי כְּתָב שָׁלַח יְדִידִי // בְּדָבָר טוֹב לְנַפְשִׁי הַחֲרֵדָה</p>

<p>וּבִשְׁלוֹמוֹ – אֲזַי בָּאָה לְנַפְשִׁי, // בְּלֹא עִתָּהּ, תְּמוּתָה הָעֲתִידָה!</p>

<p>דְּבָרִים נִמְצְאוּ כַצֵּל לְעֶבֶד, // וְכַגּוֹאֵל לְאַנְשֵׁי עִיר לְכוּדָה,</p>

<p>וְכַמָטָר עֲלֵי אֶרֶץ צְמֵאָה, // וְכַשָּׁלוֹם עֲלֵי נֶפֶשׁ פְּחוּדָה.</p>

<p>קְרָאתִימוֹ וְקָרָאתִי בְּקוֹל רָם: // דְּרוֹר נִקְרָא לְנַפְשִׁי הַשְּׁדוּדָה,</p>

<p>וְשָׁלֵם קֵץ יְגוֹנִי וַעֲווֹנִי, // וּבָא שָׁלוֹם, וְסָרָה הַקְּפָדָה!</p>

<p>וְאִם בִּכְתָב פְּקָדַנִי יְדִידִי – // יְחִידָתִי בְּנוֹשָׁעִים פְּקוּדָה,</p>

<p>וּבָא נוֹחַ לְיָדִי הָעֲמֵלָה, // וּמִשְׁלוֹחַ לְרַגְלִי הָעֲקוּדָה!</p>

<p>אֲנִי נִתְפָּשׂ בְּיַד זָרִים, כְּאִלּוּ // אֲנִי שֵׁנִי לְאִישׁ צִלָּה וְעָדָה,</p>

<p>וְאָסוּר תּוֹךְ מְצוּדַת נוֹד – חֲבֵרַי, // הֲתִתְרַפּוּ לְהַתִּיר הַמְּצוּדָה?</p>

<p>וּמִי יוּכַל לְהַצִּיל אֶת יְדִידוֹ // וְיִתְעַלֵּם – כְּזוֹבֵחַ לְשֵׁדָה!</p>

<p>אֲהוּבִי, אִם לְעֵקֶר נֶעֱבַדְתִי – // שְׁאֵרִי אַתְּ, פְּדֵנִי מֵעֲבוֹדָה!</p>

<p>וְאִם נִגְזָל אֲנִי מִבֵּין בְּנֵי אָב, // כְּבִנְיָמִין – הֱיֵה אַתָּה יְהוּדָה!</p>

<p>וְאִם אוֹבֵד אֲנִי – הָשֵׁב לְנִדְחִי, // וְלָךְ עַל אֵל שְׂכַר הָשֵׁב אֲבֵדָה!</p>

<p>וְאִם אַיִן – לְאֵל בִּי סוֹד, וְעַתָּה // תְּבוֹאֵנִי בְּנוֹרָאוֹת פְּקִידָה!</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25186">https://benyehuda.org/read/25186</a></div></body></html>