<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[עלי כל איש]</title>
	<meta name="author" content="שמואל הנגיד"/>
</head>
<body>

<blockquote>
<br />
</blockquote>

<blockquote>
<p>U – – – U – – – U //– – U – – – U – – – U – –</p>
</blockquote>

<blockquote>
<p>עֲלֵי כָל אִישׁ יְעִידוּן מַאֲמָרָיו, //וְחַיָּיו בֵּין שְׂפָתָיו, אוֹ קְבָרָיו,</p>

<p>וְיֵשׁ יִתְרוֹן לְמִתְהַלֵּךְ בְּתֵבֵל, // וְאֵין יִתְרוֹן לְשׁוֹקֵט עַל שְׁמָרָיו</p>

<p>וְיֵשׁ נִרְדָּם עֲדֵי נֶשֶׁף בְּלִי לֵב, // וְאַחֵר נָם וְרַעְיוֹנָיו מְעִירָיו.</p>
</blockquote>

<blockquote>
<p>הֱקִיצַנִי לְבָבִי מִתְּנוּמָה // בְּתוֹךְ לַיִל, בְּטֶרֶם בּוֹא בְּקָרָיו,</p>

<p>וְהִרְאִני כְּסִיל, מֵאִיר לְעֻמַּת // בְּנֵי עַיִשׁ, כְּמוֹ שַׁלִּיט וְשָׂרָיו,</p>

<p>וְנֹגַהּ בַּחֲדַר תֵּימָן, כְּכַלָּה// אֲשֶׁר מֶלֶךְ הֱבִיאָהּ בַּחֲדָרָיו,</p>

<p>וְיָרֵחַ כְּקֶשֶׁת, שָׁלְחוּ אוֹר // בְּצִדֶּיהָ, וּמִתּוֹכָה אֲפֵרָיו.</p>

<p>בְּנֵי עוֹלָם! תְּנוּ לֵבָב לְסוֹד אֵל// בְּעוֹלָמוֹ, וְחִקְרוּ אֶת סְתָרָיו,</p>

<p>וְאַל תִּהְיוּ כְּחָצִיר צָץ וּפָרַח, // וְלֹא הֵבִין אֱלֵי עֵת בּוֹא קְצִירָיו.</p>

<p>פְּנוּ אֵלַי בְּכָל עָקוּד וְקָשׁוּר// וְרָז אָסוּר – וְאַתִּיר מַאֲסָרָיו,</p>

<p>וְאַל תִּבְזוּ לְאִישׁ אַרְצוֹ פְּאַת יָם // וְתָבוּזוּ לְכָל שׁוֹקֵד שְׁעָרָיו,</p>

<p>וּבִינוּ כִי נְבוֹנֵי לֵב יְשִׂימוּן // לְיָם יֶתֶר עֲלֵי קֶדֶם וְעָרָיו.</p>

<p>הֲיִשְׁוֶה מִי צְבָא מָרוֹם // מְהַלֵּךְ אֱלֵי אַרְצוֹ, לְמִי שָׂמוֹ אֲחוֹרָיו?</p>

<p>וְאִם יִשְׁווּ, לְאַלּוּפִי בְּחָכְמָה// וּבִתְבוּנָה וּבַדַּעַת, חֲבֵרָיו?</p>

<p>אֲשֶׁר שָׁקַד וְהוֹצִיא מִמְּעֵי דָת – // בְּכוֹרֶיהָ, וּמִזּוֹלֵל – יְקָרָיו,</p>

<p>אֲשֶׁר הִשְׁקָה וְרִוָּה הַחֲכָמִים,// וְלֹא לוֹ דַבְּרוֹ הִשְׁקָה וְלֹא רַו.</p>

<p>אֲכַבֶּדְךָ כְּכַבֵּד בֵּן לְהוֹרָיו // וְאִירָאָךְ כְּמוֹרָא אִישׁ לְמוֹרָיו,</p>

<p>וְאֹהָבָךְ כְּאַהְבַת בֶּן זְקוּנִים // יִחיד אָב, אוֹ כְּאַהְבַת שָׂב צְעִירָיו,</p>

<p>וְאֶדְבַּק בָּךְ כְּיוֹנָתָן בְּדָוִד,// וּמשֶׁה עִם מְשָׁרְתוֹ מִבְּחוּרָיו,</p>

<p>וְנִגְלֶה זֶה לְכָל נוֹצָר, כְּמוֹ יָם// אֲשֶׁר נִכָּר לְבָא מִכָּל עֲבָרָיו!</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25184">https://benyehuda.org/read/25184</a></div></body></html>