<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[לך שיחים כמו]</title>
	<meta name="author" content="שמואל הנגיד"/>
</head>
<body>

<p>ולה [אלי ראש ישיבה כביר] פי אלמשרק</p>

<p>וְלוֹ אֶל רֹאשׁ יְשִׁיבָה גָדוֹל בַמִּזְרָח.</p>

<blockquote>
<p>U – – – U – – – U //– – U – – – U – – – U – –</p>
</blockquote>

<blockquote>
<p>לְךָ שִׂיחִים כְּמוֹ נֹפֶת מְתוּקִים, // לְךָ חִידוֹת יְדוּעוֹת בַּשְּׁוָקִים,</p>

<p>וְתַחְבּוּלוֹת בְּתוֹרָתָךְ כְּאוּרִים, // וּמוֹעֵצוֹת כְּמוֹ מַיִם עֲמֻקִּים,</p>

<p>וּמַחְשֶׁבֶת תְּגַלֶּה הַצְּפוּנוֹת, // שְׁבָחָהּ עַל עֲנָקָךְ לַעֲנָקִים,</p>

<p>וְאַתְּ כֹּהֵן, וְאוּלָם לֹא תְּרַפֵּא, // לְבַד מִלֵּב נְסוֹגֵי לֵב, בְּהָקִים,</p>

<p>וְהִכְרַתָּ, בְּלֵב תּוֹכוֹ כְּבָרוֹ // וּבִמְזִמוֹת קְרוֹבֵיהֶן רְחוֹקִים,</p>

<p>לְמַחְלֹקוֹת כְּאִישׁ שָׂעִיר שְׂעִירוֹת, // בְּפִתְרוֹנִים כְּיִשְׂרָאֵל חֲלָקִים,</p>

<p>וְנִשְׁבַּעְתָּ לְהַכּוֹת הָעֲשׁוּקִים // – וְכָמוֹךָ יְהִי נִשְׁבָּע וּמֵקִים –</p>

<p>בְּרוּחַ פֶּה וְשָׂפָה, עַד יְשִׁיבוּן // בְּיָד מַה יֵּשׁ בְּיָדָם לַעֲשׁוּקִים,</p>

<p>וְעַד תַּכְרִית גְּאוֹן רָעִים, וְתַרְכִּיב // לְבַב נֵפֶל עֲלֵי גוּפַת עֲנָקִים.</p>

<p>בְּבֵיתָךְ יִרְבְּיוּן יוֹשְׁבִים, וְאוּלָם // בְּתַלְמוּדָם יְרוּצוּן כַּאֲפִיקִים,</p>

<p>וְחַכְמֵי לֵב מְהֻלָּלִים בְּתַלְמוּד // סְדָרִים, לֹא בְּתַלְמוּד הַפְּרָקִים,</p>

<p>וְכָל כּוֹתֵב בְּלֵב תּוֹרָה – וּמוֹחֶה // הֲתוּלִים שֶׁעֲלֵי לֵבָב חֲקוּקִים,</p>

<p>וְרֵאשִׁית רִיב, כְּלֵיל גֶּשֶׁם, חֲשֵׁכָה – // וּפִסְקֵי דִין יְאִירוּן כַּבְּרָקִים,</p>

<p>וּמִשְׁפָּטִים נְטוּעִים בַּתְּהוֹמוֹת – // וְצַמַּרְתָּם גְּבוֹהָה מִשְּחָקִים,</p>

<p>וְתוֹכַחַת שְׂאֵת נֶפֶשׁ מְרַפָּא, // וּמִכֶּסֶל מְנַתֶּקֶת נְתָקִים.</p>

<p>קְחָה מֵאֵת מְיֻדָּעָךְ דְּבָרִים, // בְּמַעְבֵה רוֹם, בְּכִכַּר עָשׁ יְצוּקִים,</p>

<p>יְדֵי אִישׁ טוֹב, וְשֵׁם טוֹב מַחֲזִיקִים, // וְשֶׁמֶן טוֹב עֲלֵי מִדּוֹת מְרִיקִים.</p>

<p>וְאָדָם יֶחֱלַשׁ וּבְנוֹ וְנֶכְדּוֹ // וּבֶן נֶכְדּוֹ – וְהֵם כִּרְאִי חֲזָקִים!</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25191">https://benyehuda.org/read/25191</a></div></body></html>