<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עֲצַת מַשְׂכִּיל</title>
	<meta name="author" content="משה אבן עזרא"/>
</head>
<body>

<p>אל משה בן יעקב</p>

<blockquote>
<p>עֲצַת מַשְׂכִּיל בְּיִרְאַת אֵל תְּרִיחוֹ / וְאוֹתִיּוֹת בְּלִי לָשׁוֹן תְּשִׂיחוֹ,</p>

<p>וְיוֹם יִתְקַדְּרוּ עָבֵי סְעִפָּיו / תְּפִיצֵמוֹ כְּמוֹ שֶׁמֶשׁ בְּזָרְחוֹ,</p>

<p>וְהַמָּדַע שְׁמוֹ נֵר הָאֱלֹהִים / וְהוּא טֶרֶם הֱיוֹת גַּלְגַּל וְנָגְחוֹ,</p>

<p>וְהוּא הַיְסוֹד לְנִשְׁמַת כֹּל וְרוּחַ / בְּאַפֵּי אֹהֲבָיו הָאֵל נְפָחוֹ.</p>

<p>וְלֹא יִתְרַע לְרֵעַ תַּהֲפֻכוֹת / וְלֹא יָכִין בְּלֵב בֹּגֵד מְנוּחוֹ.</p>

<p>וּמַה הוֹעִיל בְּאִישׁ אַחַר לְבָבוֹ / לְבַל יָתוּר וְתַאְוָתוֹ נְכֹחוֹ,</p>

<p>וְהַשַּׁלִּיט – אֲשֶׁר יַשְׁלִיט לְדֵעוֹ, / וְהַמֹּשֵׁל – אֲשֶׁר יִמְשֹׁל בְּרוּחוֹ,</p>

<p>וְהַגִּבּוֹר – אֲשֶׁר יֵלֵךְ כְּמוֹ אֵשׁ / וְלֹא יִירָא יְקוֹד כִּבְשָׁן וּפִיחוֹ,</p>

<p>וְהַמַּשְׂכִּיל – אֲשֶׁר יִתְעַל בְּשִׂכְלוֹ, / וְהַחַלָּשׁ – אֲשֶׁר יָעֹז בְּכֹחוֹ,</p>

<p>וְהֶעָנִי – אֲשֶׁר יִשְׁמֹר לְשֹׁמְרוֹ, / וְהַנָּדִיב – אֲשֶׁר יַאֲמִין בְּבָרְחוֹ.</p>

<p>חֲמָסִי עַל אֲמִתִּי כִּי לְרַגְלָהּ / לְבָבִי זָע וְאֵין רֵע יְנִיחוֹ,</p>

<p>וְלֹא אָמַר לְשֵׂכֶל הוֹן בְּדָרְשׁוֹ / וְהוֹן עוֹלָם כְּמֵת מִלֵּב שְׁכֵחוֹ,</p>

<p>וְלֹא רָץ לֶאֱסֹף חַיִל וְלִכְנוֹס / וְאִלּוּ בָא בְיָדוֹ לֹא לְקָחוֹ,</p>

<p>וְלֹא תָעָה בְמַסְלוּל הַיְדִידוּת – / וְאֵיךְ גַּלְגַּל יְהִי תֹעֶה בְאָרְחוֹ?</p>

<p>וְסוֹד דּוֹדָיו חֲדַר לִבּוֹ הֱבִיאוֹ / וְעַל פִּתְחוֹ לְשׁוֹנוֹ שָׂם בְּרִיחוֹ,</p>

<p>עֲדֵי עָלָה אֱלֵי הַר הָאֱמוּנָה / וְיָם הַתֹּם בְּכַף רֶגֶל צְלָחוֹ,</p>

<p>וְכָל חֶפְצוֹ לְסַתֵּר מַעֲלוֹתָיו – / וְאֵיךְ בֹּשֶׂם יְהִי מַכְחִיד לְרֵיחוֹ?</p>

<p>וְלֹא יַכִּיר תְּהִלּוֹתָיו לְבַד אִישׁ / אֲשֶׁר אִישׁוֹן זְמָמָיו צוּר פְּקָחוֹ.</p>

<p>וּבִלְתּוֹ כָּל אֱנוֹשׁ נִמְצָא לְשׁוֹנוֹ / כְּחֵץ שָׁחוּט בְּשֶׁמֶן זַךְ מְשָׁחוֹ,</p>

<p>פְּעָמִים יַעֲנֶה עַזּוֹת וְיַעְתִּיר / בְּמִדְבָּרָיו וְאֵין מַעְצָר לְרוּחוֹ,</p>

<p>וּפַעַם יַעֲנֶה רַכּוֹת וְיִדַּל, / כְּאִלּוּ אֵל שְׁלָחָהוּ וְרוּחוֹ,</p>

<p>וְהוֹן תֵּבֵל יְהִי מֹאֵס וְגִיחוֹן / צְמָאוֹ לֹא יְהִי שֹׁבֵר בְּגִיחוֹ,</p>

<p>יְפַתֵּנִי בְּהַסְתֵּר מַחֲלָתוֹ / וְצָרַעְתּוֹ כְבָר זָרְחָה בְמִצְחוֹ.</p>

<p>אֲנִי אוֹת כִּי אֲשֶׁר נִגְזַר עֲלֵי אִישׁ – / בְּשִׂכְלוֹ לֹא יְשִׁיבֵהוּ וְשִׁלְחוֹ.</p>

<p>צְנָפַנִי זְמָן מִיּוֹם הֱיוֹתִי / וְעוֹד לֹא נָס הֲדַר אַפִּי וְלֵחוֹ,</p>

<p>וְהִזְקַנְתִּי, וְהֵן שַׂבְתִּי, וְיָדוֹ / נְטוּיָה עוֹד רְדֹף אֹתִי וְדָחֹה.</p>

<p>יְשִׂיחוּן בַּעֲדִי אִישִׁים: תְּהִלּוֹת / אֲהֵבוּהוּ וְיֶלֶד יוֹם זְנָחוֹ,</p>

<p>וְהָיָה שַׁאֲנָן מִימֵי נְעוּרָיו / וְעֵת זֹקֶן לְאֶרֶץ נוֹד נְסָחוֹ,</p>

<p>וְשָׁקַט אֶל שְׁמָרָיו אָז וְאֹהֶל / בְּרִית שָׁלוֹם עֲלֵי בֵיתוֹ מְתָחוֹ,</p>

<p>וְסָגַר בַּעֲדוֹ דַלְתֵי חֲסָדָיו / וְחֶרֶב הַנְּדֹד עָלָיו פְּתָחוֹ,</p>

<p>וְשָׂם קֶדֶם עֲלֵי סֶלַע פְּעָמָיו / אֲבָל הֵמַס בְּרוּחַ פִּיו צְחִיחוֹ,</p>

<p>וְקִנּוֹ עַל צְרִיחַ שָׁת וְאֶל שֹׁד / זְמָן קָרָא וְצָרַח עַל צְרִיחוֹ,</p>

<p>וְהַכֶּרֶם אֲשֶׁר שֹרֵק נְטָעוֹ / בְּאֵשׁ בֶּגֶד בְּלִי עָווֹן כְּסָחוֹ,</p>

<p>עֲנָבִים לַעֲשׂוֹת קִוָּה, וְאָכֵן / בְּאֻשִׁים נֶהְפְּכוּ טַרְפּוֹ וְצִמְחוֹ,</p>

<p>וּמַעְיַן אַהֲבָה הֹלֵךְ לְאִטּוֹ / בְּרֶגֶל גַּאֲוָה מֹשֶׁה דְלָחוֹ,</p>

<p>וְהִרְוַנִי בְמֵי מָרָה וְדוֹדַי / יְרַוֻּהוּ בְמֵי יַרְדֵּן יְרֵחוֹ.</p>

<p>שְׁמַע, מֹשֶׁה בְנוֹ יַעְקֹב, תְּהִלּוֹת / נְאֻם מֹשֶׁה בְנוֹ יַעְקֹב וְשִׂיחוֹ.</p>

<p>חֲשֹׁב אַהַב כְּסוּס דֹּהֵר וְאַךְ לֹא / תְּרִיצֵהוּ בְמִתְגּוֹ אוֹ בְחַחוֹ,</p>

<p>וְלֹא יֵאוֹת הֱיוֹת מֶרְכָּב לְבֹגֵד / עֲלֵי פִיו לוּ מְכָרוֹ אוֹ טְבָחוֹ,</p>

<p>וְאֵין הוֹעִיל בְּאַהַב פֶּה עֲדֵי כִי / יְהִי חָרוּת עֲלֵי לֶב־אִישׁ וְלוּחוֹ.</p>

<p>קְחָה שִׁירֵי מְרִיבוֹת וַאֲהָבוֹת / פְּנִינֵי מִדְבְּרֵי חִכִּי וְלִקְחוֹ,</p>

<p>כְּרֵיחַ קִנְּמָן־בֶּשֶׂם לְכָל אַף / פְּנֵי לַיִל וּמֹר בַּיּוֹם לְרוּחוֹ,</p>

<p>לְזָרִים צַחֲנַת מִלָּיו וְרוֹשׁוֹ / וְלָךְ צוּפֵי תְּהִלּוֹתָיו וְרִקְחוֹ.</p>

<p>שְׁלַחְתִּיו לֹא לְיַשֵּׁר אֶת לְבָבוֹ / וְלֹא לָשִׁיב אֲבֵדָתוֹ וְנִדְחוֹ,</p>

<p>לְבַל יֹאמַר: כְּבָר גָּנַב לְבָבִי / וְאֵשׁ חָרוֹן בְּאַפּוֹ לֹא קְדָחוֹ.</p>

<p>וּמַצִּית הַקְּרָב – וַאֲנִי לְשָׁלוֹם – / לְעוֹלָם לֹא אֲרַפֶּה אֶת מְזִיחוֹ,</p>

<p>וְלוּ גַּלְגַּל יְהַתֵּל בִי, בְּשִׁמְשׁוֹ / אֱהִי בֹחֵל וְאֶמְאַס אֶת יְרֵחוֹ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31764">https://benyehuda.org/read/31764</a></div></body></html>