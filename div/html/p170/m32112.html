<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תֵּבֵל תְּנִי לִבֵּךְ</title>
	<meta name="author" content="משה אבן עזרא"/>
</head>
<body>

<blockquote>
<p>תֵּבֵל, תְּנִי לִבֵּךְ וְאֶת עַינַיִךְ / פִּקְחִי וְהַטִּי לַאֲזִין אָזְנָיִךְ,</p>

<p>שִׁמְעִי אֱמֶת מִפִּי אֲשֶׁר רָאָה בְעֵין / לִבּוֹ סְתָרַיִךְ וּמַצְפּוּנַיִךְ,</p>

<p>אִזֵּן וְחִקֵּר רֹב כְּשָׁפַיִךְ – הֲכִי / שָׁוְא דַּבְּרוֹתַיִךְ וְחֶזְיוֹנָיִךְ!</p>

<p>כַּמָּה תְפַתִּי הַפְּתָאִים, תַּחֲלִי/קִי מַאֲמָרַיִךְ וְעִנְיָנָיִךְ?</p>

<p>רַכּוּ דְבָרַיִךְ וּמִצּוּף מָתְקוּ – אָכֵן פְּתִיחוֹת הֵם לְעֵת פָּנָיִךְ,</p>

<p>אוֹתָם תְּסִיתִין בַּעֲדִי זָהָב אֲשֶׁר / תַּעְדִּי, וּבַפּוּךְ תִּקְרְעִי עֵינָיִךְ.</p>

<p>חִנָּם רְקָמוֹת תַּעֲטִי לָהֶם וְתִתְ/יַפִּי, וְלַשָּׁוְא תִּלְבְּשִׁי שָׁנָיִךְ,</p>

<p>הֵם הַנְּחָשִׁים הַשְּׂרָפִים תִּשְׁלְחִי / בָהֶם – וְאֵין לַחַשׁ לְצִפְעוֹנָיִךְ.</p>

<p>אִשָֻּׁה מְנָאֶפֶת קְרָאתִיךְ בַּחֲזוֹת / רֹב נַאֲפוּפַיִךְ וּבִזְנוּנָיִךְ,</p>

<p>תִּשְׂטִי לְבַד תַּחַת בְּעָלַיִךְ – וְאַךְ תִּגְאִי בְטֻמְאָתֵךְ וּבִזְדוֹנָיִךְ.</p>

<p>כָּל הַיְקוּם תַּשְׁוִי בְּבִגְדֵךְ בָּם, אֲבָל / תֵּרְעִי לְדוֹדַיִךְ כְּמוֹ מוֹנָיִךְ,</p>

<p>וּבְכוֹס חֲמַת מָוֶת בְּיָדֵךְ יִרְוְיוּן / יַחַד עֲשִׁירַיִךְ וְאֶבְיוֹנָיִךְ.</p>

<p>תַּקְשִׁי מְאֹד עָרְפֵּךְ, עֲדֵי לֹא תֶהְדְּרִי / פָנִים לְשָׂבַיִךְ וְלִמְבִינָיִךְ.</p>

<p>תִּתְחַתְּנִי בָהֶם – וְצוּקוֹת תִּשְׁלְחִי / שַׁי אֶל בְּנוֹתַיִךְ וְלַחְתָנָיִךְ,</p>

<p>וַתִּקְרְאִי שָׁלוֹם בְּעַגְבָתֵךְ לְחוֹשְׁ/קַיִךְ – וְאוֹתָם יִשְּׁכוּ שִׁנָּיִךְ,</p>

<p>וּתְכַחֲדִי כִּי אַתְּ הֲרַגְתִּים – וַהֲלֹא / דָמָם בְּבָתַּיִךְ וּבִמְעוֹנָיִךְ.</p>

<p>שַׂמְתְּ אֶת יְמוֹתֵיהֶם חֲלוֹם סָתוּם – וְאַךְ / מָוֶת שְׁבָרַיִךְ וּפִתְרוֹנָיִךְ.</p>

<p>אִם תַּעְרְכִי שֻׁלְחָן לְנֶגְדָּם – תִּפְרְשִׂי / לֶחֶם כְּזָבַיִךְ בְּשֻׁלְחָנָיִךְ,</p>

<p>אוֹ תִמְסְכִי מִיֵּין גְּפָנִים מִזְרְקֵי / כֶסֶף – חֲמַת תַּנִּין בְּתוֹךְ יֵינָיִךְ,</p>

<p>אוֹ תִפְרְשִׂי צִיצִים – נְחָשִׁים יֵשְׁבוּ / בֵּינוֹת הֲדַסַּיִךְ וְשׁוֹשַׁנָּיִךְ,</p>

<p>אוֹ תִרְבְּדִי לָהֶם חֲטוּבוֹת – תִּמְלְאִי / אוֹתָם בְּשִׂכַּיִךְ וּבִצְנִינָיִךְ,</p>

<p>אוֹ אִם תְּשׁוֹרֵרִי – כְּפֶשַׂע יִהְיֶה / בֵּין שִׁיר זְמִירַיִךְ וְקוֹל קִינָיִךְ,</p>

<p>טֶרֶם תְּכִינִין אַרְמְנוֹתָם – תַּחְצְבִי / תוֹכָם קְבָרַיִךְ וְצִיּוּנָיִךְ,</p>

<p>הַתֹּף עֲלֵי כַפֵּךְ והַכִּנּוֹר עֲלֵי / יָדֵךְ – וְהַחֶבֶל עֲלֵי מָתְנָיִךְ.</p>

<p>חֻקָּה כְּבוֹד כָּל אֵם, לְבַד מִמֵּךְ! הֲכִי / נַבֵּל כְּבוֹדֵךְ חֹק עֲלֵי בָנָיִךְ!</p>

<p>חֻקָּה לְהַרְאוֹת אֶת קְלוֹנֵךְ, וַחֲשֹׂף / שׁוּלֵי מְעִילַיִךְ עֲלֵי פָנָיִךְ!</p>

<p>הִתְעוֹרֲרִי, נַפְשִׁי, וְאַל תִּתְגּוֹרֲרִי / תוֹכָהּ וְשׁוּבִי נָא לְמִשְׁכָּנָיִךְ,</p>

<p>הִנָּזְרִי לָשִׂישׂ בְּשׁוּבֵךְ אֶל נְוֵה / צִדְקֵךְ – וְאַל תִּבְכִּי לְעִזְבוֹנָיִךְ,</p>

<p>שָׁם תִּחְיִי אַחַר תְּמוּתָתֵךְ, וְשָׁם / יָפִיץ מְאוֹר יוֹצְרֵךְ לְאִישׁוֹנָיִךְ,</p>

<p>מִמַּעְיְנֵי יֵשַׁע, יְחִידָה, תִּשְׁאֲבִי / אֶת מֵי שְׂשׂוֹנַיִךְ וּמַעְדַנָּיִךְ.</p>

<p>הִתְקַדְּשִׁי, בָּרָה, וְחִישׁ הִתְקַדְּשִׁי / אֶל כֵס אֱלֹהַיִךְ וְלָאְדֹנָיִךְ.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/32112">https://benyehuda.org/read/32112</a></div></body></html>