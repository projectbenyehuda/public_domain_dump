<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דִּמְעָה בְעֵינַי מֵאֲנָה</title>
	<meta name="author" content="משה אבן עזרא"/>
</head>
<body>

<p>תנחומים לאל אבו אלפרג – יאשׁיהו בן בזאז על מות אחותו</p>

<blockquote>
<p>דִּמְעָה בְעֵינַי מֵאֲנָה לָרֶדֶת / אוּלַי צְפוּנַי לֹא תְהִי מַגֶּדֶת,</p>

<p>אָכֵן הֱקִיצָהּ עֹז כְּאֵבִי לַעֲרֹף / עַל פַּאֲתֵי פָנַי וְהִיא מוֹרֶדֶת,</p>

<p>וָאֹמְרָה אוּלַי תְכַבֶּה אֶת שְׁבִיב / קִרְבִּי, וְהִיא תַבְעִיר כְאֵשׁ יוֹקֶדֶת.</p>

<p>עֵינַי כְּיָם נִגְרָשׁ וּמֵימָיו יֶחְמְרוּ / מִדָּם וּבָבָתִי כְמוֹ רַפְסֹדֶת,</p>
</blockquote>

<blockquote>
<p>פֶּלֶג אֱלֹהִים [הִיא], וְאִם מִנּוֹזְלֵי / עֵינֵי בְנוֹ יַעְקֹב בְּכִי לֹמֶדֶת?</p>
</blockquote>

<blockquote>
<p>הַתָּם אֲשֶׁר נַפְשׁוֹ לְהוֹוֹת צָלְלָה / וַתִּהְיֶה נַפְשׁוֹ כְעוֹף חֹרֶדֶת,</p>

<p>בָּא לוֹ אֲשֶׁר יָגֹר וְאָתָה כָל אֲשֶׁר / מֶנְהוּ יְמֵי עַד הָיְתָה פֹחֶדֶת,</p>
</blockquote>

<blockquote>
<p>יִצְעַק ״אֲהָהּ אָחוֹת!״ וּמִי לֹא יֶאֱלֶה / פִיהוּ לְפִטְדָה תִּהְיֶה אֹבֶדֶת,</p>
</blockquote>

<blockquote>
<p>נָדָה כְצִפּוֹר מֵעֲלֵי קִנָּהּ, לְזֹאת / תִּתְאַו הֱיוֹתָהּ בַּעֲדָהּ נֹדֶדֶת.</p>

<p>מִדְרַךְ צְעָדֶיהָ לְמִשְׁכָּן בַּעֲדָהּ / כַּיּוֹם, וְאֶתְמוֹל עַל כְּסִיל צֹעֶדֶת,</p>

<p>וּבְיַרְכְּתֵי בוֹר רָבְדָה עֶרֶשׂ אֲשֶׁר / אֶמֶשׁ עֲלֵי כִימָה וְעָשׁ רֹבֶדֶת.</p>

<p>אֵיךְ חָמְדָה לַחֲבֹשׁ בְּטָמוּן אֶת פְּנֵי / יֹפִי לְבָנָה זָהֳרָם חֹמֶדֶת.</p>

<p>לֹא יָדְעָה נַפְשִׁי לְבַד הַיּוֹם הֲכִי / אֶרֶץ לְכוֹכְבֵי מַעֲלָה מַלְכֹּדֶת.</p>

<p>תּוֹרַת חֲסָדִים עַל לְשׁוֹנָהּ הָיְתָה / נֵצַח וְעַל דַּלְתֵי אֱמֶת שֹׁקֶדֶת.</p>

<p>שֶׁמֶשׁ אֲחוֹתָהּ אָסְפָה נָגְהָהּ וְעַל / חוּג מִבְּלִי רוּץ נִצְּבָה עֹמֶדֶת,</p>

<p>צַד הַלְּבָנָה הָיְתָה, אַךְ תֶּאֱהַב / קֶבֶר לְצִדָּהּ לִהְיוֹת מֹדֶדֶת.</p>

<p>חָשָׁה לְקוֹנֵן אֵם עֲלֵי בִתָּהּ, [וּבַת] / מֶלֶךְ פְּנִימָה בַּעֲדָהּ סֹפֶדֶת.</p>

<p>בִּגְדֵי שְׂרָד תִּפְשֹׁט וְשֵׁשׁ, כִּי מִקְּשׁוֹר / חֶבֶל וְשַׂק לֹא מָצְאָה שׂוֹרֶדֶת,</p>

<p>תַּעְבֹר עֲלֵי קִבְרָהּ וְתַקְרִיחַ וְעַל / לִבָּה מְתוֹפֶפֶת וּמִתְנוֹדֶדֶת.</p>

<p>אַלּוּף נְעוּרֶיהָ לְמִבְטַח אָהֳלוֹ / יִבְכֶּה אֲשֶׁר נִשְׁאַר כְּעִיר נִכְחֶדֶת.</p>

<p>לִבּוֹ מְקוֹם בִּגְדּוֹ לְמוֹתָהּ יִקְרְעָה / כִּי לֹא בְדוֹדָיו הָיְתָה בֹגֶדֶת,</p>

<p>יָדוֹ עֲלֵי אַנְחַת לְבָבוֹ כָבְדָה / כִּי לֹא כְצִדְקָהּ לָבְשָׁה נִכְבֶּדֶת.</p>

<p>אַל טַל עֲלֵי אֶרֶץ אֲשֶׁר יַלְדֵי בְנֵי / יַחַשׂ וְתֻמָּה מֵאֱנוֹשׁ שֹׁדֶדֶת.</p>

<p>נַפְשִׁי לְיֹאשִׁיָּה בְמִסְפָּד תַּעֲטֹף / תֶּהְמֶה הֲמוֹת יוֹנָה בְּגַג בֹּדֶדֶת.</p>

<p>תָּנוּד לְהַוְּתוֹ כְּפִי דוֹדָיו אֲשֶׁר / עַל גַּרְגְּרוֹתֶיהָ לְעֹז עוֹנֶדֶת.</p>

<p>אֶתְאַו לְדַבֵּר בּוֹ, וְתֵבֵל מִבְּלִי / חֵטְא אֶת־פְּעָמַי מֵהֲלוֹךְ עוֹקֶדֶת.</p>

<p>עוּרָה וְהָעִירה לֵב תְּבוּנָה לַחֲזוֹת / תֵּבֵל אֲשֶׁר עַל מַעֲוָה נוֹסֶדֶת,</p>

<p>כִּי תַעֲבִיד אַנְשֵׁי אֱמוּנָה, רַק לְכָל / נוֹכֵל נְלוֹז דֶּרֶךְ לְבַד נֶעְבֶדֶת.</p>
</blockquote>

<blockquote>
<p>הִיא אֵם וְאֶת־נַפְשָׁהּ תְּשַׁכֵּל מֵאֲשֶׁר / תַּהַר וְתֹאכַל אֶת־אֲשֶׁר יוֹלֶדֶת,</p>
</blockquote>

<blockquote>
<p>וַתִּמְכְּרֵם חִנָּם אֱלֵי שִׁנֵּי שְׁאוֹל / כִּי תַחְשְׁבֵם כַּצֹּאן וְהִיא נוֹקֶדֶת.</p>

<p>נָא דַבְּרוּ אֵלָיו לְהִנָּחֵם – וְאַל / רַגְלוֹ תְהִי מִנִּי אֱמֶת מוּעֶדֶת,</p>

<p>עוֹלָם חֲלִיפוֹת: עֵת רְקוֹד גַּם עֵת סְפוֹד / מֵאָז וְעֵת לָמוּת וְעֵת לָלֶדֶת.</p>

<p>נַפְשׁוֹ אֲשֶׁר בֵּינוֹת צְלָעָיו חָנְתָה / כָּל מַעְבְּרוֹת מוּסָר וּבִין לוֹכֶדֶת,</p>

<p>תִּכְבַּד כְּתָבוֹר יוֹם לְיַלְדֵי הַזְּמָן / תֵּבֵל תְּהִי נָעָה וּמִתְנוֹדֶדֶת,</p>

<p>תִּלְעַג לְכָל יָגוֹן וְתַחַת פַּעֲמֵי / רַגְלָהּ שְׁאוֹנֵי הַזְּמָן רוֹדֶדֶת.</p>

<p>יַד אֵל תְּאַמֵּץ אֶת־לְבָבוֹ וְגַם תְּהִי / נַפְשׁוֹ בְּפַת נֹחַם וְגִיל סוֹעֶדֶת.</p>

<p>תַּעַל עֲלֵי עָשׁ מַעֲלָתוֹ כָּל־יְמֵי / חַיָּיו וּמַעֲלַת צוֹרְרָיו יוֹרֶדֶת,</p>

<p>גַּם הַמְּהַלֶּכֶת נְכוֹחוֹ בֶּאֱמֶת / לָעַד בְּזֶבֶד טוֹב תְּהִי זוֹבֶדֶת.</p>

<p>תִּפְרַח קְבוּרָתָהּ כְּגַן רָוֶה וְכָל / רֶגַע בְּטַל אוֹרוֹת תְּהִי נִפְקֶדֶת.</p>

<p>הֵא לָךְ אָחוֹת אֹמֶר וּבַת צַחוֹת אֲשֶׁר / שֶׁמֶשׁ בְּשׁוּרָהּ מַעֲלוֹת רוֹקֶדֶת.</p>

<p>לֹא נָעֲמָה אֹזֶן בְּשָׁמְעָהּ, כִּי לְבַד / מֵאָז לְנַחֵם לִבְּךָ רוֹעֶדֶת.</p>

<p>תֵּלֵךְ נְשׂוּאַת רֹאשׁ, אֲבָל בִּרְאוֹתְךָ / תִּפֹּל לְאַט עַל רַגְלְךָ סוֹגֶדֶת.</p>

<p>תִּשְׁאַל, בְּהַגִּיעַ לְשׁוֹנוֹת מֵהֲלָל / תּוֹר, בֵּין אֲמָהוֹת לִהְיוֹת מֻפְקֶדֶת.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31600">https://benyehuda.org/read/31600</a></div></body></html>