<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עֲלוּ מִיָּם וְיַבָּשָׁה</title>
	<meta name="author" content="יהודה קרני"/>
</head>
<body>

<blockquote>
<p>עִם מַאְפֵּלְיַת הַלַּיְלָה וְעִם הַשַּׁחַר הַמַּוְרִיד</p>

<p>עֲלוּ מִיָּם וְיַבָּשָׁה, צִבְאוֹת עַמֵּי הַבְּרִית,</p>

<p>עַל פְּנֵי אֵירוֹפָּה הַמְשֻׁעְבֶּדֶת;</p>

<p>בְּנַהַם אֲרָיֵי בַּרְזֶל וּבְשַׁאֲגַת נִשְׁרֵי פְּלָדָה</p>

<p>בְּכָל עָצְמַת רִכְבֵי הַנִּצָּחוֹן שֶׁלַּמַּדָּע</p>

<p>בַּשְּׂרוּ יוֹם פְּדוּת לִלְאֹם וּלְאֹם, מוֹלֶדֶת וּמוֹלֶדֶת.</p>

<br />

<p>וַיְהִי הַלַּהַט שֶׁבַּזַּעַם קֹדֶשׁ קֳדָשִׁים</p>

<p>וּבְרַד אַבְנֵי גָפְרִית – מִשְׁלַחַת עֳנָשִׁים</p>

<p>עַל כַּת הַתַּלְיָנִים, קִדְּשׁוּ הַטָּבַח;</p>

<p>נַחֲמוּ עַמִּי, נַחֲמוּ כָּל עָם,</p>

<p>שֶׁהַמְּרַצֵּחַ עֲרָפָם, עִנָּם, קָלָם</p>

<p>בְּסֵתֶר צִינוֹקוֹת וּבְשַׁעֲרֵי הַתָּוֶךְ!</p>

<br />

<p>וְאִם חֲזוֹן הָאֵשׁ וְהִמְנוֹנִים לַמַּתָּכוֹת</p>

<p>חָצַבְנוּ בְּגָאוֹן וּבִשְׂמָחוֹת</p>

<p>לְמַעַן שֶׂגֶב הָאָדָם וּמָעֻזֵּי תִפְאֶרֶת –</p>

<p>הַפַּעַם, אַךְ הַפַּעַם, שִׁירוּ עִמָּהֵם שִׁיר אֲבַדּוֹן,</p>

<p>הִמְנוֹן הַשְׁמֵד לְשִׁכּוֹרֵי מִדָּם וָרֶשַׁע וְזָדוֹן,</p>

<p>אַחַר חִצְבוּ שָׁלוֹם לְכָל אֵירוֹפָּה הַמְשֻׁחְרֶרֶת.</p>

<br />
</blockquote>

<p>בסער, מאסף מוגש לחייל ולחיילת העבריים מאת סופרי ישראל. תש&quot;ג</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16726">https://benyehuda.org/read/16726</a></div></body></html>