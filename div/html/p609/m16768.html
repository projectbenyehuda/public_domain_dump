<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ר' אֵלִיָּהוּ בַּעַל הַקַּנְקַנִּים</title>
	<meta name="author" content="יהודה קרני"/>
</head>
<body>

<blockquote>
<p>יְהוּדִי עַבְדְּקָן, אַךְ שַׁתְקָן וְעָנָו</p>

<p>מְהַלֵּךְ בִּרְחוֹבֵנוּ עִם שְׁנֵי קַנְקַנָּיו;</p>

<p>וְהַקַּנְקַנִּים כָּל כָּךְ מַכְבִּידִים</p>

<p>שֶׁנִּמְתָּחִים בְּיָדָיו הַגִּידִים.</p>

<p>וּמִיהוּ הַלָּזֶה? הֱוֵה אוֹמֵר: הַחַלְבָּן</p>

<p>לִבְנֵי הַשְּׁכוּנָה עַל תִּינוֹקוֹת בֵּית רַבָּן.</p>

<p>אִמָּהוֹת מְכִינוֹת מִבְּעוֹד לַיְלָה כְּלֵיהֶן</p>

<p>וְלַבֹּקֶר – כְּאִלּוּ מִתְמַלְּאִים מֵאֲלֵיהֶם,</p>

<p>אַךְ הָעַבְדְּקָן הוּא הַמְהַלֵּךְ מִמָּבוֹא לְמָבוֹא</p>

<p>וְיוֹצֵק לְתוֹךְ הַכֵּלִים מֵחֲלָבוֹ.</p>

<p>וְהוּא עוֹסֵק בְּמִשְׁלַח יָדוֹ כְּבִדְבַר קְדֻשָּׁה.</p>

<p>הַמִּדָּה מִדָּה גְדוּשָׁה</p>

<p>וְהֶחָלָב טָהוֹר וְרֵיחָנִי כְּמוֹ שֶׁמַּתִּיזִים</p>

<p>עֲטִינֵי הַפָּרוֹת אוֹ הָעִזִּים.</p>

<p>כֶּסֶף? אֵין דּוֹחֵק. אֶפְשָׁר לְאַחַר שַׁבָּת</p>

<p>אוֹ לְאַחַר חֹדֶשׁ יָמִים,</p>

<p>הָעִקָּר, שֶׁלֹּא יֶחְסַר לְפִי הַטָּף,</p>

<p>לִפְנֵי לֶכֶת לְבֵית רַבָּן, קְצָת חָלָב חָמִים.</p>

<p>וַדַּאי־וַדַּאי, שֶׁהַחַלְבָּן אַף הוּא מְשֻׁפָּע</p>

<p>בְּבָנוֹת וּבָנִים,</p>

<p>שֶׁצָּרִיךְ לְפַרְנְסָם וּלְגַדְּלָם לְתוֹרָה וּלְחֻפָּה</p>

<p>וּלְמַעֲשִׂים טוֹבִים מִן הַקַּנְקַנִּים,</p>

<p>וּבְכָל זֹאת שׁוֹאֲלוֹת זְקֵנוֹת: מִיהוּ וּמַהוּ,</p>

<p>הַאֻמְנָם יִתָּכֵן כִּי זֶהוּ אֵלִיָּהוּ</p>

<p>הַנָּבִיא הַטּוֹב, שְׁלִיחַ מְשִׁיחַ צִדְקֵנוּ?</p>

<p>וְאוּלַי בֶּאֱמֶת כְּדִבְרֵיהֶן כֵּן הוּא,</p>

<p>כִּי הַחַלְבָּן עַצְמוֹ עַנְוְתָן וְשַׁתְקָן</p>

<p>וְאֵינוֹ מַגִּיד מִי שְׁלָחוֹ עַד כָּאן.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16768">https://benyehuda.org/read/16768</a></div></body></html>