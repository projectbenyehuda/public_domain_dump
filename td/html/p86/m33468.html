<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מַסְעֵי יְהוּדָה פרק ראשון</title>
	<meta name="author" content="יהודה אלחריזי"/>
</head>
<body>

<table>
<tbody>
<tr class="odd">
<td><p><strong>מסעי יהודה</strong> – חמישה פרקי מסע מחורזים לאלחריזי</p> <p>יוצאים לאור על פי כתבי יד עבריים בידי יוסף יהלום ועל פי כתבי יד בערבית־יהודית בידי יהושע בלאו</p>
<p>מכון בן צבי, יד יצחק בן צבי והאוניברסיטה העברית ירושלים תשס״ג.</p></td>
</tr>
</tbody>
</table>

<blockquote>
<br />
</blockquote>

<blockquote>
<br />
</blockquote>

<blockquote>
<p>נְאֻם הֵימָן הָאֶזְרָחִי הַגֵּד הִגִּיד לִי חֶבֶר הַקֵּינִי וַיֹּאמַר לִי הָיִיתִי בְּאֶרֶץ תֵּבֵץ / חֲלִיצוֹת הַמְּלִיצוֹת אֲשַׁבֵּץ
/ וּנְפוּצוֹת הַתְּבוּנוֹת אֲקַבֵּץ / וַיְהִי הַיּוֹם וַאֲנִי בְּשַׁעַר הָעִיר / וַאֵרֶא תַחַת אֵלָה עֲבֻתָּה קִבּוּץ הָמוֹן רָב
/ וַאֲסַפְסֻף נֶעֱרָב / וְכַאֲשֶׁר קָרַבְתִּי בְּלֵב מִשְׁתָאֶה / לִרְאוֹת הַמַּרְאֶה / מָצָאתִי חֶבְרַת מַשְׂכִּילִים / מִבְּנֵי הַפַּחוֹת וְהָאֲצִילִים
/ בְּדִבְרֵי מְלִיצוֹת מְדַבְּרִים / וְשִׁיר נְעִימוֹת מְחַבְּרִים / וּמִמַּחְצַב לִבָּם פְּנִינִים
חוֹצְבִים/ וּמִמַּעְיַן שִׂכְלָם מַיִם חַיִּים שׁוֹאֲבִים / וְזֶה לָזֶה רוֹצֶה לְנַסּוֹת / לְמַעַן יִלְמְדוּ מְלֶאכֶת הַשִּׁיר לַעֲשׂוֹת / וְכַאֲשֶׁר רָאִיתִי כִּי בִמְלֶאכֶת הַשִּׁיר
בָּאוּ / וְלַעֲרֹך מִלְחַמְתּוֹ נִצְבָּאוּ / יָדַעְתִּי כִּי אֲנִי גִּבּוֹרָם / וִיוֹשֵׁב עַל כִּסֵּא כְבוֹדָם / וְלִי יִתְּנוּ יָדָם.</p>
</blockquote>

<blockquote>
<p>וָאַעַן וָאֹמַר אַנְשֵׁי לֵבָב שִׁמְעוּ לִי / וְהַקְשִׁיבוּ לִמְלִיצוֹת שִׂכְלִי / כִּי אֲנִי הָאִישׁ אֲשֶׁר בְּנִיבוֹ הַרֲרֵי עַד יַרְעִישׁ
/ וּבְשִׁירוֹ הַפְּנִינִים יוֹבִישׁ / וְנַחֲלֵי
אֵיתָן בְּשִׂכְלוֹ יוֹבִישׁ / וְיוֹצִיא מַיִם מִצּוּר הַחַלָּמִישׁ / וְהָרוֹצֶה
לְנַסּוֹת עָדָיו יַגִּישׁ / וְהַמַּאֲמִין לֹא יָחִישׁ / אָמַר
לִי רָאשׁ הַקְּרוּאִים בַּמֶּה כֹּחֲךָ זֶה / וּבַמֶּה נִכָּר שִׂכְלְךָ
וְיֵחָזֶה / הַבְּשִׁירוֹת / אוֹ בְּאִגְּרוֹת / וּבַחֲרוּזִים נֶחֱמָדִים
/ אוֹ בְּמִלִּים מְפוֹרָדִים / אָמַרְתִּי דְעוּ כִּי לִבִּי בְּכָל קֶלַע
יִקְלַע / וְשִׂכְלִי בְּכָל תּוּשִׁיָּה יִתְגַּלַּע / וּבְכָל אֲשֶׁר
תְּנַסּוּנִי / תִּמְצָאוּנִי / אָמְרוּ לִי אִם כֵּן הַשְׁקֵנוּ מִן
הַמַּעְיָן / וְהַשְׁמִיעֵנוּ מִשִּׁירוֹתֶיךָ אֲשֶׁר חִבַּרְתָּ בְכָל
עִנְיָן / אָמַרְתִּי לָהֶם כְּדִבְרֵיכֶם אֶעֱשֶׂה / וְסוֹדִי מִכֶּם לֹא
אֲכַסֶּה. וּתְחִלַּת מַה שֶׁאֶזְכּוֹר לָכֶם שִׁירֵי תְשׁוּבָה /
עֲשִׂיתִים לְבַקֵּשׁ סְלִיחָה עַל הַמְּשׁוּבָה</p>

<p>          אֱלֹהַי, יַעֲלֶה זִכְרִי לְטוֹבָה / וְאַל תִּרְחַק, הֲכִי צָרָה קְרוֹבָה.</p>

<p>          וְהַבֶּט נָא לְגֹדֶל הַתְּלָאָה / וְאַל תַּבֵּט לְגֹדֶל הַמְּשׁוּבָה.</p>

<p>          בְּמֵי דִמְעִי מְחֵה פִשְׁעִי וְאַל נָא / תְּהִי חַטַּאת יְהוּדָה עוֹד כְּתוּבָה.</p>

<br />
</blockquote>

<blockquote>
<p>וְכָתַבְתִּי אֵלֶּה הַשִּׁירִים עַל הֵיכַל בֵּית הַכְּנֶסֶת / יָפָה מִתְנוֹסֶסֶת:</p>

<p>          שַׁדַּי, שְׁעֵה קוֹל צוֹעֲקִים אֵלֶיךָ / מִשְׁתַּחֲוִים לִפְנֵי הֲדוֹם רַגְלֶיךָ.</p>

<p>          רַמְתָּ וְעָצַמְתָּ וְנֶעְלַמְתָּ בְּאֵין /מָקוֹם וְנִגְלֵיתָ בְּמִפְעָלֶיךָ.</p>

<p>          עַל כֵּן עֲבָדֶיךָ יְדֵיהֶם קָצְרוּ / לִבְנוֹת לְךָ נָוֶה כְּפִי גָדְלֶךָ.</p>

<p>          אוּלָם בְּכֹחָם כּוֹנְנוּ מִקְדָּשׁ מְעַט / לָשׂוּם מְגַמָּתָם לְהֵיכָלֶךָ.</p>

<p>          לִבָּךְ וְעֵינֶיךָ יְהִי שָׁמָּה, הֲכִי / לִבָּם וְעֵינָם נָשְׂאוּ אֵלֶיךָ.</p>

<br />
</blockquote>

<blockquote>
<p>וְאֵלֶּה עֲשִׂיתִים עַל עִיר יְרוּשָׁלָיִם / בְּבוֹאִי אֵלֶיהָ מִמִּצְרָיִם:</p>

<p>          שָׁלוֹם לְעִיר שָׁלֵם אֲשֶׁר יָפְיָהּ / נֶעְלָם לְרוֹאִים אוֹמְרִים אַיָּהּ.</p>

<p>          כָּל עֵת אֲחוֹנֵן אֶת עֲפָרָה כִּי / הִיא מַחֲלַת נַפְשִׁי וְהִיא צָרְיָהּ.</p>

<p>          עֵינִי בְעֵת כִּי רָאֲתָה אוֹרָהּ / לֹא נֶעְצְרוּ בָהּ עַנְנֵי בִכְיָהּ.</p>

<p>          הָאֵל אֲשֶׁר אִוָּה לְמוֹשָׁב לוֹ / יִרְאֶה בְּרֹב עָנְיָהּ וְשָׁב שִׁבְיָהּ.</p>

<p>          בּוֹכָה לְנוּד דּוֹדָהּ בְּחֶמְלָתוֹ / יִמְחֶה דְמָעוֹת מֵעֲלֵי לֶחְיָהּ.</p>

<br />
</blockquote>

<blockquote>
<p>וְעוֹד אָמַרְתִּי / וְעַל זֶה הָעִנְיָן חִבַּרְתִּי:</p>

<p>          לְצִיּוֹן שָׁאֲפָה נַפְשִׁי וְרוּחִי / הֱיוֹת בָּהּ כָּל יְמֵי חַיַּי מְנוּחִי.</p>

<p>          בְּחִשְׁקָהּ יִנְעֲמוּ לִי הַתְּלָאוֹת / וְאֶתֶּן־בָּהּ לְמַכִּי רֹאשׁ וְלֶחִי</p>

<p>          וְלֹא אֶתְאַו לְבִלְתָּהּ כָּל יְמוֹתַי / עֲדֵי אֶגְוַע וְנָס כֹּחִי וְלֵחִי.</p>

<p>          אֲחוֹנֵן אֶת אֲבָנֶיהָ בְּכָל עֵת / עֲדֵי יַשְׁאִיר עֲפָרָהּ אוֹת בְּמִצְחִי.</p>

<p>          וְאֵיךְ אֶכְסוֹף לְטוּב רִקְחֵי בְשָׂמִים / וְהִיא בָשְׂמִי וְטוֹב רִקְחִי וְרֵיחִי.</p>

<p>          עֲפָרָה אֶעֱשֶׂה מַרְפֵּא לְנִגְעִי / וְאֶמְרַח עַל שְׁחִין לִבִּי וְיֶחִי.</p>

<br />
</blockquote>

<blockquote>
<p>וְאֵלֶּה עָשִׂיתִי בְחָלְיִי / כְּשֶׁהֵפִיק הָאֵל צָרְיִי:</p>

<p>          אַל נָא אֱלֹהַי יֶחֱרֶה אַפָּךְ / עַל דַל אֲשֶׁר יֶחְסֶה בְּתוֹךְ צִלָּךְ.</p>

<p>          אַל תַּעֲלֵנִי בַחֲצִי יָמַי / מוֹתִי הֲיוֹעִיל לָךְ וְיִסְכֹּן לָךְ.</p>

<p>          לֹא אֶשְׁאֲלָה עשֶׁר וְתֶן־לִי הַ/נֶּפֶשׁ וְאָכֵן הָרְכוּשׁ קַח לָךְ.</p>

<br />
</blockquote>

<blockquote>
<p>וְעָשִׂיתִי עַל אִישׁ מֵחַסִידֵי עַמּוֹ / נִפְטַר לְעוֹלָמוֹ:</p>

<p>          מִפַּחְדְּךָ נַפְשָׁךְ בְּצוֹם עִנִּיתָ / עַד כִּי לְחוּט הַשַּׂעֲרָה דָמִיתָ.</p>

<p>          יָגְעוּ בְנֵי נָבָל וְיָגַעְתָּ לְטוֹב / כִּי יָרְדוּ הֵמָּה וְאַתְּ עָלִיתָ.</p>

<p>          אַשְׁרֵי יְחִידָתָךְ אֲשֶׁר שַׂמְתָּ בְכֵס / עֶלְיוֹן וְאוֹתָהּ מִשְּׁאוֹל פָּדִיתָ.</p>

<br />
</blockquote>

<blockquote>
<p>וְאֵלֶּה עָשִיתִי בַיָּם / בְּהִנָּצְלִי מִשְּׁאוֹן גַּלָּיו וְדָכְיָם:</p>

<p>          בַּמָּה אֲקַדֵּם אֵל וּמִי אָנִי / כִּי עַד הֲלֹם חַסְדּוֹ הֱבִיאָנִי.</p>

<p>          מִקְּצֵה אֲדָמָה וַאֲצִילֶיהָ / לָבֹא לְהַר קָדְשׁוֹ קְרָאַנִי.</p>

<p>          וּבְיָם בְּעָבְרִי בִּשְּׂרַנִי כִּי / תַּעֲבֹר בְּמַיִם אִתְּךָ אָנִי.</p>

<br />
</blockquote>

<blockquote>
<p>וְאֵלֶּה שָׁלַחְתִּי לְקֶבֶר אֲדוֹנֵנוּ יְחֶזְקֵאל / מִכֹּבֶד חֶטְאִי לְהָקֵל:</p>

<p>          לְבַקֵּר קִבְרְךָ עֵינַי אֲגַמִּים / וְדִמְעָתִי מְגוֹלָלָה בְדָמִים.</p>

<p>          נְבִיא הָאֵל יְחֶזְקֵאל הַמְּכֻבָּד / בְּפִי צִבְאוֹת מְרוֹמִים וַהֲדוֹמִים.</p>

<p>          קְרָבַי נִכְסְפוּ לִלְחֹךְ עֲפָרָךְ / וְלִלְקֹט מֵעֲפַר קִבְרָךְ לְשָׁמִים.</p>

<p>          וְלִשְׁאֹף מֶרְקְחוֹת בֹּשֶׂם בְּרֵיחָךְ / מְקֻטָּרִים בְּכָל רָאשֵׁי בְשָׂמִים.</p>

<p>          וְאָז אָשִׁיר לְאֵל חַיַּי וְאוֹמַר / חֲבָלִים נָפְלוּ לִי בַנְּעִימִים.</p>

<br />
</blockquote>

<blockquote>
<p>וְאֵלֶּה עָשִׂיתִי לְקֶבֶר אֲדוֹנֵנוּ עֶזְרָא הַסּוֹפֵר / לִמְצֹא כַּפָּרָה:</p>

<p>          לְאוֹר עוֹלָם אֲשֶׁר הֶחְפִּיר מְאוֹרוֹת / וְסָבִיב עוֹמְדִים לוֹ כַמְּנוֹרוֹת.</p>

<p>          וְעָדָיו שׁוֹמְעֵי שִׁמְעוֹ יְבוֹאוּן / וְנַפְשׁוֹתָם יְרִימוּן לוֹ תְשׁוּרוֹת.</p>

<p>          וְאֵיךְ יוּכַל לְכַחֵשׁ נִפְלְאוֹתָיו / וּבוֹ הָעוֹבְרִים יִרְאוּ גְבוּרוֹת.</p>

<p>          כְּבוֹד עֶלְיוֹן סְבִיב קִבְרוֹ יְנוֹצֵץ / וְיָפִיץ אוֹר לְעֵינַיִם סְגוּרוֹת.</p>

<p>          כְּבוֹד עֶזְרָא קְדוֹשׁ אֵל הַמְכֻבָּד / אֲשֶׁר הוּא לַיְּקוּם עֶזְרָה בְצָרוֹת.</p>

<br />
</blockquote>

<blockquote>
<p>וְעָשִׂיתִי לְאִישׁ עַז וְקָשֶׁה / מֵשִׁיב עַל חִבּוּר רַבֵּנוּ משֶׁה ז״ל</p>
</blockquote>

<blockquote>
<p>          כָּל מֵשִׁיב עַל דִּבְרֵי משֶׁה / שָׁבַר עוֹל גַּם מוּסָר נִתַּק.</p>

<p>          תֵּאָלַמְנָה שִׂפְתֵי שֶׁקֶר / הַדּוֹבְרוֹת עַל צַדִּיק עָתָק.</p>

<br />
</blockquote>

<blockquote>
<p>וְעוֹד עָשִׂיתִי בְּעִנְיָנוֹ / עַל הַמִּתְפָּאֵר עָלָיו בְּהֶגְיוֹנוֹ</p>

<p>          וְהַחַלָּשׁ בְּעֵת יִהְיֶה בְּבֵיתוֹ / יְגַלֶּה אֶת גְבוּרָתוֹ לְאִשְתּוֹ.</p>

<p>          וְעֵת אֶל הַקְּרָב יִגַּשׁ וְיִקְרַב / אֲזַי תִּתְגַּל כְּלִמָּתוֹ וּבָשְׁתּוֹ.</p>

<br />
</blockquote>

<blockquote>
<p>וְאֵלֶּה עֲשִׂיתִים / וּלְרַבֵּנוּ משֶׁה מִסְּפָרַד שְׁלַחְתִּים:</p>

<p>          מֵאִתְּךָ הַשַּׂר תְּהִלָּתֵנוּ / וּבְךָ וּמִמֶּךָ כָּל גְּדֻלָּתֵנוּ.</p>

<p>          מַלְאַךְ אֱלֹהִים אַתְּ וְנִבְרֵאתָ בְּצֶ/לֶם אֵל וְאִם אַתָּה כְתַבְנִיתֵנוּ</p>

<p>          בִּגְלָלְךָ אָמַר אֱלֹהִים נַעֲשֶׂה / אָדָם בְּצַלְמֵנוּ וְכִדְמוּתֵנוּ.</p>

<br />
</blockquote>

<blockquote>
<p>וְעָשִׂיתִי בְעִנְיָן אַחֵר הֶפְכָּם / עַל אֲנָשִׁים הִשְׁחִיתוּ דַרְכָּם:</p>

<p>          הוֹי עַל אֲנָשִׁים לֹא לְעֵזֶר נִבְרְאוּ / עַל כֵּן בְּזָכְרָם יִפְּלוּ פָנֵינוּ.</p>

<p>          הֵם כַּשְּׁוָרִים מִבְּלִי לֵבָב וְאֵיךְ / יֵדְעוּ דְבַר חָכְמָה וְיִתְבּוֹנֵנוּ.</p>

<p>          לֹא בַעֲדָם אָמַר אֱלֹהִים נַעֲשֶׂה / אָדָם בְּצַלְמֵנוּ וְכִדְמוּתֵנוּ.</p>

<br />
</blockquote>

<blockquote>
<p>וְאֵלֶּה עָשִׂיתִי לְרַ׳ מְנַחֵם בַּר יִצְחָק דַּיַּן מִצְרַיִם / אֲשֶׁר אֵין כָּמוֹהוּ נְדִיב יָדַיִם וּנְקִי כַפָּיִם.</p>

<p>          יְמִינָךְ מִנְּהַר פִּישׁוֹן רְחָבָה / וְלָךְ בָּרָא אֱלֹהִים הַנְּדָבָה.</p>

<p>          לְךָ נֶפֶשׁ אֲשֶׁר תָּפִיץ יְאוֹרִים / וְהִיא מִלַּהֲבֵי הָאֵשׁ חֲצוּבָה.</p>

<p>          וְלוּ נָגְעָה יְמִין כָּל קוֹפְצֵי יָד / וְכָל כִּילַי בְּיָדָךְ הַנְּדִיבָה.</p>

<p>          אֲזַי שָׁבוּ בְנֵי דוֹרָךְ נְדִיבִים / וְלֹא נִשְׁאַר אֱנוֹשׁ כִּילַי בְּצוֹבָה.</p>

<br />
</blockquote>

<blockquote>
<p>וְאֵלֶּה עָשִׂיתִי לְחָכָם אַבְרָהָם בֶּן רַבֵּנוּ מֹשֶׁה בֶּן מַיְמוֹן זַ&quot;ל.</p>

<p>          עֲשִׂיתִים בִּירוּשָׁלַיִם. וּשְׁלַחְתִּים לְמִצְרַיִם:</p>

<p>          אִם הַיְקָר אָדוֹן לְכָל אָדוֹן / הוּא בֶאֱמֶת עֶבֶד לְאַבְרָהָם.</p>

<p>          מִיּוֹם כְּבוֹדוֹ נֶעֱלַם מִנִּי / אֵלֵךְ מְשׁוֹטֵט בַּעֲדוֹ נִדְהָם.</p>

<p>          כָּמְהוּ שְׂעִפַּי לוֹ בְּעָבְרִי אֶ/רֶץ נוֹד וְאִתִּי יַעֲבֹר כִּמְהָם.</p>

<br />
</blockquote>

<blockquote>
<p>וְעָשִׂיתִי לְאִישׁ אֲשֶׁר הָיְתָה לוֹ בַּת בְּתוּלָה יְקָרָה / וְנִמְצֵאת הָרָה:</p>

<p>          וְיוֹנַת חֵן מְקַנֶּנֶּת בְּחֵיק אָב / מְמַלֵּא יוֹם לְיוֹם טַרְפָּהּ וּמַסְפִּיק.</p>

<p>          חֲשָׁבוּהָ כְּהֵא רָפָה אֲבָל עֵת / בְּחָנוּהָ מְצָאוּהָ בְּמַפִּיק.</p>

<br />
</blockquote>

<blockquote>
<p>וְעָשִׂיתִי לְאִישׁ מִן הַנְּבָלִים. וְרֹאשׁ הַנּוֹכְלִים:</p>

<p>          רְאוּ כִילַי אֲשֶׁר יָדוֹ בְּתוּלָה / לְכָל־שׁוֹאֵל וְלַכִּילוּת בְּעוּלָה.</p>

<p>          וּבוֹ פֶלֶא וְאוֹת כִּי הוּא בְאֶחָד / וְיֵחָשֵׁב כְּסַנְהֶדְרִי גְדוֹלָה.</p>

<br />
</blockquote>

<blockquote>
<p>וְעָשִׂיתִי לְאִישׁ בַּעַל הַמִּדּוֹת וְהַמַּעֲשִׂים / רַ׳ שְׁמוּאֵל בֶּן הָרֹאשׁ ר׳ נִסִּים</p>
</blockquote>

<blockquote>
<p>          הַשַּׂר אֲשֶׁר לוֹ בֵּין צְבָא רוּם מַחֲנֶה / לִבִּי לְפֵרוּדָךְ מְדֻכָּא נַעֲנֶה.</p>

<p>          אֶקְרָא וְלֹא יַעְנֶה מְשׂוֹשִׂי בִּלְתְּךָ / אַךְ הַבְּכִי טֶרֶם קְרָאתִיו יַעֲנֶה.</p>

<p>          אַתָּה מְאוֹר עוֹלָם וְתִשְׁכֹּן מַחֲשָׁךְ / כֵּן הַשְּׁכִינָה בַעֲרָפֶל תַּחֲנֶה.</p>

<p>          אֵשׁ הַסְּנֶה בָּךְ נִרְאֲתָה הַשָּׂר הֲכִי / אַתָּה כְּמַלְאַךְ אַךְ בְּהֶסְנֶה הַסְּנֶה.</p>

<br />
</blockquote>

<blockquote>
<p>וְעָשִׂיתִי לְאִישׁ אֲשֶׁר יָדוֹ סְגוּרָה / וְעַב נִדְבָתוֹ עֲצוּרָה:</p>

<p>          יָדָךְ לְשׁוֹאֵל סְגוּרָה / בְּתוּלָה וְאִישׁ לֹא יְדָעָהּ.</p>

<p>          לוּ אִמְּךָ הָיְתָה כֵן / לֹא יִהְיֶה מוּם בְּזַרְעָהּ.</p>

<br />
</blockquote>

<blockquote>
<p>וְעָשִׂיתִי עוֹד עָלָיו / וּשְׁלַחְתִּים אֵלָיו:</p>

<p>       רְאוּ כִילַי אֲשֶׁר יָדוֹ כְסֶלַע / וְלִבּוֹ לַעֲצֹר אוֹתָהּ יְאַמֵּץ.</p>

<p>       אֲנָשִׁים נוֹקְדִים יָדוֹ בְּפַתָּח / וְאַךְ הוּא מַחֲלִיף אוֹתָהּ בְּקָמַץ.</p>

<br />
</blockquote>

<blockquote>
<p>וְעָשִׂיתִי לְנַעַר נָשָׂא אִשָּׁה זְקֵנָה / וְלָהּ עשֶׁר וְאֵין קֵצֶה לַתְּכוּנָה:</p>

<p>       נִפְלֵאת גְּבִירַת חֵן בְּעִנְיָנַיִךְ / מֵרֹב כְּבוֹדֵךְ יִבְעֲלוּךְ בָּנָיִךְ.</p>

<p>       לוּ תֶחֱזִי צוּרַת דְּמוּתֵךְ תּוֹךְ רְאִי / מוּצָק לְפַחְדֵּךְ נָפְלוּ פָנָיִךְ.</p>

<p>       יָפְיֵךְ מְעַט כִּימֵי שְׁנוֹת בַּעֲלֵךְ וְעָשְׁ/רֵךְ רַב לְאֵין קֵצֶה כְּמוֹ שָׁנָיִךְ.</p>

<br />
</blockquote>

<blockquote>
<p>וְעָשִׂיתִי לְאִישׁ נָבָל אֲשֶׁר קָפַץ מֶנִּי יָדוֹ / וְלָמַד הַכִּילוּת מִיּוֹלְדוֹ:</p>

<p>       אִם בֶּן נָבָל קָפַץ מֶנִּי / יָדוֹ מִצְוַת יוֹלְדוֹ הֵקִים.</p>

<p>       נִשְׁבַּע הָאֵל בַּל יִהְיֶה עַל / נִכְבָּדִים חֶסֶד הָרֵקִים.</p>

<p>       כִּי לֹא יָנוּחַ שֵׁבֶט רֶ/שַׁע עַל גּוֹרַל הַצַּדִּיקִים.</p>

<br />
</blockquote>

<blockquote>
<p>וְעָשִׂיתִי לְאִישׁ נָדִיב בִּלְשׁוֹנוֹ / וְכִילַי בְּהוֹנוֹ:</p>

<p>       אִם בַּעֲלֵי מִשְׂרָה כְּמוֹ עַיִן / אַתָּה אֱמֶת לָהֶם כְּמוֹ אִישׁוֹן.</p>

<p>       וּבְעֵת יְרוּצוּן עַל נְתִיב הַיְקָר / אַתָּה לְבַדָּךְ תַּעֲבֹר רִאשׁוֹן.</p>

<p>       וַאֲשֶׁר יְמַלְאוּן הֵם בְּמַעְשֵׂה יָד / אַתָּה תְמַלֵּא מִדְּבַר לָשׁוֹן.</p>

<br />
</blockquote>

<blockquote>
<p>וְעָשִיתִי לְאִישׁ מְשַׁלֵּחַ מְדָנִים / רְאִיתִיו וְהוּא מִתְפַּלֵּל בַּעֲנָוָה וּבְתַחֲנוּנִים:</p>

<p>       רְאוּ זָקֵן עוֹלֶה לְהַפִּיל תַּחְנוּנִים / בְּלֵב יִקְבֹּץ אָוֶן וּמָלֵא תַזְנוּנִים.</p>

<p>       בְּלָבָן מִתְעַטֵּף כְּשׁוֹבַךְ הַיּוֹנִים / מְלֻבָּן מִבַּחוּץ מְטֻנָּף מִבִּפְנִים.</p>

<br />
</blockquote>

<blockquote>
<p>וְעָשִׂיתִי לְאִישׁ יָצָא לוֹ שֵׁם נְדָבָה / וְיָדוֹ מִטַּל נְדָבוֹת חֲרֵבָה:</p>

<p>       אֶתְמַהּ לְעָבֵי טוּבְךָ אֵיךְ נִכְלְאוּ / דּוֹדִי וְנוֹזְלֵי יָדְךָ אֵיךְ קָפְאוּ.</p>

<p>       אַתָּה כְּמוֹ מָחוֹל אֲשֶׁר לוֹ קוֹל מְאֹד / גָּדוֹל. וּבוֹקְעָיו רִיק וְרוּחַ מָצְאוּ.</p>

<br />
</blockquote>

<blockquote>
<p>וְעָשִׂיתִי לְאִישׁ מֵאַנְשֵׁי כַלְנַה. הִלַּלְתִּיו וּבָרַח לְחָרָן מִמֶּנִּי וְנִסְתָּר מֵעֵינַי:</p>

<p>       יְלִיד זֻלּוּת. אֲחִי נַבְלוּת וְכִילוּת / אֲשֶׁר כָּל הַנְּבָלוֹת נִקְבְּצוּ בוֹ.</p>

<p>       וְהִלַּלְתִּי שְׁמוֹ בִשְׁתֵּי לְשׁוֹנוֹת / וְנִכְשַׁלְתִּי בְּמַאְמַר פִּי וְנִיבוֹ.</p>

<p>       וְאוּלָם עֵת דְּרַשְׁתִּיו לֹא מְצָאתִיו / וְאָמְרוּ כִּי לְחָרָן שָׂם נְתִיבוֹ.</p>

<p>       וְאִם נֶחְבָּא וְנִסְתַּר מִלְּפָנַי / שְׁמוֹ הָרַע בְּפִי עֵטִי עֲזָבוֹ.</p>

<p>       כְּמוֹ עַכְבָּר אֲשֶׁר נֶחְבָּא בְּתוֹךְ חוֹר / וְעָזַב חוּץ בְּפִי חָתוּל זְנָבוֹ.</p>

<br />
</blockquote>

<blockquote>
<p>וְעָשִׂיתִי בְכַלְנַה עַל אִישׁ מִן הַנְּבָלִים הַשְּׁוָרִים / עוֹשֶׂה שִׁירִים.</p>

<p>;וְחוֹצֵב בּוֹרוֹת נִשְׁבָּרִים / וּמֵימָיו מָרִים.</p>

<p>       קְלָלוֹת הוּא מְחַבֵּר שִׁיר כְּצוֹאָה / וְהַצּוֹאָה בְּפִיו יַחְשֹׁב כְּנֹפֶת.</p>

<p>       וְהֶגְיוֹנוֹ יְגַלֶּה אֶת קְלוֹנוֹ / וְעֶרְוָתוֹ בְּשִׁירוֹ נֶחֱשֶׂפֶת.</p>

<p>       וְאָבִיו הוּא מְשֻׁעְבָּד לַנְּבָלוֹת / וְאִמּוֹ לַחֲרָפוֹת נֶחֱרֶפֶת.</p>

<p>       וְנֶאְסְפוּ לְעוֹלָמָם שְׁנֵיהֶם / וְחֶרְפָּתָם לְאוֹת לֹא נֶאֱסֶפֶת.</p>

<p>       וְהַבֵּן עֵד עֲלֵי טֻמְאַת אֲבוֹתָיו / כְּרֵיחַ רָע עֲלֵי בֵית הַטְּנֹפֶת.</p>

<br />
</blockquote>

<blockquote>
<p>וְשָׁאַלְתִּי מִמֶּנּוּ סֵפֶר / כֹּל מְשָׁלָיו מִשְׁלֵי אֵפֶר / וְתֵכֶף אֲשֶׁר שְׁלָחוֹ /</p>
</blockquote>

<blockquote>
<p>בָּא אֵלַי וּלְקָחוֹ / וְעָשִׂיתִי עָלָיו:</p>

<p>       קְלָלוֹת בָּא וְהִשְׁאִיל לִי כְּתָבוֹ / בְּיוֹם אֶחָד. וּבַשֵּׁנִי גְזָלוֹ.</p>

<p>       חֲשַׁבְתִּיהוּ בְּעֵת תִּתּוֹ וְקַחְתּוֹ / כְּכֶלֶב שָׁב לְקִיאוֹ וַאֲכָלוֹ.</p>

<br />
</blockquote>

<blockquote>
<p>וְעָשִׂיתִי לְאִישׁ כִּילַי אֲשֶׁר הִבְטִיחַ אוֹתִי בְנִדְבָתוֹ וְנָדַר נְדָרִים /</p>

<p>וַיּוֹצֵא פֶרַח וַיָּצֵץ צִיץ וַיִּגְמֹל שְׁקָרִים.</p>

<p>       בְּהִתְנַדֵּב בְּפִיו כִּילַי / וְיַחְשֹׁב חֵטְא אֲשֶׁר בָּטָא.</p>

<p>       יְהִי קוֹפֵץ שְׁתֵּי יָדָיו / וְנִסְלַח לוֹ אֲשֶׁר חָטָא.</p>

<br />
</blockquote>

<blockquote>
<p>וְעוֹד עָלָיו עָשִׂיתִי / וְזֶה חָזִיתִי:</p>

<p>       כִּילַי הֲתַעְלִים מוּמְךָ / הִנֵּה בְיָדָךְ עֵדְךָ.</p>

<p>       כִּילוּת בְּךָ דָבַק עֲדֵי / הָיָה לְאוֹת עַל יָדְךָ.</p>

<br />
</blockquote>

<blockquote>
<p>וְעָשִׂיתִי עַל הַיַּיִן / הַנֶּחְמָד לְמַרְאֵה עַיִן:</p>

<p>       וְכָל חָדָשׁ מְאֹד יֶעְרַב וְיִנְעַם / וְעֵת יִבְלֶה יְקוּצוּן בּוֹ נְפָשִׁים.</p>

<p>       וְיַיִן כֹּל אֲשֶׁר יִבְלֶה וְנוֹשַׁן / מְשַׂמַּח אֱלֹהִים וַאֲנָשִׁים.</p>

<br />
</blockquote>

<blockquote>
<p>וְעָשִׂיתִי בַחֵשֶׁק בִּימֵי הַנְּעוּרִים / וְתַעֲנוּג הַבַּחוּרִים:</p>

<p>       צְבִי הַחֵן דְמוּת יוֹסֵף בְּיָפְיוֹ / וְעַל רֹאשׁוֹ עֲטֶרֶת הוֹד כְּחֵלֶם.</p>

<p>       וְנַפְשִׁי הִיא לְכַף רַגְלוֹ כְּחִירִק / וְהוּא גֵאֶה וְרָם עָלַי כְּחֹלֶם.</p>

<p>       וְנִגַּשְׁתִּי לְגַן פָּנָיו כְּגַנָּב / לְלַקֵּט מִגְדְּנֵי פִיהוּ וָאוֹכְלֵם.</p>

<p>       וְעָלַי זָרְחָה שֶׁמֶשׁ לְחָיָיו / וְדָמִים לִי וְהֵן רוּחִי אֲשַׁלֵּם.</p>

<br />
</blockquote>

<blockquote>
<p>וּבְעִנְיַן הַדְּמָעוֹת / הַיּוֹרְדוֹת מֵאֵשׁ הַצְּלָעוֹת / אָמַרְתִּי:</p>
</blockquote>

<blockquote>
<p>       אַסְתִּיר צְפוּן חֵשֶׁק בְּלִבִּי אַךְ / דִּמְעִי כְּנֵס נִגְלָה בְרֹאשׁ דֶּגֶל.</p>

<p>       לִבִּי עֲלֵי נַחַל אֲמָנָה הוּא / שׁוֹכֵן אֲבָל דִּמְעִי בְעֵין רוֹגֵל.</p>

<br />
</blockquote>

<blockquote>
<p>וְאָמַרְתִּי עַל הָעִנְיָן / לְהָקִיר נוֹזְלֵי שִׁיר מִן הַמַּעְיָן:</p>

<p>       הָהּ נִגְלָה סוֹד חִשְׁקִי, אַחַר / הָיָה בִכְלוּא לִבִּי לָחוּץ.</p>

<p>       דִּמְעִי רָגַל אֶל עֵינַי וַ/יַּגֵּד לִשְׁנֵי אֶחָיו בַּחוּץ.</p>

<br />
</blockquote>

<blockquote>
<p>וְעָשִׂיתִי בְּאִשָּׁה אֲשֶׁר לִקְרֹא תוֹרָה יוֹדַעַת / וְכָל אִישׁ לְמִשַּׁכב זָכָר יוֹדָעַת:</p>

<p>       שְׁאֵלוּנִי בְּעַד אִשָּׁה חֲכָמָה / עֲנִיתִים לָמְדָה חָכְמָה לְבָשְׁתָּהּ.</p>

<p>       מְזִמָּתָהּ לְזִמָּתָהּ לְמוֹפֵת / וְסִמָּן נֶאֱמָן דַּעְתָּה לְדַעְתָּהּ.</p>

<br />
</blockquote>

<blockquote>
<p>וְעוֹד עָשִׂיתִי עַל עִנְיָנֶיהָ / לְגַלּוֹת תַּזְנוּנֶיהָ / וְהָיָה שְׁמָהּ טְהוֹרָה:</p>
</blockquote>

<blockquote>
<p>       וְאִשָּׁה חֲכָמָה לְהָרַע עֲרוּמָה / נְתִיב חֵטְא תְּסַקֵּל וְישֶׁר תְּעַקֵּל.</p>

<p>       וְקָרְאוּ שְׁמָהּ יוֹלְדֶיהָ טְהוֹרָה / וְכֵן הוּא. וְאָכֵן כְּטָהְרַת יְחֶזְקֵאל.</p>

<br />
</blockquote>

<blockquote>
<p>וְחִבַּרְתִּי סֵפֶר גּוֹרָלוֹת / לְאִישׁ מֵחֲשׁוּבֵי הַקְּהִלּוֹת / וְכָתַבְתִּי אֵלּוּ הַשִּׁירִים:</p>
</blockquote>

<blockquote>
<p>       שַׂר הַיְּקָר אַתָּה נְסִיכֵנוּ / וּנְשִׂיא אֱלֹהִים אַתְּ בְּתוֹכֵנוּ.</p>

<p>       הִנֵּה לְךָ סֵפֶר אֲשֶׁר מִלָּיו / יֹאמְרוּ: לְכוּ נִכְרַע לְמַלְכֵּנוּ.</p>

<p>       קוֹרְאִים לְךָ קוּמָה מְשׁוֹל בָּנוּ / כִּי שִׂכְלְךָ יָאִיר חֲשֻׁכֵּנוּ.</p>

<p>    דִּבְרֵי אֱמֶת תִּמְצָא בְּפִינוּ יוֹם / גּוֹרָלְךָ תַּפִּיל בְּתוֹכֵנוּ.</p>
</blockquote>

<blockquote>
<br />
</blockquote>

<blockquote>
<p>וְעָשִׂיתִי לְנָשִׂיא כִּילַי רְאִיתִיו דּוֹאֵג עַל הָעָב הַנֶּעֱצֶרֶת / בִּשְׁנַת בַּצֹרֶת:</p>

<p>          אַל תֶּחֱרַד עַל הַנְּשִיאִים שַׂר יְקָר / אִם נוֹזְלִים לֹא יָצְקוּ עָלֶיךָ.</p>

<p>          כִּי מִמְּךָ לָמְדוּ קְפֹץ יָד כִּי שְׁמָם / כִּשְׁמָךְ וּמִפְעָלָם כְּמִפְעָלֶךָ.</p>

<br />
</blockquote>

<blockquote>
<p>וְעָשִׂיתִי עַל הֶחָכָם רַ׳ יוֹסֵף הַמַּעֲרָבִי / בְּנָסְעִי לְצוֹבָה מֵאֶרֶץ צְּבִי:</p>
</blockquote>

<blockquote>
<p>          בְּךָ הוֹבִישׁ אֱלֹהִים יָם דְּמָעוֹת / בְּךָ אָמַר לְצוּלָתָם חֳרָבִי.</p>

<p>          בְּלִבָּךְ בֵּית זְבוּל בָּנָה לְשִׁבְתּוֹ / לְשׁוֹן קֹדֶשׁ וְיַאהֵל שָׁם עֲרָבִי.</p>

<p>          וְהָיִיתָ גְבִיר וָרָב בְּמַעְרָב / וּבַמִּזְרָח מְשָׁחָךְ אֵל לְנָבִיא.</p>

<p>          וְאָמְנָם כִּי אֲרַם צוֹבָה כְּמִקְדָּשׁ / וְאַתָּה בּוֹ כְּמוֹ נֵר מַעֲרָבִי.</p>

<br />
</blockquote>

<blockquote>
<p>וְעָשִׂיתִי עַל קְּהִלָּה / מוֹאֶסֶת הַתְּהִלָּה:</p>

<p>          שַּׁדַּי שְׁלַח צוֹעִים לְרוֹשֵׁשׁ כָּל / טוֹבַת בְּנֵי כַלְנֵה וְכַלֶּנָּה.</p>

<p>          עָשְׁרָהּ וְכָל חֵילָהּ לְזָרִים תֵּן / וַחְשׂף יְפִי סִתְרָהּ וְגַלֶּנָּה.</p>

<p>          אִם כַּסְּפִינָה רָחֲבָה קַצֵּר / אוֹתָהּ וְאֶל אַמָּה תְּכַלֶּנָּה.</p>

<br />
</blockquote>

<blockquote>
<p>וְעָשִׂיתִי עַל בְּנֵי עֲדִינָה / אֲשֶׁר הָיוּ בִימֵי קֶדֶם פְּאֵר כָּל מְדִינָה /
וְעַתָּה נוֹתְרוּ לְמָשָׁל וְלִשְׁנִינָה:</p>

<p>          אַנְשֵׁי עֲדִינָה נִבְזִים שְׁפָלִים / מִבְחַר הֲמוֹנָם דֹּמֶן בְּאַשְׁפָּה.</p>

<p>          לֹא אַחֲרִישׁ עַד אָשִׁית לְלִבָּם / לִהְיוֹת לְחִצֵּי שִׁירַי כְּאַשְׁפָּה.</p>

<p>          הֵן אִם תְּמוֹל בָּם הָיוּ אֲצִילִים / הַיּוֹם יְקָרָם אָבַד וְנִסְפָּה.</p>

<p>          הַיּוֹם בְּשַׁחַת וּתְמוֹל בְּשַׁחַק / הַיּוֹם בְּאַשְׁפָּה וּתְמוֹל בְּחֻפָּה.</p>

<p>          הֵם לֹא לְעֵזֶר וָלֹא לְהוֹעִיל / כִּי אִם לְבשֶׁת וְגַּם כֵּן לְחֶרְפָּה.</p>

<br />
</blockquote>

<blockquote>
<p>וְעָשִׂיתִי לְאִישׁ כִּילַי מִכֹּל אֲשֶׁר לְפָנָיו / וְהוּא נֶחְשַׁב נָדִיב בְּעֵינָיו:</p>

<p>          וְרָאִיתִי אֱנוֹשׁ כִּילַי וְלִפְנֵי / נְדִיבִים הוּא בְעֵינָיו רֹאשׁ לְכֻלָּם.</p>

<p>          וְלֹא יַעְלֶה לְמַעְלוֹת הַנְּדָבָה / עֲדֵי יוּכַל חֲמוֹר לַעְלוֹת בְּסֻלָּם.</p>

<br />
</blockquote>

<blockquote>
<p>וְעָשִׂיתִי לְאִישׁ מִנְּדִיבֵי סְפָרַד כָּמוֹהוּ בִנְדָבָה לֹא נִהְיָה / וּשְׁמוֹ ר׳ חִיָּיא:</p>
</blockquote>

<blockquote>
<p>          שְׂאוּ שָׁלוֹם לִגְבִיר / יְקָר עִם תֹּם הֶחְבִּיר / וְזִכְרוֹ קוֹל יַעְבִיר / נְדִיב הַדּוֹר חִיָּיא.</p>
</blockquote>

<blockquote>
<p>          לְמֵי חָכְמוֹת צָמֵא / וְלַעֲשׂוֹת טוֹב הוֹמֶה / עֲרֵמוֹת הַיְקָר מֵ/עֲפַר שִׁפְלוּת חִיָּה.</p>
</blockquote>

<blockquote>
<p>          וְלוּ מִנִּדְבָתוֹ / יְאַו אִישׁ נִשְׁמָתוֹ / יְחַיֶּה זוּלָתוֹ / וְנַפְשׁוֹ לֹא חִיָּה.</p>

<br />
</blockquote>

<blockquote>
<p>וְעָשִׂיתִי לַאֲנָשִׁים הִלַּלְתִּים בְּשִׁירִים / וְלֹא הֵבִינוּ דַרְכָּם / וְלֹא יָדְעוּ עֶרְכָּם:</p>
</blockquote>

<blockquote>
<p>          תְּשׁוּרַת שִׁיר שְׁלַחְתִּיהָ לְאִישִׁים / חֲסֵרֵי בִין וְשֵׂכֶל עִם תְּמִימוּת.</p>

<p>          וְחָשְׁבוּ אֶת תְּהִלוֹתִַי לְקָלוֹן / וְהָרַע יַחְשְׁבוּ ישֶׁר וְתַמּוּת.</p>

<p>          וְכֻלָּם בַּנְּבָלוֹת הֵם שְׂמֵחִים / וְאָכֵן יִמְאֲסוּ דִבְרֵי נְעִימוּת.</p>

<p>          וְדִמְיוֹנָם כְּרֶמֶשׂ הַגְּלָלִים / אֲשֶׁר בַּמּוֹר יְהִי אָבוּד וְצָמוּת.</p>

<p>          תְּנָה אוֹתוֹ בְתוֹךְ צוֹאָה וְיִחְיֶה / וְשֶׁמֶן רֹאשׁ מְשַח רֹאשׁוֹ וְיָמוּת.</p>

<br />
</blockquote>

<blockquote>
<p>וְעָשִׂיתִי לְאִישׁ נָדִיב שָׁלַח לִי מִנְחָה / וּבַיּוֹם הַשֵּׁנִי כָּפַל לִי הָאֲרוּחָה:</p>

<p>          נְדִיב הַלֵּב אֲשֶׁר הֶעְשִׁיר בְּנֵי אִישׁ / וְלֹא נִמְצָא בְיָמָיו דַּל וּמִסְכֵּן.</p>

<p>          שְׁתֵּי יָדָיו שְׁתֵּי צָרוֹת מְקַנְּאוֹת / וְזֹאת תֵּיטִיב וְהַשֵּׁנִית תְּתַכֵּן.</p>

<p>          בְּעֵת תִּגְמֹל נְדָבוֹת יַד יְמִינוֹ / תְּקַנֵּא הַשְּׁנִיָּה לַעֲשׂוֹת כֵּן.</p>

<br />
</blockquote>

<blockquote>
<p>וְעָשִׂיתִי בְעִנְיַן הַחֵשֶׁק / בְּעֹפֶר אֲשֶׁר עֵינָיו כְּלֵי נֶשֶׁק:</p>

<p>          צְבִי הַחֵן אֲשֶׁר שָׁכֵן בְּלִבִּי / שְׂרָפָהוּ יְקוֹד צַלְעִי וּמֵעַי.</p>

<p>          וְלוּלֵי כִי הֲרָגַנִי בְעֵינָיו / וְהִרְבָּה עַד מְאֹד חִנָּם פְּצָעַי.</p>

<p>          נְתַתִּיהוּ כְּבַת עֵינִי וְשַׂמְתִּיו / כְּעֵץ שָׁתוּל עַל פַּלְגֵי דְמָעַי.</p>

<p>          וְעַל רִשְעוֹ נְתַתִּיהוּ בְלִבִּי / עֲדֵי שָׁכַן חֲרֵרִים בֵּין צְלָעַי.</p>

<br />
</blockquote>

<blockquote>
<p>וְעָשִׂיתִי לְאִישׁ הָיְתָה לוֹ שִׁפְחָה / וְהוּא וְאָבִיו הָיוּ מִתְעוֹלְלִים בָּהּ / זֶה הוֹלֵךְ וְזֶה בָּא:</p>
</blockquote>

<blockquote>
<p>          שֹׁמּוּ מְתֵי צֶדֶק וְיוֹשְׁבֵי שָׁעֲרָה / כִּי גָבְרָה זִמָּה וּפִיהָ פָעֲרָה.</p>

<p>          אֵיךְ מוֹסְדוֹת שַׁחַק לְזֹאת לֹא יִרְגְּזוּן / כִּי אִישׁ וְאָבִיו יֵלְכוּ לַנַּעֲרָה.</p>

<br />
</blockquote>

<blockquote>
<p>וְעָשִׂיתִי בְאִישׁ רָאִיתִי בְרֹאשׁוֹ מִצְנֶפֶת עֲצוּמָה / כְּפִי מָאתַיִם אַמָּה:</p>

<p>          וּמִצְנֶפֶת בְּרֹאשׁ נָבָל קְשׁוּרָה / חֲשַׁבְתִּיהָ כְלִי מָלֵא כְלִמָּה.</p>

<p>          מְאֹד גָּדְלָה וְהִיא עוֹמְדָה עֲלֵי רִיק / כְּמוֹ תֵבֵל תְּלוּיָה עַל בְּלִימָה.</p>

<br />
</blockquote>

<blockquote>
<p>וְעָשִׂיתִי עַל אִישׁ מְרוֹחַ אָשֶׁךְ / וְנָשָׂא אִשָּׁה יָפָה זִיוָהּ יָאִיר בַּחֹשֶׁךְ:</p>

<p>          חֲבֹק דּוֹדִי שְׁדֵי כַלָּה נְעִימָה / וְלֹא יֶחְסַר לְךָ תַּעֲנוּג וְכָל טוֹב.</p>

<p>          עֲלֵה עִמָּהּ עֲלֵי עֶרֶש אֲהָבִים / עֲדֵי תִהְיֶה כְגַן רָוֶה וְרָטֹב.</p>

<p>          רְאֵה בֵיצָתְךָ עִמָּהּ בְּרוּכָה / וְהִיא בֵיצָה אֲשֶׁר נוֹלְדָה בְיוֹם טוֹב.</p>

<br />
</blockquote>

<blockquote>
<p>וְעָשִׂיתִי עַל שֵׂיבָה. אֲשֶׁר בִּימֵי נְעוּרִים זָרְקָה בִי / וּכְנֶגַע פָּרְחָה בְלִבִּי:</p>

<p>          מוֹדֶה אֲנִי מַעֲשֵׂה מְתֵי עוֹלָם / הַלּוֹבְשִׁים לָבָן בְּיוֹם אֶבְלָם.</p>

<p>          כֵּן שַׂעֲרוֹתַי לָבְשׁוּ לָבָן / עַל נוֹד יְמֵי נֹעַר וְסוּר צִלָּם.</p>

<br />
</blockquote>

<blockquote>
<p>וְעוֹד בָּעִנְיָן הַזֶּה עָשִׂיתִי / וְלָלֶכֶת בְּדַרְכָּהּ נִסִּיתִי:</p>

<p>          דָּאוּ כְרֶגַע עוֹרְבֵי קַדְרוּת אֲשֶׁר / קֶדֶם בְּשַׁעַר שַׂעֲרִי שָׁקָדוּ.</p>

<p>          דָּאוּ וְתוֹךְ קִירוֹת לְבָבִי קִנְּנוּ / מִיּוֹם אֲשֶׁר מִשַּׂעֲרִי נָדָדוּ.</p>

<br />
</blockquote>

<blockquote>
<p>וְהֶעְתַּקְתִּי בִּסְפָרַד בִּלְשׁוֹן הַקֹּדֶשׁ סֵפֶר מוֹרֵה הַנְּבוּכִים / לְאֶחָד מִן הַנְּסִיכִים /</p>
</blockquote>

<blockquote>
<p>          וְהָיָה לִרְאוֹתוֹ כוֹסֵף / וּשְׁמוֹ יוֹסֵף / וּשְׁלַחְתִּיהוּ לוֹ עִם אֵלּוּ הַשִּׁירִים:</p>
</blockquote>

<blockquote>
<p>          שָׁלוֹם לְךָ עוֹרֵךְ קְרָב חָכְמָה / כִּי בָהּ זְמָמָיו יוֹם וְלֵיל נִצִּים.</p>

<p>          עַד קִנְּאוּ בוֹ יוֹצְאֵי צָבָא / וַיִּשְׂטְמוּהוּ בַעֲלֵי חִצִּים.</p>

<p>          אִם תֶּאֱהַב לַעְלֹז בְּגַן חָכְמָה / הִנֵּה עֲרוּגָה מָלְאָה צִצִּים.</p>

<p>          אוֹ לִבְּךָ תַקְרִיב לְאֵל קָרְבָּן / הִנֵּה לְךָ הָאֵשׁ וְהָעֵצִים.</p>

<br />
</blockquote>

<blockquote>
<p>וְעָשִׂיתִי בְעִיר כַּלְנֵה לְאִישׁ לָקַח הַבּוּז תְּרוּמִיָּה / וּשְׁמוֹ יְחִזְקִיָּה:</p>

<p>          אִמְרוּ לְרֹאשׁ הָעָם יְחִזְקִיָּה / יָחִיד בְּרָאָךְ רַב עֲלִילִיָּה.</p>

<p>          כִּמְעַט וְאָבְדוּ הַנְּבָלוֹת, אַךְ / לָהֶם שְׁלָחָךְ יוֹצְרָך מִחְיָה.</p>

<p>          אֵינְךָ יְחִזְקִיָּה, וְחָלִילָה / כִּי אִם מְנַשֶּׁה בֶּן יְחִזְקִיָּה.</p>

<br />
</blockquote>

<blockquote>
<p>וְעָשִׂיתִי בְּצָרְפַת לְאִישׁ חָנֵף מִכָּל עַמּוֹ / יִצְחָק הַלֵּוִי שְׁמוֹ:</p>
</blockquote>

<blockquote>
<p>          אֱמוּנָה אֵין בִּלְתָּהּ / בְּרוּם שַׁחַק שִׁבְתָּהּ / שְׁבִי נַפְשִׁי אִתָּהּ / וְעִמָּהּ הִלָּוִי</p>
</blockquote>

<blockquote>
<p>          יְקָר וָהוֹד יֵשׁ בָּהּ / וְהָאוֹת עַל טוּבָהּ / אֲשֶׁר אֵין חֵלֶק בָּהּ / לְיִצְחָק הַלֵּוִי.</p>

<br />
</blockquote>

<blockquote>
<p>וְעָשִׂיתִי בְּאַרְצוֹת מַעֲרָב לְאִישׁ טִפְסָר / לְלַמְּדוֹ דֶרֶךְ מוּסָר.</p>

<p>          דּוֹרֵשׁ קְנוֹת מוּסָר קְחָה כָל יוֹם רְאִי / מוּצָק לְהַבִּיט מַחֲזֵה צַלְמֶךָ.</p>

<p>          כִּי אִם יְהִי נָאֶה הֱיֵה נִשְׁמָר לְבַל / תַּחְסִיר בְּחֶסְרוֹן פָּעֳלָךְ תֻּמֶּךָ.</p>

<p>          אוֹ אִם יְהִי בוֹ מוּם הֱיֵה נִשְׁמָר לְבַל / מוּם חֶטְאֲךָ תּוֹסִיף עֲלֵי מוּמֶךָ.</p>

<p>          אִם תֵּט לְנִיבִי אוֹיְבֶיךָ תַחֲלשׁ / וּבְרֹב גְּאוֹנָךְ תַּהֲרֹס קָמֶיךָ.</p>

<br />
</blockquote>

<blockquote>
<p>וְעָשִׂיתִי בְּטוּלַיְטוּלָה עַל הַנָּשִׂיא ר׳ יוֹסֵף בֶּן שׁוֹשָׁן כְּשֶׁנִּפְטַר לְבֵית עוֹלָמוֹ:</p>
</blockquote>

<blockquote>
<p>          שָׁנָה אֲשֶׁר בָּהּ יְהוֹסֵף הַגְּבִיר נֶאֱסַף / תֹּאבַד הֲכִי אַחֲרָיו צֹאן אוֹבְדוֹת נֶהִי.</p>

<p>          הָיְתָה שְׁנַת אֵיד שְׁנַת זַעַם וְצָרָה שְׁנַת / יָגוֹן וְהָאֵל שְׁמָהּ קָרָא שְׁנַת נֶהִי.</p>

<br />
</blockquote>

<blockquote>
<p>וְקֹדֶם מוֹתוֹ בְּחֹדֶשׁ אֶחָד אוֹ שְׁנַיִם / שָׁמַעְנוּ כִּי יֵשׁ שֶׁבֶר בְּמִצְרַיִם</p>

<p>          וְכִי משֶׁה עָלָה לַשָּׁמַיִם. וָאַעַן וָאֹמַר:</p>

<p>          שֶׁבֶר מֵעַל שֶׁבֶר נִקְרָא / לִבּוֹת שׁוֹמְעָיו כָּאְרִי שׁוֹסֵף.</p>

<p>          כִּי אַחְרֵי מוֹת משֶׁה גָוַע / הַשַּׂר יוֹסֵף וַיֵּאָסֵף.</p>

<p>          לִשְׁכֹּן בִּמְחִיצָתוֹ בָא וַ/יִּקַח משֶׁה עַצְמוֹת יוֹסֵף.</p>

<br />
</blockquote>

<blockquote>
<p>וְעָשִׂיתִי בְּעִנְיְנֵי תֵבֵל / אֲשֶׁר הֵם נוֹבְלִים כְּצִיץ נוֹבֵל:</p>
</blockquote>

<blockquote>
<p>          וְרוֹאֶה בִלְבָבוֹ / זְמַן רַע וּנְתִיבוֹ / בְּנִקְרַת צוּר יָבֹא / וְנֶחְבָּא בִּמְחִלָה.</p>
</blockquote>

<blockquote>
<p>          וְתֵבֵל כַּמִּסְחָר / וְכָל אִישׁ בָּהּ יִתְחָר / וּמַה זֶּה בָּהּ אֶבְחַר / וְהִיא רָעָה כֻלָּה</p>
</blockquote>

<blockquote>
<p>          וְסֻכַּת טוֹבָתָהּ / אֲנִי פוֹסֵל אוֹתָהּ / לְמַעַן חַמָּתָהּ / מְרֻבָּה מִצִּלָּהּ.</p>

<br />
</blockquote>

<blockquote>
<p>וְעָשִׂיתִי לְאִישׁ קִדַּמְתִּיו בִּתְהִלָּתִי / וְלֹא הִכִּיר עֵרֶךְ גְּדֻלָּתִי:</p>

<p>          לְבָבִי קַח לְךָ מוּסָר וְשׁוּר כִּי / תְּהִלָּתְךָ נְבָלִים בּוֹסְסוּהָ.</p>

<p>          חֲשׂוֹף שִׁירָתְךָ לִפְנֵי חֲכָמִים / וְלֹא לִפְנֵי סְכָלִים יַחְמְסוּהָ,</p>

<p>          וְאִם תַּשְׁלִיךְ לְךָ אֶבֶן יְקָרָה / לְרַגְלֵי הַכְּלָבִים יִרְמְֶסוּהָ.</p>

<br />
</blockquote>

<blockquote>
<p>וְעָשִׂיתִי לְאַנְשֵׁי הַדּוֹר לִזְכּוֹר עִנְיְנֵיהֶם / וְרוֹעַ מַעֲשֵׂיהֶם:</p>

<p>          הָהּ כִּי בְנֵי הַדּוֹר אֲרָיוֹת טוֹרְפִים / כִּי לַעֲשׂוֹת נֶזֶק יְדֵיהֶם פּוֹשְׁטִין,</p>

<p>          לָכֵן שְׁמוֹר אֶת נַפְשְׁךָ מֵהֶם הֲכִי / כָּל הַיְּקוּם לִסְטִין וְהַכֹּל שׁוֹחֲטִין.</p>

<br />
</blockquote>

<blockquote>
<p>וְעָשִׂיתִי בְחֹדֶשׁ תַּעֲנִית יִשְׁמְעֵאלִים /</p>
</blockquote>

<blockquote>
<p>          כְּשֶׁשְּׁמַעְתִּים מַשְׁכִּימִים בַּעֲלוֹת הַשַּׁחַר</p>
</blockquote>

<blockquote>
<p>          וְאוֹכְלִים:</p>

<p>          הָאֵל עִנֵּג נַפְשׁוֹת עַמּוֹ / בַּמַּאְכָלִים. כִּי לֹא עִנָּה.</p>

<p>          לֹא יַרְעִיב אֵל נֶפֶשׁ צַדִּיק / רַק יַשְׂבִּיעַ נֶפֶשׁ נַעְנָה.</p>

<p>          כִּי לֹא צִוָּה עַנּוֹת אָדָם / נַפְשׁוֹ רַק אַחַת בַּשָּׁנָה.</p>

<p>          שָׁוְא לָכֶם כָּל מַשְׁכִּימֵי קוּם / כֵּן יִתֵּן לִידִידוֹ שֵׁנָא.</p>

<br />
</blockquote>

<blockquote>
<p>וְעָשִׂיתִי עַל אֶחָד מִן הַנְּבָלִים / גֵּאֶה בְהוֹנוֹ עַד כּוֹכְבֵי הַכְּסִילִים:</p>

<p>          בִּרְאוֹתְךָ נָבָל אֲשֶׁר / עָלָה וְשָׂם בִּזְבוּל דְּבִיר,</p>

<p>          פֶּתַע יְהִי נִשְׁבָּר וְשַׁח / כִּי אַחֲרֵי דַרְגָּא תְּבִיר.</p>

<br />
</blockquote>

<blockquote>
<p>וְעָשִׂיתִי עַל אִישׁ נָבָל וְכִילַי / וְאֵין בְּפִיהוּ רַק ׳לוּ׳ וְ׳אוּלַי׳ /</p>
</blockquote>

<blockquote>
<p>          וְיָמֻת בַּצָּמָא וְהוּא יוֹשֵׁב עַל אוּבַל אוּלַי:</p>

<p>          שְׁאֵלוּנִי עַל הַנְּדָבָה וּשְׁלֹמֹה / עֲנִיתִים הִיא וָהוּא כְּאֵשׁ עִם נוֹזְלֵי עָב</p>

<p>          לְשׁוֹן כּוֹסוֹ דָּבֵק לְחִכּוֹ בַּצָּמָא / וְשִׂפְתֵי שֻׁלְחָנוֹ עֲטוּפִים בָּרָעָב.</p>

<p>          לְהָסֵךְ מֵי רַגְלָיו יְפַחֵד פֶּן יִצְמָא / וְכֵן יִירָא לִבְדּוֹק נְקָבָיו פֶּן יִרְעָב.</p>

<br />
</blockquote>

<blockquote>
<p>וְעָשִׂיתִי עַל עִנְיַן הַדְּמָעוֹת / אֲשֶׁר מִן הַלֵּב נוֹבְעוֹת:</p>

<p>          כָּל הַדְּמָעוֹת יִזְּלוּ גַּם יַחְדְּלוּ / עִתִּים לְבַד דִּמְעוֹת עֲשׁוּקֵי אַהַב,</p>

<p>          כִּי אֵיד בְּכִי עֵת מִכְּבֵדָם יַעֲלֶה / יִהְיֶה לְמַיִם בַּעֲלוֹת הַלַּהַב.</p>

<br />
</blockquote>

<blockquote>
<p>וְעָשִׂיתִי עוֹד עַל הָעִנְיָן / וְלִשְׁאוֹב מִן הַמַּעְיָן:</p>

<p>          אִלּוּ כְּפִי אֵידִי דְמָעַי יִזְּלוּ / לֹא דָרְכָה רֶגֶל אֱנוֹשׁ יַבֶּשֶׁת.</p>

<p>          אָמְנָם דְּעוּ כִּי לֹא לְמֵי מַבּוּל לְבַד / כִּי גַּם לְדִמְעִי נִרְאֲתָה הַקֶּשֶׁת.</p>

<br />
</blockquote>

<blockquote>
<p>וְעָשִׂיתִי עַל הַנָּשִׂיא הַגָּדוֹל רַבֵּנוּ שֵׁשֶׁת ז״ל אֲשֶׁר הָיָה רֹאשׁ נְדִיבֵי עוֹלָם /</p>
</blockquote>

<blockquote>
<p>          וְאָסַף הַחֲמוּדוֹת כֻּלָּם:</p>

<p>          אִם תִּשְׁאֲלוּ עַל הַגְּבִיר שֵׁשֶּׁת</p>
</blockquote>

<blockquote>
<p>          / הוּא בַזְּמַן נִשְׁאַר לְרֹאשׁ פִּנָּה.</p>

<p>          נָגַע עֲדֵי זִקְנָה וְנִדְבָתוֹ / לֹא בָלְתָה. אַךְ יָסְפָה עֶדְנָה.</p>

<br />
</blockquote>

<blockquote>
<p>וְעָשִׂיתִי בְעִנְיַן הָאֲהוּבִים / הַנְּעִימִים וְהַנֶּאֱהָבִים:</p>

<p>          מֶרְחַב אֲרָצוֹת צַר וְלֹא / יָכִיל שְׁנַיִם אוֹיְבִים.</p>

<p>          כַּאֲשֶׁר מְקוֹם זֶרֶת מְאֹד / רָחָב לְאֶלֶף אוֹהֲבִים.</p>

<br />
</blockquote>

<blockquote>
<p>וְעָשִׂיתִי עַל קְהַל לוּנֵיל / יִשְׁמְרֵם הָאֵל:</p>

<p>          שְׂפַת יֶתֶר הֲתַשִּׂיג מַהֲלַל עָם / אֲשֶׁר שִׂכְלוֹ בְּיִרְאַת אֵל יְרִיחוֹ.</p>

<p>          וְשׁוֹלֵחַ דְּבַר חָכְמָה אֲלֵיהֶם / וְעוֹרֵךְ אֶל מְאוֹר שִׁמְשָׁם יְרֵחוֹ,</p>

<p>          וְשׁוֹלֵחַ רְסִיסֵי טַל לְיַם סוּף / וּמֵבִיא שַׁי תְמָרִים אֶל יְרִיחוֹ.</p>

<br />
</blockquote>

<blockquote>
<p>וּבִהְיוֹתִי בְלוּנִיל בִּקֵּשׁ מִמֶּנִּי ר' יְהוֹנָתָן הַכֹּהֵן ז&quot;ל לְהַעְתִּיק לוֹ סֵדֶר זְרָעִים.</p>
</blockquote>

<blockquote>
<p>          לְר' משֶׁה אַבִּיר הָרוֹעִים. וְהֶעְתַּקְתִּיו וְאֵלָיו שְׁלַחְתִּיו עִם אֵלֶּה הַשִּׁירִים:</p>
</blockquote>

<blockquote>
<p>          יְצַו אֵל שְׁלוֹמִים / לְחֶבְרַת תְּמִימִים / חֲכָמִים נְעִימִים / נְבוֹנִים יְדוּעִים.</p>
</blockquote>

<blockquote>
<p>          חֲשֵׁכָה כְאוֹרָה / יְשִׁיבוּן בְּתוֹרָה / וְהִיא כַמְּנוֹרָה / וְהֵם לָהּ גְּבִיעִים.</p>
</blockquote>

<blockquote>
<p>          אֲקַדֵּם גְּבוֹהִים / וְאוֹרֵי נְגוֹהִים / וְכֹהֲנֵי אֱלֹהִים. בְּמִנְחַת זְרָעִים.</p>

<br />
</blockquote>

<blockquote>
<p>וְכָתַבְתִּי לְיוֹסֵף מְקוֹר הַתּוּשִׁיָּה / בֶּן הַשַּׂר הַמִּצְרִי ר' עוֹבַדְיָה ז&quot;ל:</p>
</blockquote>

<blockquote>
<p>          הַשַּׂר, לְךָ חָכְמָה וּבִין יִתְיַחֲשׂוּ / וּבְתוֹךְ לְבָבָךְ נִמְצְאוּ יוֹם חֻפְּשׂוּ.</p>

<p>          וּבְיוֹם בְּרֹא הָאֵל חֲמוּדוֹת הַזְּמַן / וַיְשׁוֹטְטוּ לִמְצֹא בְּצֵל מִי יֶחֱסוּ</p>

<p>          אָמַר אֱלֹהִים: מַהֲרוּ וּלְכוּ אֱלֵי / יוֹסֵף אֲשֶׁר יֹאמַר אֲלֵיכֶם תַּעֲשׂוּ.</p>

<br />
</blockquote>

<blockquote>
<p>וּבְעִנְיַן הַחֵשֶׁק עָשִׂיתִי אֵלֶּה הַשִּׁירִים / בִּימֵי הַנְּעוּרִים:</p>

<p>          צְבִי הַחֵן אֲשֶׁר לֶחְיוֹ / בְּסַפִּירִים מְעֻלֶּפֶת,</p>

<p>          וְעֵינָיו שׁוֹלְפִים עָלַי / בְּרַק חֶרֶב מְעוֹפֶפֶת.</p>

<p>          שְׂפָתָיו צוּף וּפָנָיו גַּן / וְשִׁנָּיו דַּר וּפִיו נֹפֶת.</p>

<p>          בְּגַן לֶחְיוֹ מְשׂוֹשׂ עֵינִי / בְּעֵת צוֹפָה וְנִשְׁקֶפֶת.</p>

<p>          אֲבָל נַפְשִׁי בְּאֵשׁ חִשְׁקוֹ / צְרוּבָה הִיא וְנִשְׂרֶפֶת.</p>

<p>          שְׁתֵּי עֵינַי בְּגַן עֵדֶן / אֲבָל לִבִּי בְּתוֹךְ תֹּפֶת.</p>

<br />
</blockquote>

<blockquote>
<p>וְעָשִׂיתִי בְּעִיר כַּלְנֵה עַל אִישׁ אֲשֶׁר בָּרוּךְ שְׁמוֹ / וּנְבָלָה עִמּוֹ:</p>

<p>          נָבָל אֲשֶׁר קִנֵּא לְנַבְלוּת מוֹלְדוֹ / עַד בַּנְּבָלָה נִמְשְׁלוּ כַּבֵּן כְּהוֹר.</p>

<p>          נִקְרָא בְרָכוֹת אַךְ קְלָלוֹת הוּא שְׁמוֹ / כַּאְשֶׁר לְעִוֵּר יִקְרְאוּ סַגִּיא נְהוֹר.</p>

<br />
</blockquote>

<blockquote>
<p>וְעָשִׂיתִי בַעֲדִינָה עַל אִישׁ מִן הָאֲצִילִים / אֲשֶׁר הָיָה מִתְעַלֵּל בְּתַעֲלוּלִים:</p>

<p>          עֲדִינָה בָּהּ אֲנָשִׁים כַּבְּהֵמוֹת / וְנִרְבָּעִים לְפָרִיצִים נְבָלִים.</p>

<p>          וְהֵמָה בּוֹעֲלִים כִּי הַבְּהֵמָה / וְהַכֵּלִים כְּרַגְלֵי הַבְּעָלִים.</p>

<br />
</blockquote>

<blockquote>
<br />
</blockquote>

<blockquote>
<p>וְכָתַבְתִּי לְאִישׁ מֵאֲצִילֵי הַדּוֹר וּגְבִירָיו / לְמַעַן אֶחֱרוּ לִי פַעֲמֵי סְפָרָיו:</p>

<p>          שְׂאוּ שָׁלוֹם לְדוֹד אִטֵּר וְאִלֵּם / שְׁפַל רוּחַ וְעָלַי גַּאֲוָתוֹ.</p>

<p>          לְאִטֵּר מִכְּתֹב סֵפֶר לְדוֹדוֹ / וְאִלֵּם יַחֲשֹךְ לוֹ נִיב שְׂפָתוֹ.</p>

<br />
</blockquote>

<blockquote>
<p>וְעָשִיתִי לְאִישׁ נָשָׂא אִשָּׁה קְדוֹשָׁה / וְהָיָה מִתְחַבֵּר לְכָל אִשָּׁה קְדֵשָׁה:</p>

<p>          חוֹשֵׁק בְּנוֹת נֵכָר וְעוֹזֵב רַעֲיַת / חֵיקוֹ. עֲבֵרוֹתָיו גְּשׁוּ לִשְמֹעַ.</p>

<p>          עִבּוּר בְּנוֹת קֹדֶשׁ בְּזָרוֹת יַחֲלִיף / כִּי הַדְּחוּיוֹת יַחֲשֹׁב לִקְבֹּעַ.</p>

<br />
</blockquote>

<blockquote>
<p>וְעָשִׂיתִי בְּעִנְיַן דִּמְעוֹת הָעֵינַיִם / הַנִּגְרָשׁוֹת כִּיאוֹר מִצְרַיִם:</p>

<p>          זְמַן רָע הֶחֱשִׁיךְ עֵינַי יְגוֹנָךְ / וְרָמָה יָדְךָ בַּל יֶחֱזָיוּן.</p>

<p>          שְׂעִפַּי, עַד לְמָתַי הַיְגוֹנִים / בְּכַנְפֵיכֶם בְּכָל עֵת יֶחֱסָיוּן.</p>

<p>          וְשִׂמְחָתִי בְּבַת עֵינִי תְּמִיתוּן / לְרֹב בִּכְיִי – אֲבָל הַבַּת תְּחַיּוּן.</p>

<br />
</blockquote>

<blockquote>
<p>וְעָשִׂיתִי בְחֵרוּף הַנְּבָלִים / וְגִדּוּף הַנּוֹכְלִים:</p>

<p>          הֵם כַּבְּהֵמוֹת מִבְּלִי זָנָב אֲבָל / לָהֶם זְנָבוֹת רַק בְּעָרְפָּם נִקְשְׁרוּ.</p>

<p>          אוֹת עַל קְפוֹץ יָדָם בְּעֵת תַּחְפֹּץ רְאוֹת / שׁוּר מֵאֲחוֹרֵיהֶם יְדֵיהֶם אֻסְּרוּ</p>

<p>          אִם תֶּאֱסֹף מִנְיָן לְךָ מֵהֶם תְּפִ/לָּתָךְ אֲסוּרָה כִּי עֲשָׂרָה יַחְסְרוּ.</p>

<br />
</blockquote>

<blockquote>
<p>וְעָשִׂיתִי שִׁיר מוּסָר וְתוּשִׁיָּה. בְּעִנְיְנֵי הַמִּחְיָה:</p>

<p>          אַל תִּהְיֶה עָצֵל לְבַקֵּשׁ לָךְ / מִחְיָה וְשִׂים קִנָּךְ מְלוֹן אוֹרְחִים.</p>

<p>          כִּי לֹא תְהִי מוֹצֵא מְנוּחָה בִמְ/נוּחָה וּבַעְלִיּוֹת מְרֻוָּחִים.</p>

<p>          הַבֵּט לְשׁוֹן קֹדֶשׁ וְשׁוּר כִּי לֹא / יִתְקַבְּצוּ תוֹכוֹ שְׁנֵי נָחִים.</p>

<br />
</blockquote>

<blockquote>
<p>וְעָשִׂיתִי לְאִישׁ מַרְבֶּה לִקְנוֹת סְפָרִים / וְהוּא מִן הַכְּסִילִים וְהַבּוֹעֲרִים:</p>

<p>          רְאוּ פֶתִי אֲשֶׁר נוֹשַׁן בְּסִכְלוֹ / וְרָעוֹתָיו חֲדָשִׁים לַבְּקָרִים.</p>

<p>          וְהוּא מַרְבֶּה קְנוֹת סִפְרֵי תְעוּדוֹת / וְיִדְמֶה בָּם חֲמוֹר נוֹשֵׂא סְפָרִים.</p>

<br />
</blockquote>

<blockquote>
<p>וְעָשִׂיתִי עַל אִישׁ הִלַּלְתִּיו בְּשִׁירַי / וְהִכִּיר מְלִיצוֹת דְּבָרַי:</p>

<p>          הַשַּׂר, חֲלִיצוֹת מִמְּלִיצוֹתַי לְבַשׁ / יַעַן צְרִי צִירִי לְכָל צִיר יֶחֱבָשׁ.</p>

<p>          רוֹדֶה דְבַשׁ מִלַּי יְהִי מַכִּיר אֱמֶת / כִּי מִגְּוִיַּת הָאֲרִי רָדָה דְבָשׁ.</p>

<br />
</blockquote>

<blockquote>
<p>וְעָשִׂיתִי בְדַמֶּשֶׂק עַל הַדַּיָּן / לְסִבָּה וּלְעִנְיָן:</p>

<p>          אֱנוֹשׁ נָטַע בְּכַרְמוֹ עֵץ פְּרִי גַּם / עֲבָדָהוּ בְּיוֹם וָלֵיל וְהִשְׁקָה.</p>

<p>          וְעֵת הֵחֵל נְתֹן פִּרְיוֹ בְּעִתּוֹ / וְאֶל כָּל חֵךְ אֲכִילָתוֹ מְתוּקָה,</p>
</blockquote>

<blockquote>
<p>          נְתָשָׁהוּ וְתַם לָרִיק יְגִיעוֹ / וְכָכָה מַעֲשֵׂה ר׳ צְדָקָה.</p>
</blockquote>

<blockquote>
<p>          תְּמוֹל בָּנָה דְבִיר מוּסָר וְהַיּוֹם / הֲרָסָהוּ וְשָׁב שׁוּחָה עֲמֻקָּה.</p>

<p>          אֲקַו מִשְׁפָּט וְהֵן מִשְׂפָּח וּמַפָּח / וְלִצְדָקָה וְהִנֵּה קוֹל צְעָקָה.</p>

<p>          וְלָא יָדַע הֲכִי צוּר שָׂם בְּתוֹךְ פִּי / עֲלֵי כָל אוֹיְבֵי חֶרֶב מְרוּקָה.</p>

<p>          וְעֵת כִּי אֶשְׁלְפֶנָּה. הָעֲנָקִים / אֲנִי מוֹסֵר בְּזַעַם לַעֲלוּקָה.</p>

<p>          אֲנִי אַחְרִישׁ וְעֵת שִׁירִי יְדַבֵּר / זְמַן יַרְעִישׁ בְּיָדוֹ הַחֲזָקָה.</p>

<p>          וּמִי נִגַּשׁ לְמִלְחַמְתִּי וְנִמְלַט / וּמִי שָׁלַח בְּהוֹדִי יָד וְנִקָּה?</p>

<br />
</blockquote>

<blockquote>
<p>וְעָשִׂיתִי בְּמִצְרַיִם לַדַּיָּן ר' מְנַחֵם עַל עִנְיַן ר׳ הִלֵּל אֲשֶׁר בָּטַחְתִּי בוֹ.
וְנִכְשַׁלְתִּי בְנִיבוֹ:</p>

<p>          קָרָאתִי בַּצַּר לִי פֶּסֶל / וָאֶבְטַח עַל עֶצֶב נִבְזֶה.</p>

<p>          הָיָה כֶסֶף סִיגִים וּצְרַפְ/תִּיהוּ אוּלַי סוֹדִי אֶחְזֶה.</p>

<p>          וָאַשְׁלִיכֵהוּ לִי בָּאֵשׁ / וַיֵּצֵא הָעֵגֶל הַזֶּה.</p>

<br />
</blockquote>

<blockquote>
<p>וּפַעַם אַחַת הֱצִיקוּנִי בְּלֵיל שַׁבָּת פַּרְעוֹשִׁים / נוֹשְׁכִים כִּנְחָשִׁים. וָאַעַן וָאֹמַר:</p>

<p>          לִבִּי לְפַרְעוֹשׁ חִלֵּל יְצוּעִי / וּרְווֹת בְּדָמִי כָּל תַּעֲנוּגוֹ.</p>

<p>          לֹא אֶשְׁקְטָה עַד אָשִׁיב גְּמוּלוֹ / וּבְיַד עֲווֹנוֹ כַּיּוֹם אֲמוּגוֹ.</p>

<p>          מוֹעֵד וְשַׁבָּת לֹא יַעְצְרֵנִי / לַהְפֹךְ לְאֵבֶל חָדְשׁוֹ וְחַגּוֹ.</p>

<p>          אָמְרוּ חֲבֵרַי: הֵן הַחֲכָמִים / אָסְרוּ בְּיוֹם הַשַּׁבָּת לְהָרְגוֹ.</p>

<p>          וָאוֹמְרָה: הֵם אָמְרוּ תְחִלָּה / הַבָּא לְהָרְגָךְ הַשְׁכֵּם לְהָרְגוֹ.</p>

<br />
</blockquote>

<blockquote>
<p>וְשָׁלַחְתִּי מִדַּמֶּשֶׂק לַחֲמָת אֶל הָרוֹפֵא ר׳ משֶׁה בַר צְדָקָה:</p>
</blockquote>

<blockquote>
<p>          גְּבִיר הַהוֹד, גְּדוֹר פִּרְצָךְ וְגִדְרָךְ / וְשׁוּב לִרְעוֹת שְׁאָר צֹאנָךְ וְעֶדְרָךְ.</p>

<p>          וְאַל תִּשְׁכַּח יְדִידִים לָךְ יְקַוּוּ / וְיוֹחִילוּ דְבַר פִּיךָ וְנִדְרָךְ.</p>

<p>          הֲכִי אַתָּה כְּרוּב מִמְשַׁח וְלָכֵן / לְעִירָךְ שׁוּב וְשִׂים הַדְרָךְ בְּחַדְרָךְ.</p>

<br />
</blockquote>

<blockquote>
<p>וְעָשִׂיתִי עַל הַנְּשָׁמָה. וְהַנֶּפֶשׁ הַחֲכָמָה:</p>

<p>          חוֹנָה וְנִסְגֶּרֶת בְּבוֹר גְּוִיָהּ / מִיּוֹם חֲנוֹתָהּ נִצְּלָה עֶדְיָהּ.</p>

<p>          רִמָּה הֲתֵחָבֵר אֱלֵי כִימָה / מִי יַעֲרִיךְ דָּפְיָהּ לְהוֹד יָפְיָהּ.</p>

<p>          יוֹם פָּשְׁטָה הַגּוּף אֲזַי לָבְשָׁה / עֶדְיָהּ וְהֵסִירָה כְּסוּת שִׁבְיָהּ.</p>

<p>          זוֹרְחָה כְּשֶׁמֶשׁ עָלְתָה מִבֵּית / כֶּלֶא נְוֵה חשֶׁךְ וּמַאְפֵּלְיָה.</p>

<p>          יוֹצְרָה בְּשַׁחַק הִלְּלָהּ כִּי כֵן / כֹּל הַנְּשָׁמָה הִיא תְהַלֵּל יָהּ.</p>

<br />
</blockquote>

<blockquote>
<p>וְעָשִׂיתִי עַל אֹרֶךְ יְמֵי הַגָּלוּת / וְרֹב שְׁנוֹת הַדַּלּוּת וְהַשִּׁפְלוּת:</p>

<p>          חָסִין גְּבוּרוֹת יָדְךָ גַלֵּם / בַּיּוֹם וְאֵיךְ תּוּכַל לְהִתְעַלֵּם.</p>

<p>          רָצוּץ בְּבוֹר גָּלוּת יְשׁוּעָתָךְ / יַחְלֹם כְּמוֹ עֶבֶד פְּדוּת חוֹלֵם.</p>

<p>          יִשְׁאַל בְּעַד הַקֵּץ וְאֵין עוֹנֶה / יִדְמֶה לְעִוֵּר יִשְׁאֲלָה אִלֵּם.</p>

<p>          זֶה לוֹ שְׁנוֹת אֶלֶף יְקַו אוּלַי / תִּפְקֹד עֲווֹן צָרָיו וְלֹא שָׁלֵם.</p>

<p>          יָהּ שׁוּב וְיִשְׂרָאֵל לְעִיר הַרְאֵל / תָּשִׁיב וְיָבֹא יַעֲקֹב שָׁלֵם.</p>

<br />
</blockquote>

<blockquote>
<p>וְעָשִׂיתִי בְּעִנְיַן בִּקּוּר בֵּית הַתְּפִלָּה / לַעֲרֹךְ לָאֵל תְּהִלָּה:</p>

<p>          חֲצַר בֵּית קָדְשְׁךָ קַמְתִּי לְבַקֵּר / לְחַוּוֹת נָעֳמָךְ עֶרֶב וּבֹקֶר.</p>

<p>          רְאֵה עָצְבִּי וְשׁוּר מַצְפּוּן לְבָבִי / אֲשֶׁר יִרְאֶה צְפוּנֵי כֹל וְחוֹקֵר.</p>

<p>          יְקַו לִבִּי וְכָל שִׂבְרוֹ בְךָ שָׂם / וְיֵדַע בֶּאֱמֶת כִּי לֹא תְשַׁקֵּר.</p>

<p>          זְרֵה אוֹיְבַי כְּמוֹ דָוֶה וְעֵינֵי / מְקַנְאַי מֵחֲזוֹת טוּבִי תְנַקֵּר.</p>

<p>          יְמִינָךְ שִׂים עֲלֵי גֶפֶן נְטַעְתָּהּ / וְאוֹתָהּ אַל תְּהִי נוֹתֵשׁ וְעוֹקֵר.</p>

<br />
</blockquote>

<blockquote>
<p>וְעָשִׂיתִי לְאִישׁ מִן הַנּוֹכְלִים / וְהוּא מִזֶּרַע אֲצִילִים:</p>

<p>          כִּילוּת בְּתֵבֵל שׁוֹטְטָה לֹא שָׁקְטָה / עַד כִּי בְּלִבָּךְ מָצְאָה מַרְגּוֹעַ,</p>

<p>          לוּ נָגְעָה יָדָךְ בְּעָבִים נִפְזְרוּ / אוֹ בַּעֲיָנוֹת מֵאֲנוּ לִנְבֹּעַ,</p>

<p>          אוֹ בַעֲשָׂבִים יָבְשׁוּ עַד נִשְׂרְפוּ / אוֹ עַל דְּגֵי יָם תַּמְנוּ לִגְוֹעַ,</p>

<p>          אוֹ דָרְכָה רַגְלָךְ בְּחֶרְמוֹן קִנְּאוּ / עַל רוֹב יְבוֹשֶׁת הַרֲרֵי גִלְבּוֹעַ.</p>

<br />
</blockquote>

<blockquote>
<p>וְעָשִׂיתִי לְאִישׁ מִן הַנְּדִיבִים / וּמִגֶּזַע הַחֲשׁוּבִים:</p>

<p>          אָמַר אֱלֹהִים לַנְּדָבָה שַׁחֲרִי / הַשַּׂר לְמַעַן בָּךְ מְאֹד רַב גִּילוֹ</p>

<p>          עִזְבִי בְנֵי תֵבֵל וְלוּ בִלְבַד לְכִי / כִּי הוּא אֲדוֹנַיִךְ וְהִשְׁתַּחֲוִי לוֹ.</p>

<br />
</blockquote>

<blockquote>
<p>וְעָשִׂיתִי עַל אִישִׁים יַחֲלִיקוּ לְשׁוֹנָם / וְקֶבֶר פָּתוּחַ גְּרוֹנָם:</p>

<p>          וְיֵשׁ אִישִׁים מְתוּקֵי נִיב וְשָׂפָה / וּבִלְשׁוֹנָם יְפַתּוּנִי וְנִיבָם.</p>

<p>          יְגַלּוּ לִי פְנֵי רָצוֹן וְאַהְבָה / וְיָדַעְתִּי הֲכִי אָרְבָּם בְּלִבָּם.</p>

<p>          וְאֵיך יוּכְלוּן צְפֹן רוֹעַ לְבָבָם / וְהַכָּרַת פְּנֵיהֶם עָנְתָה בָם.</p>

<br />
</blockquote>

<blockquote>
<p>וְעָשִׂיתִי עַל עִנְיַן הַנְּדוֹד / הַמַּבְעִיר בְּלִבִּי כִידוֹד:</p>

<p>          יְדִידַי יִדּוֹדוּן וְיָרֵעוּ רֵעַי / וְלִנְדוֹדָם אֶמְצָא יְקוֹד אֵשׁ בִּצְלָעַי.</p>

<p>          וּמִי יִתֵּן קָרְבוּ חֲשׁוּקַי כִּמְצוּקַי / וְדוֹדַי כִּנְדוֹדַי וְרֵעַי כִּדְמָעַי.</p>

<br />
</blockquote>

<blockquote>
<p>וְעָשִׂיתִי עַל עִנְיַן הַפְּרִידָה / אֲשֶׁר בָּהּ רַגְלִי לְכוּדָה:</p>

<p>          לְמָתַי נָע וְנָד אֶהְיֶה כְקַיִן / הֲלוּם יָגוֹן וְלֹא שֵׁכָר וְיַיִן.</p>

<p>          אֲקַו יֶשַׁע וְלֹא אֶחֱזֶה וְאוּלָם / מְצוּקִים אֶחֱזֶה עַיִן בְּעַיִן.</p>

<p>          כְּמוֹ עִוֵּר בְּמַחְשַׁכֵּי כְּלָאִים / חֲצוֹת לֵיל אֲקַו לָאוֹר וְאַיִן.</p>

<br />
</blockquote>

<blockquote>
<p>וְעָשִׂיתִי עַל אֲנָשִׁים גֵּאִים / וְהֵם רָעִים מִכָּל הַבְּרוּאִים:</p>

<p>          יַכְרֵת אֱלֹהִים בַּעֲלֵי גָאוֹן / נִבְזִים וְעַד כּוֹכְבֵי זְבוּל גֵּאִים.</p>

<p>          לוֹבְשִׁים בְּגָדִים הֵם חֲדָשִׁים אַךְ / הַמַּעֲשִׂים בָּלִים מְטֻלָּאִים.</p>

<p>          חוֹטְאִים וְחָלִילָה הֱיוֹת כָּהֶם / אַנְשֵׁי סְדוֹם רָעִים וְחַטָּאִים.</p>

<br />
</blockquote>

<blockquote>
<p>וּבְעִנְיַן הַחֵשֶׁק עָשִׂיתִי / וּבֵית אַהֲבָה בָנִיתִי:</p>

<p>          צְבִי הַחֵן מְחָצַנִי בְּיָפְיוֹ / וְהִבְעִיר בִּי יְקוֹד חִשְׁקוֹ וְעָצְבּוֹ.</p>

<p>          וּבַמִדָּה אֲשֶׁר מָדַד גְּמַלְתִּיו / וְהֶאְכַלְתִּיו פְּרִי חֶטְאוֹ וְחוֹבוֹ.</p>

<p>          בְּהַרְאוֹתִי רְאִי מוּצָק לְעֵינָיו / הֲשִׁיבוֹתִי יְקוֹד חִשְׁקִי לְלִבּוֹ.</p>

<br />
</blockquote>

<blockquote>
<p>וְעַל זֶה הָעִנְיָן. בָּנִיתִי לוֹ בִּנְיָן:</p>

<p>          עֵינֵי צְבִיָּה דָרְכוּ לִי קֶשֶׁת / עַל כֵּן שְׂעִפַּי יָרְאוּ מִגֶּשֶת.</p>

<p>          נַפְשִׁי כְמוֹ צִפּוֹר בְּרִשְׁתָּהּ נִלְכְּדָה / אַךְ אַהֲבָתָהּ הָיְתָה הָרֶשֶׁת.</p>

<p>          עֵינָהּ דְּמוּת קֶשֶׁת אֲבָל פָּרְשָׂה / עָנָן וְעָלָיו נִרְאֲתָה הַקֶּשֶׁת.</p>

<br />
</blockquote>

<blockquote>
<p>          וְעוֹד בְּעִנְיַן הַחֵשֶׁק / בִּצְבִי הַלְּבָבוֹת עוֹשֵׁק:</p>

<p>          צְבִי הַחֵן עֲשָׁקַנִי בְּיָפְיוֹ / וְהִשְׁבִּית כָּל רְנָנַי גַּם שְׂשׂוֹנַי,</p>

<p>          וְאֵין לִי מִלְּחָיָיו הַנְּעִימִים / לְבַד הָאוֹר אֲשֶׁר אֶרְאֶה בְעֵינַי.</p>

<p>          יְרִיבוּנִי עֲלֵי חִשְׁקוֹ מְרִיבִים / לְהוֹסִיף אֵיד וְיָגוֹן עַל יְגוֹנַי,</p>

<p>          וְנִשְׁבַּעְתִּי לְבַל אֶשְׁמַע בְּקוֹלָם / אֲבָל כִּי אֶסְגְּרָה עֵינַי וְאָזְנַי.</p>

<p>          וְהוּא נַפְשִׁי וְאֵיךְ אֶמְאַס בְּנַפְשִׁי / הֲלֹא אֶחְטָא לְצוּר שׁוֹכֵן מְעוֹנַי.</p>

<p>          וּמָה אֶקֹּב וְלֹא קַבֹּה אֱלֹהִים / וּמָה אֶזְעוֹם וְלֹא זָעַם יְיָ?</p>

<br />
</blockquote>

<blockquote>
<p>וְעוֹד עַל הָעִנְיָן / הֲכִינוֹתִי זֶה הַבִּנְיָן:</p>

<p>          סָבַב חֹשֵׁק עַל יַד הַיְאוֹר / וּכְאֵב חִשְקוֹ פִצְעֵי זַיִן.</p>

<p>          וַיַּרְא עַלְמָה הִיא רוֹחֶצֶת / מַלְבּוּשׁ דּוֹדוֹ עַל הָעַיִן.</p>

<p>          וּנְשָׁקָהוּ לֹא לִכְבוֹדוֹ / רַק לִכְבוֹד חַכְלִילִי עַיִן.</p>

<p>          כֵּן יֵשׁ אָדָם סוֹבֵא יִשְׁתֶּה / הַחֹמֶץ לִכְבוֹד הַיַּיִן.</p>

<br />
</blockquote>

<blockquote>
<p>וְעָשִׂיתִי עַל נְשִׂיאִים הֵם / נְדִיבִים בְּפִיהֶם / וְקוֹפְצִים יְדֵיהֶם:</p>
</blockquote>

<blockquote>
<p>          הָהּ רָאֲתָה עֵינִי אֲנָשִׁים הֵם כְּמוֹ / הַכַּרְמְלִי נָבָל וְכַאְחֵי קַיִן.</p>

<p>          וּשְׁמָם נְשִׂיאִים אַךְ בְּנִדְבָתָם נְשִׂי/אִים הֵם וְגַם רוּחַ וְגֶשֶׁם אָיִן.</p>

<br />
</blockquote>

<blockquote>
<p>וְעָשִׂיתִי בְּאַשּׁוּר עַל אִשָּׁה רָעָה וְשַׁלֶּטֶת / וְהִיא כָאֵשׁ מִתְלַהֶטֶת /</p>

<p>          וְלָהּ בֵּן פָּרִיץ דּוֹמֶה לְאִמּוֹ / בְּכַעְסוֹ וּבְזַעְמוֹ:</p>

<p>          אֵשֶׁת כְּסִילוּת צוּר בְּשַׁחַת יִצְפְּנָהּ / חִישׁ יִתְּנֶנָּה תוֹךְ שְׁאוֹל וַיִּשְׁכְּנָהּ.</p>

<p>          תִּדְמֶה עֲתַלְיָה רַק בְּנָהּ יִדְמֶה אֲחַזְ/יָהּ. בּוֹרְאָהּ לֹא יַעְזְרָהּ וִיְחוֹנְנָהּ.</p>

<p>          שָׁרְשָׁהּ יְקַצֵּץ עִם וְלָדָהּ וַעֲתַלְ/יָה אֵם אֲחַזְיָה רָאֲתָה כִּי מֵת בְּנָהּ.</p>

<br />
</blockquote>

<blockquote>
<p>וְעָשִׂיתִי עַל אִישׁ מִן הַנְּבָלִים שְׁמוֹ [צְדָקָה בֶּן עֲתִירָה] / כְּשֶׁמֵּתָה אִמּוֹ וְנִפְטְרָה:</p>
</blockquote>

<blockquote>
<p>          וְאָמְרוּ לִי סְפוֹד עַל אֵם צְדָקָה / עֲנִיתִים לֹא עֲדֵי יִהְיֶה כְּאִמּוֹ.</p>

<p>          אֲקוֹנֵן לוֹ בְּעֵת יִהְיֶה שְׁכֵנָהּ / וְיָשִׂים מוּל מְקוֹמָהּ אֶת מְקוֹמוֹ.</p>

<p>          וְאוֹתוֹ תִּהְיֶה נוֹשֵׂאת בְּקִבְרָהּ / לְאַט כַּאֲשֶׁר נְשָׂאָהּ הוּא בְּשִׁכְמוֹ.</p>

<br />
</blockquote>

<blockquote>
<p>וְעָשִׂיתִי בְּאַשּׁוּר עַל עִנְיַן הַקְּהִלוֹת אֲשֶׁר חָזִיתִי / וּבְאַרְצוֹת מִזְרָח רָאִיתִי:</p>

<p>          שִׁמְעוּ בְנֵי שֵׂכֶל פְּלִילִיּוֹת / בָּם תִּלְמְדוּ דֵעוֹת וְתוּשִׁיּוֹת.</p>

<p>          בָּאתִי לְנֹא אָמוֹן וְחָנִיתִי / בֵּינָם כְּמוֹ הַדָּג בְּתוֹךְ צִיּוֹת.</p>

<p>          וָאֶמְצְאָה אִישִׁים בְּמִצְרַיִם / אֵין בָּם לְאַנְשֵׁי הַיְּקָר מִחְיוֹת.</p>

<p>          וָאֶעֱבֹר מִשָּׁם לְדַמֶּשֶׂק / אֶל עַם אֲשֶׁר תָּעוּ כְמוֹ שֵׂיוֹת.</p>

<p>          וָאֶשְׁכְּחָה אֵידָם בְּעַם צוֹבָה / כִּי הֵם כְּחֶרֶב לָהּ שְׁתֵּי פֵיוֹת.</p>

<p>          וָאֶמְאֲסָה כַלְנֵה הֲכִי לַעְצוֹר / הוֹנָם יְדֵיהֶם תּוֹקְפוֹת הוֹיוֹת.</p>

<p>          אוּלָם בְּאַשׁוּר נִשְׁכְּחוּ כֻלָּם / כִּי הֵם בְּהֵמוֹת אוֹ כְמוֹ חַיּוֹת.</p>

<p>          אִם אֵרְדָה כֵן כָּל אֲשֶׁר אֵלֵךְ / אֶמְצָא בְנֵי תֵבֵל בְּתַחְתִּיּוֹת.</p>

<br />
</blockquote>

<blockquote>
<p>וְעָשִׂיתִי לְאִישׁ נֶאֱמָן חֲשַׁבְתִּיו / וְנֶהְפַּךְ לְאוֹיֵב בְּעֵת בְּחַנְתִּיו:</p>

<p>          יְדִידוּתָךְ חֲשַׁבְתִּיהָ כְמוֹ מָן / בְּצִנְצֶנֶת יְקָר נִצְפַּן וְנִכְמָס.</p>

<p>          בְּחַנְתִּיהָ וְהַמִּבְחָן כְּשֶׁמֶשׁ / אֲשֶׁר יָצָא וְחַם עָלָיו וְנָמָס.</p>

<br />
</blockquote>

<blockquote>
<p>וְעָשִׂיתִי בִימֵי הַנֹּעַר / בְּעִנְיַן רֹב הַשַּׂעַר:</p>

<p>          אִישִׁים יְרִיבוּנִי עַל רֹב שַׂעֲרִי / אָמְנָם כְּסִילוּתָם שְׁחִין פּוֹרֵחַ.</p>

<p>          לֹא זָכְרוּ כִּי לוּ אֱלִישָׁע כֵּן יְהִי / לֹא קָרְאוּ אַחֲרָיו עֲלֵה קֵרֵחַ.</p>

<br />
</blockquote>

<blockquote>
<p>וְעָשִׂיתִי עַל צִפּוֹר נִלְכַּד. בְּפַח צַיָּד:</p>

<p>          רְאוּ צִפּוֹר אֲשֶׁר נָפַל בְּתוֹךְ פַּח / וְלֹא יוֹעִיל בְּעֵת צַר לוֹ כְנָפוֹ.</p>

<p>          חֲשַׁבְתִּיהוּ כְּבֶן אָדָם בְּעוֹלָם / וְלֹא יוֹעִיל כְּבוֹדוֹ לוֹ בְסוֹפוֹ.</p>

<p>          וְעָשִׂיתִי עַל חֶרֶב מְרוּטָא / לְטֶבַח מְעֻטָּה.</p>

<p>          חֶרֶב בְּיַד בַּעְלֵי קְרָב תָעוּף / וּכְמוֹ לְשׁוֹן אֵשׁ תִּהֲלֹךְ תּוֹכָם.</p>

<p>          רֵעַי שְׁאֵלוּנִי לְמִי תִדְמֶה / וָאוֹמְרָה תִּדְמֶה לְשׁוֹן חָכָם.</p>

<br />
</blockquote>

<blockquote>
<p>וְעָשִׂיתִי לְלַמֵּד לִבְנֵי אִישׁ דַּרְכֵי מוּסָר / וּלְהִתְנַהֵג בַּחֲסִידוּת עִם כָּל בָּשָׂר:</p>

<p>          אַתָּה תְכַבֵּד מַעֲלָתֶךָ / כִּי מַעֲלָתְךָ לֹא תְכַבֶּדְךָ.</p>

<p>          כַּאֲשֶׁר תְּהִי עוֹשֶׂה תְּהִי מוֹצֵא / וּשְׁאַל לְאָבִיךָ וְיַגֵּדְךָ.</p>

<p>          אִם תַּעֲשֶׂה טוֹבָה תְּרוֹמֶמְךָ / אוֹ תַעֲשֶׂה רָעָה תְּאַבֶּדְךָ.</p>

<br />
</blockquote>

<blockquote>
<p>וְעָשִׂיתִי עַל אִישׁ נָבָל קוֹפֵץ יָדָיו. בְּנִדְבוֹתָיו וּבַחֲסָדָיו:</p>

<p>          אִם אִישׁ נָבָל יִצְבֹּר עשֶׁר / אֶל אוֹיְבָיו חִישׁ יוֹרִישֶׁנּוּ.</p>

<p>          חַיִל בָּלַע וַיְקִיאֶנּוּ / אֵל מִבִּטְנוֹ יוֹרִישֶׁנּוּ.</p>

<br />
</blockquote>

<blockquote>
<p>וְעָשִׂיתִי עַל מוֹנֵעַ טוּבוֹ / מִן הַבּוֹטְחִים בּוֹ:</p>

<p>          אִם יִצְבֹּר עשֶׁר אִישׁ כִּילַי / וִיהִי עֵץ שָׁתוּל עַל יוּבַל.</p>

<p>          בַּחְצִי יָמָיו יַעַזְבֶנּוּ / וּבְאַחְרִיתוֹ יִהְיֶה נָבָל.</p>

<br />
</blockquote>

<blockquote>
<p>וְעָשִׂיתִי עַל אִישׁ גְּבַהּ לֵבָב / וְהוֹלֵךְ שׁוֹבָב:</p>

<p>          בִּרְאוֹתָךְ אִישׁ אֵין בּוֹ ישֶׁר / רַק בָּעשֶׁר נַפְשׁוֹ יָקְרָה.</p>

<p>          אַל תָּשִׁית לֵב אֶל מַעְלָתוֹ / כִּי מַעְלָתוֹ מַעְלַת גֵּרָה.</p>

<br />
</blockquote>

<blockquote>
<p>וְעָשִׂיתִי עַל מְנוֹרוֹת / בָּהֶם שְׁנֵי נֵרוֹת / וְאוֹרוֹתָם נִפְרָדוֹת וּמְחֻבָּרוֹת:</p>
</blockquote>

<blockquote>
<p>          עוּרָה יְדִידִי וְאַל תִּישַׁן וְקוּמָה שְׂמַח / בִּשְׁנֵי מְאוֹרוֹת בְּלַיִל זֶה בְזֶה דָבְקוּ.</p>

<p>          קוּמָה רְאֵה נֵר אֲשֶׁר אוֹרוֹ כְּלֶחְיָךְ וְכִצְ/לָעַי פְּתִילָיו וְכֵן דַּלּוּ וְכֵן דָּלְקוּ.</p>

<p>          פַּעַם יְנוּדוּן בְּלִי רָצוֹן וְיִפָּרְדוּ / רֶגַע וּפַעַם יְרוּצוּן חִישׁ וְיֵאָבְקוּ.</p>

<p>          יִדְמוּ לְחוֹשֵׁק וְחָשׁוּק רָחֲקוּ בַנְּדוֹד / וּבְעֵת אֲשֶׁר נִפְגְּשׁוּ רָצוּ וְהִתְחַבְּקוּ.</p>

<br />
</blockquote>

<blockquote>
<p>וְעָשִׂיתִי עַל הַנָּשִׂיא ר׳ מָכִיר / יוֹצְרוֹ אוֹתוֹ לְטוֹב יַכִּיר:</p>
</blockquote>

<blockquote>
<p>          יוֹם נִבְרֵאתָ אָמַר הָאֵל / הֵן עַבְדִּי אֶתְמָךְ בּוֹ לָעַד.</p>

<p>          בִּדְבַר פִּיהוּ אָפִיק מַרְפֵּא / וּבְמַאְמָרָיו לִבּוֹת אֶסְעָד.</p>

<p>          וּפְרִי עֵדֶן וּצְרִי חַיִּים / בּוֹ לִדְוֵה לֵב יִהְיֶה נוֹעָד.</p>

<p>          כָּל אִישׁ לָקַח חֶלְקוֹ וּלְמָ/כִיר נָתַתִּי אֶת הַגִּילְעַד.</p>

<br />
</blockquote>

<blockquote>
<p>וְעָשִׂיתִי עַל אִישׁ רָאִיתִי בְּבֵית הַכְּנֶסֶת יָרוֹק יָרַק / וְרֻקּוֹ בִּפְנֵי רֵעָיו זָרַק:</p>

<p>          רָאוּי עַל כָּל בָּאֵי קֹדֶשׁ / מֵימֵי טֹהַר עָלָיו לִזְרֹק.</p>

<p>          בִּגְלַל נִבְזִים בּוֹזִים אוֹתוֹ / כִּי מִפָּנָיו לֹא חָשְׂכוּ רוֹק.</p>

<br />
</blockquote>

<blockquote>
<p>וְעָשִׂיתִי עַל סֵפֶר הַמַּדָּע / עֵת בְּאֶרֶץ סְפָרַד נִגְלָה וְנוֹדַע:</p>

<p>          סֵפֶר כְּעֵץ שָׁתוּל בְּמֵי מַדָּע וּבִין / כִּי בוֹ חֲפָצָיו יִמְצְאָה כָל דּוֹרֵשׁ</p>

<p>          סִפְרֵי גְאוֹנֵינוּ וְאִם רַבּוּ מְאֹד / הֵמָּה עֲנָפִים לוֹ וְהוּא הַשֹּׁרֶשׁ.</p>

<br />
</blockquote>

<blockquote>
<p>וְעָשִׂיתִי עַל אִישׁ בִּירוּשָׁלַיִם יָצְאוּ עָלָיו דִּבּוֹת / וְרָעוֹת רַבּוֹת:</p>

<p>          הָפְקַד בְּהַר צִיּוֹן אֱנוֹשׁ טָמֵא לְרֹאשׁ / קֹדֶשׁ וְלוֹ נֶגַע אֲשֶׁר פָּשָׂה בְעוֹר.</p>

<p>          יִפְעַר לְכָל עוֹבֵר וְשָׁב עַצְמוֹ לְזֹאת / כָּל יוֹדְעָיו קָרְאוּ שְׁמוֹ רֹאשׁ הַפְּעוֹר.</p>

<br />
</blockquote>

<blockquote>
<p>וְעָשִׂיתִי עַל אִישׁ עוֹזֵב אִשְׁתּוֹ / בְּעַד שִׁפְחָתוֹ / וְיָלְדָה לוֹ בַת דּוֹמָה לְצוּרָתוֹ / וְהָיָה שְׁמוֹ:</p>

<p>          מִדּוֹת אֱנוֹשׁ חָנֵף בְּלִיַּעַל / הִתְקַבְּצוּ שִׁמְעוּ בְנֵי יַעֲקֹב.</p>

<p>          חָשַׁק בְּשִׁפְחָתוֹ מְקוֹם אִשְׁתּוֹ / וַיַּהֲפֹךְ מִישׁוֹר אֱלֵי עָקוֹב.</p>

<p>          עַד יָלְדָה לוֹ בַת אֲשֶׁר דָּמְתָה / אֵלָיו בְּמֵצַח עַז וְלֵב עָקוֹב.</p>

<p>          נִשְׁבַּע שְׁמוֹ הָרַע לְבַל יַעְזֹב / אוֹתָהּ הֲכִי חָפֵץ בְּבַת יַעֲקֹב.</p>

<br />
</blockquote>

<blockquote>
<p>וְעָשִׂיתִי עַל אִישׁ הוֹלֵךְ בְּמֵישָׁרִים / וּמַרְבֶּה חֲסָדִים בְּמִסְתָּרִים:</p>

<p>          יְרוֹצֵץ בְּיוֹמוֹ עֲשׂוֹת טוֹב וְלֵילוֹ / לְשַׁחֵר פְּנֵי אֵל יְעוֹרֵר שְׁחָרִים.</p>

<p>          וְיַרְבֶּה חֲסָדָיו בְּסֵתֶר לְדַעְתּוֹ / אֱמֶת כִּי בְיַד אֵל מְגִלַּת סְפָרִים.</p>

<br />
</blockquote>

<blockquote>
<p>וְאֵלֶּה עָשִׂיתִי בִימֵי נַעֲרוּתִי / כְּשֶׁנִּפְטְרָה הוֹרָתִי ת&quot;מ</p>
</blockquote>

<blockquote>
<p>          לְבָבִי, אֵיךְ זְמַן פָּרַץ גְּדֵרָךְ / וְהֵסִיר מֵעֲלֵי רֹאשָׁךְ פְּאֵרָךְ!</p>

<p>          בְּמוֹת אֵם הַיְּקָר תַּמָּה כְבוּדָה / אֲשֶׁר הָיְתָה כְּמוֹ שֶׁמֶשׁ בְּדוֹרָךְ.</p>

<p>          תְּאֻשַּׁר בֵּין תְּמִימוֹת לַעֲדֵי עַד / וּמִנָּשִׁים בְּעַד אֹהֶל תְּבֹרָךְ.</p>

<br />
</blockquote>

<blockquote>
<p>וְאֵלֶּה עָשִׁיתִי בְּאִישׁ כְּסִיל / מִן הַכְּסִילוּת אַלְפַּיִם בַּת יָכִיל:</p>

<p>          דּוֹדִי נִקַּדְתִּי לָךְ שִׁירִי / יַעַן שִׂכְלָךְ נֶחְשַׁל חָשׁוֹל.</p>

<p>          וּנְתִיבוֹתָיו לָךְ פִּנִּיתִי / אוּלַי לִבָּךְ עָלָיו יִמְשֹׁל.</p>

<p>          כִּי זָכַרְתִּי מִצְוַת אֵל לִפְ/נֵי עִוֵּר לֹא תִתֵּן מִכְשׁוֹל.</p>

<br />
</blockquote>

<blockquote>
<p>וְאֵלֶּה עָשִׂיתִי לְאִישׁ חֲסַר דַּעַת / וְהוּא כָבֵד בַּעַל נֶפֶשׁ מִשְׁתַּגַּעַת:</p>

<p>          חֲסַר דַּעַת וְקַל רוּחַ בְּדַעְתּוֹ / וְהוּא כָבֵד כְּמוֹ תָבוֹר בֶּהָרִים.</p>

<p>          וְלוּ נָפְלָה כְבֵדָתוֹ בְיַם סוּף / אֲזַי שָׁקַע וְשָׁב אֶרֶץ חֲרֵרִים.</p>

<p>          וְלוּ הָיָה בְרַגְלָיו קַל כְּרֹאשׁוֹ / יְהִי מַשִּׂיג בְּרוּצוֹ הָעֳפָרִים.</p>

<br />
</blockquote>

<blockquote>
<p>וְאֵלֶּה עָשִיתִי לְאִישׁ עוֹשֶׂה תַּפּוּחֵי כֶסֶף וַעֲטָרָה / לְסֵפֶר תּוֹרָה:</p>

<p>          שׁוּר תַפּוּחֵי כֶסֶף יִדְמוּ / טַבָּעוֹת עַל בַּדֵּי אָרוֹן.</p>

<p>          מִן הַקֹּדֶשׁ נִשְׁמַע קוֹלָם / כַּפַּעְמוֹנִים בִּמְעִיל אַהְרֹן.</p>

<p>          כָּזֹאת נִדְבַת הַשַּׂר יוֹסֵף / כָּל הַמַּשְׂכִּיל אוֹתָהּ יָרוֹן.</p>

<p>          יוֹדוּ חַסְדּוֹ אֶל כָּל יָבֹא / לִבְנֵי יִשְׂרָאֵל זִכָּרוֹן.</p>

<br />
</blockquote>

<blockquote>
<p>וְאֵלֶּה עָשִׁיתִי עַל הַיַּיִן / אֲשֶׁר הוּא מַחְמַד כָּל עַיִן:</p>

<p>          וּבֶן שׂוֹרֵק חֲשַׁבְתִּיו נֶאֱמָן לִי / וְהוּא יַפְרִישׁ כְּמוֹ נָחָשׁ וְיַשִּׂיא.</p>

<p>          אֲהַבְתִּיהוּ וָּבַגד בִּי בְעָרְמָה / וְיִמְשֹׁךְ אֶת לְבָבִי לוֹ וְנַפְשִׁי.</p>

<p>          אֲנִי שַׂמְתִּיו הֱיוֹת שָׁמוּר בְּקִרְבִּי / וְהוּא עָלָה הֱיוֹת שׁוֹמֵר לְרֹאשִׁי.</p>

<br />
</blockquote>

<blockquote>
<p>וְאֵלֶּה עָשִׂיתִי לְהִתְעַלֵּס בַּגַּנִּים / וְלִרְווֹת בַּת הַגְּפָנִים:</p>

<p>          דּוֹדִי שְׁתֵה עִמִּי בְּצֵל גִּנָּה / אָשִׂים הֲדַס נֶגְדָּךְ וְשׁוֹשַׁנָּה.</p>

<p>          אֶשְׂמַח בְּבַת כֶּרֶם אֲשֶׁר גִּילָהּ / חָדָשׁ, וְהִיא תִּבְלֶה וְנוֹשָׁנָה.</p>

<p>          הֵן אִם בְּעֵין הָאֵל כְּמוֹ אֶלֶף / שָׁנִים, וְהַשָּׁנָה כְּמוֹ עוֹנָה.</p>

<p>          מִי יִתְּנֵנִי אֶהְיֶה בַכּוֹס / עַד כִּי בְעֵין הָאֵל יְהִי שָנָה.</p>

<br />
</blockquote>

<blockquote>
<p>וְעוֹד עָשִׂיתִי בְעִנְיַן הַתְּשׁוּקָה / וְהַחֶבְרָה הַחֲשׁוּקָה:</p>

<p>          יַעְלָה הֱבִיאַתְנִי לְבֵית אַהְבָה / בָּרָה וְתַמָּה כַּאֲבִיגַיִל.</p>

<p>          וּבְסוּר צְעִיפָהּ גִּלְּתָה תֹאַר / הֶחְפִּיר בְּיָפְיוֹ בַת אֲבִיחַיִל.</p>

<p>          זָרַח בְּלֵיל אוֹרָהּ וְחָרְדוּ כֹּל / וַיִּרְקְדוּ הָרִים כְּמוֹ אַיִל.</p>

<p>          שַׂחְתִּי אֲהָהּ נִגְלוּ צְפוּנֵינוּ / וַתַּחֲשׂף יָדָהּ כְּבַת חַיִל.</p>

<p>          וַתַּהֲפֹךְ עָלַי עֲנַן שֵׂעָר / שָׁחוֹר – וְהַיּוֹם הָפְכָה לַיִל.</p>

<br />
</blockquote>

<blockquote>
<p>וְאִישׁ מִבְּנֵי עֲדִינָה עָשָׂה שִׁירֵי זִמָּה / מְלֵאִים טֻמְאָה:</p>

<p>          לוּ שָׁר בְּנוֹ עַמְרָם פְּנֵי דוֹדִי / מִתְאַדְּמִים הָעֵת שְׁתוֹת שֵׁכָר,</p>

<p>          וּלְפִי קְוֻצּוֹתָיו וְהוֹד יָפְיוֹ / לֹא חַק בְּתוֹרָתוֹ וְאֶת זָכָר.</p>

<br />
</blockquote>

<blockquote>
<p>וּכְשָׁמְעִי שִׁירוֹ קִבַּצְתִּי עֲשָׂרָה אֲנָשִׁים בַּעֲלֵי שֵׂכֶל וּתְבוּנָה / וְישֶׁר וֶאֱמוּנָה /</p>

<p>          וְהֶחֱרַמְנוּהוּ בְּשִׁירִים כְּשִׁירָיו / עַל קַו חֲרוּזָיו וּדְבָרָיו.</p>

<br />
</blockquote>

<blockquote>
<p>וְאָמַרְתִּי בַּתְּחִלָּה:</p>

<p>          שַׁדַּי שְׁלֹף חֶרֶב נְקָמָה עַל / טָמֵא אֲשֶׁר תּוֹרָתְךָ עָכָר.</p>

<p>          הַפֶּה אֲשֶׁר נִפְתַּח לְחָרֵף אֵל / חִישׁ בַּחֲרָבוֹת יִהְיֶה נִסְכָּר.</p>

<p>          מוֹכֵר קְדֻשַּׁת אֵל בְּעַד טֻמְאָה / מַהֵר לְיַד הוֹרֵג יְהִי נִמְכָּר.</p>

<br />
</blockquote>

<blockquote>
<p>וַיַּעַן הַשֵּׁנִי וַיֹּאמַר:</p>

<p>          אָנָּא אֲדוֹן עוֹלָם שְׁפוֹךְ זַעְמָךְ / עַל אִישׁ בְּיֵין זִמָּה וְחֵטְא שָׁכָר.</p>

<p>          הַמְטֵר מְטַר גָּפְרִית וְאֵשׁ עָלָיו / עַד כִּי בְיַד מָוֶת יְהִי נֶעְכָּר.</p>

<p>          רוּחוֹ לְאֵשׁ תֹּפֶת שְׁלַח מִנְחָה / וּלְפִי שְׁאוֹל גּוּפוֹ שְׁלַח אֶשְׁכָּר.</p>

<br />
</blockquote>

<blockquote>
<p>וַיַּעַן הַשְּׁלִישִׁי וַיֹּאמַר:</p>

<p>          שַׁדַּי מְכֹר מַהֵר לְיַד מָוֶת / הָאִישׁ אֲשֶׁר דָּתָךְ בְּחֵטְא מָכַר.</p>

<p>          תּוֹרָתְךָ תִּצְעַק בְּפִיו תָּמִיד / אוֹתִי פְּצֵה מִיַּד בְּנֵי נֵכָר.</p>

<p>          יוֹם יַעֲלֶה זִכְרוֹן בְּנֵי תֵבֵל / לָטוֹב, יְהִי לָרַע שְׁמוֹ נִזְכָּר.</p>

<br />
</blockquote>

<blockquote>
<p>וַיַּעַן הָרְבִיעִי וַיֹּאמַר:</p>

<p>          הוֹי עַל אֲנָשִׁים עוֹזְבִים תּוֹרַת / הָאֵל וְהֵם עוֹבְדִים לְאֵל נֵכָר.</p>

<p>          כִּי כָל גְּדוֹלֵיהֶם מְטֻנָּפִים / בִּמְקוֹם נְקֵבָה בּוֹעֲלִים זָכָר.</p>

<p>          בַּאֲשֶׁר בְּיֵין חֵטְא שָׁכְרוּ, חֶרֶב / אוֹיְבִים בְּדָמָם יוֹם וְלֵיל תִּשְׁכַּר.</p>

<br />
</blockquote>

<blockquote>
<p>וַיַּעַן הַחֲמִישִׁי וַיֹּאמַר:</p>

<p>          עוּרָה בְּנוֹ עַמְרָם רְאֵה דָתָךְ / כִּי חִלְּלוּהָ סוֹבְאֵי שֵׁכָר.</p>

<p>          יִתְעַלְּלוּ תָמִיד בְּתַעְלוּלִים / וְיִתְּנוּ נָדָן לְכָל זָכָר.</p>

<p>          צוּר יַעֲקֹר שָׁרְשָׁם וּבִבְשׂוֹרַת / מוֹתָם לְכָל אֶרֶץ יְשֻׁלַּח כָּר.</p>

<br />
</blockquote>

<blockquote>
<p>וַיַּעַן הַשִּׁשִּׁי וַיֹּאמַר:</p>

<p>          הָאִישׁ אֲשֶׁר תּוֹרַת בְּנוֹ עַמְרָם / חִלֵּל בְּנַבְלוּת פִּיו אֲשֶׁר זָכַר.</p>

<p>          פּוֹעֵר לְכָל עוֹבֵר וָשָׁב עַצְמוֹ / נִרְבָּע עֲלֵי אַרְבַּע לְכָל זָכָר.</p>

<p>          הוֹרֵג יְבַקֵּעַ אֶת בְּשָׂרוֹ כַּאְ/דָמָה תְבֻקַּע בַּחֲרשׁ אִכָּר.</p>

<br />
</blockquote>

<blockquote>
<p>וַיַּעַן הַשְּׁבִיעִי וַיֹּאמַר:</p>

<p>          הָאִישׁ אֲשֶׁר דָּת יוֹצְרוֹ חִלֵּל / וַיִּשְׁכְּחָהּ יוֹם דִּין וְלֹא זָכַר.</p>

<p>          וַיַּעֲנֶה עַזּוֹת לְמוּל צוּרוֹ / וַיִּפְעֲרָה פִיהוּ וְלֹא סָכַר.</p>

<p>          יַחְשִׁיךְ אֱלֹהִים מִשְּׁחוֹר פָּנָיו / עַד כִּי לְרוֹאָיו לֹא יְהִי נִכָּר.</p>

<br />
</blockquote>

<blockquote>
<p>וַיַּעַן הַשְּׁמִינִי וַיֹּאמַר:</p>

<p>          הָאִישׁ אֲשֶׁר הֵעֵז לְאֵל פָּנָיו / עַד כִּי בְּנוֹ עַמְרָם לְרַע זָכַר.</p>

<p>          חָשַׁב עֲכוֹר תּוֹרַת אֱלֹהֵינוּ / בַּשָּׁוְא וְנַפְשׁוֹ בֶּאֱמֶת עָכַר.</p>

<p>          יַעְקֹר אֱלֹהִים כָּל בְּנֵי בֵיתוֹ / עַד עִם נְקֵבָה יַאֲבִיד זָכָר.</p>

<br />
</blockquote>

<blockquote>
<p>וַיַּעַן הַתְּשִׁיעִי וַיֹּאמַר:</p>

<p>          הַבֵּט בְּנוֹ עַמְרָם הֲכִי חִלֵּל / דָּתָךְ אֲבִי טֻמְאָה וּבֶן נֵכָר.</p>

<p>          יִתְגַּל בְּמַחְבוֹאָיו וְאוּלָם תּוֹךְ / קָהָל יְהִי נִסְתָּר וְהִתְנַכַּר.</p>

<p>          מַהֵר אֱלֹהִים יַאֲבִידוֹ וַחְ/רוֹן אַל יְהִי אֶל פָּעֳלוֹ שָׂכָר.</p>

<br />
</blockquote>

<blockquote>
<p>וַיַּעַן הָעֲשִׂירִי וַיֹּאמַר:</p>

<p>          הוֹי עַל קְהִלָּה שַׂר קְהִלָתָם / הֵזִיד לְגַדֵּף אֵל וְהִתְמַכַּר.</p>

<p>          תָּעָה בְיֵין זִמָּה וְלֹא יַיִן / רָוָה בְּסִבְאוֹת חֵטְא וְלֹא שֵׁכָר.</p>

<p>          אֵשׁ מִשְּׁמֵי מָרוֹם בְּאַף תִּשְׂרֹף / גּוּפוֹ כְּמוֹ חֵלֶב וְכִיקַר כָּר.</p>

<br />
</blockquote>

<blockquote>
<p>וְאֵלֶּה עָשִׂיתִי בְּעִנְיַן הַסִּפּוּק / כִּי הוּא לָאֱמוּנָה חִזּוּק:</p>

<p>          אִם בַּעֲבוֹדַת אֵל תְּכַל יָמֶיךָ / תִּהְיֶה פְּאֵר עַל רֹאשׁ בְּנֵי עַמֶּךָ.</p>

<p>          שִׂים חֶלְקְךָ פַּת עִם כְּלִי מַיִם וּבַ/רֵךְ לַחְמְךָ יוֹצְרָךְ וְגַם מֵימֶיךָ.</p>

<p>          הָקֵם בְּלֵב מִזְבַּחֲךָ אַךְ חֶלְבְּךָ / הַקְרֵב וְנַסֵּךְ בַּבְּכִי דָמֶיךָ.</p>

<p>          וּזְכוֹר הֲכִי תֵבֵל כְּמוֹץ עוֹבֵר וְכִי / כַּצֵּל וְכַצֶּלֶם דְּמוּת צַלְמֶךָ.</p>

<p>          וַעְרֹךְ לְרָעֵב פַּת חֲסָדֶיךָ / וּקְרָא עֲנִיֵּי עַם לְמַטְעַמֶּיךָ.</p>

<p>          וּבְנֵה לְךָ בַיִת אֲשֶׁר תִּמְצָא בְיוֹם / מִבֵּיתְךָ תִּסַּע לְעוֹלָמֶךָ.</p>

<p>          אִם תַּעֲשֶׂה כֵן אוֹיְבֶךָ תַּחְלשׁ / וּבְרֹב גְּאוֹנְךָ תַּהֲרֹס קָמֶיךָ.</p>

<br />
</blockquote>

<blockquote>
<p>וְאֵלֶּה עָשִׂיתִי בְּעִנְיַן הַתְּשׁוּבָה / מִן הַמְּשׁוּבָה:</p>

<p>          אַזִּיל עֲנַן דִּמְעָה עֲלֵי פִשְׁעִי עֲדֵי / נֶגֶד דְּמָעַי נִשְׁכְּחוּ מֵי נֹחַ.</p>

<p>          מַה לָּךְ לְבָבִי תַחֲשֹׁק תֵּבֵל אֲשֶׁר / בָּהּ כָּל חֲכַם לֵב יִזְנְחָהּ זָנוֹחַ?</p>

<p>          רוּץ לַעֲבוֹדַת אֵל וְשׁוּבָה לְאֱלֹ/הֵינוּ הֲכִי יַרְבֶּה מְאֹד לִסְלוֹחַ.</p>

<p>          שֵׂיבָה הֲלֹא תִשְׁלֹף לְךָ חַרְבָּה וְגַרְ/זֶן הַפְּרִידָה תַּחֲשֹׁב לִנְדּוֹחַ.</p>

<p>          קַוֵּה בְכַל עֵת אֶל אֱלֹהֶיךָ הֲכִי / קֹוֵי אֲדֹנָי יַחֲלִיפוּ כֹחַ.</p>

<br />
</blockquote>

<blockquote>
<p>וְאֵלֶּה עָשִׂיתִי לְהוֹכִיחַ הַכְּסִילִים / וּלְהַזְהִיר הַנּוֹאָלִים:</p>

<p>          יָשֵׁן לְמָתַי עֵינְךָ עָצַמְתָּ / אוֹ כִי בְחֵיק הַתַּאֲוָה נִרְדַּמְתָּ?</p>

<p>          גּוֹיִם אֲשֶׁר לֹא יָדְעוּ בוֹרֵא דְרָ/שׁוּהוּ – וְאַתְּ שׁוֹגֶה וְלֹא נְכִלַמְתָּ.</p>

<p>          רָאוּ מְאוֹר צִדְקוֹ וְאַתָּה מֵרְאוֹת / אוֹר הָאֱמֶת מַסְוֶה בְעֵינֶיךָ שַׂמְתָּ!</p>

<p>          כַּמָּה קְרָאוּךָ בְלִי פֶה קוֹרְאוֹת / יָמִים. וְאַתְּ נִרְדָּם וְעוֹד לֹא קַמְתָּ.</p>

<p>          רָצוּ חֲבֵרֶיךָ חֲצוֹת לֵיל וְהִשְׁ/כִּימוּ לְשַׁחֵר אֵל, וְלֹא הִשְׁכַּמְתָּ.</p>

<p>          תִּישַׁן בְּחֵיק תֵּבֵל וְטוֹבָתָהּ חֲלוֹם / מָה הַחֲלוֹם הַזֶּה אֲשֶׁר חָלַמְתָּ.</p>

<br />
</blockquote>

<blockquote>
<p>וְעָשִׂיתִי תוֹדָה עַל חַסְדֵי הַבּוֹרֵא / וּמִי כָמוֹהוּ מוֹרֶה:</p>

<p>          אֲדוֹן עוֹלָם גְּמַלְתַּנִי חֲסָדִים / וְעַל חַסְדָּךְ גְּמַלְתִּיךָ מְרָדִים.</p>

<p>          וְרַעְיוֹנַי לְרַחְמֶיךָ בְכָל עֵת / מְלֻמָּדִים וְדָתָךְ לֹא לְמֵדִים.</p>

<p>          וְלֹא רָחְקוּ חֲסָדֶיךָ בְעוֹדִי / בְּעֵת שִׁבְתִּי וְעֵת אַרְחִיק נְדוֹדִים.</p>

<p>          בְּיוֹם בּוֹ אָרְבוּ צָרוֹת לְנַפְשִׁי / וְחִכִּיתִי כְּחַכֵּה אִישׁ גְּדוּדִים.</p>

<p>          גְּאַלְתַּנִי וְהִרְחַקְתָּ מְגוּרֵי / וְשִׂמַּחְתָּ סְעִפֵּי הַחֲרֵדִים.</p>

<p>          וּבִהְיוֹתִי בְתוֹךְ צִיָּה וּמִדְבָּר / וְהָאָרֶץ כְּמוֹ גַחֲלֵי יְקוֹדִים.</p>

<p>          וְדָבַק בָּהּ לְשׁוֹן כָּל אִישׁ לְחִכּוֹ / וְאֵין מָנוֹס וְאֵין מַעְמָד לְעוֹמְדִים.</p>

<p>          וְעֵת רָגְזוּ קְרָבַי בִּי וְהָמוּ / וּמֵעַי בַּכְּאֵב עוֹלִים וְיוֹרְדִים.</p>

<p>          עֲזַרְתַּנִי וְהָיוּ לָךְ שְׁבָחַי / כְּמוּסָפִים וְרַחְמֶיךָ תְמִידִים.</p>

<p>          וְעַל כָּל־זֶה שְׂעִפַּי כּוֹרְעִים לָךְ / וְהֵם מִשְׁתַּחֲוִים נֶגְדָּךְ וּמוֹדִים.</p>

<p>          זְכוֹר צִדְקָךְ אֲדוֹנֵי הָאֲדוֹנִים / וְאַל תִּזְכֹּר עֲווֹן עֶבֶד עֲבָדִים.</p>

<p>          וְדִבְרֵי תַחֲנוּנִים חַבְּרֵם עִם / חֲסָדֶיךָ וְהָיוּ לַאֲחָדִים.</p>

<p>          בְּמֵי דִמְעִי עֲצֵי תִקְוָה אֲרַוֶּה / עֲדֵי עֵץ חַסְדְּךָ יִתֵּן מְגָדִים.</p>

<br />
</blockquote>

<blockquote>
<p>וְאֵלֶּה עָשִׂיתִי עַל הָרָב רַבֵּנוּ מֹשֶׁה / אֲשֶׁר מִמַּהֲלָלוֹ כָּל פֶּה לֹא יֶחֱשֶׁה:</p>

<p>          יוֹם עָלוּ כָּל חַכְמֵי תֵבֵל / אֶל מַעְלוֹת רָמִים וּגְבוֹהִים</p>

<p>          עָלוּ לִמְרוֹם הַשֵׂכֶל אַךְ / מֹשֶׁה עָלָה אֶל אֱלֹהִים.</p>

<br />
</blockquote>

<blockquote>
<p>וְאֵלֶּה עָשִׂיתִי עַל עֲדַת נְבָלִים / וְאֵין בָּהֶם אֲצִילִים:</p>

<p>          בְּגוֹי נָבָל כְּבוֹדִי שָׁב מְשֻׁסֶּה / וּמַעְלָתִי בְּרַגְלֵיהֶם רְמוּסָה.</p>

<p>          אֲשֶׁר יָדָם בְּתוּלָה לַנְּדָבָה / וְלַכִּילוּת בְּעוּלָה גַּם כְּנוּסָה.</p>

<p>          בְּמוּמָם נִטְמְאָה תֵבֵל וְלוּלֵא / בְּרִית מַבּוּל – שְׁטָפָם יָם וְכִסָּה.</p>

<p>          וְנַפְשָׁם הִיא קְרוּצָה מִנְּבָלוֹת / וּמִכָּל מוּם וְקַלָּסָה עֲמוּסָה.</p>

<p>          וְצִיר מָוֶת בְּעֵת יָבוֹא לְהָרְגָם – / יְבַקֵּשׁ מִבְּאוֹשׁ נַפְשָׁם מְנוּסָה.</p>

<p>          וְיוֹרִידָהּ לְשַׁחַת עַל קְצָת עֵץ / לְטֻמְאָתָהּ וְהִיא עָלָיו מְאוּסָה.</p>

<p>          וְלוּ יִלְמַד בְּשַׁבָּת יִמְצְאָה שָׁם / הֲכִי נַפְשָׁם מְטַמְּאָה הִיא בְּמַשָּׂא.</p>

<br />
</blockquote>

<blockquote>
<p>וְאֵלֶּה עָשִׂיתִי לְאִישׁ בְּיָדוֹ נְדָבוֹת / וּפָנָיו חֶדְוַת לְבָבוֹת:</p>

<p>          תְּהִלּוֹתַי שְׁלַחְתִּים אֶל יְדֵי שַׂר / מְרִיקִים מֵי נְדָבוֹת מִהְיוֹתָם.</p>

<p>          וְאֶפְחַד אִם יְשַׁו יָדָיו עֲלֵיהֶם / הֲכִי יִמְחַק וְלֹא יוּכַל קְרֹאתָם.</p>

<br />
</blockquote>

<blockquote>
<p>וְאֵלֶּה עָשִׂיתִי עַל בַּת הַגְּפָנִים / מְגָרֶשֶׁת הַיְגוֹנִים:</p>

<p>          אֱמֶת בַּת הַגְּפָנִים הִיא צְרִי צִיר / וְכָל לָשׁוֹן תְּהִלָּתָהּ תְּסַפֵּר.</p>

<p>          בְּדָמָהּ יִמְצְאָה דָמִי מְנוּחָה / וְהַדָּם הוּא וּבַנֶּפֶשׁ יְכַפֵּר.</p>

<br />
</blockquote>

<blockquote>
<p>וְאֵלֶּה עָשִׂיתִי בְּמוּסַר הַמַּשְׂכִּילִים / לְהַזְהִירָם מֵעֲלוֹת לְמַעֲלוֹת הַגְּדוֹלִים:</p>

<p>          הַמַּעֲלוֹת שָׁלשׁ, וְאִם בָּם תַּחֲשֹׁק / מִן הַשְּׁפָלָה נוּס וְהָעֶלְיוֹנָה.</p>

<p>          כִּי הַקְּצָווֹת הֵם מְקוֹם פַּחַד וְהָ/אֶמְצַע מְקוֹם שָׁלוֹם וְהַתִּיכוֹנָה.</p>

<br />
</blockquote>

<blockquote>
<br />
</blockquote>

<blockquote>
<p>וְאֵלֶּה עָשִׂיתִי לְאִישׁ נָדִיב אֵין עֲרוֹךְ אֵלָיו / בְּנֹעַם מִפְעָלָיו:</p>

<p>          שׁוֹאֵל בְּעַד נִדְבַת בְּחִיר אֵל הַגְּבִיר – / צוּרֵי סְלָעִים דָּשְׁאוּ מִנּוֹזְלָיו.</p>

<p>          מוֹשֵׁל אֲשֶׁר מָשַׁל בְּרֹאשׁ שָׂרִים אֲבָל / נִכְנַע לְכָל דּוֹרְשָׁיו עֲדֵי הֵם מוֹשְׁלָיו.</p>

<p>          מַה נּוֹאֲלוּ הַחוֹשְׁדִים כִּי יִגְמְלֵם / חֶסֶד, וְלֹא יָדְעוּ הֲכִי הֵם גּוֹמְלָיו.</p>

<p>          נַפְשׁוֹ לְאֵל מָכַר וְעֵינָיו אֶל יְדֵי / שׁוֹאֵל כְּעֵין עֶבֶד אֶל יַד גּוֹאֲלָיו.</p>

<p>          יִתֵּן וְיִתְנַדֵּב כְּנִדְבַת עַנֲנֵי / שַׁחַק וְיִתְחַנֵּן תְּחִנַּת שׁוֹאֲלָיו.</p>

<br />
</blockquote>

<blockquote>
<p>וְאֵלֶּה עָשִׂיתִי עַל אַנְשֵׁי מִזְרָח בְּעֵת אוֹתָם נִסִּיתִי / וּבְצִלָּם חָסִיתִי:</p>

<p>          יְגַדַּע אֵל בְּאַף קֶרֶן זְמַנִּי / אֲשֶׁר פִּזֵּר חֲפָצַי עֵת אֲסַפְתִּים!</p>

<p>          נְדִיבָיו נִבְרְאוּ טֶרֶם הֱיוֹתִי / וְעֵת צֵאתִי לְאוֹר עוֹלָם חֲסַרְתִּים.</p>

<p>          כְּאִלּוּ שָׁמְעוּ שִׁמְעִי וּבָרְחוּ / וְעַל כֵּן עֵת דְּרַשְׁתִּים לֹא מְצָאתִים.</p>

<br />
</blockquote>

<blockquote>
<p>וְעוֹד עָשִיתִי עַל הָעִנְיָן הַזֶּה. וְזָכַרְתִּי / שְׁלשֶׁת גִּבּוֹרֵי הַשִּׁיר אֲשֶׁר הָיוּ בִּסְפָרַד:</p>

<p>          אֲבוֹת הַשִּׁיר שְׁלֹמֹה עִם יְהוּדָה / וּמשֶׁה זָרְחָה שִׁמְשָׁם בְּמַעְרָב.</p>

<p>          הֲכִי מָצְאוּ בְּדוֹרוֹתָם נְדִיבִים / וּמָכְרוּ אֶת פְּנִינֵיהֶם בְּהוֹן רָב.</p>

<p>          וְנִבְרֵאתִי אֲנִי עֵת אָבְדוּ כָל / נְדִיבֵי לֵב וּבָא שִׁמְשָׁם וְעָרַב.</p>

<p>          וְהֵמָּה מָצְאוּ נַחְלֵי עֲדָנִים / וּמָצָאתִי אֲנִי חֹרֶב וְשָׁרָב.</p>

<br />
</blockquote>

<blockquote>
<p>וְאֵלֶּה עָשִׂיתִי לַשַּׂר רַ' שְׁמוּאֵל בֶּן הָרֹאשׁ רַ' נִסִּים בִּסְפָרַד, חִבַּרְתִּיו עַל שְׁמוֹ /</p>

<p>          וְעַל שֵׁם־בְּנוֹ יְהִי אֱלֹהָיו עִמּוֹ:</p>

<p>          לְבָבִי בָחַן כָּל בְּנֵי שֵׁם וּגְדֻלָּה / וּבָחַר לוֹ הַשַּׂר שְׁמוּאֵל לִסְגֻלָּה.</p>

<p>          וְשָׂם אוֹתוֹ וּבְנוֹ לְנֵס גַּם לִתְהִלָּה / וּבַגָּדוֹל הֵחֵל וּבַקּטֹן כִּלָּה.</p>

<br />
</blockquote>

<blockquote>
<p>וְעוֹד עָשִׂיתִי לִבְנוֹ יוֹצְרוֹ יִצְּרֵהוּ / וְיִשְׁמְרֵהוּ וִיחַיֵּהוּ:</p>

<p>          צְבִי חֵן כְּלִיל יֹפִי פְּלָאוֹת בְּתָאֳרוֹ: / לְחָיָיו כְּמוֹ שֶׁלֶג וְזִיקוֹת יְאַזְּרוּ.</p>

<p>          בְּמִצְחוֹ מְאוֹר שַׁחַר וְלַיִל יְקֻבְּצוּ / וְעַל לֶחֱיוֹ לַהַב וּבָרָד יְחֻבְּרוּ.</p>

<p>          וְשִׁנָּיו שְׁנֵי טוּרֵי בְדֹלַח כְּחוּט עֲנָק / וּבָם טַלְלֵי אוֹרוֹת רְפָאִים יְעוֹרְרוּ.</p>

<p>          שְׁמוֹ קָרְאוּ מַזְהִיר וְלֶחְיוֹ כְמוֹ שְׁמוֹ / הֲכִי יֵלְכוּ עִוְרִים לְאוֹרוֹ וְיִנְהֲרוּ.</p>

<p>          יְהִי רֹאשׁ לְבֵית אָבוֹת כְּיוֹלְדָיו וְיִחְיֶה / עֲדֵי יֶחֱזוּ הוֹרָיו אֲשֶׁר בּוֹ יְשַׂבְּרוּ.</p>

<br />
</blockquote>

<blockquote>
<p>וְעָשִׂיתִי בְדַמֶּשֶׂק כְּשֶׁנָּסַע ר׳ משֶׁה הָרוֹפֵא לְאֶרֶץ חֲמָת:</p>
</blockquote>

<blockquote>
<p>          שְׁאֵלוּנִי, הֲלֹא תִשְׂמַח בְּחֶבְרַת / בְּנֵי מוּסָר, מְתֵי שֵׂכֶל וְתֻמָּה?</p>

<p>          עֲנִיתִים: בַּגְּבִיר משֶׁה מְשׂוֹשִׂי / וּבִלְתּוֹ הַנְּשָׁמָה הִיא נְשַׁמָּה.</p>

<p>          וְהוּא נֶפֶשׁ וְאַנְשֵׁי הַזְּמַן גּוּף / וּמַה מּוֹעִיל לְגוּף מֵאֵין נְשָׁמָה?</p>

<br />
</blockquote>

<blockquote>
<p>וְעָשִׂיתִי בְּעִנְיַן הַחֵשֶׁק וְהָאַהֲבָה:</p>

<p>          יְקַצֵּץ אֵל צְעִיפִים מַעֲלִימִים / פְּנֵי עָפְרָה וְיִקְרַע הָרְדִידִים.</p>

<p>          הֲלֹא דַי לִי בְצִיר חֵשֶׁק וּפֵרוּד / עֲדֵי כִּי יִבְגְדוּ בִי הַבְּגָדִים.</p>

<br />
</blockquote>

<blockquote>
<br />
</blockquote>

<blockquote>
<p>וְעָשִׂיתִי בְעִנְיַן הַצְּדָקוֹת / אֲשֶׁר יַצִּילוּ מִן הַמְּצוּקוֹת:</p>

<p>          זְרַע בֶּן אִישׁ לְךָ זֶרַע צְדָקָה / וּמָחָר תִּמְצְאָה מֵאָה שְׁעָרִים.</p>

<p>          וְאִם יִסְגֹּר זְמַן שַׁעְרֵי רְצוֹנָךְ / בְּיַד הָאֵל לְךָ כַמָּה שְׁעָרִים.</p>

<br />
</blockquote>

<blockquote>
<p>          וְעָשִׂיתִי בְּעִנְיַן הָעוֹלָם אֲשֶׁר הוּא כְּצֵל עוֹבֵר / וְשׁוֹכְנָיו שֶׁבֶר לִפְנֵי קֶבֶר:</p>

<p>          אֲשֶׁר יִבְטַח בְּתַהְפּוּכוֹת זְמַנּוֹ / יְהִי נִכְשָׁל וְיִתְחַלְחַל בְּצִירוֹ.</p>

<p>          הֲכִי חַיֵּי אֱנוֹשׁ כֶּרֶם וְרַק הַ/זְּמַן בּוֹצֵר וְהַמָּוֶת בְּצִירוֹ.</p>

<br />
</blockquote>

<blockquote>
<p>וּבְעִנְיַן הַמָּוֶת / וּשְׁכוֹן אֶרֶץ וְצַלְמָוֶת:</p>

<p>          בֶּן אִישׁ הֲתֵעָדֵן בְּתַעֲנוּג הַזְּמַן / וּבְשָׂרְךָ דָשֵׁן מְאֹד וְגַם שָׁמֵן.</p>

<p>          הוֹנָךְ כְּלִי שֶׁמֶן וְיִשָּׁבֵר בְּמוֹ/תַךְ הַכְּלִי, וְיַעֲמֹד הַשָּׁמֶן.</p>

<br />
</blockquote>

<blockquote>
<p>וְעָשִׂיתִי לְאִישׁ מִן הָאֲצִילִים / שׁוֹכֵן בֵּין הַנְּבָלִים:</p>

<p>          הַשַּׂר אֲשֶׁר בֵּין כּוֹכְבֵי רוּם יַחֲנֶה / אַךְ שׁוֹאֲלוֹ טֶרֶם קְרָאוֹ יַעֲנֶה.</p>

<p>          שַׁח לֵב וְאִם נִלְוֶה לְעַם מִשְׂתָּרְרִים / נָדִיב וְאִם בֵּין קוֹפְצֵי יָד יַחֲנֶה.</p>

<p>          אֶתְמַהּ לְשִׁכְנוֹ בָם וְלֹא אֶתְמַהּ הֲכִי / כֵּן הַשְּׁכִינָה שָׁכְנָה עַל הַסְּנֶה.</p>

<br />
</blockquote>

<blockquote>
<p>וְעוֹד עָשִׂיתִי לוֹ לְשֶׁבַחַ מַעֲלָתוֹ וְגָדְלוֹ:</p>

<p>          לְבָבִי לְיִצְחָק בְּחִיר אֵל מְכַרְתִּיו / בְּכֶסֶף יְדִידוּת וּבִמְחִיר אֲהָבִים.</p>

<p>          דְּבִיר הַיְּקָר הוּא וְלִבּוֹ אֲרוֹן דָּת / וְיָדָיו בְּתִתָּם שְׁנֵי הַכְּרוּבִים.</p>

<p>          וְלוּחוֹת לְבָבוֹ כְּלוּחוּת בְּרִית הֵם / וְאַךְ הֵם בְּאֶצְבַּע אֱלֹהִים כְּתוּבִים.</p>

<p>          וְהוּא רָם בְּעֵין כֹּל וְשָׁפָל בְּעֵינָיו / וְיָחִיד וְרַבִּים הֲלָכָה כְּרַבִּים.</p>

<br />
</blockquote>

<blockquote>
<p>וְעוֹד עָשִׂיתִי בְּמִבְחַן הַיְדִידִים:</p>

<p>          נַסֵּה יְדִידֶיךָ בְּעֵת מָצוֹר / וּטְעַם בְּחֵךְ שִׂכְלָךְ פְּרִי דָתָם.</p>

<p>          אִם לֹא יְהִי לִבָּם לְךָ נֶאְמָן / טוֹב מִיְּדִידוּתָם פְּרִידָתָם.</p>

<br />
</blockquote>

<blockquote>
<p>וְעוֹד עֲשִׂיתִי בְּמַהֲלַל אֲצִילִים / אַנְשֵׁי חַיִל רַבֵּי פְעָלִים:</p>

<p>          אִישִׁים אֲשֶׁר אֶל אוֹר כְּבוֹדָם יֵלְכוּ / כָּל־יוֹשְׁבֵי תֵבֵל וְשׁוֹכְנֵי אֶרֶץ.</p>

<p>          כִּי בָם שְׂמָחוֹת חִדְּשָׁה תֵבֵל וּבָם / חֶסֶד אֲדֹנָי מָלְאָה הָאָרֶץ.</p>

<p>          בַּבִּין וּבַמּוּסָר וּמִדּוֹת כָּל יְקָר – / לָהֶם לְבַדָּם נִתְּנָה הָאָרֶץ.</p>

<p>          יִגְאוּ וְאוֹיְבֵיהֶם עֲפָרָם יִלְחֲכוּ / עַד כִּי לְשׁוֹנָם תִּהֲלַךְ בָּאָרֶץ.</p>

<p>רוֹאִים גְּדֻלָּתָם וְשִׂכְלָם יֹאמְרוּ / אַךְ יֵשׁ אֱלֹהִים שׁוֹפְטִים בָּאָרֶץ.</p>

<br />
</blockquote>

<blockquote>
<p>וְעוֹד עָשִׂיתִי בְעִנְיַן הַסִּפּוּק:</p>

<p>          הֲלֹא דַי לִי בְטַרְפִּי מִזְּמַנִי / וְאַל אָמִיר בְּקָלוֹן אֶת גְּאוֹנִי.</p>

<p>          לְבִלְתִּי יֹאמְרוּ עָלַי בְּנֵי אִישׁ / רְאוּ חֶסֶד פְּלוֹנִי עַל פְּלוֹנִי.</p>

<p>          בְּעֵת לֹא אֶהֱיֶה נִצְרָךְ לְהוֹנוֹ / חֲשַׁבְתִּיו כַּאֲשֶׁר הוּא יַחְשְׁבֵנִי.</p>

<p>          אֲהַבְתִּיו אִם יְבַקֵּשׁ אַהֲבָתִי / וְאָפֵר הַבְּרִית אִם יַעְקְבֵנִי.</p>

<br />
</blockquote>

<blockquote>
<p>וְעוֹד עַל עִנְיַן הַחֶבְרָה:</p>

<p>          יְמֵי חֶבְרָה מְאֹד מָתְקוּ לְחִכִּי / וְלֵילוֹת הַנְּדוֹד רָעִים וּמָרִים.</p>

<p>          שְׂמָחוֹת בָּרְחוּ מִנִּי וְדָמוּ / נְשָׁמוֹת מָאֲסוּ לִשְׁכֹּן פְּגָרִים.</p>

<p>          יְגוֹנוֹתַי בְּלֵיל פֵּרוּד אֲרֻכִּים / וְשִמְחוֹתַי כְּלֵיל חֶבְרָה קְצָרִים.</p>

<br />
</blockquote>

<blockquote>
<p>וְעוֹד עַל הָעִנְיָן:</p>

<p>          עֲדֵי מָתַי תְעַנֵּנִי צְבִי חֵן / וְנַפְשִׁי לָךְ כְּמוֹ אָמָה מְכוּרָה.</p>

<p>          וּמִי יִתֵּן וְאֶמְצָא סוֹף לְקִצְפָּךְ / וּמַגֵּפַת נְדוֹדָךְ נֶעֱצָרָה.</p>

<p>          מְקוֹרוֹת לַבְּכִי שַׂמְתָּ בְּעֵינִי / וְהִבְעַרְתָּ לְבָבִי תּוֹךְ מְדוּרָה.</p>

<p>          וְרָאוּי לָךְ לְשַׁלֵּם אֶת לְבָבִי / וְכֵן הַדִּין לְמַבְעִיר הַבְּעֵרָה.</p>

<br />
</blockquote>

<blockquote>
<p>וְעוֹד עַל הָעִנְיָן:</p>

<p>          אִשֵּׁי לְבָבוֹת הֲלֹא אֶשְׁלַח בְּעַד אֶשְלַח / בִּשְׂפַת צְבִי חֵן אֲשֶׁר גּוּפוֹ בְּדֹלַח לַח.</p>

<p>          אוֹחִיל תְּשׁוּבַת שְׁלוּחִי לוֹ וְלֹא יִצְלַח / הוּא יֶחֱטַא לוֹ וְאֶתְחַטָּא וְלֹא יִסְלַח.</p>

<br />
</blockquote>

<blockquote>
<p>וְעוֹד עַל הָעִנְיָן:</p>

<p>          שָׂרִיג אֲשֶׁר מֵעֲצֵי גַן הַיֳּפִי נִקְצַב / דַּר לֶחֱיוֹ מִמְּקוֹם מֶחְצַב יְקָר חֻצָּב.</p>

<p>          כִּנְצִיב בְּדֹלַח עֲלֵי קוֹמַת כְּפוֹר נִצָּב / בִּדְבַשׁ שְׂפָתוֹ מְשׂוֹשׂ לֵבָב אֱנוֹשׁ נֶעְצָב.</p>

<br />
</blockquote>

<blockquote>
<p>וְעוֹד עַל הָעִנְיָן:</p>

<p>          לוּ מֵעֲסִיס חִכְּךָ עֹפֶר מְעַט אֶשְאָב / אַחְלִיץ עֲצָמַי אֲשֶׁר בָּלוּ וְלֹא אֶדְאָב.</p>

<p>          אֶשְׁתַּחֲוֶה נֶגְדְּךָ כָל יוֹם וְלָךְ אֶתְאָב / אֶדְמֶה כְּעֶבֶד לְךָ אוֹ בֵן יְכַבֵּד אָב.</p>

<br />
</blockquote>

<blockquote>
<p>וְעוֹד עַל הָעִנְיָן:</p>

<p>          נִשְׁבַּע צְבִי עַד יְמִיתֵנִי לְבַל יִשְׁקֹט / נַפְשִׁי עֲלֵי זֹאת בְּחַיַּי נָקְטָה נָקֹט.</p>

<p>          אוֹחִיל רְצוֹנוֹ וְכִסְלִי יוֹם לְיוֹם יָקֹט / אֶרְאֶה עֲלֵי לֶחֱיוֹ הַמָּן וְלֹא אֶלְקֹט.</p>

<br />
</blockquote>

<blockquote>
<p>וְעוֹד עַל הָעִנְיָן:</p>

<p>          עֹפֶר בְּפִיהוּ שְׁנֵי טוּרֵי עֲנַק לֶשֶׁם / יִצְחַק לְבִכְיִּי כְּמוֹ קֶשֶׁת בְּיוֹם גֶּשֶׁם.</p>

<p>          גוּפוֹ כְשֶׁלֶג וְלוֹ מִן הַכְּפוֹר גֶּשֶׁם / בּוֹ יִקְטְלֵנִי וְלֹא יָדַע וְהוּא אָשֵׁם.</p>

<br />
</blockquote>

<blockquote>
<p>וְעוֹד עַל הָעִנְיָן:</p>

<p>          עָפְרַת אֲהָבִים בְּתוֹךְ בָּנוֹת</p>
</blockquote>

<blockquote>
<p>          מְאֻשֶּׁרֶת / נַפְשִׁי אֲהָהּ בַּעֲבוֹת חִשְׁקָהּ מְקֻשֶּׁרֶת.</p>

<p>          חִשְׁקִי צְפַנְתִּיו – וְדִמְעָתִי כְּכִנֶּרֶת / לֹא תַעֲזֹב לֶאֱנוֹשׁ אַהְבָה</p>
</blockquote>

<blockquote>
<p>          מְסֻתֶּרֶת.</p>

<br />
</blockquote>

<blockquote>
<br />

<br />
</blockquote>

<blockquote>
<p>וְאֵלֶּה עָשִׂיתִי לְאֶחָד מִן הַנְּשִׂיאִים הָאֲצִילִים / וְהוּא רֹאשׁ לַנְּבָלִים:</p>

<p>          וְשִׁבַּחְתִּי לְאִישׁ נָבָל בְּאַשּׁוּר / בְּשִׁיר כָּזָב אֲשֶׁר אֵין בּוֹ נְכוֹנָה.</p>

<p>          וְנָדַר לִי נְדָרִים הֵם כְּשִׁירַי / מְלֵאִים שָׁוְא וְאֵין בָּהֶם אֱמוּנָה.</p>

<p>          וְעוֹד לֹא רָאֲתָה עֵינִי לְשׁוֹן שָׁוְא / כְּמוֹתוֹ מִסְּפָרַד עַד עֲדִינָה.</p>

<p>          וְעֵת רֵעָיו שְׁאֵלוּהוּ וְאָמְרוּ / הֲתִקְפֹּץ יָד מְלֻמֶּדֶת נְתִינָה.</p>

<p>          הֱשִׁיבָמוֹ אֲנִי הַיּוֹם קְצַר יָד / וְנַפְשִׁי הִיא בְּחֹסֶר כֹּל בְּחוּנָה.</p>

<p>          וְלִי צֹרֶךְ לְהוֹצִיאָה בְּכָל יוֹם / אֲשֶׁר בִּשְׁטָר וְחוֹב עָלַי נְתוּנָה.</p>

<p>          וְלִי נַעַר יְשָׁרְתֵנִי כְּחֶפְצִי / וְעַרְשֵׂנוּ בְכָל עֵת רַעֲנָנָה.</p>

<p>          וְעָלַי חוֹב לְהַשְׁלִים לוֹ צְרָכָיו / וְלָתֵת לוֹ שְׁאֵר וּכְסוּת וְעוֹנָה.</p>

<br />
</blockquote>

<blockquote>
<p>וְעָשִׂיתִי עַל הַנָּשִׂיא ר׳ יוֹסֵף בֶּן שׁוֹשָׁן זַ&quot;ל כְּשֶׁנִּפְטַר:</p>
</blockquote>

<blockquote>
<p>          יִכְלוּ זְמַנִּים וְלֹא יִכְלוּ יְגוֹנֵינוּ / הַאִם לְבָבוֹת כְּצוּר אוֹ יָם בְּעֵינֵינוּ?</p>

<p>          שָׂרֵי זְמַן נִבְהֲלוּ עַל מוֹת גְּבִירָם אֲשֶׁר / מָשְׁחוּ לְמֶלֶךְ וְאָזְלַת יַד גְּאוֹנֵינוּ.</p>

<p>          בּוֹשֵׁשׁ בְּחִיר אֵל וְלִזְמַן יֹאמְרוּ קוּם עֲשֵׂה / לָנוּ אֱלֹהִים אֲשֶׁר יֵלְכוּ לְפָנֵינוּ.</p>

<br />
</blockquote>

<blockquote>
<p>וְעָשִיתִי לְאִישׁ מִן הַחֲשׁוּבִים / וּמִבְחַר הַנְּדִיבִים / וּשְׁמוֹ יְרֻחָם:</p>
</blockquote>

<blockquote>
<p>          אֵיךְ לֵב חֲסַר לֵב יְרֻחָם / אֵיךְ מִיְּגוֹנוֹ יְנֻחָם.</p>

<p>          בָּטַח בְּתִקְוָה מְאוֹרָהּ / קָדַר וּפָעַל בְּפֶחָם.</p>

<p>          כָּל בַּעֲלֵי הַנְּדָבוֹת / הֵם רִיק וְצִיצִים וּפִרְחָים</p>

<p>          אַךְ יֵשׁ בְּתֵבֵל נְדִיב לֵב / הִשְׁפִּיל נְדִיבִים וְהִשְׁחָם.</p>

<p>          תַּאְוַת נְדִיבִים בְּתִתָּם / מַהְלַל מְבַקְשִׁים בְּלָקְחָם.</p>

<p>          אוּלָם לְכָל שׁוֹאֲלָיו הוּא / מוֹדֶה וְעוֹזֵב יְרֻחָם.</p>

<br />
</blockquote>

<blockquote>
<p>וְעָשִׂיתִי לְאִישׁ יוֹדֵעַ נַגֵּן בְּכִנּוֹר:</p>

<p>          שְׂאוּ נָא אֶת שְׁלוֹמִי אֶל יְשַׁעְיָה / אֲשֶׁר לָקַח תְּעוּדָה לוֹ לְרַעְיָה.</p>

<p>          מְעוֹרֵר מֵיתְרֵי כִנּוֹר לְשׁוֹרֵר / כְּמוֹ לֵוִי בְּמִשְׁמֶרֶת לְוִיָּה.</p>

<p>          וְכַיּוֹנֵק בְּחֵיק אִמּוֹ מְצַחֵק / וְיָרִים קוֹל בְּרִנָּה לֹא בְּבִכְיָה.</p>

<p>          וְלוּ עַל מֵת יְנַגֵּן עוֹרְרָהוּ / וְעָלָיו צָלְחָה רוּחַ וְחָיָה.</p>

<br />
</blockquote>

<blockquote>
<p>וְעָשִׂיתִי אֵלֶּה בְּבֵית הַכְּנֶסֶת אֲדוֹנֵנוּ עֶזְרָא / וְהִנָּם חֲקוּקִים עַל קִירוֹת הַבִּירָה:</p>

<p>          יְצַו הָאֵל לְעֶזְרָא רֹב שְׁלוֹמוֹת / צְבִי צִבְאוֹת מְרוֹמוֹת וַהֲדוֹמוֹת.</p>

<p>          לְזִיו אוֹרוֹ פְּאֵר כָּל הַמְּאוֹרִים / וְלִמְקוֹמוֹ פְאֵר כָּל הַמְּקוֹמוֹת.</p>

<p>          מְקוֹמוֹ הוּא מְקוֹם מַחְנֵה אֱלֹהִים / וְאֵלָיו נִפְתְּחוּ שַׁעְרֵי מְרוֹמוֹת.</p>

<p>          תְּהִי נַפְשׁוֹ בְכִסֵּא אֵל צְרוּרָה / וְיַחְלִיץ טַל יְשׁוּעָה הָעֲצָמוֹת,</p>

<p>          וְהָאֵל מִשְּנָתוֹ חִישׁ יְעִירוֹ / לְקֵץ יָמִין וְיִחְיֶה אַחֲרֵי מוֹת.</p>

<p>          זְכוּתוֹ יַעֲמֹד עָלָיו לְמֵלִיץ / לְהַשְׁקִיט אֶת שְׁאוֹן יָם הַתְּהוֹמוֹת.</p>

<p>          וְיָפִיק אֶל יְהוּדָה בֶּן שְׁלֹמֹה / בְּיָדוֹ עֹז וּבִימִינוֹ נְעִימוֹת.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/33468">https://benyehuda.org/read/33468</a></div></body></html>