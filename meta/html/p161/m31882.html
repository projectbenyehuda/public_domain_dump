<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָהּ בִּתִּי הֲשָׁכַחְתְּ</title>
	<meta name="author" content="יהודה הלוי"/>
</head>
<body>

<p>על מות בת צעירה</p>

<blockquote>
<p>הָהּ, בִּתִּי, הַשָׁכַחַתְּ מִשְׁכָּנֵךְ?</p>

<p>כִּי לִשְׁאוֹל נָסְעוּ נוֹשְׂאֵי אֲרוֹנֵךְ</p>

<p>וְאֵין חֶלְקִי מִמֵּךְ, רַק זִכְרוֹנֵךְ,</p>

<p>וַאֲחוֹנֵן אֶת עַפְרוֹת צִיּוּנֵךְ</p>

<p>עֵת אָסוּר לִשְׁאֹל שְׁלוֹמֵךְ וְאֵינֵךְ –</p>

<p>כִּי הַמָּוֶת יַפְרִיד בֵּינִי וּבֵינֵךְ.</p>

<br />
</blockquote>

<blockquote>
<p>בַּת מוּצֵאת מֵחֶדֶר הוֹרָתָהּ –</p>

<p>אֵיךְ אֶחְיֶה וּמִנַּפְשִׁי גִזְרָתָה?</p>

<p>צוּר אֲבַקַּע עֵת אֶרְאֶה צוּרָתָהּ,</p>

<p>אֵיךְ תִשְׁנֶה לְבָנָה מֵהַדְרָתָהּ?</p>

<p>שָׁם בִּשְׁאוֹל אֶרְאֶה יוֹם חֲתֻנָּתָהּ –</p>

<p>אֵיךְ תָּשִׂים גּוּשׁ עֲפַר חֻפָּתָה?</p>

<p>וְאֵיךְ מָתְקוּ לָהּ רִגְבֵי קְבוּרָתָהּ?</p>

<p>מַר לִי מַר, בִּתִּי, עַל חֶסְרוֹנֵךְ–</p>

<p>כִּי הַמָּוֶת יַפְרִיד בֵּינִי וּבֵינֵךְ.</p>

<br />
</blockquote>

<blockquote>
<p>שׁוֹשַׁנָּה בְּלֹא עִתָּה נִקְטֶפֶת,</p>

<p>אֲשֶׁר צַלְמָהּ בֵּין עֵינַי טוֹטֶפֶת –</p>

<p>אֵיךְ דִּמְעָה כַּנָּהָר שׁוֹטֶפֶת?</p>

<p>אֵיךְ בַּת עָשׁ בְּחֵיק עָפָר נֶאֱסֶפֶת?</p>

<p>וְאֵיךְ חַמָּה בְּרִמָּה מִתְעַלֶּפֶת</p>

<p>וְחֶבְלֵי שְׁאוֹל עַל רֹאשָׁהּ מִצְנֶפֶת?</p>

<p>הָהּ, בִּתִּי, אֵין דָּן לְמָזוֹר דִּינֵךְ –</p>

<p>כִּי הַמָּוֶת יַפְרִיד בֵּינִי וּבֵינֵךְ.</p>

<br />
</blockquote>

<blockquote>
<p>קוֹל כְּחוֹלָה שָׁמַעְתִּי לְאֵם שְׁכוּלָה,</p>

<p>הַרְפֵּה לָהּ, כִּי נַפְשָׁהּ מָרָה לָהּ,</p>

<p>כִּי מָוֶת בְּחַלּוֹנֶיהָ עָלָה.</p>

<p>עִם גִזְרַת כְּבֵדָהּ כְּבוֹדָהּ גָּלָה</p>

<p>וַיַּהֲפֹךְ שִׂמְחָתָהּ לִילָלָה,</p>

<p>יוֹם נֶעֶקְרָה גֶפֶן בַּלֵּב שְׁתוּלָה.</p>

<p>״מָה אֶזְעַק, בִּתִּי, וְאָזְנֵךְ עֲרֵלָה</p>

<p>וְלַעֲנוֹתִי מִלָּה אֵין בִּלְשׁוֹנֵךְ? –</p>

<p>כִּי הַמָּוֶת יַפְרִיד בֵּינִי וּבֵינֵךְ.</p>

<br />
</blockquote>

<blockquote>
<p>הָהּ, בִּתִּי, הַכְרַע הִכְרַעְתִּינִי!״</p>

<p>״אוֹי, אִמִּי, אוֹי לִי כִּי יְלִדְתִּנִי –</p>

<p>אַךְ הַיּוֹם אֵיךְ מָאוֹס מְאַסְתִּנִי,</p>

<p>כִּי לִבְכוֹר מָוֶת גִּדַּלְתִּנִי.</p>

<p>בְּהַגִּיעַ תּוֹר לְנַפְשִׁי שִׁלַּחְתִּנִי</p>

<p>וּבַעֲטֶרֶת עָפָר עִטַּרְתִּנִי</p>

<p>וּבְחֻפַּת אֲבָדוֹן הוֹשַׁבְתִּנִי</p>

<p>בְּעַל כָּרְחֵךְ, אֱמֶת, כִּי לֹא בִרְצוֹנֵךְ –</p>

<p>כִּי הַמָּוֶת יַפְרִיד בֵּינִי וּבֵינֵךְ״.</p>

<br />
</blockquote>

<blockquote>
<p>הַגּוֹזֵר וְאֵין מֵפֵר גְּזֵרוֹתָיו</p>

<p>אֶת חֶבְלֵךְ יַפִּיל בִּנְעִימוֹתָיו,</p>

<p>וְרַב מִהְיוֹת קִצְפּוֹ עַל צִבְאוֹתָיו.</p>

<p>יִנָּחֵם וְיַעְצֹר מַגֵּפוֹתָיו</p>

<p>וִינַחֵם לֵבָב מִקּוֹרוֹתָיו.</p>

<p>לְאֵץ יָמִין יְקִיצֵךְ בְּטַל אוֹרוֹתָיו,</p>

<p>גַּם יִתְמֹךְ בִּימִין צִדְקוֹ יְמִינֵךְ –</p>

<p>כִּי הַמָּוֶת יַפְרִיד בֵּינִי וּבֵינֵךְ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31882">https://benyehuda.org/read/31882</a></div></body></html>