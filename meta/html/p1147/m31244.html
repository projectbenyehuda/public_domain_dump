<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לוּאִיס דֶמְבִּיץ בְּרַנְדַיְס</title>
	<meta name="author" content="יצחק יציב"/>
</head>
<body>

<p>(1856–1942)</p>

<br />

<p>יְהוּדֵי אֲמֵרִיקָה וְאִתָּם יְהוּדֵי כָּל הָעוֹלָם שִׁכְּלוּ אַחַד הַמְעֻלִּים מִבְּנֵיהֶם.</p>

<p>שְׂבַע יָמִים וּשְׂבַע פְּעֻלּוֹת נִסְתַּלֵּק לוּאִיס ד. בְּרַנְדַיְס – בִּשְׁנַת הַשְּׁמוֹנִים וָשֵׁשׁ לְחַיָּיו.</p>

<p>אִישִׁיּוּת מֻפְלָאָה הָלְכָה לְעוֹלָמָהּ.</p>

<br />

<p>לוּאִיס ד. בְּרַנְדַיְס הִנְחִיל כָּבוֹד רַב לְאֶחָיו, בְּנֵי עַמּוֹ בַּאֲמֵרִיקָה. נְשִׂיא מֶמְשֶׁלֶת אַרְצוֹת הַבְּרִית ווּדְרוֹ וִילְסוֹן הֶעֱלָה אוֹתוֹ בִּימֵי מִלְחֶמֶת הָעוֹלָם הַקּוֹדֶמֶת לְמַעֲלַת שׁוֹפֵט עֶלְיוֹן. יְהוּדִי רִאשׁוֹן שֶׁנִּתְעַלָּה לִכְהֻנָּה גְבוֹהָה זוֹ בַּאֲמֵרִיקָה. עַל כֵּן הָיְתָה גַּאֲוַת יְהוּדֵי אֲמֵרִיקָה עָלָיו. וְאָמְנָם, הָיָה בְּרַנְדַיְס תִּפְאֶרֶת לִבְנֵי עַמּוֹ וְלִבְנֵי אֲמֵרִיקָה כְּאֶחָד. עִתּוֹן נוֹצְרִי אֶחָד בְּבּוֹסְטוֹן כָּתַב בְּיוֹם מוֹתוֹ: &#8220;פְּטִירָתוֹ שֶׁל בְּרַנְדַיְס הִדְהִימָה אֶת שְׁנֵי הָעַמִּים הַגְּדוֹלִים בְּתֵבֵל, אֶת הָאֻמָּה הָאֲמֵרִיקָאִית וְאֶת הָאֻמָּה הַיְּהוּדִית&#8221;. וְעִתּוֹן אַחֵר כָּתַב: &#8220;הָלַךְ לְעוֹלָמוֹ אֲמֵרִיקָאִי גָדוֹל, יְהוּדִי גָּדוֹל וְרוֹדֵף צֶדֶק גָּדוֹל – זוֹהִי אֲבֵדָה גְּדוֹלָה לַאֲמֵרִיקָה, לְיִשְׂרָאֵל וּלְכָל רוֹדְפֵי הַצֶּדֶק בָּעוֹלָם&#8221;.</p>

<p>וְאָמְנָם, לֹא בִּכְדִי הִפְלִיגוּ בְּשִׁבְחוֹ, כִּי עַל מַעֲשָׂיו יְהַלְלוּהוּ.</p>

<br />

<p>לוּאִיס דֶּמְבִּיץ בְּרַנְדַיְס נוֹלַד בִּ־13 בְּנוֹבֶמְבֶּר 1856, בְּלוּאִיסְוִיל שֶׁבִּמְדִינַת קֶנטוּקִי. הוֹרָיו שֶׁל לוּאִיס הִגְּרוּ לַאֲמֵרִיקָה מִפְּרַג. מִשְׁפַּחַת בְּרַנְדַיְס נוֹדַעַת מִדּוֹרֵי דּוֹרוֹת בִּקְהִלּוֹת בֵּיהם (צֶ&#8217;כְיָה) בְּרַבָּנֶיהָ וְסוֹחֲרֶיהָ, בֵּינֵיהֶם שֶׁהוֹצִיאוּ אֶת נַפְשָׁם עַל קִדּוּשׁ־הַשֵּׁם.</p>

<p>לוּאִיס הַיֶּלֶד קִבֵּל חִנּוּךְ אֲמֵרִיקָאִי כְּלָלִי וְאֶת דְּבַר יַהֲדוּתוֹ יָדַע אַךְ מְעַט מְאֹד. מִשֶּׁגָּדַל שְׁלָחוּהוּ הוֹרָיו לְאֵרוֹפָּה וְהוּא לָמַד תּוֹלְדוֹת הָאֳמָנוּת בִּדְרֶזְדֶּן, בְּגֶרְמַנְיָה. בְּשׁוּבוֹ מֵאֵרוֹפָּה נִכְנַס לָאוּנִיבֶרְסִיטָה בְּהַרְוַרְד וְלָמַד מִשְׁפָּטִים. מִשֶּׁגָּמַר אֶת לִמּוּדָיו וְהִתְחִיל עוֹסֵק בַּעֲבוֹדָה כְּעוֹרֵךְ־דִּין, נִתְפַּרְסֵם מַהֵר כְּבַעַל־כִּשְׁרוֹן יוֹצֵא מִן הַכְּלָל, כִּפְרַקְלִיט חֲרִיף־מֹחַ וּבַעַל זִכָּרוֹן בִּלְתִּי רָגִיל.</p>

<p>אוּלָם שְׁמוֹ נוֹדַע לִתְהִלָּה בִּגְלַל רֶגֶשׁ הַיּשֶׁר הֶעָמֹק שֶּׁקִּנֵּן בְּלִבּוֹ, וְכָל מַעֲשָׂיו כְּעוֹרֵךְ־דִּין הָיוּ שְׁקוּלִים בְּמֹאזְנֵי הַצֶּדֶק. וְהָיָה מַעֲשֶׂה – פַּעַם אַחַת קִבֵּל עַל עַצְמוֹ לְנַהֵל מִשְׁפָּט גָּדוֹל וְכָרָגִיל הִשְׁקִיעַ בּוֹ אֶת כָּל כֹּחוֹ וְכָל כִּשְׁרוֹנוֹ; וְהִנֵּה נִתְבָּרֵר לוֹ כִּי הַצַּד שֶׁהוּא מֵגֵן עָלָיו אֵינוֹ צוֹדֵק – וְהוּא הִסְתַּלֵּק מִן הַסַּנֵיגוֹרְיָה וְעָבַר לַצַּד שֶׁכְּנֶגֶד לְהִלָּחֵם אֶת מִלְחֶמֶת הַצֶּדֶק. כְּעוֹרֵךְ־דִּין מְפֻרְסָם הֵבִיאָה לוֹ עֲבוֹדָתוֹ הַכְנָסוֹת גְּדוֹלוֹת, אֲבָל הוּא לֹא הוֹצִיא אֶת כַּסְפּוֹ לְעַצְמוֹ. הוּא חַי חַיִּים פְּשׁוּטִים וּצְנוּעִים, כְּנָזִיר, וְהִקְדִּישׁ אֶת הוֹנוֹ, כֹּחוֹ וְכִשְׁרוֹנוֹ לְטוֹבַת הַכְּלָל. עָמַד לִימִין הַחַלָּשׁ וְנִלְחַם בְּעֹז רוּחַ שֶׁלֹּא יְעֻוַּת דִּינוֹ בַּמִּשְׁפָּט. הוּא נִלְחַם בְּחֶבְרוֹת־הַהוֹן הַגְּדוֹלוֹת לְטוֹבַת הֲמוֹנֵי הָעָם, נִלְחַם לְצַד הִסְתַּדְּרֻיּוֹת־הָעוֹבְדִים בְּנוֹתְנֵי־עֲבוֹדָה הַמְנַצְלִים פּוֹעֲלִים. בְּמִלְחַמְתּוֹ לַצֶּדֶק נָשָׂא אֶת נַפְשׁוֹ לְהָרִים אֶת קַרְנוֹ שֶׁל &#8220;הָאָדָם הַקָּטָן&#8221;, זֶה הָאִישׁ שֶׁאֵינוֹ חָזָק בַּחֶבְרָה, הַפּוֹעֵל, בַּעַל־הַמְּלָאכָה וְהַחֶנְוָנִי הַזָּעִיר – שֶׁבַּעֲלֵי־הַהוֹן מְדַכְּאִים אוֹתָם, מִתְעַשְּׁרִים עַל חֶשְׁבּוֹנָם וּמִתְנַשְּׂאִים לִשְׁלֹט עֲלֵיהֶם. הוּא דָרַשׁ מִן הַחֶבְרָה שֶׁתַּבְטִיחַ בֵּית־דִּירָה לְכָל אָדָם, לְבוּשׁ וּמִחְיָה בַּעֲבוֹדָה, אַף לִימֵי זִקְנָתוֹ. עַל כֵּן זָכָה לְכִנּוּי־הַכָּבוֹד: פְּרַקְלִיט הָעָם.</p>

<p>עֲשָׂרוֹת בַּשָּׁנִים פָּעַל בְּרַנְדַיְס בְּמַעְגְּלֵי צֶדֶק וָיֹשֶׁר עַד הַגִּיעוֹ לְמַעֲלַת שׁוֹפֵט עֶלְיוֹן. וּמִשֶּׁהִתְנַגְּדוּ שׁוֹפְטִים אֲחֵרִים לְהַעֲלוֹתוֹ לִכְהֻנָּה גְּבוֹהָה זוֹ, אָמַר עָלָיו הַנָּשִׂיא וִילְסוֹן: &#8220;יְדִיד הוּא לְכָל אַנְשֵׁי הַיּשֶׁר וְאוֹהֲבֵי הַצֶּדֶק, וְיוֹדֵעַ הוּא לֹא רַק לְדַבֵּר עַל הַצֶּדֶק – יוֹדֵעַ הוּא כֵּיצַד לְקַדְּמוֹ, עַל אַף מִתְנַגְּדָיו&#8221;..</p>

<p>זוֹהִי דַּרְכּוֹ בַּאֲמֵרִיקָה. דֶּרֶךְ הָאֶזְרָח הָאֲמֵרִיקָאִי הַחָפְשִׁי. עֲשָׂרוֹת בַּשָּׁנִים עָבַד וּפָעַל בְּדֶרֶךְ זוֹ בְּלִי לִרְאוֹת אֶת אֶחָיו בְּנֵי עַמּוֹ כִּרְאוֹת כָּל נִדְכָּא וּמְעֻוָּל.</p>

<p>וְהִנֵּה בָּאָה הַיְקִיצָה. בְּמִלְחַמְתּוֹ בְּנוֹתְנֵי־הָעֲבוֹדָה הַגְּדוֹלִים לִימִין הִסְתַּדְּרֻיּוֹת הַפּוֹעֲלִים נִתְקַל בְּהִסְתַּדְּרוּת הַחַיָּטִים שֶׁהָיְתָה, רֻבָּהּ כְּכֻלָּהּ פּוֹעֲלִים יְהוּדִים. וְאֵילוּ יְהוּדִים? יוֹצְאֵי אַרְצוֹת מִזְרַח־אֵרוֹפָּה. מְהַגְּרִים אֲשֶׁר מִקָּרוֹב בָּאוּ וְהֵבִיאוּ אִתָּם אֶת הָרֶגֶשׁ הַיְּהוּדִי הַחַי, הַתּוֹסֵס, שֶׁגַּם הַצָּרוֹת הַמְרֻבּוֹת הָעוֹבְרוֹת עַל הַמְהַגֵּר בַּשָּׁנִים הָרִאשׁוֹנוֹת בָּאָרֶץ הַחֲדָשָׁה לֹא צִנְנוּהוּ וְלֹא עִמְמוּהוּ. הַמַּגָּע עִם אֶחָיו מִמִּזְרַח־אֵרוֹפָּה עוֹרֵר אֶת רִגְשׁוֹת הַיְּהוּדִי שֶׁרָדְמוּ בְּקִרְבּוֹ – וְלִבּוֹ שָׁב אֶל עַמּוֹ. בְּרַנְדַיְס הִתְחִיל לִלְמֹד אֶת תּוֹלְדוֹת עַם יִשְׂרָאֵל וּלְהִתְבּוֹנֵן בְּחַיֵּי אֶחָיו בַּאֲמֵרִיקָה וּבְכָל תְּפוּצוֹת הַגּוֹלָה. וְהִנֵּה הֵחֵל חֲזוֹן שִׁיבַת יִשְׂרָאֵל לְאֶרֶץ־יִשְרָאֵל לְפַעֵם אֶת רוּחוֹ וְנִכְנַס לַהִסְתַּדְּרוּת הַצִּיּוֹנִית בַּאֲמֵרִיקָה, וְהוּא אָז קָרוֹב לְשִׁשִּׁים שָׁנָה.</p>

<p>נִפְתְּחוּ מַעְיָנוֹת חֲתוּמִים בְּנַפְשׁוֹ, שֶׁהֵחֵלּוּ מְפַכִּים בְּעֹז. הוּא נִכְנַס לִפְנַי וְלִפְנִים שֶׁל חַיֵּי הַצִּבּוּר הַיְּהוּדִי. בִּפְרֹץ מִלְחֶמֶת הָעוֹלָם הַקּוֹדֶמֶת, בִּשְׁנַת 1914, נַעֲשָׂה בְּרַנְדַיְס מַנְהִיגָהּ שֶׁל הַהִסְתַּדְּרוּת הַצִּיוֹנִית בַּאֲמֵרִיקָה. הַוַּעַד הַפּוֹעֵל הַצִּיּוֹנִי, שֶׁנִּמְצָא בַּאֲרָצוֹת לוֹחֲמוֹת שׁוֹנוֹת, לֹא יָכֹל לִפְעֹל בַּיָמִים הָהֵם, וּבְאַרְצוֹת־הַבְּרִית נוֹסַד &#8220;וַעַד צִיּוֹנִי זְמַנִּי&#8221; וּבְּרַנְדַיְס עָמַד בְּרֹאשׁוֹ. יְמֵי הַמִּלְחָמָה הַהִיא הָיוּ יְמֵי הִתְעוֹרְרוּת לִיהוּדֵי אֲמֵרִיקָה, וִידוּעָה פְּעֻלַּת הָעֶזְרָה הַגְּדוֹלָה שֶׁעָזְרוּ לִיהוּדֵי מִזְרַח־אֵרוֹפָּה שֶׁנֶּחְרְבוּ בַּמִּלְחָמָה וּבַפְּרָעוֹת. בְּרַנְדַיְס הִשְׁתַּתֵּף בְּאִרְגּוּן יְהוּדֵי אֲמֵרִיקָה, וְגַם כָּאן נִלְחַם לְצַד &#8220;הָאִישׁ הַקָּטָן&#8221;, לְבַל תְּקֻפַּח הַשְׁפָּעָתוֹ עַל יְדֵי הַגְּבִירִים, הָעֲשִׁירִים וְהַמְיֻחָסִים.</p>

<p>כְּבוֹדוֹ שֶׁל בְּרַנְדַיְס עָלָה בַּיָּמִים הָהֵם. כִּי אָז נִתְמַנָּה לְשׁוֹפֵט־עֶלְיוֹן וְהַשְׁפָּעָתוֹ הַמְּדִינִית נִתְרַחֲבָה. נְשִׂיא אַרְצוֹת־הַבְּרִית ווּדְרוֹ וִילְסוֹן, פָּעַל אָז הַרְבֵּה לְסִדּוּר עִנְיְנֵי אֵרוֹפָּה אַחֲרֵי הַמִּלְחָמָה. בְּרַנְדַיְס, שֶׁהָיָה קָרוֹב לְוִילְסוֹן, רָכַשׁ אֶת אַהֲדָתוֹ לְעִנְיַן אֶרֶץ־יִשְׂרָאֵל וְהוּא שֶׁסִּיַּע לְפִרְסוּם הַצְהָרַת בַּלְפוּר.</p>

<p>אַחֲרֵי מִלְחֶמֶת הָעוֹלָם, מִשֶּׁנִּתְכַּנְּסוּ בָּאֵי־כֹּח הַצִּיּוֹנוּת לִוְעִידָה בְּלוֹנְדוֹן, הוֹפִיעַ בְּרַנְדַיְס כְּרֹאשׁ הַהִסְתַּדְּרוּת הַצִּיּוֹנִית בַּאֲמֵרִיקָה וְהָיָה יוֹשֵׁב רֹאשׁ הַכִּנּוּס הַצִּיּוֹנִי הָרִאשׁוֹן אַחֲרֵי הַמִּלְחָמָה. הוּא בָּא לִוְעִידָה זוֹ בְּתָכְנִית מְיֻחֶדֶת מִשֶּׁלּוֹ לִפְעֻלָּה בְּאֶרֶץ־יִשְׂרָאֵל, אוּלָם תָּכְנִית זוֹ לֹא נִתְקַבְּלָה עַל דַּעַת רֹב הַצִּירִים. אָז פָּרַשׁ מִן הַהִסְתַּדְּרוּת הַצִּיּוֹנִית וְהִתְחִיל לִפְעֹל בְּאֶרֶץ־יִשְׂרָאֵל לְפִי תָּכְנִיתוֹ. כַּמָּה וְכַמָּה דְּבָרִים נוֹצְרוּ עַל יָדוֹ בָּאָרֶץ. הוּא אָמְנָם לֹא הִשְׁתַּתֵּף עוֹד בַּהִסְתַּדְּרוּת הַצִּיּוֹנִית כְּמַנְהִיג רִשְׁמִי, אֲבָל נִשְׁאַר נֶאֱמָן לְאֶרֶץ־יִשְׂרָאֵל בְּלֵב וָנֶפֶשׁ. הוּא הִתְעַנְיֵן בְּכָל מִפְעָל, בְּכָל נְקֻדָּה חֲדָשָׁה וּבְכָל קוֹאוֹפֶּרָטִיב חָדָשׁ וְהָיָה בָּקִי בַּכֹּל, יוֹדֵעַ וְזוֹכֵר הַכֹּל. וְאַף שֶׁלֹּא נָשָׂא מִשְׂרָה צִיּוֹנִית הִדְרִיךְ בְּעֵצָה אֶת כָּל הָעוֹסְקִים בְּבִנְיַן הָאָרֶץ, עָזַר וְסִיַּע לְכָל הַפּוֹנִים אֵלָיו – וְהַכּל פָּנוּ אֵלָיו.</p>

<p>גְּדוֹלָה הָיְתָה הָאַהֲבָה אֶל הַיָּשִׁישׁ בְּרַנְדַיְס בְּכָל רַחֲבֵי הַצִּיּוֹנוּת וְגָדוֹל הָאֵבֶל עַל הִסְתַּלְּקוּתוֹ.</p>

<br />

<p>(תש&quot;ב)</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31244">https://benyehuda.org/read/31244</a></div></body></html>