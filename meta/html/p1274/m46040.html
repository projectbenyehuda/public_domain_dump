<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קוֹֹנֵה הַשְּׁוָרִים</title>
	<meta name="author" content="אשר ברש"/>
</head>
<body>

<blockquote>
<p>אָדָם אֶחָד, עָשִׁיר בְּזָהָב וּבְמִקְנֶה
וּבְקַרְקָעוֹת, הָיָה מִתְגָּאֶה בְּעָשְׁרוֹ וְהָיָה קוֹרֵא עַל עַצְמוֹ:
&#8220;בְּצֵל הַכֶּסֶף – בְּצֵל הַחָכְמָה&#8221;. נָפְלָה בְּאוֹתוֹ מָקוֹם מַגֵּפָה
וְכָל הַשְּׁוָרִים מֵתוּ בַּמַּגֵּפָה. וּכְשֶׁנֶּעְצְרָה הַמַּגֵּפָה לֹא הָיוּ לוֹ שְׁוָרִים לַחֲרֹשׁ אֶת שְׂדוֹתָיו, עַד שֶׁהֶעֱלוּ קוֹצִים
וְדַרְדָרִים.</p>

<p>מֶה עָשָׂה אוֹתוֹ אִישׁ? נָטַל אַרְנָק שֶׁל דִינָרִים,
לֹא פָּחוֹת מִמֵּאָה, וְהָלַךְ לִכְפָר רָחוֹק אֶחָד, שֶׁהָיָה מְשֻׁפָּע בִּבְהֵמוֹת מְשֻׁבָּחוֹת, לִקְנוֹת שְׁוָרִים לַחֲרֹשׁ
קַרְקְעוֹתָיו.</p>

<p>בַּדֶּרֶךְ פְּגָשׁוֹ אֵלִיָּהוּ זָכוּר לַטּוֹב בִּדְמוּת זָקֵן עוֹבֵר־אֹרַח.</p>

<p>אַָמַר לוֹ: לְהֵיכָן אַתָּה הוֹלֵךְ, בְּנִי?</p>

<p>עָנָה: לִכְפָר פְּלוֹנִי לִקְנוֹת שְׁוָרִים לַחֲרִישָׁה.</p>

<p>אַָמַר לוֹ: אֱמֹר, בְּנִי: אִם יִרְצֶה הַשֵּׁם.</p>

<p>זַָקַף חָטְמוֹ כְּנֶגְדוֹ וְאָמַר: אִם יִרְצֶה וְאִם לֹא יִרְצֶה – הֲרֵי מְעוֹתַי בְּיָדִי וְאֶעֱשֶׂה רְצוֹנִי.</p>

<p>אָמַר לוֹ הַזָּקֵן: וְלֹא בְּהַצְלָחָה.</p>

<p>הָלַךְ בְּאוֹתוֹ דֶרֶךְ וְנָפַל הָאַרְנָק וְלֹא הִרְגִישׁ.</p>

<p>כְּשֶׁבָּא לַכְּפָר הֶרְאוּהוּ עֲשֶׂרֶת צִמְדֵי בָּקָר
תַּאֲוָה לָעֵינַיִם. שָׁלַח יָדוֹ לָקַחַת אֶת הָאַרְנָק וְלֹא
מְצָאוֹ.</p>

<p>מִיָּד חָזַר לְבֵיתוֹ וְנָטַל מָמוֹן אַחֵר (שֶׁהָיָה לוֹ
הַרְבֵּה) וְהָלַךְ לַכְּפָר בְּדֶרֶךְ אַחֶרֶת, שֶׁלֹא יִפְגַע בּוֹ
אוֹתוֹ זָקֵן.</p>

<p>נִזְדַּמֵּן לוֹ הַמְבַשֵּׂר בִּדְמוּת זָקֵן אַחֵר. אָמַר לוֹ: לְהֵיכָן אַתָּה הוֹלֵךְ, בְּנִי?</p>

<p>עָנָה: לִקְנוֹת שְׁוָרִים.</p>

<p>אַָמַר לוֹ: וְאֵינְךָ אוֹמֵר: אִם יִרְצֶה הַשֵּׁם?</p>

<p>עִקֵּם חָטְמוֹ כְּנֶגְדוֹ וְאָמַר: אִם יִרְצֶה וְאִם לֹא
יִרְצֶה – הֲרֵי דִינָרַי בְּאַרְנָקִי וְאֵינִי חֹושֵׁשׁ לְשׁוּם
דָבָר.</p>

<p>הָלַךְ הָאִישׁ לְדַרְכּוֹ. נָפְלָה עָלָיו שֵׁנָה וְשָׁכַב בִּמְצָרוֹ שֶׁל שָׂדֶה.</p>

<p>בָּא אֵלִיָּהוּ וְשָׁמַט מִתַּחְתָּיו אֶת הָאַרְנָק
וְנֶעְלַם. כְּשֶׁהֵקִיץ מִשְּׁנָתוֹ לֹא מָצָא כְּלוּם. חָזַר לְבֵיתוֹ
בְּנֶפֶשׁ זוֹעֶפֶת, נָטַל מָמוֹן שְׁלִישִׁי וְהָלַךְ בַּדֶּרֶךְ
הָרִאשׁוֹנָה.</p>

<p>בָּא אֵלָיו אֵלִיָּהוּ זָכוּר לַטּוֹב וְאָמַר לוֹ: לְהֵיכָן אַתָּה הוֹלֵךְ, בְּנִי?</p>

<p>אָמַר: לִכְפַָר פְּלוֹנִי לִקְנוֹת שְׁוָרִים, אִם יִרְצֶה הַשֵּׁם.</p>

<p>אָמַר לוֹ הַזָּקֵן: לֵךְ לְשָׁלוֹם וּבְהַצְלָחָה.</p>

<p>בְּאוֹתוֹ רֶגַע הֶחֱזִיר אֵלִיּהוּ מָאתַיִם דִינָרָיו לְתוֹךְ אַרְנָקוֹ, וְהוּא לֹא רָאָה וְלֹא יָדַע.</p>

<p>כְּשֶׁבָּא לַכְּפָר הֶרְאוּהוּ עֲשֶׂרֶת צִמְדֵי בָּקָר
יָפִים מִן הָרִאשׁוֹנִים. קָפַץ עָלָיו חִשְׁקוֹ לִקְנוֹתָם. אָמַר
לְבַעֲלֵיהֶם: בְּכַמָּה?</p>

<p>אָמְרוּ לוֹ: בְּמֵאָה וְעֶשְׂרִים דִינָרִים.</p>

<p>אָמַר: כַּמָּה אֲנִי מִצְטַעֵר, שֶׁאֵין עִמִּי אֶלָּא מֵאָה דִינָרִים בִּלְבָד.</p>

<p>אַף־עַל־פִּי־כֵן הִכְנִיס יָדוֹ לְתוֹךְ אַרְנָקוֹ – וְהוֹצִיא שְׁלֹש מֵאוֹת דִינָרִים.</p>
</blockquote>

<blockquote>
<p>שָׂמַח מְאֹד וְנָתַן דְמֵי הַשְּׁוָרִים וְחָזַר לְבֵיתוֹ
וְחָרַשׁ קַרְקְעוֹתָיו. הָיְתָה שְׁנַת בְּרָכָה וּמָצָא מֵאָה שְׁעָרִים
וְעָשְׁרוֹ נִתְכַּפֵּל.</p>

<p>מִכָּאן שֶׁכָּל אָדָם הָרוֹצֶה לַעֲשׂוֹת שׁוּם דָבָר
צָרִיךְ לוֹמַר: אִם יִרְצֶה הַשֵּׁם, שֶׁאֵינוֹ יוֹדֵעַ מַה יִּהְיֶה
בָּעוֹלָם הַזֶּה מִבֹּקֶר עַד עֶרֶב. וְהָיוּ רַבִּים שֶׁאָמְרוּ: אֲנִי
אֲנִי אֶעֱשֶׂה, וְלֹא הִסְפִּיקוּ לַעֲשׂוֹת עַד שֶׁנִּתְקַפְּחוּ
חַיֵּיהֶם. וְכֵן אָמַר בֶּן סִירָא: מִבֹּקֶר עַד עֶרֶב הָעוֹלָם
יֵחָרֵב.</p>
</blockquote>

<blockquote>
<br />
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBNVp0QWc9PSIsImV4cCI6bnVsbCwicHVyIjoiYmxvYl9pZCJ9fQ==--65975294dc6af3ab00572b763cdde51c19016c39/%D7%91%D7%A8%D7%A9%201%20%D7%A7%D7%95%D7%A0%D7%94%20%D7%94%D7%A9%D7%95%D7%95%D7%A8%D7%99%D7%9D.jpg" alt="ברש 1 קונה השוורים.jpg" />
<figcaption>ברש 1 קונה השוורים.jpg</figcaption>
</figure>

<p><strong>האיור: הנריק הכטקןפף</strong></p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/46040">https://benyehuda.org/read/46040</a></div></body></html>