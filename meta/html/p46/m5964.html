<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מַעֲשֵׂה נַעֲרוּת</title>
	<meta name="author" content="יהודה ליב גורדון"/>
</head>
<body>

<blockquote>
<p>נַעֲרָה טוֹבַת תֹּאַר</p>

<p>מִימֵי יַלְדוּת וָנֹעַר</p>

<p>לָמְדָה לְעַוֵּת וּלְקַלְקֵל פָּנֶיהָ:</p>

<p>תִּקְמֹט אֶת מִצְחָהּ עִם גַּבֹּת עֵינֶיהָ,</p>

<p>תָּנַע רֹאשָׁהּ כֹּה וָכֹה כַּמִּתְיַפָּה,</p>

<p>אוֹ כִּי תוֹרִיד רִירָהּ מֵאַפָּהּ,</p>

<p>אוֹ כִּי תִמְחֶנּוּ עַל גַּב כַּפָּהּ,</p>

<p>וּבְדַבְּרָהּ תֶּחְטֹם, תִּקְרֹץ הָעֵינָיִם</p>

<p>וּתְעַקֵם הַשְּׂפָתָיִם.</p>

<p>הַהֶרְגֵּל נַעֲשָׂה אֶצְלָהּ טֶבַע</p>

<p>וַיִּדְבַּק בָּהּ כְּצָרַעַת נוֹשֶׁנֶת.</p>

<p>&quot;חִדְלִי לָךְ – יִסְּרַתָּה הָאֹמֶנֶת</p>

<p>אַחַת וָשֵׁשׁ, אַחַת וָשֶׁבַע –</p>

<p>הָסִירִי שִׁקּוּצַיִךְ מִפָּנָיִךְ,</p>

<p>לָמָּה יִתְקַלְּסוּ בָךְ רֹאָיִךְ?!</p>

<p>אַךְ לַשָּׁוְא אֶת דְּבָרָיהָ שִׁחֵתָה,</p>

<p>הָאֲמוּנָה נָתְנָה כָּתֵף סוֹרֶרֶת,</p>

<p>לֹא שָׁמְעָה בְּקוֹל, לֹא לָקְחָה מוּסָר,</p>

<p>לֹא עָזְבָה אִוַּלְתָּהּ וּמוּמָהּ לֹא הוּסָר.</p>

<p>וּבְכֵן הָיְתָה אִתָּהּ רוּחַ אַחֶרֶת</p>

<p>וַתְּמַלֵּא בַּמַּרְאוֹת אֶת קִירוֹת בֵּיתָהּ,</p>

<p>כִּי אָמְרָה: תֵּרֶא הָעַלְמָה מָשְׁחָתָהּ,</p>

<p>אוּלַי תֵּיטִיב דַּרְכָּהּ וּתְתַקֵּן עַוָּתָתָהּ.</p>

<p>אַךְ כִּרְאוֹת הָעַלְמָה</p>

<p>הַגִּלְיוֹנִים עָלֶיהָ סַבִּים,</p>

<p>מַרְאִים אֶת גֹּעַל צַלְמָהּ</p>

<p>וּמְגַלִּים מוּמָהּ בָּרַבִּים –</p>

<p>תַּחַת שׂוּם לִבָּהּ לִדְרָכֶיהָ,</p>

<p>לַעֲזוֹב תִּרְגַּלְתָּהּ וּלְשַוֹּת פָּנֶיהָ,</p>

<p>שִׁבְּרָה אֶת הַמַּרְאוֹת לִשְׁבָרִים</p>

<p>וַתִּשְׂטֹם אֹמַנְתָּהּ וּבְאֵיבָה הֲדָפַתָּה.
<br><br />
לִמְלִיצֶיךָ, יִשְׂרָאֵל, יֵעָשֶׂה כֵּן עַתָּה:</p>

<p>עַל מָה עִקְשֵׁי-לֵב שָׁם שָׂרְפוּ הַסְּפָרִים?</p>

<p>עַל מָה כְּסִיל מִתְעַבֵּר</p>

<p>פֹּה יִתְנַפֵּל עַל הַמְּחַבֵּר,</p>

<p>וַחֲפַרְפֵּרוֹת וַעֲטַלֵּפִים</p>

<p>מֵחֹרֵי עָפָר וְכֵפִים</p>

<p>שָׁם גּוּמָץ חוֹפְרִים</p>

<p>אֶל רַגְלֵי הַסּוֹפְרִים?</p>

<p>שַׁאֲלוּ אֶת פִּי הָעַלְמָה,</p>

<p>הִיא תַגִּיד לָכֶם עַל מָה.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5964">https://benyehuda.org/read/5964</a></div></body></html>