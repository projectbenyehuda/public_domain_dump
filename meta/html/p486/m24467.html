<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יִרְמְיָהוּ/קורנל אוּייסקי</title>
	<meta name="author" content="קורנל אוייסקי / חיים יחיאל בורנשטיין"/>
</head>
<body>

<blockquote>
<p>הַכַּשְֹדִּים – לְדָמִים כִּנְמֵרִים יִשְׁאָפוּ –</p>

<p>בַּת־יְהוּדָה סָחֲבוּ בַגּוֹלָה לָנוּעַ;</p>

<p>אֵשׁ שִלְּחוּ בְצִיּוֹן וִיסוֹדֶיהָ עָרוּ.</p>

<p>וּנְבִיאָהּ, כְּגִבּוֹר בְּנֵי־קַשְתּוֹ כִּי סָפוּ,</p>

<p>נָדַם בֵּין עִיִּים, בְּשַֹרְעַפָּיו שָׁקוּעַ;</p>

<p>אַךְ לִעִתִּים יֶאֱנֹק מִכְּאֵבָיו נֶעְכָּרוּ.</p>

<br />

<p>וּבְפָרְשוֹ כַפָּיו בִּבְכִי יֵאָנֵחַ:</p>

<p>– &quot;עַמִּי, הוֹ עַמִּי, אֵיפֹה תִּתְגַלְגָּלָה?</p>

<p>אֵי תְהוֹמוֹת אוֹתְךָ מֵעֵינַי הֶחְבִּיאוּ?&quot; –</p>

<p>וְהִנֵּה עַל רֹאשוֹ עֵיט לְבָנוֹן פּוֹרֵחַ,</p>

<p>נוֹצַת אֶבְרָתוֹ מִדָּמִים נָזָלָה</p>

<p>וּזְרֹעַ אָדָם הוּא נוֹשֵֹא בְּמוֹ פִיהוּ.</p>
</blockquote>

<blockquote>
<br />

<p>וַיִּקְרָא יִרְמְיָהוּ: &quot;אֵי מֵימֵי שִׁלֹּחַ,</p>

<p>שֶׁשָּׁם בְּנוֹת צִיּוֹן בַּנֶּשֶׁף נִקְבָּצוּ,</p>

<p>וּכְאַיְלוֹת שָֹדַי לְאוֹר סַהַר חוֹלֵלוּ?&quot; –</p>

<p>וּלְכֵס הַנָּבִיא, בִּיגוֹנוֹ יָשֹׁחַ,</p>

<p>לְטָאָה וַאֲנָקָה לְאוֹר שֶׁמֶשׁ פָּרָצוּ,</p>

<p>וּלְכַרְכֵּר בְּאֵפֶר רוֹתֵחַ הֵחֵלוּ.</p>

<br />

<p>וַיָּמָת לִבּוֹ וּמַר יִתְיַפֵּחַ:</p>

<p>– &quot;מַעֲשֶֹיךָ, אֵלִי! כָּל שָֹפָה תַבִּיעַ,</p>

<p>אַךְ אֵי הֵיכָלֶךָ? אֵי כֹהֵן וְשִירָתוֹ?&quot; –</p>

<p>וְהִנֵּה מֵהֵיכָל קוֹל שוּעָל נוֹבֵחַ,</p>

<p>וִילֵל מִמִּזְבְּחוֹ הֶהָרוּס הִשְׁמִיעַ;</p>

<p>וּמִזְבַּח אֱלֹהִים עוֹד הֶעֱלָה תִּמְרָתוֹ.</p>

<br />

<p>וַיִּקְרָא יִרְמְיָהוּ: &quot;אֵי אוֹסְרֵי מִלְחֶמֶת?</p>

<p>אַיֶּכָּה, הַמֶּלֶךְ? שָֹרֶיךָ כֻּלָהם?</p>

<p>הַאִם גַּם בְּלִבְּךָ הֵבִיא צָר חַרְבֵּהוּ?&quot; –</p>

<p>וּמִנְקִיק אָפֵל הִתְעוֹפְפָה תִּנְשֶׁמֶת,</p>

<p>הִתְנַגְּפָה בַקִּירוֹת בִּילָלָה וָנָהַם –</p>

<p>כְּמוֹשֵׁל עַם יְהוּדָה זוּ עִוְרוּ עֵינֵיהוּ.</p>

<br />

<p>וְהַנָּבִיא כָּרַע לָאָרֶץ בְּבֶהָלָה</p>

<p>רוּחוֹ וּבְשָֹרוֹ לֶעָפָר דֻכָּאוּ,</p>

<p>וְלֹא יָסַף לִשְאוֹל וּלְנַסּוֹת שְׁמָיִם.</p>

<p>וּבְלִבּוֹ בוֹ תָעִיק מַעֲמָסָה נוֹרָאָה,</p>

<p>כְּמוֹ שְֹעִירִים כֻּלָּם עָלָיו הִתְמַלְּאוּ,</p>

<p>לִשִׁבְרוֹ יִשְֹחָקוּ, יַחַרְקוּ שִׁנָּיִם.</p>

<br />

<p>מִפְּנֵי הַנָּבִיא כָּל יִרְאָה עָבָרָה,</p>

<p>וַיִּקְרָא בְשִֹיחוֹ: &quot;אָב אָתָּה! וְאִיכָכָה</p>

<p>בָנֶיךָ, צוּרִי, עַד כָּלָה תְּרַדֵּפָה? –</p>

<p>אֶל עָל הִבִּיט, וְהִנֵּה שִׁקְמָה נִחָרָה,</p>

<p>נֶחְשְֹפָה אַדַּרְתָּהּ וְצַמַּרְתָּה הָשְׁלָכָה,</p>

<p>שֹוֹכָה אֻכָּלָה עַל פָּנָיו נוֹפֵפָה.</p>

<br />

<p>וּשְלֻחוֹת לָרֹב מִגִּזְעָהּ תֵּצֶאנָה,</p>

<p>בַּדִּים רַעֲנַנִּים מוּל שֶׁמֶשׁ יַעֲפִּילוּ;</p>

<p>וְאֶת פְּנֵי הָאֲדָמָה, לֶהָבָה שְֹרָפַתָּהּ,</p>

<p>מִקְלְעוֹת נִצָּנִים בְּצִלְלֵיהֶן תְּכַסֶּינָהּ,</p>

<p>יַעְדוּהָ תִּקְוָה וּפָנִים יַצְהִילוּ.</p>

<p>וַיַּרְא הַחוֹזֶה, וְרֵעִי אֵל בָּן עָתָּה.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/24467">https://benyehuda.org/read/24467</a></div></body></html>