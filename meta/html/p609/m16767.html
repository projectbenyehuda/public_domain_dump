<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מוֹת סַבְתָּא</title>
	<meta name="author" content="יהודה קרני"/>
</head>
<body>

<p>מִתּוֹךְ נְעִימוֹת־עָם</p>

<blockquote>
<br />

<p>בְּאֵיזֶה בַּיִת, בְּאֵיזוֹ שְׁכוּנָה,</p>

<p>בְּאֵיזוֹ פְּאַת מִטָּה חוֹרֶקֶת</p>

<p>מֵתָה סַבְתָּא, לֹא רְשָׁעָה וְלֹא צַדֶּקֶת,</p>

<p>אֶלָּא אִשָּׁה פְּשׁוּטָה, הַמְכֻנָּה</p>

<p>חַיָּה אוֹ שָׂרָה, שֶׁהִגִּיעָה לְזִקְנָה</p>

<p>וּכְלוּם בְּחַיֶּיהָ לֹא תִקְּנָה</p>

<p>מִלְּבַד שֶׁהֶעֱמִידָה יְלָדוֹת וִילָדִים,</p>

<p>וְהַלָּלוּ בְּבוֹא פִּרְקָם הֶעֱמִידוּ לָהּ נְכָדִים</p>

<p>וְנִינִים בְּלֹא &#8220;עֵין הָרָע&#8221;,</p>

<p>כִּי לֹא לְתֹהוּ בְּרָאָהּ, לָשֶׁבֶת יְצָרָהּ.</p>

<p>וְהָיְתָה הָאִשָּׁה מִתְפַּלֶּלֶת</p>

<p>כָּל יָמֶיהָ לְפִי תֻמָּהּ</p>

<p>לֹא עַל כְּלָל הָאֻמָּה</p>

<p>אֶלָּא עַל כָּל יַלְדָּה וְיֶלֶד,</p>

<p>שֶׁלָּהּ וְשֶׁל הַבָּנִים,</p>

<p>שֶׁיִּהְיוּ בְּרִיאִים וְיַאֲרִיכוּ יָמִים וְשָׁנִים</p>

<p>וְלֹא יֵדְעוּ אָסוֹן וָצֶלַע</p>

<p>אָמֵן סֶלָה.</p>

<p>וּכְשֶׁהִגִּיעָה הָאִשָּׁה לְזִקְנָה מֻפְלֶגֶת</p>

<p>וְעֵינֶיהָ כָּהוּ מִהְיוֹת סוֹרֶגֶת</p>

<p>בִּשְׁבִיל מַחְמַדֵּי נַפְשָׁהּ סוּדָרִים וְגַרְבַּיִם</p>

<p>מִן הַבֹּקֶר עַד הָעַרְבַּיִם</p>

<p>וְהַיָּדַיִם רוֹעֲדוֹת וְהָרַגְלַיִם חַלָּשׁוֹת</p>

<p>וְשִׁנַּיִם אֵין לִטְחֹן וְרַק חֲנִיכַיִם לָשׁוֹת</p>

<p>וְהִיא עוֹר וַעֲצָמוֹת כְּאִלּוּ יָשְׁבָה יָמִים רַבִּים בְּתַעֲנִית –</p>

<p>וַתִּתְכַּנֵּס הָאִשָּׁה בַּמִּטָּה</p>

<p>וַתֹּאמֶר בְּבַת־שְׂחוֹק סַלְחָנִית:</p>

<p>אֲהוּבֵי לִבִּי, קָרוֹב, כַּנִּרְאֶה, יוֹם הַמִּיתָה;</p>

<p>וּלְאַחַר שֶׁקָּרְאָה וִדּוּי עִם בְּנָהּ־בְּכוֹרָהּ</p>

<p>הוֹסִיפָה: מֵעַתָּה אֵין יוֹם־הַדִּין מַטִּיל עָלַי מוֹרָא.</p>

<p>וּמִשֶּׁמֵּתָה כְּבִנְשִׁיקָה הִלְבִּישׁוּהָ תַּכְרִיכֶיהָ הַלְּבָנִים,</p>

<p>שֶׁהָיוּ מֻנָּחִים בְּקַמְטָרָהּ עִם שִׂמְלַת הַחֲתֻנָּה מִשָּׁנִים,</p>

<p>וּכְשֶׁשָּׂמוּהָ בָּאָרוֹן הִיא הָיְתָה כָּל כָּךְ גּוּצָה</p>

<p>שֶׁנִּדְמָה, כִּי כָּאן תִּינוֹק, רַחֲמָנָא לִצְלָן, לִקְבוּרָה מוּצָא.</p>

<p>וְהַגּוּפָה הַדַּלָּה שֶׁל הַסַּבְתָּא</p>

<p>בֵּין כָּתְלֵי הָאָרוֹן הִתְלַבְּטָה</p>

<p>עַד שֶׁהֱבִיאוּהָ לְבֵית הַקְּבָרוֹת.</p>

<p>כָּאן חַזָּן זָקֵן, עָנִי מָרוּד,</p>

<p>עָשָׂה לָהּ &#8220;אֵל מָלֵא&#8221; בְּקוֹל צָרוּד,</p>

<p>אַךְ דְּמָעוֹת גַּם פֹּה לֹא הָיוּ נִגָּרוֹת</p>

<p>וַיְהִי כְּאִלּוּ הַיְקוּם הִשְׁלִים עִם הַמָּוֶת</p>

<p>וְכִי זֶה מִלְּכַתְּחִלָּה נִתָּן לְחֶסֶד וְלֹא לְשָׁבֶט.</p>

<p>וְרַק יַלְדָּה אַחַת, נֶכְדָּה,</p>

<p>שֶׁשָּׁתְקָה אַף הִיא כָּל זְמַן לֶכְתָּהּ</p>

<p>אַחֲרֵי הָאָרוֹן, זָעֲקָה פִּתְאֹם זַעֲקַת שֶׁבֶר:</p>

<p>&#8220;סַבְתָּא, סַבְתָּא&#8221;, אַךְ זוֹ חִיְּכָה כְּבָר בַּקֶּבֶר.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16767">https://benyehuda.org/read/16767</a></div></body></html>