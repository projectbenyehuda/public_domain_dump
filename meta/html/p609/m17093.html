<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עִם שְׁקִיעָה בִּרוּשָׁלַיִם</title>
	<meta name="author" content="יהודה קרני"/>
</head>
<body>

<blockquote>
<p>זֹאת לֹא הָיְתָה</p>

<p>שֶׁמֶשׁ שֶׁמֵּרָמַת</p>

<p>יְרוּשָׁלַיִם שָׁלְחָה שַׂרְפֵי פְּרִידָה בָּיְתָה</p>

<p>בְּטֶרֶם עֶמְמָה וַתָּמָת.</p>

<br />

<p>אַף לֹא הִשְׁתַּפֵּךְ עַל הֶהָרִים יְגוֹן בַּת צִיּוֹן שֶׁנִּתְאַרְמְלָה</p>

<p>מִמְּשִׁיחָהּ־דּוֹדָהּ־מַלְכָּהּ,</p>

<p>וְהִיא בְּדֶרֶךְ שְׁבִילִים בּוֹדְדִים אֶל כַּרְמָהּ לָהּ</p>

<p>נִסְתַּלְּקָה</p>

<br />

<p>לָצֶקֶת שִׂיחָהּ</p>

<p>אֶל כּוֹס שֶׁל כָּל עֲנָבָה.</p>

<p>זֹאת לֹא הָיְתָה שְׁקִיעָה. זֹאת הָיְתָה זְרִיחָה, פְּרִיחָה</p>

<p>עִם כָּל הַמַּרְדּוּת וְהַמְּתִיקוּת וְהָעֲנָוָה</p>

<br />

<p>וְהַהִשְׁתּוֹמְמוּת הַמְּשַׁכֶּרֶת, אֲשֶׁר יִשְׁאַב חֶרֶט</p>

<p>צַיָּר אָמָן</p>

<p>מִמָּזֶג תְּכֵלֶת, וֶרֶד,</p>

<p>חַכְלִיל וְאַרְגָּמָן</p>

<br />

<p>שֶׁל הַנּוֹף וְשֶׁל מִסְגַּרְתּוֹ.</p>

<p>זֶה הָיָה רֶנֶן גְּוָנִים, בֵּרוּץ יֵינוֹת, זִלּוּף בְּשָׂמִים</p>

<p>מֵאֲגַרְטֵל הַמִּתְלַפֵּד וּמִשְׁתַּלְהֵב – וּמְשַׁבַּרְתּוֹ</p>

<p>פִּתְאֹם יַד שֶׁל קְסָמִים</p>

<br />

<p>וְשׁוֹפַכְתּוֹ. וַתְּהִי שְׂרֵפָה</p>

<p>בְּחֵיקָהּ</p>

<p>שֶׁל יְרוּשָׁלַיִם, הַמְאֻבָּקָה וְהָעֲיֵפָה</p>

<p>וְהָרֵיקָה.</p>

<br />

<p>זֹאת הָיְתָה שְׂרֵפַת כָּל הַזַּעַם וְכָל הַצַּעַר</p>

<p>וְהַנְּקָמָה,</p>

<p>נִקְמַת אָב וָאֵם וָנַעַר,</p>

<p>אֲשֶׁר מִדָּמָם רָוְתָה הָאֲדָמָה.</p>

<br />

<p>זֹאת הָיְתָה שְׂרֵפַת הָעִנּוּיִים</p>

<p>שֶׁל בֶּן תְּרַדְיוֹן, אֲשֶׁר לִמֵּד קְהִלָּה רַבָּה</p>

<p>וּשְׂרָפוּהוּ בְּסֵפֶר תּוֹרָה וּבִסְפוֹגֵי צֶמֶר שְׁרוּיִים</p>

<p>לְעֵינֵי בִּתּוֹ הַצֹּוַחַת: בְּכָךְ אֶרְאֶךָ, אַבָּא.</p>

<br />

<p>זֹאת הָיְתָה שְׂרֵפַת כָּל הַשָּׁתוֹת</p>

<p>וְכָל הַשְּׁעָרִים,</p>

<p>אֲשֶׁר טָעָה בָּהּ הַמְקוֹנֵן בַּעֲלוֹתוֹ מֵעֲנָתוֹת</p>

<p>וְאָמַר: וַדַּאי שָׁם יִשְׂרָאֵל מַקְרִיב פָּרִים.</p>

<br />

<p>זֶה הָיָה אַחֲרוֹן יוֹמוֹ, פְּרִידַת־לֶכֶת</p>

<p>מֵעִם הַבַּיִת וּמֵעִם הַחוֹמָה,</p>

<p>אַחֲרֵי אֲשֶׁר שָׁלְמָה מְלֶאכֶת</p>

<p>חַיָּיו – זֹאת הָיְתָה תְּבוּסַת שִׁיר הַשִּׁירִים שֶׁלִּשְׁלֹמֹה.</p>

<br />

<p>זֹאת בָּעֲרוּ הָרִנּוֹת וְהַתְּפִלּוֹת וְהַשִּׁירוֹת</p>

<p>עַל כָּל הַתְּרוּמוֹת וְהַתְּנוּפוֹת,</p>

<p>אֲשֶׁר הֵנִיף עַם הַבְּחִירוֹת</p>

<p>עִם כָּל הַתְּקוּפוֹת.</p>

<br />

<p>זֹאת לֹא הָיְתָה שְׁקִיעָה. זֹאת יָקְדוּ כָּל הַגַּנִּים וְהַכְּרָמִים</p>

<p>מֵהִשְׁתַּפְּכוּת לֵב הָאֻמָּה וְהַדְלָקַת כָּל מַאֲוַיִּים.</p>

<p>זֹאת הָיְתָה אָז בִּגְדָל הַיָּמִים,</p>

<p>בְּעָמְדִי עִם הַשְּׁקִיעָה בִּירוּשָׁלַיִם.</p>

<br />
</blockquote>

<p>(נוסח ראשון של השיר)</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/17093">https://benyehuda.org/read/17093</a></div></body></html>