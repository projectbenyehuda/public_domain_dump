<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[וַיִּטְבֹּל אֲדֹנָי אֶת מִכְחוֹלוֹ בְּסֵפֶל הָאוֹרוֹת הַזַּכִּים]</title>
	<meta name="author" content="יהודה קרני"/>
</head>
<body>

<h2 id="Ⅰ">Ⅰ</h2>

<blockquote>
<p>וַיִּטְבֹּל אֲדֹנָי אֶת מִכְחוֹלוֹ בְּסֵפֶל הָאוֹרוֹת הַזַּכִּים</p>

<p>וַיֵּז עַל הָעוֹלָם.</p>

<p>וְאֹפֶק מֶרְחַקִּים</p>

<p>הוּצָתוּ. וַיִּזְלוּ הָאוֹרוֹת עַל יְמִינָם וְעַל שְֹמֹאלָם.</p>

<p>וְהַנֶּשֶׁר אָז הָיָה הָרִאשׁוֹן, אֲשֶׁר שְׁטָפוּהוּ הָאוֹרִים</p>

<p>וַיַּבְהִיק בְּכַנְפֵי הַזָּהָב וַיֶּחְצֶה אֶת תְּכֵלֶת הַמֶּרְחָב</p>

<p>לְבַשֵֹר אֶת בְּשֹוֹרַת הָאוֹרִים לְאֶחָיו:</p>

<p>וְהִנֵּה רֹאשׁ אִילָן</p>

<p>הֻכְתַּר, וְעַל קָדְקֹד הַצּוּרִים</p>

<p>הָאוֹרוֹת נָחוּ –</p>

<p>וַיַּעַמְדוּ כֻּלָּם עֲטוּפִים בְּטַלִּיּוֹת וּמְִכֻתָּרִים בִּתְפִלִּין</p>

<p>שֶל רֹאשׁ – וּפָתְחוּ אֶת פִּיהֶם בְּ&#8220;בָרְכוּ&#8221;.</p>

<br />
</blockquote>

<h2 id="Ⅱ">Ⅱ</h2>

<blockquote>
<p>וַיִּזְלוּ הָאוֹרוֹת כַּשֶּׁמֶן הַמִּשְׁחָה מֵרָאשֵׁי הַמְּלָכִים</p>

<p>וַיִּפְּלוּ עַל רָאשֵׁי גִבְעוֹלִים</p>

<p>וְעַל הַפְּרָחִים</p>

<p>הַצְּחוֹרִים הָרַכִּים,</p>

<p>אֲשֶׁר עִם קֶרֶן הַיּוֹם הִתְחִילוּ מִתְבַּקְּעִים</p>

<p>מִנּוֹצָתָם – וַיִּזְדַעַזְעוּ רֶגַּע הַנְּשָׁמוֹת</p>

<p>הָרַכּוֹת מִשִּׁפְעַת הָאוֹרוֹת וַתְּבַקֵּשְׁנָה אֶת נַפְשָׁן לָמוּת,</p>

<p>כִּי לֹא יָכְלוּ כַלְכֵּל אֶת הָאוֹרוֹת הַגְּדוֹלִים</p>

<p>וַה' הָאֱלֹהִים מִהֵר לְנַחֲמָם; חֲיוּ וְהִתְרַגַּלְתֶּם</p>

<p>אֶל הָאוֹרוֹת, וּבָא הַזָּהָב הַטָּהוֹר לִלְבַבְכֶם,</p>

<p>וְהָיָה הַזָּהָב – לִזְהַבְכֶם,</p>

<p>וּשְׁאַלְתֶּם אֵלָיו, וְהִתְפַּלַּלְתֶּם&#8230;</p>

<br />
</blockquote>

<h2 id="Ⅲ">Ⅲ</h2>

<blockquote>
<p>וַאֲנִי לֹא יָדַעְתִּי, כִּי כְּבָר פָּתַח אֲדֹנָי אֶת אוֹצָרוֹ הַטּוֹב</p>

<p>וְכִי הַצַּיָּר הָיָה לְפַזְרָן, עַד זֹב</p>

<p>צְבָעָיו בְּכָל פֶּרַח וְגִבְעוֹל</p>

<p>וּבְכָל עִשְֹבֵי הַשָֹּדֶה,</p>

<p>וְכִי מִכֹּל וּבַכּל וְעַל הַכֹּל נוֹצֵץ זִיו אֵל</p>

<p>וְהָעוֹלָם – כֻּלּוֹ אַגָּדָה.</p>

<p>וָאָרִים אֶת מָסַךְ חֲלוֹנִי לִרְאוֹת אִם עוֹד רָחוֹק הַשַּׁחַר</p>

<p>וְהִנֵּה – הָעוֹלָם הָיָה לְאַחֵר.</p>

<p>אֲדֹנָי, אֲדֹנָי, כְּבָר הִדְלַקְתָּ אוֹר בְּהֵיכָלְךָ</p>

<p>וַאֲנִי לֹא יָדַעְתִּי, וּמָלְכָה</p>

<p>הַשֶּׁמֶשׁ עַל הָאָרֶץ – וַאֲנִי עוֹד שָׁקוּעַ בַּחֲלוֹם</p>

<p>וּמִתְפַּלֵּל לַיּוֹם!</p>

<br />
</blockquote>

<h2 id="Ⅳ">Ⅳ</h2>

<blockquote>
<p>וַאֲנִי לֹא יָדַעְתִּי כִּי בַּשָֹּדֶה כְּבָר יוֹשְׁבָה</p>

<p>הַנַּעֲרָה וּשְׁרוּיָה בְּצַעַר,</p>

<p>וְעַל זֵר הַפְּרָחִים אֲשֶׁר קָלְעָה הִיא לוֹחֶשֶׁת וְחוֹשְׁבָה:</p>

<p>לְמָּה כֹּה אֵחֲרוּ פַּעֲמֵי הַנָּעַר?</p>

<p>וְאֶת פִּרְחֵי הַזֵּר הִיא מוֹרֶטֶת אֶחָד וָשֵׁנִי</p>

<p>וְזוֹרְקָה אֶל הַנַּחַל הַשּׁוֹטֵף</p>

<p>וְהַנַּחַל חוֹטֵף</p>

<p>אֶת הַפְּרָחִים וַהֲמוּלָה חֲרִישִׁית עַל פְּנֵי הַמַּיִם מְרַחֶפֶת.</p>

<p>וְלֹא תֵדַע הַנַּעֲרָה</p>

<p>אִם שֹוֹחְקִים הַגַּלִּים הַפּוֹחֲזִים עַל צַעְרָהּ</p>

<p>אוֹ חָשִׁים בִּיגוֹנָהּ – וְהָעַלְמָה עֲדֶן מָרַת נֶפֶשׁ</p>

<p>וְאֵינָהּ רוֹאָה כִּי מֵאַחֲרֵי כְּתֵפָהּ כְּבָר עוֹמֵד הִנֵּנִי</p>

<br />
</blockquote>

<h2 id="Ⅴ">Ⅴ</h2>

<blockquote>
<p>וְלֹא יָדְעָה הַנַּעֲרָה וְגַם אֳנֹכִי לֹא יָדַעְתִּי</p>

<p>אִם בְּהָקִיץ אוֹ בַּחֲלוֹם אֲנַחְנוּ. הִיא שָׁתְקָה וְאֲנִי לֹא הִבַּעְתִּי</p>

<p>מִלָּה אֶלָּא – נְשַׁקְתִּיהָ</p>

<p>עַל יָדָהּ, עַל לֶחְיָהּ וְעַל פִּיהָ</p>

<p>וַתִּתְאַדֵּם הַנַּעֲרָה קְצָת וּכְשֶנִסְתַּלֵק הָאֹדֶם</p>

<p>מֵעַל לֶחְיָהּ –נְשַׁקְתִּיהָ שֵׁנִית וּשְׁלִישִׁית</p>

<p>וְגַלֵּי הַכֶּסֶף שֶל הַנַּחַל עוֹדָם</p>

<p>לוֹחֲשִׁים בַּהֲמוּלָה חֲרִישִׁית&#8230;</p>

<br />
</blockquote>

<h2 id="Ⅵ">Ⅵ</h2>

<blockquote>
<p>וְהָאֱלֹהִים הַצַּיָּר יוֹצֵק אֶת צְבָעָיו וּפוֹזְרָם</p>

<p>לְכָל עֵבֶר וְאוֹרֵג אֶת חוּטֵי הָאוֹר וְשׁוֹזְרָם</p>

<p>לְרֶשֶׁת זָהָב אַחַת גְּדוֹלָה</p>

<p>וּפוֹרְשָֹהּ בָּהָר וּבַשְׁפֵלָה</p>

<p>וְהָיָה חֲלָל הָעוֹלָם כֻּלּוֹ – פְּרָחִים</p>

<p>וַאֲנַחְנוּ – בְּתוֹךְ הַפְּרָחִים.</p>

<p>וְנֶאֱחַז כָּל פֶּרַח וּפֶרַח בְּכָל שַֹעְרָה וְשַֹעְרָה</p>

<p>שֶׁל הָעַלְמָה – וְהָיָה רֹאשָׁהּ כֻּלּוֹ קְוֻצַּת פְּרָחִים –</p>

<p>וּפָרְחָה הַנַּעֲרָה</p>

<p>וּכְשֶׁנְשַׁקְתִּיהָ שׁוּב – וְהִנֵּה עָלָה בְּאַפִּי רֵיחַ פְּרָחִים&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16925">https://benyehuda.org/read/16925</a></div></body></html>