<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חתימת התלמוד</title>
	<meta name="author" content="צבי הירש מסליאנסקי"/>
</head>
<body>

<p>*</p>

<p><strong>רב אשי</strong> פעל להתלמוד כרבי יהודה הנשיא להמשנה. ששים שנה
עמד על משמרתו בסורא, וישם סדרים בארמון התלמוד, ויקראו לו <strong>&#8220;רבנו אשי&#8221;.</strong>
בימיו רבו הצרות על עמו; ראש הגולה, <strong>הונא מרי</strong>, נתפש יחד עם חכמיו
ונשפטו למות, כל בתי־הכנסת סוגרו ובחורי ישראל נמסרו אל כהני האש.</p>

<p>*</p>

<p><strong>רבינא</strong> כלה את אשר החל רב אשי ויחתום את התלמוד כשלש מאות שנה אחרי חתום המשנה.</p>

<p>*</p>

<p><strong>התלמוד</strong> הוא מפעל ספרותי יחיד במינו, אשר אין בכל ספרות
התבל משלו. הוא האומן, המדריך והשומר את עם ישראל מעת גלותו עד היום הזה.
שוטניו רבו מאד. פּעמים רבות העלוהו על המדורה, במצאם בו העדר סבלנות
ולפעמים גם אותות שנאה לעמים אחרים, בטויים מלאי איבה לאמונות אחרות. אבל
שכחו מבקריו ומריביו, כי לא מעשה איש פרטי בזמן קבוע ובמקום קבוע הוא
התלמוד, כי אם פּעולות מאות אנשים במשך שש מאות שנה, תחת תקופות וממשלות
שונות, אשר שפכו את דמם כמים ויציקום ויעיקום עד דכא.</p>

<p>עליהם היה החוב הקדוש להלחם ברוח קדשם במסירות נפשם נגד
הזיות הפּרסים, הבלי האמגושים ותורת אליליהם הנבערה והמשחתה. הפּתגמים
האחדים, אשר באמת נמצא בהם רוח שנאה לאלילים ועובדיהם, בטלים המה ומבוטלים
ברוב המאמרים אשר תוכם רצוף אהבה, חן חסד וחבה לכל המין האנושי, מבלי פדות
והבדל בין עם לעם.</p>

<p>*</p>

<p>נעלה הוא התלמוד הבבלי מן התלמוד הירושלמי אחיו בחריצותו,
הגיונו ומעוף רעיונותיו הנפלאים והנשגבים, ויהי באמת לקנין העם כולו, כי
העם הוא מחברו ומלידו. בו ימצא את חזון רוחו ושאיפותיו, בו יחונך איך לאחוז
את שביל הזהב בדרכי החיים, להתרחק מן הנזירות והפּרישות מעבר מזה, ולהזהר
מתאוות נמבזות וחמדת בשרים, המחריבות ומשחיתות עמים רבים ועצומים, מעבר
מזה.</p>

<p>התלמוד, רק התלמוד, נבלע בתור סם חיים באברי העם, ויעודדהו ויאמצהו להלחם את מלחמת חייו לקיומו העולמי.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/32282">https://benyehuda.org/read/32282</a></div></body></html>