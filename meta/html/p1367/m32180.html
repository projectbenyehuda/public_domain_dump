<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>וישב, יוסף וציון</title>
	<meta name="author" content="צבי הירש מסליאנסקי"/>
</head>
<body>

<p>&#8220;בא וראה: כל מה שאירע ליוסף אירע לציון. ביוסף כתיב:
וישראל אהב את יוסף; ובציון כתיב: אוהב ה' כל שערי ציון. ביוסף: וישנאו
אותו; ובציון: על כן שנאתיה. ביוסף: ויחלום חלום; ובציון: בשוב ה' את שיבת
ציון היינו כחולמים. ביוסף: ויקנאו בו אחיו; ובציון: קנאתי לציון קנאה
גדולה. ביוסף: לך נא ראה את שלום אחריך; ובציון: ודרשו את שלום העיר.
ביוסף: ויתנכלו אותו להמיתו; ובציון: על עמך יערימו סוד. ביוסף: וישליכו
אותו הבורה; ובציון: צמתו בבור חיי. ביוסף: והמדינים מכרו אותו אל מצרים;
בציון: ובני יהודה ובני ישראל מכרתם לבני היונים&#8221;.</p>

<p>*</p>

<p>&quot;כל הרעות שאירעו ליוסף אירעו לציון ובן הטובות: נאמר</p>

<p>ביוסף: ויהי יוסף יפה תואר; ובציון כתיב: יפה נוף.</p>

<p>ביוסף: ויט אליו חסד; ובציון: זכרתי לך חסד נעוריך.</p>

<p>ביוסף כתיב: ויגלה ויחלף שמלותיו; ובציון: אם רחץ ה'</p>

<p>את צואת בנות שציון; ביוסף: וילבש אותו בגדי שש; ובציון:</p>

<p>עורי עורי לבשי עוזך ציון; ביוסף כתיב: זאת יהודה שלח</p>

<p>לפניו; ובציון כתיב: הנני שולח מלאכי ופנה דרך לפני.&quot;</p>

<p>(מדרש תנחומא, ויגש)</p>

<p>*</p>

<p>כתנת הפּסים, אשר עשה יעקב ליוסף בנו, ותעורר קנאת אחים,
עודנה היום פרושה תחת כל השמים ומעוררת קנאה ושנאה בלבות כל הגוים על
ישראל; בספרד סבלו על ידה, ובדורנו בכל ארצות אירופּה חטאת הלוקסוס הסבה את
הרדיפות הגרושים והפרעות.</p>

<p>הוי, לוקסוס, לוקסוס, עד מתי תכלה את ממונם של ישראל!</p>

<p>*</p>

<p>ראובן הציל את יוסף ממות בהשליכו אותו בבור; בכל צרה אשר
באה עלינו בכל תולדות חיינו, נמצאו ראובנים טובים ותמימים, אשר הצילונו
ממות בהשליכם אותנו בבורות ובמעמקי המיסטיציזם להיותנו לפלטה&#8230;</p>

<p>*</p>

<p>יוסף מצא חן בעיני פּוטיפר אדוניו ויפקידהו על ביתו ועל כל
אשר לו בבית ובשדה, וזליכה הציקתו באהבתה, והוא עזב בגדו בידה, וינס ויצא
החוצה&#8230;</p>

<p>בני ישראל הצליחו בספרד ויעשו חיל עד אשר המלך פרדינאנד
מנה את רבי יצחק אברבנאל לשר אוצרותיו, אבל הקתוליות, בדמות איזאבלא המלכה,
הציקתם בשם <strong>האהבה הנוצרית</strong> והם נאלצו לעזוב את כל אשר להם בספרד, –
<strong>&#8220;וינוסו ויצאו החוצה&#8221;</strong>.</p>

<p>*</p>

<p>יוסף פּתר חלומות, ויצא מבית האסורים וישראל יפתור את
החלום הגדול, חלום כל התבל כלה בשובו שנית לנוהו, כי מציון תצא תורה – תורת
השלום הכללי.</p>

<p>*</p>

<p>חלום יוסף התאמת, אחרי אשר שנאוהו על חלומותיו. וחלום הציונים יתאמת גם הוא.</p>

<p>*</p>

<p>עצמות יוסף – בחומר וברוח, תכנית רוחו של יוסף, לכן שמרו
עצמותיו ויקחו אותן ממצרים, כי השביע את <strong>בני ישראל</strong> לאמר: פּקד יפקוד
אלהים אתכם <a href="#fn:1" id="fnref:1" title="see footnote" class="footnote"><sup>1</sup></a> – לטובה – והעליתם את עצמותי מזה
לאמר: לכו בדרכי, אחי, אהבו את עמכם כמוני, אף כי סבלתי הרבה מאחי, בכל זאת
החייתים ורוממתים.</p>

<p>*</p>

<div class="footnotes">
<hr />
<ol>

<li id="fn:1">
<p>הפּעל פּקד עם &#8220;על&#8221; לרעה: עם &#8220;את&#8221; לטובה, כמו &#8220;אפקוד  עליכם&#8221; ו&#8220;פקדתי אתכם&#8221;. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/32180">https://benyehuda.org/read/32180</a></div></body></html>