<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תּוֹכַחַת מְגֻלָּה: חֵלֶק שְׁלִישִׁי: הֶבֶל בְּנֵי אָדָם</title>
	<meta name="author" content="שמחה קאלימאני"/>
</head>
<body>

<blockquote>
<p>– – – – – – ͝ – – – –</p>
</blockquote>

<blockquote>
<p><strong>דרדע:</strong> דּוֹד גַּן הַזֶּה אָכֵן יְחַוֶּה דַעַת</p>

<p>אֶל־הַבָּאִים תּוֹכוֹ וְרֹב שִׂכְלֶךָ.</p>

<p>אִילָנוֹת וּנְטָעִים אֲשֶׁר בּוֹ רַבּוּ</p>

<p>הַצִּצִּים וּפְרָחִים אֲשֶׁר נָטַעְתָּ</p>

<p>אֵל מֵאֵלֶּה שׁוֹנִים יְרַוּוּ עָיִן</p>

<p>וּבְשָׂמָיו נִזָּלִים יְשִׁיבוּן נָפֶשׁ.</p>

<p>פַּלְגֵי־מַיִם הָעוֹֽבְרִים בֵּינֵימוֹ</p>

<p>כִּי יִגָּחוּ שָׁרְשָׁם יְעַדְּנוּ אֹזֶן</p>

<p>בִּדְמָמָה הַדַּקָּה אֲשֶׁר נִשְׁמַעַת</p>

<p>מִנִּי דָּכְיָם הַקָּט וּמִשְׁבָּרֵמוֹ.</p>

<p>אַךְ מָה אוֹסִיף הַמַּהֲלָל וָשֶׁבַח</p>

<p>אִם פֹּעַל זֶה רַק כּוֹנֲנוּ יָדֶיךָ.</p>

<p><strong>כלכל:</strong> אוֹדֶה דַּרְדַּע כִּי פֹה לְבַד יַצְמִיחַ</p>

<p>כָּל־יִשְׁעִי בִלְבָבִי וְחֶפְצִי סֶלָה.</p>

<p>מֵהֵד תֵּבֵל פֹּה אֶמְצְאָה מָנוֹחַ</p>

<p>וּבְהַשְׁקֵט יָשׁוּט לֵב בְּיַם הַדָּעַת</p>

<p>בַּל יִבָּהֵל מִשֹּׁד זְמָן וָנָגֶף.</p>

<p>אָמְנָם זוּלָתִי זֹאת בְּגַנִּי אַחַז</p>

<p>הַבְלֵי תֵבֵל וּכְמוֹ בְמַרְאֵה טֹהַר</p>

<p>אֶגְלֶה סִכְלוּת הַיּוֹֽשְׁבִים עָלֶיהָ.</p>

<p><strong>דרדע:</strong> הֵן בַּדָּבָר הַזֶּה פְּלִיאָה דָּעַת</p>

<p>מִמֶּנִּי, לֹא אָבִין אֲשֶׁר אָמָרְתָּ</p>

<p>אִם לֹא תַרְאֵנִי מִפְלְאוֹת מִלֶּיךָ.</p>

<p><strong>כלכל:</strong> נָקֵל לִי הַדָּבָר בְּעֵת נַחְקֹרָה</p>

<p>יַחַד הַבְלֵי תֵבֵל וְצֶאְצָאֶיהָ.</p>

<p>תַּחַת עַרְמוֹן הַלַּז גְּשָׁה וָשֵׁבָה</p>

<p>כִּי מֵחֹם שֶׁמֶשׁ צִלֲּלוֹ מַחְסֵנוּ.</p>

<p><strong>דרדע:</strong> לֵישֵׁב אִתְּךָ כִּרְצוֹֽנְךָ חָפָצְתִּי</p>

<p>דַּבֵּר עַתָּה אֵלַי וְאַטֶּה אֹזֶן.</p>

<p><strong>כלכל:</strong> אַשְׁפִּיל אַרְצָה עֵינַי וְשָׁם אַבִּיטָה</p>

<p>כַּר נִרְחָב מַה־נֶּחְמָד לְמַרְאֶה יֶהִי</p>

<p>כִּי בִּפְרָחָיו שׁוֹנִים גְּוָנָיו רָבוּ</p>

<p>עַל־הַמַּרְאֶה לָבָן אֲדַמְדָּם שָׁמָּה</p>

<p>אַרְגָּמָן וִירַקְרַק וְצָהֹב תֵּרֶא</p>

<p>בִּתְכֵלֶת אוֹ שָׁנִי אֲחוּזִים יָחַד</p>

<p>כִּי בָם עַיִן תִּשְׂמַח וְתַעְלֹז רוּחַ.</p>

<p>וּבְהַבִּיטִי אֶל־מִפְלְאוֹת הַטֶּבַע</p>

<p>אֶגְמֹר כִּי אֵין צַיָּר כְּמוֹ צוּרֵנוּ.</p>

<p>בִּתְלֻנּוֹת עַל־תֵּבֵל אֲזַי אֵצֵאָה</p>

<p>כִּרְאוֹת הָמוֹן רַבָּה בְחוּצוֹתֶיהָ</p>

<p>תָּמִיד לָלֶכֶת אַחֲרֵי עֵינֵימוֹ</p>

<p>שׁוֹנִים אַחַר צִיּוּר צְבָעִים אָלֶף.</p>

<p>זֶה יִבְנֶה בֵית מִדּוֹת עֲלִיּוֹת רֶוַח</p>

<p>מָשֻׁחַ בַּשָּׁשַׁר בְּסִפּוּן אָרֶז</p>

<p>וִיחַקֶּה עַל־הַקִּיר נְטַע שַׁעְשׁוּעַ</p>

<p>אִילָנוֹת וּדְשָׁאִים וְצִיץ וָפֶרַח</p>

<p>אוֹ עַל־בַּיִת אָרוּג שְׁתִי וָעֵרֶב</p>

<p>רָבוּעַ בִּסְבִיבוֹ כְּמוֹ מִקְלָעַת</p>

<p>אוֹ לִפְקָעִים עָשׂוּי בְּצִפּוּי בֶּצֶר</p>

<p>בִּתְבוּנָה וּבְחָכְמָה יְצַיֵּר צֶבַע.</p>

<p>שֶׁבַע עֵינַיִם בִּמְעִיל וּכְתֹנֶת</p>

<p>יִבְחַר אַחֵר לִרְאוֹת, וּבִלְבוּשׁ־אֵשֶׁת</p>

<p>לָכֵן חוּר כַּרְפָּס יֶאֱחֹז וּתְכֵלֶת</p>

<p>עִם חַבְלֵי־בוּץ בָּהֶם לְרִקְמָתָיִם,</p>

<p>פֶּרַח יֵצֵא מִפֹּה וּמִפֹּה פֶרִי</p>

<p>מִזֶּה כָּל־צִיץ שָׂדֶה וְגַם עֵץ־יָעַר.</p>

<p>בִּדְבָרִים אֵל מוֹצָא יִהְיֶה לָכָסֶף</p>

<p>וּבְמָקוֹם זֶה זָהָב הֲכִי יָזֹקּוּ.</p>

<p>אִם זֶה לֹא הֶבֶל הוּא, אֱמֹר לִי עָתָּה</p>

<p>מַה־יּוֹעִילוּ לָהֶם וּמַה־יַּצִּילוּ</p>

<p>אִם אָז בִּלְבַד יִתְהַלְּכוּ בַצֶּלֶם.</p>

<p>אֹמַר אָז אֶל־לִבִּי: פְּתָיִים אֵלֶּה</p>

<p>יָסוּרוּ פֹה אִם חוֹֽמְדִים הַצֶּבַע.</p>

<p>דרדע: מָתוֹק אֶל־פִּי מִנִּי דְבַשׁ נִיב פִּיךָ</p>

<p>הַזָּקוּק וּמְיֻסָּד בְּאַדְנֵי־צֶדֶק</p>

<p>לָכֵן אָנָּא הוֹסֵף שְׂאֵת נִיבֶךָ.</p>

<p>כלכל: אָנֹכִי הָרוֹאֶה בְּהַבְלֵי־חָלֶד</p>

<p>אֶרְאֶה רַבִּים תּוֹעִים בְּשִׁיר וָזָמֶר</p>

<p>כִּי הַשֵּׁנָה הֵן נִגְזְלָה מֵהֵמָּה</p>

<p>כִּי אֶת־אָכְלָם הֵם יִמְנְעוּ מִפִּימוֹ</p>

<p>גַּם יַעַזְבוּ מִכָּל־חֲפָצֵי־בָיִת</p>

<p>אִם לֹא מִטֶּרֶם יִשְׁמְעוּ אוֹתָמוֹ.</p>

<p>אִשָּׁה נוֹלָדָה מִקְּטַנֵּי־אָרֶץ</p>

<p>קָלוֹן וּכְלִמַּת עָם וּבוּז מִשְׁפָּחַת</p>

<p>אִם קוֹלָהּ קוֹל עָרֵב וְשִׁיר מַשְׁמָעַת</p>

<p>תוּבַל בֵּיתָה אִישִׁים נְטִילֵי־כָסֶף</p>

<p>כִּגְבֶרֶת תֵּחָשֵׁב וְשָׁם שַׁלָּטֶת.</p>

<p>גַּם אִישׁ כִּי גִידֵי פַחֲדָיו נִתָּקוּ</p>

<p>אוֹ מָעוּךְ יֶהִי אוֹ מְרוֹחַ אָשֶׁךְ</p>

<p>גַּם הוּא לָשִׁיר יֻקַּח בְּרֹב תִּפְאָרֶת</p>

<p>אֵלָיו יָרִיצוּ מַתְּנוֹת הָעֶרֶךְ</p>

<p>זוּלָתִי הַשָּׂכָר אֲשֶׁר לוֹ יֵרֶב</p>

<p>יִטֶּה אַרְצָה מִנְלָם וְהוּא הָעֹשֶׁר</p>

<p>מִיּוֹם אֶל־יוֹם יַרְבֶּה עֲדֵי אֵין־חֵקֶר.</p>

<p>אֵלֶּה כִי אַחַר שִׁיר וְקוֹל יֶהְבָּלוּ</p>

<p>כִּי רֻבָּם אוֹ כֻלָּם עֲגָבִים הֵמָּה</p>

<p>מַפְרִיעִים מֵחָכְמָה וּמוּסָר נָפֶשׁ.</p>

<p>לָמָּה יִשְׁגוּ בָהֶם, הֲלֹא טוֹב לָמוֹ</p>

<p>לָסוּר אֶל־צֵל גַּנִּים וְכַרְמֵי־חֶמֶד</p>

<p>כִּי שָׁם לָאֶלֶף צִפֳּרִים קִנֵּנוּ</p>

<p>וּבְצִפְצוּפָם קוֹלוֹת עֲרֵבִים יַחַד</p>

<p>רַק מֶתֶק וּנְעִימוּת בְּלֵב יִתֵּנוּ</p>

<p>בִּלְתִּי זָהָב וּבְלֹא מְחִיר וָכָסֶף</p>

<p>וּבְטֹהַר רַב כִּי לֹא יְהַבֵּל נָפֶשׁ.</p>

<p>אַף זֶה יִבְחַן לִבִּי בְּשִׁבְתִּי הֵנָּה.</p>

<p><strong>דרדע:</strong> גַּם בָּזֶה עַל־נָכוֹן רְאוֹת הֵטָבְתָּ</p>

<p>לֹא אֶשְׁנֶה אָנִי אַחֲרֵי מִלֶּיךָ</p>

<p>כִּי טֹבוּ לִי בִמְאֹד וְכִי נָעֵמוּ.</p>

<p><strong>כלכל:</strong> עוֹד אָשׁוּבָה אֶרְאֶה בְגַנִּי הֵנָּה</p>

<p>כָּל־שִׂיחַ הַשָּׂדֶה אֲשֶׁר הַפֶּרִי</p>

<p>יִתֵּן אֵלַי בִּלְבַד בְּעִתּוֹ סֶלָה</p>

<p>כַּאְשֶׁר חָק לוֹ צוּרִי בְּיָצְרוֹ אָרֶץ.</p>

<p>מִזֶּה אַבִּיט יָמִין פְּתַיּוּת־גָּבֶר</p>

<p>הוֹלֵךְ אַחַר יִצְרוֹ לְבַקֵּשׁ אֹכֶל</p>

<p>הַיָּקָר בַּנִּמְצָא וְעוֹד אֵינֶנּוּ</p>

<p>עַד־כִּי יוּבַל לוֹ עַל־יְדֵי הַכָּסֶף</p>

<p>מִמֶּרְחַקִּים כָּל־מַאֲוַיֵּי נָפֶשׁ</p>

<p>וִישַׁלֵּם עַל־אֶחָד בְּשִׁבְעָתָיִם</p>

<p>עִם כִּי נָמַר רֵיחוֹ וְאָבַד טָעַם</p>

<p>אוֹ בַבָּכִיר אוֹ בַאֲפִיל בִּפְרֹחַ,</p>

<p>אָמְנָם אֶל־חֵךְ יִטְעַם לְבַד מֵהֶבֶל.</p>

<p>אָכֵן הַבְלֵי הַחֵךְ מְאֹד נִפְלָאוּ</p>

<p>וּלְעֵין שִׂכְלִי הִנֵּה אֲזַי יָבוֹאוּ.</p>

<p>יִמָּלֵא לוֹ שִׂפְקוֹ וְעוֹד לוֹ יֵצַר</p>

<p>וּתְבוֹאֶנּוּ עוֹד תַּאֲוָה שׁוֹקָקֶת</p>

<p>כִּי תִתְאַוֶּה נַפְשׁוֹ אֲשֶׁר אֵין שָׁמָּה</p>

<p>וּלְמֵרָחוֹק עֵינָיו הֲלֹא יַבִּיטוּ.</p>

<p>הָאוֹצָרוֹת יִהְיוּ מְלֵאֵי יָיִן</p>

<p>כִּי לוֹ הַגֶּפֶן נָתְנָה לָשׂבַע</p>

<p>אַךְ יֵין חֶלְבּוֹן נִדְרָךְ בְּעִיר דַּמֶשֶׂק</p>

<p>אוֹ בִיקָבֵי כַרְמֶל יְהִי לוֹ נַחַת</p>

<p>עַל־שֻׁלְחָנוֹ, כִּי בוֹ יְשַׂמַּח חֵבֶר.</p>

<p>בָּז כָּל־בָּא מֵאַרְצוֹ, וְיָבוּס נֹפֶת</p>

<p>אִם נִמְצָא שָׁם, גַּם זִהֲמַתּוּ לָחֶם</p>

<p>וּבְשַׂר פָּר הַשָּׁמֵן, אֲשֶׁר שָׂדֵהוּ</p>

<p>יִתֵּן אֵלָיו, יַעַן בְּכָל־עֵת יֶהִי.</p>

<p>וִיבַקֵּשׁ לוֹ תַחְתָּם בְּחַיְתוֹ־יָעַר</p>

<p>בִּדְגֵי הַיָּם וּבְצִפֳּרִי שָׁמָיִם</p>

<p>הַיְקָרִים מִנִּי־פָז לְפִיו הַטָּרֶף.</p>

<p>הוֹן מֵהֶבֶל יִמְעַט בְּבֵיתוֹ כָכָה.</p>
</blockquote>

<blockquote>
<p><strong>דרדע:</strong> יִהְיֶה חִזּוּק וָאוֹת לְאִמְרוֹתֶיךָ:</p>
</blockquote>

<blockquote>
<p>הֶבֶל כָּזֶה הָיָה בְקֵיסָר רוֹמִי</p>

<p>כִּי נַחַת שֻׁלְחָנוֹ בְּהָרֵי־גֹבַהּ</p>

<p>הָיָה לָשׂבַע מִדְּגֵי הַמָּיִם</p>

<p>וּבְשִׁבְתּוֹ בִלְבַב־יָם בְּאַוַּת־סֶכֶל</p>

<p>חָפֵץ חַיַּת שָׂדֶה וְעוֹף שָׁמָיִם.</p>

<p>כָּכָה מַהֵר כָּל־אוֹֽצְרוֹתָיו תָּמּוּ.</p>

<p>אִם עַל־כָּל־עֵץ עוֹד אַעֲמִיד הָעָיִן</p>

<p>אָשׁוּב אֶרְאֶה עוֹד מֵאֱנוֹשׁ הֶהָבֶל.</p>

<p>הֵא עַרְמוֹן זֶה, כִּי רַעֲנָן עָלֵהוּ</p>

<p>כִּי צֵל דָּלִיּוֹתָיו לְמַחֲסֶה לָנוּ</p>

<p>כֻּלָּם כַּאֲשֶׁר תִּרְאֶה עֲמוּסֵי פֶרִי.</p>

<p>הַגֶּפֶן שׁוּר הַמְשַׂמְּחָה עֵינַיִם</p>

<p>בִּירַק פֹּארוֹת וּבְאַשְׁכְּלוֹת הִבְשִׁילוּ,</p>

<p>שׁוּר בִּתְאֵנָה כִּי בִּשְּׁלָה פַגֶּיהָ</p>

<p>זָבַת חָלָב מֵהֶם וּמִבַּדֶּיהָ.</p>

<p>הִנֵּה יָבוֹא מַהֵר סְתָיו גַּם הֵנָּה</p>

<p>כִּי תָבוֹא אָז מִנִּי מְזָרִים רוּחַ</p>

<p>לִפְתֹּחַ דֶּלֶת אוֹֽצְרוֹת הַשָּׁלֶג</p>

<p>תָּבוֹא קָדִים עַזָּה וְשַׂעַר קָטֶב</p>

<p>וּבְנָשְׁבָם בָּם יָפְיָם אֲזַי יָסִירוּ</p>

<p>יִבֹּלוּ הֶעָלִים וּפִרְיָם יָחַד</p>

<p>וּלְבַד הָעֵץ יִשְׁאַר כְּעַל־הָר תֹּרֶן</p>

<p>עָרֹם מִכָּל־הוֹדוֹ וּמִכָּל־הֶדֶר.</p>

<p>אָכֵן אֶל־עֵץ שָׂדֶה יְדַמֶּה גָבֶר</p>

<p>כִּי כָל־יָפְיוֹ יֹאבַד בְּפִתְאֹם פֶּתַע.</p>

<p>הִנֵּה כִּי עַתָּה רַעֲנָן תִּרְאֵהוּ</p>

<p>מִתְעָרֶה כָאֶזְרָח וְכֻלּוֹ יֹפִי</p>

<p>לוֹ תֹאַר לוֹ הָדָר וְלוֹ הָעֹצֶם</p>

<p>וּבְשַׁחְרוּתוֹ נָעִים הֲכִי מַרְאֵהוּ,</p>

<p>אָמְנָם פִּתְאֹם מָוֶת יְסֹעֵר סָעַר</p>

<p>וִיחוֹלֵל עַל־רֹאשׁוֹ וְחָלַף תֵּאֵר</p>

<p>יִשְׁאַר נֵצֶר נִתְעָב כְּנֻס הַלֵּחַ</p>

<p>וָהוֹד מֶנּוּ יִמְעַט וְרַב הַפֶּגֶר</p>

<p>כִּי יָשׁוּב אֶל־עָפָר כְּרֵאשִׁיתֵהוּ.</p>

<p>הַנּוֹתָר מֵרִמָּה וּבוּז תּוֹלָעַת</p>

<p>כֵּן סוֹף אָדָם לִסְחִי וּמָאוֹס יֶהִי.</p>

<p>הָהּ כִּי לוּ גֶבֵר יַחֲשֹׁב כָּמוֹנִי</p>

<p>לֹא יִשְׁעֶה בִלְבָבוֹ בְּדִבְרֵי־שָׁקֶר</p>

<p>יַשְׁפִּיל כַּנְפֵי רוּמוֹ גְּבַהּ עֵינָים</p>

<p>כִּי יַבִּיט אֶת־סוֹפוֹ הֱיוֹתוֹ אָפֶס.</p>

<p>כִּרְנַן הַמִּתְעַלֵּס בְּנוֹצַת־הֶדֶר</p>

<p>כִּי אַרְצָה יַשְׁפִּילָהּ בְּהַבִּיט רֶגֶל</p>

<p>תּוֹעֶה אַחַר תֵּבֵל וְרוֹדֵף יֵצֶר</p>

<p>מוֹרָשֵׁי־לֵב יִנָּֽתְקוּ מִמֶּנּוּ.</p>

<p>יִרְאַת שַׁדַּי לֹא יַעֲזֹב הַגֶּבֶר</p>

<p>לִמָּנַע מֵרֵעוֹ גְמִילוּת־חָסֶד</p>

<p>אָמְנָם הוּא לֹא יָבִין בְּיוֹם הַמָּוֶת</p>

<p>כִּי לֹא יִקַּח כָּבוֹד וְלֹא הַבֶּצַע</p>

<p>יֵרֵד עִמּוֹ יוֹמָם אֲשֶׁר יַגִּיעַ</p>

<p>וּלְאַדְמָתוֹ עֵרֹם וְעֶרְיָה יֵלֶךְ</p>

<p>יִשְׂחַק רַק אֶל־יוֹם אַחֲרוֹן הַפֶּתִי</p>

<p>וּכְאִלּוּ הוּא כָרַת בְּרִית אֶת־מָוֶת</p>

<p>בֹּאוֹ פִּתְאֹם אַל־יַאֲמֵן וּבְרֶגַע</p>

<p>זֶה הוּא יוֹתֵר מִכָּל־הֲבָלִים הָבֶל.</p>

<p>דרדע: אֶת־דַּבֶּרְךָ כַּלְכֹּל אֱמֶת צָדָקְתָּ</p>

<p>וּבְשָׁפְטֶךָ רֵעִי הֲכִי זָכִיתָ</p>

<p>אַחַר הַהֶבֶל יֵֽלְכוּ יֶהְבָּלוּ</p>

<p>אִישִׁים כִּי יוֹם הַמָּֽוְתָה שָׁכָחוּ</p>

<p>אוּלָם תַּחְקֹר כִּי לֹא נְעָרִים הֵמָּה</p>

<p>בִּלְבַד כִּי בָמוֹ בוֹֽטְחִים וָבָאוּ</p>

<p>אַף גַּם יָשִׁישׁ וָשָׂב וּבָא עַד־כָּלַח</p>

<p>מִיּוֹם אֶל־יוֹם קָרֵב עֲלֵי־פִי־פַחַת</p>

<p>יַחְשֹׁב וִיִדַמֶּה כִּי רְחוֹקָה מֶנּוּ.</p>

<p>שׁוּר שָׁם זָקֵן כֻּלּוֹ רְתֵת וָרָעַד</p>

<p>כִּי נָס לֵחֹה כִּי כָהֲתָה לוֹ עָיִן</p>

<p>וּבְיַד יָמִין סוֹמֵךְ עֲלֵי מִשְׁעָנֶת</p>

<p>עוֹד כִּי תוֹכָהּ יַד הַשְּׂמֹאל סוֹגֶרֶת</p>

<p>הֵיטֵב מַפְתֵּחַ אוֹֽצְרוֹת הָרֶשַׁע</p>

<p>כִּי נִתֵּק מִבְטַחוֹ וְיַבְעִיתוּהוּ</p>

<p>בַּלָּהוֹת כִּי כַסְפוֹ יְגֻנַּב מֶנּוּ.</p>

<p>שׁוּר אִישׁ אַחֵר כִּי זָרְקָה עָלֵהוּ</p>

<p>שֵׂיבָה כִּי שַׂעְרַת רֹאשׁ מְאֹד הִלְבִּינָה</p>

<p>מַשְׁחִית אוֹתָהּ וּפְאַת זְקָנוֹ יָחַד</p>

<p>יַעַן זִמּוֹתָיו הֵם לְכַחֵד זֹקֶן</p>

<p>וּשְׂעַר צָהֹב אָחוּז בְּרֶשֶׁת מֶשִׁי</p>

<p>כִּי לִגְזֹז מִמֵּתִים אֲנָשִׁים זָדוּ</p>

<p>יַעַל תַּחַת שַׂעְרוֹ עֲלֵי רֹאשֵׁהוּ.</p>

<p>וּבְכֵן בִּלְבוּשׁ מִכְלוֹל יְפַת הַתֹּאַר</p>

<p>יִרְדֹּף וּבְאַהְבָתָהּ כְּבָחוּר חֶמֶד</p>

<p>יִשְׁגֶּה וִיאַבֵּד הוֹן וְאֵין בּוֹ דַעַת</p>

<p>לֵאמֹר הִנֵּה כֹחִי כְבָר כִּלֵּיתִי.</p>

<p>אֵין זֶה כִּי אִם רֹעַ לְבַב הַיֵּצֶר.</p>

<p>אִם מִישִׁישִׁים כֵּן הַתְּבוּנָה סָרָה</p>

<p>מַה־נּוֹחִיל בִּנְעָרִים, אֲהָהּ כִּי הֶבֶל</p>

<p>מָלֵא לֵב הָאָדָם וְכֵן דִּבָּרְתָּ.</p>

<p>כלכל: הִנֵּה רָפָה הַיּוֹם וְטֶרֶם עֶרֶב</p>

<p>יָבוֹא פֹה בִּצְלָלָיו לְכַסּוֹת אָרֶץ</p>

<p>בֹּאָה אִתִּי דּוֹדִי וּפֹה אֶרְאֶךָּ</p>

<p>כָּל־מַסְלוּלֵי הַגַּן לְךָ נִסְתָּרוּ</p>

<p>כָּל־מַטָּעָיו שׁוֹנִים וְכֶרֶם חֶמֶד</p>

<p>כִּי עַד־עַתָּה לֹא גִלְּתָה עֵינֶךָ</p>

<p>כִּלְבָבְךָ אָז תָּשׁוּב לְמוֹ בֵיתֶךָ.</p>

<p><strong>דרדע:</strong> אִתְּךָ הִנֵּנִי כַּאֲשֶׁר דִּבָּרְתָּ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/42196">https://benyehuda.org/read/42196</a></div></body></html>