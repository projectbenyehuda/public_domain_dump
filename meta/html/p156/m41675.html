<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[יֹאמַר יָיִן: עֹז אָזָרְתִּי]</title>
	<meta name="author" content="עמנואל הרומי"/>
</head>
<body>

<blockquote>
<p>יֹאמַר יָיִן: עֹז אָזָרְתִּי / לִפְגָרִים נֶפֶשׁ הֶחְזָרְתִּי</p>

<p>אֵין לִתְמֹהַּ אִם לִי תִּכְרַע / כָּל־בֶּרֶךְ עַם־זוּ יָצָרְתִּי</p>

<p>כִּי רַבִּים מִמָּוֶת אֶגְאָל / וִימֵי רַבִּים כֵּן הִקְצָרְתִּי</p>

<p>זֶה חַסְדִּי עִם־רֵעַי כִּי כָל־ / מוֹצְאִי יֹאמַר &#8220;אַךְ עָשָׁרְתִּי&#8221;</p>

<p>וּבְעֵת מִמֶּנִּי יִשְׂבַּע אִישׁ / יֹאמַר &#8220;דָּבָר לֹא חָסָרְתִּי&#8221;</p>

<p>מִלֵּב אַסִּיר תּוּגָה אָסִיר / שִׂמְחָה וָגִיל לוֹ עוֹרָרְתִּי</p>

<p>וּלְהַגִּיעוֹ לִמְחוֹז חֶפְצוֹ / בִּמְשׁוֹטוֹת שִׂכְלִי חָתָרְתִּי</p>

<p>חָיוּ שֹׁכְנֵי עָפָר יוֹם עַל־ / לִבָּם טַל אוֹרֹת הִמְטָרְתִּי</p>

<p>אִישׁ לֹא שָׁתָה יַיִן יִעָף / יֹאמַר &#8220;כֹּחַ לֹא עָצָרְתִּי&#8221;</p>

<p>הָיִיתִי שִׂמְחַת הַיְצוּרִים / וּשְׁנַת טוֹבָתָם עִטָּרְתִּי</p>

<p>מִן־לִדָתִי טַל יַלְדוּתִי / אַזְקִין אָז תִּגְדַּל תִּפְאַרְתִּי</p>

<p>מִיּוֹם נֹחַ נָטַע כָּרֶם / לִמְלֹךְ עַל־תֵּבֵל נִכְתָּרְתִּי</p>

<p>בִּי יִתְהַלֵּל כָּל־מִתְהַלֵּל / עַל־כָּל־תַּעֲנוּגִים אֻשָּׁרְתִּי</p>

<p>וּלְהַרְאוֹת הָעַמִּים יָפְיִי / עַל־גִּלְדִּי שַׂק לֹא תָפָרְתִּי</p>

<p>עָרֹם יִרְאוּנִי לֹא אֵבוֹשׁ / לֹא חָפַרְתִּי כִּי נֶהְדָּרְתִּי</p>

<p>כָּל־אִישׁ יַחְשֹׁק אֶת־פִּי לִנְשֹׁק / וּבְעֵינֵי רוֹאַי יָקָרְתִּי</p>

<p>שָׂר עִם־סוֹחֵר פָּנַי שׁוֹחֵר / וּפְנֵי אַחֵר לֹא שִׁחָרְתִּי</p>

<p>אָסִיר שָׂפָה אֶל־נֶאְמָנִים / וּלְשׁוֹן נִלְעָגִים הִגְבָּרְתִּי</p>

<p>אַפְרִיד לִבּוֹת הַנִּצְמָדִים / חוֹשֵׁק עִם־עָפְרָה הֶחְבָּרְתִּי</p>

<p>וּבְתוּלוֹת גוֹבַבְתִּי וּבְיַד / הַחוֹשְׁקִים אוֹתָם הִסְגָּרְתִּי</p>

<p>כָּל־הַחוֹשְׁקִים לִי זִבֵּחוּ / אַף־קִטֵּרוּ אֶל־מִכְמַרְתִּי</p>

<p>כִּי בָהֵמָּה שָׁמַן חֶלְקָם / וּלְהַמְצִיא חֻקָּם מִהָרְתִּי</p>

<p>כָּל־דֶּרֶךְ אֶדְרֹךְ נָגַהּ אוֹר / יָקָם לִי אֹמֶר גָּזָרְתִּי</p>

<p>אִישִׁים חָשְׁבוּ לִקְבֹּר אוֹתִי / זֶה כַּמָּה אוֹתָם קָבָרְתִּי</p>

<p>אוֹתִי דִּמּוּ לַהְרֹג וּבְעֹז / יָדִי עַל־כֻּלָּם גָּבָרְתִּי</p>

<p>אֵת שֶׁהִתִּירוּ אָסַרְתִּי / אֵת שֶׁאָסָרוּ הִתָּרְתִּי</p>

<p>וּבְעֵת שָׂחְקוּ אָז בָּכִיתִי / וּבְעֵת בָּכוּ אָז שׁוֹרָרְתִּי</p>

<p>וּבְעֵת פָּרָצוּ בָּנִיתִי / וּבְעֵת בָּנוּ אָז סָתָרְתִּי</p>

<p>וּבְעֵת עָקָרוּ נָטַעְתִּי / וּבְעֵת נָטָעוּ עָקָרְתִּי</p>

<p>וּבְעֵת דִּבֵּרוּ הֶחְשֵׁיתִי / וּבְעֵת הֶחְשׁוּ אָז דִּבַּרְתִּי</p>

<p>וּבְעֵת שָׁמָרוּ הִשְׁלָכְתִּי / וּבְעֵת הִשְׁלִיכוּ שָׁמָרְתִּי</p>

<p>קֶשֶׁר אַמִּיץ אַתִּיר וּבְרִית / כָּרוּת בֵּין רֵעִים הֵפָרְתִּי</p>

<p>שׁוֹשֵׂתִי עִיר אַף־מַמְלָכוֹת / וּגְבוּלוֹת עַמִּים הֵסָרְתִּי</p>

<p>וִיסוֹדֵי עִיר גִּלִּיתִי אַף / אַבְנֵי־גִיר לַגַּי הִגָּרְתִּי</p>

<p>וּצְבָא־רוֹם בִּזְבוּל נִשְׁאָרְתִּי / וּלְבַדִּי נָבִיא נוֹתָרְתִּי</p>

<p>קָדְרוּ שֶׁמֶשׁ וּלְבָנָה אַךְ / אוֹרִי יָהֵל לֹא קָדָרְתִּי</p>

<p>בֵּין אִם יִהְיֶה בֵּין לֹא יִהְיֶה / בְּקָהָל רָב צֶדֶק בִּשָּׂרְתִּי</p>

<p>בָּטְחוּ אִישִׁים בִּנְדָרַי אַךְ / לֹא קִיַּמְתִּי שֶׁנָּדָרְתִּי</p>

<p>כֶּרֶם לֹא נָטַעְתִּי אֶבְצֹר / שָׂדֶה לֹא אֶזְרַע קָצָרְתִּי</p>

<p>עָלַי פָּצוּ פִיהֶם חַכְמֵי / עוֹלָם אָמְרוּ כִּי סָרָרְתִּי</p>

<p>וּלְעַוֵּר עֵינַי חָשָׁבוּ / אָכֵן עֵינֵיהֶם עִוָּרְתִּי</p>

<p>וּבְחָשְׁבָם כִּי אוֹתִי שָׁתוּ / עַל־חוּג רֹאשָׁם נִתְבַּצָּרְתִּי</p>

<p>חָשַׂפְתִּי מַצְפּוּן לִבּוֹתָם / וּבְקִרְבָּם סוֹד לֹא הִשְׁאָרְתִּי</p>

<p>בָּזוּנִי יַעַן נִמְכָּרְתִּי / שָׁכְחוּ כִּי אוֹתָם מָכָרְתִּי</p>

<p>אַשְׁכִּיר יוֹם יוֹם אִישִׁים אֵין־קֵץ / אַךְ מִיָּמַי לֹא שָׁכָרַתִּי</p>

<p>וּבְרַגְלֵיהֶם אִם נִרְמַסְתִּי / אֶזְכֹּר כִּי רַבִּים יִסָּרְתִּי</p>

<p>אִישִׁים הוֹצִיאוּ דִּבָּתִי / נָפְלוּ תּוֹךְ שַׁחַת חָפָרְתִּי</p>

<p>וּבְעֵת כִּי עָלֵי קָשְׁרוּ / תּוֹךְ לִבּוֹתָם אָז נִקְשָׁרְתִּי</p>

<p>לֹא הָיוּ לָהֶם יָדַיִם / יוֹם פָּנַי מֵהֶם הִסְתָּרְתִּי</p>

<p>שִׁבַּרְתִּי רָאשֵׁי תַנִּינִים / וּבְעֻזִּי הַיָּם פּוֹרָרְתִּי</p>

<p>לֹא נִמְלָטוּ מִיַּד רִשְׁתִּי / הֵם חָלָמוּ אַף־פָּתָרְתִּי</p>

<p>אֵמִים הִשְׁפַּלְתִּי עַד־אָרֶץ / שָׂרִים בֶּעָפָר עִפָּרְתִּי</p>

<p>וּבְשִׁבְתִּי בָדָד דּוּמִיָּה / בָּטַח לִבִּי אַף־נֶעְזָרְתִּי</p>

<p>אָמְנָם עֵת צָפוּ מַיִם עַל־ / רֹאשִׁי אָמַרְתִּי &#8220;נִגְזָרְתִּי&#8221;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/41675">https://benyehuda.org/read/41675</a></div></body></html>