<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִבֵּין עֳפָאִים קוֹל זְמִירוֹת יַעֲנוּ</title>
	<meta name="author" content="זכריה אלצ'אהרי"/>
</head>
<body>

<blockquote>
<br />
</blockquote>

<blockquote>
<p>מִבֵּין עֳפָאִים קוֹל זְמִירוֹת יַעֲנוּ / עָגוּר וְתוֹר וְסִיס בְּשִׁיר יָרֹנוּ</p>

<p>וָאֶשְׁאֲלָה סִבַּת זְמִירָתָם וְאֵיךְ / עָמְדוּ לְמִשְׁמַרְתָּם וְלֹא יִסְכֹּנוּ</p>

<p>וַיֹּאמְרוּ כִּי שָׁמְעוּ זִמְרָה וְשִׁיר / בָּא מִשְּׁמֵי שַׁחַק וְהִכּוֹנָנוּ</p>

<p>לַעְנוֹת בְּשִׂמְחָתָם וְצַהְלָתָם הֲכִי / שִׂיחִים בְּיַחַד הָרִים יְרַנֵּנוּ</p>

<p>יַעַן אֲשֶׁר בָּא אִישׁ חֲכַם רָזִים וְגַם / מַשְׂכִּיל בְּכָל חָכְמָה וְצָץ פִּרְחֵנוּ</p>

<p>רָב אַשְׁכְּנָזִי הוּא וְנִקְרָא אַב הֲמוֹן / לוֹ יָד וְשֵׁם כִּדְבַשׁ בְּמַלְקוֹחֵנוּ</p>

<p>הֵאִיר פְּנֵי תֵימָן וְהוֹסִיף עַל מְאוֹר / שֶׁמֶשׁ וְיָרֵחַ וְכוֹכָבֵינוּ</p>

<p>וָאֶעֱנֶה אַף אֲנִי חֶלְקִי בְּטוּב / לִקְחִי וְגַם שִׂיחִי לְהַכְתִּירֶנּוּ</p>

<p>שָׁלוֹם לְבוֹא הַשָּׂר אֲבִי מִשְׂרָה וְכָל / חָכְמָה מְפֹאָרָה אֱמֶת צִבְיֵנוּ</p>

<p>תָּמְכוּ לְבָבֵנוּ תְּשׁוּבוֹתָיו בְּעֵת / נִשְׁמַע לְזוּלָתוֹ וְהִשְׂבִּיעָנוּ</p>

<p>מִקְרָא וְגַם מִשְׁנָה וְתַלְמוּד חִבְּרוֹ / פַּרְדֵּס נְטָעָהוּ וְהֶאְכִילָנוּ</p>

<p>עַל רֹב סְפָרָיו כָּל לְבָבוֹת עָלְצוּ / הִתְחַלְּצוּ לִלְמֹד וְלֶאְהָבֶנּוּ</p>

<p>עַד כִּי רְאוֹת פָּנָיו בְּהֶגְיוֹנוֹ הֲלֹא / תָרוֹן לְשׁוֹן אִלֵּם וְתַרְהִיבֶנּוּ</p>

<p>וָאֶטְעֲמָה מִצּוּף דְּבַשׁ יַעְרוֹ וְהֵן / אֹרוּ שְׁתֵּי עֵינַי וְרַב כֹּחֵנוּ</p>

<p>אֵלֶּה זְמִירוֹת יֹאמְרוּ לִי נֵלְכָה / נִכְרַע לְמוֹרֵנוּ וְגַם מַלְכֵּנוּ</p>

<p>אוּלַי בְעֵינָךְ יִמְצְאוּ חֵן כִּי לְךָ / יִתְחַנְּנוּ לֵאמֹר נְשָׂא טָרְחֵנוּ</p>

<p>אֵלֶּה פְרָחֵינוּ וְלֹא גָמְלוּ עֲדֶן / אוּלַי יְמַהֵר יוֹם גְּמוֹל פִּרְחֵנוּ</p>

<p>חוּט זִכְרְךָ הַטּוֹב מְשָׁכָנוּ וְעַד / נִפְגַּע בְּךָ לֹא נַעֲצֹר רוּחֵנוּ</p>

<p>גִּילוּ בְנֵי תֵימָן אֱמֶת לֵכוּ חֲזוּ / פָּנִים אֲשֶׁר הֵאִיר לְמַחְשָׁכֵנוּ</p>

<p>וּפְנוּ לְשִׂיחוֹתָיו וְאִמְרוֹתָיו הֲלֹא / זֶהוּ אֲשֶׁר דָּלָה וְגַם הִשְׁקָנוּ</p>

<p>מִמַּעֲיַן חָכְמָה מְקוֹר בִּינָה אֱמֶת / שָׁאַב בְּלֵב רָחֵב וְיָצַק לָנוּ</p>

<p>הִתְאַזְּרוּ הֵחָלְצוּ הִקָּבְצוּ / לֹא בַעֲצַלְתַּיִם וְסוֹף אָשְׁרֵנוּ</p>

<p>אִם נֵדְעָה הַשְׂכֵּל וְאוֹתוֹ נִרְדְּפָה / נִפְנֶה לְעֵץ חַיִּים וְהוּא חַיֵּינוּ</p>

<p>יוֹמָם וְגַם לַיִל לְזֹאת מִי יִתְּנָה / עֵדוֹת וְהַחֻקִּים בְּשִׂיחָתֵנוּ</p>

<p>אוּלַי יְכֻפַּר בָּם חֲטָאֵינוּ וְאִם / יַעְזֹר אֱלֹהִים יִקָּבְצוּ נִדְחֵינוּ</p>

<p>יִרְפָּא לְכָל מָזוֹר בְּגָלוּת רָחֲבָה / כַּיּוֹם וְהֵם מַרְפֵּא לְמַכְאוֹבֵינוּ</p>

<p>עַל יַד אֲבִיר רוֹעִים גְּבִיר דּוֹרוֹ וְהוּא / כִּמְעַט יְעוֹרֵר בִּיאַת מְשִׁיחֵנוּ</p>

<p>יִבְנֶה לְעִיר קֹדֶשׁ וְהַהַרְאֵל וְגַם / יִבְנֶה לְעִיר צִיּוֹן וּמִקְדָשֵׁנוּ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/29174">https://benyehuda.org/read/29174</a></div></body></html>