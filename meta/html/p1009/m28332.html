<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֱלֹהַי וֵאלֹהֵי אֲבוֹתַי יָמַי חָלְפוּ</title>
	<meta name="author" content="זכריה אלצ'אהרי"/>
</head>
<body>

<blockquote>
<br />

<p>אֱלֹהַי וֵאלֹהֵי אֲבוֹתַי יָמַי חָלְפוּ עִם אֳנִיּוֹת אֵבֶה / אֵיכָכָה אוּכַל לַחְשֹׂף מַיִם מִגֶּבֶא</p>

<p>בָּרָאתָ אָדָם קְצַר יָמִים וּשְׂבַע רֹגֶז נֶאֱלָח
וְנִתְעָב / אִם יַעֲלֶה לַשָּׁמַיִם שִׂיאוֹ וְרֹאשׁוֹ יַגִּיעַ
לָעָב</p>

<p>גֶּבֶר יָהִיר כַּכְּפִיר שָׁאֹג יִשְׁאַג / וְאַחֲרִיתוֹ כַּמַּיִם יִשְׁתֶּה־לַּעַג</p>

<p>דְּבָרוֹ בְחַיָּיו אַחֲרָיו הֵידָד / וּבְמוֹתוֹ שֶׁמֶשׁ זָרְחָה וְנוֹדָד</p>

<p>הַגּוּף הַנָּגוּף יִשְׁכַּב לְמַעֲצֵבָה / הַנֶּפֶשׁ הַהִיא עֲוֹנָהּ בָּהּ</p>

<p>וְזֶה לָהּ תַּחַת אֲשֶׁר הֶאֱמִינָה לַשָּׁוְא / וְעָלֶיהָ יְחַזְּקוּ כְקַו לָקָו</p>

<p>זְכֹר כִּי רוּחַ חַיָּי וְהָיִיתִי לָבַז / אַחַר בִּסְבַךְ הַתְּלָאוֹת נֶאֱחַז</p>

<p>חָתוּם בִּצְרוֹר פִּשְׁעִי וְעָלָיו מַר אֶצְרָח / חַסְדְּךָ אֱלֹהִים בְּמֵי יֶשַׁע תִּמְרָח</p>

<p>טֶרֶם אֶסָּפֶה בְשָׁכְבִי בַלָּט / וּמִן הַמָּוֶת אֵין מָנוֹס וְאֵין מִפְלָט</p>

<p>יוֹצֵר כְּלִי דַעַת הֲלֹא מְעַט יָדָי / וּלְפָנֶיךָ תָּמִיד עוֹלֶה שְׁאוֹן רוֹדָי</p>

<p>כַּבִּיר כֹּחַ מִי לֹא יִירָאֶךָּ / אִם לֹא עַל פָּנִים יְבָרְכֶךָּ</p>

<p>לֹא אוּכַל גְּבוּרוֹתֶיךָ לְמַלֵּל / וְאִם אוֹסִיף לְהוֹדוֹת וּלְהַלֵּל</p>

<p>מִמְתִים יָדְךָ יי הַמְהֻלָּל בָּאִיִּים / מִמְתִים מֵחֶלֶד חֶלְקָם בַּחַיִּים</p>

<p>נַחְנוּ פָשַׁעְנוּ וּמָרִינוּ וְאַתָּה רַחוּם וְחַנּוּן / מִתְפַּיֵס בְּרַחֲמִים מִתְרַצֶּה בְּתַחֲנוּן</p>

<p>סָרַרְנוּ וְהָיִינוּ לָמַס / כִּמְעַט הָיִינוּ לְמִרְמָס</p>

<p>עַוְלָתָה קָצַרְנוּ וְאָוֶן נִזְרָע / לָכֵן מֵעַבְדוּתֵנוּ לֹא נִגְרָע</p>

<p>פָּחַדְתִּי פֶּן תְּדוּשֵׁנִי בְאַף / כִּי הִסְתַּרְתָּ פָּנֶיךָ בְּשֶׁצֶף קֶצֶף</p>

<p>צָמְתוּ בַבּוֹר חַיָּי וְטָבַעְתִּי בַבּוֹץ / וְאַתָּה תִּצְפֶּה מִבַּיִת וּמִחוּץ</p>

<p>קַצְתִּי בְּחַיַּי וְהָיִיתִי לִשְׂחוֹק / וּפָעַרְתִּי פִי לִבְלִי חוֹק</p>

<p>רוֹכֵב שָׁמַיִם אַתָּה אַדִּיר וְנָאוֹר / אָמַרְתָּ יְהִי אוֹר וַיְהִי אוֹר</p>

<p>שׁוֹמֵעַ תְּפִלָּה מַה בֶּצַע לְעַנּוֹת נָפֶשׁ / דְּלֵה בֶן אֲמָתְךָ מִטִּיט וָרֶפֶשׁ</p>

<p>תַּחֲנוּן הַקְשִׁיבָה וְאֵלַי הִתְעַשֵּׁת / פְּצֵנִי מִיַּד בְּנֵי רוֹבֶה קַשָּׁת</p>

<p>אֶעֱבָדְךָ טֶרֶם אֶהְיֶה לְזָרָא / אַרְיֵה שָׁאָג מִי לֹא יִירָא</p>

<p>בַּעֲלוֹתִי עַל לְבָבִי יְמֵי גִּדְּלַנִי כְּאָב / בֵּן חָכָם יְשַׂמַּח אָב</p>

<p>נוֹצֵר חֶסֶד מִשְׁפָּטֶיךָ בַּל יִהְיוּ כְאַיִן / נֶפֶשׁ בְּנֶפֶשׁ עַיִן בְּעַיִן</p>

<p>רַחוּם חַיָּתִי אַל תַּעְכּוֹר / בְּרוֹגֶז רַחֵם תִּזְכּוֹר</p>

<p>בָּכִיתִי בַּלַּיְלָה וְדִמְעִי כַמַּיִם זָב / אַל תִּהְיֶה לִי כְּמוֹ אַכְזָב</p>

<p>נַפְשִׁי עָלֶיהָ תִּלְעַג כָּל עָיִן / וּשְׁכוּרַת וְלֹא מִיָּיִן</p>

<p>חַטָּאתִי וַעֲוֹנִי תִסְלַח / חֶסֶד תַּחְפֹּץ וְלֹא זָבַח</p>

<p>לִישׁוּעָתְךָ קִוִּינוּ יָשִׁישׁ זָקֵן וְעוֹלֵל / יָגֵל יַעֲקֹב יִשְׂמַח יִשְׂרָאֵל</p>

<p>קַבֵּל רִנַּת עֶבֶד דַּל אֲשֶׁר בָּךְ חָשַׁק / וְאַל תַּעֲמֹד עַל הַפֶּרֶק</p>

<p>מוֹחֵל וְסוֹלֵחַ פֶּשַׁע וְחַטָּאת וַאֲשָׁמִים / אֵל מֶלֶךְ יוֹשֵׁב עַל כִּסֵּא רַחֲמִים.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28332">https://benyehuda.org/read/28332</a></div></body></html>