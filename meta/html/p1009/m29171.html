<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לִפְנֵי גְּדוֹלֵי מַעֲלָה הַשּׁוֹקְדִים</title>
	<meta name="author" content="זכריה אלצ'אהרי"/>
</head>
<body>

<blockquote>
<br />
</blockquote>

<blockquote>
<p>לִפְנֵי גְּדוֹלֵי מַעֲלָה הַשּׁוֹקְדִים / אֶקֹּד וְאֶכְרְעָה וְגַם אָשׁוֹחַ</p>

<p>הֵם הַחֲסִידִים כַּאֲרָזִים נִמְשְׁלוּ / עֶרְכִּי לְמוּל עֶרְכָּם כְּמוֹ הַחוֹחַ</p>

<p>וָאֶחְשֹׁב לָרוּץ לְעִקְבוֹתָם וְהֵן / עָמָל בְּעֵינַי הוּא וְאֵין בִּי כֹחַ</p>

<p>אָכֵן הֱצִיקַתְנִי לְזֹאת רוּחַ אֱנוֹשׁ / בִּי הִיא וְלֹא אֶשְׁקֹט וְלֹא אָנוּחַ</p>

<p>עֵת אֶמְצְאָה דוֹרֵשׁ וְהוּא נֶעְלָם מְאֹד / עָמֹק וְגַם חָתוּם וְאֵין לִפְתֹּחַ</p>

<p>וַתַּחֲמֹד נַפְשִׁי חֲקִירָתוֹ וְאִם / אֶשְׁגֶּה בְסוֹד נִסְתָּר אֲנִי בָטוּחַ</p>

<p>אָמְנָם שְׁגִיָּתִי לְאֵל תֶּעְרַב וְהוּא / יִרְצֶה כְּחֵלֶב שַׁי וְכָל נִיחוֹחַ</p>

<p>נֶגֶד הֲמוֹן מוֹנַי אֲנִי אָנִיד לְרֹאשׁ / אֵיכָה יְהוּ עוֹנִים בְּדַעַת רוּחַ</p>

<p>וּדְבַר כְּסִילִים הַמְקַנְאִים בַּעֲדִי / הִבְעִיר לְבָבִי בִי כְּסִיר נָפוּחַ</p>

<p>הוֹי הַמְבַקְשִׁים לַהֲרֹס דִּבְרֵי אֱמֶת / לַחְמָם רְתָמִים הַקּוֹטְפִים מָלוּחַ</p>

<p>פַּרְדֵּס נְטָעָהוּ אֲסִיר תִּקְוָה וְגַן / עוֹשֶׂה פְּרִי אֵיךְ תַּחְשְׁבוּ לִנְדֹּחַ</p>

<p>תִּבְזוּ לְמֵימֵי מַעֲיָן וַתֹּאמְרוּ / מֵימָיו לְאַט הוֹלְכִים כְּמֵי שִׁילוֹחַ</p>

<p>אִם יַעֲזָר הַשֵּׁם וְיִהְיוּ מֵי גָאוֹן / יַרְדֵּן אֲבָל מֵי יָם אֲבָל מֵי נֹחַ</p>

<p>כִּי הַגְּדָיִים סוֹף תְּיָשִׁים נַעֲשׂוּ / הֶעְלוּ קְרָנַיִם וַיֹּאמְרוּ לִנְגֹּחַ</p>

<p>לָאוֹהֲבִים פֶּתִי פְּתָאִים נִקְרְאוּ / כִּי בֶאֱמֶת הֵמָּה חֲסֵרֵי כֹחַ</p>

<p>עֵת הַכְּסִיל תִּרְאֶה בְסוֹדוֹ קַח לְךָ / זָקָן גְּרוּעָה לָךְ וְרֹאשׁ קָרוּחַ</p>

<p>אָמְנָם אֲנִי עֶבֶד לְכָל יָרֵא לְאֵל / כִּי הוּא בְשֶׁמֶן אַהֲבָה מָשׁוּחַ</p>

<p>דִּבְרֵי חֲכָמִים עַל אֶצְבְּעוֹתָיו יִקְשְׁרֵם / וַיִּכְתְּבֵם בַּלֵּב עֲלֵי הַלּוּחַ</p>

<p>נֹפֶת דְּבַשׁ תַּחַת לְשׁוֹנוֹ יִמְצְאֵם / מָן הוּא בְּפֶה יֶעְרַב לְכָל מַלְקוֹחַ</p>

<p>צֵידָה לְדַרְכִּי הֵם וְאִם הֵמָּה מְעַט / יִסְעַד לְבִָבִי בוֹ פְרִי תַּפּוּחַ</p>

<p>הֵם מַחֲלָצוֹתַי לְבִלְתִּי אֶהְיֶה / עָרוֹם וְיַחָשְׁבוּ עֲדִי סָרוּחַ</p>

<p>יִתְבַקְּרוּ מַעְשַׂי בְיוֹם הַדִּין וְעֵת / אֶעֱמֹד וְסִפְרִי יִהֲיֶה פָתוּחַ</p>

<p>יָלִיץ זְכוּת בַּעְדִי וּבוֹ אִוָּשְׁעָה / כִּי בֶאֱמֶת לֹא אוּכְלָה לִבְרֹחַ</p>

<p>עֵת תַּהֲפֹךְ לַיְלָה לְאוֹר יוֹמָם וְשָׁם / שֶׁמֶשׁ צְדָקָה תַּעֲלֶה לִזְרֹחַ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/29171">https://benyehuda.org/read/29171</a></div></body></html>