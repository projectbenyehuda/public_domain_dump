<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לִבִּי עֲלֵי צַלְעִי</title>
	<meta name="author" content="זכריה אלצ'אהרי"/>
</head>
<body>

<blockquote>
<br />
</blockquote>

<blockquote>
<p>לִבִּי עֲלֵי צַלְעִי / יוֹחִיל לְמָנוֹחַ</p>

<p>רַבָּה יְגִיעָתִי / לִמְאֹד בְּלִי כֹחַ.</p>

<br />

<p>זוֹחֵל בְּבֵית כֶּלֶא / לֹא אֶמְצְאָה נֹפֶשׁ</p>

<p>בֶּאֱמֶת אֲנִי חוֹלֶה / בַּגּוּף וּבַנֶּפֶשׁ</p>

<p>נוֹפֵל וְאֵין דּוֹלֶה / מִטִּיט וּמֵרֶפֶשׁ</p>

<p>אֵל נָא עֲשֵׂה כָלָה / וּכְתֹב שְׁטָר חֹפֶשׁ</p>

<p>וּמְחֵה כְעָב דִּמְעִי / וּרְצֵה כְנִיחוֹחַ</p>

<p>וֶאֱדוֹם וּבֶן אָמָה / לִרְטֹשׁ וְלִזְנֹחַ.</p>

<br />

<p>כָּלָה מְאוֹר פָּנַי / חָשַׁךְ עֲדֵי הִקְדִּיר</p>

<p>תַּמּוּ לְרִיק שָׁנַי / פִּשְׁעִי לְרֹב אַסְדִּיר</p>

<p>גָּבַר הֲמוֹן מוֹנַי / נִינֵי עֲרָב הִעְדִּיר</p>

<p>אֶשָּׂא לְךָ עֵינַי / נוֹרָא וְגַם אַדִּיר</p>

<p>לָךְ עַנְנֵי דִּמְעִי / אֶשְׁלַח כְּשִׁילוֹחַ</p>

<p>דּוֹפֵק שְׁעָרֶיךָ / מַהֵר וְלִפְתֹּחַ.</p>

<br />

<p>רָעוּץ בְּתוֹךְ מוֹקֵשׁ / כִּמְעַט כְּעוֹף יִדְאֶה</p>

<p>יִדְמֶה לְמֹץ אוֹ קַשׁ / שֵׁפֶל אֱנוֹשׁ נִכְאֶה</p>

<p>נִשְׁפָּט כְּדוֹר עִקֵּשׁ / הוּא מִסְּבֹל יִלְאֶה</p>

<p>אֶת עַבְדְּךָ בַּקֵּשׁ / רוֹאֶה בְלִי נִרְאֶה</p>

<p>תִּמְרַח עֲלֵי נִגְעִי / יִשְׁבֹּת כְּמֵי נֹחַ</p>

<p>הַצַּר וְהָאוֹיֵב / יִדְכֶּה וְיָשׁוֹחַ.</p>

<br />

<p>יָמַי בְּכוּר עֹנִי / תַּמּוּ בְּרֹאשׁ צוּרִים</p>

<p>כִּמְעַט וְאֵינֶנִּי / עֵת אֶעֱבֹד זָרִים</p>

<p>אֶגְוַע עֲלֵי קִנִּי / נִמְכַּר לְאַכְזָרִים</p>

<p>מַהֵר וְחָנֵּנִי / מַשְׁפִּיל וְגַם מֵרִים</p>

<p>כַּמָּה יְהֶא בִּצְעִי / נִכְתָב עֲלֵי לוּחַ</p>

<p>צַוֵּה אֱלֹהִים חַי / לִמְחֹל וְלִסְלֹחַ.</p>

<br />

<p>הַיּוֹם מְרִי שִׂיחִי / אֶעֱרֹךְ לְנֶגְדֶּךָ</p>

<p>בִּכְיִי בְּמַר רוּחִי / שִׂימָה בְּנֹאדֶךָ</p>

<p>אֶצְעַק בְּכָל כֹּחִי / תַּעְנֶה בְּחַסְדֶּךָ</p>

<p>נַפְשִׁי בְּעוֹד תֶּחִי / אַפְקִיד בְּיָדֶךָ</p>

<p>שָׂשִׂים עֲלֵי צַלְעִי / תִּזְרֵם לְכָל רוּחַ</p>

<p>שָׁבוּי קְרָא לִדְרוֹר / אָסוּר פְּקַח קוֹחַ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28993">https://benyehuda.org/read/28993</a></div></body></html>