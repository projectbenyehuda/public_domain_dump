<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הפרפר</title>
	<meta name="author" content="איתמר בן־אב&quot;י"/>
</head>
<body>

<p>&#8230;ובישבי כה עגום, כה שחור וזועף</p>

<p>על דשא העשב בגן,</p>

<p>ובחשבי מחשבות של יאוש ואבדן</p>

<p>חרף האויר החם, הלבן, –</p>

<p>בא פרפר וינוח על רגלי האחת,</p>

<p>ויניף את כנפיו הלבנות,</p>

<p>וקרניו, על ראשו, שִחֲקו בבינה</p>

<p>ופיו לי הגה אז סודות.</p>

<p>ולאט כך הנחתי את ידי עליו,</p>

<p>ואתפס את היצור הקטן;</p>

<p>הקרבתיו לשפתי ובִנְשיקה הרעדתיו</p>

<p>ותכם אַבְקָתו את פנַי.</p>

<p>בגני רחצה שמש ובעשב החדש</p>

<p>רבבות חיים התרקמו,</p>

<p>ועם צלצול הפעמון, ממרחק־השעון</p>

<p>רגשותי גם הם צלצְלו&#8230;</p>

<p>&quot;שמע פרפר: התדע מהי אהבה,</p>

<p>מה היא נפש אמולה כנפשי?</p>

<p>התדע מה לאמר, שהלב מתפלץ</p>

<p>ושאין כל מַרפא לשִבְרו?</p>

<p>האח, פרפרי! לא ידעת כלום,</p>

<p>כי רק לעוף אתה מבין,</p>

<p>לעוף ולחיות יום אחד, יום־אביב</p>

<p>ולמות מבלי כל יגון;</p>

<p>לכן, כל־עוד אִתְך נשמתך הקלה,</p>

<p>וכנפיך לרצונך יציתו,</p>

<p>כל עוד מפרחים לפרחים תנסר</p>

<p>והאויר אל־על ירימך –</p>

<p>לך־נא העירה, אל מקום ילדתי,</p>

<p>אל יפתי הרעה,</p>

<p>ואם פגשת בדרך בית רם ונשא,</p>

<p>וידעת, כי זהו ביתה.</p>

<p>החלון משקיף תמיד אל פרדס והרים,</p>

<p>ואליו היא יושבת.</p>

<p>על ראשה תלתלים, בעיניה להבות</p>

<p>והיא תופרת וחולמת.</p>

<p>חדור לחדרה, וסוב־נא אותה</p>

<p>ופרפר על ברכיה;</p>

<p>התיצב על ראשה, ואחר על ערפה</p>

<p>ולסוף – בין שדיה.</p>

<p>ושמע שם הלב, איך הולם ודופק</p>

<p>לאחר שהיא אוהבת,</p>

<p>והתרומם לאזנה, ולאט לה לאט</p>

<p>כי אותי היא מוכרחת.</p>

<p>כי גלמוד אני, ואמלל, ולא יודע מה</p>

<p>ונודד בעולם,</p>

<p>כי הולך אני למות, וזכרונה בלבי</p>

<p>וכי לא טוב היא עושה.</p>

<p>כי נכון אני לשוב, אם תרצה ותפקד,</p>

<p>לשוב ולכרע לרגליה,</p>

<p>ולבקש סליחתה עבור עונה כנגדי,</p>

<p>כי השתגעתי אחריה&#8230;&quot;</p>

<p>*</p>

<p>כך דברתי אליו, ומבין האצבעות</p>

<p>את פרפרי אז שחררתי.</p>

<p>ויפרפר הרשע עם אבק־כנפיו</p>

<p>הוי, לאן? – בל ידעתי.</p>

<p>אם מצא שליחי את מעון־אהבתי?</p>

<p>אם גלה יסורַי באזניה?</p>

<p>כי מאז שחררתיו עוד לא שב פרפרי,</p>

<p>כי עודני ערירי בלעדיה&#8230;</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16232">https://benyehuda.org/read/16232</a></div></body></html>