<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שמותיה</title>
	<meta name="author" content="איתמר בן־אב&quot;י"/>
</head>
<body>

<h2 id="i">I</h2>

<p>אלפי שמות נתתי לה,</p>

<p>נתתי לה באהבתי.</p>

<p>שמות יפים, שמות נאים,</p>

<p>וגם זעומים בקנאתי.</p>

<p>עת טובה היתה ולרצוני –</p>

<p>לא תמיד, – אם נמסְרה</p>

<p>קראתיה יונה, קראתיה גם רות,</p>

<p>וסנוניה אף צפורה.</p>

<p>אם גנדרה והתלבנה</p>

<p>וריח פרחים אם עטרה –</p>

<p>קראתיה שושנה או לבונה</p>

<p>והיא צחקה מרוב שמחה.</p>

<h2 id="ii">II</h2>

<p>היו ימים והיא יפה,</p>

<p>יפה משמש בכל הודה.</p>

<p>אז לה קראתי, בדבֵקותי,</p>

<p>חרסה, חמה, או חמודה.</p>

<p>היו לילות והיא דומה,</p>

<p>לשִדה עזה בשחורותה.</p>

<p>ואקראנה אז &#8220;האיומה&#8221;,</p>

<p>הקוסמה ויש – &#8220;השחורה&#8221;.</p>

<h2 id="iii">III</h2>

<p>אמרתְ לי: ילד, אותְך אהב –</p>

<p>קראתִיך אז וֶרד וגם זהב.</p>

<p>אמרתְ לי: נער, נפשי שרופה –</p>

<p>קראתיך שלהבת ולטיפה.</p>

<p>ראית אותי ואני אמלל:</p>

<p>לא חמלת – אז את נְמֵרה.</p>

<p>ראית אותי וכבר חלל:</p>

<p>אם רק צחקת – את לביאה.</p>

<h2 id="iv">IV</h2>

<p>כעסת, רגזת – את סערה.</p>

<p>קנטרת, לעגת – את חתולה.</p>

<p>יקדת, שרפת – את תבערה.</p>

<p>מאנת, סרבת – את בתולה.</p>

<p>וכי צחקת – את אז לבנה.</p>

<p>וכי הסכמת – אז את איְלה.</p>

<p>כי זמזמת –– אז את דבורה</p>

<p>וכי נואשת – את יענה.</p>

<h2 id="v">V</h2>

<p>ביום מזהיר את ימימה,</p>

<p>בלֵיל־תהום – מזל או ככביה.</p>

<p>אל ים סוער – את גַלילה.</p>

<p>על יד נהר – את זרמיה.</p>

<p>היערה לכי־נא והיית לאושה.</p>

<p>הכנור נא הרעידי והיית לשירה.</p>

<p>על דשא שבי־נא – הוי את עִשביה</p>

<p>או על סוס נא רכבי – הוי את הצביה.</p>

<h2 id="vi">VI</h2>

<p>בשחור עיניך ובאש לבך – את איטלקית,</p>

<p>בקלות צחוקך ותנועותיך – את צרפתית,</p>

<p>בורד־לחיֵך ובדם־שפתיך – את גרמנית,</p>

<p>בשגעונַיך וצביונַיך – את גם רוסית.</p>

<p>לפעמים תשזפך השמש כערביה.</p>

<p>לפעמים הנך פרועה כצועניה.</p>

<p>ובכל־זאת יהי מתי, תמיד ואיָה –</p>

<p>הנעימה את מכל – הוי את העבריה!</p>

<h2 id="vii">VII</h2>

<p>וככה תמיד החלפתי את שמה:</p>

<p>אם לפי רצוני או לפי צביונה:</p>

<p>מרה או רעה, מתוקה או טובה,</p>

<p>אבירה, כפויה, או גאיונה.</p>

<p>וככה תמיד החלפתי את שמה,</p>

<p>החלפתי תמיד והקטנתי כל שם:</p>

<p>חתול, – לילה דבור – רירה ויונינה,</p>

<p>או רק רירה, נינה, לילה, מימה&#8230;</p>

<h2 id="viii">VIII</h2>

<p>שמעי יפתי, יפתי נא־שמעי:</p>

<p>את סנונית, את דבורה, את חנונה.</p>

<p>את לביאה, את זאבה ואהבה.</p>

<p>את מתוקה, את קוסמה וגם יונה.</p>

<p>את אכזריה ורעה, את אף איבה.</p>

<p>את כל היפה, את הפרחים כלם,</p>

<p>את תמצית העמים ביפיך העברי,</p>

<p>את הצבעים והשגעונות, את שמים וים,</p>

<p>את אין־סוף הסודות, הגלים בדכים.</p>

<p>כל השמות לך יאים, לפי הזמנים,</p>

<p>זעומים וצוחקים, גדולים וקטנים:</p>

<p>את זיזה, נינה, פיפה, מימה,</p>

<p>את אלה – ללה – לילה – לתי</p>

<p>ואליליה – באהבתי&#8230;</p>

<blockquote>
<br />
</blockquote>

<br />

<blockquote>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16234">https://benyehuda.org/read/16234</a></div></body></html>