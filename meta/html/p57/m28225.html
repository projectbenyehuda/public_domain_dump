<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פְּרוֹמֶתֶס</title>
	<meta name="author" content="יוהאן וולפגנג פון גתה / שאול טשרניחובסקי"/>
</head>
<body>

<blockquote>
<p>זֶבְס, כַּסֵּה שָׁמֶיךָ</p>

<p>בְּעַב-עָנָן,</p>

<p>והָיְתָה יָדְךָ</p>

<p>בְּאַלּוֹנִים וְשִׂיאֵי-הָר,</p>

<p>כְּאוֹתוֹ נַעַר</p>

<p>עוֹרֵף דַּרְדָּר!</p>

<p>אַךְ זֹאת אַדְמָתִי</p>

<p>אַתָּה מָכְרָח לִנְטֹשׁ לִי,</p>

<p>וְאֶת צְרִיפִי – לֹא אַתָּה עָשִׂיתָ,</p>

<p>וְאֶת כִּירָתִי,</p>

<p>שֶׁבִּגְלַל יְקוֹדָהּ</p>

<p>אַתָּה מְקַנֵּא בִּי.</p>

<br />

<p>לֹא רָאִיתִי תַחַת הַשֶּׁמֶשׁ</p>

<p>רָשִׁים, כְּמוֹכֶם, אֵלִים!</p>

<p>מִתְּרוּמַת מִזְבְּחוֹת,</p>

<p>מֵהֶבֶל פִּי מִתְפַּלְלִים</p>

<p>בְּמִסְכֵּנוּת מְכַלְכְּלִים אַתֶּם</p>

<p>אֶת הוֹד-מַלְכוּתְכֶם;</p>

<p>וְלוּלֵא הָיוּ</p>

<p>יְלָדִים וְאֶבְיוֹנִים,</p>

<p>טִפְּשִׁים אֲסִירֵי-תִּקְוָה,</p>

<p>חֲסַרְתֶּם לָהֶם.</p>

<p>בְּעוֹדִי יֶלֶד,</p>

<p>לֹא יוֹדֵעַ בֵּין יְמִין לִשְׂמֹאל,</p>

<p>נָשָׂאתִי עֵינִי</p>

<p>הַתּוֹעָה אֶל חֶרֶס;</p>

<p>כְּאִלּוּ שָׁם, בַּמְּרוֹמִים,</p>

<p>יֵשׁ אֹזֶן יִשְׁמַע רִיבִי,</p>

<p>לֵב, כְּלִבִּי שֶׁלִּי,</p>

<p>לְרַחֵם עַל עָשׁוּק.</p>

<br />

<p>מִי עֲזָרַנִי</p>

<p>בַּקְרָב עִם טִיטָנִים זֵדִים?</p>

<p>מִי חִלֵּץ נַפְשִׁי מִמָּוֶת,</p>

<p>מֵעֹל עֲבָדִים?</p>

<p>כְּלוּם לֹא אַתָּה אָתָּה,</p>

<p>לִבִּי הַיּוֹקֵד בִּקְדֻשָּׁה,</p>

<p>בִּצַּעְתָּ כָּל זֹאת,</p>

<p>ולֹא יָקַדְתָּ – צָעִיר, וְטוֹב</p>

<p>וּמֻטְעֶה – מוֹדֶה עַל הַיְשׁוּעָה</p>

<p>לַיָּשֵׁן שָׁם בַּמְּרוֹמִים?</p>

<br />

<p>הֶעָלַי אֲנִי לְכַבְּדֶךָ? עַל מָה?</p>

<p>הַהֲקִלּוֹתָ אַף פַּעַם</p>

<p>יִסּוּרֵי נַעֲנֶה?</p>

<p>הֲמָחִיתָ אַף פַּעַם</p>

<p>דִּמְעַת הֶחָרֵד?</p>

<p>כְּלוּם לֹא חִשְּׁלָנוּ לְאִישׁ</p>

<p>הַזְּמָן הַכֹּל יָכוֹל</p>

<br />

<p>וְהַגּוֹרָל הַנִּצְחִי –</p>

<p>אֲדוֹנִי וַאדוֹנֶיךָ?</p>

<br />

<p>וְגַם אוּלַי דִמִּיתָ,</p>

<p>שֶׁאֶמְאַס בַּחַיִּים,</p>

<p>אֶבְרַח מִדְבָּרָה,</p>

<p>כִּי לֹא כָל פִּרְחֵי חֲלוֹמוֹתַי</p>

<p>בָּשָׁלוּ?</p>

<br />

<p>בָּזֶה הִנְנִי יוֹשֵׁב, צָר בְּנֵי-אָדָם</p>

<p>בְּצַלְמִי,</p>

<p>דּוֹר יִדְמֶה לִי</p>

<p>לִכְאֹב וְלִבְכּוֹת,</p>

<p>לֵהָנוֹת וְלָשִׂישׂ</p>

<p>וְלֹא לִשְׁעוֹת אֵלֶיךָ –</p>

<p>כָּמוֹנִי.</p>
</blockquote>

<p>תל-אביב, 7.4.1937</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28225">https://benyehuda.org/read/28225</a></div></body></html>