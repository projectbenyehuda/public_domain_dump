<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִמַּנְגִּינוֹת הַזְּמַן</title>
	<meta name="author" content="שאול טשרניחובסקי"/>
</head>
<body>

<blockquote>
<p>אֲנִי אֲרַיָּוֶךְ מִדָּמִי בְּעוֹנָתִי,</p>

<p>הוֹי אֶרֶץ מְכוֹרָתִי!</p>

<p>אֲנִי אֲרַיָּוֶךְ כָּל-שְׁתִי חַיַּי עִמִּי</p>

<p>נָחַלְתִּי מֵאִמִּי!</p>

<p>וְאִם סָתוּם מִמֶּנִּי וַאֲנִי לֹא יָדַעְתִּי</p>

<p>מְקוֹמִי וְשַׁעְתִּי,</p>

<p>בֵּין פִּגְרֵי הֲרוּגִים וְהוֹרְגִים לְתֻמָּם</p>

<p>אֵי אֶשְׁכְּבָה דוּמָם,</p>

<p>וְאֵיפֹה אַצִּיעַ אַחֲרוֹנָה מִטָּתִי?</p>

<p>מִי עֵדֵי גְסִיסָתִי?</p>

<p>הֲכוֹכְבֵי הַבֹּקֶר וְעַרְפִּלִּים מַכְסִיפִים</p>

<p>מִבֵּינוֹת הַסְּעִיפִים,</p>

<p>אוֹ שֶׁמֶשׁ שׁוֹקַעַת עִם עַרְבִית עֲלוּבָה</p>

<p>בְּמַחְפֹּרֶת עֲזוּבָה?</p>

<p>עַל כְּרִיכָה שֶׁל מָגָג בְּמִנְהָרָה מַשְׁחִירָה,</p>

<p>אוֹ תָּחוּב בִּגְדִירָה,</p>

<p>אוֹ בְּזָוִית שֶׁל בִּקְתָּה מַסְרִיחָה וּמְחַנְּקָה</p>

<p>עַל בַּד הָאֲלַנְקָה, –</p>

<p>אֲנִי אֲרַיָּוֶךְ מִדָּמִי – דְּמֵי לִבִּי –</p>

<p>עוֹדֶנִּי בְאִבִּי.
<br><br />
וְאָנֹכִי יָדַעְתִּי, בָּעוֹלָם הַגָּדוֹל</p>

<p>לֹא יַחְדְּלוּ חָדוֹל</p>

<p>הַדָּם וְהַדִּמְעָה לְעוֹלָם, לְעוֹלָם&#8230;</p>

<p>וְאִם לֹא נִשְׁמַע קוֹלָם, –</p>

<p>כָּל טִפָּה וְטִפָּה לֹא שָׁוְא הֶאְדִּימָה,</p>

<p>קְדוֹשָׁה וַחֲמִימָה,</p>

<p>לֹא נִגְּרָה בִכְדִי, לֹא תִפּוֹל שָׁוְא אַרְצָה,</p>

<p>בִּלְתִּי אִם פָּרְצָה</p>

<p>בְּחוֹמוֹת הָעַבְדוּת וּבְכַבְלֵי הַדֹּרוֹת</p>

<p>לְיֶשַׁע וּלְאוֹרוֹת.</p>

<p>וְאִם יַעֲלֶה גוֹרָלִי – רִבּוֹנִי, הִנֵּנִי –
<br><br />
––––––––
<br><br />
וְלֹא נֶעְלַם מֶנִּי,</p>

<p>אִם תָּחֹן אֱלֹהִים הַחֶלְקָה הַבְּרוּכָה</p>

<p>וְאוֹתָהּ הַשּׁוּחָה,</p>

<p>וּבְכֹחוֹ שֶׁל דָּמִי כִּי תְשַׂגְשֵׂג הַקָּמָה</p>

<p>חֲמִימָה נִרְדָּמָה,</p>

<p>בִּגְבוּלִים בֵּין חֶלְקָה וְחֶלְקָה, בְּמַעֲנִיּוֹת</p>

<p>הִצְמִיחוּ דְגָנִיּוֹת,</p>

<p>אֲחוֹתִי לֹא תְלַקֵּט בַּפְּרָחִים פֵּאַרְתָּ</p>

<p>נִצָּנִים לַעֲטַרְתָּהּ;</p>

<p>וְיוֹנָתִי תַמָּתִי לֹא תַחֲלֹם חֲלוֹמָהּ</p>

<p>בֵּין שִׁבֲּלֵי הַקָּמָה;</p>

<p>וְלֹא אַחַי יַעַמְלוּ בַּאֲלֻמּוֹת וָעֳמָרִים, –</p>

<p>רַק זָרִים, רַק זָרִים.</p>

<p>וְאִם יְקֻלַּל הַשָּׂדֶה וְקָמָה לֹא יִרְפַּד,</p>

<p>וְהֶעֱלָה סִרְפָּד,</p>

<p>וְרָטֹב מִדָּמִי כִּי יִיף בּוֹ הַחוֹחַ</p>

<p>וְיֶאֱמַץ כֹּחַ, –</p>

<p>בּוֹ תְכַתֵּת רַגְלֶיהָ הוֹרָתִי הַחוֹלָה</p>

<p>כִּי תֵצֵא בַגּוֹלָה,</p>

<p>וְיִשְׂרוֹט שָׂרֶטֶת בִּבְשַׂר אָבִי כּוֹשֵׁל</p>

<p>הַמְגֹרָשׁ בְּצַו מוֹשֵׁל.</p>
</blockquote>

<br>  

<p>מינסק 1916</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/7738">https://benyehuda.org/read/7738</a></div></body></html>