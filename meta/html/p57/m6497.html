<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[יֵשׁ עֵצִים, עֲצֵי-גַן]</title>
	<meta name="author" content="שאול טשרניחובסקי"/>
</head>
<body>

<blockquote>
<p>יֵשׁ עֵצִים, עֲצֵי-גַן, אֲשֶׁר בִּהְיוֹת הַחֹרֶף,</p>

<p>וּבְעָמְדָם חֲשׂוּפֵי-בַד, כָּעִיר כְּתֹם שֹׁד-מֵץ,</p>

<p>סִיעוֹת-גִּיל יִפְקֹדוּ – וּבְאֵין חֲמַת הַטּוֹרֵף –</p>

<p>צִפֳּרֵי-יָהּ בְּשִׁיר וּבְלַהֲגָן עַד אֵין-קֵץ.
<br><br />
מַה נָּעַם שִׁיר-הַגִּיל, הִצִּפְצוּף וְהָרְנָנִים!&#8230;</p>

<p>הָאַנְקוֹר מוּעָף בָּא, עוֹד טֶרֶם יַצִּיב יָד</p>

<p>בֵּין עַנְפֵי הָעֲנָק&#8230; כְּשַׁרְשְׁרוֹת אֲבָנִים,</p>

<p>שֶׁכֻּלָּן אַבְנֵי-חֵן, יִתְנוֹצֵץ כְּפוֹר-הַבָּד.
<br><br />
אָז נִדְמֶה לִי הָעֵץ וְהִנּוֹ מִתְגַּעְגֵּעַ,</p>

<p>וַהֲמוֹן נִשְׁכָּחוֹת יֵשׁ בַּחֲלוֹמוֹ יִרְאֶה אָז.</p>

<p>אַגָּדַת-קֶדֶם כֵּן גַּם הִיא תָּרִיעַ רֵעַ</p>

<p>כֵּן דּוֹבֵב חֶרֶשׁ שִׁיר הַמָּלֵא תֹּם וָרָז.
<br><br />
אַךְ יֶשְׁנוֹ עֵץ לַשָּׁוְא שָׁמַיְמָה יִפְרֹשׂ כַּפָּיו –</p>

<p>מִדָּלְיּוֹתָיו הוּא לֹא תְּנַעֵר צִפּוֹר-דְּרוֹר.</p>

<p>הַשֶּׁלֶג עָלָיו נָח: עַל בַּדָּיו וְעַל אֲגַפָּיו</p>

<p>תְּנוּחֶינָה כַּאֲבַק-הַכֶּסֶף דִּמְעוֹת כְּפוֹר;
<br><br />
וְלֹא עָלָיו נִתָּךְ שִׁיר, וּדְמָמָה בֵּין פֹּארוֹתָיו,</p>

<p>וְכִפְלַיִם קוֹדֵר הוּא מוּל שְׁכֵנוֹ עוֹמֵד</p>

<p>וּדְמוּת הֶעָקָר לוֹ: הִלְבִּינוּ שַׂעֲרוֹתָיו,</p>

<p>עֲרִירִי, גַּלְמוּד, זָר, וְלֹא עָלָיו יָשִׂישׂ בֵּן.
<br><br />
אִם יָאִיר לוֹ הַיּוֹם, אוֹ סַעֲרוֹת יָם יָמֵרוּ,</p>

<p>אֵינֶנּוּ שָׂם עַל לֵב, כִּי מַה לַיְקוּם וְלָעֵץ?</p>

<p>כְּאִישׁ הִשָּׁהוּ אֵל חֲלוֹמוֹת טוֹב יְדַבֵּרוּ</p>

<p>וּמִקְסַם תִּקְווֹת חַי הַנֶּאֱבָק עַד הַקֵּץ&#8230;</p>
</blockquote>

<br>  

<p>אודיסה</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6497">https://benyehuda.org/read/6497</a></div></body></html>