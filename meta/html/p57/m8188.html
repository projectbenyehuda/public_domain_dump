<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חַג הַשָּׁבוּעוֹת</title>
	<meta name="author" content="שאול טשרניחובסקי"/>
</head>
<body>

<blockquote>
<p>יָפֶה דָרְשׁוּ הַדּוֹרְשִׁים: &#8220;נַדְפָא רַבָּא&#8221; הָאַוָּז,</p>
</blockquote>

<blockquote>
<p>שֵׁנִי אֵין לוֹ בַּמִּטְבָּח לְהָפִיץ רֵיחוֹתָיו הַחוּצָה,</p>
</blockquote>

<blockquote>
<p>אֶלָּא אֲנִי בְּשֶׁלִּי: הַשְּׁנִיִּים בַּמַּעֲלָה &#8220;וֶורטוּטֶן&#8221;,</p>
</blockquote>

<blockquote>
<p>אֵלֶּה שֶׁל שָׁבוּעוֹת הֶחָג.</p>
</blockquote>

<blockquote>
<p>וְקַבָּלָה בְּיָדִי מִסָּבָא:</p>
</blockquote>

<blockquote>
<p>חַגֵּי יִשְׂרָאֵל רֵיחָנִים, עַל אַחַת כַּמָּה וְכַמָּה</p>
</blockquote>

<blockquote>
<p>חַג בּוֹ הָכְפַּל כִּי־טוֹב, כְּלוֹמַר רֵיחוֹ הַנּוֹדֵף:</p>
</blockquote>

<blockquote>
<p>רֵיחַ מַעֲשֵׂי יְדֵיהֶן שֶׁל סָבְתוֹת וְאִמָּהוֹת כְּשֵׁרוֹת,</p>
</blockquote>

<blockquote>
<p>וְרֵיחַ שָׂדֶה וָגַן אֲשֶׁר בֵּרְכָהוּ הַבּוֹרֵא.</p>
</blockquote>

<blockquote>
<p>בָּרוּךְ יִהְיֶה הַגֶּבֶר, שֶׁהִכְנִיס לְאֶרֶץ יִשְׂרָאֵל</p>
</blockquote>

<blockquote>
<p>בְּיֵצֶר לִבּוֹ הַיָּפֶה אֶת הַיָּקָרַנְדָה הַנָּאָה,</p>
</blockquote>

<blockquote>
<p>בָּרוּךְ זִכְרוֹ וּשְׁמוֹ! וּבָרוּךְ זֵכֶר הַגַּנָּן</p>
</blockquote>

<blockquote>
<p>שֶׁהִכְנִיסָהוּ, בִּשְׂדֵרָה לִפְנִים מִשְּׂדֵרָה בְּעִירֵנוּ,</p>
</blockquote>

<blockquote>
<p>אוֹתוֹ הַצֶּמַח הַיָּפֶה. בִּפְרוֹס &#8220;זְמַן מַתַּן תּוֹרָתֵנוּ&#8221;</p>
</blockquote>

<blockquote>
<p>עוֹמֵד הָעֵץ בַּהֲדָרוֹ וּמַקְדִּים הַפֶּרַח לֶעָלֶה,</p>
</blockquote>

<blockquote>
<p>עוֹמֵד מָלֵא וגָדוּשׁ פְּרָחִים עַל כָּל זְמוֹרוֹתָיו,</p>
</blockquote>

<blockquote>
<p>וּמְשַׁעֲשֵׁעַ אֶת עַצְמוֹ בִּגְוָנִים שֶׁל גְּוָנִים סְגַלְגַּלִּים,</p>
</blockquote>

<blockquote>
<p>תַּבְנִית עַנְנֵי תְכֵלֶת, הָעוֹלִים מִמַּחְתַּת הַזָּהָב</p>
</blockquote>

<blockquote>
<p>שֶׁל כֹּהֵן גָּדוֹל בַּדְּבִיר – עַנְנֵי סֹגֶל וּתְכֵלֶת,</p>
</blockquote>

<blockquote>
<p>תְּלוּיִים בֵּין הַשָּׁמַיִם וּבֵין הָאָרֶץ כְּקֶסֶם</p>
</blockquote>

<blockquote>
<p>שֶׁל חֲלוֹם יַלְדָּה בּוֹגֶרֶת שֶׁאֵין בְּעוֹלָמָהּ כָּל כֶּתֶם.</p>
</blockquote>

<blockquote>
<p>וְאִלּוּ לֹא הָיְתָה בָּאָרֶץ הַיָּקָרַנְדָה נְדִירָה,</p>
</blockquote>

<blockquote>
<p>אִלּוּ לֹא חַסְתִּי עַל עַנְפֵי כָּל עֵץ עוֹשֶׂה עָנָף וָגֶזַע,</p>
</blockquote>

<blockquote>
<p>אוֹמֵר הָיִיתִי: אֵין לָנוּ צֶמַח שֶׁנָּאֶה בְּיוֹתֵר</p>
</blockquote>

<blockquote>
<p>לִהְיוֹת מְשַׁמֵּשׁ קִשּׁוּטִים לְחַג הַבִּכּוּרִים הַמְבֹרָךְ</p>
</blockquote>

<blockquote>
<p>בִּלְתִּי אִם אוֹתוֹ הָעֵץ, שֶׁכֻּלּוֹ חֲלוֹם רַב־צִבְעוֹנִים.</p>
</blockquote>

<blockquote>
<p>לִהְיוֹת קָבוּעַ וְעוֹמֵד בְּפֶתַח כָּל־בַּיִת וָשַׁעַר,</p>
</blockquote>

<blockquote>
<p>כְּמַעֲשֵׂה אִכָּרִים בְּאֶרֶץ אַחֶרֶת רְחוֹקָה, הָעוֹשִׂים</p>
</blockquote>

<blockquote>
<p>כָּךְ בַּעֲנָפִים שֶׁל לִבְנֶה. וְאוּלָם לְחַג זֶה יֵשׁ לָנוּ</p>
</blockquote>

<blockquote>
<p>שֵׁם אֲשֶׁר הָיָה לוֹ יָאֶה קֹדֶם לְכָל שֵׁם בָּאָרֶץ:</p>
</blockquote>

<blockquote>
<p>&#8220;חַג קְצִיר הַחִטִּים&#8221;, מַסְקִינָן: אֵין לָנוּ שׁוּם צֶמַח אַחֵר,</p>
</blockquote>

<blockquote>
<p>חוּץ מֵעָמְרֵי הַחִטָּה לְקַשְּׁטוֹ בָּם&#8230;</p>
</blockquote>

<blockquote>
<p>וּבִהְיוֹתִי יֶלֶד גָּבַל בֵּיתֵנוּ אֶל כִּכָּר רַחֲבַת יָדַיִם,</p>
</blockquote>

<blockquote>
<p>פְּלֵטַת הַשָּׂדֶה הַגָּדוֹל, שֶׁנִּשְׁאַר לְאַחַר מַשְׁתֵּלָה</p>
</blockquote>

<blockquote>
<p>בְּאֶמְצַע עֲרָבָה מִטַּעַם הָרָשׁוּת, וְלָהּ קָרְאוּ פְּלַנְטַגָּ&#8217;ה.</p>
</blockquote>

<blockquote>
<p>לְאַחַר שֶׁעָבְרָה שְׁעָתָהּ, וְעָבְרָה לִידֵי הָאִכָּרִים</p>
</blockquote>

<blockquote>
<p>נִשְׁאֲרוּ שְׁקָעִים שְׁקָעִים וְגֻמּוֹת גֻּמּוֹת שְׁטוּחוֹת,</p>
</blockquote>

<blockquote>
<p>זֵכֶר לָעֵצִים הַגְּדוּעִים, תַּבְנִית בֵּית־עָלְמִין שֶׁל עֵצִים,</p>
</blockquote>

<blockquote>
<p>שְׂדֵרָה אַחַת מִתְפַּתְּלָה כְּדֶרֶךְ הַשְּׂדֵרָה הָאַנְגְּלִית</p>
</blockquote>

<blockquote>
<p>מִן הַקָּצֶה הָאֶחָד בְּעִקּוּלֵי עִקּוּלִים לַשֵּׁנִי.</p>
</blockquote>

<blockquote>
<p>שִׂיחֵי וַרְדִּינָה נֶחְמָדִים לְאֵין כָּל טִפּוּל וְהֶפְקֵר,</p>
</blockquote>

<blockquote>
<p>דַּוְקָא עִם חַג הַשָּׁבוּעוֹת, שָׁבוּעַ קֹדֶם וּלְאַחֲרָיו,</p>
</blockquote>

<blockquote>
<p>עָמְדוּ בְּעֶצֶם פְּרִיחָתָם עֲמוּסִים וּגְדוּשִׁים בַּפְּרָחִים</p>
</blockquote>

<blockquote>
<p>בָּמוֹ קִשַּׁטְנוּ בֵּיתֵנוּ תּוֹךְ כָּל צִנְצֶנֶת וְקַנְקַן</p>
</blockquote>

<blockquote>
<p>כָּל כְּלִי מַחֲזִיק מָיִם, וּכְלִילִים תָּלִינוּ עַל גַּבֵּי</p>
</blockquote>

<blockquote>
<p>תְּמוּנוֹת הַתְּלוּיוֹת בַּטְּרַקְלִין, מִלְּבַד כָּל מִינֵי הַפֶּרַח</p>
</blockquote>

<blockquote>
<p>אֲשֶׁר פָּתְחוּ עֵינַיִם בְּאוֹתָהּ עוֹנָה בַּגַּנִּים</p>
</blockquote>

<blockquote>
<p>אֵצֶל כָּל בָּתֵּי הַכְּפָר וְעָלוּ סָפִיחַ בַּפָּלֶשׁ.</p>
</blockquote>

<blockquote>
<p>רֻבָּם לְבָנִים וּצְהֻבִּים, כְּמַרְאֶה זָעִיר שֶׁל חַמָּה</p>
</blockquote>

<blockquote>
<p>נוֹחָה בְּאוֹתָם הַיָּמִים, טֶרֶם תְּחִלַּת הַקָּיִץ:</p>
</blockquote>

<blockquote>
<p>אֵלֶּה – שֶׁמֶשׁ לְבָנָה זְעִירָה וְקַרְנַיִם שֶׁל כֶּתֶם</p>
</blockquote>

<blockquote>
<p>עוֹטְרוֹת לָהּ וּלְעֻמָּתָם – חַמָּה צְהֻבָּה־צְהֻבָּה,</p>
</blockquote>

<blockquote>
<p>אֶלָּא שׁוֹלַחַת עַל סְבִיבָהּ קַרְנַיִם מַלְבִּינוֹת כַּזִּבְדָה.</p>
</blockquote>

<blockquote>
<p>אוּלָם לִכְבוֹדוֹ שֶׁל חַג עָשִׂינוּ בִּנְיָר רַב־גְּוָנִים</p>
</blockquote>

<blockquote>
<p>תַּבְנִית הַשּׁוֹשַׁנְתּוֹנֶת לְקָבְעָהּ בְּדֶבֶק עַל גַּבֵּי</p>
</blockquote>

<blockquote>
<p>כָּל־זְגוּגִיּוֹת הַבַּיִת הַפּוֹנוֹת כְּלַפֵּי הָרְחֹבוֹת,</p>
</blockquote>

<blockquote>
<p>יַעַן כִּי רוּחַ הַיְצִירָה וְהַדְּרוֹר שֶׁבְּנֶפֶשׁ הָאָדָם</p>
</blockquote>

<blockquote>
<p>אֵינָהּ נוֹתֶנֶת לְהִסְתַּפֵּק אַךְ בַּאֲשֶׁר &#8220;מִן הַמּוּכָן&#8221;,</p>
</blockquote>

<blockquote>
<p>רוּחַ דְּרוֹר תְּצִיקֶנּוּ, רוּחַ הַקֹּדֶשׁ בְּקִרְבּוֹ,</p>
</blockquote>

<blockquote>
<p>לִיצוֹר בְּיָדָיו שֶׁלּוֹ וּלְהַכְנִיס גַּם הוּא אֶל הַיָּפֶה.</p>
</blockquote>

<blockquote>
<p>כֻּלָּם נִצְטָרְפוּ לְאַחַת סִימְפּוֹנְיָה שֶׁל רֵיחוֹת הַשָּׂדֶה,</p>
</blockquote>

<blockquote>
<p>הָחֵל מֵרֵיחַ נִיחֹחַ, רֵיחַ הַשָּׂדֶה הֶחָרִיף,</p>
</blockquote>

<blockquote>
<p>עוֹלֶה מֵעַל פְּנֵי הָרִצְפָה הַמְכֻסָּה הַדֶּשֶׁא הָרַעֲנָן</p>
</blockquote>

<blockquote>
<p>זֶה אַךְ מִן הָעֲרָבָה לְשַׁוּוֹת מֵחִנּוֹ לְחַגֵּנוּ</p>
</blockquote>

<blockquote>
<p>בְּכָל הַבַּיִת הַצַּח, – חוּץ מִן הַמִּטְבָּח הֶחָמִים.</p>
</blockquote>

<blockquote>
<p>אוּלָם אוֹתוֹ הַמִּטְבָּח, הוּא בְּעַצְמוֹ, הֶעֱלָה רֵיחַ:</p>
</blockquote>

<blockquote>
<p>עָמַד תַּנוּרוֹ הַגָּדוֹל הַמְחֻמָּם וּבְסִתּוּם פֶּה־לוֹעַ</p>
</blockquote>

<blockquote>
<p>מֵפִיק מִתּוֹכוֹ הֶבֶל רֵיחָנִי וּמְתֻבָּל עַל סְבִיבָיו.</p>
</blockquote>

<blockquote>
<p>רֵיחַ נִפְרַשׁ מִגְּבִינָה טְעִימָה מְטֻגֶּנֶת בַּכֶּלִי,</p>
</blockquote>

<blockquote>
<p>רֵיחַ שֶׁל גְּבִינָה הַנּוֹדֵף מִסִּיר הַלְּבִיבוֹת הַקְּצוּבוֹת</p>
</blockquote>

<blockquote>
<p>בְּמַיִם רוֹתְחִים מְבַעְבְּעִים, עוֹלִים וְיוֹרְדִים רְצוּפִים,</p>
</blockquote>

<blockquote>
<p>רֵיחַ גְּבִינָה נְתוּנָה בְּתוֹךְ הַ&#8220;וֶורְטוּטֶן&#8221; הַנָּאִים,</p>
</blockquote>

<blockquote>
<p>כְּרוּכָה בְּשֶׁבַע טַלִּיתוֹת דַּקִּיקוֹת שֶׁל בְּצַק־סֹלֶת,</p>
</blockquote>

<blockquote>
<p>בָּצֵק כְּמַרְאֵה הַפִּטְדָה, שֶׁשְּׁזָפָהוּ הַתַּנּוּר:</p>
</blockquote>

<blockquote>
<p>תַּבְנִית הַשְּׁמוֹנֶה הָעַרְבִית<a href="#fn:1" id="fnref:1" title="see footnote" class="footnote"><sup>1</sup></a> וְתַבְנִית הַשְּׁמוֹנֶה לְמֶחֱצָה.</p>
</blockquote>

<blockquote>
<p>אֵלֶּה הָיוּ בִּבְחִינַת &#8220;הֲלָכוֹת קְצוּבוֹת&#8221;, וְאֵלֶּה</p>
</blockquote>

<blockquote>
<p>אֲשֶׁר &#8220;לֹא קְצוּבוֹת&#8221;, לְמָשָׁל הַ&#8220;קַּטְשֶׁלְקֶס&#8221; וְהַ&#8220;בְּלִינְצֶס&#8221;, –</p>
</blockquote>

<blockquote>
<p>אֵלֶּה וְאֵלֶּה עֲתִידִים לִטָּבֵל בְּשַׁמֶּנֶת סְמִיכָה</p>
</blockquote>

<blockquote>
<p>בָּאָה מִצִּנַּת הַמַּרְתֵּף, נִגֶּרֶת כִּקְטִיפָה לְבָנָה.</p>
</blockquote>

<blockquote>
<p>זוֹ הִיא פָּרָשַׁת הֶחָג, הַחַג הָרֵיחָנִי בְּכֻלָּם,</p>
</blockquote>

<blockquote>
<p>חַג הַשָּׁבוּעוֹת וּזְמַן מַתַּן־תּוֹרָתֵנוּ – עֲצֶרֶת.</p>
</blockquote>

<blockquote>
<p>כָּךְ יִשָּׁאֵר לְכָל&#8230; מַפְקִיעֵי הַשַּׁעַר וְסַפְסָרִים,</p>
</blockquote>

<blockquote>
<p>לְכָל עֲלוּקוֹת־הָאָדָם וּלְחֶרְפָּתֵנוּ בַגּוֹיִם,</p>
</blockquote>

<blockquote>
<p>אֵין בְּלִבָּם אֱלֹהִים, וְאֵין לָהֶם תּוֹרָה. וְהָיָה</p>
</blockquote>

<blockquote>
<p>לָמוֹ חַג מַתַּן־תּוֹרָה לְפָחוֹת, חַג הָעֲצֶרֶת – לְפָחוֹת!</p>
</blockquote>

<blockquote>
<p>אָנוּ נְחַכֶּה, וְאוּלַי נַגִּיעַ אֲנַחְנוּ, וְיִקָּרֵא</p>
</blockquote>

<blockquote>
<p>שְׁמוֹ מִשֶּׁל אָז, זֶה שְׁמוֹ אֲשֶׁר לוֹ הָיָה לְפָנִים:</p>
</blockquote>

<blockquote>
<p>&#8220;חַג הַבִּכּוּרִים&#8221; אוֹ &#8220;חַג קְצִיר־הַחִטִּים&#8221;. אַשְׁרֵיהוּ</p>
</blockquote>

<blockquote>
<p>וְאַשְׁרָיו הַזּוֹכֶה לְכָךְ! וְהָיָה אָז סִמָּן בְּיָדָיו,</p>
</blockquote>

<blockquote>
<p>אֲשֶׁר כְּבָר הָכְשַׁר הַדּוֹר וְגַם הָאָרֶץ נִגְאָלָה.</p>
</blockquote>

<br>  

<p>תל־אביב, 4.5.42</p>

<div class="footnotes">
<hr />
<ol>

<li id="fn:1">
<p>הסְפָרות הרגילות נקראות ערביות בהבדל מהסְפָרות הרומיות. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/8188">https://benyehuda.org/read/8188</a></div></body></html>