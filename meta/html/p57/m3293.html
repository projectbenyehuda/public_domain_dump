<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בֵּין קִבְרוֹת דּוֹר-נֵכָר</title>
	<meta name="author" content="שאול טשרניחובסקי"/>
</head>
<body>

<blockquote>
<p>אָז אוֹתוֹ הָרֶגַע הַשּׁוֹקֵט הִגִּיעַ,</p>

<p>בּוֹ יוּעַם הַנֶּקָּר<a href="#fn:1" id="fnref:1" title="see footnote" class="footnote"><sup>1</sup></a> וּכְלַהַב יוֹפִיעַ,</p>

<p>כְּלַהַב הַחֶרֶב וְהִיא בַּרְזֶל-עָשׁוֹת;</p>

<p>וְשַׁבְרִירִים שֶׁל גַּלִּים וְגֻלּוֹת נִגְרָשׁוֹת</p>

<p>מִתְגַּלִּים בַּמַּיִם, וְרִקְמָתָם נִמְשֶׁכֶת</p>

<p>כְּצִיּוּרֵי פִתּוּחִים עַל פְּנֵי הַמַּתֶּכֶת.</p>

<p>וּלְאִטִּי לְאֹרֶךְ הַנַּחַל הָלַכְתִּי,</p>

<p>וָאַעַל הָהָרָה וּבְחָרְבָּה דָרַכְתִּי.
<br><br />
בֵּין קִבְרוֹת דּוֹר-נֵכָר אֲנִי הִתְהַלָּכְתִּי,</p>

<p>וּבְחַבְלֵי-הַקֶּסֶם נֶהְדַּפְתִּי, נִמְשָׁכְתִּי,</p>

<p>רָאִיתִי הַצְּרִיחַ בֵּין חָרְבוֹת חוֹמוֹתָיו,</p>

<p>עֲרִירִי וְנִזְעָם, וּגְדוּעוֹת צַלְעוֹתָיו,</p>

<p>וְכֹה הָיוּ קַוָּיו הַפְּשׁוּטִים נִמְרָצִים,</p>

<p>לַאֲבָנָיו עֵין אֵפֶר; וּבְרִקְמַת הַפְּרָצִים</p>

<p>הִתְחַבֵּט צֵל-יָגוֹן, צֵל מֵאוֹת בַּשָּׁנִים,</p>

<p>כְּאִלּוּ הִתְגַלֵּם בּוֹ קוֹל הָאֵיתָנִים</p>

<p>עִם אוֹתוֹ &#8220;יֵשׁ&#8221; כָּמוּס בֶּן-לַיִל, רַב אוֹנִים,</p>

<p>מוֹרֶשֶׁת הַסַּעַר וְנַחֲלַת קַדְמוֹנִים,</p>

<p>הַמְּפַכֶּה בְּמִסְתָּרִים וּבְחַדְרֵי לֵב-גָּבֶר,</p>

<p>אַךְ דְּמָמָה&#8230; וּלְאָזְנַי בָּא פִּטְפּוּט-הַיָּעַר,</p>

<p>עֳפָאָיו מְסַפְּרִים&#8230; הָרוּחַ בָּם גָּעַר?</p>

<p>אוֹ קָם זְמָן לִתְחִיָּה וְיוֹבְלִים מִקֶּבֶר,</p>

<p>וּמִסְגְּרוֹת-חַלּוֹנוֹת נִבָּטוֹת מַשְׁקִיפוֹת,</p>

<p>כִּתְמֵהוֹת עֵינַיִם לֶעָבָר וַחֲלִיפוֹת?</p>

<p>מִנִּפְצֵי הַדָּיֵק – שָׁוְא כֹּחִי חָגַרְתִּי –</p>

<p>הַסִּיעַ אַךְ אֶבֶן מִמְּקוֹמָהּ אָמַרְתִּי.</p>

<p>כִּזְרוֹעוֹת עֲנָקִים מִדָּמִים עֲקֻבּוֹת,</p>

<p>הַמְּלֵאוֹת בֶּהָרוֹת אֲמֻצּוֹת, וְחַרְצֻבּוֹת</p>

<p>יְחַבְּקוּם וִיחַנְּקוּם כָּל שָׁרְשֵׁי הָעֵצִים</p>

<p>בְּמַחְבְּרוֹת חַיּוֹת וְחִשּׁוּקֵי עוֹלָמִים,</p>

<p>כְּאִלּוּ לְאַגְּדָם לָנֶצַח חֲפֵצִים.
<br><br />
שָׁם שְׁיָרֵי עַמּוּדִים, הֲרִיסוֹת אוּלַמִּים –</p>

<p>הוֹי מְכִתַּת חַיִּים! אָסוּרָה וְאֶרְאֶה!</p>

<p>מִזִּיז אֶל זִיז עָלָה הַגֶּפֶן הַפֶּרֶא,</p>

<p>וּבְחוֹר וָחוֹר יַפְרִיא, וּפָגַע בְּכוֹתֶרֶת</p>

<p>וְנִתְלָה בַּמְּרוֹמִים כְּמִקְלַעַת סוֹרֶרֶת;</p>

<p>וְרַעְמַת הָאֵזוֹב הַיָּרוֹק חוֹפֶפֶת</p>

<p>עַל אֶבֶן מִקִּיר וְעַל גֻּלָּה וָצֶפֶת.</p>

<p>שׁוּר, הִנֵּה הִנָּם מִבְצָרֶיךָ, דּוֹר גֵּאֶה,</p>

<p>מִשְׁפַּחַת הַבַּרְזֶל, דּוֹר נַעֲרָץ, גְּדָל דֵּעָה,</p>

<p>הַשָּׂם צוּרִים קִנּוֹ וּמְכוֹן-רִבְצוֹ רְכָסִים</p>

<p>וְנִשְׁקָף מִשָּׁמָיו עַל בֵּית הַנַּנָּסִים!</p>

<p>בְּאַבְנֵי-עַד שִׁמְךָ, שֶׁם-עַד, עַל אֲדָמוֹת,</p>

<p><strong>דּוֹר גָּדוֹל בֶּאֱמוּנָה וְכַבִּיר בַּאֲשָׁמוֹת!</strong></p>

<p>פֹּה בְּאַרְמוֹן הַיְשִׁימוֹן, בִּירֵשַׁת כִּלָּיוֹן,</p>

<p>פִּי-אֶלֶף תְּקָפַנִי עֱזוּז-הַצִּמָּאוֹן</p>

<p>לְאוֹתוֹ הָרָצוֹן, הַנִּמְרָץ וּבוֹעֵר</p>

<p>וּמַעְצוֹר לֹא יַכִּיר, וְלַכֹּחַ הַסּוֹעֵר,</p>

<p>שֶׁהִכּוּ פֹּה גַלִּים וַיִּתְגָּעָשׁוּ,</p>

<p>וּבְדָכְיֵי הַזַּעַף נָאָקוּ, רָעָשׁוּ</p>

<p>בֵּין כָּתְלֵי-כִלְאָמוֹ הַלּוֹחֲצִים אוֹתָם,</p>

<p>וְשָׁטְפוּ, וְחָלְפוּ וְעָבְרוּ עַל גְּדוֹתָם</p>

<p>לְהַזּוֹת מִשִּׁפְעָם עַד אַפְסֵי-הָאָרֶץ,</p>

<p>לְמַלֵּא מְלֹא-תֵּבֵל אַךְ מוֹטָה וָפָרֶץ.
<br><br />
הִתְנַעֵר נִכְסַפְתִּי אָנֹכִי אַךְ פַּעַם,</p>

<p>וְהִתְחוֹלֵל בְּשׂוֹא-חַיִּים, בְּנֵפֶץ וָרַעַם,</p>

<p>וְאֵדְעָה: מַה צִוָּה אֵל, בְּגִיחִי מֵרֶחֶם,</p>

<p>לִהְיוֹת מוֹט-בַּרְזֶל אֶזְרוֹעִי בַּשֶּׁכֶם?</p>

<p>אֲנִי זֹאת חָפַצְתִּי: כָּל שְׂעִפַּי, מַעְבָּדַי</p>

<p>יִתְגַּלְמוּ – וְעֵינַי הָרוֹאוֹת – בֵּין יָדַי,</p>

<p>וּבְהַלְמוּת הַפַּטִּישׁ עַל סַדַּן הַיְצִירָה,</p>

<p>יָנוּעַ זֶה חָזִי, כְּנוֹעַ הַסִּירָה,</p>

<p>וּשְׁרִירַי מְתוּחִים מַרְעִידִים בַּיְגִיעַ,</p>

<p>מִקְלַעַת כָּל גִּידַי עָלֵימוֹ תַּצִּיעַ,</p>

<p>וְעוֹרְקַי מְמֻשָּׁכִים וּדְרוּכִים מִתְנַשְּׂאִים</p>

<p>כְּתִלֵּי-הַחוֹלוֹת לִשְׂפַת יָם מְכַסִּים.</p>
</blockquote>

<br>  

<p>הידלברג</p>

<div class="footnotes">
<hr />
<ol>

<li id="fn:1">
<p>שם נהר באשכנז <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/3293">https://benyehuda.org/read/3293</a></div></body></html>