<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אַל תִּתְּנוּ לַשְּׁאֵרִית שֶׁלָּנוּ בְּאֵרוֹפָּה לָרֶדֶת שַׁחַת!</title>
	<meta name="author" content="דוד רמז"/>
</head>
<body>

<blockquote>
<br />
</blockquote>

<blockquote>
<p>בְּעוֹד חֲמִשָּׁה חֳדָשִׁים, בְּאֶחָד בְּסֶפְּטֶמְבֶּר, תִּמְלֶאנָה חֲמֵשׁ שָׁנִים לַמִּלְחָמָה הָעוֹלָמִית.</p>

<p>עֲצוּר נְשִׁימָה עוֹמֵד הָעוֹלָם כֻּלּוֹ נֹכַח חֲמֵשֶׁת
הָחֳדָשִים הָאֵלֶּה, הַצּוֹפְנִים בְּקִרְבָּם אֶת תִּקְוַת
הַהַכְרָעָה.</p>

<p>הַהִתְקַדְּמוּת הַמְנַצַּחַת, הַיַּבַּשְתִּית, שֶׁל
הַצָּבָא הָאָדֹם וְהַמַּהֲלֻמּוֹת הָאַדִּירוֹת הָאֲוִירִיּוֹת,
הָאַנְגְּלוֹ־אֲמֵרִיקָנִיּוֹת, מְקָרְבוֹת אוֹתָנוּ לְעֵת קֵץ.</p>

<p>הַחַיִּים יִרְאוּ בַּנִּצָּחוֹן. הָאֲרָצוֹת הַהֲרוּסוֹת
תִּבָּנֶינָה. הָעַמִּים הַנִּלְחָמִים לְדִגְלֵי־הַחֵרוּת יָבוֹאוּ עַל
גְּמוּלָם.</p>

<p>הָעָם אֲשֶׁר קָרְבְּנוֹתָיו עָצְמוּ מִקָּרְבְּנוֹת כָּל
עָם, אֲשֶׁר הֲמוֹנָיו הוּרְדוּ חַיִּים לַבּוֹר הָאָפֵל שֶׁל הִיטְלֶר –
<strong>אֲנַחְנוּ</strong>.</p>

<p>וְאִם יֵשׁ גְּמוּל יָחִיד לִנְתִיב הָעִנּוּיִים
הַהִיסְטוֹרִי שֶׁלָּנוּ, כְּנוֹדְדֵי־עוֹלָם, דּוֹרוֹת עַל דּוֹרוֹת,
וּלְתֹפֶת הַהַשְׁמָדָה בַּדּוֹר הַזֶּה – הֲרֵי זוֹ: הֲקָמַת
מוֹלַדְתֵּנוּ.</p>

<p>וְהַיּוֹם, עִם יְדִיעוֹת הַבֹּקֶר עַל כְּנִיסַת צִבְאוֹת
הִיטְלֶר לְהוּנְגַרְיָה, יֵשׁ לָנוּ תְּבִיעָה דְּחוּפָה בּוֹקַעַת
שְׁחָקִים:</p>

<p>לֹא לָתֵת לַשְּׁאֵרִית הַחַיָּה שֶׁלָּנוּ בְּאֵרוֹפָּה לָרֶדֶת שַׁחַת.</p>

<p>אָנוּ דּוֹרְשִׁים מִשְּׁלֹשֶׁת רָאשֵׁי הַמַּעֲרָכָה
הָעוֹלָמִית – <strong>צֶ&#8217;רְצִ&#8217;יל, רוּזְוֶלְט וּסְטַלִין</strong> – אַזְהָרָה
נִמְרֶצֶת וּדְחוּפָה, אַזְהָרָה נוֹסֶפֶת, לָעַמִּים אֲשֶׁר בְּקִרְבָּם
שְׁאֵרִית זוֹ נִמְצֵאת וּמַעֲשִׂים נִמְרָצִים לְהַצָּלָה
דְּחוּפָה.</p>

<p>וְאָנוּ שׁוֹלְחִים מִכָּאן, בְּשֵׁם פּוֹעֲלֵי
אֶרֶץ־יִשְׂרָאֵל, קְרִיאָה לִתְנוּעוֹת הַחֵרוּת בְּעַמִּים אֵלֶּה:
לְמַלֵּט כָּל נִמְלָט מִשְּׁאֵרִית עַמֵּנוּ.
בְּיָמִים אֵלֶּה מְהַלְּכִים בְתוֹכֵנוּ יְחִידִים,
חֲבֵרִים וַחֲבֵרוֹת, נִצּוֹלֵי הַתֹּפֶת. קָשֶׁה לְהַאֲמִין כִּי
שְׂרִידִים בּוֹדְדִים הֵם, וְאוֹתָם מֵאוֹת הָאֲלָפִים וְהַמִּילְיוֹנִים
אֲשֶׁר מִתּוֹכָם צָמְחוּ – אֵינָם עוֹד.</p>

<p>מַה יֵשׁ לָנוּ לְעִדּוּד עַצְמֵנוּ וּבַמֶּה נִתְנַחֵם? –
בְּמִתְנַדְּבֵינוּ הָעוֹמְדִים בְּחָזִיתוֹתֵיהֶם, בְּמַדִּים וּבְלֹא
מַדִּים וּבְכָל כֹּחַ מְגֻיָּס לְמַעֲרְכוֹת הָעָם. הֵם הַמְרַכְּזִים
בְּתוֹכָם, בְּדֶרֶךְ הַנַּעֲלָה בְּיוֹתֵר, אֶת תַּמְצִית מַאֲוַיֵּיהֶם
שֶׁל הֲמוֹנֵינוּ בְּחַיֵּיהֶם וּבְמוֹתָם.
נַגְבִּיר גִּיּוּסֵנוּ.</p>

<p>נַגְבִּיר אֶת הַמְּעַט מִן הַמְּעַט, שֶׁאָנוּ מִתְאַמְּצִים לַעֲשׂוֹת בְּכֹחוֹתֵינוּ אָנוּ לְהַצָּלָה.
לֹא רַבִּים הַדְּבָרִים הַתְּלוּיִּים בִּרְצוֹנֵנוּ. עַל הַמְעַט הַתָּלוּי בָּנוּ – אַל נְוַתֵּר!</p>
</blockquote>

<p>אחד במאי, 1944.</p>

<blockquote>
<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38545">https://benyehuda.org/read/38545</a></div></body></html>