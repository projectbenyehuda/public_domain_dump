<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מעשה</title>
	<meta name="author" content="דוד פרישמן"/>
</head>
<body>

<blockquote>
<p>הַזָּקֵן מְסַפֵּר:</p>

<p>&#8230; וּכְבֹא שַׁבַּת-קֹדֶשׁ וּבִנְטוֹת צֵל הַיּוֹם</p>

<p>אַחֲרֵי שְׁנַת הַצָּהֳרָיִם,</p>

<p>אָז בַּשָּׁמַיִם בָּרָקִיעַ הַשְּׁבִיעִי,</p>

<p>בִּמְקוֹם שָׁם בְּרָקִים וַחֲצָצִים וּנְגֹהוֹת</p>

<p>מִשְׁתַּפְּכִים וּמִתְלַבְּטִים</p>

<p>אֶל כִּסֵּא-הַכָּבוֹד,</p>

<p>יוֹשְׁבִים מַלְאָכִים מִסָּבִיב לַשֻּׁלְחָן,</p>

<p>מַלְאָכִים מַזְהִירִים,</p>

<p>וּלְבָנוֹת כַּנְפֵיהֶם</p>

<p>כְּלִבְנַת קְצוֹת כָּתְנוֹת-יְלָדִים חֲדָשׁוֹת</p>

<p>שֶׁלָּבְשׁוּ זֶה-עַתָּה לִכְבוֹד יוֹם-הַשַּׁבָּת,</p>

<p>וּמִתּוֹךְ עַפְעַפֵּיהֶם</p>

<p>לֹא נִמְחוּ עוֹד קוּרֵי הַשֵּׁנָה הַמְּתוּקָה</p>

<p>וְעַצְמוֹתֵיהֶם עוֹד לֹא נֶחֶלְצוּ</p>

<p>מֵרֶשֶׁת עֲיֵפוּת כְּבֵדָה וּנְעִימָה –</p>

<p>וּשְׂמֵחִים הַמַּלְאָכִים וּמְפַטְפְּטִים וּמְפַהֲקִים;</p>

<p>וּבֵינֵיהֶם אֶחָד קָטָן,</p>

<p>נֶחְמָד וּמָתוֹק כְּנִשְׁמַת תִּינוֹק רַךְ,</p>

<p>אוֹחֵז בְּיָדוֹ גִלְיוֹן מִכְתָּב-עִתִּי,</p>

<p>הֶעָשׂוּי אֵשׁ לְבָנָה עַל-גַּבֵּי אֵשׁ אֲדֻמָּה</p>

<p>וְאוֹתִיּוֹת שְׁמָשׁוֹת קְטַנּוֹת,</p>

<p>וְהַמַּלְאָךְ הַקָּטָן יְפַהֵק מֵרֹב נַחַת</p>

<p>וְעַצְלוּת מְתוּקָה,</p>

<p>וְקוֹלוֹ בְּפַהֲקוֹ כִּשְׂחוֹק נַעֲרָה נֶאֱהֶבֶת</p>

<p>מִתְגַּלְגֵּל אֶל אַרְבַּע קְצוֹת הַשָּׁמַיִם,</p>

<p>וּבִקְצֵה הַכָּנָף הָרַכָּה</p>

<p>יִמַּח שֵׁנָה מִתּוֹךְ עֵינָיו</p>

<p>וְעַצְלוּת וּכְבֵדוּת,</p>

<p>וְאָמַר: הַסּוּ! – מִתּוֹך גִּלָּיוֹן זֶה</p>

<p>הֶחָדָשׁ אֲשֶׁר בָּא,</p>

<p>אֶקְרָא לָכֶם אֶת-&#8220;הַחֲדָשׁוֹת הַשּׁוֹנוֹת&#8221;,</p>

<p>אֶת-הַמּוֹצְאוֹת וְהַקּוֹרוֹת</p>

<p>מִקְּצֵה הַשָּׁמַיִם וְעַד קְצֵה הַשָּׁמַיִם –</p>

<p>הָבָה שְׁמָעוּ!</p>
</blockquote>

<br>

<blockquote>
<p>וְשׁוֹמְעִים הַמַּלְאָכִים:</p>

<p>&quot;אֵלֵינוּ כוֹתְבִים: בְּגַן-הָעֵדֶן,</p>

<p>בִּרְחוֹב נְתִיב-הֶחָלָב,</p>

<p>שָׁם אָסוֹן נוֹרָא קָרָה אֶתְמוֹל</p>

<p>בִּנְטוֹת הַיּוֹם וּצְלָלָיו.</p>
</blockquote>

<br>

<blockquote>
<p>שָׁם זְבוּב שֶׁל-קַיִץ רַךְ וְצָעִיר</p>

<p>הִתְחַלָּה חֳלִי-אַהֲבָה –</p>

<p>וַיְהִי מִתְעוֹפֵף סַר וְזָעֵף,</p>

<p>וַיְהִי לוֹ צַר לְדַאֲבָה.</p>
</blockquote>

<br>

<blockquote>
<p>וּמַשְׂאַת נַפְשׁוֹ, מְקוֹר חִבָּתוֹ,</p>

<p>זֹאת הָיְתָה הַשּׁוֹשַׁנָּה;</p>

<p>אַף יָדְעָה הֵיטֵב אֶת-כָּל-לִבּוֹ</p>

<p>יָפָתוֹ זֹאת הַקְּטַנָּה.</p>
</blockquote>

<br>

<blockquote>
<p>אֳבָל יָפָתוֹ זֹאת לֹא שָׂמָה</p>

<p>אֶת-לִבָּהּ אֶל-הַ&#8220;גּוֹלָם&#8221;;</p>

<p>כִּי לִבָּהּ הָלַךְ אַחֲרֵי אַחֵר</p>

<p>מִבְּנֵי מְרוֹם הָעוֹלָם.</p>
</blockquote>

<br>

<blockquote>
<p>כִּי לִבָּה הָלַךְ אַחֲרֵי אַחֵר –</p>

<p>קַו-פָּז הוּא מֵרָקִיעַ;</p>

<p>אַךְ רָאֲתָה אוֹתוֹ, אוֹתוֹ חָמְדָה</p>

<p>וְלִבָּהּ הוּא הֵנִיעַ.</p>
</blockquote>

<br>

<blockquote>
<p>אָז פֶּה אֶל-פֶּה הֵם רַק יִשָּׁקוּ</p>

<p>מִבֹּקֶר עַד-הָעֶרֶב –</p>

<p>הָאֻמְלָל רָאָה זֹאת, וְלִבּוֹ</p>

<p>הִתְבַּקַּע בּוֹ בַקֶּרֶב.</p>
</blockquote>

<br>

<blockquote>
<p>וְהוּא לֹא נֶאֱנָח, רַק הִתְעוֹפֵף</p>

<p>לְאִטוֹ דּוּמָם, דּוּמָם;</p>

<p>וּפְנֵי שׁוֹשַׁנְתּוֹ רוֹדְפִים אַחֲרָיו,</p>

<p>וְהַמּוּ אֶת הַמְּהֻמָּם.</p>
</blockquote>

<br>

<blockquote>
<p>עַד בָּא הַיּוֹם. בְּגַן-הָעֵדֶן,</p>

<p>בִּרְחוֹב נְתִיב-הֶחָלָב,</p>

<p>שָׁם אָסוֹן נוֹרָא קָרָה אֶתְמוֹל</p>

<p>בִּנְטוֹת הַיּוֹם וּצְלָלָיו.</p>
</blockquote>

<br>

<blockquote>
<p>עוֹד מָלְאָה כֻלָּה הַשּׁוֹשַׁנָּה</p>

<p>הַטַּל מֵרְסִיסֵי לָיְלָה,</p>

<p>וּזְבוּב-הַקַּיִץ קָם וַיָּעָף,</p>

<p>וַיָּעָף הָלְאָה הָלְאָה.</p>
</blockquote>

<br>

<blockquote>
<p>וַיָּבֹא עַד-לִמְקוֹם הַטַּל שָׁם –</p>

<p>הַאֵין זֶה נַחַל מָיִם?</p>

<p>הֵן זַךְ הַטַּל בְּכוֹס הַיָּפָה</p>

<p>וּכְעֶצֶם הַשָּׁמָיִם!</p>
</blockquote>

<br>

<blockquote>
<p>וּזְבוּב-הַקַּיִץ עָמַד, הִבִּיט</p>

<p>וּמוֹנוֹלוֹג יְדַבֵּר</p>

<p>עֲלֵי-הַחַיִּים עִם-הַמָּוֶת –</p>

<p>וּפִתְאֹם חִישׁ הִתְגַּבֵּר</p>
</blockquote>

<br>

<blockquote>
<p>וַיִּקְרָא: אֵלִי, קַח נִשְׁמָתִי,</p>

<p>קַח-נָא אֶת-הַסְּגֻלָּה! –</p>

<p>וּלְתוֹך הַטַּל הִתְנַפֵּל עָמֹק</p>

<p>וַיִּצְלוֹל חִישׁ בִּמְצוּלָה – – &quot;</p>
</blockquote>

<br>

<blockquote>
<p>וְהַמַּלְאָךְ הַקָּטָן בְּקָרְאוֹ,</p>

<p>וְחָרְדָה לְשׁוֹנוֹ הָרַכָּה אֶל-חִכּוֹ</p>

<p>וְצָלְלוּ שְׂפָתָיו הַחֲרֵדוֹת</p>

<p>מֵחֶמְלָה רַבָּה</p>

<p>וְהַמַּלְאָכִים מִסָּבִיב נִדְמוּ,</p>

<p>כִּי הִתְעַצְּבוּ פִתְאֹם,</p>

<p>וַתְּהִי דְמָמָה כְבֵדָה מִסָּבִיב,</p>

<p>וְתוּגָה חֲשֵׁכָה הִתְעָרְבָה</p>

<p>עִם צִלְלֵי הָעֶרֶב</p>

<p>וּנְגֹהוֹת וּבְרָקִים וַחֲצָצִים הוּעָמוּ</p>

<p>לִפְנֵי כִסֵּא-הַכָּבוֹד –</p>

<p>הַשָּׁעָה בֵּין מִנְחָה לַמַּעֲרִיב;</p>

<p>אָז בָּאָה הַשְּׁכִינָה לְאִטָּהּ,</p>

<p>וַתִּמַּח אֶת רָאשֵׁי אֶצְבְּעוֹת יָדֶיהָ</p>

<p>בִּכְנַף סִנּוֹרָה הַלָּבָן,</p>

<p>וַתִּקְרָא וַתֹּאמַר:</p>

<p>לְכוּ וְנֵלְכָה, בָּנַי! כְּבָר בָּאָה הָעֵת</p>

<p>לִסְעֻדַּת שָׁלֹש-הַסְּעֻדּוֹת! –</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/10882">https://benyehuda.org/read/10882</a></div></body></html>