<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שׁוּר יָהּ מִמְּעוֹן… וְנִגְזָלוֹת</title>
	<meta name="author" content="שלום שבזי"/>
</head>
<body>

<p>חתימה: שבזי</p>

<blockquote>
<br />
</blockquote>

<blockquote>
<p>שׁוּר יָהּ מִמְּעוֹן קָדְשֶׁךָ / שֵׂיוֹת אוֹבְדוֹת וְנִגְזָלוֹת</p>

<p>וּזְכוֹר בְּיוֹם זֶה בּוֹרְאֶךָ / צוּר הַמְּחוֹלֵל אַיָּלוֹת</p>

<p>זְכוֹרה בְּרִיתְךָ וְאַהֲבָתֶךָ / יוֹם קִבְּלוּ תוֹרָה בְּקוֹלוֹת</p>

<p>שְׁמַע נָא שַׁוְעָתִי</p>

<p>אֱלֹהַי עֶזְרָתִי</p>

<p>וּמְחוֹל חַטָּאתִי</p>

<p>שׁוֹמֵעַ הַתְּפִלּוֹת</p>

<p>וְקַנֵּא לְשִׁמְךָ</p>

<p>יָהּ מִמְּרוֹמֶךָ</p>

<p>וּשְׁלַח מְשִׁיחֶךָ</p>

<p>יְנַהֵל הֶעָלוֹת</p>

<p>לְהַגִּיד בַּבֹּקֶר חַסְדֶּךָ / וֶאֱמוּנָתְךָ בַּלֵּילוֹת:</p>

<br />
</blockquote>

<blockquote>
<p>בֵּין בְּנֵי קֵדָר נָדַדְנוּ / חוֹכִים לְעֵת בּוֹא הַגְּאֻלָּה</p>

<p>בְּדַלְתֵי צוּרִי שָׁקַדְנוּ / אֲשֶׁר הוּא מְרוֹמָם עַל תְּהִלָּה</p>

<p>חַסְדּוֹ וְטוּבוֹ זָכַרְנוּ / כִּי בָחַר בָּנוּ סְגֻלָּה</p>

<p>וּפֶרֶא הֵצַר</p>

<p>וְשָׁדַי קָצַר</p>

<p>שְׂרִידַי עָצַר</p>

<p>וְעִקֵּשׁ תַּחְבּוּלוֹת וְעִלָּה</p>

<p>וְגָזַר עָלַי</p>

<p>הֶחְרִיב אוֹהָלַי</p>

<p>וּמִתּוֹךְ הֵיכָלַי</p>

<p>סֵפֶר תּוֹרָה גִּלָּה</p>

<p>חֲבָל עַל חֵן תּוֹרָה / וְדִרְשָׁה וְקַבָּלוֹת:</p>

<br />
</blockquote>

<blockquote>
<p>זְכוּת אֲבוֹתַי לִי עִמְדִי / כִּי נִכְלַמְתִּי שׁוֹמֵם</p>

<p>וְרָחֵל בְּכִי נָא נֶגְדִּי / כִּי חָלַשְׁתִּי דוֹמֵם</p>

<p>רַצִּי אֵל חַי בַּעֲדִי / לְגוֹלַת אֲרִיאֵל יְקוֹמֵם</p>

<p>וִירַחֵם עָלַי</p>

<p>לְמַעַן גּוֹזָלַי</p>

<p>וְיִבְנֶה אוֹהָלַי</p>

<p>לְהַקְדִּישׁ שְׁמוֹ וּלְרוֹמֵם</p>

<p>וְיִהְיֶה בְעֶזְרִי</p>

<p>וְיָאִיר אֶת נֵרִי</p>

<p>וְיָשִׁיב אֶת נִזְרִי</p>

<p>וְיַשְׁפִּיל פֶּרֶא וִיהוֹמֵם</p>

<p>נִשְׂמְחָה זְקֵנִים וּקְטַנִּים / וּבַחוּרִים וּבְתוּלוֹת:</p>

<br />
</blockquote>

<blockquote>
<p>יְשָׁרִים הִכּוֹנוּ לִרְאוֹת / תְּשׁוּעַת יְוֹיָ אֱלֹהֵינוּ</p>

<p>בְּשֶׁבֶר מַלְכִיּוֹת גֵּאוֹת / אֲשֶׁר הֶן מַכְאִיבִים לָנוּ</p>

<p>יַרְעֵם אֵל בְּקוֹלוֹ נִפְלָאוֹת / כִּי קָרְבָה גְּאֻלָּתֵנוּ</p>

<p>וּפֶרֶא לְמוּד מִדְבָּר</p>

<p>הוּא וְחֵילוֹ נִשְׁבָּר</p>

<p>וְדוֹדִי חָמַק עָבַר</p>

<p>לְקַבֵּץ אֶת כָּל פְּזוּרֵינוּ</p>

<p>וְעֵשָׂו תֹּאכְלוּ אֵשׁ</p>

<p>מֵחַיָּיו יִתְיָאֵשׁ</p>

<p>וּמִשְׁמַנּוֹ יִבְאוֹשׁ</p>

<p>בְּיוֹם בּוֹא יִנּוֹן מַלְכֵּנוּ</p>

<p>בְּשָׂרוֹ עָלָיו יִכְאָב / וְעָרָיו יִהְיוּ אֲבֵלוֹת:</p>

<br />
</blockquote>

<blockquote>
<p>מַהֲרִי נֶפֶשׁ יְחִידָה / בַּשְּׂרִי יוֹנָה עֲלוּבָה</p>

<p>אָחוּדָה נָא חִידָה / בִּכְתָב יוֹשֶׁר כְּתוּבָה</p>

<p>לְבַת גַּלִּים הָיְּדִידָה / הַמַּזְכֶּרֶת תְּשׁוּבָה</p>

<p>עוּר פֶּלֶא יוֹעֵץ</p>

<p>בְּמַשָּׂא בֶן אָמוֹץ</p>

<p>מַהֲרָה לֵךְ לַקֵּץ</p>

<p>וּמְלוֹךְ בֶּן אֲהוּבָה</p>

<p>עוּרוּ הַיְּשֵׁנִים</p>

<p>גְּדוֹלִים וּקְטַנִּים</p>

<p>שְׂמֵחָה אֵם הַבָּנִים</p>

<p>לְחֵן בַּעְלָהּ תָּשׁוּבָה</p>

<p>יְוֹיָ בְּסוֹמְכֵי נַפְשִׁי / מִפַּחַד בַּלֵּילוֹת:</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/46054">https://benyehuda.org/read/46054</a></div></body></html>