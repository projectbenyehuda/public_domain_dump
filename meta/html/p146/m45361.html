<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אָהַב לִבִּי</title>
	<meta name="author" content="שלום שבזי"/>
</head>
<body>

<p>חתימה: א״ב אלשבזי</p>

<blockquote>
<br />
</blockquote>

<blockquote>
<p>אָהַב לִבִּי לָבוֹא / בְּיוֹשֶׁר אָרְחוֹת נְגוֹהִים</p>

<p>וְאֶתְבּוֹנֵן בְּשׁוּבוֹ / לְעוֹרֵר כּוֹחוֹת שׁוֹהִים</p>

<p>וְאֵיךְ חוֹטֵא יֵחָבֵא / וְיֵשׁ שׁוֹמֵר וּגְבוֹהִים</p>

<p>אֵימָתַי אָבוֹא / וְאֵרָאֶה פְנֵי אֱלֹהִים:</p>

<br />
</blockquote>

<blockquote>
<p>בַּדִּין הַכֹּל עוֹמְדִים / וְכָל מַעֲשֵׂיהֶם נִשְׁקָל</p>

<p>וְקַצְווֹת אֶרֶץ רוֹעֲדִים / וְאֵין שָׁם מִשְׁפָּט מְעֻקָּל</p>

<p>וְהָרְשָׁעִים הַמּוֹרְדִים / יִהְיֶה דָּתָם מְקֻלְקָל</p>

<p>וּפְעָמַי מִתְנוֹדְדִים / צָמְאָה נַפְשִׁי לֵאלֹהִים:</p>

<br />
</blockquote>

<blockquote>
<p>גַּל עֵינַי יָהּ וְאֶחֱזֶה / בְּתוֹרָתְךָ נִפְלָאוֹת</p>

<p>וְעַל בֶּן אֲמָתְךָ תַּזֶּה / מֵי טוֹהַר יִהְיֶה אוֹת</p>

<p>כִּי בְּהֶבְלוֹ נִתְבַּזֶּה / בִּתְכוּנוֹת נִטְמָאוֹת</p>

<p>גַּם אֶת זֶה לְעֻמַּת זֶה / עָשָׂה הָאֱלֹהִים:</p>

<br />
</blockquote>

<blockquote>
<p>דְּרָכַי בְּחֵן יִתְיַשְּׁרוּ / בְּעֶזְרַת שׁוֹכֵן עֲרָבוֹת</p>

<p>וְאִם צְעָדַי נִתְאַחֲרוּ / בֵּין בְּנֵי עַוְלָה וְרִיבוֹת</p>

<p>וִימֵי חַיַּי נִקְשְׁרוּ / בְּחֶסֶד אֱלֹהַי סְבִיבוֹת</p>

<p>וּבֵין שְׂרִידִים שֶׁנִּבְחֲרוּ / חָנֵּנִי אֱלֹהִים:</p>

<br />
</blockquote>

<blockquote>
<p>הַשְׁלֵךְ יְהָבְךָ בֶּן אִישׁ / עַל הַזָּן לְכָל בִּרְיָה</p>

<p>כִּי הוּא מַעְשִׁיר וּמוֹרִישׁ / וְרוּחוֹ לַכֹּל מְחַיָּה</p>

<p>וְגוּפוֹת עֲרֻמִּים מַלְבִּישׁ / וְעוֹנֶה עֲשׁוּקִים בַּשִּׁבְיָה</p>

<p>וְלָדַעַת אֲנִי מַחֲרִישׁ / יִשְׁעִי עַל אֱלֹהִים:</p>

<br />
</blockquote>

<blockquote>
<p>וַעַד טוֹב וְחֵן יַמְצִיא / לַעֲדַת קוֹדֶשׁ צוֹפִים</p>

<p>וּמִבֵּית כְּלָאִים יוֹצִיא / עֲנִיִּים הַנִּרְדָּפִים</p>

<p>לְמוֹעֵד מוֹעֲדִים וָחֵצִי / יְחַיֶּה רוּחוֹת עֲיֵפִים</p>

<p>מֵעָפָר הִתְנַפְּצִי / מַחֲנֵה אֱלֹהִים:</p>

<br />
</blockquote>

<blockquote>
<p>זַרְזִיף אֶרֶץ תֶּהֱמֶה / לְקַבֵּל שֶׁפַע טוֹבָה</p>

<p>וּשְׁנֵי יְצָרִים תַּגְמֶה / לְרַפֵּא נֶפֶשׁ עֲצֵבָה</p>

<p>וְשֵׂכֶל כְּמוֹ אוֹר דּוֹמֶה / וְאֶל הַשְּׁלֹשָׁה לֹא בָא</p>

<p>לִהְיוֹת בְחֶטְאָם הוֹמֶה / כִּי יְרֵא אֱלֹהִים:</p>

<br />
</blockquote>

<blockquote>
<p>חַשְׁרַת מֵימֵי חֶסֶד / מְכַבֶּה שְׁבִיב לֶהָבוֹת</p>

<p>מְקָרֵר לְאַבְנֵי מוּסַּד / זְבוּל אֶמְצָעִי סְבִיבוֹת</p>

<p>אֶבֶן שְׁתִיָּה יָסַד / בְּצִיּוֹן בִּזְכוּת אָבוֹת</p>

<p>וְכָל הֹוֶה וְכָל נִפְסָד / מִפְעֲלוֹת אֱלֹהִים:</p>

<br />
</blockquote>

<blockquote>
<p>טַעֲמוּ וּרְאוּ בְּבִינָה / כִּי טוֹב יְוֹיָ וְנֶאֱמָן</p>

<p>לְשַׁלֵּם לְנֶפֶשׁ נְכוֹנָה / שָׂכָר לָעֲתִיד מְזֻמָּן</p>

<p>יוֹם תַּקְבִּיל אוֹר שְׁכִינָה / וּשְׁחָקִים שׁוֹחֲקִים מָן</p>

<p>וְאִישׁ צַדִּיק יָלִינָה / וְיֵרָאֶה פְנֵי אֱלֹהִים:</p>

<br />
</blockquote>

<blockquote>
<p>יִזְכּוּ נְפָשׁוֹת נְקִיּוֹת / לַחֲזוֹת גִּנַּת בִּיתָן</p>

<p>רֹאשׁ גַּלְגַּלִּים וְחַיּוֹת / יֵטִיבוּ בְאַחֲרִיתָן</p>

<p>כִּי שָׁם סוֹד הַהֲוִיּוֹת / חֲקוּקִים בִּמְחִצָּתָן</p>

<p>בַּעֲלֵי הַזְּכִיּוֹת / יִרְאֵי אֱלֹהִים:</p>

<br />
</blockquote>

<blockquote>
<p>כּוֹבֵשׁ עֲווֹנוֹת סְלַח נָא / לַעֲווֹן עֲנִיֵּי עַמָּךְ</p>

<p>כִּי מֵחַסְדְּךָ נִהְנָה / הַכֹּל עָשִׁיר וְהַמָּךְ</p>

<p>וְעוֹלָם בְּחֶסֶד נִבְנָה / בְּיַד יְמִינֶךָ נִסְמָךְ</p>

<p>יְוֹיָ עֲשֵׂה לְמַעַן שְׁמָךְ / כְּחַסְדֶּךָ אֱלֹהִים:</p>

<br />
</blockquote>

<blockquote>
<p>לִתְשׁוּעַת אֵל חַכּוּ / זֶרַע יְשׁוּרוּן וְגִילוּ</p>

<p>אֲבָל רַחֲצוּ הִזַּכּוּ / וְכוֹחוֹתֵיכֶם הָחִילוּ</p>

<p>בָּמֳתֵי תִקְוָה דִּרְכוּ / וַעֲצַת שְׂמֹאל הַזִּילוּ</p>

<p>בְּמַקְהֵלוֹת / בָּרְכוּ אֱלֹהִים:</p>

<br />
</blockquote>

<blockquote>
<p>מַה טּוֹב תְּשׁוּבַת מוֹדֶה / עַל עֲווֹנוֹ וּזְדוֹנוֹ</p>

<p>נַפְשׁוֹ מִשְּׁאוֹל פּוֹדֶה / וּמֵסִיר הִרְהוּר יְגוֹנוֹ</p>

<p>וַעֲדִי טָהוֹר יַעֲדֶה / לַעֲשׂוֹת אֶת רְצוֹן קוֹנוֹ</p>

<p>וּמִתַּחְבּוּלוֹת רוֹדֶה / טוֹב לְיִשְׂרָאֵל אֱלֹהִים:</p>

<br />
</blockquote>

<blockquote>
<p>נֶפֶשׁ צַדִּיק תַּעֲלֶה / בְּאַהֲבָה לְמַעְיַן גַּנִּים</p>

<p>וְגּוּף מִיָּגוֹן תִּדְלֶה / וְכָל מַחְשְׁבוֹתָיו תַּשְׁלִים</p>

<p>זַכֵּה יָהּ דָּל נִקְלֶה / אַתָּה מָעוֹז לְדַלִּים</p>

<p>רַפֵּא לְלֵבָב חוֹלֶה / לְהִתְהַלֵּךְ לִפְנֵי אֱלֹהִים:</p>

<br />
</blockquote>

<blockquote>
<p>סְגֻלַּת נְדִיבִים הוֹמִים / עֲנִיִּים לְבַקֵּשׁ פְּרוּסָה</p>

<p>זֶרַע קוֹדֶשׁ שְׁלֵמִים / לְמִי שֶׁאָמַר וְעָשָׂה</p>

<p>וּבְיֵחוּדוֹ מְרוֹמְמִים / וְנַפְשָׁם בִּשְׁמוֹ חוֹסָה</p>

<p>הוֹדַעְתָּ בָעַמִּים / עֻזְּךָ אֱלֹהִים:</p>

<br />
</blockquote>

<blockquote>
<p>עוּרוּ חֶבְרַת קְדוֹשִׁים / לָבוֹא בֵית אֱלֹהֵינוּ</p>

<p>וּנְעָרִים וִישִׁישִׁים / מִשְׁפָּט לַבֹּקֶר דִּינוּ</p>

<p>וְאָז נֵחָלֵץ חוּשִׁים / וְנִקְרָא לְעֶזְרָתֵנוּ</p>

<p>רָם עַל גַּלְגַּל וְאִישִׁים / יְוֹיָ אֱלֹהִים:</p>

<br />
</blockquote>

<blockquote>
<p>פִּתְחֵי רַחֲמִים פְּתוּחִים / לְקַבֵּל תְּשׁוּבָה גְּמוּרָה</p>

<p>וּמִשְׁקְלֵי צֶדֶק נְכוֹחִים / לִשְׁקוֹל זְכוּת וַעֲבֵרָה</p>

<p>וְרָשָׁע עָלָיו שְׁלוּחִים / וְהוּא נִדּוֹן בַּחֲמוּרָה</p>

<p>וּמַלְאֲכֵי דִין מוֹכִיחִים / נוֹכַח פְּנֵי אֱלֹהִים:</p>

<br />
</blockquote>

<blockquote>
<p>צְדָקָה עֲשֵׂה עִמָּנוּ / נוֹרָא עַל כָּל מְלָכִים</p>

<p>הֱיֵה עֶזְרָתָה לָנוּ / לְהַצְלִיחַ כָּל דְּרָכִים</p>

<p>כִּי כָּל פְּעֻלּוֹתֵינוּ / לְפָנֶיךָ נֶעֱרָכִים</p>

<p>בִּזְכוּת תּוֹרָתֵנוּ / יִתְעַשֵּׁת הָאֱלֹהִים:</p>

<br />
</blockquote>

<blockquote>
<p>קוֹרְאֵי דִּבְרֵי תְּחִנּוֹת / יַעֲנֶה נוֹרָא תְהִלּוֹת</p>

<p>וּנְפָשׁוֹת מִתְעַנּוֹת / יְטַהֵר מִכָּל מְעִילוֹת</p>

<p>בְּחֶסֶד הָאֵל אֲפוּנוֹת / נַפְשׁוֹת בְּנֵי תָם סְגוּלוֹת</p>

<p>וּבְיַד צוּרָם אֱמוּנוֹת / לִפְנֵי הָאֱלֹהִים:</p>

<br />
</blockquote>

<blockquote>
<p>רַצִּי עָלַי יְחִידָה / אֵל חַי מִכָּל אֲשָׁמִים</p>

<p>וּבְשָׁעַת הַפְּרִידָה / נַקִּי זֻהְמַת גְּלָמִים</p>

<p>הַבִּיעִי שִׁיר וְחִידָה / לְהוֹדוֹת צוּר עוֹלָמִים</p>

<p>כִּי בַעֲלוֹתֵךְ עֲתִידָה / לְמִזְבַּח הָאֱלֹהִים:</p>

<br />
</blockquote>

<blockquote>
<p>שֶׁפַע נְדָבוֹת יוֹרִיד / רַחוּם וְחַנּוּן בְּרָצוֹן</p>

<p>עַל בֵּן אֲשֶׁר הוּא יָדִיד / וְאָנוּס בְּיַד בְּנֵי לָצוֹן</p>

<p>וְאָז יִשְׁכַּב וְאֵין מַחֲרִיד / וְאוֹיֵב נִדְחַף חִיצוֹן</p>

<p>וּפִי בִּתְהִלּוֹת יַגִּיד / הַרְנִינוּ לֵאלֹהִים:</p>

<br />
</blockquote>

<blockquote>
<p>תְּשׁוּעַת יְוֹיָ תָּבוֹא / לְקַבֵּץ עֲנִיֵּי עַמּוֹ</p>

<p>וְיָשׁוּב בֵּן לְמוֹשָׁבוֹ / וְיִפְרוֹשׂ סֻכַּת שְׁלוֹמוֹ</p>

<p>וְיַשְׁפִּיעַ עֲלֵיהֶם בְּטוּבוֹ / וִיקַנֵּא לְמַעַן שְׁמוֹ</p>

<p>וְהַחַי יָשִׁיב אֶל לִבּוֹ / מִפְעֲלוֹת אֱלֹהִים:</p>

<br />
</blockquote>

<blockquote>
<p>אִמְרוֹת יְוֹיָ טְהוֹרוֹת / בְּסוֹד חֻקִּים וּמִשְׁפָּטִים</p>

<p>עֵין יִשְׂרָאֵל מְאִירוֹת / מֵחֹשֶׁךְ וַעֲלָטִים</p>

<p>מְיֻסָּדִים לַדּוֹרוֹת / בִּכְלָלִים וּפְרָטִים</p>

<p>וְנַפְשׁוֹת צַדִּיקִים צְרוּרוֹת / בְּיֶשַׁע אֱלֹהִים:</p>

<br />
</blockquote>

<blockquote>
<p>לְהֵיכַל קוֹדֶשׁ זְמוּנִים / זֶרַע יַעֲקֹב בְּשׁוּבָם</p>

<p>רוּחַ וְנֶפֶשׁ אֱמוּנִים / כִּי שָׁם נְאוֹתָם וְטוּבָם</p>

<p>וְאֶעֱרוֹךְ תַּחֲנוּנִים / לְזַכּוֹת נַפְשִׁי סְבִיבָם</p>

<p>כִּי יְוֹיָ בָּחַר בָּם / אֶל בֵּית אֱלֹהִים:</p>

<br />
</blockquote>

<blockquote>
<p>שׁוֹמְרֵי מִצְווֹת זוֹכִים / אֶל הַקּוֹדֶשׁ פְּנִימָה</p>

<p>רְצוֹן קוֹנֵיהֶם חוֹכִים / לְעֵדֶן פְּאַת קָדִימָה</p>

<p>וְגוּפוֹתָן הַנְּמוֹכִים / לָהֶם חֵן יָשִׂימָה</p>

<p>כִּי בַחֲיוֹתָם סְמוּכִים / רֶכֶב אֱלֹהִים:</p>

<br />
</blockquote>

<blockquote>
<p>בְּמַעְגְּלֵי צֶדֶק יַנְחֵם / לָשׁוּב לְנַחֲלַת אָבוֹתָם</p>

<p>כִּי שָׁם מְחוֹז מִבְטָחֵם / יָבִינוּ לְאַחֲרִיתָם</p>

<p>רוּחַ אֱלֹהִים תִּקָּחֵם / לִזְכּוֹר לָהֶם בְּרִיתָם</p>

<p>כִּי בְסוֹד הַקּוֹר וְהַחוֹם / נָחָם הָאֱלֹהִים:</p>

<br />
</blockquote>

<blockquote>
<p>זוֹכוֹת נְפָשׁוֹת יְקָרוֹת / תִּהְיֶה לָהֶן רְוָחָה</p>

<p>בְּשֵׁשׁ כְּנָפַיִם מְאִירוֹת / לַעֲלוֹת בְּעֵת הַצְלָחָה</p>

<p>אֲבַג יְתַץ כַּנְפֵי צוּרוֹת / בָּהֶן נֶפֶשׁ תִּפְרְחָה</p>

<p>עַל מִי חֶסֶד נוֹהֲרוֹת / עַד הַר הָאֱלֹהִים:</p>

<br />
</blockquote>

<blockquote>
<p>יְזַכֶּה צוּרִי לְנַפְשִׁי / בֵּין עֲנִיֵּי קְהַל עֲדָתוֹ</p>

<p>וְיִמְחוֹל חֲטָאַי בְּדָרְשִׁי / לִרְאוֹת הֲדַר שְׁכִינָתוֹ</p>

<p>יְחַזֵּק רִפְיִי וְחָלְשִׁי / בִּזְכוּת חֵן תּוֹרָתוֹ</p>

<p>וְיָאִיר מִקָּו שִׁשִּׁי / בְּרֵאשִׁית בָּרָא אֱלֹהִים:</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/45361">https://benyehuda.org/read/45361</a></div></body></html>