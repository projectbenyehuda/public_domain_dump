<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[האלמנה שהתעללה בגופת בעלה]</title>
	<meta name="author" content="יוסף אבן זבארה"/>
</head>
<body>

<blockquote>
<p>אָמְרוּ כִי הָיָה מִנְהָג מַלְכֵי רוֹמִי כְּשֶׁהָיוּ תוֹלִין אָדָם עַל עֵץ – לֹא הָיוּ מְקַבְּרִין אוֹתוֹ / עַד יוֹם עֲשִׂירִי לִתְלִיָּתוֹ. / וּבַעֲבוּר שֶׁלֹּא יִגְנְבוּהוּ קְרוֹבָיו וּמְיֻדָּעָיו / הָיָה שַׂר אֶחָד מִן הַגְּדוֹלִים מְמֻנֶּה עָלָיו / לְשָׁמְרוֹ בַלֵּילוֹת, וְאִם יִגָּנֵב מֵעִמּוֹ – / הָיוּ תוֹלִים אוֹתוֹ בִמְקוֹמוֹ.</p>
</blockquote>

<blockquote>
<p>וַיְהִי יוֹם אֶחָד תָּלָה הַמֶּלֶךְ פָּרָשׁ אֶחָד שֶׁמָּרַד בּוֹ, וַיָּבוֹא הַשַּׂר לְשָׁמְרוֹ כְּמִשְׁפָּטוֹ. / וַיְהִי בַּחֲצִי הַלַּיְלָה וַיִּשְׁמַע צְעָקָה גְדוֹלָה וּמָרָה וַחֲזָקָה, / קוֹל בְּכִי וּנְאָקָה. / וַיֶּחֱרַד הָאִישׁ חֲרָדָה גְדוֹלָה וַיִּרְכַּב עַל סוּסוֹ וַיֹּאמַר: אֵלֵךְ וְאֶרְאֶה מַה זֶּה וְעַל מַה זֶּה. וַיֵּלֶךְ לְעֻמַּת הַקּוֹל, עַד אֲשֶׁר בָּא אֶל קֶבֶר בְּנֵי הָעָם / וַיִּמְצָא שָׁם אִשָּׁה, וְהִיא מָרַת-נֶפֶשׁ צוֹעֶקֶת בְּקוֹל יְלָלָה / בֶּאֱשׁוּן לַיְלָה וַאֲפֵלָה. / וַיֹּאמֶר אֵלֶיהָ &#8220;מַה לָּךְ, אֵשֶׁת כְּסילוּת, בַּחֲצִי הַלַּיְלָה לְקוֹנֵן / לִבְכּוֹת וּלְהִתְאוֹנֵן?&#8221; / וַתֹּאמַר &#8220;אֲדוֹנִי, אִשָּׁה קְשַׁת-רוּחַ אָנֹכִי, / עַל כֵּן אֶזְעַק בְּקוֹל נְהִי וָבֶכִי / וָיְיָ הֵמַר נַפְשִׁי / כִּי הַמָּוֶת חִלֵּל נֵזֶר רֹאשִׁי / וְהִפְרִיד בֵּינִי וּבֵין אִישִׁי, / וּבְרִית נְהִי נִהְיָה / וְתַאֲנִיָּה וַאֲנִיָּה / מִלִּבִּי לֹא תוּפַר – / עַד אָשׁוּב אֶל עָפָר&#8221;. / וַיֹּאמֶר אֵלֶיהָ &#8220;קוּמִי, לְכִי לְבֵיתֵךְ וְשָׁמָּה קוֹנֲנִי עַל אִישֵׁךְ / וּבְכִי כְּכָל תַּאֲוַת נַפְשֵׁךְ!&#8221; / וַיֵּלֵךְ עִמָּהּ עַד שַׁעַר הָעִיר וַיָּשָׁב אֶל מְקוֹמוֹ.</p>
</blockquote>

<blockquote>
<p>וַיְהִי בַלַּיְלָה הַשֵּׁנִי בָּעֵת הַהִיא שָׁמַע כְּמוֹ כֵן צַעֲקַת הָאִשָּׁה וְיִלְלָתָהּ / וַיָּרָץ לִקְרָאתָהּ / וַיְדַבֵּר עַל לִבָּהּ בְּשִׂפְתֵי חֶסֶד וְרַחֲמִים / דְּבָרִים טוֹבִים וְדִבְרֵי נִחוּמִים. / וְכִשְׁמֹעַ הָאִשָּׁה נֹעַם דְּבָרָיו / וְחֵלֶק אֲמָרָיו / אֲהֵבַתּוּ אַהֲבַת נַפְשָׁהּ / וַתִּשְׁכַּח לְכָל אֵבֶל אִישָׁהּ. / וַתֹּאמֶר לוֹ &#8220;אֲדוֹנִי, אֵינֶנִּי מִכָּל תַּאֲוָתְך ָ עֲצוּרָה, / כִּי נַפְשִׁי בְנַפְשְׁךָ קְשׁוּרָה / וּבַעֲבוֹתוֹת אַהֲבָתְךָ אֲסוּרָה&#8221;. / וַתֵּלֵךְ אַחֲרָיו וַיָּבוֹאוּ עַד מְקוֹם הָעֵץ – וְהִנֵּה הַתָּלוּי נִגְנַב מֵעָלָיו! וַיֹּאמֶר אֵלֶיהָ &#8220;לְכִי לְשָׁלוֹם, וַאֲנִי אֶבְרַח – אוּלַי אִמָּלֵט, כִּי פַחַד הַמֶּלֶךְ לִבִּי רוֹעֵץ, / פֶּן יִמְצָאֵנִי וְיִתְלֶה אוֹתִי עַל הָעֵץ&#8221;. / וַתֹּאמֶר לוֹ &quot; אֲדוֹנִי, אַל תִּירָא וְאַל תֵּחַת! / לְכָה-נָא אִתִּי וְנַעֲלֶה אִישׁ מִן הַשַּׁחַת / וְנִתְלֵהוּ תַחְתָּיו&quot;. וַיֹּאמֶר הַשַׂר &#8220;אֶבְחַר בַּמָּוֶת וְשִׁבְרוֹ / וְלֹא אַשְׁלִיךְ אָדָם מִקִּבְרוֹ&#8221;. / וַתֹּאמֶר הָאִשָּׁה &#8220;אֲנִי אֶחְפֹּר וְאוֹצִיאֶנּו ּ מִשָּׁם / וְלֹא יִהְיֶה עָלֶיךָ חֵטְא וְאָשָׁם. / כִּי אָמַר הֶחָכָם: מֻתָּר לְהוֹצִיא הַמֵּת מִקִּבְרוֹ לְצֹרֶך ְ הַחַי&#8221;. וַיָּשׁוּבוּ אֶל הַקֶּבֶר וַתּוֹצֵא הָאִשָּׁה אֶת אִישָׁהּ מִשָּׁם. / וְכִרְאוֹת הַשַּׂר אוֹתוֹ / אָמַר &#8220;מְאֹד חָרָה לִי כִּי חָפַרְתְּ אֶת קְבוּרָתוֹ, / מֵאֲשֶׁר לֹא יוֹעִיל: / כִּי הָאִישׁ הַתָּלוּי אֲשֶׁר נִגְנַב מִעִמִּי הָיָה קֵרֵחַ – וְזֶה קְוֻצּוֹתָיו תַּלְתַּלִּים, / וְלֹא נוּכַל הַדָּבָר הַזֶּה לְהַעְלִים&#8221;. / וַתֹּאמֶר אֵלָיו הָאִשָּׁה &#8220;אֲנִי אֶקְרַח אֶת רֹאשׁוֹ מְהֵרָה, / עַד אֲשֶׁר לֹא אַשְׁאִיר לוֹ שַׂעֲרָה&#8221;. / וַתִּמְרֹט רֹאשׁוֹ, וַיִּשָׂאוּהו ּ שְׁנֵיהֶם וַיִּתְלוּהוּ עַל הָעֵץ. וַיְהִי לְיָמִים אֲחָדִים וַתְּאַלֲצֵהוּ הַקְּדֵשָׁה / וַתְּהִי לוֹ לְאִשָּׁה.
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/362">https://benyehuda.org/read/362</a></div></body></html>