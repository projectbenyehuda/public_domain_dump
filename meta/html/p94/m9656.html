<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>האיכר והנוצה</title>
	<meta name="author" content="מנחם מנדל דוליצקי"/>
</head>
<body>

<blockquote>
<p>אִישׁ אִכָּר בִּשְׂדוֹתָיו חָתַר בַּגָּלָל;</p>
</blockquote>

<blockquote>
<p>וַיְהִי כַּאֲשֶׁר עָיַף וַיִּשְׁכַּב לָנוּחַ,</p>
</blockquote>

<blockquote>
<p>פִּתְאֹם לְעֵינָיו נִרְאָה אִישׁ חָלָל</p>
</blockquote>

<blockquote>
<p>תַּחַת אַחַד הַשִּׂיחִים שֹׁכֵב סָרוּחַ!</p>
</blockquote>

<blockquote>
<p>וַיַּחְשְׁבֵהוּ הָאִכָּר לְשִׁכּוֹר בְּזֹה-נֶפֶשׁ –</p>
</blockquote>

<blockquote>
<p>כִּי הִסְכִּין בְּאַרְצוֹ לִרְאוֹת עַד הֵנָּה:</p>
</blockquote>

<blockquote>
<p>שִׁכּוֹרִים אֲחוּזִים בְּחַבְלֵי הָשֵּׁנָה</p>
</blockquote>

<blockquote>
<p>בְּכָל-צִנּוֹר שֶׁל שׁוֹפְכִין וּבְכָל-אַגְמֵי-רֶפֶשׁ.</p>
</blockquote>

<blockquote>
<p>וַיִּגַּשׁ הָאִכָּר לְצַחֵק בַּעֲמִיתוֹ</p>
</blockquote>

<blockquote>
<p>וְלַתִּיר כַּפְתֹּרָיו כַּמִּנְהָג הַיָּדוּעַ&#8230;</p>
</blockquote>

<blockquote>
<p>וּכְדֶרֶךְ שֶׁנָּהֲגוּ גַּם אִתּוֹ בְּנֵי בְרִיתוֹ,</p>
</blockquote>

<blockquote>
<p>כִּי הִתְגֹּלֵל בַּצִּנּוֹר בְּרִאשׁוֹן לַשָּׁבֻעַ!..</p>
</blockquote>

<blockquote>
<p>וַיְהִי בְּגֶשֶׁת הָאִכָּר עָדֵיהוּ</p>
</blockquote>

<blockquote>
<p>וַיַּרְא כִּי הַשֹּׁכֵב – אִישׁ עִבְרִי הִנֵּהוּ</p>
</blockquote>

<blockquote>
<p>וּפָנָיו מְלֵאִים חַבּוּרוֹת וּפְצָעִים!</p>
</blockquote>

<blockquote>
<p>„הוֹי עֶצֶב נִבְזֶה! – קָרָא בַּחֲמָתוֹ,</p>
</blockquote>

<blockquote>
<p>כֵּנִים הַדְּבָרִים כִּי בְעָמְּךָ מָשְׁחָתוֹ</p>
</blockquote>

<blockquote>
<p>כַּאֲשֶׁר יֹאמְרוּ הַבְּרִיּוֹת חֲדָשִׁים לָרְגָעִים!</p>
</blockquote>

<blockquote>
<p>הַמְעַט מִכֶּם אָכֹל כָּל-מִינֵי מַמְתָּקִּים</p>
</blockquote>

<blockquote>
<p>וּשְׁתוֹת בִּימֵי חַגְּכֶם דַּם בְּנֵי הַנֵּכָר –</p>
</blockquote>

<blockquote>
<p>כִּי עוֹד אֶת-מַעֲשֵׂינוּ אַתֶּם מְחַקִּים</p>
</blockquote>

<blockquote>
<p>לִשְׁתּוֹת לְשָׁכְרָה יַיִן וָשֵׁכָר?!..</p>
</blockquote>

<blockquote>
<p>קוּם יְהוּדִי אָרוּר! פֶּן אֶשְׁחָקְךָ כָּאֵפֶר</p>
</blockquote>

<blockquote>
<p>וּבְקַרְדֻּמִּי אָסִירָה מִמְּךָ הַשִּׁכָּרוֹן&#8230;</p>
</blockquote>

<blockquote>
<p>(הָאִכָּר בְּלִי שֶׂפֶק מֵחֶבְרַת סוּבָארוֹן</p>
</blockquote>

<blockquote>
<p>הָיָה, אַף כִּי לֹא יָדַע לָשׁוֹן וָסֵפֶר!)</p>
</blockquote>

<blockquote>
<p>וּבְדַבְּרוֹ – הֵנִּיעַ גּוּף הַגּוֵֹעַ,</p>
</blockquote>

<blockquote>
<p>אַךְ בַּאֲשֵׁר כָּרַע שָׁם נָפַל בַּשְּׁנִיָּה –</p>
</blockquote>

<blockquote>
<p>כִּי אֵיכָה זֶה יָבִין שְׂפַת הַמְּנַעְנֵעַ</p>
</blockquote>

<blockquote>
<p>וְגַרְזֶן מְרַצֵּחַ בּוֹ נָגַע בִּצְדִיָּה!</p>
</blockquote>

<blockquote>
<p>„הַאֻמְּנָם הוּא מֵת?&quot; – קָרָא בִתְפוּנָה,</p>
</blockquote>

<blockquote>
<p>הָבָה אֲנָסֶּה עֵצָה בִּתְבוּנָה,</p>
</blockquote>

<blockquote>
<p>לָדַעַת אִם עוֹד יֵשׁ בְּאַפּוֹ נְשָׁמָה!</p>
</blockquote>

<blockquote>
<p>וְנוֹצָה מְרַחֶפֶת תָּפַשֹ בְּכַפּוֹ,</p>
</blockquote>

<blockquote>
<p>וַיְמַהֵר וַיַּנִיחָהּ מִיָּדוֹ אֶל אַפּוֹ;</p>
</blockquote>

<blockquote>
<p>וַתֶּחֱרַד הַנּוֹצָה וַתִּתַּר מִמְּקוֹמָהּ!&#8230;</p>
</blockquote>

<blockquote>
<p>„חַי הוּא הַנִּבְזֶה!&quot; – קָרָא בְזַעְמוֹ;</p>
</blockquote>

<blockquote>
<p>אַךְ גֵּווֹ לֹא יָנִיד, רֹאשׁוֹ לֹא יָרִים –</p>
</blockquote>

<blockquote>
<p>כִּי גַּם בְּשִׁכְרֹנוֹ לוֹ אֹרַח כְּעַמּוֹ:</p>
</blockquote>

<blockquote>
<p>לְהֹנוֹת וּלְרַמּוֹת חֶבְרַת הָאִכָּרִים!&#8230;</p>
</blockquote>

<blockquote>
<p>וַיּוֹסֶף הָאִכָּר לַעֲמוֹד עַל-דַּעְתּוֹ –</p>
</blockquote>

<blockquote>
<p>אַךְ פִּתְאֹם קָרָהוּ נֵס מִשָּׁמָיִם:</p>
</blockquote>

<blockquote>
<p>כִּי נִבְרָא לַנּוֹצָה נִיב שְׂפָתָיִם</p>
</blockquote>

<blockquote>
<p>נֵס גָּדוֹל מִשֶּׁקָּרָה אֶת-בִּלְעָם בְּשַׁעְתּוֹ!</p>
</blockquote>

<blockquote>
<p>וַתִּפְתַּח הַנּוֹצָה פִּיהָ וַתִּקְרָא:</p>
</blockquote>

<blockquote>
<p>הַאֻמְנָם, רֵיקָה, לֹא תֵדַע אֶת-הַפָּסוּק</p>
</blockquote>

<blockquote>
<p>הֶאָמוּר מְפֹרָשׁ עַל-יַעֲקֹב בְּמִקְרָא:</p>
</blockquote>

<blockquote>
<p>„יִתֶּנְךָ הַשֵּׁם נִגָּף&#8230; וְהָיִיתָ רַק עָשׁוּק?!&#8230;&quot;</p>
</blockquote>

<blockquote>
<p>אִם אַתָּה לֹא יְדַעְתּוֹ יְדָעוֹ אָחִיךָ,</p>
</blockquote>

<blockquote>
<p>וַיְּמַלֵּא בְיָדָיו שֶׁאָמַרְתָּ בְּפִיךָ:</p>
</blockquote>

<blockquote>
<p>כִּי רִוָּה מִדָּמוֹ פֹּה אֶת-הָאֲדָמָה.</p>
</blockquote>

<blockquote>
<p>וְעַתָּה אֲחַוְּךָ סִבַּת תְּנוּעָתִי,</p>
</blockquote>

<blockquote>
<p>אֶל אַף הֶחָלָל מִיָּדְךָ כִּי בָאתִי –</p>
</blockquote>

<blockquote>
<p>אַף כִּי בְאַפּוֹ אֵין עוֹד נְשָׁמָה!</p>
</blockquote>

<blockquote>
<p>בְּכַר יְהוּדִי עָשׁוּק, עָנִי גוֵֹעַ,</p>
</blockquote>

<blockquote>
<p>שָׁכַנְתִּי אֲנִי נוֹצָה בְּמִטָּה נִשְׁבָּרָה,</p>
</blockquote>

<blockquote>
<p>עָלַי סָמַךְ רֹאשׁוֹ בִּהְיוֹתוֹ יָגֵעַ,</p>
</blockquote>

<blockquote>
<p>וְאָנֹכִי מִכְסֵהוּ הָיִיתִי בַּקָּרָה.</p>
</blockquote>

<blockquote>
<p>וּבָנָיו הַקְּטַנִּים כִּי נֶאֶנְחוּ בְעִצָּבוֹן:</p>
</blockquote>

<blockquote>
<p>&#8220;אָבִינוּ, תֶּן לָחֶם פֶּן נָמוּת כֻּלָּנוּ!&#8221;</p>
</blockquote>

<blockquote>
<p>אֲנִי עִם אַחְיוֹתַי אֶל-בֵּית-נֹשֶה בָאנוּ,</p>
</blockquote>

<blockquote>
<p>וְשָׁם בִּמְחִיר פְּרֻטוֹת נִתְּנּוּ לָעֵרָבוֹן!&#8230;</p>
</blockquote>

<blockquote>
<p>בַּעֲמַל נַפְשׁוֹ יָגַע הַיְּהוּדִי הַתָּמִים</p>
</blockquote>

<blockquote>
<p>לִלְחֹם בֶּאֱמוּנָה עִם רֹעַ מַצָּבוֹ.</p>
</blockquote>

<blockquote>
<p>לֹא שָׁתָה לְשָׁכְרָה, לֹא בָא עִם נַעֲלָמִים –</p>
</blockquote>

<blockquote>
<p>כִּי יִרְאַת אֵל אֱמֶת הָיְתָה בִלְבָבוֹ!</p>
</blockquote>

<blockquote>
<p>וְאָנֹכִי הַנּוֹצָה בְּנוּחִי מְרַאֲשוֹתָיו,</p>
</blockquote>

<blockquote>
<p>לֹא אַחַת רָטַבְתִּי מִזֶּרֶם דִּמְעוֹתָיו</p>
</blockquote>

<blockquote>
<p>בְּזָכְרוֹ כִּי אֵין-לוֹ לַחַיִּים תּוֹצָאוֹת.</p>
</blockquote>

<blockquote>
<p>וּבְכָל-זֹאת בֶּעֱנוּתוֹ, בִּהְיוֹת צָרָה קְרוֹבָה,</p>
</blockquote>

<blockquote>
<p>שָׁמַעְתִּי מִפִּיו: &quot;גַּם זוּ לְטוֹבָה,</p>
</blockquote>

<blockquote>
<p>מֵאִתְּךָ אֵל עֶלְיוֹן, לֹא תֵצֵא הָרָעוֹת!!&quot;</p>
</blockquote>

<blockquote>
<p>אַךְ פִּתְאֹם וּמְרַצְּחִים גְּדוּדִים יָצָאוּ</p>
</blockquote>

<blockquote>
<p>לַהֲרֹג וּלְאַבֵּד עֲנִיִּים מְרוּדִים;</p>
</blockquote>

<blockquote>
<p>(לָרֶצַח הַזֶּה, שָׁמַעְתִּי, יִקְרָאוּ</p>
</blockquote>

<blockquote>
<p>אִי-סְדָרִים בָּאָרֶץ אוֹ שְאֵלַת&#8230;!)</p>
</blockquote>

<blockquote>
<p>וּדְרוֹר לַבִּזָּה טַבָּחִים קָרָאוּ</p>
</blockquote>

<blockquote>
<p>בְּאָהֳלֵי צַדִּיקִים לְעֵינֵי הַשָּׁמֶשׁ,</p>
</blockquote>

<blockquote>
<p>וַיָּבֹא קֵץ נוֹרָא לְבֵית בַּעֲלִי אָמֶשׁ:</p>
</blockquote>

<blockquote>
<p>בִּי אִשְׁתֹּו רָצָחוּ וּכְסָתוֹ קָרָעוּ!</p>
</blockquote>

<blockquote>
<p>וִילָדָיו הַנְּקִיִּים בְּעֶבְרָה נִצַּחַת,</p>
</blockquote>

<blockquote>
<p>מִפִּנַּת גַּג אָרְצָה הִשְׁלִיכוּ עַד אַחַד –</p>
</blockquote>

<blockquote>
<p>אַחֲרֵיהֶם הָשְׁלָכָה הָאֵם הַנִּרְצַחַת,</p>
</blockquote>

<blockquote>
<p>וּדְמֵיהֶם בְּדָמָהּ הִתְבֹּלְלוּ יַחַד!</p>
</blockquote>

<blockquote>
<p>וְאָנֹכִי הַנּוֹצָה, סָרָה, זֹעֶפֶת,</p>
</blockquote>

<blockquote>
<p>בְּרוּחַ אֱלֹהִים הָיִיתִי מְרַחֶפֶת</p>
</blockquote>

<blockquote>
<p>מִמַּעַל לַמַּשֻּׁאוֹת וּגְוִיּוֹת הַפְּגָרִים!</p>
</blockquote>

<blockquote>
<p>וָאֶתְנַחֵם לַמִּצְעָר כִּי נִשְׁאַר בַּחַיִּים</p>
</blockquote>

<blockquote>
<p>אֲדֹנִי, שֶׁהָלַךְ לְעֵת הַצָּהֳרָיִם</p>
</blockquote>

<blockquote>
<p>לִמְכֹּר מַרְכֻלְתּוֹ בְּאַחַד הַכְּפָרִים!&#8230;</p>
</blockquote>

<blockquote>
<p>הָרוּחַ בִּכְנָפָיו צְרָרַנִי וְעַפְתִּי,</p>
</blockquote>

<blockquote>
<p>וְעַד כִּסֵּא אֵל-יַעֲקֹב הָיָה בִרְצֹנִי</p>
</blockquote>

<blockquote>
<p>לַעֲלוֹת וְלֵרָאוֹת&#8230; אַךְ פִּתְאֹם נֶהְדַּפְתִּי</p>
</blockquote>

<blockquote>
<p>הֵנָּה בְיָדְךָ וָאַכִּיר אֶת-אֲדֹנִי!!&#8230;</p>
</blockquote>

<blockquote>
<p>אֲדֹנִי הָאֻמְלָל הָהּ, שֹׁכֵב פָּצוּעַ!</p>
</blockquote>

<blockquote>
<p>עָלָיו אִישׁ אִכָּר נִבְזֶה וְשָׁפֵל,</p>
</blockquote>

<blockquote>
<p>עוֹד עֹמֵד וּמְחָרֵף בַּעֲלִילוֹת שָׁוְא וְתָפֵל!</p>
</blockquote>

<blockquote>
<p>וַאֲנִי נוֹצָה קַלָּה אֵיךְ לֹא אָנוּעַ?!&#8230;</p>
</blockquote>

<blockquote>
<p>גַּם שְׁאוֹל מִתַּחַת הֵן תִּרְגַּז לַשָּׁבֶר,</p>
</blockquote>

<blockquote>
<p>גַּם מָוֶת וַאֲבַדּוֹן יִתְפַּלְּצוּ עַל-הַנְּבָלָה,</p>
</blockquote>

<blockquote>
<p>גַּם נִירוֹן, גַּם טִיטוּס כִּי יָקוּמוּ מִקָּבֶר,</p>
</blockquote>

<blockquote>
<p>לָרֶצַח הַזֶּה תֹּאחֲזֵמוֹ חַלְחָלָה!</p>
</blockquote>

<blockquote>
<p>וְאֵיכָה לֹא תֶחֱרַד נוֹצָה כָמֹנִי?!&#8230;</p>
</blockquote>

<blockquote>
<p>נוּחָה בְשָׁלוֹם עַל מִשְׁכָּבְךָ, אֲדֹנִי!</p>
</blockquote>

<blockquote>
<p>שָׁם גַּם רַעְיָתְךָ בָּעֹלַם הַנְּשָׁמוֹת,</p>
</blockquote>

<blockquote>
<p>מִתְּמוֹל לָךְ תְּחַכֶּה עִם שְׁלֹשֶת בָּנֶיךָ!</p>
</blockquote>

<blockquote>
<p>עֲלֵה אִתָּם שָׁמַיְמָה וְאָנֹכִי – אַחֲרֶיךָ;</p>
</blockquote>

<blockquote>
<p>שָׁם נַעֲלֶה וְנֵרָאֶה לַיְיָ אֵל הַנְּקָמוֹת!&#8230;</p>
</blockquote>

<p>*</p>

<p>* *</p>

<blockquote>
<p>לְסַפֵּר מַה-עָנָה עַל-אֵלֶּה הָאִכָּר,</p>
</blockquote>

<blockquote>
<p>אֲדַמֶּה כִּי לְמוֹתַר זֹאת תִּהְיֶה כָל עִקָּר –</p>
</blockquote>

<blockquote>
<p>אַךְ זֹאת עָלַי אֶחְשֹׁב לְמִצְוָה וּלְחוֹבָה,</p>
</blockquote>

<blockquote>
<p>לְבָרֵךְ הַנּוֹצָה וְלַכִּיר לָהּ טוֹבָה!</p>
</blockquote>

<blockquote>
<p>כִּי אֵיפֹה בָאָרֶץ עוֹד נוֹצָה כָּמֹהָּ</p>
</blockquote>

<blockquote>
<p>שֶׁתָּחֹס עַל-עַמִּי הָאֹבֵד בִּמְשׁוֹאָה,</p>
</blockquote>

<blockquote>
<p>וּתְעוֹרֵר הַלְּבָבוֹת בִּבְכִי וְתַמְרוּרִים,</p>
</blockquote>

<blockquote>
<p>לְתִתּוֹ לְרַחֲמִים כְּיֶתֶר הַיְצוּרִים?!..</p>
</blockquote>

<blockquote>
<p>הֵן אֶרְאֶה לַבְּקָרִים נֹצוֹת אֲחֵרוֹת</p>
</blockquote>

<blockquote>
<p>מַמְטִירוֹת עָלֵינוּ מַבּוּל מֵי-מְרֵרוֹת,</p>
</blockquote>

<blockquote>
<p>מִכָּל-אַגְמֵי רֶפֶשׁ וְנַחֲלֵי בְלִיַּעַל –</p>
</blockquote>

<blockquote>
<p>וְהַמַיִּם הַמָּרִים יִהְיוּ לְרַעַל</p>
</blockquote>

<blockquote>
<p>בְּיַד הַזֵּדוֹנִים לַכְחִיד קִימָנוּ –</p>
</blockquote>

<blockquote>
<p>מִבִּלְתִּי הִתְבֹּנֵן שֶׁלְּפָנִים גַּם הֵנָּה,</p>
</blockquote>

<blockquote>
<p>מִטִּפּוֹת הַמָּרָה שֶׁזָּרְקוּ הָהּ בָּנוּ,</p>
</blockquote>

<blockquote>
<p>הָיוּ הַנְּסִבָּה: כִּי בָאנוּ עַד הֵנָּה!&#8230;</p>
</blockquote>

<blockquote>
<p>וְאֵיךְ זֶה לֹא אֹדֶה לַנּוֹצָה הַנֶּאֱנָחָה? –</p>
</blockquote>

<blockquote>
<p>תּוֹדָה לָךְ נוֹצָה, תּוֹדָה וּבְרָכָה!!</p>
</blockquote>

<blockquote>
<p>וּלְכִי לְשָׁלוֹם אֶל שַׁעַר הָרָקִיעַ!</p>
</blockquote>

<blockquote>
<p>שָׁם סַפְּרִי לַאדֹנָי מַה-קָּרָה אֹתָנוּ,</p>
</blockquote>

<blockquote>
<p>וְאִמְרִי כִּי גַם <strong>עַתָּה</strong> אִם יֶחְדַּל מֵהשִׁיעַ –</p>
</blockquote>

<blockquote>
<p>עוֹד רֶגַע נְפַרְפֵּר – אָבַדְנוּ כֻלָּנוּ!&#8230;</p>
</blockquote>

<p>מ.מ. דאָליצקי.</p>

<p>מאָסקיוא, צום הרביעי תרמ&quot;ד.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/9656">https://benyehuda.org/read/9656</a></div></body></html>