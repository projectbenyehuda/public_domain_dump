<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>צְבִיָּה אַךְ סְגוֹר לִבִּי</title>
	<meta name="author" content="טודרוס בן יהודה אבולעפיה"/>
</head>
<body>

<p>כתובת השיר: וזה שיר עגבים על אילת אהבים.</p>

<blockquote>
<br />
</blockquote>

<blockquote>
<p>צְבִיָּה – אַךְ סְגוֹר לִבִּי דְּבִירָהּ – / וְשֶׁמֶשׁ – אַךְ עֲנָנֶיהָ בְשַׂעְרָהּ –</p>

<p>וְגוּר אַרְיֵה לְאַט תִּטְרֹף בְּחִנָּהּ / וְאוֹר שֶׁמֶשׁ זְבוּל תַּחְפִּיר בְּאוֹרָהּ,</p>

<p>וְרַבּוּ מַחֲמַדֶּיהָ לְאֵין קֵץ, / וְאִם בַּחֵן יְחִידָה הִיא בְדוֹרָהּ.</p>

<p>וְתֵאֵר תָּאֳרָהּ אֵל בַּמְּחוּגָה / בַיֹּפִי הֱכִינָהּ גַּם חֲקָרָהּ,</p>

<p>וְכָל יֹפִי וְחֵן שָׂם בָּהּ, כְּאִלּוּ / לְהַרְאוֹת נִפְלְאוֹתָיו בָּהּ יְצָרָהּ,</p>

<p>וְאֶל כָּל לֵב וְלֵב שָׂמָהּ אֲהוּבָה / כְּאִלּוּ מִסְּגוֹר כָּל לֵב גְּזָרָהּ.</p>

<p>בְּאַהְבָתָהּ מְאֹד בָּחַר לְבָבִי / וּבִסְגוֹרוֹ וּמוֹרָשָׁיו סְגָרָהּ,</p>

<p>וּמִמֶּנָּה מְאוּמָה לֹא אֲקַו, רַק / רְאוֹתָהּ אוֹ לְהִתְעַנֵּג בְּזִכְרָהּ.</p>

<p>וּבֶחָג שָׂמְחָה נַפְשִׁי וְהִנֵּה / לְשֵׁם אֵל בַּעֲדָהּ תָּעִיר זְמִירָהּ –</p>

<p>הֲכִי בֶחָג אֲבַקֵּר בֵּית מְעוֹנָהּ – / וְאוּלַי שָׁם יְגֻנַּב לִי דְבָרָהּ!</p>

<p>וְיֵשׁ פֶּתִי – וְהוּא חָכָם בְּעֵינָיו – / חֲשָׁבַנִי לְפֶתִי בַּעֲבוּרָהּ</p>

<p>בְּאָמְרוֹ ״מַה לְּךָ נַפְשָׁךְ לְעַנּוֹת / בְּאַהְבָתָהּ, וְהַבְזוֹת אֶת יְקָרָהּ?</p>

<p>תְּעַנֶּה נַפְשְׁךָ, וּבְאַהֲבָתָהּ / גְּוִיָּתְךָ כְּבָר כָּלָה שְׁאֵרָהּ,</p>

<p>וְתַסְגִּירְךָ – וְיָקְרָה מִסְּגוֹר לָךְ / וְלִסְגּוֹר לִבְּךָ תָּרִיק סְגוֹרָהּ!</p>

<p>הֲלֹא טוֹב לָךְ חֲשֹׁק עַלְמָה רְצוֹנָהּ / עֲשׂוֹת חֶפְצָךְ וְתוֹחַלְתָּהּ וְשִׂבְרָהּ,</p>

<p>תְּרוֹצֵץ לַעֲשׂוֹת חֵפֶץ לְבָבְךָ / כְּאָמָה לַעֲשׂוֹת חֵפֶץ גְּבִירָהּ״.</p>

<p>עֲנִיתִיו ״אֵיךְ בְּאַחֶרֶת לְעוֹלָם / אֲמִירָהּ – וַאֲדֹנָי הֶאֱמִירָהּ?</p>

<p>וְאַהְבָתָהּ, אֱמֹר, אֵיךְ אֶעֱזֹב אוֹ / אֲסִירָהּ מִהְיוֹת לִבִּי אֲסִירָהּ?</p>

<p>וְנַפְשִׁי מִלְּפָנִים לָהּ מְכוּרָה / וְלֹא אֶמְשֹׁל לְעַם נָכְרִי לְמָכְרָהּ!״</p>

<p>אֲנִי טֶרֶם אֲכַלֶּה אֶת דְבָרַי / לְהַרְאוֹת רִיק תְּלֻנָּתוֹ וְשִׁקְרָהּ –</p>

<p>וְהִיא עָבְרָה לְפָנֵינוּ וְרֵיחָהּ / כְּמֹר עוֹבֵר בְּכָל עֵבֶר בְּעָבְרָהּ,</p>

<p>וְהַלַּיְלָה כְּשַׂעְרָהּ הָיְתָה, אַךְ / בְּעָבְרָהּ לֶחֱיָהּ כַּיּוֹם הֱאִירָהּ.</p>

<p>וְאָז רָאָה וְנִבְהַל בַּחֲזוֹתָהּ / וְכִמְעַט יָצְאָה נַפְשׁוֹ בְאוֹרָהּ,</p>

<p>וּפִתְאוֹם נִקְשְׁרָה נַפְשׁוֹ בְנַפְשָׁהּ / וְלִבּוֹ נֶאֱסַר תּוֹךְ מַאֲסָרָהּ,</p>

<p>וּמָנְעוּ זָהֳרֵי לֶחְיָהּ בְּהִלָּם / בְּנוֹת עֵינָיו לְהַבִּיט אֶל מְאוֹרָהּ.</p>

<p>וְנָפַלְתִּי עֲלֵי פָנַי, וְנַפְשִׁי / כְמַבְכִּירָה אֲשֶׁר תָּחִיל בְּצִירָהּ,</p>

<p>וְכִמְעַט אֶגְוְעָה, לוּלֵי אֲשֶׁר הוּא / זְכָרָהּ לִי – וְקַמְתִּי עֵת זְכָרָהּ –</p>

<p>בְּקָרְאוֹ ״מַה לְּךָ, נִרְדָּם? וְהִנֵּה / פְלוֹנִית עָבְרָה, קוּם, שׁוּר הֲדָרָהּ!</p>

<p>אֲנִי מוֹדֶה וּמִתְוַדֶּה לְעָפְרַת / אֲהָבֶיךָ וּפִדְיוֹן לָהּ וְכָפְרָהּ.</p>

<p>אֱמֶת, דַּי לֶאֱנוֹשׁ מֵאַהֲבָתָהּ / רְאוֹתָהּ אוֹ שְׁמֹעַ מַאֲמָרָהּ,</p>

<p>וְחֹק עַל הַגְּבִיר לָשׂוּם לְחָיָיו / לְמִדְרָךְ לָהּ וְלִלְחֹךְ אֶת עֲפָרָהּ,</p>

<p>וְכָל נֶפֶשׁ בְּאַהְבָתָהּ תְּעֻנֶּה, / אֱמֶת, כִּי יוֹצְרָהּ יַכְפִּיל שְׂכָרָהּ.</p>

<p>לְחִשְׁקָהּ אַעֲבִיד לִבִּי לְעוֹלָם / וְעוֹד לֹא אֶשְׁאֲלָה לִקְרֹא דְרוֹרָהּ</p>

<p>בְּעוֹד שֶׁמֶשׁ בְּמִזְרָח תַּעֲלֶה אוֹ / בְעוֹד צִפּוֹר תְּרַנֵּן עַל אֲמִירָהּ״.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/33670">https://benyehuda.org/read/33670</a></div></body></html>