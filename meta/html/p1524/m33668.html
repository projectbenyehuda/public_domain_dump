<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יְדִיד אַל תַּחְשְׁבֵנִי</title>
	<meta name="author" content="טודרוס בן יהודה אבולעפיה"/>
</head>
<body>

<p>תשובה לאבו עמר יוסף אבן־אלסרקסטי שפנה אל טדרוס בשיר תוכחה לאחר שקהילת טולדו דרשה מבניה החוטאים חזרה בתשובה.</p>

<blockquote>
<br />
</blockquote>

<blockquote>
<p>יְדִיד, אַל תַּחְשְׁבֵנִי, הָעֲבוֹדָה! / חֲתֹם תּוֹרָה רְצוֹנִי, צֹר תְּעוּדָה.</p>

<p>עֲבוֹדַת אֵל כְּמִצְוָתוֹ בְּעֵין כֹּל / מְאֹד תִּיקַר, וְתִכְבַּד הָעֲבוֹדָה,</p>

<p>וְאֶל עַל נִקְרְאָה חַיָּה טְהוֹרָה – / וּמוֹרֶדֶת עֲנִיָּה הִיא מְרוּדָה.</p>

<p>אֲבָל כִּי יֵשׁ לְנַהֵל מוֹרְדִים עַד / כְּדָגִים נֶאֱחָזִים בַּמְּצוֹדָה –</p>

<p>מְעַט יָשׁוּב מְעַט חוֹטֵא, וְיַחְנֶה / בְהַר שֶׁפֶר וְיִסַּע מֵחֲרָדָה.</p>

<p>לְהַכְלִים אֵין, הֲכִי אָסוּר לְהַלְבִּין / פְּנֵי חָבֵר בְּתוֹךְ קָהָל וְעֵדָה</p>

<p>וְלַבִּיט לַמְחַנֵּן קוֹל כְּחוֹשֵׁק / בְּשָׁמְעוֹ מֵחֲשׁוּקָה קוֹל צְעָדָה.</p>

<p>וְיָדוּעַ, אֱמֶת, כִּי אֵין לְהָשִׁיב / לְבַד בִּדְבַר תְּחִנָּה אוֹ בְתוֹדָה –</p>

<p>וּמִי יִתֵּן וְאִישׁ לֹא יֶאֱשַׁם רַק / אֲשַׁם שִׁפְחָה חֲרוּפָה אוֹ יְעוּדָה!</p>

<p>וְהַהַגְרִית לְהַלֵּךְ אַט בְּדַרְכָּהּ / וְהָעִבְרִית לְבַשֵּׁל הַסְּעוּדָה.</p>

<p>וּמָה רַע בַּחֲזוֹת יָפָה וְתַמָּה / אֲשֶׁר עַל נִפְלְאוֹת הָאֵל מְעִידָה?</p>

<p>וְאִם צָרִיךְ אֱנוֹשׁ שִׁפְחָה לְשַׁמֵּשׁ – / הֲלֹא טוֹב בִּהְיוֹת קַלָּה חֲמוּדָה!</p>

<p>לְזֶה אֵין חֵטְא בְּשִׁפְחָה זֹה, לְבַד אִם / לְשֵׁם חֵטְא בַּיְתָה מוֹשִׁיב יְחִידָה.</p>

<p>הֲדַי כִּי תֶחֱטָא נֶפֶשׁ בְּסֵתֶר / וּבַגָּלוּי כְּמִתְוַדָּה וּמוֹדָה?</p>

<p>הֲטוֹב כִּי אַחֲרִים פֶּתִי, וְיֶהִי / עֲבַרְיָנָא שְׁעָרַי בָּא בְתוֹדָה?</p>

<p>תְשׁוּבָה זֹאת מְשׁוּבָה הִיא, וְלָמָּה / כְתוּבָה תִהְיֶה חַטַּאת יְהוּדָה?</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/33668">https://benyehuda.org/read/33668</a></div></body></html>