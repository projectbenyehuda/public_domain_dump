<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בהשתפך עלי נפשי (בת-קול תרע&quot;ג)</title>
	<meta name="author" content="מנחם מבש&quot;ן"/>
</head>
<body>

<blockquote>
<p>אֵלַיִךְ, אֵלַיִךְ, בַּת־שִׁירָתִי,</p>

<p>אֶשָּׂא נַפְשִׁי, הַמָּרָה, הַסֹּעֵרָה,</p>

<p>מִדֵּי לֶכְתִּי קֹדֵר בְּאַנְחָתִי</p>

<p>וְתוּגָתִי בִּלְבָבִי כְּמוֹ־אֵשׁ בֹּעֵרָה:</p>

<p>בּוֹאִי, הוֹפִיעִי, בַּת אֵל, מִמְרוֹמֵךְ,</p>

<p>פִּרְשִׂי נָא עָלַי סֻכַּת שְׁלוֹמֵךְ.</p>

<br />
</blockquote>

<blockquote>
<p>חַלְצִינִי נָא חַלֵּץ מֵחַיֵּי מְהוּמוֹת,</p>

<p>בָּם אֶטְבַּע יוֹמָם עַד מַחֲנַק נֶפֶשׁ,</p>

<p>פִּתְחִי לִי אוֹצָרֵךְ, גַּלִּי תַּעֲלֻמּוֹת,</p>

<p>שַׁלָּמָה יוּעַם זְהָבִי בָּרֶפֶשׁ.</p>

<p>הֲיִי נָא מְנוּסִי, מִקְלָטִי, שַׁעֲשׁוּעָי,</p>

<p>סַמְכִינִי עַד אֶעֱלֶה עֶרֶשׂ יְצוּעָי.</p>

<br />
</blockquote>

<blockquote>
<p>הֵן עָנְיִי וַעֲמָלִי וַעֲבֹדָה עָבַדְתִּי</p>

<p>בְּמִשְׁמַרְתִּי יוֹם יוֹם מִנְעוּרַי וְעַד עָתָּה,</p>

<p>וֶעֱנוּת עַמִּי, חֶרְפַּת מוֹלַדְתִּי,</p>

<p>אֲשֶׁר הָיוּ בְּכָל־מָקוֹם לְמַטָּה לְמָטָה,</p>

<p>יְלַחֲכוּ לְשַׁדִּי, יְקַרְקְרוּ לֵב וָקֶרֶב,</p>

<p>יְדַכְּאוּנִי יַכְּתוּנִי מִבֹּקֶר עַד עֶרֶב.</p>

<br />
</blockquote>

<blockquote>
<p>וּמַה כֹּחִי כִּי אֶשָּׂא אֶת־כָּל־הַכְּאֵב,</p>

<p>הַכְּאֵב הַמִּשְׁנֶה – הוֹי כַּעַשׂ וְחָרוֹן!</p>

<p>וְעַד מָתַי יִשְׂבַּע רֹגֶז הַלֵּב</p>

<p>וְלֹא יִשָּׁבֵר מִשְׁנֵה־שִׁבָּרוֹן?</p>

<p>וְהֵן גַּם הַבַּרְזֶל יִמַּס יֵעָוֶת</p>

<p>בִּהְיוֹת עָלָיו יַחַד אֵשׁ וּמַקָּבֶת&#8230;</p>

<br />
</blockquote>

<blockquote>
<p>אֵלַיִךְ אֵיפוֹא אֵפֶן אָנוּסָה,</p>

<p>אַתְּ הַשִּׁירָה בַּת שָׁמַיִם;</p>

<p>הַגִּיהִי חָשְׁכִּי בְּטֶרֶם אָמוּתָה,</p>

<p>הַשְׁכִּיחִינִי אֶת מְרֹרוֹת הַחַיִים.</p>

<p>הַשְׁקִינִי אַךְ רֶגַע מִכּוֹסֵךְ רְוָיָה,</p>

<p>הַרְעִיפִי טַל אוֹרוֹת עַל לִבִּי – וְחָיָה.</p>

<br />
</blockquote>

<blockquote>
<p>אֶל אֶרֶץ הַפְּלָאוֹת, גֵּיא הַחִזָּיוֹן,</p>

<p>בִּכְנָפַיִךְ שָׂאִינִי, הַרְאִינִי יִפְעָתָם,</p>

<p>אֶרֶץ – שָׁם זֹקֶן, מָוֶת, כִּלָּיוֹן,</p>

<p>חָדְלוּ לָתֵת פַּחֲדָם וְאֵימָתָם.</p>

<p>שָׁם אֲהַלֵּךְ אֲרַחֵף אֶפְרֹשׂ נֵס</p>

<p>מֵעַל לִגְבֻלוֹת מָקוֹם וָעֵת.</p>

<br />
</blockquote>

<blockquote>
<p>שָׁם אֶשְׁמַע מִתְלַחֲשִׁים פְּרָחִים וְרוּחוֹת,</p>

<p>וְעִם כּוֹכָבִים וּכְרוּבִים לִי שִׂיחַ וְשִׂיג:</p>

<p>שָׁם הַכֹּל צָפוּי וְהָעֵינַיִם פְּקֻחוֹת,</p>

<p>וּצְפוּנֵי הָעִתִּים אֶרְדֹּף אַשִּׂיג.</p>

<p>שָׁם אֶשְׁכַּח עָנְיִי, עֲמָלִי, בְּלוֹתִי,</p>

<p>וַעֲלֻמֵי עוֹלָם מְנָת חֶלְקִי וְכוֹסִי&#8230;</p>

<br />
</blockquote>

<blockquote>
<p>שָׁם אֶחֱזֶה עַמִּי, הַיְהוּדִים הַעֲשׁוּקִים,</p>

<p>עַם נִרְדָּף עַל ישֶׁר, נִרְדָּף עַד אֲבֹד,</p>

<p>עַם נִבְזֶה, שָׁפָל, נִמְנֶה אֶת חֲשֻׁכִּים –</p>

<p>כֻּלּוֹ עֹטֶה אוֹר, עֹדֶה גָאוֹן וְהוֹד,</p>

<p>מְאֻשָּׁר מִכָּל־גּוֹיִם, בָּרוּךְ מִבָּנִים,</p>

<p>עֹמֵם אַבִּירֵי עַמִּים, מְבַלֶּה אֵיתָנִים.</p>

<br />
</blockquote>

<blockquote>
<p>אֵלַיִךְ אֵלַיִךְ, בַּת שִׁירָתִי,</p>

<p>אֶשָּׂא נַפְשִׁי, הַנְּכֵאָה, הַמָּרָה,</p>

<p>מִדֵּי לֶכְתִּי קֹדֵר בְּאַנְחָתִי</p>

<p>וְלִבִּי הוֹמֶה וּסְבִיבִי נִשְׂעָרָה:</p>

<p>בּוֹאִי, הוֹפִיעִי, בַּת אֵל, מִמְרוֹמֵךְ,</p>

<p>פִּרְשִׂי נָא עָלַי אֶת סֻכַּת שְׁלוֹמֵךְ.</p>
</blockquote>

<p><strong>(בת-קול תרע&quot;ג)</strong></p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30867">https://benyehuda.org/read/30867</a></div></body></html>