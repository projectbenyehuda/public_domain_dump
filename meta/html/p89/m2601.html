<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פְּרֵדָה</title>
	<meta name="author" content="חיים נחמן ביאליק"/>
</head>
<body>

<blockquote>
<p>וּבְבֹקֶר אָבִיב כְּלִיל בְּדֹלַח, בַּעֲמֹד הָעוֹלָם כֻּלּוֹ</p>
</blockquote>

<blockquote>
<p>בְּטָהֳרוֹ וּבְזִיווֹ הָרִאשׁוֹן, וּבְטֶרֶם יָקִיץ הַפַּרְבָּר</p>
</blockquote>

<blockquote>
<p>עַל הֲמוֹנוֹ וּשְׁאוֹנוֹ לְזַהֲמוֹ (אֵין זֹאת כִּי בְּבֹקֶר כָּזֶה</p>
</blockquote>

<blockquote>
<p>הִשְׁכִּים אַבְרָהָם אָבִינוּ וַיּוֹלֶךְ אֶת-בְּנוֹ לָעֲקֵדָה)</p>
</blockquote>

<blockquote>
<p>קָמָה אִמִּי, הִתְפַּלְּלָה, וַתָּצַר אֶת-מְעַט בְּלֹאַי,</p>
</blockquote>

<blockquote>
<p>הֵם כָּל-מַעֲרֶכֶת תִּלְבָּשְׁתִּי, טְלוּאֵי כַפָּהּ מֵאָמֶשׁ:</p>
</blockquote>

<blockquote>
<p>כֻּתֳּנוֹת וּפֻזְמְקָיוֹת מִסְפָּר וְטַלִּית קָטָן מְצֻיֶּצֶת,</p>
</blockquote>

<blockquote>
<p>וּבְשִׁיתָהּ עֲלֵיהֶם נוֹסָפוֹת מַשְׂאוֹת לֶב-אֵם בַּהֲמוֹן רַחֲמָיו:</p>
</blockquote>

<blockquote>
<p>חֲרֶרֶת כֻּסְּמִים, מַאֲפֵה יָדָהּ, נְעִים מַטְעַמּוֹתַי מֵעוֹדִי,</p>
</blockquote>

<blockquote>
<p>וְסִדּוּרוֹ הַבָּלוּי שֶׁל אַבָּא, זֶה חֶלְקִי מִכָּל-יְרֻשָּׁתִי</p>
</blockquote>

<blockquote>
<p>(צֵידַת מִשְׁנֶה לִיתוֹמָהּ: הָאַחַת – לִנְתִיב הַיָּגוֹן,</p>
</blockquote>

<blockquote>
<p>הַנָּכוֹן לְפָנָיו כַּיּוֹם, וְהָאַחַת – לִנְתִיב כָּל-חַיָּיו)</p>
</blockquote>

<blockquote>
<p>שָׂמָתַם צְרוֹר אֶחָד, נִקְלֶה וְיָקָר גַּם יַחַד, בְּכַפִּי.</p>
</blockquote>

<blockquote>
<p>אָז תִּתְעַטֵּף בַּסֻּדָּר, וָאֶשַּׁק לַאֲחוֹתִי וּלְאָחִי</p>
</blockquote>

<blockquote>
<p>נְשִׁיקוֹת פְּרֵדָה מְמֻשָּׁכוֹת, נַשֵּׁק וְשָׁנֹה וְהוֹסֵף,</p>
</blockquote>

<blockquote>
<p>וּבְכָל-כֹּחִי, עַד מְצוֹת הַנֶּפֶשׁ וְעַד כְּלוֹתָהּ,</p>
</blockquote>

<blockquote>
<p>וְכָכָה נָשַׁקְתִּי גַּם לְכָל-מְזוּזוֹת הַפְּתָחִים,</p>
</blockquote>

<blockquote>
<p>וָאֹמַר עוֹד שָׁלוֹם בְּלִבִּי לְצִלְלֵי יָמַי הַמְעַטִּים,</p>
</blockquote>

<blockquote>
<p>הַחֲבוּיִם וְעוֹמְדִים אִלְּמֵי יָגוֹן בְּכָל-קִירוֹת הַבַּיִת</p>
</blockquote>

<blockquote>
<p>וּבְכָל-זָוִיּוֹתָיו הָאֲפֵלוֹת – שָׁלוֹם שָׁלוֹם לְכֻלְּכֶם.</p>
</blockquote>

<blockquote>
<p>וֶהְיֵה שָׁלוֹם גַּם אַתָּה, שְׁכַן בֵּיתֵנוּ הַקָּרוֹב,</p>
</blockquote>

<blockquote>
<p>עֵץ חֲמֻדוֹת לִי וּנְטַע שַׁעֲשׁוּעַי, לִבְנֶה רַעֲנָן וִיפֵהפֶה,</p>
</blockquote>

<blockquote>
<p>אֲשֶׁר הֵיטַבְתָּ הַבֹּקֶר לִקְרָאתִי כָּל-שִׁפְעַת קְוֻצּוֹתֶיךָ</p>
</blockquote>

<blockquote>
<p>וַתַּעַד כָּל-חֶלְיָתְךָ וּנְזָמֶיךָ הַצְּהֻבִּים לְתִפְאָרֶת,</p>
</blockquote>

<blockquote>
<p>שָׁלוֹם וּבְרָכָה לְךָ עַד הָעוֹלָם, עֵקֶב הִגְמֵאתַנִי</p>
</blockquote>

<blockquote>
<p>מִדֵּי אָבִיב בְּאָבִיב מֵעֲסִיס גִּזְעֲךָ הַצּוֹנֵן.</p>
</blockquote>

<blockquote>
<p>אָכֵן מֶסֶךְ עֹנִי מִסְכֶּךָ, וּמֻגָּשׁ בִּכְלִי חֶרֶשׂ,</p>
</blockquote>

<blockquote>
<p>צַפַּחַת דַּלִּים, אַךְ מָתְקוֹ הַמְשׁוֹבֵב נֶפֶשׁ</p>
</blockquote>

<blockquote>
<p>יַעֲמֹד בְּפִי וּבְעַצְמוֹתַי יָמִים רַבִּים, וְזִכְרוֹ</p>
</blockquote>

<blockquote>
<p>יַחֲלִים רוּחִי מִיֵּין הָרֶקַח בִּגְבִיעַ זָהָב.</p>
</blockquote>

<blockquote>
<p>וְשָׁלוֹם שָׁלוֹם גַּם לְךָ, הַיָּשִׁישׁ בְּאֶזְרְחֵי הַפַּרְבָּר,</p>
</blockquote>

<blockquote>
<p>מָגִנֵּנוּ הֶחָסֹן, טִלְלוֹן<a href="#fn:1" id="fnref:1" title="see footnote" class="footnote"><sup>1</sup></a> עָבֹת וּמֵצַל,</p>
</blockquote>

<blockquote>
<p>כְּבַד שָׁנִים וָעֳפָאִים וּשְׂבַע סוּפוֹת וַחֲזִיזִים!</p>
</blockquote>

<blockquote>
<p>קוֹרָתְךָ הַנְּבוּבָה (חֲקוּקַת יָד? נְגוּעַת רָקָב?</p>
</blockquote>

<blockquote>
<p>אוֹ חֲרוּרַת בָּרָק?) מְעוֹן-תָּמִיד נֶאֱמָן הָיְתָה</p>
</blockquote>

<blockquote>
<p>לִנְחִיל דְּבוֹרִים שׁוֹקֵק וְחֵיקָהּ מַחֲבֵא נְעִימוֹת</p>
</blockquote>

<blockquote>
<p>לְרֹאשִׁי, נְחִיל שְׂעִפִּים גַּם הוּא. בְּחַרְבוֹנֵי קַיִץ</p>
</blockquote>

<blockquote>
<p>מִלַּטְתִּי לֹא אַחַת אֶל צִלְּךָ אֶת-יְגוֹן יַלְדוּתִי</p>
</blockquote>

<blockquote>
<p>וָאֲרַפֵּד לְמַרְגְּלוֹתֶיךָ אֶת-גַּעֲגוּעֶיהָ הַסְּתוּמִים</p>
</blockquote>

<blockquote>
<p>עַל נַעֲלָמוֹת וּרְחֹקוֹת בַּל יְדַעְתִּין, וְגַם אַתָּה</p>
</blockquote>

<blockquote>
<p>הִטְעַמְתַּנִי לֹא אַחַת מֵעֹקֶץ דְּבוֹרֶיךָ הָעַז</p>
</blockquote>

<blockquote>
<p>וּמִדִּבְשָׁן הַמְעָט. שָׂא בְרָכָה עַל שְׁנֵיהֶם יָחַד,</p>
</blockquote>

<blockquote>
<p>שָׂב אֵיתָן וְנֶאְדָּר! אֶל כָּל-חֲלוֹמוֹתַי בְּהָקִיץ</p>
</blockquote>

<blockquote>
<p>יִלָּוֶה מֵעַתָּה רַחַשׁ טְרָפֶיךָ הַמְעֻמְעָם, עַל כָּל-מִשְׁעֹלַי</p>
</blockquote>

<blockquote>
<p>יְקַדְּמוּנִי וִיפַזְזוּ לְעֵינַי בְּגִיל בְּנֵי זַהֲרוּרֶיךָ,</p>
</blockquote>

<blockquote>
<p>עַכְבְּרֵי זְהָבְךָ הַזְּרִיזִים, וּמִכָּל רָאשֵׁי בְשָׂמִים</p>
</blockquote>

<blockquote>
<p>יִדְבַּשׁ בְּאַפִּי תָמִיד וְעַד לְמֵרָחוֹק יִדְבָּקַנִי</p>
</blockquote>

<blockquote>
<p>נִיחוֹחַ צִצֶּיךָ, בְּנֵי זְקוּנֶיךָ הָעֲדִינִים, אֲפִילֵי קָיִץ.</p>
</blockquote>

<blockquote>
<p>וּשְׂאוּ שָׁלוֹם וּבְרָכָה גַם אַתֶּם, בָּתֵּי חֹמֶר,</p>
</blockquote>

<blockquote>
<p>מִשְׁכְּנוֹת רָשִׁים, פְּרוּמֵי גַגּוֹת וּמֻטֵּי כְתָלִים,</p>
</blockquote>

<blockquote>
<p>שְׁקוּעֵי בֶּעָפָר עַד טַבּוּר, שָׁלוֹם שָׁלוֹם לְכֻלְּכֶם!</p>
</blockquote>

<blockquote>
<p>וּשְׁלוֹמִים מִשְׁנֶה לָאַחֲרוֹן-אַחֲרוֹן בְּאַחֲרוֹנֵיכֶם,</p>
</blockquote>

<blockquote>
<p>לַשָּׁפָל וְלַנִּדָּח בְּכֻלְּכֶם, לְאֹהֶל דַּךְ וְנִכְלָם,</p>
</blockquote>

<blockquote>
<p>הַבּוֹדֵד לוֹ בְּצֶלַע הַפַּרְבָּר, רוֹבֵץ לְמַעֲצֵבָה,</p>
</blockquote>

<blockquote>
<p>גָּמָל נִכְנָע עֲמוּס חֲטֹטְרוֹתָיו, בְּמוֹרַד הַמַּכְתֵּשׁ</p>
</blockquote>

<blockquote>
<p>וּמֵצִיץ מִמַּחֲבֹאוֹ נִבְעָת, בַּחֲצִי אֶשְׁנָב, בְּמַה-שֶּׁלְּמָעְלָה –</p>
</blockquote>

<blockquote>
<p>יִשְׂגֶּה שְׁלוֹמוֹ עַד הָעוֹלָם! עוֹדֶנִּי עוּל קְטֹן יָמִים,</p>
</blockquote>

<blockquote>
<p>עוֹד לֹא נָכוֹנָה מִלַּת &#8220;אַבָּא&#8221; עַל דַּל שְׂפָתָי,</p>
</blockquote>

<blockquote>
<p>אֶל אֹהֶל צָנוּעַ זֶה, מִשְׁכַּן מְלַמְּדִי, הוּבֵאתִי,</p>
</blockquote>

<blockquote>
<p>נָשׂוּא בְמַעֲטֵה טַלִּית פַּסִּים עַל כַּפֵּי אָבִי,</p>
</blockquote>

<blockquote>
<p>צָמוּד בְּחָזְקָה אֶל-לִבּוֹ וּזְקָנוֹ חוֹפְפָה עַל לְחָיַי,</p>
</blockquote>

<blockquote>
<p>מַשְׂאַת חֲרָדָה, קֹדֶשׁ לֵאלֹהִים, וּפִקְדוֹן יְקָר בְּסֵתֶר כְּנָפָיו.</p>
</blockquote>

<blockquote>
<p>אָכֵן מַר וְנִמְהָר הָיָה רַבִּי וַיַּרְאֵנִי קָשָׁה,</p>
</blockquote>

<blockquote>
<p>אַף יֵשׁ אֲשֶׁר הִפְלִיא מַכּוֹתַי הַפְלֵא וָפֶלֶא,</p>
</blockquote>

<blockquote>
<p>וְאוּלָם לִבִּי אֲנִי נוֹחַ לִרְצוֹת עַתָּה וְחֵמָה אֵין לִי.</p>
</blockquote>

<blockquote>
<p>בִּשְׁעַת פְּרֵדָה נוּגָה וְזַכַּת בֹּקֶר זֹה, בְּהַצִּיגִי</p>
</blockquote>

<blockquote>
<p>רִאשׁוֹנָה כַּף רַגְלִי הַחֲרֵדָה עַל נָתִיב לֹא אֵדָעֶנּוּ,</p>
</blockquote>

<blockquote>
<p>מַה-יְּקַרְתֶּם עַתָּה כֻלְּכֶם לִלְבָבִי! אַתֶּם כִּהְיוֹתְכֶם,</p>
</blockquote>

<blockquote>
<p>עַל כָּל-עַקְמוּמִיּוֹתֵיכֶם, עַל גִּדְרוֹת חַצְרֵיכֶם הַדְּחוּיוֹת,</p>
</blockquote>

<blockquote>
<p>עַל עֲרֵמוֹת אַשְׁפַּתּוֹתֵיכֶם וְעַל כָּל-יְקוּמְכֶם הַדָּל –</p>
</blockquote>

<blockquote>
<p>כֻּלְּכֶם, כֻּלְּכֶם חֲמֻדוֹת אַתֶּם לִי הַבֹּקֶר שִׁבְעָתָיִם!</p>
</blockquote>

<blockquote>
<p>וּרְאוּ, לֹא רַב וְלֹא כָבֵד מְאֹד לְמַרְאֶה וּלְמִשְׁקָל</p>
</blockquote>

<blockquote>
<p>הַמַּשָּׂא בְכַפִּי, מַעֲנַק אִמִּי לִי, צֵידָה לַדָּרֶךְ:</p>
</blockquote>

<blockquote>
<p>אֵין אִתִּי זוּלָתִי גְוִיָּתִי הַקְּטַנָּה וּצְרוֹרִי הַקְּלֹקֵל,</p>
</blockquote>

<blockquote>
<p>וּבְכָל-זֹאת, גַּם בְּקָטְנִי וּבְרִישִׁי לֹא נָעוּר וָרֵיק</p>
</blockquote>

<blockquote>
<p>אֵצֵא מֵעִמָּכֶם כָּלָה. עוֹד מַשָּׂא אַחֵר,</p>
</blockquote>

<blockquote>
<p>חֹסֶן תַּעֲלוּמוֹת, אֵין חֵקֶר לִיקָרוֹ וּמִרְבֶּה מֵהָכִיל,</p>
</blockquote>

<blockquote>
<p>אֶשָּׂא אִתִּי, וְהוּא צָרוּר בְּלִבִּי, חָתוּם בְּעַצְמוֹתָי,</p>
</blockquote>

<blockquote>
<p>הֲלֹא הוּא זֶה אֲשֶׁר עֲמַסְתֶּם אוֹתוֹ לְנַפְשִׁי</p>
</blockquote>

<blockquote>
<p>יוֹם יוֹם וְרֶגַע רֶגַע בִּפְרָצְכֶם כָּל-שְׁעָרֶיהָ</p>
</blockquote>

<blockquote>
<p>לָבוֹא אֶל קִרְבִּי פְנִימָה כִּמְבוֹאֵי עִיר מְבֻקָּעָה</p>
</blockquote>

<blockquote>
<p>וּפִי לֹא שְׁאֶלְתֶּם, עַד מְלֹאת רוּחִי אֶתְכֶם</p>
</blockquote>

<blockquote>
<p>וַאֲנִי לֹא יָדָעְתִּי. עַתָּה אַסִיעֲכֶם אִתִּי</p>
</blockquote>

<blockquote>
<p>אֶל אֲשֶׁר אַסִּיעֲכֶם וּשְׁכַנְתֶּם בְּתוֹכִי לְעוֹלָם.</p>
</blockquote>

<blockquote>
<p>וּבַצַּר לִלְבָבִי בַנֵּכָר, כִּי יִתְקְפוּהוּ גַעֲגוּעָיו,</p>
</blockquote>

<blockquote>
<p>וּבָאתִי אֶל פִּנַּת סֵתֶר וּשְׁלַפְתִּיכֶם אֶחָד אֶחָד</p>
</blockquote>

<blockquote>
<p>עַד עֲמָדְכֶם לְפָנַי כֻּלְּכֶם, כְּבֻדָּה רַבָּה וּגְדוֹלָה,</p>
</blockquote>

<blockquote>
<p>וּצְרוּפִים מִכָּל-סִיגֵיכֶם תִּגָּלוּ לְעֵינַי פִּתְאֹם</p>
</blockquote>

<blockquote>
<p>וְהִנְּכֶם כְּלִילֵי חֵן וָחֶסֶד וַעֲטוּרֵי יִפְעָה שִׁבְעָתָיִם:</p>
</blockquote>

<blockquote>
<p>תְּכֵלֶת חֲדָשָׁה, בְּטֹהַר בְּתוּלֶיהָ, יִרְעֲפוּ שְׁמֵיכֶם,</p>
</blockquote>

<blockquote>
<p>הַקָּמָה בִשְׂדוֹת גְּבוּלְכֶם תָּפֹז מִכֶּתֶם אוֹפִיר</p>
</blockquote>

<blockquote>
<p>וּרְפִידוֹת דִּשְׁאֵיכֶם תִּשְׂתָּרַעְנָה כִּיקַר שְׁטִיחִים רִקְמָה.</p>
</blockquote>

<blockquote>
<p>מִשֶּׁלֶג-בְּרֵאשִׁית יִצְחַר שֶׁלֶג עַרְבַתְכֶם חֹרֶף</p>
</blockquote>

<blockquote>
<p>וּשְׁלוּלִיּוֹת אֲבִיבְכֶם, פַּחֲזוֹת מַיִם, תִּזַּלְנָה כֶּסֶף טָהוֹר.</p>
</blockquote>

<blockquote>
<p>תִּרְעַשׁ כַּלְּבָנוֹן חֻרְשַׁתְכֶם בְּיוֹם סָעַר, וּבְנוּחָהּ –</p>
</blockquote>

<blockquote>
<p>וְשָׁכַן בָּהּ שֶׁקֶט אֱלֹהִים. עֵינַי תִּרְחַבְנָה מִפְּלִיאָה</p>
</blockquote>

<blockquote>
<p>לְקוֹל קוּקִיָּה בָא מִסֵּתֶר חֶבְיוֹנָהּ יוֹמָם</p>
</blockquote>

<blockquote>
<p>וּלְבָבִי יִגְוַע מִמֶּתֶק תְּרוּעַת זְמִירֶיהָ לָיְלָה.</p>
</blockquote>

<blockquote>
<p>דְּבוֹרֵיכֶם כַּכִּנּוֹרוֹת תֶּהֱמֶינָה וּצְפַרְדְּעֵיכֶם תִּפְצַחְנָה רְנָנוֹת.</p>
</blockquote>

<blockquote>
<p>אָז תִּפָּקֵד גַּם אָתָּה, אֹהֶל בֵּית רַבִּי, וְעָלִיתָ מִן הָאָרֶץ</p>
</blockquote>

<blockquote>
<p>אֵיתָן כִּמְצוּדַת סָלַע. גַּל הָאַשְׁפָּה, רְבוּץ יַרְכָתְךָ,</p>
</blockquote>

<blockquote>
<p>יֵהָפֵךְ לְגִבְעַת חֶמֶד, צוֹפֶנֶת מַטְמוֹנִים בְּחֻבָּהּ,</p>
</blockquote>

<blockquote>
<p>וּרְצוּעָתְךָ, רַבִּי הַמִּסְכֵּן – שַׁרְבִיט בְּכַף מוֹשֵׁל!</p>
</blockquote>

<blockquote>
<p>כֹּה תִתְיַצְּבוּ לְנֶגְדִּי מְלֵאִים זִיו וּמְפִיקִים נֹגַהּ</p>
</blockquote>

<blockquote>
<p>וְהוֹד לָכֶם וְגֹדֶל כַּאֲשֶׁר לֹא פִלַּלְתֶּם מֵעוֹדְכֶם;</p>
</blockquote>

<blockquote>
<p>וְאוּלָם יֶתֶר הוֹד וּתְרוּמַת כָּל-יִפְעָה צָפַנְתִּי לָךְ וּלְמַעֲנֵךְ,</p>
</blockquote>

<blockquote>
<p>הָעֲלוּבָה מֵאִמּוֹת וְהַמְעֻשָּׁקָה בַנָּשִׁים, אִמִּי סְגֻלָּתִי!</p>
</blockquote>

<blockquote>
<p>אֶת-כָּל-יְקַר חַסְדֵי יָמַי אַקְרִינָה אֶל עֵבֶר פָּנַיִךְ</p>
</blockquote>

<blockquote>
<p>וְנָהַרְתְּ דּוּמָם, כִּצְפִירַת שַׁחַר, בְּגַלְגַּל חַיָּי;</p>
</blockquote>

<blockquote>
<p>וּמִדֵּי יָבֹאוּ רִגְעֵי יְתֹם וּבְדִידוּת לְנַפְשִׁי</p>
</blockquote>

<blockquote>
<p>תִּשְׁעֶינָה עֵינַי בְּרַחֲמִים אֶל נֹגַהּ זַרְחֵךְ</p>
</blockquote>

<blockquote>
<p>וְזָכַרְתִּי לָךְ אֶת-חַסְדֵי עֲרָבַיִךְ עִמִּי, בִּשְׁחוֹתֵךְ</p>
</blockquote>

<blockquote>
<p>עַל רֹאשִׁי הַקָּטֹן, אֲסוּף בִּרְכַּיִךְ וַחֲנוּן אֶצְבְּעוֹתַיִךְ,</p>
</blockquote>

<blockquote>
<p>וַתְּרַוִּינִי דִמְעָתֵךְ, וַתְּשׁוֹקְקִי לִבִּי – כָּל-מַעְיָנָיו הִרְעַשְׁתְּ;</p>
</blockquote>

<blockquote>
<p>וְגַם אֶת-הִתְרַפְּקֵךְ עָלַי אֶמֶשׁ, וְאֶת-הֲצִיצֵךְ אֶל-עֵינַי</p>
</blockquote>

<blockquote>
<p>עַל בִּכְיֵךְ וּשְׂחוֹקֵךְ וּנְשִׁיקוֹתַיִךְ יַחַד אֶזְכֹּר – אָז אֵדַע,</p>
</blockquote>

<blockquote>
<p>מָה-עֲמֻקָּה לְעִתִּים עֱנוּת אֱנוֹשׁ עֲלֵי אֲדָמוֹת!</p>
</blockquote>

<blockquote>
<p>וְאוּלָם חַי אֱלֹהִים, אִם יִפֹּל רְסִיס מִדִּמְעָתֵךְ אָרְצָה!</p>
</blockquote>

<blockquote>
<p>מֵאֲשֶׁר הִיא שָׁם, מִכָּל-הַמְּצוּלוֹת, כִּפְנִינִים מִקַּרְקַע יַמִּים</p>
</blockquote>

<blockquote>
<p>מָשֹׁה אֶמְשֶׁנָּה, וּלְטַשְׁתִּיהָ וְשִׁבַּצְתִּיהָ בְּמִבְחַר הַנְּזָרִים,</p>
</blockquote>

<blockquote>
<p>אֲשֶׁר יָצִיץ לִתְהִלַּת עוֹלָם עַל רֹאשׁ בָּחוּר מֵעָם,</p>
</blockquote>

<blockquote>
<p>וּמִי יוֹדֵעַ, אוּלַי יְאַו לְמוֹשָׁב לוֹ קָדְקֹד</p>
</blockquote>

<blockquote>
<p>אַחַד הַיְתוֹמִים, עֲזוּב אִמּוֹ וּנְזִיר אֶחָיו</p>
</blockquote>

<blockquote>
<p>כָּמוֹנִי, בֶּן-אִישׁ יְהוּדִי מוֹזֵג מִפַּרְבַּר הַזַּפָּתִים.</p>
</blockquote>

<blockquote>
<p>אַל-נָא אֵפוֹא יֵרַע לָךְ, אִמִּי, כִּי שִׁלַּחְתִּנִי,</p>
</blockquote>

<blockquote>
<p>מָחָר עֶרֶב רֹאשׁ-חֹדֶשׁ, וּפָקַדְתְּ אֶת-קֶבֶר אַבָּא,</p>
</blockquote>

<blockquote>
<p>וְהִגַּדְתְּ-לוֹ אֶת-כָּל-עֻנּוֹתֵךְ וְאֶת-כָּל-מַדְוֵי לְבָבֵךְ –</p>
</blockquote>

<blockquote>
<p>הוּא יָבִין, הוּא יַאֲמִין, וְהוּא יִסְלַח לָךְ.</p>
</blockquote>

<br>  

<blockquote>
<p>כֹּה שַׂחְתִּי עִם-לִבִּי</p>
</blockquote>

<blockquote>
<p>בְּהִתְנַהֲלִי כָּל-הַדֶּרֶךְ לְאִטִּי לְרֶגֶל אִמִּי</p>
</blockquote>

<blockquote>
<p>וּלְרֶגֶל נַעֲלוֹתַי הַבָּלוֹת, הַגְּדוֹלוֹת כִּפְלַיִם מִכַּף פְּעָמָי,</p>
</blockquote>

<blockquote>
<p>פָּסֹעַ וְהָגֹה בִדְמָמָה, וּצְרוֹרִי מִתְחַבֵּט עַל שׁוֹקִי</p>
</blockquote>

<blockquote>
<p>וּבְהִתְעוֹרְרִי מֵהֶמְיַת לִבִּי, וָאֶשָּׂא עֵינַי וָאֶשְׁתּוֹמָם,</p>
</blockquote>

<blockquote>
<p>כִּי שָׁתוּ עָלַי מִזֶּה וּמִזֶּה בָּתֵּי-מִדּוֹת גְּבוֹהִים,</p>
</blockquote>

<blockquote>
<p>וַאֲנִי מִתְהַלֵּךְ בֵּין חוֹמוֹתַיִם בְּקִרְיָה גְדוֹלָה לֵאלֹהִים.</p>
</blockquote>

<blockquote>
<p>וְהַבָּתִּים כְּאַרְמוֹנוֹת בְּעֵינָי, וְאַרְמוֹן מֵאַרְמוֹן שָׂגָב,</p>
</blockquote>

<blockquote>
<p>וַאֲנִי קָטֹנְתִּי מְאֹד, וָאֱהִי בְעֵינַי כְּחָגָב.</p>
</blockquote>

<blockquote>
<p>וַתִּיטַב הַקִּרְיָה בְעֵינַי, וַיִּפָּת לִבִּי אַחֲרֶיהָ,</p>
</blockquote>

<blockquote>
<p>כִּי שָׁכַן עוֹד מֵחֵן הַבֹּקֶר וּמִזִּיו יְקָרוֹ עָלֶיהָ.</p>
</blockquote>

<blockquote>
<p>וַתּוֹלִיכֵנִי אִמִּי בִרְחוֹבֵי רְחוֹבוֹת וּבִמְבוֹאֵי מְבוֹאוֹת,</p>
</blockquote>

<blockquote>
<p>וּבִמְצָרֵי סִמְטָאוֹת וּשְׁקָקִים – וְעֵינַי מְשׁוֹטְטוֹת וְתוֹהוֹת.</p>
</blockquote>

<blockquote>
<p>בָּאַחֲרוֹנָה יָצָאנוּ שׁוּב אֶל מֶרְחַב גַּנּוֹת וְקַרְפּיפוֹת,</p>
</blockquote>

<blockquote>
<p>וָאֶשְׂבַּע חֲדָשׁוֹת וּנְצוּרוֹת וְנַפְשִׁי עָיְפָה לָחֲלִיפוֹת.</p>
</blockquote>

<blockquote>
<p>וַנָּבֹא לְעֵת צָהֳרַיִם אֶל-בֵּית אָבִי זְקֵנִי,</p>
</blockquote>

<blockquote>
<p>אֲשֶׁר בְּפַרְבַּר הָעֵצִים בִּקְצֵה הָעִיר הַשֵּׁנִי.</p>
</blockquote>

<br>  

<p>רמת-גן.</p>

<div class="footnotes">
<hr />
<ol>

<li id="fn:1">
<p>לינדע. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2601">https://benyehuda.org/read/2601</a></div></body></html>