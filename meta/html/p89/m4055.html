<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בֵּין נְהַר פְּרָת וּנְהַר חִדֶּקֶל</title>
	<meta name="author" content="חיים נחמן ביאליק"/>
</head>
<body>

<blockquote>
<p>בֵּין נְהַר פְּרָת וּנְהַר חִדֶּקֶל</p>

<p>עַל־הָהָר מִתַּמֵּר דֶּקֶל.</p>

<p>וּבַדֶּקֶל, בֵּין עֳפָאָיו,</p>

<p>תִּשְׁכָּן־לָהּ דּוּכִיפַת זָהָב.
<br><br />
צִפּוֹר זָהָב! עוּפִי, חוּגִי,</p>

<p>צְאִי וּבַקְּשִׁי לִי בֶּן־זוּגִי,</p>

<p>וּבַאֲשֶׁר תִּמְצָאִיהוּ –</p>

<p>כִּפְתִי אוֹתוֹ וַהֲבִיאִיהוּ.
<br><br />
אַךְ אִם־אֵין לָךְ חוּט הַשָּׁנִי</p>

<p>דַּבְּרִי שָׁלוֹם אֶל חֲתָנִי;</p>

<p>מַה־תַּגִּידִי לוֹ? הַגִּידִי:</p>

<p>נַפְשִׁי יוֹצֵאת אֶל יְדִידִי.
<br><br />
אִמְרִי לוֹ: הַגָּן פּוֹרֵחַ,</p>

<p>נָעוּל הוּא וְאֵין פּוֹתֵחַ;</p>

<p>רִמּוֹן פָּז שָׁם יֵשׁ בֵּין עָלָיו –</p>

<p>אַךְ אֵין מִי שֶׁיְּבָרֵךְ עָלָיו.
<br><br />
וְעוֹד תַּגִּידִי לוֹ: מִטָּתִי</p>

<p>אַשְׂחֶה לַיְלָה בְּדִמְעָתִי,</p>

<p>וּמִתַּחַת לִבְנַת בְּשָׂרִי</p>

<p>נִשְׂרָף מִדֵּי לַיְלָה כָּרִי.
<br><br />
וְאִם יְמָאֵן – שִׁמְעִי רָזִי:</p>

<p>הַכֹּל מוּכָן בְּאַרְגָּזִי –</p>

<p>שֵׁשׁ וָמֶשִׁי, וּבְמֶלְתַּחְתִּי</p>

<p>עֶשְׂרִים כְּתֹנֶת רִקְמַת מַחְטִי.
<br><br />
וְנוֹצָה רַכָּה שְׁמוּרָה עִמִּי,</p>

<p>מְרוּטָה בְּעֶצֶם יָד שֶׁל־אִמִּי,</p>

<p>מֵעֵינֶיהָ שְׁנָת הִמְעִיטָה,</p>

<p>לַעֲשׂוֹת כַּר לְאַפִּרְיוֹן בִּתָּהּ.
<br><br />
וּבְמַחֲבוֹאָה, זָהָב רְקוּמָה,</p>

<p>כְּבָר מְחַכָּה הַהִינוּמָה;</p>

<p>נְדָנִי מֻשְׁלָשׁ, נְכוֹנָה אָנִי –</p>

<p>וְלָמָה אֶחֱרוּ פַּעֲמֵי חֲתָנִי?</p>
</blockquote>

<blockquote>
<p>**</p>
</blockquote>

<blockquote>
<p>רִיפַת דִּיפַת וּמוֹרִיפַת –</p>

<p>כָּכָה שָׂחָה הַדּוּכִיפַת:</p>

<p>לַיְלָה אָטוּס אֶל בֵּית דּוֹדֵךְ</p>

<p>וַאֲגַלֶּה לוֹ אֶת־סוֹדֵךְ.
<br><br />
אֶשְׁאַל לוֹ בִשְׁמֵךְ לִשְׁלוֹמוֹ,</p>

<p>דְּמוּתֵךְ אַרְאֶה לוֹ בַּחֲלוֹמוֹ;</p>

<p>פִּתְאֹם יִקְפֹּץ מִמִּשְׁכָּבוֹ</p>

<p>וְעַל מַטְאֲטֵא רָכוּב יָבֹא;
<br><br />
יָבֹא וְיֹאמַר לָךְ: הִנֵּנִי!</p>

<p>אַתְּ גִּיל חַיַּי, בָּבַת עֵינִי;</p>

<p>לֹא בְּמֹהַר וְלֹא בְמַתָּן –</p>

<p>כִּי בְאַהֲבָה בָּךְ אֶתְחַתָּן.
<br><br />
מַה־לִּי עָשְׁרֵךְ, מַה־לִּי רֵישֵׁךְ?</p>

<p>לָמָּה מִשְׁיֵךְ לִי עִם־שֵׁשֵׁךְ?</p>

<p>מִשְׁיִי שְׂעָרֵךְ, חֵיקֵךְ כָּרִי,</p>

<p>אַתְּ מַטְמוֹנִי עִם־אוֹצָרִי.
<br><br />
יֶשׁ־לִי מִשֶּׁלִּי רַב מֹהַר:</p>

<p>בְּלוֹרִית שְׁחֹרָה וְאֵשׁ הַנֹּעַר,</p>

<p>שְׁתֵּיהֶן לָךְ – וּבְרֶגֶל קַלָּה</p>

<p>לִקְרַאת דּוֹדֵךְ בֹּאִי, כַּלָּה!
<br><br />
אָתָא לַיְלָה, וּלְבֵין שִׁפְעַת</p>

<p>עָבִים פָּרְחָה הַדּוּכִיפַת,</p>

<p>עָלֹה עָלְתָה הַשָּׁמַיְמָה</p>

<p>וּנְבוּאָתָהּ לֹא נִתְקַיְּמָה.
<br><br />
לַיְלָה בֹּקֶר וַעֲרָבִים</p>

<p>אֶשָּׂא עֵינַי אֶל הֶעָבִים,</p>

<p>עָבִים זַכִּים, הַעֲדַיִן</p>

<p>דּוֹדִי בְּחִיר לְבָבִי אָיִן?</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4055">https://benyehuda.org/read/4055</a></div></body></html>