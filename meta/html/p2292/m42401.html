<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עִיר קֹדֶשׁ</title>
	<meta name="author" content="סלימאן מנחם מני"/>
</head>
<body>

<p>שיר לאהבת עיה״ק חברון תו״ב עשיתיו ביום כ״ה סיון</p>

<blockquote>
<br />
</blockquote>

<blockquote>
<p>עִיר קֹדֶשׁ חֶבְרוֹן קִרְיַת אַרְבַּע אֶרֶץ מוֹלַדְתֵּנוּ</p>

<p>יְפֵה נוֹף מְשׂוֹשׂ כָּל תֵּבֵל חֶבֶל נַחֲלָתֵנוּ.</p>

<br />
</blockquote>

<blockquote>
<p>רוּחֵךְ עֵדֶן וּבֹשֶׂם רֵיחֵךְ רֵיחַ נִיחוֹחִים</p>

<p>מַה יָּפִית וּמַה נָּעַמְתְּ שׁוֹשַׁנָּה בֵינוֹת שִׂיחִים</p>

<p>חוֹנָה בֵין הֲרָרַיִךְ כַּעֲרוּגַת מֶרְקָחִים</p>

<p>בָּךְ הַדְרַת קֹדֶשׁ זִיו טָהֳרָה נֹגַהּ חֶמְדָּתֵנוּ.</p>

<br />
</blockquote>

<blockquote>
<p>בָּךְ מִבְצַר עֹז מִגְדָּל הוֹד הֵיכַל דָּוִד מַלְכֵּנוּ</p>

<p>נִצָּב כְּחוֹמָה נִשְׂגָּבָה בוֹ גִיל חַיָּתֵנוּ</p>

<p>שָׁם שָׁכְבוּ קְדוֹשֵׁי עֶלְיוֹן הֵם אֲבוֹתֵינוּ</p>

<p>בּוֹ נִקְשְׁרָה שִׂמְחַת שַׁעֲשׁוּעֵי תַאֲוָתֵנוּ.</p>

<br />
</blockquote>

<blockquote>
<p>אֶזְכֹּר אָשְׁרֵךְ עֵת שֶׁמֶשׁ וְסַהַר בָּךְ נָהֲרוּ</p>

<p>עֵת אַלְפֵי רִבְבוֹת יִשְׂרָאֵל עָדַיִךְ נָהֲרוּ</p>

<p>לְהַמְשִׁיךְ קְדוֹשׁ מְשִׁיחוֹ בְּאֶחָד נִקְשָׁרוּ</p>

<p>לַהֲבוֹת אֵשׁ שַׁלְהֶבֶת יָהּ תּוּקַד בְּלִבּוֹתֵינוּ.</p>

<br />
</blockquote>

<blockquote>
<p>לָךְ מִמֶּרְחַקִּים כָּלְתָה נַפְשָׁם אֵלַיִךְ</p>

<p>רוּחִי וְרַעְיוֹנַי נִקְשְׁרוּ בְצוּף הוֹדַיִךְ</p>

<p>מִי יִתֵּן וּכְמוֹ רֶגַע אֲחוֹנֵן רְגָבַיִךְ</p>

<p>אֲחַבְּקֵם וַאֲרַוֵּם מִנַּחַל דִּמְעוֹתֵנוּ.</p>

<br />
</blockquote>

<blockquote>
<p>אֵיךְ אֶרְאֶה בְאוֹר חַיִּים וַאֲנִי נָד מֵחֵיקֵךְ</p>

<p>יֵקַל בְּעֵינַי הוֹן כָּל טוּב תֵּבֵל בִרְחוֹקֵךְ</p>

<p>לִקְרָאתֵךְ אָרוּץ קֵץ אִיִּים לָשֶׁבֶת בְּחֵיקֵךְ</p>

<p>עַבְדֵּךְ אָסוּר בְּכַבְלֵי חִנֵּךְ צִבְיַת תִּפְאַרְתֵּנוּ.</p>

<br />
</blockquote>

<blockquote>
<p>מְאֹד נִכְסְפָה נַפְשִׁי לַהֲלֹךְ בָּךְ אַף צַעַד</p>

<p>עֲלֵי אַדְמָתֵךְ וְלוּ חַתְחַתִּים רַגְלַי תִּמְעַד</p>

<p>וְעֵת אֶזְכְּרָה נְדוּדַיִךְ יֹאחֲזֵנִי רַעַד</p>

<p>כִּי בָךְ חַיַּי תְּלוּאִים וְאַתְּ הִיא עֵץ חַיָּתֵנוּ.</p>

<br />
</blockquote>

<blockquote>
<p>מַה נָּעֲמוּ לִי נַחֲלַת קוֹצֵךְ וְחֹחַיִךְ</p>

<p>מִכָּל גַּנִּי חֶמֶד אֲשֶׁר אֶמְצָא בִנְדוּדַיִךְ</p>

<p>בָּךְ אֶרְאֶה תְמוּנַת צִיץ שַׁדַּי כֹּכְבֵי שָׁמַיִךְ</p>

<p>אָבוֹת וּנְבִיאִים קְדוֹשִׁים זִקְנֵי עֲדָתֵנוּ.</p>

<br />
</blockquote>

<blockquote>
<p>יְדִיד עֶלְיוֹן כַּמָּה בָךְ אַהֲבָתוֹ בָעֲרָה</p>

<p>הוּא הִרְבָּה כֶסֶף לִבְלִי חֹק אַךְ בְּעַד מְעָרָה</p>

<p>גַּם יִצְחָק וְיַעֲקֹב בָּךְ בָּחֲרוּ לִקְבוּרָה</p>

<p>וְאֵיךְ לֹא אֶזְכְּרֵךְ תָּמִיד עַל רֹאשׁ שִׂמְחָתֵנוּ.</p>

<br />
</blockquote>

<blockquote>
<p>גַּם נְבִיאִים בָּךְ עָשׂוּ לְמֵתֵיהֶם צְרִיחִים</p>

<p>וַיִּטְּשׁוּ אֲרָצוֹת עֲדִינוֹת וְשֶׁבֶת אַחִים</p>

<p>יַעַן אַתְּ לְשׁוֹכְבֵי חֵיקֵךְ חַיֵּי נְצָחִים</p>

<p>בָּךְ צַעֲרֵי גַן עֵדֶן נִפְתְּחוּ לְנִשְׁמוֹתֵנוּ.</p>

<br />
</blockquote>

<blockquote>
<p>חִזְקִי לִבְשִׁי עֹז עִיר קֹדֶשׁ אֲהוּבַת עוֹלָמִים</p>

<p>סוֹדוֹ לִגְאֻלָּתֵךְ יַגִּיהַּ מַהֵר אֵל נִיחוּמִים</p>

<p>עוֹד תַּעְדִּי כְלֵי תִפְאָרָה כִימֵי עֲלוּמִים</p>

<p>וְאָז לְאֵל חַי גּוֹאֲלֵנוּ נַקְרִיב שַׁי שִׁירוֹתֵנוּ.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/42401">https://benyehuda.org/read/42401</a></div></body></html>