<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נשמה־לבטלה</title>
	<meta name="author" content="שלום דב בר מקסימון"/>
</head>
<body>

<p><strong>(לזכר אַברהם רובינזון)</strong>.</p>

<br />

<p>בּמקום־תּורה אחד אשר בּמדינת הלוויציה, בּעליתו של אחד הסופרים העברים הצעירים, נפגשתּי אתּו ראשונה, לפני חמש־עשרה שנה.</p>

<p>בּין הנאספים נמצאו אחדים מפּרחי־סופרינו, שגלו
למקום־תּורה הלז, ועמהם אחרים, שיצאו להם מוניטין בּספרותנו לאַחר־זמן;
וכדרכּם של תּלמידי־חכמים עניים, הרעבים לתורה וללחם, התלקחה ביניהם
מלחמה־בשלום, מלחמתּה של תּורה. נושא הוכּוח היה החלק השני של ספר
&#8220;על־פּרשת־דרכים&#8221;, שאַך יצא אָז לאור. והמתווכּחים, היו מהם שלא ניכּרו בהם
סימני־אישיות; רק קול דברים שמענו, ותמונה איננו רואים. אחרים, כּבוד עטם
היה מגין עליהם, שלא יחקור הרואה בּמופלא ממנו. אחד היה <strong>רובּינזון</strong>,
שהספּיקה לו זכות־אישיותו בּלבד. בּעל קומה־זקופה ושכל־ישר; בּעל הרגשה
דקה, והוגה־דעות מתון; מכבּד דעות חבריו, ואינו מוותּר מדעותיו שלו;
נדיב־הרוח, אַך לא פזרן; זהיר בּדבריו ושוקל כּל הגה היוצא מפּיו – כּאילו
יחרב עולם ומלואו בּגלל טעות כּל־שהיא בּמחשבה. לא לחנם התראה כּנושא־כליו
של <strong>אחד־העם</strong> כּל אותו הערב.</p>

<p>ספורים היו דבריו. נדמה, שבּכוונה עוצר האיש בּשטף־דעותיו,
כּאילו דבר־סתר עמו. לאַחר כּמה שנים, כּשהכּרתּיו לדעת מקרוב, נתגלה לי
ה&#8220;סוד&#8221;: את נר יי – את נשמתו – היה מסתּיר מעין זרים.</p>

<p>ושוב נזדמנו שנינו לפונדק אחד – ל&#8220;המעורר&#8221; של <strong>בּרנר</strong>;
וגם בּפּעם ההיא היה נושא דברינו – אחד־העם, שבּאותה שעת־חירום חל חג
יובלו. רובּינזון פּרסם מעין מכתּב־גלוי לאחד־העם, ובו פּתח בּדברי־הערצה
וסיים בּדברי־תוכחה כּנגד הרועה, שעזב את צאן־מרעיתו בּשעה שהקיפון זאבים;
ואני נסיתי כחי להעתּיק מן המחשבה אל הכּתב את הצורה, שבּה שויתי לפני עד
אָז את הרב. אני, עטי המתחיל היה רועד בּידי – וחתמתּי שמי מפורש על מאמרי;
ורובּינזון, שלא אַחת ראָה שמו בּדפוס לפני כן, בּחר לדבּר בּהסתּר־פּנים,
גם בּמאמר ההוא, גם בּמה שבּא ממנו ב&#8220;המעורר&#8221; אַחר־כּך. מה ראָה על כּכה:
הכבר החל הספק לנקר בּלבּו ולערער את יסודות אמונתו בּכחו?</p>

<p>ובו בזמן היה הוא משמש בלשכּת &#8220;עבריה&#8221; <strong>שבּברן</strong>, ואני –
בּאגודת &#8220;דוברי עברית&#8221; <strong>שבּלונדון</strong>. ומכתּבים היו נשלחים מהתם להכא ומהכא
להתם, ומכתּבים שהגיעו מהתם להכא נאמרו לפעמים קרובות דברי־חיזוק לעובדים
בּ&#8220;מחנה הנשאָר&#8221;. אַך מבּין־השיטין שלהם היה ניכּר, כּי נשמת־החסידים של
רובּינזון, המעוררת אחרים לעבודה, היא עצמה צריכה תמיכה; ניכּר היה, כּי
נודדת היא בנתיב־האמונה רק מתּוך אונס, מפּחדה להלך יחידה בחשכּת־היאוש&#8230;</p>

<p>עברו שנים אחדות – והזמן קרבנו גם בּמקום. בּטלטוליו
נתגלגל רובּינזון ללונדון; בּיתר דיוק – ל&#8220;בּריטיש מוזיאום&#8221;. &#8220;צנא דמלא
ספרי&#8221;? – חלילה וחס! ה&#8220;סל המלא ספרים&#8221; אינו יודע להעריך כּראוי את הנמצא
בו, ואינו מבחין בּין ספר לספר, בּין תּורה לפלסתּר. ה&#8220;סל&#8221; והספר מזדמנים
זה אצל זה על־פּי מקרה בּלבד; וכשם שבּולע הסל ספרים שונים בּלי הבחנה, כּך
הוא פולטם בּלי יסורי־פרידה. הסל – ואפילו הטוב שבּ&#8220;סלים&#8221; – תּפיסתו מהירה,
אבל שטחית; מכּיר הוא את הענינים על־פּי סימניהם החיצוניים, אַך לעולם אינו
יורד לעמקם. ואילו רובּינזון היה &#8220;סיני&#8221; ו&#8220;עוקר הרים&#8221; כּאחד: למדן מופלג,
ועמקן; קורא ושונה ותיק, ומבקר שנון; מהיר התּפיסה, ומסתּכּל בּמסתּרים;
ומתּוך אוצרות הידיעות שצבר, היה בורר וקולט, בּורר ונוחל – והופך את
הטוב־שבּספר לחלק מעצמותו.</p>

<p>בּקיאות וחריפות, כּשרון־המחשבה וכשרון־ההבּעה,
געגועי־יצירה ויסורי־בטלה, משאַת נפש ואמונה, סבלנות והתמדה, – האין לתמוה
על כּי איש אשר אלה לו מת ערירי?</p>

<p>בּמה התנדף כּשרונו? –</p>

<p>חלק הגון ממנו התנדף <strong>בּעבודה־זרה</strong> – בּכתיבת חבּורים
על־שם אחרים, הלא הם &#8220;תּלמידי־החכמים&#8221; הנכונים לשלם בּכסף מלא בּעד התּואַר
&#8220;חכם&#8221;. על פּת־לחם יפשע גבר וימכּור את כּשרונו. הידון אותו לחובה מי שלא
הגיע למקומו?&#8230;</p>

<p>ומה שלא נמכּר לעבודה־זרה, <strong>נחנק מחוסר עזות</strong>. גדולה
חוצפּה, שמועילה גם כּלפּי שמים, ואין לך <strong>תּבלין לכשרון</strong> יותר ממנה.
אחדים מחבריו של רובּינזון, שזכו לכשרון מעט ו&#8220;תבלין&#8221; הרבּה, עלה בידם
ובצרו להם מקום בּחיים ובספרות; ורובּינזון, שחונן בּכשרון, אַך לא
בּ&#8220;תבלין&#8221;, העלה בידו חרס. אי, ענותן! רובּינזון, איש־האשכּולות, השתּוקק
לקבּל פּני רבּו, אחד־העם, המתגורר בּלונדון, – <strong>ועלה אליו בּרגל</strong>, פּשוטו כמשמעו.</p>

<p>ורובּינזון עזב את אַנגליה, והחבילה נתפּרדה; אַך עדיין
הכּתב והמכתּב מקרבים את הרחוקים־בּמקום. רובּינזון מריץ מכתּבים, ומתּוכם
נדמה כּאילו שב לימי־הפּריחה. &#8220;רגלי האַחת בּארץ־ישראל, וקרוב לודאי,
שבּסוף הקיץ תּהיינה שתּי רגלי שם. – – – ואַתּה, אַכזר, כּתבתּי לך זה שלש
פּעמים, מבּלי לקבּל ממך תּשובה. אם לא נאבדו מכתּבי ולא מתּ – הלואי
שתּמות, תּקח לך אשה, או תהיה לעסקן צבּורי. ואם חפץ אַתּה שאַשלים אתּך
ואהפוך את קללותי לברכות, היינו – שלא תמות, לא תקח לך אשה, ולא תהיה לעסקן
צבּורי, – מהר וכתוב לי את אשר אתּך&#8221;&#8230;</p>

<p>ואני ממהר וכותב אליו, ומעוררו שיתחיל לנטור את כּרמו שלו
וישפּיע על הרבּים מן העושר השמור בּנפשו; ובשכר זה אתּן לו &#8220;את עכסה בתּי
לאשה&#8221;. והוא עונה: &#8220;ובנוגע ל&#8221;עכסה בתּך&#8220;, מרגיש אני, ש&#8221;קרובים&quot; אָנו גם
בּלאו הכי – – – הכּל בּידי־אָדם, חוץ מן האמונה בּעצמו. ואולם דע לך, כּי
אותו קומץ־האמונה שהיה לי, לא אָבד; ואם לא יקומו החיים לשטן כּנגדי,
יספּיק כּדי לתת ערך ומטרה לחיי. ודי בּזה&quot;.</p>

<p>&#8220;ודי בּזה&#8221;&#8230; כּי החיים אָמנם קמו לו לשטן והרסו את כּל
תּקותיו; ונושא־כליהם של החיים – הלא הוא המות – כּרה להן קבר, לתּקוות
הנכזבות.</p>

<p>&#8220;בּברלין נפטר הסופר העברי הצעיר, ד&#8221;ר אַברהם רובּינזון.
המנוח פּרסם רשימות שונות בּ&#8220;הדור&#8221; של פרישמאן ובעוד עתּונים עברים. יהי זכרו בּרוך!&quot;</p>

<p>כּך הודיעה העתּונות.</p>

<p> &#8220;ודי בּזה&#8221;? –</p>

<p>לעתּונות, אַך לא לי. נשמתו התּועה של רובּינזון מרחפת
סביבותי בּימות־החול ובשעות־הקודש, בּימי־הרעש ובשעות־הבּדידות. ולא על
<strong>מיתתו</strong> אני מתאַבּל: אַברהם רובּינזון נתבּקש לישיבה־של־מעלה – ועלה.
ומה בכך? וכי מי מאתּנו בּר־דעת שאינו מוכן ומזומן &#8220;להחזיר את הפּקדון
לבעליו&#8221;? אלא על מה ראוי לקונן? – <strong>על חייו</strong>, שלו ושל שכּמותו.</p>

<p>בּרוחניות, כּמו בּחמריות, אַתּה מוצא עשיר וכילי, שיש לו
ואינו רוצה ליתּן; וכנגדו נדיב ועני, שרוצה ליתּן ואין לו. כּזה כּן זה אין
הנאָה מהם לעולם; ולפיכך מכאיבי־לב הם שני החזיונות הללו: עשיר וכילי הוא
חזיון מרגיז, ונדיב ועני הוא חזיון מעציב. זהו מבּחינת הכּלל; אבל מבּחינת
הפּרט אין קיומם של אלה מחוסר־טעם: מי שיש לו ואינו רוצה ליתּן, מוצא
נחת־רוח בּמה שהוא רובץ על &#8220;גל של דינרים&#8221;; ומי שרוצה ליתּן ואין לו,
<strong>נחמתו בעניו</strong> – בּהכּרה, כּי מה שהיה בידו לעשות עשה. אולם אין טעם ואין
כּפּרה לחיי אָדם שהוא עשיר ונדיב – <strong>וחבוש</strong>; שיש לו, והוא רוצה ליתּן –
אַך ידיו אסורות ואין לו שליטה בנחלתו להוציאנה מרשותו לרשות־הרבּים.</p>

<br />

<p>דייטון, מרחשון תרע&quot;ט.</p>

<p>נדפּס ב&#8220;התורן&#8221; שנה חמשית, גליון מ&quot;ו (אדר־ראשון תרע&quot;ט).</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23485">https://benyehuda.org/read/23485</a></div></body></html>