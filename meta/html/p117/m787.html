<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מתוך וידוי</title>
	<meta name="author" content="יהודה שטיינברג"/>
</head>
<body>

<h1 id="מתוךוידוייהודהשטיינברג">מתוך וידוי / יהודה שטיינברג</h1>

<br>

<p>הוא היה עני מדוכא ומטופל בבנים ובנות, הבנים הם ברובם קטנים, שהוא חייב לשלם בשבילם שכר-לימוד, והבנות הן כמעט כולן בוגרות, והוא חייב להלבישן ונכשל על ידן באיסור &#8220;עיגון בנות.&#8221; הצד השווה שבכולם, שהם בשר-ודם, יש להם פיות וטוחנות בפה, וחייבים לאכול פת חרבה פעמיים ביום.</p>

<p>וכשאינו מוציא הצטרכות ביתו, הוא מקבל את הדבר פעמים על חשבון מירוק עוונות ופעמים על חשבון יסורים של אהבה, ועובד את קונו מעוני.</p>

<p>תיתי לו, שמעולם לא הפריעו אותו קטנויות אלו מלמלא את שיעוריו ב&#8220;חק,&#8221; במסכת שקיבל על עצמו בחברת ש&quot;ס, ומעיון תפילה.</p>

<p>הוא אינו יודע כלל, ש&#8220;העולם&#8221; קוראים לו שלא בפניו &#8220;תכשיט,&#8221; &#8220;עבד השם יתברך ובעל מדרגה.&#8221;</p>

<p>וגם ה&#8220;עולם&#8221; אינו יודע, עד כמה הוא מצטער בעניו, ושחנותו הקטנה, שזוגתו עוסקת בה, אינה מפרנסת אותו.</p>

<p>אין ה&#8220;עולם&#8221; יכול לדעת זאת, מפני שיש לו קרוב מצד אמו, והלז, עשיר גדול ונדיב-לב מאין כמוהו.</p>

<p>ונדיב זה אמנם לא התעלם מקרובו-תלמיד-חכם וירא-שמים והיה שולח לו קצבה בסתר, עשרה זהובים לשבוע. אבל כשנפלה המחלוקת הגדולה בין האחים שליט&#8220;א בנידון מעות ארץ-ישראל ופרנסת אלמנת זצ&#8221;ל, עמד אותו עשיר בקלויז והתריס והטיח דברים בעזות מסוגלת לעשירים, ואמר דברים, שחייבים השומעים לקרוע עליהם.</p>

<p>אז קם ה&#8220;תכשיט,&#8221; והדיר בלבו הנאה מקרובו.</p>

<p>אשתו, רבקה, היא אשה כשרה, אשת תלמיד-חכם, יודעת היא את חומר ענין נדרים. רמז לה שאסור לה לקחת מן החוטא ומחטיא הלז מפני שמודר הנאה הוא. יודעת היא, שהיא מצווה לעשות רצון בעלה, ובפרט בעניין כזה!</p>

<p>רבקה, לא לבד שהיא אשה כשרה, אלא גם אשה יפת-תואר.</p>

<p>אבל זה אינו לעניינא.</p>

<p>באמת לאמיתה הוא נהנה ממה שהיא יפה, מפני שעל-פי הגמרא זהו אחד מן הדברים, שמרחיבין דעתו של אדם. אבל לפעמים שמגיע לו צער הרבה מן הדבר.</p>

<p>ביחוד היה מצטער על זה לפני עשר שנים, כשהיה אוכל מזונות על שולחן חותנו המזגני. רבים מן הבאים לשתות היו מדקדקים שלא לשתות אלא מידה.</p>

<p>לו לא איכפת הדבר כלל. והא ראיה, כשהיו סובאים משאינם ברית צובטים בלחייה לשם הוללות, היה מעלים אין. אבל כשעשו זאת מיהירי ישראל היה כואב ומצטער, ולפעמים שהטיח דברים כלפי מעלה וטען: &#8220;רבונו-של-עולם בראת אשה, בשביל יהודיך, והיא אמנם דבר טוב והגון, עזר כנגדו. אך למה זה חיללת אותה ביופי? כלום כשר לך, שיהיו רבים נכשלים בבריאתך?&#8221;</p>

<p>ואולם זה לא מעניינא. זהו בכלל מה שעבר. העיקר הוא, שהיא אשה הגונה, כשרה ויודעת, שחובתה לעשות רצון בעלה.</p>

<p>אבל אשה כשרה זו היתה גם באותה שעה אם לבנים-נחשים. הב-הב. אפילו יום אחד אינם יכולים לעמוד בנסיון של רעב.</p>

<p>ופעם אחת פגשה אותה אשת קרובו הנדיב, והתחילה מדברת על לבה ומפתה אותה.</p>

<p>והיא עמדה על דעתה. אבל אשת הנדיב הזכירה לה בנים רעבים.</p>

<p>ולא עמדה בנסיון: הסכימה לקבל קצבתה, שלא בידיעתו.</p>

<p>כל ימיה היתה מצטערת על הדבר. הלא עוון פלילי הוא לסובב את הבעל בכחש.</p>

<p>אך ההכרה, ההכרה.</p>

<p>הוא היה מתאונן על היופי, והיא על ההכרה.</p>

<p>ובין כך חלתה ימים ושבועות, והגיעה שעתה.</p>

<p>עוונה היה כמשא כבד על לבה. רגעים אחדים קודם יציאת נשמה החליטה לגלות לפניו את הכול ולבקש ממנו מחילה.</p>

<p>&#8220;ראובן, עווני גדול. בגדתי בך. לא כאשה כש-רה. מחל לי. אני נפתי-תי.&#8221;</p>

<p>&#8220;מה את סחה?&#8221;</p>

<p>&#8220;לא בש-בי-לי – המה,&#8221; רמזה באצבע על הבנים, &#8220;המה לא&#8230;&#8221;</p>

<p>אבל לא הספיקה לגמור וידויה, ותצא נשמתה.</p>

<p>ראובן עמד נדהם, מביט על סביביו.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/787">https://benyehuda.org/read/787</a></div></body></html>