<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַיֶּלֶד עַל מֵי שִׁיחוֹר</title>
	<meta name="author" content="שמעון שמואל פרוג / יעקב קפלן"/>
</head>
<body>

<blockquote>
<p>עַל מֵי נְהַר שִׁיחוֹר בַּתֵּבָה יָנוּחַ</p>

<p>הַיֶּלֶד הַנִּקְדָּשׁ הֱיוֹת אִישׁ הָרוּחַ&#8230;</p>

<p>עַל פָּנָיו הַבְּהִירִים הוֹד נוֹרָא יַרְגִּיעַ</p>

<p>וּגְדֻלָּה וּנְדִיבוּת תַּאֳרוֹ יַבִּיעַ.</p>

<p>הוּא יָנוּם בִּמְנוּחָה, שְׁמוּרוֹתָיו נִסְגָּרוּ&#8230;</p>

<p>וּבְחֶשְׁכַת הַלַּיִל חֶזְיוֹנוֹת יִנְהָרוּ</p>

<p>וְיֵרְדוּ בְחֶבְיוֹן תַּעֲלֻמָה מִלְּמָעְלָה,</p>

<p>וּבְכַנְפֵי תִפְאָרָה הַיֶּלֶד יַקִּיפוּ</p>

<p>וּבָשְׂמֵי־עֲדָנִים עַל נַפְשׁוֹ יַרְעִיפוּ&#8230;</p>

<p>מָה רֹאֶה הַיֶּלֶד בְּמַחֲזוֹת הַלָּיְלָה?</p>

<br />
</blockquote>

<blockquote>
<p>הוּא רֹאֶה&#8230; הַתְּהוֹם הָעֲמֻקָּה רֹתַחַת</p>

<p>רֹגֶזֶת, חֹמֶרֶת, הֹמִיָּה, צֹרַחַת,</p>

<p>וְשֶׁצֶף הַקֶּצֶף יִתְנוֹסֵס בַּלָּיִל</p>

<p>וְגַלִּים עַל גַּלִּים יִתְנַשְּׂאוּ בֶחָיִל</p>

<p>וְעָלוּ עַל רָאשֵׁי הַסְּלָעִים הָרָמִים</p>

<p>וְהֻכּוּ לְאָחוֹר וְנָפְלוּ נִדְהָמִים&#8230;</p>

<p>וּפִתְאֹם הִתְפָּרֵץ עֹז רוּחַ סְעָרָה,</p>

<p>הַתְּהוֹם הָעֲמֻקָּה אֶת פִּיהָ פָעָרָה</p>

<p>הַגַּלִּים הִתְיַצְּבוּ כַנֵּד וַיִּקְפָּאוּ&#8230;</p>

<p>וְשִׁירוֹת הִלּוּלִים מִסָּבִיב נִשְׁמָעוּ&#8230;</p>

<p>וּמִי הוּא הַגֶּבֶר עִם מַטֶּה רַב־פְּלָאִים?</p>

<p>קוֹל מִי יִשָּׁמֵעַ מִשִּׁנֵי הַסְּלָעִים?&#8230;</p>

<br />
</blockquote>

<blockquote>
<p>הוּא רֹאֶה. רֹאשׁ סִינַי בְּאֵשׁ־מִתְלַקַּחַת</p>

<p>וְעָשָׁן מִתְאַבֵּךְ בַּמּוֹרָד מִתָּחַת&#8230;</p>

<p>וּשְׁבִיבִים וּבְרָקִים לִרְגָעִים יוֹפִיעוּ</p>

<p>וּרְעָמִים אַדִּירִים יָרִיעוּ&#8230;</p>

<p>וְעֵדָה נִרְעֶשֶת עֹמֶדֶת בַּשֶּׁפֶל</p>

<p>וּתְמוּנָה מַזְהִירָה – בְּתוֹךְ הָעֲרָפֶל&#8230;</p>

<p>מִי יוֹרֵד מִסִּינַי וּמַרְחִיב צְעָדָיו</p>

<p>וּבְעֹנֶג נֶאְדָרִי מַה יַּחֲזִיק בְּיָדָיו?&#8230;</p>

<br />
</blockquote>

<blockquote>
<p>הוּא רֹאֶה&#8230; תַּלְאוּבוֹת עֲרָבָה וּשְׁמָמָה&#8230;</p>

<p>עֲרֵמוֹת חוֹל אָדֹם מִכָּל הָעֲבָרִים,</p>

<p>וּבֵין הָאֹהָלִים הַנְּטוּיִם כַּקְּבָרִים –</p>

<p>אֲנָשִׁים – לְשׁוֹנָם נָשָׁתָּה בַצָּמָא –</p>

<p>יָרִיעוּ יִרְעֲשׁוּ כְּרַעַשׁ מִשְׁבָּרִים&#8230;</p>

<p>אֲנָחוֹת וּצְוָחוֹת וִילֵל מֵאַפְסָיִם,</p>

<p>אִי־תִקְוָה וְקֶצֶף וָאֵשׁ בָּעֵינָיִם,</p>

<p>תּוֹכֵחָה אַחֲרוֹנָה – עַל שָׂפָה נֹבֶלֶת.</p>

<p>פַּלָּצוּת גֹּוֵעַ – בְּלֶחִי נֹפֶלֶת.</p>

<p>מִי עֹלֶה הָהָרָה וּמַרְחִיב צְעָדָיו?</p>

<p>הוּא מֵרִים מַטֵּהוּ, הוּא מֵנִיף אֶת יָדָיו,</p>

<p>וּבְעַרְבַת הַצִּיָּה – מֵי זֶרֶם כַּבִּירִים</p>

<p>הֵקֵרוּ הִשְׁתַּפְּכוּ כַּנְחָלִים אַדִּירִים,</p>

<p>וְנָתִיב פָּלָסוּ, וְשָׁטְפוּ בֶחָיִל&#8230;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<blockquote>
<p>עַל גְּדוֹתֵי מֵי שִׁיחוֹר בִּמְנוּחַת הַלָּיִל</p>

<p>תּוֹךְ עַרְפְּלֵי אֹפֶל וּצְלָלִים נִזְעָמִּים,</p>

<p>שָׁם תָּשׁוּט בַּסּוּף תֵּבַת גֹּמֶא שַׁאֲנַנָּה&#8230;</p>

<p>הַבִּיטוּ! – בַּתֵּבָה הַדַלָּה וּקְטַנָּה –</p>

<p>אוֹר חֹפֶשׁ וּנְכֹחָה לְדֹרוֹת עוֹלָמִים&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31173">https://benyehuda.org/read/31173</a></div></body></html>