<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פת־לחם</title>
	<meta name="author" content="שמעון שמואל פרוג / יעקב קפלן"/>
</head>
<body>

<p>(בחזון)</p>

<br />

<h2 id="i">I</h2>

<blockquote>
<p>&#8220;הַסְּעוּדָה הַשְּׁלִישִׁית&#8221; לְקִצָּה קָרֵבָה.</p>

<p>כְּבָר נֶאֶכְלוּ וַיְבֹעֲרוּ עַד תֻּמָּן:</p>

<p>הַפֻּגְלָה, הַדָּגָה, הָרֶגֶל הַקְּפוּאָה,</p>

<p>וּפְתוֹתֵי הַכָּבֵד בַּשֻּׁמָּן;</p>

<br />
</blockquote>

<blockquote>
<p>גַּם שְׁזִיפִים, צִמּוּקִים עִם מָרָק אֲדַמְדָּם</p>

<p>(מְעַט אָמְנָם הִקְדִּיחוּם בַּמֶּלַח);</p>

<p>גַּם שְׁתַּיִם גַּם שָׁלֹשׁ פְּעָמִים &#8220;הָאָדֹם&#8221;</p>

<p>כְּבָר הוּרַק מִבַּקְבּוּק הַבְּדֹלַח.</p>

<br />
</blockquote>

<blockquote>
<p>לֹא נִשְׁאַר מְאוּמָה. רַק פְּרוּסַת פַּת חַלָּה</p>

<p>מֻנַּחַת בַּקְּעָרָה בְּגַפָּהּ.</p>

<p>וַיִּמַח הָרַבִּי בְּשַרְוֻל אַדַּרְתּוֹ</p>

<p>אֶת פִּיהוּ, וַיִּצְנַח בַּסַּפָּה.</p>

<br />
</blockquote>

<blockquote>
<p>בַּת עֵינוֹ הוּעָמָה, וּתְנוּמָה עַל פָּנָיו</p>

<p>הִשְׁתַּפְּכָה כִּתְנוּמַת יָגֵעַ.</p>

<p>הַקְּרוּאִים נָדַמּוּ&#8230; זֶה נֹעַם הַנּוּמָה</p>

<p>כָּל אַחַד הַקְּרוּאִים יוֹדֵעַ:</p>

<br />
</blockquote>

<blockquote>
<p>זֶה נֹעַם הַנּוּמָה הוּא מַעֲטֵה עֲרָפֶל</p>

<p>בְּטֶרֶם הַשַּׁחַר יוֹפִיעַ,</p>

<p>יִתְלַהֵט הַמִּזְרָח – וְאֶרֶץ וּמְלֹאָה</p>

<p>בְּאֹרוֹת מַזְהִירִים תַּגִּיהַּ&#8230;</p>

<br />
</blockquote>

<blockquote>
<p>וְנִשְׁמַת הָרַבִּי הַתְּמִימָה וּטְהוֹרָה</p>

<p>וּמְלֵאָה לָהּ מַרְאוֹת נִשְׂגָּבוֹת</p>

<p>– אֵין כְּמֹהֶן לְיֹפִי בְּעֵמֶק הַבָּכָא –</p>

<p>הִתְנַשְּׂאָה עַד מֶרְחַב עֲרָבוֹת;</p>

<br />
</blockquote>

<blockquote>
<p>מִמַעְיַן הַקְּדֻשָּׁה הַמְּחַיֶּה נְפָשׁוֹת</p>

<p>מֵי קֹדֶשׁ וָטֹהַר שֹׁאֶבֶת,</p>

<p>הִתְלַהֲבוֹת הָרוּחַ, הִתְגַּלּוּת הַשְּׁכִינָה</p>

<p>עִם תּוֹעֲפוֹת רוּם הַמַּחֲשֶׁבֶת.</p>

<br />
</blockquote>

<blockquote>
<p>וּכְמַעְיָן לֹא אַכְזָב שֹׁפֶכֶת אוֹתָמוֹ</p>

<p>בְּאָזְנֵי עֲדַת הַמַּקְשִׁיבִים,</p>

<p>וּבְנַפְשָׁם הַצְּמֵאָה כְּאֶרֶץ תַּלְאֻבוֹת</p>

<p>יָבֹאוּ דְבָרֶיהָ כִּרְבִיבִים.</p>

<br />
</blockquote>

<blockquote>
<p>וַחֲסִידָיו הַצְּמֵאִים וּכְמֵהִים לִדְבָרָיו</p>

<p>יְחַכּוּ וְאָזְנָם קַשֶּׁבֶת</p>

<p>רִבּוֹנוֹ שֶׁל עוֹלָם!&quot; – יִשָּׁמַע קוֹל נֶאֱנַח.</p>

<p>רִבּוֹנוֹ שֶׁל עוֹלָם!&quot; – חֹשֶבֶת</p>

<br />
</blockquote>

<blockquote>
<p>כָּל נֶפֶשׁ. – &quot;אַיֵּהוּ כָעֵת? אֵיפֹה יִדְאֶה?&#8230;</p>

<p>הִתְכַּנֵּס, וִיצוּרָיו נִצְרָרוּ&quot;&#8230;</p>

<p>הָרַבִּי בְלִי־נוֹעַ, הָרַבִּי דֹּם יִדֹּם,</p>

<p>וּפָנָיו כַּשַּׁיִשׁ חָוָרוּ&#8230;</p>

<p>נִפְלָאוֹת וּנְצוּרוֹת בְּקִרְבּוֹ נוֹצָרוֹת,</p>

<p>וּמַרְאוֹת שָׁמַיִם נִשְׂגָּבוֹת</p>

<p>הֵרִימוּ נִשְׁמָתוֹ הַקְּדֹשָׁה מֵעוֹלַם</p>

<p>הַהֶבֶל – אֶל מֶרְחַב עֲרָבוֹת&#8230;</p>

<br />
</blockquote>

<h2 id="ii">II</h2>

<blockquote>
<p>וּתְמוּנוֹת מַזְהִירוֹת לְפָנָיו תַּעֲבֹרְנָה</p>

<p>בְּמַחֲזוֹת מַרְהִיבֵי עֵינַיִם&#8230;</p>

<p>הוּא רֹאֶה: מִלְמַעְלָה בְּרַחַב הַתְּכֵלֶת</p>

<p>מְלֵא יִפְעָה כְּקֶשֶׁת שָׁמַיִם</p>

<br />
</blockquote>

<blockquote>
<p>לְאֹרֶךְ הֶעָבִים – כַּגַּלִּים נֶעֱרָמוּ –</p>

<p>שָׁטוּחַ שָׁם סֵפֶר הַתּוֹרָה,</p>

<p>עַל כִּסְאוֹ שָׁם יוֹשֵב&#8220;אֵין־סוֹף&#8221; עַתִּיק יוֹמִין</p>

<p>וּלְבוּשֵׁהּ תְּלַג חִוָּר וּנְהוֹרָא.</p>

<br />
</blockquote>

<blockquote>
<p>&#8220;וְעֶשֶׂר הַסְּפִירוֹת&#8221; הִתְאַסְּפוּ כְאֶחָד</p>

<p>סְבִיב כִּסְאוֹ, כֵּס יַהֲלֹם וָנֹפֶךְ,</p>

<p>וְאוֹר שִׁבְעָתַיִם &#8220;אוֹר גָּנוּז&#8221; לַחֲסִידָיו</p>

<p>מֵחֵיק אֲדוֹן צְבָאוֹת יִשָּׁפֶךְ.</p>

<br />
</blockquote>

<blockquote>
<p>הַתְּמוּנוֹת הָאֵלֶּה הַקְּדֹשוֹת וּטְהֹרוֹת</p>

<p>כְּבָר יָדְעָה וַתַּחַז נִשְׁמָתוֹ,</p>

<p>וְעַל כֵּן יוֹדֵעַ שֵׁם מַלְאָךְ וּמַלְאָךְ</p>

<p>תַּפְקִידוֹ, שִׁעוּרוֹ, קוֹמָתוֹ.</p>

<br />
</blockquote>

<blockquote>
<p>יוֹדֵעַ לְצָרֵף הַשֵּׁמוֹת הַקְּדוֹשִים –</p>

<p>בְּקִסְמֵי סִתְרֵיהֶם יוּקָמוּ</p>

<p>עוֹלָמוֹת אֵין חֵקֶר, עוֹלָמוֹת חֲדָשִׁים</p>

<p>לְאַדְמַת אַרְצֵנוּ יִדָּמוּ.</p>

<br />
</blockquote>

<blockquote>
<p>יוֹדֵעַ תֵּת מִסְפָּר לְצִבְאוֹת שָׁמַיִם,</p>

<p>מַעֲרַכְתָּם אוֹתוֹתָם יוֹדֵעַ,</p>

<p>וּלְשָׂרָף וְאוֹפָן יָנִיעַ אֶת רֹאשׁוֹ</p>

<p>וִיקַדְּמֵם כְּאֹהֵב וָרֵעַ&#8230;</p>

<br />
</blockquote>

<blockquote>
<p>שָׁם יִדְאֶה הַמַּלְאָךְ הַנּוֹצֵץ סַנְדַּלְפוֹן</p>

<p>– הוּא מַלְאַךְ הַתְּפִלּוֹת – וִיקַבֵּץ</p>

<p>אֶת דִּמְעוֹת &#8220;הַמְבַקְשִׁים&#8221; וּבְנֵזֶר תִּפְאָרָה</p>

<p>הַדְּמָעוֹת כִּפְנִינִים יְשַׁבֵּץ.</p>

<br />
</blockquote>

<blockquote>
<p>הוּא הֹלֵךְ וְקָרֵב&#8230; אַךְ מַה זֶה נִהְיָתָה?</p>

<p>עֲלִילוֹת הָרַבִּי נִפְלָאוֹת</p>

<p>הַיּוֹם&#8230; &#8220;הוֹשִׁיעֵנִי, הוֹשִׁיעָה&#8221; – יַבִּיעַ</p>

<p>בִדְמָמָה – עָזְרֵנִי, אֵל צְבָאוֹת!&quot; –</p>

<br />
</blockquote>

<h2 id="iii">III</h2>

<blockquote>
<p>סַנְדַּלְפוֹן הַנּוֹצֵץ הִתְעוֹפֵף לַכִּסֵּא&#8230;</p>

<p>קוֹל תְּרוּעָה, קוֹל חוֹצֵב לֶהָבוֹת,</p>

<p>קוֹל חֲסִידִים בְּשִׂמְחַת עֲדָנִים וָרַעַשׁ</p>

<p>יִנָּשֵׂא בְּרוּם הָעֲרָבוֹת.</p>

<br />
</blockquote>

<blockquote>
<p>&#8220;אֲסַדֵּר לִסְעוּדְתָּא&#8221; – יִשָּׁמַע קוֹל רִנָּה,</p>

<p>&#8220;אֲזַמֵּר בִּשְׁבָחִין&#8221; – יָרִיעַ,</p>

<p>וְקֶסֶם בַּשִּׁירִים. כָּל מִלָּה הַיּוֹצֵאת</p>

<p>כִּפְנִינָה מַזְהִירָה תּוֹפִיעַ.</p>

<br />
</blockquote>

<blockquote>
<p>&#8220;פִּזְמוֹנִים&#8221; קַדְמוֹנִים בְּנֹעַם יֵצֵאוּ,</p>

<p>&#8220;פִּיּוּטִים&#8221; בֶּהָדָר יֵהֹמּוּ,</p>

<p>&#8220;וְכֶתֶר&#8221; וּקְדֻשָּׁה בְּהֶמְיָה וְשָׁאוֹן</p>

<p>כְּשֶׁטֶף מֵי־נַחַל יִזְרֹמוּ.</p>

<br />
</blockquote>

<blockquote>
<p>וְשִׁירֵי הִלּוּלִים יִשְׁתַּפְּכוּ בְרֶגֶשׁ</p>

<p>וְּבֵסֶדר הוֹד מִשְׁקַל &#8220;בָּתֵּיהֶם&#8221;,</p>

<p>וְיַעֲנוּ מַלְאָכִים בְּמֵיתְרֵי כִנּוֹרָם</p>

<p>וְ&#8220;קָדוֹשׁ&#8221; יְשַׁלְּשׁוּ אַחֲרֵיהֶם&#8230;</p>

<br />
</blockquote>

<blockquote>
<p>מֶה עַזָּה הָרוּחַ, מָה רַבִּים הַקְּסָמִים,</p>

<p>הַצְּפוּנִים בְּקוֹלוֹת הַתְּפִלָּה,</p>

<p>מַה גְּדוֹלִים הַנְּעִימוּת, הַזֹּהַר וָיֹפִי</p>

<p>הַשְּׁפוּכִים בְּשִׁירֵי הַתְּהִלָּה!&#8230;</p>

<br />
</blockquote>

<blockquote>
<p>אַךְ הִנֵּה הַשִּׁירִים הַיָּפִים וּנְעִימִים</p>

<p>עִם מִשְׁקַל &#8220;בָּתֵּיהֶם&#8221; – נֶאֱלָמִים. –</p>

<p>בְּנוֹת עֵינֵי אֵין־סוֹף&quot; תְּלַהֵטְנָה &quot;בִּנְהִירוּ</p>

<p>קַדִּישָׁא&quot; וּבְחֶסֶד עוֹלָמִים&#8230;</p>

<br />
</blockquote>

<blockquote>
<p>&#8220;אַשְׁרֵיהוּ לָאָב&#8221; – אָז יַשְׁמִיעוּ הַשְּׂרָפִים</p>

<p>אֶת קוֹלָם בְּרוּחַ שָׂמֵחַ</p>

<p>&quot;אַשְׁרֵיהוּ לָאָב שֶׁעוֹלָלִים כָּאֵלֶּה</p>

<p>בְּכֹחוֹ הַגָּדוֹל טִפֵּחַ.</p>

<br />
</blockquote>

<blockquote>
<p>&#8220;אַשְׁרֵיהֶם לַחֲסִידֵי אֵל עֶלְיוֹן!&#8221;&#8230; אַךְ הִנֵּה –</p>

<p>הוֹי מַה זֹאת?! – תִּשָּׁמַע אֲנָקָה&#8230;</p>

<p>בִּדְמָמָה יִשְׁתַּפֵּךְ קוֹל נַעֲנֶה וְנִדְכָּא</p>

<p>אֶל כִּסֵּא הַמִּשְׁפָּט וּצְדָקָה&#8230;</p>

<br />
</blockquote>

<blockquote>
<p>אֵין דּוֹבֵר עוֹד דָּבָר. בְּמֶרְחַב שָׁמַיִם</p>

<p>תִּשְׂתָּרֵר דּוּמִיַּת צַלְמָוֶת.</p>

<p>וְּבֶׁשֶקט הַשַּׁחַק יִשָּׁמַע קוֹל אֶחָד</p>

<p>מְשַׁוַּע בִּתְפִלַּת עַצָּבֶת.</p>

<br />
</blockquote>

<blockquote>
<p>הָרַבִּי מִתְבּוֹנֵן – לֹא יַאֲמִין לְעֵינָיו,</p>

<p>לִבָּתוֹ כְּפָעַם הֹלֶמֶת,</p>

<p>אֲהָהּ מִן הַשֻּׁלְחָן לְמַעְלָה לְמָעְלָה</p>

<p>זוֹ פְרוּסַת הַפַּת מִתְרוֹמֶמֶת.</p>

<br />
</blockquote>

<blockquote>
<p>וּמְלֵאַת עֹז קֶסֶם וּבְכֹחַ נֶאְדָּרִי</p>

<p>לְרַגְלֵי הָאֵל הִשְׁתַּטָּחָה,</p>

<p>וּפִתְאֹם בְּנִיב שִׁפְתֵי אָדָם מְדַבֵּר</p>

<p>הַפְּרוּסָה אֶת פִּיהָ פָתָחָה:</p>

<br />
</blockquote>

<h2 id="iv">IV</h2>

<blockquote>
<p>&quot;אֵל עֶלְיוֹן! עַל אַלְפֵי בָנֶיךָ הַיְקָרִים,</p>

<p>עֲנִיִּים, נִדָּחִים, חַלָּשִׁים,</p>

<p>נִכְנָעִים, נִדְכָּאִים בְּמָצוֹר וּבְמָצוֹק,</p>

<p>חֲשֻׁכִּים, חֲרֵדִים, נִרְעָשִׁים –</p>

<br />
</blockquote>

<blockquote>
<p>&quot;אֶתְפַּלֵּל, אֶתְחַנֵּן מִקֶּרֶב לֵב עָמֹק:</p>

<p>הִשְׁפַּעְתָּ עֲלֵיהֶם רֹב טוֹבָה,</p>

<p>בִּכְלֵי מַיִם חַיִּים נִפְלָאִים בֵּרַכְתָּם</p>

<p>וּבְמָזוֹן הַנֶּפֶשׁ לָשֹׂבַע.</p>

<br />
</blockquote>

<blockquote>
<p>חֹנַנְתָּ אוֹתָמוֹ בְּחֹרְשִׁים עֲצוּמִים</p>

<p>הַמְּקִימִים אֶת דִּבְרֵי הַתֹּורָה</p>

<p>וְשׁוֹמְרִים בְּחֵרוּף הַנֶּפֶשׁ אֶת שָׂדְךָ,</p>

<p>אֶת שְׂדֵה הָאֱמוּנָה הַטְּהוֹרָה&#8230;</p>

<br />
</blockquote>

<blockquote>
<p>הַחוֹרְשִׁים הַגְּדוֹלִים, הַקּוֹצְרִים הַגְּאוֹנִים</p>

<p>בְשָׂדְךָ עָמָלוּ יָגָעוּ,</p>

<p>לְאָרְכּוֹ וּלְרָחְבּוֹ עָלֵיהוּ עָבָרוּ</p>

<p>אֶת כֻּלּוֹ פָּלָחוּ, בָּקָעוּ&#8230;</p>

<br />
</blockquote>

<blockquote>
<p>הוֹי רַב לָמוֹ רַב, אֱלֹהֵי כָל הָרוּחוֹת!</p>

<p>לְעַמְּךָ תֵּן חוֹרֵשׁ &#8220;עַם־אָרֶץ&#8221;</p>

<p>תֵּן חוֹרֵשׁ שְׂדֵה עָפָר, תֵּן עוֹבֵד אֲדָמָה</p>

<p>לְהוֹצִיא פַת לֶחֶם מֵאָרֶץ!</p>

<br />
</blockquote>

<blockquote>
<p>&quot;הַבִּיטָה, הַבִּיטָה מָה רָפִים בָּנֶיךָ,</p>

<p>חַלָּשִׁים, נִרְעָשִׁים, נִמְרָטִים,</p>

<p>גַּבֵּיהֶם עֲקֻמִּים, הֶחָזֶה שָׁקוּעַ</p>

<p>יְדֵיהֶם, רַגְלֵיהֶם – כִּשְׁבָטִים.</p>

<br />
</blockquote>

<blockquote>
<p>כְּבָר אָכְלוּ דֵי שָׂבְעָם, כְּבָר נַפְשָׁם רְוָיָה</p>

<p>מַנְעַמֵּי מַכֹּלֶת שָׁמַיִם,</p>

<p>וּתְנָה אֵפוֹ לָמוֹ מַכֹּלֶת אֲדָמָה,</p>

<p>פַּת־לֶחֶם, פַּת־לֶחֶם, אֵל חַיִּים!!&quot;&#8230;</p>

<br />
</blockquote>

<h2 id="v">V</h2>

<blockquote>
<p>&#8220;הַסְּעוּדָה הַשְּׁלִישִׁית&#8221; לְקִצָהּ קָרֵבָה,</p>

<p>כְּבָר נֶאֶכְלוּ וַיְבֹעֲרוּ עַד תֻּמָּן:</p>

<p>הַפֻּגְלָה, הַדָּגָה, הָרֶגֶל הַקְּפוּאָה,</p>

<p>וּפְתוֹתֵי הַכָּבֵד בַּשֻּׁמָּן&#8230;</p>

<br />
</blockquote>

<blockquote>
<p>הַקְרוּאִים יַחֲרִישׁוּ, יְחַכּוּ&#8230; הָרַבִּי</p>

<p>הִתְעוֹרֵר מִתְּנוּמַת הַמְּנוּחָה&#8230;</p>

<p>הִתְבּוֹנֵן לַקִּירוֹת, לַשֻּׁלְחָן, לַקְּרוּאִים</p>

<p>בִּנְדוּדִים וָרֹגֶז וּמְבוּכָה.</p>

<br />
</blockquote>

<blockquote>
<p>נִשְׁכָּחוֹת לְהַעֲלוֹת עַל לֵב הוּא מִתְאַמֵּץ&#8230;</p>

<p>לִבָּתוֹ מִפַּחַד נִפְעָמָה&#8230;</p>

<p>כֵּן&#8230; בָּרוּר כַּשֶּׁמֶשׁ! – וּבְדִבּוּר מְפוֹצֵץ</p>

<p>אֶת קוֹלוֹ הִשְׁמִיעַ בָּרָמָה:</p>

<br />
</blockquote>

<blockquote>
<p>אֲהָהּ לְיוֹם רָע! – קָרָא – אוֹיָה, הַשָּׂטָן</p>

<p>הוּא הֶעֱמִיק בִּלְבָבִי הַמְּדוּרָה,</p>

<p>אֶת נַפְשִׁי זוּ נַפְשִׁי הִדִּיחַ בְּהִרְהוּר</p>

<p>מַחֲשֶׁבֶת חַטָּאָה אֲרוּרָה.</p>

<br />
</blockquote>

<blockquote>
<p>&quot;הִשָּׁמֵד, הִכָּחֵד מֵאֶרֶץ – הַשָּׂטָן</p>

<p>הַמַּשְׁבִּית כָּל לֵב מִתֻּמָּתוֹ!&#8230;</p>

<p>צֵא הָלְאָה מִזֶּה!&#8230; שְׁמַע יִשְׂרָאֵל!&#8230; וַיָּרֶם</p>

<p>אֶת רֹאשׁוֹ וַיַּיְשִׁיר גְּוִיָּתוֹ</p>

<br />
</blockquote>

<blockquote>
<p>וַיְפָרֵשׂ אֶת כַּפָּיו בְּגָאוֹן נֶאְדָּרִי</p>

<p>וַיָּפֶץ עֹז עֶבְרָה וָזַעַם</p>

<p>כְּמַקְדִּישׁ לִקְרָב וּלְמִלְחָמָה אֲרֻכָּה</p>

<p>אֶת כַּתְּ הַמַּזִיקִים כֻּלָּהַם,</p>

<br />
</blockquote>

<blockquote>
<p>בַּת עֵינוֹ הֵפִיקָה לֶהָבָה, וּדְבָרָיו</p>

<p>הִבִּיעַ בְּמֶתֶק שְׂפָתָיִם,</p>

<p>וּקְהַל מַעֲרִיצָיו הָעֹטְרִים שֻׁלְחָנוֹ</p>

<p>בִּרְעָדָה לוֹ הִטּוּ אָזְנָיִם.</p>

<br />
</blockquote>

<blockquote>
<p>וַיּוֹכַח לִפְנֵיהֶם, כִּי יֵשׁ שֶׁגַּם צַדִּיק</p>

<p>הָעֹטֶה חֲסִידוּת כַּתַּחֲרָא</p>

<p>גַּם הוּא יָכֹל לִנְפֹּל בְּמוֹקְשֵׁי הָרֶשֶׁת</p>

<p>זוּ טָמְנָה הַסִּטְרָא־הָאַחֲרָא.</p>

<br />
</blockquote>

<blockquote>
<p>&quot;הַקְּלִיפָּה – קְשַׁת עֹרֶף, הַקְּלִפָּה עֲצוּמָה&#8230;</p>

<p>אִם רֶגַע אֵלֶיהָ נִתְמַכֶּר</p>

<p>וּמָלְאָה לִבֵּנוּ הִרְהוּרֵי מַדּוּחִים</p>

<p>וַחֲלוֹמוֹת תַּעְתּוּעִים וָשָׁקֶר&quot;.</p>

<br />
</blockquote>

<blockquote>
<p>כֹּה דִּבֵּר, כֹּה הִטִּיף אֶת דִּבְרֵי תוֹכַחְתּוֹ</p>

<p>וּפְנִינִים עַל פְּנִינִים נֶעֱרָמוּ</p>

<p>מִדִּבְרֵי מִדְרָשִׁים מִסִּתְרֵי הַזֹהַר –</p>

<p>הֲבִינֵם לֹא רַבִּים יֶחְכָּמוּ&#8230;</p>

<br />
</blockquote>

<blockquote>
<p>מִסּוֹד הַקַּבָּלָה – עוֹד רָזִין דְּרָזִין</p>

<p>הֵפִיצוּ אוֹר נֹגַהּ וָנַחַת,</p>

<p>וּפְרוּסַת הַחַלָּה עַל שֻׁלְחַן הַמָּזוֹן</p>

<p>גַּלְמוּדָה, יְבֵשָׁה מֻנַּחַת&#8230;</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31235">https://benyehuda.org/read/31235</a></div></body></html>