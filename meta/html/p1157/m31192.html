<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מוֹת יְשָׁרִים</title>
	<meta name="author" content="שמעון שמואל פרוג / יעקב קפלן"/>
</head>
<body>

<h2 id="א.">א.</h2>

<blockquote>
<p>– ״יִפְעַת קֶסֶם, רַבַּת פֶּלֶא,</p>

<p>עַל אֲדָמוֹת אֵין כָּמֹהָ,</p>

<p>נֶאֱצֶלֶת עַל הַנֶּפֶשׁ</p>

<p>מֵהֶעָלִים הַנִּפְלָאִים&#8230;</p>

<br />
</blockquote>

<blockquote>
<p>״הוֹי הָאִירָה, אוֹר מְנוֹרָתִי,</p>

<p>אוֹר נְעִימוֹת נֶאֱמָנָה,</p>

<p>אֶל הַנֶּפֶשׁ – מְלֵאַת שִׂמְחָה</p>

<p>וַעֲלִיצוּת!״&#8230;</p>

<br />
</blockquote>

<blockquote>
<p>         מֵאָה שָׁנָה,</p>

<p>מֵאָה שְׁנוֹת עֲדָנִים, חָיָה</p>

<p>זֶה הָרַב לְבֶן־הַפָּנִים,</p>

<p>וּכְמִקֶּדֶם כֵּן גַּם עַתָּה</p>

<p>עוֹדוֹ יֹשֵׁב בֵּית הָעוֹנִי.</p>

<br />
</blockquote>

<blockquote>
<p>וּבַסֵּפֶר רַב־הַיָּמִים</p>

<p>כָּל הֲגִיגוֹ כָּל מַעְיָנוֹ,</p>

<p>וּכְמִקֶּדֶם הִיא הַמְּנוֹרָה</p>

<p>הָעֹמֶדֶת עַל שֻׁלְחָנוֹ.</p>

<br />
</blockquote>

<blockquote>
<p>וּבָאוֹתִיוֹת הַמְרֻבָּעוֹת,</p>

<p>מְלֵאוֹת סִתְרֵי כָל תַּעֲלֻמָה,</p>

<p>יָשִׂים עֵינוֹ הַחֹדֶרֶת,</p>

<p>יַחֲקֹר, יַעֲמִיק בַּמַּחֲשָׁבָה</p>

<br />
</blockquote>

<blockquote>
<p>זֶה הָרַב רְפֵה־הָאוֹנִים&#8230;</p>

<p>הוֹי, הָאוֹרָה מַה נֶּאֱמָנָה</p>

<p>אֲשֶׁר יֶאֱצוֹל עַל הַנֶּפֶשׁ</p>

<p>זֶה הַסֵּפֶר&#8230;</p>

<br />
</blockquote>

<blockquote>
<p>         מֵאָה שָׁנָה,</p>

<p>מֵאָה שְׁנוֹת עֲלִיצוּת, הָיָה</p>

<p>זֶה הַשָּׂב&#8230; וּכְמוֹ הַיּוֹנָה,</p>

<p>לִבְנַת נֹצָה, עֵת הַשַּׁחַר</p>

<p>יָפֹז שַׁחַק, אִטִּי אִטִּי,</p>

<br />
</blockquote>

<blockquote>
<p>תַּחְלִיק, תַּיְשִׁיר הַכְּנָפַיִם</p>

<p>– מְלֵאוֹת טַל וּרְסִיסֵי לָיְלָה –</p>

<p>כֵּן נִשְׁמָתוֹ מִתְעַתֶּדֶת</p>

<p>עוּף הַגְבֵּהַ מַעְלָה, מָעְלָה&#8230;</p>

<br />
</blockquote>

<blockquote>
<p>מַלְאַךְ תָּמִים זַךְ־עֲלִילָה,</p>

<p>מַלְאַךְ שָׁלוֹם וּמַרְגֵּעָה,</p>

<p>הוּא הַמַּלְאַךְ – שֶׁאֲנַחְנוּ</p>
</blockquote>

<blockquote>
<p>״מַלְאַךְ־מָוֶת״ נִקְרְאֵנוּ,</p>

<br />
</blockquote>

<blockquote>
<p>דֶּרֶךְ פֶּלֶא יָרֹד יָרַד</p>

<p>עַל אֲדָמוֹת מִגָּבֹהַּ</p>

<p>קַחַת אִתּוֹ זוֹ הַנֶּפֶשׁ</p>

<p>לַהֲשִׁיבָה אֶל אֱלֹהַּ.</p>

<br />
</blockquote>

<h2 id="ב.">ב.</h2>

<blockquote>
<p>עֵת הַפְּקֻדָּה כְּבָר הִגִּיעָה,</p>

<p>אַךְ לַחִנָּם: זֶה הַמַּלְאַךְ</p>

<p>הַמַּכְנִיעַ אֶת כָּל אָדָם</p>

<p>קְרֹב לֹא יוּכַל אֶל הַיָּשִׁישׁ.</p>

<br />
</blockquote>

<blockquote>
<p>כִּי לֹא יֵחַת גֶּבֶר חָכָם</p>

<p>שֶׁבַּתּוֹרָה יָשִׂים עַיִן,</p>

<p>פַּחַד פִּתְאֹם לֹא יַחֲרִידוֹ,</p>

<p>גַּם הַמָּוֶת לוֹ לָאָיִן.</p>

<br />
</blockquote>

<blockquote>
<p>וּבַתִּקְוָה, כִּי יַצְלִיחַ</p>

<p>הָסֵב עֵין הָרַב מִסִּפְרוֹ,</p>

<p>הֶעֱבִיר לִפְנֵי עֵינֵי רוּחוֹ</p>

<p>תְּמוּנוֹת שׁוֹנוֹת מְלֵאוֹת הֶדֶר:</p>

<br />
</blockquote>

<blockquote>
<p>קוֹל כִּנּוֹרוֹת וּמְצִלְתַּיִם</p>

<p>בַּדֻּמִיָּה יִשָּׁמֵעוּ&#8230;</p>

<p>מֶלֶךְ אַדִּיר יִקְרַב, יֵאתֶה</p>

<p>בַּעֲטָרָה, עַל סוּסֵהוּ,</p>

<br />
</blockquote>

<blockquote>
<p>כֻּלּוֹ עָדוּי אַבְנֵי חֵפֶץ.</p>

<p>וּמִסְּבִיבוּ בְּנֵי הֶחָצֵר</p>

<p>עִם מַקְהֵלַת בְּנֵי הַנְּבִיאִים&#8230;</p>

<p>הַבַּחוּרִים עִם הַבְּתוּלוֹת.</p>

<br />
</blockquote>

<blockquote>
<p>יֵצְאוּ לָחוֹל שְׁנַיִם, שְׁנַיִם&#8230;</p>

<p>גַּם הַלְוִיִּם הֵם הַשָּׁרִים</p>

<p>עוֹנִים אַחֲרֵי קוֹל הַכִּנּוֹר.</p>

<p>מוּלָם עוֹנֶה הֵד הֶהָרִים&#8230;</p>

<br />
</blockquote>

<blockquote>
<p>אַךְ הָרַב בִּצְחֹק עַל שְׂפָתָיו</p>

<p>אֶל הַשַּׁחַק הֵרִים עֵינוֹ</p>

<p>שֶׁהֵפִיקָה עַנְוַת צֶדֶק,</p>

<p>וַיִּתְנַשֵּׂא וַיַּבִּיעַ</p>

<br />
</blockquote>

<blockquote>
<p>כַּאֲשֶׁר צִוּוּ הַחֲכָמִים:</p>

<p>״בָּרוּךְ אַתָּה, אֵל עוֹלָמִים,</p>

<p>שֶׁחָלַקְתָּ מִכְּבוֹדְךָ</p>

<p>גַּם לָאָדָם, יְצִיר הַדָּמִים!״&#8230;</p>

<br />
</blockquote>

<blockquote>
<p>קוֹל חֲצוֹצְרוֹת עִם שׁוֹפָרוֹת,</p>

<p>קוֹל מֶרְכָּבָה מִשְׁתַּקְשֶׁקֶת,</p>

<p>קֶשֶׁת, חִצִּים וַחֲרָבוֹת,</p>

<p>אַנְשֵׁי חַיִל לוֹחֲמֵי לָחֶם&#8230;</p>

<br />
</blockquote>

<blockquote>
<p>הִנֵּה פִילִים עִם שֶׁנְהַבִּים,</p>

<p>כְּסוּיֵי אֵטוּן מַעֲשֵׂה שְׂבָכָה,</p>

<p>עַל גַּבֵּיהֶם הַחֲזָקוֹת</p>

<p>צְרִיחֵי־לָחֶם בַּמַּעֲרָכָה&#8230;</p>

<br />
</blockquote>

<blockquote>
<p>אֵילֵי בַרְזֶל יִתְגָּעָשׁוּ,</p>

<p>קוֹלָם יַרְעִישׁ הַר וּבִקְעָה.</p>

<p>אַךְ הָרַב בִּצְחֹק עֲדָנִים</p>

<p>עַל שִׂפְתוֹתָיו בֵּרַךְ לֵאמֹר:</p>

<br />
</blockquote>

<blockquote>
<p>״בָּרוּךְ אַתָּה, אֵל הַצְּבָאוֹת,</p>

<p>עַל אֲדָמוֹת, בַּשָּׁמַיִם</p>

<p>שֶׁחָלַקְתָּ גַּם לָאָדָם</p>

<p>מִגְּבוּרָתְךָ עֹז יָדַיִם!״</p>

<br />
</blockquote>

<blockquote>
<p>הִנֵּה עוֹלֶה רֵיחַ עָרֵב,</p>

<p>רֵיחַ בֶּשֶׂם וַעֲדָנִים&#8230;</p>

<p>מִמַּחֲשַׁכֵּי אֹהֶל עֹנִי</p>

<p>– מְלֵאַת נֹעַם, רֹךְ וָנַחַת</p>

<br />
</blockquote>

<blockquote>
<p>וּמְעוֹרֶרֶת תַּאֲוַת נֶפֶשׁ –</p>

<p>עַלְמָה רַכָּה שָׁם תּוֹפִיעַ&#8230;</p>

<p>כּוֹכָב מֵאִיר כֹּה יַגִּיהַּ</p>

<p>בֵּינוֹת עָבִים בָּרָקִיעַ.</p>

<br />
</blockquote>

<blockquote>
<p>קְוֻצּוֹתֶיהָ הִתְפָּרָדוּ&#8230;</p>

<p>בִּלְחָיֶיהָ כַּמֶּרְקָחִים</p>

<p>נִיד רְעָדָה יִשְׁתַּעֲשֵׁעַ&#8230;</p>

<p>הַמִּטְפַּחַת אַט נִשְׁמֶטֶת</p>

<br />
</blockquote>

<blockquote>
<p>מִכְּתֵפֶיהָ מַטָּה מַטָּה&#8230;</p>

<p>יִפְעַת חֵן כְּמוֹ יִפְעָתָהּ</p>

<p>מִן הָעוֹלָם עַד הָעוֹלָם</p>

<p>עֵין הָאָדָם לֹא חָזָתָה.</p>

<br />
</blockquote>

<blockquote>
<p>אַךְ הָרַב בְּרוּחַ טָהוֹר</p>

<p>וּבִצְחֹק נְעִימוּת תְּמִימָה,</p>

<p>אֲשֶׁר עָבַר עַל שִׂפְתוֹתָיו,</p>

<p>הֵרִים עַיִן אֶל הַמַּחֲזֶה</p>

<br />
</blockquote>

<blockquote>
<p>וּבִנְדִיבוּת לָחַשׁ פִּיהוּ:</p>

<p>״בָּרוּךְ אַתָּה, אֵל שָׁמַיִם,</p>

<p>שֶׁחָלַקְתָּ מִנָּגְהֶךָ</p>

<p>גַּם לָאָדָם הוֹד קַרְנָיִם!״&#8230;</p>

<br />
</blockquote>

<blockquote>
<p>עוֹד הַפַּעַם עַל סִפְרֵהוּ</p>

<p>מַטֶּה רֹאשׁ הָרַב הַיָּשִׁישׁ,</p>

<p>רֶגַע עוֹבֵר אַחַר רֶגַע</p>

<p>אַךְ לֹא תָנוּם עֵין הַיָּשִׁישׁ</p>

<br />
</blockquote>

<blockquote>
<p>וּתְבוּנָתוֹ הָעֲמֻקָּה</p>

<p>שֶׁהַזִּקְנָה לֹא עֲמָמָהּ,</p>

<p>תַּעֲמִיק, תֵּרֵד גֵּיא־חִזָיוֹן,</p>

<p>תּוֹסֵף תִּרְחַק מֵאֲדָמָה.</p>

<br />
</blockquote>

<blockquote>
<p>עֵינוֹ רֹאָה בַחִזָיוֹן&#8230;</p>

<p>הוֹי, מַה קָּצְרָה שְׂפַת הָאָדָם!&#8230;</p>

<p>אֵל הַמַּרְאוֹת הַנִּפְלָאִים</p>

<p>מִי יְתָאֵר, מִי יַבִּיעַ!</p>

<br />
</blockquote>

<blockquote>
<p>וּבְהַבִּיעוֹ יָכְלוּ דְבָרָיו</p>

<p>לֵב כָּל אָדָם גִּיל הַשְׂבֵּעַ?&#8230;</p>

<p>לֹא, גַּם רִגְשׁוֹת גִּיל כָּאֵלֶּה</p>

<p>לֵב הָאָדָם לֹא־יוֹדֵעַ!&#8230;</p>

<br />
</blockquote>

<h2 id="ג.">ג.</h2>

<blockquote>
<p>הַמַּחֲשָׁבָה מִתְרוֹמֶמֶת</p>

<p>וּמִתְנַשְּׂאָה מֵאֲדָמָה,</p>

<p>אֵינוֹ רֹאֶה, אֵינוֹ מַקְשִׁיב,</p>

<p>כִּי חַלּוֹנוֹ אִטִּי נִפְתַּח</p>

<br />
</blockquote>

<blockquote>
<p>וַתִּכָּנֵס זְמֹרַת בֶּשֶׂם</p>

<p>– כֻּלָּה כְּסוּיָה פִּרְחֵי הֶדֶר –</p>

<p>וַתַּבְקִיעַ הָעֲרָפֶל,</p>

<p>וַתִּמָּשֵׁךְ אֶל הַחֶדֶר.</p>

<br />
</blockquote>

<blockquote>
<p>וַיִּתְגַּדֵּל כְּלִיל תִּפְאַרְתָּה,</p>

<p>וַתִּתְפַּשֵּׁט אֶל הַיָּשִׁישׁ,</p>

<p>וַתִּתְרַחֵב אֶל כָּל עֵבֶר</p>

<p>בִּפְרָחֶיהָ וּבַדֶּיהָ.</p>

<br />
</blockquote>

<blockquote>
<p>וַיִּתְנַשְּׂאוּ צִצִּים זַכִּים,</p>

<p>וַיִּשְׂתָּרְגוּ כַמִּקְלָעַת,</p>

<p>וּמֵעַל לְרֹאשׁ הַיָּשִׁישׁ</p>

<p>חֻפַּת־כָּבוֹד מִשְׁתָּרָעַת&#8230;</p>

<br />
</blockquote>

<blockquote>
<p>וַיִּמָּלְאוּ צִצִּים זַכִּים</p>

<p>גַּם הַתִּקְרָה גַּם הַקִּירוֹת,</p>

<p>וַיַּקְטִירוּ רֵיחַ עָרֵב,</p>

<p>וַיַּרְחִיבוּ רוּחַ נָעִים&#8230;</p>

<br />
</blockquote>

<blockquote>
<p>אָז תּוֹפִיעַ תְּמוּנַת פֶּלֶא</p>

<p>עַל הַיָּשִׁישׁ מִשְׁתּוֹחַחַת,</p>

<p>רוּחָהּ תָּלִיט אֶת הָעַיִן</p>

<p>גַּם הַלֵּב – בִּתְנוּמַת נַחַת,</p>

<br />
</blockquote>

<blockquote>
<p>שֶׁבָּאָרֶץ אֵין כָּמֹהָ&#8230;</p>

<p>כְּקוֹל הֶחָלִיל בַּמֶּרְחַקִּים,</p>

<p>כַּהֲמֻלַּת נַחַל נִרְדָּם</p>

<p>בֵּינֵי נִקְרוֹת צוּרֵי־דֶשֶׁא</p>

<br />
</blockquote>

<blockquote>
<p>הַמַּפִּילִים חַבְלֵי שֵׁנָה</p>

<p>עַל הַלֵּב הָעֵר – וָנָם,</p>

<p>‎כֵּן יִשָּׁמַע בַּדֻּמִיָּה</p>

<p>שִׁירֵי עֶרֶשׂ פֹּה וָשָׁם&#8230;</p>

<br />
</blockquote>

<blockquote>
<p>וּלְמַנְגִּינוֹת פֶּלֶא אֵלֶּה</p>

<p>עוֹנֶה קוֹל פַּעֲמוֹנֵי בְדֹלַח</p>

<p>שֶׁחֲלִיפוֹת תְּרוּעוֹתֵיהֶם</p>

<p>תִּשְׁתַּפֵּכְנָה גַּם תִּמַּסְנָה</p>

<br />
</blockquote>

<blockquote>
<p>תּוֹךְ נְגֹהוֹת הָאַרְגָּמָן&#8230;</p>

<p>אִישׁוֹן לַיְלָה, כָּל עֵינַיִם</p>

<p>סְגוּרוֹת שֵׁנָה, אָכֵן עֵינֵי</p>

<p>יָהּ מַזְהִירוֹת בַּשָּׁמַיִם&#8230;</p>

<br />
</blockquote>

<blockquote>
<p>מַלְאָךְ תָּמִים זַךְ עֲלִילָה</p>

<p>מַלְאַךְ שָׁלוֹם וּמַרְגֵּעָה,</p>

<p>הוּא הַמַּלְאָךְ – שֶׁאֲנַחְנוּ</p>

<p>״מַלְאַךְ מָוֶת״ נִקְרְאֵנוּ.</p>

<br />
</blockquote>

<blockquote>
<p>דֶּרֶךְ פֶּלֶא עָלֹה עָלָה</p>

<p>מִנִּי שֶׁפֶל לַגָּבוֹהַּ,</p>

<p>אִתּוֹ נָשָׂא נֶפֶשׁ זַכָּה</p>

<p>לַהֲשִׁיבָהּ אֶל אֱלוֹהַּ&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31192">https://benyehuda.org/read/31192</a></div></body></html>