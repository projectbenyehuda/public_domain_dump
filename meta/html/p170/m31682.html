<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּנַפְשִׁי בָחֲרוּ</title>
	<meta name="author" content="משה אבן עזרא"/>
</head>
<body>

<p>על מות יוסף בן מימון</p>

<blockquote>
<br />
</blockquote>

<blockquote>
<p>בְּנַפְשִׁי בָחֲרוּ לִשְׁכֹּן יְגוֹנוֹת / וְאוֹתִי חָמְדוּ יַחַד מְהוּמוֹת,</p>

<p>וְשָׁטוּ עַל פְּנֵי תֵבֵל, וּבֵינוֹת / צְלָעַי נִתְכְּנוּ לָהֶם מְקוֹמוֹת,</p>

<p>וְיַלְדֵי יוֹם הֲלוֹם לִבִּי וְהַכְשֵׁל / בְּכַשִּׁיל רוֹצְצוּ וּבְמַהֲלֻמּוֹת,</p>

<p>וְדָמִים יִדְרְשׁוּ מִיַּד בְּנֵי אִישׁ / וּמִמֶּנִּי לְבַד יִקְחוּ נְקָמוֹת,</p>

<p>בְּפָנַי חִזְּקוּ פָנִים וּבוֹשׁוּ / לְכָל לֹא בוֹשׁ וְלֹא הִסִּיג כְּלִמּוֹת,</p>

<p>קְרָבוֹת יַעְרְכוּ יוֹם יוֹם לְנֶגְדִּי / וְתָמִיד יִקְרְאוּ לָהֶם שְׁלוֹמוֹת,</p>

<p>בְּעֵין קֶצֶף יְשׁוּרוּן בַּעֲלֵי תֹם / וְעֵין חַנּוֹת – בְּנֵי דָמִים וּמִרְמוֹת,</p>

<p>יְכַחֵשׁוּ בְאִישׁ כָּחַשׁ בְּשָׂרוֹ / דְּרוֹשׁ חָכְמָה וּפַתֵּחַ סְתוּמוֹת,</p>

<p>וְיִתְרָעוּ לְרָץ מִשֹּׁד וְחָמָס / עֲלֵי כֶסֶל עֲשֹׂה עֶשֶׁת וּפִימוֹת,</p>

<p>גְּבוּל גֵּאִים עֲלֵיהֶם חֹק לְהַצִּיב / וְלוֹשִׁיב מוֹשְׁבוֹת כֵּנִים נְשַׁמּוֹת.</p>

<p>לְאַט, כִּי לֹא בְּכָל־פַעַם זְמָן קָם / לְרִיבוֹתַי וְהִגִּישׁ הָעֲצֻמּוֹת,</p>

<p>אֲבָל דִּמָּה לְהַשְׁווֹת צַר וְאוֹהֵב / וְנַפְשׁוֹתָם בְּיָגוֹן תֵּת עֲגוּמוֹת,</p>

<p>וְכָל עֵת יַהֲפֹךְ יָדוֹ בְגוּפוֹת – / וְלֹא נָגַף לְבַד הַיּוֹם נְשָׁמוֹת,</p>
</blockquote>

<blockquote>
<p>וְעוֹד בִּקֵּשׁ עֲלֵי נַפְשׁוֹ תְּנוּאוֹת / כְּאִלּוּ [שָׂם] עֲלֵי נַפְשׁוֹ אֲשָׁמוֹת,</p>
</blockquote>

<blockquote>
<p>וְהוֹרִיד אֶת־פְּאֵר עֻזּוֹ אֲשֶׁר בּוֹ / אֲרָצוֹת אָחֲזוּ עַל רוֹם תְּרוּמוֹת,</p>

<p>וְנִצַּל הוֹד צְבִי עֶדְיוֹ לְפָנָיו / כְּנֵבֶל יוֹצְרִים גָּבִישׁ וְרָאמוֹת,</p>

<p>וְהַכּוֹכָב אֲשֶׁר יָפִיץ מְאוֹרוֹ / בְּיוֹם וָלֵיל פְּנֵי שׁוֹכְנֵי הֲדוֹמוֹת.</p>

<p>רְחַב נֶפֶשׁ כְּפִי שִׂכְלוֹ וְדֵעוֹ / אֲשֶׁר הָיוּ רְחָבִים כִּתְהוֹמוֹת,</p>

<p>שְׁפַל לֵב עִם בְּנֵי תֵבֵל, וְהָיוּ / לְיָדָיו עַל בְּנֵי עַיִשׁ תְּשׂוּמוֹת.</p>

<p>לְצָרָיו נִמְצְאו בוֹ חִיל וְחֵמוֹת / וְלִקְשׁוּרֵי לְבָבוֹ חֵל וְחוֹמוֹת,</p>

<p>וּמִשֶּׁמֶן מְאֹד רַכּוּ דְבָרָיו / וּמָתְקוּ מַעֲנָיו מִצּוּף וְחֵמוֹת,</p>

<p>מְחַדֵּשׁ מַחְלְצוֹת חֶסֶד בְּיוֹם כֻּ/תֳּנוֹתָיו עַל בְּנֵי תֵבֵל פְּרוּמוֹת,</p>

<p>וְכַמָּה מַעֲלוֹת הוֹד נִקְּבוּ בוֹ / אֲשֶׁר לֹא נִקְּבוּ מֵאָז בְּשֵׁמוֹת,</p>

<p>וְאֵין נִפְתָּל וְעִקֵּשׁ בַּאֲמָרָיו / וְצַחוֹת פִּיו כְּמִפְעָלָיו שְׁלֵמוֹת.</p>

<p>לְאֵם דֶּרֶךְ עֲמֹד, רָעָה מְבַשֵּׂר, / וְהַשְׁמִיעַ עֲלֵי קַצְוֵי אֲדָמוֹת,</p>
</blockquote>

<blockquote>
<p>וְהָרֵם קוֹל לְכָל־שׁוֹאֵל אֲשֶׁר מַרְ/כְּבוֹתָיו לַהֲלֹךְ אֵלָיו רְתוּמוֹת:</p>
</blockquote>

<blockquote>
<p>עֲמֹד! כִּי נְֶעְצְרוּ עָבֵי תְבוּנוֹת / וְיָמִין בַּהֲלָךְ צֶדֶק נְעִימוֹת,</p>
</blockquote>

<blockquote>
<p>וְלַכּוֹשֵׁל: צְפֹר! כִּי סַף גְּבִיר פִּיו / וְאִמְרוֹתָיו לְכָל־כּוֹשֵׁל מְקִימוֹת,</p>
</blockquote>

<blockquote>
<p>וְלַהֵלֶךְ: נְטֵה! כִּי סָר נְדִיב לֵב / שְׁכוֹן תַּחַת מְכוֹן אַרְמוֹן יְשִׁימוֹת,</p>

<p>וְהֶאָמוּן עֲלֵי תוֹלָע – לְחַבֵּק / בְּעִי מִדְבָּר מְקוֹם תּוֹלָע וְרִמּוֹת.</p>

<p>כְּהַיּוֹם, אֹהֲבַי, קִרְאוּ מְבַכּוֹת / וְתָבֹאנָה וְשִׁלְחוּ לַחֲכָמוֹת,</p>

<p>וְהָחִישׁוּ בְּנוֹת־יַעֲנָה וְיִהְיוּ / כְּהֶמְיָתִי בְלִי פוּגָה מְהִימוֹת.</p>

<p>וּמִי יִתֵּן כְּיָם רֹאשִׁי וְעֵינַי / כְּנֹאדוֹת יִגְּרוּ מַיִם וְחֵמוֹת,</p>

<p>וְיָזוּב דַּם כְּבֵדִי עַד אֲשַׁוֶּה / נְהָרוֹת מִדְּמֵי עֵינַי אֲדֻמּוֹת,</p>

<p>לְתוּגָה שָׁחֲרוּ פָּנִים אֲדֻמּוֹת / וְהִלְבִּינוּ קְוֻצּוֹת הָעֲלָמוֹת,</p>

<p>לְצִיר הָיָה כְּחוֹמַת אֵשׁ סְבִיבִי / וּבִנְפֹל בּוֹ לְבַד אֶמְצָא תְקוּמוֹת.</p>

<p>אֲשֶׁר עֵינָיו פְּקוּחוֹת עַל אֲהָבַי / וּמֵחֶטְאִי בְּיוֹם אֶשְׁגֶה עֲצוּמוֹת.</p>

<p>לְמוֹתוֹ נָקְטָה נַפְשִׁי בְחַיַּי / וּמָוֶת בָּחֲרָה לָהּ מֵעֲצָמוֹת,</p>

<p>וְחָלוּ כָל־מְגוּרַי בִּי וְאֵין לִי / לְמוֹת בִּלְתּוֹ לְעֵת פַּחַד וְאֵימוֹת,</p>

<p>לְמִי אֶפְחַד בְּיוֹם פַּחַד וְאֶשְׁמַע / בְּהִתְיָעֵץ עֲתִידֵי תַעֲלוּמוֹת,</p>

<p>לְרָחוֹק אֶקְרְאָה אֶחָיו לְנַחֵם / לְבָבוֹת עַל יְגוֹנוֹת הָעֲצוּמוֹת.</p>

<p>לְשׁוֹן מִכְתָּב יְחַכֵּם מַה בְּלִבִּי / וְשִׂפְתוֹת אִגְּרוֹת אֵבֶל חֲתוּמוֹת.</p>

<p>מְיֻדָּעַי, זְמַם כָּל אִישׁ תְּפִיקוּן / וְאֵיכָה נֶגְדְּכֶם אֶעְרֹךְ מְזִמּוֹת,</p>

<p>וְנִזְכֹּר בַּעֲלֵי דֵעוֹת כְּבוֹדָם / אֲלֵיכֶם לַעֲרֹךְ אֵלָיו וְדַמּוֹת.</p>

<p>שְׂכַר מִבְחַן אֱנוֹשׁ הוֹדוֹת עֲלֵי כֹל / בְּפִיּוֹת מִסְּפֹד וּנְהוֹת חֲסוּמוֹת.</p>

<p>וּמַה־יּוֹעִיל קְצֹף עַל הַזְּמָן אוֹ / שְׁפֹךְ חָרוֹן עֲלֵי יָמִים וְחֵמוֹת,</p>

<p>וְעֵינְכֶם מֵרְאוֹת אֵינָהּ עֲצוּמָה / וְאָזְנֵיכֶם לְשֵׁמַע לֹא אֲטוּמוֹת,</p>

<p>וְכִי תֵבֵל בְּעֵינֵינוּ כְלַיִל, / וְנַחְנוּ בָהּ וְיָמֵינוּ חֲלוֹמוֹת.</p>
</blockquote>

<blockquote>
<p>יְלָדַתְנוּ, וּבֵינֵינוּ כְּאֵיבַת / זְמָן נִתַּן [עֲשׂוֹת] כָּלָה וְחֵמוֹת</p>
</blockquote>

<blockquote>
<p>וְיַד מָוֶת תְּנִיפֵנוּ לְשַׁחַת / כְּהָנִיף יַד אֱנוֹשׁ חֶרְמֵשׁ בְּקָמוֹת.</p>

<p>וְדַי כִּי נֶחֱלוּ לוֹ כֹל וְנָחוּ / כְּאִלּוּ נוֹתְרוּ מֵעָשׁ יְתוֹמוֹת,</p>

<p>וְשׁוֹלָל יַהֲלֹךְ חֶסֶד לְמוֹתוֹ / וְהַבִּינוֹת לְמִפְקָדוֹ עֲרֻמּוֹת,</p>

<p>וְזִכְרוֹ עַד מְאֹד גָּבַהּ בְּתֵבֵל / וְהֵן נִכְפַּל וְנִשָּׂא אַחֲרֵי מוֹת,</p>

<p>וְחָלָה בָחֳלִי מָוֶת וְאָכֵן / פְּעָלָיו בְּעֵדֶן לוֹ מַחֲלִימוֹת,</p>

<p>לְמַעַן יִצְדְּקוּ הָאוֹמְרִים כִּי / תְּמוּתַת בַּעֲלֵי יֹשֶׁר תְּנוּמוֹת.</p>

<p>כְּפִי גָדְלוֹ יְכוֹנֵן מַעֲלָתוֹ / אֲשֶׁר לוֹ עֹז וְלוֹבֵשׁ תַּעֲצֻמּוֹת,</p>

<p>וְנִחוּמִים כְּפִי שׁוֹאַת לְבַבְכֶם / יְצַו לָכֶם וּמַשְׂכֹּרוֹת שְׁלֵמוֹת.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31682">https://benyehuda.org/read/31682</a></div></body></html>