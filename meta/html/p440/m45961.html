<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מַה־יַּעֲשֶׂה אִישׁ?</title>
	<meta name="author" content="יצחק קצנלסון"/>
</head>
<body>

<blockquote>
<p>מַה־יַּעֲשֶׂה אִישׁ שֶׁעָזַב חַיֵּי עוֹלָם</p>

<p>וְהָלַךְ לוֹ וּבִקֵּשׁ־לוֹ אֲחֵרִים,</p>

<p>יוֹתֵר יָפִים, יוֹתֵר כְּשֵׁרִים –</p>

<p>וְלֹא מָצָא?</p>

<br />
</blockquote>

<blockquote>
<p>מַה־יַּעֲשֶׂה אִישׁ, שֶׁתָּעָה יָמִים רַבִּים</p>

<p>וְהָלַךְ בַּעֲצַת חֲלוֹמוֹת מְנַבְּאִים,</p>

<p>וְהִתְמַכֵּר לַהֲזָיוֹת־פֶּלֶא,</p>

<p>שֶׁאָמְרוּ לוֹ: – קוּם בְּרַח, זֶה כֶּלֶא!</p>

<p>קוּם נוּס מִזֶּה – זֶה בֵית־אֲסוּרִים!</p>

<p>זֶה עוֹלָם טָמֵא – רַק שְׁרָצִים עַל קַרְקָעוֹ זוֹחֲלִים&#8230;</p>

<p>רַק שֶׁמֶשׁ אֶחָד יֵשׁ בִּשְׁחָקָיו –</p>

<p>וּבְעָמְדוֹ עוֹד בַּמִּזְרָח וְקָרָא אֶל הַשְּׁרָצִים:</p>

<p>בּוֹאוּ, שְׁרָצַי, חִטְפוּ –! וְזָרַק לָמוֹ זְהָבוֹ, –</p>

<p>וְהִתְנַפְּלוּ כֻּלָּם כֻּלָּם עַל־גַּבֵּי הַפֵּרוּרִים</p>

<p>בְּקוֹל תְּרוּעָה גְדוֹלָה: – זַהֲרוּרִים, זַהֲרוּרִים! –</p>

<p>וְאֵשׁ זָרָה בְעֵינֵיהֶם – וְעֵינֵיהֶם עֵינֵי נוֹכְלִים,</p>

<p>וְחָטַף כָּל אֶחָד שְׁבִיב־אוֹרוֹ,</p>

<p>וְהִתְגַנֵּב אֶל חוֹרוֹ –</p>

<p>וְהוּא יוֹשֵׁב עַל ״שְׁבִיבוֹ״ וְשׁוֹמֵר&#8230;</p>

<p>וּלְחָבֵר קְפוּא־חֹשֶׁךְ הוּא אוֹמֵר:</p>

<p>– אֵין לִי כֹל&#8230; הוֹי, מִי יָרִיב אֶת־רִיבִי?</p>

<p>הַשֶּׁמֶשׁ לֹא חָלְקָה לִי שְׁבִיבִי!</p>

<p>אֵין לִי כֹל – –.</p>
</blockquote>

<blockquote>
<p>– וְהֵן זֶהוּ <strong>יוֹמוֹ</strong> שֶׁל־עוֹלָמְךָ – <strong>וְלֵילוֹ</strong> –</p>
</blockquote>

<blockquote>
<p>זֶה הַמַּשְׁחִית הַנּוֹרָא״</p>

<p>בָּא וּמְלַקֵּק בִּלְשׁוֹנוֹ הַשְּׁחוֹרָה</p>

<p>מֵעַל הַלְּבָבוֹת אֶת כָּל פֵּרוֹרֵי הַטֹּהַר,</p>
</blockquote>

<blockquote>
<p>כָּל נִיצוֹצֵי הַזִּיו, שֶׁזָּרַק <strong>לוֹ</strong> שִׁמְשׁוֹ, זֶה <strong>אֵלוֹ</strong>,</p>
</blockquote>

<blockquote>
<p>בִּשְׁבִיל יַלְדֵי הַסֹּהַר –</p>

<p>בָּא בוֹלֵעַ שַׁבְרוּרֵי הָאוֹרָה וּמְחַנְּקֵם:..</p>

<p>– קוּם בְּרַח. –</p>

<p>וַאֲנַחְנוּ כְבָר סִפַּרְנוּ־לָךְ זֶה כַמָּה פְעָמִים</p>

<p>עַל אֹדוֹת חַיֵּי־פֶלֶא וְעוֹלְמוֹת־קְסָמִים&#8230;</p>

<p>גַּם שָׁמָּה יֶשְׁנוֹ צַעַר – אַךְ צַעַר אַחֵר:</p>

<p>הוּא אֵינוֹ בָא עִם לַיְלָה, הוּא נִשְׁקָף בְּעֵין הַשַּׁחַר&#8230;</p>

<p>גַּם שָׁם בְּנֵי־אָדָם בּוֹכִים אֶת כָּל שָׁבֶר –</p>

<p>אַךְ אִישׁ עַל צַוְּארֵי חָבֶר&#8230;</p>

<p>גַּם שָׁמָּה בְנֵי הָאָדָם תּוֹעִים –</p>

<p>אַךְ לֹא בַחֹשֶׁךְ, – אֶת הַמֶּרְחָק הֵמָּה רוֹאִים&#8230;</p>

<p>וִיחִידִים אֵינָם הוֹלְכִים – אִם אֶחָד הוֹלֵךְ לוֹ עֲרִירִי,</p>

<p>וְנִסְפְּחוּ אֵלָיו שֵׁנִי, שְׁלִישִׁי וְהָעֲשִׂירִי&#8230;</p>

<p>וְלֹא שֶׁמֶשׁ וְלַהַב אֶחָד – כְּמִסְפַּר כָּל הַלְּבָבוֹת,</p>

<p>כַּךְ מִסְפָּרָם שֶׁל הַשְּׁמָשׁוֹת שָׁמָּה וְהַלְּהָבוֹת,</p>

<p>וְאִם אֵין לְאִישׁ עוֹד שֶׁמֶשׁ, וּמָכַר אֶת־כָּל זְהָבוֹ</p>

<p>וְקָנָה שֶׁמֶשׁ, שֶׁמֶשׁ בִּשְׁבִיל לְבָבוֹ, –</p>

<p>וּבְהִתְיַצֵּב גּוּשׁ לַיְלָה עַל דַּרְכּוֹ לְהַחֲרִידוֹ בְאִמְשׁוֹ,</p>

<p>הוּא הוֹלֵךְ לִקְרָאתוֹ בְּלִי־יִרְאָה וּמַרְאֶה לוֹ שִׁמְשׁוֹ&#8230;</p>
</blockquote>

<blockquote>
<p>וּכְטוֹב שָׁם לֵב בְּנֵי־אָדָם, וְשָׂחֲקוּ שְׂחוֹק־כַּדּוּרִים:</p>
</blockquote>

<blockquote>
<p>זֶה זוֹרֵק שִׁמְשׁוֹ לָזֶה&#8230;</p>

<p>וּצְחוֹק שֶׁל פֶּה וָפֶה</p>

<p>טוֹבֵעַ בְּיַם זַהֲרוּרִים – –</p>

<p>צֵא, בַּקֵּשׁ הָעוֹלָמוֹת! –״</p>

<br />
</blockquote>

<blockquote>
<p>וּמַה יַּעֲשֶׁה אִישׁ שֶׁשָּׁמַע – וְיָצָא</p>

<p>בְּדֶרֶךְ רְחוֹקָה, וְהַדֶּרֶךְ לֹא־סְלוּלָה וַאֲפֵלָה מְאֹד,</p>

<p>וּבִקֵּשׁ אֶת עוֹלְמוֹת הַסּוֹד –</p>

<p>וְלֹא מָצָא? –</p>

<br />
</blockquote>

<blockquote>
<p>וּמַה יַּעֲשֶׂה אִישׁ שֶׁהִתְיָאֵשׁ מֵעוֹלְמוֹת־הַסּוֹד –</p>

<p>וְהוּא יָגֵעַ מְאֹד&#8230;</p>

<p>מַה יַּעֲשֶׂה אִם חָזַר לְעוֹלָמוֹ</p>

<p>הַטָּמֵא, הַטָּמֵא –</p>

<p>וְגַם הוּא לֹא מִתְנַכֵּר?&#8230;</p>

<p>פָּרַשׁ כַּפָּיו לַשֶּׁמֶשׁ הָאֶחָד וְהוּא טָבָע;</p>

<p>הִשְׁתַּחֲוָה לְאַדְמִימוּת הַמַּעֲרָב וְהִיא גָוְעָה;</p>

<p>הִשְׁתּוֹחָח לַשּׁוֹשָׁן – וְחָוָר;</p>

<p>רוּחַ קַלִּיל בּוֹ נָגַע – וְעָבָר;</p>

<p>דָּפַק, דָּפַק עַל לִבּוֹ לַחֲלוֹמוֹ –</p>

<p>גַּם הוּא לוֹ לֹא עָנָה מִתְּהוֹמוֹ&#8230;</p>

<p>קָרָא, קָרָא בָאֲוִיר שֵׁם חָבֵר –</p>

<p>הַמֶּרְחָק לֹא עָנָה לוֹ דָּבָר&#8230;</p>

<p>גַּם הָעוֹרְבִים הַשְּׁחוֹרִים מֶנּוּ פוֹרְחִים –</p>

<p>הוּא שָׂם אֶל הַחַיִּים – וְהֵם בּוֹרְחִים&#8230;</p>

<p>וְהַלַּיְלָה – הוּא בָא –</p>

<p>מַה יַּעֲשֶׂה אִישׁ?&#8230;</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/45961">https://benyehuda.org/read/45961</a></div></body></html>