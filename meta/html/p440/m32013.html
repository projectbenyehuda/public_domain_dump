<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַשִּׁירָה עַל הַחֲרָטָה</title>
	<meta name="author" content="היינריך היינה / יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>מַר אוּלְרִיךְ רוֹכֵב בְּיַעַר מְלֵא־רָז,</p>

<p>יְרַשְׁרְשׁוּ בַיַּעַר הַטְּרָפִים,</p>

<p>הוּא רוֹאֶה דְמוּת עַלְמָה, דְּמוּת כֹּה נִפְלֶאת,</p>

<p>אוֹרֶבֶת לוֹ בֵין הָעֲנָפִים.</p>

<br />
</blockquote>

<blockquote>
<p>הַיּוּנְקֶר סָח: &quot;יְדוּעָה לִי</p>

<p>דְּמוּת פּוֹרְחָה זוּ וְנִלְהָבָה.</p>

<p>בְּכָל אֲשֶׁר אֵלֵךְ תְּרַחֵף אַף־הִיא,</p>

<p>בִּשְׁאוֹן הֲמוֹן־עִיר וַעֲרָבָה.</p>

<br />
</blockquote>

<blockquote>
<p>&quot;שִׂפְתֵי־הַחֵן זוּג וְרָדִים הוּא קָט,</p>

<p>זוּג נָאֶה וְנֶחְמָד וְרַעֲנָן;</p>

<p>אַךְ יֵשׁ וְהוּא פוֹלֵט כִּלְאַחַר־יָד</p>

<p>מִלָּה בְזוּיָה וּמָרָה כַלַּעֲנָה.</p>

<br />
</blockquote>

<blockquote>
<p>&quot;כִּי עַל־כֵּן יִדְמֶה זֶה פִיהָ כַּדָּם</p>

<p>לִסְבָךְ שֶׁל שׁוֹשַׁנִּים וְאִם יִיפוּ,</p>

<p>נְחָשִׁים עֲרוּמִים יִרְבְּצוּ שָׁם,</p>

<p>יְצַיְּצוּ בֵין עָלָיו וְיִפְעוּ.</p>

<br />
</blockquote>

<blockquote>
<p>&quot;וְזֹאת הַגּוּמָה רַבַּת־הַחֵן</p>

<p>בִּלְבַב אֵל שְׁתֵּי הַלְּחָיָיִם,</p>

<p>הֵן זֶה הַקֶּבֶר בּוֹ הָשְׁלַךְ הַבֵּן</p>

<p>בְּמַאֲוַיָּיו הַמְשֻׁגָּעִים.</p>

<br />
</blockquote>

<blockquote>
<p>&quot;אֲנִי רוֹאֶה שָׁם זֵר שֶׁל קְוֻצּוֹת־חֵן</p>

<p>יוֹרְדוֹת רֹאשׁ יָפֶה וְקָטָן,</p>

<p>קְוֻצּוֹת אֵלֶּה הָרְשָׁתוֹת הֵן,</p>

<p>צָדַנִי בָהֵן הַשָּׂטָן.</p>

<br />
</blockquote>

<blockquote>
<p>&quot;עֵין־תְּכֵלֶת זֹה, זֹה עֵין־הַתֹּם,</p>

<p>שֶׁכָּכָה אָהַבְתִּי אָהָבְתִּי;</p>

<p>אָמַרְתִּי: הַשַּׁעַר לִשְׁמֵי הָרֹם –</p>

<p>זֶה הָיָה הַשַּׁעַר לַתָּפְתָּה&quot;.</p>

<br />
</blockquote>

<blockquote>
<p>מַר אוּלְרִיךְ רוֹכֵב בְּיַעַר מְלֵא־רָז</p>

<p>הַמְרַשְׁרֵשׁ בְּלִי הֲפוּגָה,</p>

<p>וְרוֹאֶה דְמוּת שְׁנִיָּה כֹה נִפְלָאת,</p>

<p>חִוֶּרֶת כֹּה וְכֹה נוּגָה.</p>

<br />
</blockquote>

<blockquote>
<p>הַיּוּנְקֶר סָח: &quot;הוֹרָתִי, הָהּ,</p>

<p>שֶׁאֲהֵבַתְנִי תָמִיד,</p>

<p>בְּמַעֲשַי הָרָעִים וּדְבָרִי רָע</p>

<p>יָגוֹן עָלֶיהָ אָמִיט.</p>

<br />
</blockquote>

<blockquote>
<p>&quot;לוּ הוֹבֵשׁ יָכֹלְתִּי אֶת עֵינֵךְ, אֲנִי –</p>

<p>בְּלַבַּת יִסּוּרַי הַגְּדוֹלָה!</p>

<p>וְהַאְדֵּם אֶת לֶחְיֵךְ, אֶת חִוְרַת הַלְּחִי,</p>

<p>בִּדְמֵי לְבָבִי הַחוֹלֶה!&quot;</p>

<br />
</blockquote>

<blockquote>
<p>מַר אוּלְרִיךְ יִרְכַּב הָלְאָה עוֹד,</p>

<p>צִלְלֵי הָעֶרֶב דֹּם רוֹחֲשִׁים;</p>

<p>נִשָּׂאִים וְעוֹלִים קוֹלוֹת־סוֹד,</p>

<p>רוּחוֹת הַנֶּשֶׁף לוֹחֲשִׁים.</p>

<br />
</blockquote>

<blockquote>
<p>הַיּוּנְקֶר יַאֲזִין, יַקְשִׁיב דֹּם</p>

<p>לְהֵד דְּבָרִים נִשְׁנִים וְנִשְׁמָעִים,</p>

<p>צִפֳּרֵי הַיַּעַר בְּצָהֳלָה וּבְתֹם</p>

<p>לוֹ צִפְצְפוּ מִבֵּין הָעֳפָאִים:</p>

<br />
</blockquote>

<blockquote>
<p>&quot;עַל הַחֲרָטָה נִפְלָא שִׁיר</p>

<p>שָׁר מַר אוּלְרִיךְ עָתָּה,</p>

<p>כִּי יִגְמְרֶנּוּ וְשָׁב לָשִׁיר</p>

<p>הַשִּׁירָה עַל הַחֲרָטָה&quot;.</p>

<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/32013">https://benyehuda.org/read/32013</a></div></body></html>