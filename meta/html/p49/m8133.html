<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[התזכיר אל]</title>
	<meta name="author" content="שמואל הנגיד"/>
</head>
<body>

<p>וֶהֱשִׁיבוּ אָבִי, יוֹקִירֵהוּ אֵל [לְרַב יוֹסֵף בֶּן חַסְדַאי], בָּזֶה.</p>

<br>  

<blockquote>
<p>הֲתַּזְכִּיר אֶל יְפַת מַרְאֶה לְבוֹנָה – / וְגֻלְגָּלְתָּךְ כְּמוֹ חָלָב לְבָנָה!</p>

<p>וְהָעֶדְנָה שְׂנֵאָתָךְ בְּזָדוֹן –  /  וְאֵיךְ תִּשְׁגֶה בְּאַהֲבָתָךְ עֲדִינָה?</p>

<p>– שְׁמָּעֵנִי, מְרִיבִי, עַל בְּכוֹתִי / יְמֵי נֹעַר, וְאַחַר כֵּן עֲנֵה נָא:</p>

<p>חֲדָשָׁה נִבְרְאָה עַל קָדְקָדִי, לֹא / אֲהַבְתִּיהָ, וְאֹהַב הַיְּשָׁנָה,</p>

<p>וְרֶשֶׁת הַשְּׁחִיתוֹת, הַמְחִישׁוֹת / אֱלֵי שַׁחַת, עֲלֵי רֹאשִׁי נְתוּנָה,    [5]</p>

<p>וְהָפְכוּ לִי לְבָנִים, לֵב לְבָנוֹת / אֲהֵבוּנִי, לְאֶבֶן אוֹ לְבֵנָה,</p>

<p>וְלָכֵן מִלְּשַׂחֵק נָא חֲדַלְנָה, /  מְשַׂחְקוֹתַי, וְנוּס לֵחִי בְּכֶינָה,</p>

<p>וְשָׁרוֹתַי, שְׁבֹרְנָה תֹף וּמָחוֹל, / וְעַל נַפְשִׁי כְּלֵי תַנּוֹת עֲשֶׂינָה.</p>

<p>אֲנִי גֶבֶר, יְקִיצֵנִי בְּלַיִל / יְגוֹן שֵׂיבָה אֲשֶׁר פָּשְׂתָה עֲדֶנָה,</p>

<p>וְיַזְכִּירוּ יְמֵי רֵאשִׁית וְשַׁחְרוּת, / יְמֵי רַע שִׁחֲרוּנִי אַחֲרוֹנָה,     [10]</p>

<p>וּמִי אֶקְרָא אֱלֵי אַהַב – וְיַעַן, / וְלֹא יִגְרַע שְׁאֵר וּכְסוּת וְעוֹנָה,</p>

<p>וְלִבִּי סָג אֱלֵי סוּגָה כְּשׁוֹשָׁן, /  וְלִבִּי בַר לְבָרָה כַלְּבָנָה,</p>

<p>וְהָיִיתִי לְמָנָה לָאֲהָבִים, וְהָיוּ הָאֲהָבִים לִי לְמָנָה.</p>

<p>תְּבוֹאֵנִי אֲחוֹת שֶׁמֶשׁ, וְרֹאשׁ לָהּ  /  כְּמוֹ אֹפֶל וְכִפָּה רַעֲנָנָה,</p>

<p>לְהִתְעַלֵּס בְּמֵי אַהַב וְלִרְווֹת /  בְּיֵין דּוֹדִים וְגוּפָה רַעֲנָנָּה,     [15]</p>

<p>וְתֵּדַע כִי אֲהָבַי נֶאֱמָנִים, /   וְכִי לִבִּי, כְּמוֹ יָדַי, אֱמוּנָה,</p>

<p>וְלֹא תִירָא מְצֹא אֶצְלִי כְּמִפְעָל / אֲשֶׁר פָּעַל שְׁכֶם הָרָע לְדִינָה,</p>

<p>וְעַל כָּכָה תְּבוֹאֵנִי לְאוֹר יוֹם, / וְלֹא תִשְׁלַח יְצוּרֶיהָ בְּשֵׁנָה,</p>

<p>וְלֹא תַרְאֶה דְּמוּתָהּ בַּתְּמוּנָה, / וְלֹא תַרְאֶה בְּדִמְיוֹנוֹת תְּמוּנָה,</p>

<p>וְלֹא אֹמַר בְּעֵת הָקִיץ: אֲהָהּ עַל / אֲשֶׁר הָיָה כְּלֹא הָיָה וּפָנָה!     [20]</p>

<p>וְיֵשׁ תַּעְנוּג בְּצֶלֶם שָׁט יְשִׁימוֹן / וּמִסְתַּתֵּר בְּצַלְמָוֶת נְכוֹנָה,</p>

<p>וְלוֹבֵשׁ, מִפְּנֵי מֵרִיב, עֲרָפֶל, /  כְּסַהַר שָׁכְנָה עָלָיו עֲנָנָה,</p>

<p>וְגוֹזֵר בַּחֲצִי לַיִל דְּרָכִים אֲשֶׁר לֹא יִגְזְרוּ סוּסִים בְּשָׁנָה,</p>

<p>לְהִתְרָאוֹת בְּתַרְדֵּמָה לְלֵב עֵר / וְנֶפֶשׁ מֵאֲהָבִים לֹא יְשֵׁנָה –</p>

<p>אֲבָל יִתְרוֹן, עֲלֵי רוֹאוֹת בְּנוּמָה, / לְעֵינַיִם בְהָקִיץ תֶּחֱזֶינָה,      [25]</p>

<p>כְּיִתְרוֹן אוֹהֲבֵי יוֹסֵף עֲלֵי כָל / בְּנִי דוֹרִי וְעַמִּי בַתְבוּנָה,</p>

<p>הֲבִינוֹתִי תְהִלָּתָךְ וְעַל כֵּן, /  נְשִׂיא עַמִּי, דְּבָרַי הַאֲזִינָה,</p>

<p>וְתֵדַע כִּי יְדַעְתִּיךָ, וְאִמְרַת /  אֲשֶׁר יָדַע יְדִידוֹ – נֶאֱמָנָה,</p>

<p>וְלָמָּה זֶה אֱהִי, אִם לֹא אֲסַפֵּר / אֲשֶׁר אֵדַע בְּךָ אַחַר בְּחִינָה,</p>

<p>כְּאִישׁ יִטְרַח וְיָבִיא שֶׂה לְפִסְחוֹ – /  וְיֹאכְלֵהוּ בְּקֶרֶב מִקְדְּשׁוֹ נָא, [30]</p>

<p>וְכַחוֹלֵל אֲשֶׁר יָגַע וּלָמַד – /  וְשִׁבֵּר אֵת חֲלִילוֹ עֵת נְגִינָה.</p>

<p>לְךָ מוֹרָשׁ וְקִנְיָן בַּגְּדֻלָּה –  /  וְאָן תִּמְצָא אֲשֶׁר יָרַשׁ וְקָנָה?</p>

<p>וְאַתָּה מַעֲנֶה לַדָּת, וְעִנְיָן לְכָל נוֹצָר, וְלַמּוּסָר מְעוֹנָה,</p>

<p>וְלָךְ תָּבִיא תְּבוּנָתָךְ וְדַעְתָּךְ /  חֲפָצֶיךָ, וְכָל טוֹבָה סְפוּנָה,</p>

<p>וְכָל יִיגַע לְהַשִּׂיג הוֹן – וְתִיגַע / לְהַשִּׂיג חֹק בְּמוֹעֵצוֹת וּבִינָה,    [35]</p>

<p>וְרֹב שָׂרִים עֲלֵי בוּז שַׁאֲנַנִּים – / וְאֵין נַפְשָׁךְ בְּיוֹם בּוּז שַׁאֲנַנָּה,</p>

<p>וְאַתְּ מוֹסִיף בְּיוֹם מָחָר לְהַפְלִיא  /  עֲלֵי מִפְעַל נְכוֹנָה תַעֲשֶׂה נָּא,</p>

<p>וְתִפְגֹּשׁ אֶת מְיֻדָּעִים וְרֵעִים / וְכָל דּוֹרֵשׁ מְקוֹם מִסְעָד וְלִינָה</p>

<p>בְּפָנִים יִצְהֲלוּ נֶגְדָּם, כְּאִלּוּ  / מְאוֹר הַיּוֹם אֲלֵיהֶם סָר וּפָנָה,</p>

<p>וְיָדַיִם יְבִישׁוּן הָעֲנָנִים, כְּיוֹם מַבּוּל מְלֻמָּדוֹת נְתִינָה,       [40]</p>

<p>וּבִכְלָיוֹת לְמוֹעֵצוֹת, עֲלֵי כָל /  כְּלָיוֹת נַעֲלוּ וַתִּגְבְּהֶנָה,</p>

<p>וְרֹחַב לֵב, וְרֹחַב כַּף, כְּיַרְדֵּן, /  גְּדוֹתָיו יִגְּרוּ אָנֶה וְאָנָה,</p>

<p>וְאִם תֹּאמַר – סְעָדוּךָ יְחָסִים, / וְאִם תַּעַשׂ – עֲזָרַתְךָ אֱמוּנָה,</p>

<p>וְיָדֶיךָ יְדוּעוֹת לַמְּבַקֵּשׁ / וְלַשּׁוֹאֵל, כְּפַרְפַּר וַאֲמָנָה,</p>

<p>וְכָל דּוֹרְשֵׁי מְקוֹם מַרְבֵּץ לְחָכָמָה – / בְּבֵיתָךְ יִמְצָאוּ חָכְמָה שְׁכוּנָה,   [45]</p>

<p>וְהִגִּיעַ לְשִׁכְנָךְ חֹק מְשׁוֹטֵט – / וְשָׁבַר אֶת כְּלֵי מַסָּע וְחָנָה,</p>

<p>וְלֹא נִמְצֵאת לְחָכְמָתָךְ תְּכוּנָה – /  וּמִי יִמְצָא לְיָם סוֹבֵב תְּכוּנָה?</p>

<p>כְּמוֹ פִיךָ, כְּמוֹ עֵטָךְ, יְנוּבוּן /  פְּרִי צֶדֶק וְתַחְבּוּלוֹת וּבִינָה:</p>

<p>לְזֶה יִתְרוֹן בְּשֶׁבֶת שַׁעֲרָה עִם / מְתֵי שֵׂכֶל, בְּעֵת אָמַר וְעָנָה,</p>

<p>וְלָזֶה קוֹל בְּלִי אֹמֶר לְחַרְחַר / מְרִיבָה אוֹ לְהַשְׁקִיט אֶת רְגִינָה,   [50]</p>

<p>יְרֻקָּה, מִבְּנוֹת סוּף, גָּדְלָה בֵין / פְּלָגִים, וַעֲלֵי יוּבַל אֱמוּנָה,</p>

<p>מְצַפְצֶפֶת כְּמוֹ יוֹנָה – וְתַחְרִישׁ, /   בְּהִבָּלְעָה בְּתוֹךְ קֶסֶת כְּיוֹנָה,</p>

<p>גְּבִירָה תַּעֲמִיד אֶרֶץ, וְאוֹתוֹת – / חֲיָלִים לָהּ, וְאִגֶּרֶת – מְדִינָה,</p>

<p>וְהָרֹאשָׁה, כְּפִיחַ לָהּ בְּרֹאשָׁהּ, / בְּיַד פַּחוֹת וּבִקְוֻצּוֹת קְצִינָה,</p>

<p>וְחֵרֶשֶת – וְתִשְׁמַע מֶחְקְרֵי לֵב, / וְעִוֶּרֶתּ – וְתִרְאֶה כָל טְמִינָה,    [55]</p>

<p>וְאִלֶּמֶת – מְדַבֶּרֶת בְּרוֹמָה /  עֲלֵי אֶצְבַּע, כְּכִיּוֹר עַל מְכוֹנָה,</p>

<p>וְתִשְׁפֹּךְ סוֹד קְרָבִים עַל כְּתָבִים,  /  וְלֹא תָכִיל, בְּהִנָּשְׂאָהּ, טְמוּנָה,</p>

<p>וּפִסַּחַת – אֲשֶׁר תָקוּם עַלֵי גַב / סְפָרִים מִבְּלִי יָרֵךְ וּקָנָה,</p>

<p>וְתִשָּׂא קוֹל עֲלֵיהֶם מִסְּפָרַד /  וְהַחוֹנִים בְּאֶרֶץ נֹף מְבִינָה</p>

<p>וְאוֹמֶרֶת בְּלִי לָשׁוֹן וְעוֹנָה,  /  וְסוֹפֶרֶת בְּלֹא אֶצְבַּע וּמוֹנָה,     [60]</p>

<p>וְיַלְדָּהּ בַעֲשׂוֹתָהּ אֶת מְלַאכְתָה, וְעֵת תִּיעַץ וְתַמְתִּיק סוֹד – זְקֵנָה,</p>

<p>וּפַעַם תַּעֲנֶה תוֹרוֹת כְּתַמָּה, / וּפַעַם תַּעֲנֶה זָרוֹת כְּזוֹנָה.</p>

<p>לְךָ שָׂרִי וְנִכְבָּדִי בַּחָכְמָה אֲשֶׁר תָּנוּב לְךָ מוֹנִים שְׁמוֹנָה,</p>

<p>וְטוֹבָתָהּ יְדוּעָה לְךָ, וְכָכָה /  תְּבוּאַת מַעֲשֶׂיהָ לָךְ צְפוּנָה,</p>

<p>וְצִוִּיתָ בְּשִׁירָךְ עַל בְּנֵי אָח  / אֲהַבְתָּם, וַעֲלֵיהֶם לְךָ חֲנִינָה,    [65]</p>

<p>וַתֵּדַע כִּי חֲשַׁבְתִּימוֹ כְּבָנַי  /  וְכִי עַצְמָם, בְּתוֹךְ צִלִּי, דְּשֵׁנָה,</p>

<p>וְיוֹם יִרְאוּ תְאוּנִים מֵעֲלֵיהֶם – / הֲשִׁיבוֹתִי בְּחֶזְקַת יָד תְּאוּנָה,</p>

<p>וְיוֹם בָּאוּ בְּמֵי צָרָה וְחָבַשׁ /  לְרֹאשָׁם סוּף – אֲנִי לָהֶם סְפִינָה,</p>

<p>וְאִם נָשָׂא אֱוִיל רֹאשׁ לְהֲנִיאָם –  /  אֲנִי חֶרֶב עֲלֵי רֹאשׁוֹ שְׁנוּנָה,</p>

<p>וְאוֹסִיף עוֹד, לְמַעַן כִּי יְדִידוּת / בְּתוֹךְ נַפְשִׁי לְךָ מֵאֵין תְּלֻנָּה,    [70]</p>

<p>וּמֵחִשְׁקִי בְּךָ נַפְשִׁי שְׁמֵנָה, /  כְּמוֹ אָשֵׁר אֲשֶׁר לַחְמוֹ שְׁמֵנָה,</p>

<p>וְיִשָּׁמַע, כְּשָׁמְעִי אוֹמְרִים כִּי / בְּטוֹבָה אַתְּ, עֲלֵי פִּי קוֹל רְנָנָה,</p>

<p>וְאַהְבָתִי מְזֻקֶּקֶת כְּכֶסֶף  /  לְךָ מֵאָז, וְכַזָּהָב בְּחוּנָה,</p>

<p>וּמִי יָבֹא לְכַסּוֹתָהּ – יְכַסֶּה  / בְּחוּט מֵעַל אֲדָמָה אוֹר לְבָנָה!
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/8133">https://benyehuda.org/read/8133</a></div></body></html>