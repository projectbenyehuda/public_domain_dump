<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>על מפתן תבל ועל חוף ימי</title>
	<meta name="author" content="טוביה בן משה כץ"/>
</head>
<body>

<blockquote>
<p>עַל מִפְתַּן תֵּבֵל טֶרֶם צֵאתִי הַשָּעַר</p>

<p>אֲנִי עוֹדֶנִּי רַךְ בַּשָּׁנִים עוֹדֶנִּי נָעַר</p>

<p>שָׂחֲקָה לִי הַשֶּׁמֶשׁ תִּשְׁלַח הוֹד קַרְנֶיהָ</p>

<p>שְׂחוֹק מָלֵא פִיהָ גַּם רָצוֹן עַל פָּנֶיהָ</p>

<p>כָּל צְבָא הַשָּׁמַיִם יִצְהֲלוּ לִקְרָאתִי</p>

<p>וְאָנֹכִי כְּחָתָן מֵחֻפָּתוֹ יָצָאתִי</p>

<p>מִתַּחַת רַגְלַי דּוּדָאִים יִתְּנוּ רֵיחַ</p>

<p>וְעַל רֹאשִׁי צִפּוֹר כָּנָף זְמִירוֹת יְנַצֵּחַ</p>

<p>עַל שׁוֹשַׁנִּים אֶדְרֹךְ, הֵם לְפָנָי יִכְרָעוּן</p>

<p>לַעֲשׂוֹת עֲטָרָה לְרֹאשִׁי, לְקוֹלִי יִשְׁמָעוּן</p>

<p>צִיצִים וּפְרָחִים יְרַקְרַקִּים אֲדַמְדַּמִּים</p>

<p>צְעָדַי יִרְמְסוּם, לְכַפּוֹת רַגְלַי יְרִיעוֹת שָׂמִים</p>

<p>גַּם כָּל עֲצֵי יַעַר אֵלַי זְרוֹעָם יוֹצִיאוּ</p>

<p>יִפְרְשׂוּ עַנְפֵיהֶם לְחַבֵּק עָדַי יַגִּיעוּ</p>

<p>וְנוֹזְלִים יִבְלֵי מַיִם עַל פִּי יִשָּׁקוּנִי</p>

<p>וְרוּחַ צַח וְנָקִי עַל כְּנָפָם יִשָׂאוּנִי</p>

<p>וּבְנֵי אָדָם מַלְאֲכֵי אֱלֹהִים הֵמָּה</p>

<p>בֵּינֵיהֶם אֵין קִנְאָה גַּם כַּעַס וְחֵמָה</p>

<p>הֵם אֲשׁוּרַי יִתְמֹכוּ, בְּיָדָם יִסְעָדוּנִי</p>

<p>יִמְעֲדוּ קַרְסֻלַּי הֵם יַעֲמִידוּנִי –</p>

<p>אָכַלְתִּי וְשָׂבַעְתִּי גַּם יֵינִי שָׁתִיתִי</p>

<p>מֹר וְאֲהָלוֹת קָנֶה וְקִנָּמוֹן אָרִיתִי</p>

<p>יַחַד עִם רֵעַי יַעְרִי וְדִבְשִׁי אָכַלְתִּי</p>

<p>לֹא יָגַעְתִּי לֹא טָרַחְתִּי לֹא עָמַלְתִּי</p>

<p>מַחֲלָצוֹת בִּגְדֵי שֵׁש וְאַרְגָּמָן לָבַשְתִּי</p>

<p>גַּם מִצְנֶפֶת זָהָב מֵרֹאשִׁי לֹא מַשְׁתִּי</p>

<p>בְּהֵיכְלֵי עֹנֶג בְּצֵל גַּנֵּי שָׂשוֹן יָשַׁבְתִּי</p>

<p>רֵיחַ שָׂדוֹת וּכְרָמִים בְּחֶדְוָה שָׁאַפְתִּי</p>

<p>סָבִיב לִי עֲבָדִים וּשְׁפָחוֹת יְשָׁרְתוּנִי</p>

<p>עַל מִשְׁמַרְתָּם עוֹמְדִים אֲצַוֶה וְיִשְׁמָעוּנִי</p>

<p>שְׂמֵחִים הֵם לִקְרָאתִי אִם אֶפְקֹוד עֲלֵיהֶם</p>

<p>לְבַצַּע אֶמְרָתִי אַךְ יָחִישׁוּ מַעֲשֵׂיהֶם</p>

<p>הֲלֹא שָׁלֵו הָיִיתִי אֵין מִי יַחֲרִידֵנִי</p>

<p>סְבִיבַי שֶׁקֶט וְשַׁאֲנָן נֶגַע לֹא יְבוֹאֵנִי</p>

<p>עַל מִפְתַּן תֵּבֵל קוֹצִים לֹא רָאִיתִי</p>

<p>אַךְ תִּקְווֹת לִרְבָבוֹת טִפַּחְתִּי וְרִבִּיתִי</p>

<p>אָמַרְתִּי הָרִים אֶעֶלֶה אֵרְדָה בְקָעוֹת</p>

<p>בְּסֶלַע אָשִׂים קִנִּי בִּמְעָרוֹת נוֹרָאוֹת</p>

<p>עַל שַׁחַל אֶדְרֹךְ יֵחַת בַּהֲרִימִי קוֹלִי</p>

<p>לְפָנַי אַרְיֵה וְלָבִיא עַל בִּרְכָּם יִפּוֹלוּ –</p>

<p>אוּלָם לֹא כַּאֲשֶׁר דִּמִּיתִי הָיָתָה</p>

<p>לֹא לִמְנוּחָה אָדָם מִבֶּטֶן יָצָאתָ</p>

<p>לִלְחֹם נוֹעַדְתָּ בְּתֵבֵל יְמֵי חַיֶּיךָ</p>

<p>קוֹץ וְדַרְדַּר תַּחַת כַּפּוֹת רַגְלֶיךָ</p>

<p>דְּרָכֶיךָ וּנְתִיבוֹתֶיךָ שַׁמָּה וּשְׁאִיָּה</p>

<p>סָבִיב לְךָ בָּתָה, תַּחְתֶּיךָ שַׁחַת צוֹפִיָּה</p>

<p>מִשְׁכַּן נָחָשׁ וְשָׂרָף, וְעַקְרָב עַל שוּלַיִם</p>

<p>מִמַּעַל יֵקַד יְקוֹד, לַבָּה בַּיַּרְכָּתַיִם</p>

<p>בְּכָל עֵבֶר וּפִנָּה שָׂטָן וּמַפְרִיעַ</p>

<p>מִלְחָמָה כְבֵדָה לְמָטָּרָה לֹא תַגִּיעַ</p>

<p>אֵינְךָ מוֹשֵׁל בַּתֵּבֵל כַּאֲשֶׁר הִגַּדְתָּ</p>

<p>מִשָּמַיִם אֶרֶץ אַךְ לַקְּרָב יָרַדְתָּ</p>

<p>רְאֵה אַךְ פָּסַחְתִּי עַל מִפְתַּן הַבַּיִת</p>

<p>לְנֶגְדִּי אַךְ קוֹץ וְדַרְדַּר שָׁמִיר וָשַׁיִת</p>

<p>שָׂךְ בַּסִּירִים דַּרְכִּי וּנְתִיבוֹתַי עִוָּה</p>

<p>לִלְחוֹם כָּל יְמֵי צְבָאִי כֵּן הֲלֹא עָלַי צִוָּה</p>

<p>אֲנִי לְבַדִּי בְּלִי עֵזֶר לַקְּרָב עָמַדְתִּי</p>

<p>בָּדָד בְּאֵין מוֹשִׁיעַ לַמַּעֲרָכָה יָרַדְתִּי</p>

<p>לֹא עַל בְּנֵי אָדָם בָּטַחְתִּי בַּל יַעְזוֹרוּ</p>

<p>הֵם הֲלֹא אַךְ נַפְשָׁם וּמְאֹדָם יִשְׁמוֹרוּ</p>

<p>וְלָמָה עַל בְּנֵי אָדָם אֶשָּׁעֵן אוֹר אֲקַוֶּה</p>

<p>אוֹחִיל לְעֶזְרָתוֹ וְלִישׁוּעָתוֹ אֶתְאַוֶּה</p>

<p>עָלָיו אַשְׁלִיךְ יַהַב עַל לִבּוֹ בָּטוּחַ</p>

<p>הֲלֹא לִבּוֹ רֵיק וְלֹא יוֹלִיד כִּי אִם רוּחַ –</p>

<p>חָלְפוּ עָלַי צָרוֹת רַבּוֹת גַּם נוֹרָאוֹת</p>

<p>כָּל הַיּוֹם לוֹחֵם הָיִיתִי עִם הַתְּלָאוֹת</p>

<p>שָכְכָה חֲמַת אַחַת אַחֶרֶת הִשִּׂיגַתְנִי</p>

<p>אַךְ נַסְתִּי מֵהָאַרְיֵה הַלְבִיָּה פְּגָעַתְנִי</p>

<p>כְּמוֹ עוֹבְרֵי אֳנִיָּה בְּמַיִם זֵידוֹנִים</p>

<p>יֶהֱמוּ גַלָּיו אֳרָחוֹת עֲקַלְקַלוֹת פּוֹנִים</p>

<p>עַל שְׂפַת הַיְאֹר בְּאֵימָה יִשְׂאוּ עֵינֵיהֶם</p>

<p>לָבוֹא שָׁמָּה כָּל חֶפְצָם וּמַאֲוַיֵּיהֶם</p>

<p>כֵּן אָנֹכִי קִוִּיתִי קִצִּי יַגִּיעַ</p>

<p>וְתוֹחַלְתִּי, יְמֵי אֵבֶל יִקְרְבוּ שְׁאוֹל אַצִּיעַ</p>

<p>מִי יִתְּנֵנִי עַל חוֹף יָמַי וְיָבֹא יוֹמִי</p>

<p>וּלְהַאֲזִין תְּרוּעַת קוֹל קוֹרֵא לַעֲזוֹב מְקוֹמִי –</p>

<p>וּכְמוֹ אִם יִקְפְּאוּ תְהוֹמוֹת וְהָיוּ לְקֶרַח וּכְפוֹר</p>

<p>חֲזָקִים הֵמָּה כְּמוֹ מַעְבָּרָה מִדּוֹר דּוֹר</p>

<p>עוֹבֵר עֲלֵיהֶם בּוֹטֵחַ לא יִירָא רָע</p>

<p>מְסִלַּת בַּרְזֶל הוּא לְעוֹבֵר לְיוֹצֵא וָבָא</p>

<p>פִּתְאוֹם יִבָּקַע הַכְּפוֹר פִּתִּים יִנָּשֵׂאוּ</p>

<p>עוֹבְרִים אָחֲזָה פַלָּצוּת בְּאֵימָה יְשַׁוֵּעוּ</p>

<p>אַבְנֵי קֶרַח יְסַלְּפוּ דַרְכָּם בְּלֶכְתָּם יִסַּבּוּ</p>

<p>אֵין לַעֲמוֹד עֲלֵיהֶם תְּנוּעוֹתָם רַבּוּ</p>

<p>הֲלֹא אָז תַעֲמֹד הָכֵן כְּגִבּור תֶּאֱזוֹר חַיִל</p>

<p>מֵאֶבֶן אֶל אֶבֶן תְּרַקֵּד כְּשָׂעִיר וְאַיִל</p>

<p>עַל הַחוֹף תַּבִּיט שָׁם תִּרְאֶה עֶזְרָתֶךָ</p>

<p>שְׂפַת הַיְאֹר תַּגִּיעַ תִּנָּצֵל נַפְשֶךָ</p>

<p>כֵּן מֵי צָרוֹתַי לְאֶבֶן נֶגֶף נִקְפָּאוּ</p>

<p>וּמֵרֹב תְּלָאוֹת צוּרֵי מִכְשׁוֹל נִבְרָאוּ</p>

<p>מִפְלָט מִצָּרָה מָנוֹס מֵרָע חָמַדְתִּי</p>

<p>מֵאֶבֶן נֶגֶף אֶל צוּר מִכְשׁוֹל יָרַדְתִּי</p>

<p>וְאַחֲרֵי אֶפֶס תִּקְוָה עֵזֶר לֹא רָאִיתִי</p>

<p>מָנוֹס בַּצַּר וּמִפְלָט לַשָּוְא קִוִּיתִי</p>

<p>אַךְ עַל שְׂפַת יְאֹר חַיַּי אֶת עֵינַי נָשָׂאתִי</p>

<p>שָׁם רָאִיתִי אוֹר מִשָּׁם תָּבוֹא עֶזְרָתִי –</p>

<p>וְהִנְנִי עוֹמֵד עַל גְּבוּל שְׂדֵה הַמַּעֲרָכָה</p>

<p>שָׁקְטָה הַמִּלְחָמָה וַחֲמָתָהּ שָׁכָכָה</p>

<p>נָגֹלּוּ חוּטֵי חַיַּי מְלַאכְתִּי עָשִׂיתִי</p>

<p>וְאֶנָפֵשׁ מֵעֲבֹדָה חֻקִּי כִלִּיתִי</p>

<p>אוּלָם לָמָה עָמַלְתִּי עַל מָה יָגַעְתִּי</p>

<p>מֶה עָשִׂיתִי מַה פָּעַלְתִּי לֹא יָדַעְתִּי</p>

<p>מִי יוֹדֵעַ אִם אַחֲרֵי שׁוֹלְחִי מִלֵּאתִי</p>

<p>אוּלַי סִלַּפְתִּי דַרְכִּי וְיָשָׁר הֶעֱוֵיתִי</p>

<p>וְאַחֲרֵי עָבְרוּ עָלַי צָרוֹת רַבּוֹת וְרָעוֹת</p>

<p>גַּם הִקִּיפוּ עָלַי בַּלָּהוֹת וּתְלָאוֹת</p>

<p>מֶה הָיְתָה הַמַּטָּרָה זָקַנְתִּי וָשַׂבְתִּי</p>

<p>גֶּבֶר אֵין אֱיָל הָיִיתִי בָּדָד יָשָׁבְתִּי</p>

<p>יָדַיִם תִּרְפֶּינָה גַּם בִּרְכַּי כָּשָׁלוּ</p>

<p>כֹּחִי עֲזָבַנִי גַּם פָּנַי נָפָלוּ</p>

<p>יָגוֹן בִּלְבָבִי נַפְשִׁי עָלַי תִּשְׁתּוֹחָח</p>

<p>עַפְעַפַּי יִזְלוּ דִמְעָה אַבִּיטָה לְנֹכַח</p>

<p>לְהִתְאוֹנֵן עַל רוֹעַ גּוֹרָלִי אָמַרְתִּי</p>

<p>לִשְׁפּוֹךְ דְּמָעוֹת עַל כִּי בְּתֵבֵל נוֹצַרְתִּי</p>

<p>שָׁמַיִם אֶשָּׂא עֵינַי, הֲיֵּשׁ רוֹאֵנִי?</p>

<p>שָׁם? הֲיֵשׁ מַאֲזִין קוֹלִי אִם יִשְׁמָעֵנִי?</p>

<p>הֲיֵשׁ שָׁם בַּמָּרוֹם לִפְנֵי מִי לְהִתְאוֹנֵן?</p>

<p>מַאֲזִין וּמַקְשִׁיב קוֹל בּוֹכֶה וּמְקוֹנֵן?</p>

<p>אוּלַי עָלֶה נִדָּף צִיץ נוֹבֵל הִנֵנִי</p>

<p>מֻשְׁלָךְ בָּרוּחַ וּסְעָרָה תִּשָׂאֵנִי</p>

<p>אוֹ צֵל עוֹבֵר הִנֵנִי בֵּין רִבְבוֹת צְלָלִים</p>

<p>תּוֹעֶה בֵּין חֶזְיוֹנוֹת חֲלוֹמוֹת וַהֲבָלִים</p>

<p>עַל מִצְחוֹ גָּאוֹן וְגֹבַהּ אֵין כָּמוֹהוּ</p>

<p>וּסְבִיבָיו יְוֵן מְצוּלָה תֹּהוּ וָבֹהוּ –</p>

<p>אַךְ לָמָּה זֶה הֶבֶל לְיוֹצְרוֹ יִשְׁאַל חֹמֶר?</p>

<p>אִם יִרְאֵהוּ יִשְׁמַע כִּי יַבִּיעַ אֹמֶר</p>

<p>הֲלֹא הוּא עָשָׂהוּ שִׁבְתּוֹ וְקוּמוֹ יוֹדֵעַ</p>

<p>גַּם מַחֲשָׁבוֹת בַּסֵּתֶר רֻקָּמוּ הוּא שׁוֹמֵעַ</p>

<p>גַּם עַל צִיץ נוֹבֵל יַבִּיט יָשִׂים עֵינֵיהוּ</p>

<p>לֹא יְאַבֵּד לָנֶצַח אַךְ מְשַׁנֶה פָנֵיהוּ</p>

<p>לֹא יַהֲפֹךְ לְאַל וּלְאֶפֶס וָאַיִן</p>

<p>בְּחֶפְצוֹ יָשׁוּב יַפְרִיחַ תַּאֲוָה לָעַיִן</p>

<p>גַּם אוֹתִי לֹא לְתֹהוּ אֵל בְּרָאתַנִי</p>

<p>גַּם לֹא לַשָּׁוְא בְּתוֹכַחְתְּךָ יִסַּרְתַּנִי</p>

<p>בְּסוֹד אֵל לֹא אָבוֹא לֹא אֶתְבּוֹנֵן מַעֲשֵׂהוּ</p>

<p>יִקְטְלֵנִי, לְפָעֳלוֹ אֶתֵּן צֶדֶק וַאֲנַשְּׂאֵהוּ</p>

<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28451">https://benyehuda.org/read/28451</a></div></body></html>