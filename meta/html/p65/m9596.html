<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַנְשָׁמָה</title>
	<meta name="author" content="יחיאל יוסף לבונטין"/>
</head>
<body>

<p>&#8230;ויעף המלאך אל גן הנשמות, אשר מעל לרקיע השביעי, ויגש אל אחת הנשמות הזכות, הבהירות, הנעימות, נשמה טהורה וקדושה, ויאמר:</p>

<p>– בואי איתי, כי באה עתך&#8230;</p>

<p>נאחזה הנשמה בכנפי המלאך – ויעופי שניהם יחדיו.</p>

<p>המה טסים ונשאים במרחבי אין-סוף, בחלל העולם שאין לו ראשית ואין לו תכלית.</p>

<p>רבבות אורות מופיעים מזיו הכוכבים, מנצנצים מברק-נגהם.</p>

<p>אורות זהובים, לבנבנים, נפגשים, מתנגשים, מתמזגים – וחולפים ונעלמים במסתרי התהומות העמוקים, שאין להם שיעור וקצב.</p>

<p>והמלאך והנשמה נשאים במרחקי הספירות, טובלים בנגוהות האורות, שוקעים בין רסיסי-גרמי תבל, הנפוצים בחלל האין-סופי, מרחפים על פני ענני-זהר של המזרות, טסים בין הכוכבים הענקיים והמפיקים נוגה ונהנים מזיום ומהדרים של המאורות.</p>

<p>– לאן אני באה? – שואלת הנשמה.</p>

<p>– הרואה את שם, במרחק, כוכב קטנטן, שאורו קלוש וכחלחל? לשם תובאי&#8230;</p>

<p>– האם הכוכב ההוא, המסתובב וממהר במרוצתו ובמסלולו?</p>

<p>– כן&#8230; שם יהיה מקומך&#8230;</p>

<p>– ומה שמו?</p>

<p>– ארץ יקרא בפי ילידי-הארץ&#8230; ילד יולד, ואת תנפחי בו לכל ימי חייו&#8230;</p>

<p>הקשיבה הנשמה, הביטה אל הכוכבים הענקיים, אל הלהבות המתלקחות בגלגלי הכוכבים והמתפזרות בחלל העולם.</p>

<p>– ומה יהיה משפט האיש, אשר אחיהו ואאמצהו?</p>

<p>– התבונני וראי!&#8230;</p>

<p>ועל פני אפילת התהום הצטיירה ונגולה כעין יריעה ארוכה, שחורה ושוממה. הנה אנשים רבים הולכים ושבים, מתרוצצים ונדחקים, עמוסי-סבל ועגומי-מבט, עוברים ימים ונהרות, מפלסים נתיבות בין הרים ובקעות, בונים והורסים, נשאים למרום ונופלים לתהום נשיה&#8230;</p>

<p>וילד רך ועדין נראה בין ההמון, מתפלש בעפר, משוטט בחוצות, נודד ביערות ובשדות&#8230;</p>

<p>והילד הולך וגדל, מחפש אור, שואף לאויר זך, מסתכל לכל המתרחש בעולמו&#8230;</p>

<p>והילד היה לאיש הולך בדרכו אשר התווה לו, הולך קוממיות, ולפני עמוד האור המזהיר את מסלת חייו&#8230;</p>

<p>הנהו מטפס ועולה, נכשל ונופל ושוב עומד על רגליו, מגולל לפניו את מגלות-התורות העמוקות והנפלאות – למען הגיע אל שיא רום תבונה</p>

<p>והדעת שמשם נבקעים קוים מאירים כל יושבי-צלמות&#8230;</p>

<p>והוא מפיץ ברבים אודות הדעות הנשגבות, זיקוקי-נהרה של החכמה: הוא פונה ומטיף לעם, נושא מדברותיו לכל התועים בדרכיהם לבקש אשרם וגדולתם: הוא נותן את שפע הגיונותיו לעייפי-כח, לנחשלים ומעונים.</p>

<p>אבל מעטים הם הבאים להתחמם לאורה של בינתו&#8230; ויש גם אלה המעפרים לעומתו, הלועגים לתומתו וקוראים אחריו:</p>

<p>– אויל איש הרוח!</p>

<p>ויש שנשמע קולו בין הקהל, הטרוד בדאגותיו והמתנגש בסכסוכי הבל, ונאומו מתפשט בין עמוסי-סבל – ועמדו האנשים והביטו אליו ושמעו את תורותיו – והלכו ושבו למעלליהם ושכחו את הנביא ואת נאומו&#8230;</p>

<p>והוא ממשיך את דרכו הקשה, עולה ויורד, מעונה בסבלו וחזק באמונתו&#8230; בודד בדרכו, גלמוד ונעזב&#8230;</p>

<p>נאנחה הנשמה והמלאך אומר:</p>

<p>– את תהיי מקור גאונו, ממך גדולת-נפשו ורוחב בינתו&#8230; את תחייהו, תעודדיהו, תרוממיהו&#8230; בך אור חייו&#8230; ממך נחמתו וצרותיו, ששונו ויגונו, מצוקותיו והדרו.</p>

<p>ועבר המראה, ועברה דמות אחרת&#8230;</p>

<p>הזדקן ההלך, נפלו פניו: שחוח, כפוף-גו, עגום-מבט אוחז הוא בידיו הרועדות את מקלו וממשיך את דרכו הסוגה חוחים.</p>

<p>אבל אחריו צועדים גם תלמידיו המועטים, השומעים את אמרי פיו וסופגים את תורותיו&#8230;</p>

<p>והוא הגיע אל הגבול, גבול חייו&#8230;</p>

<p>ופתאום נראה, כי במקום, ששם ישב ההלך לנוח מעט יחד עם תלמידיו מעמל דרך חייו ולמסור להם את רוח חזיונותיו, – נתלקטו אנשים שונים&#8230;</p>

<p>– על מה נאספו כל אלה? – שואלת הנשמה.</p>

<p>– עתה, כשהגיע החוזה הגדול לגבול חייו, נזכרו כי את שמעוֹ שמעוּ, כי הפיץ דעה ועשה ספרים הרבה. ובאו גם הם להאדיר אותו טרם יגווע וימות, למען יתגאו בהדרוֹ ויתרהבו בגאונותו&#8230; או תשפך גם עליהם קרן אור תורתו, והיה להם לגאון ולתפארת.</p>

<p>נתחלחלה הנשמה ותאמר:</p>

<p>– אנא, מלאכי הטוב! עשה עמדי חסד ואמת, כשיתאספו כל האנשים הקטנים הללו לכבד ולהגדיל את המורה, שלא ידעוהו בכל ימי-חייו, אנא תעוף אלי ותקחני ממנו&#8230; ילך אל הבריות הללו בלי נשמתו, כי אם רק בנשימתו&#8230;</p>

<p>– כן אעשה, – אמר המלאך.</p>

<p>ויעופו שניהם יחדיו.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/9596">https://benyehuda.org/read/9596</a></div></body></html>