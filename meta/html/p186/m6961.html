<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הפעם הראשונה</title>
	<meta name="author" content="ישעיהו ברשדסקי"/>
</head>
<body>

<h1 id="הפעםהראשונהישעיהוברשדסקי">הפעם הראשונה / ישעיהו ברשדסקי</h1>

<br>  

<p>בעקרו של דבר אין שום ספק, שרק במקרה, בלי שום כונה, יותר על פי שגור-הלשון נזרקה אותה אמרה מפיה של חוה-בתיה..</p>

<p>ערב-חרף, ארוך כגלות, הלך ונמשךְ בלי-סוף; –</p>

<p>שלהבת כתומה וחטופה מתוך זכוכית פקועה של מנורת-נפט קטנה הפיצה אור מועט והרבה עשן, סרחון.</p>

<p>איזו צנה לחה הלכה ומלאה יותר ויותר את החדר הצר.</p>

<p>ויבבה בלתי-פוסקת, בנגינה אחת, פעם משלשה פיות כאחד, פעם מפה אחד, משנים, – הלכה ונשמעה מתוך גל הסחבות שעל המטה היחידה בחדר&#8230;</p>

<p>סוף סוף לא יכלה עוד לסבל יותר אותה יבבה.</p>

<p>פקעה סבלנותה, והיא קפצה ממקומה, קראה מתוך כעס, מתוך התמרמרות קשה:</p>

<p>– מה אתם תובעים ממני, פגעים רעים שלי! ואם אין לי מה לתת לכם, האלך ואחטוף בשבילכם מהעריבות?!</p>

<p>ודוקא צריך היה להזדמן, שתוציא מפיה ב&#8220;שעה רעה&#8221; דבר כזה!</p>

<p>נשתתקה פתאום היבבה.</p>

<p>דממה עמוקה, דממה של מרה-שחורה נוראה היתה מסביב.</p>

<p>ולחוה-בתיה נדמה היה באותו רגע, כאלו איזו &#8220;קלפה&#8221; נכנסה פתאם לתוך נשמתה, דבקה בה, נכרכה עליה כנחש ושוב לא רצתה בשׁום אופן להרפות ממנה&#8230;</p>

<p>איזו שעה היתה, – לא ידעה ולא היה לה שום צורך לדעת.</p>

<p>את המנורה אפשר לכבות בכל אופן: גם כשהיא דולקת, עשנה, וסרחונה מרובים מאורה&#8230;</p>

<p>וזה כמה חוה-בתיה רגילה, שלא להתפשט כלל בלילות, מפני שבחדר לא חם ביותר&#8230;</p>

<p>היא חלצה רק את נעליה, התירה את קשרי שמלתה, השכיבה באופן רגיל את שלשת הגופים הקטנים, שאחרי הפסק היבבה נשׁארו מוטלים כמו שהיו במקרה באותו רגע.</p>

<p>הגופים הקטנים הזדעזעו, בשעה שנגעה בהם, אף על פי שמגעה היה בזהירות-אם מיוחדה.</p>

<p>היא הרגישה עוד פעמים אחדות את הזדעזעותם המיוחדה והתכופה של הגופים האלה, כששכבה ביניהם.</p>

<p>ועד כמה שהספיק גל הסחבות, משכה אותו מתחתיה, מעליה, כדי לכסות אותם יותר, להליט אותם מכל צד&#8230;</p>

<p>אך היא עצמה כמעט שלא הרגישה בתנועותיה אלה.</p>

<p>יודעת היתה, ובאותה שעה ­– כמעט אינה יודעת, שהזדעזעות זו באה לא רק מחמת צנה גרידא&#8230;</p>

<p>וה&#8220;קלפה&#8221; הרעה, שנכנסה בה, לא הניחה לה לישון.</p>

<p>חוה-בתיה התכונה להקשיב, איך הומה הרוח בחוץ, איך עכבר מגרד שם באחת הפנות בקיר.</p>

<p>בכונה התחילה מצירת בדמיונה, שמחר יבוא מכתב <strong>ממנו</strong>&#8230; היה עתה&#8230; איה?&#8230; נו, בפולטבה&#8230; לא, באודיסה&#8230; כן, באודיסה&#8230; הוא שם&#8230; כמה?&#8230; אחת היא. שלשה, ארבעה שׁבועות. לא כתב מפני שלא מצא עבודה תיכף&#8230; המשכורת טובה מאד&#8230; רק לעת עתה מעט כסף&#8230; בקרוב ישלח יותר&#8230;</p>

<p>וכשראתה, שכל האמצעים האלה אינם מועילים ביותר, התחילה מאנסת את עצמה, שלא לחשב כלל, לישון במהרה ולהסתלק על ידי כך מכל אותם ההרהורים המשונים, שהתעוררו פתאום בקרבה נגד רצונה.</p>

<p>דומה היה, כאלו היא ישנה באמת.</p>

<p>אלא שגם מתוך שנתה ראתה רק מהרהורי לבה בהקיץ&#8230;</p>

<p>שנה זו היתה חטופה, נפסקת על ידי יקיצות תכופות.</p>

<p>ובינתים, בין יקיצה ליקיצה, היו נמשכים והולכים מיני חלומות משונים, כבדים ומענים.</p>

<p>מיני חלומות, שקצתם זרים ותמוהים מאד, שלא כדרך הטבע כלל.</p>

<p>וקצתם, להפך, ממש מעין המציאות, משתלשלים באופן טבעי כל כך, עד שבשעת יקיצה היתה חוה-בתיה עצמה מסופקה איזה זמן, אם היה זה חלום, או עובדא ממשית בפעל&#8230;</p>

<p>על פי רב לא היתה מספיקה גם לברר אותו הדבר כל צרכו, מפני שהיתה חוזרת ושוקעת מהרה בחצי-שנה זו, ושׁוב היו חוזרים ונמשׁכים אותם מיני החלומות המשונים, הכבדים ומענים כל כך&#8230;</p>

<p>ומאלה היה חלום אחד תכוף ביותר.</p>

<p>חוזר היה ונשנה בכל פעם בתמונות שונות, באָפנים שונים זה מזה.</p>

<p>אלא שבעקר היה אחד, מיוחד בתכנו הכללי.</p>

<p>חוה-בתיה היתה רואה את עצמה שטוחה על הקרקע, נופלת מתוך ריצה, ועליה מתנפלים – פעם עדת כלבים, שאינה יודעת כלל, מאין באו פתאם, פעם – קהל אנשים גדול, שאין היא מכרת אותם כלל, מי הם ומה הם חפצים, ופעם – חבילה גדולה של חפצים משונים, ובעוד שהיא מפרכסת תחתיהם בכל כחה, מתאמצת להטילם מעליה, הם נופלים, וחוזרים ונופלים בלי הפסק&#8230;</p>

<p>הם לוחצים, מחנקים אותה.</p>

<p>איזה שאון נורא הולך וגדל.</p>

<p>הכל צועקים, קוראים בקול גדול&#8230;</p>

<p>ורוצה היא לצעק גם היא, אלא שאינה יכולה בשום אופן&#8230;</p>

<p>דומה, שפיה פעור, שהיא צועקת בכל מלוא ריאתה,</p>

<p>אלא שאין שום קול נשמע&#8230;</p>

<p>רק איזה אֵד יוצא מפיה בלחש נמוך, נמוך כל כךְ, עד שאינו נשמע גם לאזנה&#8230;</p>

<p>וכשנעורה פעם מתוך חלום גזה וראתה אור-בקר קלוש, דמדומי-שחרית כהים מבעד לשמשות, שׁהלבינו כשׁלג מהכפור העב המכסה אותן, – לא שכבה שוב, אף על פי שמאד – מאד היתה רוצה עוד לישון.</p>

<p>דומה היה, שכל איבריה רעוצים. מרוסקים.</p>

<p>הראש כבד מאד, כאלו היה מלא כלו עופרת.</p>

<p>אך איזה דבר, שהיא עצמה לא ידעה ברור מה הוא, – הרים אותה בלי-רצונה מעל משכבה, דחפה לרדת על הקרקע, להזדרז בלבישה, בנטילת-ידים&#8230;</p>

<p>ואף על פי, שבאותה שעה היה עוד איזה דבר, שלא ידעה גם אותו ברור, מה הוא, – ואותו הדבר, להפך, היה מעכב בה יותר, מונע אותה מהזדרז, מושכה לאחור;</p>

<p>אך הכח הדוחף היה חזק, כפי הנראה, מהכח המעכב.</p>

<p>נגד רצונה נשמעה יותר לזה, שהיה חזק מהשני.</p>

<p>נשמעה – והזדרזה יותר ויותר.</p>

<p>אלא שעוד רגע אחד פקפקה.</p>

<p>רגע זה היה, כשנצרך לה לקחת את אדרת-המוך שלה ואת המטפחת ואת המטפחת הגדולה&#8230;</p>

<p>בעקרו של דבר נוח היה לה יותר, שהם ישנים עוד.</p>

<p>רק שחבל היה לטול מהם בשעת שנתם את אדרת-המוך החמה ואת המטפחה הגדולה&#8230;</p>

<p>ורגעים אחדים הסתכלה בלי רצונה בגופיהם המכונסים של הישנים,– הסתכלה והתחילה מפקפקת פתאם&#8230;</p>

<p>הסתכלה עוד ונזכרה ביבבה עצורה וממושכה&#8230;</p>

<p>נדמה לה, שהיא שומעת כבר יבבה זו מחדש&#8230;</p>

<p>ויותר לא פקפקה עוד.</p>

<p>אך גם כשהיתה מהלכת כבר ברחוב, לא יכלה עוד להודות אפילו בפני עצמה על האמת&#8230;</p>

<p>בעמקי נפשה פנימה כבר מכירה היתה בנצחונה הגמור של ה&#8220;קלפה&#8221; הארורה, שנכנסה בה אתמול באותו הרגע, שנזרקה מפיה בלי-רצונה אותה האמרה;</p>

<p>ואף על פי כן היתה משתדלת עוד להונות את עצמה.</p>

<p>יודעת היתה, שנסים אינם מתרחשים, ואף על פי כן היתה משדלת את עצמה, שמציאות מזדמנות לפרקים&#8230;</p>

<p>הרי יום-שוק היה אתמול.</p>

<p>מקרה מצוי הוא, שאכר שכור אינו משגיח בסמרטוט, שׁהכסף צרור בו, והסמרטוט נשמט מידו, נופל ומונח על הארץ, מפני שאין איש משגיח באיזה סמרטוט מתגולל&#8230;</p>

<p>ושוב מזדמן לפרקים, שאיזה תגרני, או תגרנית, בשעה שׁהם עסוקים בתגרנותם, אינם משגיחים כלל, שכיסם קרוע, והמטבעות נופלות ומתגוללות על הארץ&#8230;</p>

<p>ובשעת הליכתה היו עיניה סוקרות באמת את הדרך לכל הצדדים, סוקרות ובודקות בלי-רצונה כל סמרטוט מתגולל, כל שבר זכוכית, שבר פחים, או חרס לבן&#8230;</p>

<p>בחפוּש זה הסיחה אגב-אורחא את דעתה מאיזה ענין, שלא היה לה נעים כלל לחשב עליו.</p>

<p>זה היה גם כעין תשובה על השאלה: אנה היא הולכת ולאיזו תכלית?</p>

<p>אלא שתשובה זו לא היתה מספקת כל צרכה, וחוה-בתיה מצאה בבלי דעת עוד תשובה אחרת.</p>

<p>הרי הולכת היא באמת אל מרתפו של רבי יצחק סוחר הביצים.</p>

<p>רבי יצחק זה – יהודי כשר, יאריך ד' שנותיו, – נותן לה לפרקים מקום להרויח על ידו.</p>

<p>כשמביאים לו סחורה מהעירות, נותן הוא לה לפרקים את הביצים הפקועות והטרופות, שתמכרן לאופים, והיא מרויחה מזה זהובים אחדים.</p>

<p>והאם אי-אפשר הוא, שיזדמן לה היום רוח כזה?</p>

<p>כן, כן, בודאי יזדמן היום!</p>

<p>והיא הולכת ושונה בפני עצמה הבטחה זו, אף על פי שהיא יודעת בנפשה ברור, שמחמת הקר החזק אין מביאים כלל ביצים מהעירות בימים האלה;</p>

<p>יודעת היא כמו כן מראש, שתמצא את מרתפו של רבי <strong>ליב</strong> סגור עתה;</p>

<p>אלא שנצרכה לה איזו תשובה להונות בה את עצמה&#8230;</p>

<p>היא מוסיפה עוד להונות כך את עצמה גם ברגעים האחרונים, כשהיא מהלכת כבר בשוק בין שורות הספסלים, השולחנות והעריבות, בתוך הדחק הרב של התגרנים והתגרניות, הקונים והקונות&#8230;</p>

<p>יודעת היא היטב, מה יקרה בעוד כמה רגעים.</p>

<p>והיא מתעקשת עוד, אינה רוצה להודות בשום אופן על האמת&#8230;</p>

<p>רק שלבה דופק בה בחזקה ונשימתה נעשית כבדה יותר ויותר.</p>

<p>גופה רועד, ברכיה כושלות.</p>

<p>עיניה משפילות לארץ, ידיה מתכנסות נגד רצונה יותר ויותר מתחת להמטפחת הכרוכה עליה&#8230;</p>

<p>רוצה היא להתעכב, לעמוד סוף סוף אצל אחת העריבות.</p>

<p>אלא שאיזה כח נעלם הולך ודוחפה בלי-רצונה הלאה, הלאה.</p>

<p>***</p>

<p>ואותו הרגע עצמו אין היא זוכרת כלל..</p>

<p>איך נסתבב הכל, – גם זאת אין היא יודעת.</p>

<p>דומה היה, שהיא שוכבת עוד הפעם על מטתה, והחלום הרע והמענה חוזר ונראה מחדש&#8230;</p>

<p>איזה שאון נורא הולך וגדל.</p>

<p>איזה קהל אנשים גדול, שאין היא מכרת אותם כלל, סובבים אותה, צועקים, קוראים בקול גדול&#8230;</p>

<p>ובתוך המהומה דבר-מה לח ורחב סוטר פתאום על פניה&#8230;</p>

<p>ממש כמו בחלומה מתחילים נופלים עליה איזו דברים קשים.</p>

<p>הולמים הם כתפיה, שכמה, חזה, זרועותיה.</p>

<p>והיא כמעט שאינה מרגישה שום כאב.</p>

<p>אינה מרגישה כאב גם כשהדבר הלח והרחב סוטר וחוזר וסוטר על פניה –</p>

<p>***</p>

<p>מכל השאון, מכל ההמולה – רק קריאה אחת נחרתה במוחה, נקרה בו כמסמר&#8230;</p>

<p>– אַהאַ, <strong>זאת</strong> היא&#8230; היא כבר ידועה לנו&#8230; לא הפעם הראשונה זאת לה&#8230;</p>

<p>והיא לא ידעה, מי קרא את הדברים האלה&#8230;</p>

<p>בשאון הגדול נטרף הכל, התבלבל.</p>

<p>הכל צועקים, קוראים בקול גדול.</p>

<p>ורוצה היא לצעק גם היא, לקרא בכל מלוא ריאתה:</p>

<p>– לא, לא ידועה!&#8230; זאת רק הפעם הראשונה!&#8230; הראשונה, הראשונה!!!&#8230;</p>

<p>אלא שממש כמו בחלומה רק פיה פעור וקולה איננו נשמע כלל&#8230;</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6961">https://benyehuda.org/read/6961</a></div></body></html>