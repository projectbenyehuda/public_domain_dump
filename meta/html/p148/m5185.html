<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עלבונים</title>
	<meta name="author" content="אלתר לוין"/>
</head>
<body>

<h1 id="עֶלְבּוֹנִיםאלתרלוין">עֶלְבּוֹנִים / אלתר לוין</h1>

<br> 

<blockquote>
<p>אֵרֲדָה לִי מִגַּבְנוּנֵי הֶהָרִים זֶה יָם הַנִּקְפָּא וְנִגְלָד,</p>
</blockquote>

<blockquote>
<p>אֶעֱבוֹר שְׁטִיחַ הַשְּׁפֵלָה, זוֹ מִטָּה הַרְבוּדָה לַצֶּמַח</p>
</blockquote>

<blockquote>
<p>אֶגְלוֹשׁ מִמִּשְׁעוֹל הַתְּלָלִים, פִּירָמִּידוֹת הַזָּהָב לַחַרְסָה</p>
</blockquote>

<blockquote>
<p>ובָאתִי לְתִיכוֹן הַיָּם הַנּוֹשֵׁק אֶת חֻפֵּי כְנָעַן</p>
</blockquote>

<blockquote>
<p>יָם, יָם! שָׁלוֹם לְךָ מִלֵּב, שָׁלוֹם לְגֶשֶׁר הַבְּדֹלַח</p>
</blockquote>

<blockquote>
<p>עָלָיו הַשֶּׁמֶשׁ בִּגְאוֹנָהּ שׁוֹקַעַת, יוֹרֶדֶת לְקִבְרָהּ!..</p>
</blockquote>

<blockquote>
<p>שָׁלוֹם לְרַפְסוֹדוֹת הַשֶּׁלֶג, הַכְּפוֹר שֶׁיָּרַד מִשָּׁמַי,</p>
</blockquote>

<blockquote>
<p>טָבַע בְּבֶטֶן הַמְּצֻלָּה, שׁוּב צָץ וְעָלָה בַגַּלִּים!</p>
</blockquote>

<blockquote>
<p>יָם, יָם! אָהַבְתּי אוֹתָכָה, לְיָפָה בַת מֶלֶךְ נִדְמֵיתָ</p>
</blockquote>

<blockquote>
<p>לָהּ סוֹלְחִים אַכְזָרִיּוּת לְבָבָהּ בְּעַד מַפַּל הַחֶסֶד מֵעֵינָהּ!</p>
</blockquote>

<blockquote>
<p>אוֹ כְּכֶלֶב, אֲהַבְתִּיךָ הַיָּם, נֶאֱמַן הַבְּרִית וְהַשְּׁבוּעָה,</p>
</blockquote>

<blockquote>
<p>יוֹמָם וְלַיְלָה יְלַקֵּק שׁוּלֵי אֲדוֹנָיו הַפָּרָשׁ –</p>
</blockquote>

<blockquote>
<p>כָּכָה תַחֲלִיק, זֶה דוֹרוֹת, בִּלְשׁוֹנְךָ פַּאֲתֵי אַרְצִי&#8230;</p>
</blockquote>

<blockquote>
<p>יָם! אִם יֶשְׁנוֹ הַפֻּלְחָן לִי קָדוֹשׁ וְיָקָר עַל כֹּל</p>
</blockquote>

<blockquote>
<p>זֶהוּ הַפֻּלְחָן לִשְׁנֵיכֶם: הָרִים וְיָמִּים – וְיָם!..</p>
</blockquote>

<blockquote>
<p>יְגוֹנְךָ וְצַעַרְךָ יָדַעְתִּי, הַכַּעַס הֶעָצוּר בַּשָׂפָה,</p>
</blockquote>

<blockquote>
<p>יָדַעְתִּי הַסַּעַר בִּלְבָבְךָ מִתַּחַת לָרֳאִי הַפָּנִים</p>
</blockquote>

<blockquote>
<p>נִכְבַּשׁ וְרָתוּם לַמְּצֻלָּה עָלָיו שְׂחוֹק חָנֵף מְכַסֶּה.</p>
</blockquote>

<blockquote>
<p>אֵינֶנּי מַאֲמִין לְךָ יָם, אַתָּה הַמְּפָתֶּה הַגָּדוֹל!</p>
</blockquote>

<blockquote>
<p>בֶּן אָדָם אָל תַּאֲמֵן בַּיָּם! כְּצָבוּע יֵלֵךְ מַעֲדַנּוֹת,</p>
</blockquote>

<blockquote>
<p>לְךָ יִשְׂחַק בְּנָגְהוֹ וּבְשַׂמְנוֹ וְנָקֵל לוֹ לִבְלוֹעַ אוֹתָכָה!..</p>
</blockquote>

<blockquote>
<p>כֹּל זֶה יָדַעְתִּי וְעִם כֹּל זֶה כַּמָּה אָהַבְתִּי אוֹתָכָה!</p>
</blockquote>

<blockquote>
<p>כַּמָּה אָהַבְתִּי הַיָּם, שִׁפְלַת הַזְּכוּכִית, הַבְּדֹלַח!</p>
</blockquote>

<blockquote>
<p>יָקְרוּ לִי הָרִים גַבְנוּנִים, מַשּׁוֹרִים מְנַסְּרִים בֶּעָנָן,</p>
</blockquote>

<blockquote>
<p>אָהַבְתִּי לֹא רַק גָבוֹהַּ, אֶת אֲשֶׁר מִתְרוֹמֵם לַמָּרוֹם –</p>
</blockquote>

<blockquote>
<p>אֶת אֲשֶׁר עָמֹק וּמְצֻלְתִּי כַיָּם, כָּמוֹךָ, אָהַבְתִּי!..</p>
</blockquote>

<br>  

<blockquote>
<p>אַתָּה הַתִּיכוֹן הַגֵּאֶה בֶּן גְדוֹלֵי הַיַּחַס הִנֶּךָ,</p>
</blockquote>

<blockquote>
<p>יָדַעְתָּ, יָדַעְתָּ נִמּוּסִים, אַתָּה לֹא תָעִיז הִתְקַצֵּף;</p>
</blockquote>

<blockquote>
<p>יִשְׁתּוֹבֵב אֻקְיּנוּס הַיָּם, מִמִּי זֶה יִתְבַּיֵּשׁ אֻקְיָנוּס?</p>
</blockquote>

<blockquote>
<p>מֵאֶרֶץ חדָשָׁה, אֶפְרוֹחִית, צוֹצָלָה מֵעֵבֶר לַיָּם?</p>
</blockquote>

<blockquote>
<p>אַתָּה הַתִּיכוֹן הָאָצִיל לֹא תֵדַע הַמְּשׁוּבָה הַגְּדוֹלָה,</p>
</blockquote>

<blockquote>
<p>אֶפְרָתִים, נְשׂוּאֵי הַפָּנִים, אַרְצוֹת הָעוֹלָם הָעַתִּיק</p>
</blockquote>

<blockquote>
<p>עוֹמְדִים עָלֶיךָ בְּכָבוֹד, מְרִימִים הָאֶצְבַּע לְאַפָּם,</p>
</blockquote>

<blockquote>
<p>גוֹזְרִים עָלֶיךָ: חֲדַל! חֲדַל נָא, הַיָּם, אַל תִּשְׁתּוֹבֵב!..</p>
</blockquote>

<blockquote>
<p>תֵּרֵד בְּסֻלַּם הַמִּזְרָח, תַּעֲלֶה וִתְשְׁלַח גַּלֶּיךָ,</p>
</blockquote>

<blockquote>
<p>כִּי יֵשׁ אֶת נַפְשֶׁךָ לָדַעַת אִם נֶחֱרַב אֲשֶׁר הִצַּגְתָּ,</p>
</blockquote>

<blockquote>
<p>אִם עַמִּים גְּבוּל נָצָרוּ הָקְבַע בֵּינָם וּבֵינֶיךָ&#8230;</p>
</blockquote>

<blockquote>
<p>בְּסֻלַּם הַמִּזְרָח לְךָ תַּעֲלֶה, תִדְרֹשׁ לִשְׁלוֹם הָעַמִּים,</p>
</blockquote>

<blockquote>
<p>תִּקְרָא בְשֵׁמוֹת וּתְכַנֶּה תָאֳרֵי הָאָבוֹת וְזִכְרָם.</p>
</blockquote>

<blockquote>
<p>תְּבָקֵּשׁ הַיָּד הַחַמָּה הוֹשִׁיטוּ קַדְמוֹנִים בְּאַהבָה</p>
</blockquote>

<blockquote>
<p>לְאוֹת אַחֲוָה וְשָׁלוֹם בָּיַּמִים אֲשֶׁר עָבָרוּ!</p>
</blockquote>

<blockquote>
<p>שָׁלַחְתָּ גַּלֶּיך בְּגִיל, כִּי צָלַל הַצְּלִיל לְאַחִים,</p>
</blockquote>

<blockquote>
<p>שָׁלַחְתָּ גַּל צוֹהֵל מוּל חֹף לְמַעַן יַכֶּה לוֹ דֶכִי,</p>
</blockquote>

<blockquote>
<p>דֶּכִי חָבִיב וּמְדֻבָּר, לְמַעַן יְעוֹרֵר נִשְׁכָּחוֹת&#8230;</p>
</blockquote>

<blockquote>
<p>אָנוּדָה לְךָ יָם! לַשָּׁוְא תְעוֹרֵר הָאַהֲבָה,</p>
</blockquote>

<blockquote>
<p>אֵין מִי יַעֲנֶה שְׁלוֹמְךָ, אֵין מִי יוֹשִׁיט לְךָ יָד!</p>
</blockquote>

<blockquote>
<p>לֹא בָגְדוּ בָנִים גַם אֶרֶץ לֹא בָגָדָה–</p>
</blockquote>

<blockquote>
<p>אֵלִי, הוּא אֵלְךָ שֶׁבָּגַּד, הַבְּגִידָה לוֹ וּלְאַחְוָתוֹ!</p>
</blockquote>

<blockquote>
<p>הוּא אֲשֶׁר הִכְזִיב עַם קְדוּמִים, הוּא אֲשֶׁר הֶעְתִּיק גּוֹי,</p>
</blockquote>

<blockquote>
<p>שָׂם גְבוּלוֹתָיו לָאַל וַיִּפְתַּח שְׁעָרָיו לַלּוֹעֵז;</p>
</blockquote>

<blockquote>
<p>הוּא אֲשֶׁר שָׁדַד רִבְצוֹ, הֶחֱרִיב הַקֵּן לַנְּשָׁרִים,</p>
</blockquote>

<blockquote>
<p>שִׁרֵשׁ הַנֵּצֶר הַיָּחִיד לְשִׁבְטֵי הַגֶּזָע הָרִאשׁוֹן</p>
</blockquote>

<blockquote>
<p>וְעַל אַף הַשָּׁמַיִם הַזְּעומִים, קִבְּלוּ נֶגְדוֹ בְרַעְמָם,</p>
</blockquote>

<blockquote>
<p>שָׂם אֶת עַמִּי בְחֹצֶן הִשְׁלִיכָהוּ רָחוֹק, רָחוֹק!..</p>
</blockquote>

<blockquote>
<p>כָּכָה דַרְכֵי אֵלְךָ, אֵל זוֹעֵם, אֵל לַנְּקָמוֹת,</p>
</blockquote>

<blockquote>
<p>כָּכָה סִכְסֵךְ חֵיל עַמִּים, סִכְסֵךְ מֵיצַר גְּבוּלָם,</p>
</blockquote>

<blockquote>
<p>בִּמְחִי כַף שִׂכֵּל יָדוֹ, הֶחֱלִיף מַהֵר הַקְּלָפִים</p>
</blockquote>

<blockquote>
<p>אֵל בָּנוּ שָׂחַק וְלָעַג, הֶחֱלִיף עַם וְאֶרֶץ</p>
</blockquote>

<blockquote>
<p>הִשְׁלִיךְ אֵל בָּאַדִּיר, הִפִּיל הָאֶרֶז הָעַתִּיק,</p>
</blockquote>

<blockquote>
<p>שִׁבֵּר עֱזוּז בֶּן הָאֶלֶף, שִׁחֵת מַטָּעָיו מֵאָרֶץ!</p>
</blockquote>

<blockquote>
<p>יָם! אַל תְּעוֹרֵר נִשְׁכָּחוֹת, יָם! אַל תְּכַנֶּה בַשֵּׁמוֹת,</p>
</blockquote>

<blockquote>
<p>אַל תִּפְרֹשׁ לִשְׁלוֹם עַמִּי, אֹהָלָיו, גְּבוּלוֹתָיו מִקֶּדֶם;</p>
</blockquote>

<blockquote>
<p>אַיֵּה מוֹרֶשֶׁת הֶעָתִיד אֵלְךָ לָנוּ צִוָּה?</p>
</blockquote>

<blockquote>
<p>אַיֵּה בָנִים זוֹמְרִים, בּוֹצְרִים כֶּרֶם אָבוֹת?</p>
</blockquote>

<blockquote>
<p>אַיֵּה נָא הַשְּׁבוּעָה נִשְׁבַּע אֵלְךָ לָנוּ:</p>
</blockquote>

<blockquote>
<p>&#8220;מִנְּהַר מִצְרַיִם לִנְהַר פְּרָת לָכֶם גְבוּלְכֶם יֶהִי?..&#8221;</p>
</blockquote>

<blockquote>
<p>לָכֵן קְבָל נָא אַתָּה, קְבָל נֶגֶד אֵלְךָ זֶה,</p>
</blockquote>

<blockquote>
<p>תְּבַע עֶלְבּוֹנְךָ, עֶלְבּוֹנִי תְּבַע וּדְרוֹשׁ בִּזְרוֹעַ,</p>
</blockquote>

<blockquote>
<p>צֵא נָא אַתָּה נֶגְדוֹ, צְעַק נָא חָמָס, יָם!</p>
</blockquote>

<blockquote>
<p>אֶת שִׁמְשׁוֹ הַגְּדוֹלָה קְרַע, אֶת בִּתּוֹ יְחִידָתוֹ</p>
</blockquote>

<blockquote>
<p>וּלְאוֹת מְחָאָה נִצְחִית בְּפָנָיו הַטְבִּיעֶנָּה!..</p>
</blockquote>

<blockquote>
<p>חֲרָק לוֹ שֵׁן, מִשְׁבָּרִים מוּלוֹ שַׁלַּח,</p>
</blockquote>

<blockquote>
<p>הַרְאֵה חֲזִיז הָאֶגְרוֹף לְמַעַן יָשִׁיב אֵל,</p>
</blockquote>

<blockquote>
<p>אֵל הָרוֹחֵץ בְּדַם בְּנֵי אָדָם, בּמֵיטַב מִיץ חֶלְבֵּיהֶם,</p>
</blockquote>

<blockquote>
<p>לְמַעַן יָקִים גְּבוּלִים אֲשֶׁר גָּבְלוּ אֲבוֹתָי,</p>
</blockquote>

<blockquote>
<p>יָשִׁיב אֲשֶׁר לָקַח, אֲשֶׁר חָמַס יָשִׁיב:</p>
</blockquote>

<blockquote>
<p>אֶרֶץ, אֶרֶץ, אֶרֶץ אֵלְךָ לָנוּ יָשִׁיב!..</p>
</blockquote>

<blockquote>
<p>קְבָל וְצֵא, הַיָּם, הָלְאָה בֹשֶׁת פָּנִים,</p>
</blockquote>

<blockquote>
<p>צֵא וְקוֹב, הִשְׁתּוֹבֵב, הֱיֵה הַסַּעַר בִּרְעָמָיו,</p>
</blockquote>

<blockquote>
<p>הֱיֵה אֻקְיָנוֹס גָדוֹל, הֱיֵה נָא שִׁבְעָה יָמִּים!</p>
</blockquote>

<blockquote>
<p>צֵא בַמַּעְגָּל לְךָ, בְּסוּפַת זַעַף נֶעְצָר</p>
</blockquote>

<blockquote>
<p>נְשׂוּי דוֹרוֹת רְחוֹקִים עַתָּה לוֹ יִתְפָּרֵץ;</p>
</blockquote>

<blockquote>
<p>גַּלֶּיךָ קְרָא וְיַעֲלוּ, פְּקֹד נָא עַל דֻּלְפָּנִים,</p>
</blockquote>

<blockquote>
<p>צַוֵּה עַל לִוְיָתָן וְעַל חוֹל הַיָּם נָא פְקֹד</p>
</blockquote>

<blockquote>
<p>יֵצְאוּ כֻלָּם בְּמָחוֹל, מְחוֹלוֹת פֶּרֶא לָאַכְזָר,</p>
</blockquote>

<blockquote>
<p>צַפְצֵף רוּמָה נֶגְדוֹ כִי אָבַד, כִּבְיָכוֹל,</p>
</blockquote>

<blockquote>
<p>מַלְכוּת שַׁ&quot;י עוֹלָמָיו, אָבַד גְבוּלֵי אָרֶץ!..</p>
</blockquote>

<blockquote>
<p>קְבֹל! וְאִם עָב יַעֲלֶה וְאִם גַּם יָלִיט פָּנָיו</p>
</blockquote>

<blockquote>
<p>בְּפַרְשֵׁז עָנָן סוֹכֵךְ, בְּשִׁבְעַת דֹק רְקִיעִים!</p>
</blockquote>

<blockquote>
<p>יָם! הַפֵּל הַקֶּסֶם, תֵּצֶאנָה בְנוֹת הַגַּלִּים,</p>
</blockquote>

<blockquote>
<p>זְנָבָן זְנַב תַּנִּינִים יְקַשְׁקֵשׁ לוֹ וִיפַרְפֵּר,</p>
</blockquote>

<blockquote>
<p>יְחוֹלֵל הָרִים וּגְבָעוֹת עַל לִבְּךָ מַרְאֵה חִלָּזוֹן,</p>
</blockquote>

<blockquote>
<p>יַחְדוֹר כְּאִזְמָל בַּמְּצֻלָּה, עוֹלֶה וְיוֹרֵד בֶּחָרוֹן,</p>
</blockquote>

<blockquote>
<p>חָרֹר בְּמִכְרוֹת הָעֶשֶׁת, מְפוֹצֵץ הַגִּיר והַפְּלָדָה!</p>
</blockquote>

<blockquote>
<p>יִפְרֹץ צְחוֹק הָאַשָּׁפִי מִפִּיּוֹת בְּנוֹת הַגַּלִּים</p>
</blockquote>

<blockquote>
<p>עַל עָוֶל וְעַל מִרְמָה לָאֵל בִּבְנֵי הָאָדָם!– –</p>
</blockquote>

<pre><code>                                                                          -----------
</code></pre>

<blockquote>
<p>וְאַתָּה אֶת חֲמָתְךָ, יָם, שְׁפָֹך נָא עַל בְּנֵי אָדָם</p>
</blockquote>

<blockquote>
<p>וְשָׁפַכְתַּ גַּם עֲלֵיהֶם וּבָלַעְתָּ מַרְכְּבוֹתָם</p>
</blockquote>

<blockquote>
<p>הִרְכִּיבוּ עַל גַּבֶּךָ חוֹסֵי הַמִּפְרָשׂים!</p>
</blockquote>

<blockquote>
<p>נֶגֶד יוֹרְדֵי אֳנִי רוֹכְבֵי רֹם גַּלֶּיךָ</p>
</blockquote>

<blockquote>
<p>אֲשֶׁר יוֹם וְלַיִל שָׁטִּים הֵם עָלֶיךָ</p>
</blockquote>

<blockquote>
<p>כִּמְבַקְּשֵׁי צִיר הַצְּפוֹנִי לָתוּר לָמוֹ אֶרֶץ–</p>
</blockquote>

<blockquote>
<p>קְבָל נָא נֶגֶד אֵלֶּה, מְרֻבֵּי גְבוּל וְאֶרֶץ,</p>
</blockquote>

<blockquote>
<p>עֲלוּבֵי גְבוּל הַיָּחִיד, עֲלוּבֵי גְבוּל אֲדָמָה,</p>
</blockquote>

<blockquote>
<p>הַדּוֹרשִׁים גְמוּל עֶלְבּוֹנִים מֵאֵלְךָ וְגַלֶּיךָ –</p>
</blockquote>

<blockquote>
<p>נֶגֶד אֵלֶּה קְבָל, כִּי לִנְצֹר לֹא יָדָעוּ</p>
</blockquote>

<blockquote>
<p>גְּבוּלֵי אֶרֶץ רַבָּה גָּבְלוּ אָבוֹת גְּדוֹלִים!..</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5185">https://benyehuda.org/read/5185</a></div></body></html>