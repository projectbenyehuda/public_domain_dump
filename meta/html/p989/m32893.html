<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>השיר השני [ צוּר נוֹרָא עֲלִילָה!]</title>
	<meta name="author" content="נפתלי הרץ וייזל"/>
</head>
<body>

<blockquote>
<br />
</blockquote>

<blockquote>
<p>צוּר נוֹרָא עֲלִילָה! אֵל יוֹעֵץ פֶּלֶא!</p>

<p>רַבּוֹת עָשִׂיתָ, מִי יַעֲשֶׂה כָאֵלֶּה?</p>

<p>וּמִי אֵל עוֹשֵׂה פֶּלֶא מִלְּבַדֶּךָ?</p>

<p>אִם דּוֹר דּוֹר אוֹתוֹתֶיךָ לֹא רָאִינוּ,</p>

<p>כִּימֵי קֶדֶם לִרְאוֹתָם עוֹד קִוִּינוּ,</p>

<p>כִּי אִם תַּחְפּוֹץ תּוּכַל, נַחְנוּ עֵדֶיךָ.</p>

<p>תַּעֲלוּמָה עֲצָתְךָ, חָתוּם פִּלְאֶךָ,</p>

<p>טֶרֶם תִּגֶל אֶת סוֹדְךָ לִנְבִיאֶךָ.</p>

<p>הָאוֹתִיּוֹת מִלְפָנִים מִי יוֹדִיעַ?</p>

<p>פַּרְעֹה אָמַר: אַשְׁמִיד בַּיְאוֹר כֻּלָּמוֹ,</p>

<p>וַאֲבַדּוֹן אָמַר: בִּי הוּא עוֹזֵר לָמוֹ</p>

<p>וּמִיאוֹרְךָ זֶה יַעַל אִישׁ מוֹשִׁיעַ.</p>

<p>כִּי יֶלֶד שַׁעֲשׁוּעִים תֵּבֵל יַגִּיהַּ</p>

<p>וּלְגוֹיֵי הָאָרֶץ תּוֹרוֹת יַבִּיעַ.</p>

<p>אִם בִּפְקֻדַּת צַר בָּא אֶל שַׁעֲרֵי מָוֶת,</p>

<p>חָדְלוּ אוֹהֲבָיו הָשֵׁב רַגְלוֹ מִדֶּחִי,</p>

<p>אָבִיו אָמַר נוֹאָשׁ, בָּכָה רַב בֶּכִי,</p>

<p>אִמּוֹ הֱבִיאַתְהוּ אֶל גֵּיא צַלְמָוֶת.</p>

<br />
</blockquote>

<blockquote>
<p>מִשֹּׁרֶשׁ פּוֹרֶה רֹאשׁ, נֶטַע רוֹצֵחַ,</p>

<p>יָצָא חֹטֶר נָעִים, בֹּשֶׂם צוֹמֵחַ,</p>

<p>בַּת טוֹבַת שֶׂכֶל, בַּת טוֹבַת עֵינָיִם,</p>

<p>כִּי תֵּת טָהוֹר מִטָּמֵא, חֵן מִכַּעַשׂ,</p>

<p>טוֹב מֵרַע, מָתוֹק מֵעַז, מִי זֹאת יַעַשׂ?</p>

<p>אַתָּה אֵל, יָדֶיךָ עָשׂוּ שָׁמָיִם.</p>

<br />
</blockquote>

<blockquote>
<p>אַחֲרִית דָּבָר חַכְמֵי לֵב אֵיךְ יִרְאוּהוּ</p>

<p>אִם בֶּן רֶבַע שָׁנָה בַּסּוּף שָׂמוּהוּ</p>

<p>לֹא קָם כָּמוֹהוּ בֵּין אַלְפֵי חוֹזֶיךָ!</p>

<p>אִם אַתָּה תִקְצֹף, לֹא תִטּוֹר לָנֶצַח.</p>

<p>כִּי נוֹשְׂאֵי אֵימָתְךָ הֵרִימוּ מֶצַח</p>

<p>עַם עָשׂוּ בַּלְּבֵנִים רָאוּ עֻזֶּךָ.</p>

<br />
</blockquote>

<blockquote>
<p>כַּאֲשֶׁר צָרַת יַעֲקֹב צָפוּ עֵינֶיךָ,</p>

<p>יָצַרְתָּ מֶּבֶּטֶן גּוֹאֵל בָּנֶיךָ</p>

<p>מִיַּד זָרִים, אוֹכְלִים אוֹתָם כַּלָּחֶם.</p>

<p>אֵל! נָא הוֹרֵנִי סַפֵּר לִכְבוֹדֶךָ</p>

<p>אֶת הַגְּדוֹלוֹת עָשִׂיתָ עִם עַבְדֶּךָ,</p>

<p>מִיּוֹם לִדְתּוֹ, מִיּוֹם צֵאתוֹ מִרָחֶם:</p>
</blockquote>

<blockquote>
<p>כַּאֲשֶׁר<sup>[</sup><a href="#fn:1" id="fnref:1" title="see footnote" class="footnote"><sup>1</sup></a><sup>]</sup> נָמֵס לֵב יַעֲקֹב, לֹא קָם בָּאִישׁ רוּחַ,</p>
</blockquote>

<blockquote>
<p>לֹא נִגְּשׁוּ אֶל אִשָּׁה, גַּם יַעֲלוֹת חֵן נִמְאָסוּ,</p>

<p>רוּחַ לָבְשָׁה גָּבֶר, עֶזְרַת אֵל אֶת אִישׁ חָיִל,</p>

<p>הוּא עַמְרָם הַלֵּוִי, אוֹר זָרַח לוֹ בַּחשֶׁךְ,</p>
</blockquote>

<blockquote>
<p>עַל לֵב אִשְׁתּוֹ דִּבֵּר וּבְחָכְמָה<sup>[</sup><a href="#fn:2" id="fnref:2" title="see footnote" class="footnote"><sup>2</sup></a><sup>]</sup> לָקַח נָפֶשׁ:</p>
</blockquote>

<blockquote>
<p>&quot;אֵשֶת חֵן הִתְחַזָּקִי, בַּת לֵוִי הַאֲזִינִי,</p>

<p>הָסֵב עֵינַיִךְ מִנֶּגְדִּי אַל נָא תּוֹסִיפִי,</p>

<p>שׁוּבִי אֵלַי וּמִמְּחִתָּה אַל נָא תִירָאִי.</p>

<p>לֹא אַכְזָר אָנִי כִּי אָקִים זֶרַע לַתֹּהוּ,</p>

<p>לִרְאוֹת מַחֲמַדֵּי עֵינַי מוּצָאִים לֶהָרֶג;</p>

<p>רָחַשׁ לִבִּי דָּבָר טוֹב, בּוֹדֶה שָׁוְא אֵינֶנִּי,</p>

<p>אֶל יַעֲקֹב אֵם תִּהְיִי, אֹפֶל לָאוֹר תָּשִׂימִי&quot;.</p>

<p>גִּיל לָבְשָׁה יוֹכֶבֶד, צִדְקַת אִישָׁהּ יוֹדַעַת,</p>

<p>כִּי רַבָּה חָכְמָתוֹ וּדְרָכָיו מַה נָּעֵמוּ,</p>

<p>כִּי רוּחַ אֵל דּוֹבֵר בּוֹ, שָׁוְא עֵינוֹ בַּל תָּחַז;</p>
</blockquote>

<blockquote>
<p>וַתִּקַּח<sup>[</sup><a href="#fn:3" id="fnref:3" title="see footnote" class="footnote"><sup>3</sup></a><sup>]</sup> אִמְרֵי פִיו, שָׁבָה אֵלָיו וַתָּהַר.</p>
</blockquote>

<blockquote>
<p>לִבָּה טוֹב עָלֶיהָ כָּל הַיָּמִים הָרָתָה,</p>

<p>וּלְמוֹעֵד עֵת חַיָּה בֵּן טוֹב רֹאִי יָלָדָה –</p>

<p>עוֹד עָרֹם מִבֶּטֶן רָאֲתָה אוֹתוֹת בַּיֶּלֶד,</p>

<p>כִּי מַתַּת אֱלֹהִים הוּא וּבְחִיר אֵל מֵרָחֶם.</p>

<p>כִּשְׁלשֶׁת יַרְחֵי יָמִים אִתָּהּ הִצְפִּינָתְהוּ;</p>

<p>כַּאֲשֶׁר תַּמּוּ, פַּחַד אוֹיֵב נָפַל עָלֶיהָ,</p>
</blockquote>

<blockquote>
<p>לֹא יָכְלָה<sup>[</sup><a href="#fn:4" id="fnref:4" title="see footnote" class="footnote"><sup>4</sup></a><sup>]</sup> הַצְפִּינוֹ עוֹד מִפַּח לוֹ טָמָנוּ.</p>
</blockquote>

<blockquote>
<p>לֹא כִּי קָצְרָה יַד אֵל מִהְיוֹת סֵתֶר לוֹ סֶלָה,</p>

<p>אַךְ כֵּן צִוָּה עֶלְיוֹן, כֵּן יָעַץ יוֹעֵץ פֶּלֶא.</p>

<p>גִּיל אֵם שָׁבַת, שִׂמְחָתָהּ אֶל אֵבֶל נֶהְפָּכָה,</p>

<p>וַתֵּבְךְּ אֶל חֵיק הַיֶּלֶד, וַתְּקוֹנֵן וַתֹּאמֶר:</p>

<br />
</blockquote>

<blockquote>
<p>אָמַרְתִּי תִּחְיֶה, לִישׁוּעַת יַעֲקֹב נוֹלַדְתָּ,</p>

<p>אַךְ לַשָּׁוְא קִוִּיתִי, מִמָּוֶת לֹא נִמְלַטְתָּ,</p>

<p>כִּי פֹה אוֹרְבִים עַל דָּמֶיךָ רִשְׁעֵי מִצְרָיִם.</p>

<p>יֶלֶד שַׁעֲשׁוּעִים, אוֹי לִי! אֵיפֹה אַצְפִּינֶךָ,</p>

<p>רָגְשׁוּ פּוֹעֲלֵי אָוֶן, אֵין יֶשׁ־בָּם אִישׁ יָחְנֶךָ,</p>

<p>לַיְאוֹר יַשְׁלִיכוּךָ, אֶל שִׁבֹּלֶת הַמָּיִם.</p>

<p>אֶל הַמִּדְבָּר בֵּין בַּהֲמוֹת שָׂדַי אֲבִיאָךָ,</p>

<p>אוּלַי חַיַּת הַשָּׂדֶה שָׁם תַּחְמוֹל עָלֶיךָ,</p>

<p>בַּחֲלֵב שָׁדֶיהָ תַּצִילְךָ מֵרֶדֶת קָבֶר;</p>

<p>כִּי מֵרְשָׁעִים כָּאֵלֶּה טוֹבִים חַיְתוֹ יַעַר,</p>

<p>אִישׁ רָשָׁע לֹא יֶהְדַּר זָקֵן, לֹא יָחֹן נַעַר,</p>

<p>קֵץ יֵשׁ לַחֲמַת הַחַיּוֹת, לֹא אֶל רִשְׁעַת גָּבֶר.</p>

<p>אַךְ מָה! אֶל הַיְשִׁימוֹן יוּבָא? לֹא טוֹב יָעָצְתִּי!</p>

<p>אִם מֵרַע בָּרַחְתִּי, אֶל רַע מִמֶּנּוּ רָצְתִּי.</p>

<p>טוֹב אֵדַע כִּי מֵת מִשְּׁאֹל יוֹם יוֹם מַה יִקְרֶנּוּ.</p>

<p>מַה תִּשְׁתּוֹחֲחִי נַפְשִׁי! מָצָאתִי לָךְ מָנוֹחַ.</p>

<p>יָמִים מִקֶּדֶם זָכַרְתִּי וָאַחֲלִיף כֹּחַ</p>

<p>אַךְ יִחְיֶה הַיֶּלֶד, אֱלֹהָיו יִסְעָדֶנּוּ.</p>

<br />
</blockquote>

<blockquote>
<p>זָכַרְתִּי מִפְלַט תֵּבֵל מִמַּבּוּל הַמָּיִם,</p>

<p>מִצְוַת אֵל אֶת נֹחַ יִהְיֶה לִי לָעֵינָיִם:</p>

<p>&#8220;בּוֹא אַתָּה וּבֵיתְךָ אֶל תֵּבַת עֲצֵי גֹפֶר&#8221;;</p>

<p>בֵּן יַקִּיר לִי, גַּם אַתָּה בֹּא אֶל תֵּבָתֶךָ,</p>

<p>מִלְטוּ הֵם תֵּבֵל, מַלֵּט אַתָּה עֲדָתֶךָ,</p>

<p>בָּךְ יִפְדֶּה אֵל עַמּוֹ, יֹאמַר מָצָאתִי כֹפֶר.</p>

<br />
</blockquote>

<blockquote>
<p>חִישׁ<sup>[</sup><a href="#fn:5" id="fnref:5" title="see footnote" class="footnote"><sup>5</sup></a><sup>]</sup> לָקְחָה תֵּבַת גֹּמֶא וַתַּחְמְרָהּ בַּזָפֶת,</p>
</blockquote>

<blockquote>
<p>בָּהּ שָׂמָה אֶת הַיֶּלֶד וּבַסּוּף שָׂמָתְהוּ.</p>

<p>בֵּין תִּקְוָה וּבֵין פַּחַד לָלֶכֶת פָּנָתָה</p>

<p>וַתָּשָׁב וַתַּבֵּט עוֹד אֶל הַיְאוֹר וַתֹּאמֶר:</p>

<p>&quot;הַיְאוֹר הַזֶּה הֶאֱבִיד יִלּוֹדִים לֹא חָטָאוּ,</p>

<p>צָרֵינוּ הִשְׁלִיכוּם בּוֹ בִּפְקֻדַּת רוֹצֵחַ.</p>

<p>זָעַם אֵל עַל יִשְׁרָאֵל, אֶת יַעֲקֹב הִכְרִיעַ,</p>

<p>גַּם אַתָּה בֵּן יַקִיר שָׂא זַעַם אֱלֹהֶיךָ</p>

<p>יַד צָר לֹא נָגְעָה בָךְ, פֹּה שָׂמַתְךָ אִמֶּךָ.</p>

<p>תִּקְוָה לֹא אָבַדְתִּי, חַנּוֹת אֵל לֹא שָׁכַחְתִּי,</p>

<p>אִם יָדִי קָצְרָה לִגְאֹל, יַד אֵל תִּגְאָלֶךָ.</p>

<p>הַבֵּן עֲקָדוֹ אָבִיו עַל עֲצֵי מִזְבֵּחַ,</p>

<p>לֶהָבָה לֹא בָעֲרָה בּוֹ, אֵשׁ לֹא אֲכָלַתְהוּ,</p>

<p>אֵשׁ לֶהָבָה יִהְיֶה הוּא, לֶאֱכוֹל אָהֳלֵי רֶשַׁע;</p>

<p>כֵּן בֵּן שַׂמְתִּיו בַּסּוּף, נַחַל לֹא יִבְלָעֶנּוּ.</p>

<p>נַחַל שׁוֹטֵף יִהְיֶה, הוּא יִבְלַע אֶת צָרֵינוּ&quot;.</p>
</blockquote>

<blockquote>
<p>עַלְמָה<a href="#fn:6" id="fnref:6" title="see footnote" class="footnote"><sup>6</sup></a> טוֹבָה מִפְּנִינִים וִיקָרָה מִכֶּתֶם,</p>
</blockquote>

<blockquote>
<p>מִרְיָם אֲחוֹת הַיֶּלֶד, מֵרָחוֹק עָמָדָה,</p>

<p>וּכְשׁוּרָהּ מַעֲשֵׂה אִמָּה, אֶל לִבָּהּ דִּבֵּרָה:</p>

<p>&quot;אָחִי מַחֲמַד עֵינִי, מֵאָדָם יָפְיָפִיתָ,</p>

<p>אוֹרְךָ יַחְפִּיר שָׁמֶשׁ, יָפְיֶךָ – יָרֵחַ,</p>

<p>הַאַתָּה שָׁוְא נִבְרֵאתָ? זֶה בֹּאֲךָ, אֵינֶךָ?</p>

<p>הֲכָזֹאת יִפְעַל יוֹצֵר אוֹר, בּוֹרֵא שָׁמָיִם?</p>

<p>עוֹדְךָ חַי! אַל אֶל שֶׂה אוֹבֵד אֲדַמֶּךָ,</p>

<p>עוֹד תִּקְוָתִי בִי, עַד תִּגְוַע לֹא אֶאֶזְבֶנָּה.</p>

<p>כִּי מִי יָבִין זֹאת, אַחֲרִית דָּבָר מִי יוֹדֵעַ?</p>

<p>פֹּה עַל מִשְׁמַרְתִּי אֶעֱמוֹד, הֲלוֹם אֶתְיַצָּבָה,</p>

<p>לִרְאוֹת מַה יֵעָשֶׂה לּוֹ, מַה יִקְרֶה לַנָּעַר.</p>

<p>אוּלַי רוּחַ יִשָּׂאֶנּוּ אֶל חַגְוֵי סֶלַע</p>

<p>וּבִישִׁימוֹן יַחְבִּיאֶנּוּ עַד יַעֲבָר זָעַם,</p>

<p>אוֹ יַעֲבוֹר הוֹלֵךְ דֶּרֶךְ, יַחְמוֹל עַל הַיָּלֶד,</p>

<p>בֵּיתוֹ יִשָּׂאֶנּוּ וּכְאָב אֶת בֵּן יִרְצֶנּוּ&quot;:</p>

<br />
</blockquote>

<blockquote>
<p>מֵרַעְיוֹנוֹת הָאָדָם עֲצַת אֵל נִשְׂגָּבָה.</p>
</blockquote>

<blockquote>
<p>אָמַר אֱלֹהִים לִשְׁכּוֹן<a href="#fn:7" id="fnref:7" title="see footnote" class="footnote"><sup>7</sup></a> אִתּוֹ כּוֹנַנְתִּיהוּ.</p>
</blockquote>

<blockquote>
<p>לֹא בַּמִּדְבָּר יִשְׁכּוֹן זֶה, לֹא בֵין סִבְכֵי יַעַר,</p>

<p>לֹא בִמְלוֹן אַחַד הָעָם יִגְדַּל זֶה הַנַּעַר,</p>

<p>מִקְדַּשׁ מֶלֶךְ אָכִין לוֹ, שָׂרִים יַכְתִּירוּהוּ.</p>

<p>שָׁלַח לַיְאוֹר בַּת פַּרְעֹה, הִיא עִם נַעֲרוֹתֶיהָ</p>
</blockquote>

<blockquote>
<p>וַתֵּרֶא<sup>[</sup><a href="#fn:8" id="fnref:8" title="see footnote" class="footnote"><sup>8</sup></a><sup>]</sup> אֶת הַתֵּבָה, כִּי בַסּוּף עוֹמֶדֶת,</p>
</blockquote>

<blockquote>
<p>וַתְּצַו אֶת אֲמָתָהּ: קָחִיהָ נָא וּבוֹאִי,</p>
</blockquote>

<blockquote>
<p>וַתִּפְתַּח<sup>[</sup><a href="#fn:9" id="fnref:9" title="see footnote" class="footnote"><sup>9</sup></a><sup>]</sup> וַתִּרְאֵהוּ, וַתֶּחֱרַד בַּת מֶלֶךְ,</p>
</blockquote>

<blockquote>
<p>כִּי רָאֲתָה נַעַר בּוֹכֶה, כַּסַּהַר מַרְאֵהוּ.</p>

<p>כָּאֵם עַל עוּלָהּ רַחֲמֶיהָ עָלָיו נִכְמָרוּ,</p>

<p>&#8220;מִיַּלְדֵי הָעִבְרִים זֶה&#8221;! זָעֲקָה הַמְּאֻשָּׁרָה,</p>

<p>&quot;צִיץ מַלְכוּת מַה נָּעַמְתָּ! אַךְ מוֹתִי מוֹתֶךָ,</p>

<p>יֶלֶד נָעִים מִי אַתָּה? אַשְׁרֵי יוֹלַדְתֶּךָ!</p>

<p>אַהֲבָה מִמָּוֶת עַזָּה, פִּתְאֹם אֲהַבְתִּיךָ,</p>

<p>מָה אֶעֱשֶׂה לָּךְ? בַּמֶּה אֶמְנַע קוֹלְךָ מִבֶּכִי</p>

<p>הָהּ! חֲלֵב שָׁדַיִם אֵין לִי כִּי אֵינִיקֶךָ,</p>

<p>וּמֵינֶקֶת מִן הָעִבְרִיוֹת בַּל יָדַעְתִּי,</p>

<p>אֶל מֵינֶקֶת מִצְרִית לִקְרוֹא לָךְ אִם אֶשְׁלָחָה,</p>

<p>הֵינִיקְךָ בַּל תֹּאבֶה, מֵחֹק אָבִי יָרֵאָה,</p>

<p>אוֹ תַּלְשִׁין אֶל הַמֶּלֶךְ לֵאמֹר הֶחֱיֵיתִךָ</p>

<p>וִיְמִיתְךָ רֶגַע וּמִיגוֹן לֵב אָמוּת גַּם אָנִי&quot;.</p>

<br />
</blockquote>

<blockquote>
<p>כִּשְׁמוֹעַ<sup>[</sup><a href="#fn:10" id="fnref:10" title="see footnote" class="footnote"><sup>10</sup></a><sup>]</sup> הָעַלְמָה צוּף אִמְרֵי נֹעַם אֵלֶּה,</p>
</blockquote>

<blockquote>
<p>חָגְרָה עֹז וַתִּשְׁתַּחוּ לִפְנֵי עוֹשֵׂה פֶּלֶא,</p>

<p>אֲשֶׁר הִגְדִּיל חַסְדּוֹ עִם הַיֶּלֶד, וַתֹּאמֶר:</p>

<p>&quot;זָכַרְתִּי אוֹת מִקֶּדֶם קָרָה אֶת אָבִינוּ:</p>

<p>כָּאוֹיֵב יָצָא אָחִיו לִקְרָאתוֹ בֶּחָרֶב,</p>

<p>וּכְגִשְׁתּוֹ מֶה עָשָׂה? חִבְּקוֹ וַיִּשָּׁקֵהוּ;</p>

<p>גַּם אַתָּה נִין יִשְׂרָאֵל, כֵּן הַיּוֹם קָרֶךָ,</p>

<p>כִּי מִי זֹאת עָלְתָה כַשַּׁחַר תָּאִיר נֵרֶךָ?</p>

<p>מִי זֹאת תִּשָּׂאֶךָ? מִי עַל פִּיךָ נוֹשָׁקֶת?</p>

<p>בַּת הַמְרַצֵּחַ הַזֶּה, בַּת מֶלֶךְ מִצְרָיִם.</p>

<p>אֵיךְ מִמְּעֵי אִישׁ הַדָּמִים רַבַּת חֵן יָצָאָה?</p>

<p>יַד הָאֱלֹהִים עָשְׂתָה זֹאת, אוֹת טוֹב עָשָׂה לָנוּ,</p>

<p>כַּאֲשֶׁר הֵחֵל הָאֱלֹהִים כֵּן יִגְמוֹר בַּעֲדֵנוּ.</p>

<p>אַל אֶתְמַהְמֵהַּ, אַל עַל דַּם אָחִי אֶעֱמוֹדָה,</p>

<p>לִשְׂפַת הַיְאוֹר אֶל אֵשֶׁת חַיִל זֹאת אָרוּצָה,</p>

<p>אוּלַי כִּי תִשְׁלָחֵנִי לִקְרוֹא לָהּ מֵינֶקֶת,</p>

<p>וּכְרֶגַע אֶדַּדֶּה, אֵם לָנִיק בֵּן אָהֵבָה&quot;.</p>

<p>וַתָּרָץ אֶל הַיְאוֹר וַתִּשְׁתַּחוּ שָׁם אָרְצָה,</p>

<p>וַתֹּאמֶר: &quot;נָא בַת מֶלֶךְ, אֶת קוֹלֵך שָׁמַעְתִּי,</p>

<p>טוֹבַת מַעֲלָלִים צַוִּי! בַּת חַיִל שְׁלָחִינִי!</p>

<p>כִּי לִקְרוֹא לָךְ מֵינֶקֶת עִבְרִיָה אֵלֵכָה,</p>

<p>אֵין כָּמוֹהָ טוֹבָה, אֵין כָּמוֹהָ מַשְׂכָּלֶת&quot;.</p>

<p>וַתַּעַן: &quot;מַהֲרִי לֵכִי, מַהֵר תָּבוֹא הֵנָּה,</p>

<p>כִּי רַב צִמְאוֹן הַנַּעַר, חָזָק הוּא מִמֶּנּוּ&quot;.</p>

<br />
</blockquote>

<blockquote>
<p>הָלְכָה<sup>[</sup><a href="#fn:11" id="fnref:11" title="see footnote" class="footnote"><sup>11</sup></a><sup>]</sup> הָלוֹךְ גַּם נַגֵּן, לִקְרוֹא אֵם הַיָּלֶד,</p>
</blockquote>

<blockquote>
<p>וּבְנַפְשָׁהּ תּוֹדוֹת אֶלֶף לַמָּרוֹם שׁוֹלַחַת,</p>

<p>אֲשֶׁר חָנַן אוֹתָהּ לַעֲשׂוֹתָהּ הַמְבַשָּׂרֶת,</p>

<p>כִּי עוֹד חַי הַיֶּלֶד, אֶל אָזְנֵי אֵם תַּשְׁמִיעַ,</p>

<p>וּלְסַפֵּר לָהּ פִּלְאֵי אֵל, מִי מִלְּטוֹ מִמָּוֶת.</p>

<p>כִּבְכוֹת אִמָּהּ: עַל מֶה מִרְיָם מִבּוֹא בּוֹשָׁשֶׁת?</p>

<p>קוֹל רַגְלָהּ בַּסַּף בֵּיתָה וּבְפִיהָ שׁוֹרָרֶת:</p>

<p>&quot;חַכְמַת נָשִׁים הַאֲזִינִי! חֲדָשׁוֹת אַגִּידָה;</p>

<p>חַי הַיֶּלֶד! חַי חַי הוּא! זֹאת גַּם זֹאת קָרָהוּ&quot;</p>

<p>שָׁמְעָה הָאֵם וַתָּבֶן לָהּ, דַּבֵּר בַּל יָכֹלָה,</p>

<p>מִשִּׂמְחַת לֵב פַּלְגֵי מַיִם יָרְדוּ עֵינֶיהָ.</p>

<p>אָז אָמְרָה: &quot;לִשְׁמוֹעַ זֹאת קַוֹּה לֹא קִוִּיתִי.</p>

<p>מֶה עָמְקָה עֲצַת צוּרֵנוּ, וּמַה נִּפְלֵאתִי!</p>

<p>יֶלֶד! כָּאֵם הֲבֵאתִיךָ אֶל שַׁעֲרֵי מָוֶת,</p>

<p>וּכְנָכְרִיָּה אֲשִׁיבְךָ מִגֵּיא צַלְמָוֶת;</p>

<p>כָּאֵם מָנַעְתִּי מִפִּיךָ בִּרְכַת שָׁדַיִם,</p>

<p>וּכְנְכִריָּה אֶת חֲלֵב שָׁדַי אֵנִיקֶךָ.</p>

<p>אַךְ לֹא עֵת דַּבֵּר עוֹד, קוּמִי בִתִּי נֵלֵכָה,</p>

<p>כִּי רַב צִמְאוֹן הַנַּעַר, אֵלְכָה אֵנִיקֵהוּ&quot;.</p>

<br />
</blockquote>

<blockquote>
<p>הִיא בָאָה לִשְׂפַת הַיְאוֹר, וַתַּבֵּט וַתֵּרֶא</p>

<p>בֵּן טוֹב רֹאִי יָלָדָה בִּזְרוֹעוֹת בַּת מֶלֶךְ,</p>

<p>אֶת צַוָּארוֹ חוֹבֶקֶת, עַל פִּיהוּ נוֹשָׁקֶת,</p>

<p>מֵהִתְבּוֹנֵן בּוֹ וּמִנְּשׁוֹק לוֹ בַּל שָׂבָעָה,</p>

<p>וּבִדְמָעוֹת עַל לֶחְיָהּ אֵלֶיהָ דּוֹבֶרֶת:</p>

<p>&quot;מֵינֶקֶת הַמְּבֹרֶכֶת! בּוֹאֵךְ שָׁלוֹם יֶהִי,</p>

<p>הֵילִיכִי אֶת הַיֶּלֶד הַזֶּה, הֵינִיקִיהוּ,</p>

<p>וּמַשְׂכֻּרְתֵּךְ כַּאֲשֶׁר תִּשְׁאָלִי לָךְ אֶתֵּנָה,</p>

<p>כַּבֵּן לָךְ תִּרְצִיהוּ, כִּפְרִי בִטְנֵךְ שָׂאִיהוּ,</p>

<p>לָךְ כַּבֵּן יִהְיֶה, עַד יִגָּמֵל מִשָּׁדָיִךְ.</p>

<p>כְּהִגָּמְלוֹ יוּשַׁב אֵלַי וּכְבֵן לִי יֶהִי&quot;.</p>

<p>רַק אֵם כָּמוֹהָ הִתְאַפֵּק מִבֶּכִי יָכֹלָה</p>

<p>וּמִזְרוֹעוֹת הַגְּבִירָה גִּיל לִבָּהּ לָקָחָה,</p>

<p>וַתֹּאמֶר: &quot;הַדְרַת הַבָּנוֹת! אַל נָא תִדְאָגִי,</p>

<p>כַּאֲשֶׁר תַּחְמוֹל הָאֵם עַל בֵּן עָלָיו אֶחְמֹלָה</p>

<p>גַּם יוֹם גָּמְלִי אוֹתוֹ אֵלַיִךְ אֲשִׁיבֶנּוּ&quot;.</p>

<p>כִּצְרוֹר הַמּוֹר מַהֵר שָׂמַתְהוּ בֵּין שָׁדֶיהָ,</p>

<p>רִוַּתְהוּ מֵחֲלֵב אֵם וַיִּישַׁן אַךְ שָׂבֵעַ.</p>

<p>בַּת מֶלֶךְ רָאֲתָה וַתִּשְׂמַח, רוּחָהּ שָׁקָטָה,</p>
</blockquote>

<blockquote>
<p>וּמֵינִקְתּוֹ וּבִתָּהּ<sup>[</sup><a href="#fn:12" id="fnref:12" title="see footnote" class="footnote"><sup>12</sup></a><sup>]</sup> הִשְׁתַּחֲווּ וַתֵּלַכְנָה.</p>

<br />
</blockquote>

<blockquote>
<p>נוֹשְׂאִים אֲלֻמּוֹת כָּאֵלֶּה הֵמָּה יָרֹנּוּ.</p>

<p>מִגִּיל עֵינֵי הָאֵם אוֹרוּ כְּאוֹר יוֹם טָהָרוּ,</p>

<p>עַפְעַפֵּי הַבַּת זָהָרוּ כְּעַפְעַפֵּי שָׁחַר,</p>

<p>הָלוֹךְ הָלְכוּ בִּדְמָמָה, עַד פָּתְחָה אֵם פִּיהָ</p>

<p>לֵאמֹר: &quot;שִׁמְעִי בִתִּי אִמְרֵי פִי וַאֲדַבֵּרָה:</p>

<p>מִבֵּין יִלּוֹדִים רַבִּים, לָטֶבַח הָכְרָעוּ,</p>

<p>הִפְלִיא אֵל לַעֲשׂוֹת כָּל זֹאת לַבֵּן זֶה יָלַדְתִּי,</p>

<p>אוֹתוֹת בּוֹ רָאִיתִי, גַּם קוֹרוֹתָיו יָעִידוּ,</p>

<p>כִּי מַטֵּה עֹז יִשְׁלַח לוֹ אֱלֹהִים מִקֹּדֶשׁ,</p>

<p>רוֹמֵם קֶרֶן צַדִּיק, גַּדֵּעַ קַרְנֵי רֶשַׁע,</p>

<p>בּוֹ יָקִים אֶת עַמּוֹ, בּוֹ יִקּוֹם מֵאוֹיְבֵהוּ,</p>

<p>הַאִירָא הָשֵׁב אוֹתוֹ אֶל אַרְמוֹן רוֹצֵחַ?</p>

<p>בֵּן יָקָר כָּמוֹהוּ גַּם בֵּיתוֹ יִשְׁכָּן בֶּטַח,</p>

<p>מַלְאָךְ אֵל מִסָּבִיב לוֹ, מַה יַעֲשֶׂה לוֹ גָּבֶר.</p>

<p>אִם בַּעֲבוּר תָּקוּם עָלָיו מִבֵּיתוֹ הַנֶּגַע,</p>

<p>הוֹצִיא אֱלֹהִים בַּת חַיִל נֵצֶר תִּפְאֶרֶת</p>

<p>מִמְּעֵי הַצִּפְעוֹנִי הַזֶּה מוֹשֵׁל הָאָרֶץ,</p>

<p>אַךְ טוֹב לַיֶּלֶד אִם הִיא תִּהְיֶה לוֹ אוֹמֶנֶת,</p>

<p>הִיא תָּשִׂים עֵינֶיהָ עַל בֵּן יַהֲדוֹךְ קָמֵינוּ,</p>

<p>וּתְגַדֵּל הִיא עַל בִּרְכֶּיהָ מֵרִים קַרְנֵנוּ,</p>

<p>אִישׁ יִפְעַל כָּל אֵלֶּה מֵאוֹכְלֵי לַחְמָהּ יֶהִי,</p>

<p>אִם אֵל רָמִים יִשְׁפּוֹט יִלְבַּשׁ גָּאוֹן וָגֹבַהּ,</p>

<p>מִטָּמֵא יִתֵּן טָהוֹר, מֵעַז מֶתֶק כַּנֹּפֶת,</p>

<p>אֶת חִצֵּי מִתְקוֹמְמָיו יָשִׂים כַּדּוֹלְקִים לָמוֹ.</p>

<p>גַּם בַּעֲבוּר יִשְׂרָאֵל בַּת קָמָה עַל אָבִיהָ,</p>

<p>וֵאלֹהֵי יַעֲקֹב יִגְמוֹל טוֹב עַל טוֹבַת טַעַם,</p>

<p>עֲוֹן יוֹלְדֶיהָ בַּל עָלֶיהָ יִפָּקֵדוּ.</p>

<p>הֵן אָבִיךָ עַמְרָם אִישִׁי, מֵרָחוֹק אֶרְאֶנּוּ,</p>

<p>צֵאתִי לַיְאוֹר זֹאת הַפַּעַם לֹא לוֹ הִגַּדְתִּי,</p>

<p>עַד אֵדַע אַחֲרִית דָּבָר, עַד שִׁבְיִי שָׁבִיתִי.</p>

<p>לִפְנֵי אֵל כָּל הַיּוֹם שָׁפַךְ לִבּוֹ כַּמָּיִם,</p>

<p>הִתְפַּלֵּל בַּעֲדֵנוּ לֵאלֹהָיו הִנַּחְתִּיהוּ,</p>

<p>עֵינוֹ צוֹפָה, לִבּוֹ חָרֵד, נַפְשׁוֹ נִבְהָלֶת.</p>

<p>מַהֲרִי בִתִּי וָלֵכִי, אַחֲרַיִךְ הִנֵּנִי.</p>

<br />
</blockquote>

<blockquote>
<p>כִּשְׁאֹל בַּר לֵב אֶת בִּתּוֹ: אָן אִמֵּךְ הָלָכָה?</p>

<p>מִגִּיל לֹא יָכְלָה דַּבֵּר, רַק &#8220;שׁוּר אָבִי הֵנָּה&#8221;.</p>

<p>כִּרְאוֹתוֹ אֶת יוֹכֶבֶד, עַל שִׁכְמָהּ הַיָּלֶד,</p>

<p>שִׂמְחַת לֵב מָהוּל בַּתּוּגָה נַפְשׁוֹ מָצָאָה.</p>

<p>עֵינָיו יָרְדוּ מַיִם, כַּשּׁוֹפָר קוֹל הִשְּׁמִיעַ;</p>

<p>&quot;חַי הַיֶּלֶד! חַי הוּא, אַךְ עַד אָן חַי אֶרְאֶנוּ?</p>

<p>הַהוּשַׁב מִמֵּי הַיְאוֹר לִנְפּוֹל בִּידֵי רֶשַׁע?</p>

<p>מַדּוּעַ רַעְיָתִי! עָזַבְתְּ אֶת מוֹעֲצוֹתָיִךְ?</p>

<p>עַל מֶה תַּמָּתִי! לֹא בָּטַחְתְּ עַל טוּב אֱלֹהָיִךְ?&quot;</p>

<p>&quot;אַל נָא, אִישִׁי, קוּם וּשְׁמַע דִּבְרֵי אִשְׁתֶּךָ.</p>

<p>לֹא יָמוּת הַנַּעַר, גִּבּוֹר יִהְיֶה בָּאָרֶץ,</p>

<p>מוֹעֲצוֹתַי לֹא עָזַּבְתִּי, מִלֵּאתִי כֻלָּנָה,</p>

<p>אַךְ מַה יָעַץ עָלָיו אֵל, שִׁמְעָה וַאֲסַפֵּרָה&quot;.</p>

<p>וַתַּגֶּד לוֹ הַקּוֹרוֹת, דָּבָר לֹא כִחֵדָה,</p>

<p>וַתְּחִי רוּחַ עַמְרָם, וַיֹּאמֶר הֶחֱיִתִינִי,</p>

<p>כָּאֵם הָיִית אֶל יַעֲקֹב, דָּמִית אֶל אוֹר בֹּקֶר,</p>

<p>כִּי מֵרַחֲמֵךְ יָצָא בֵן, יִשְׂרָאֵל יוֹשִׁיעַ.</p>

<p>גַּם אַתְּ, בִּתִּי, כַּמַּלְאָךְ עָמַדְתְּ עַל הַמָּיִם,</p>

<p>עוֹד עַל מַיִם אַדִּירִים אֶל עֶלְיוֹן תָּשִׁירִי.</p>

<br />
</blockquote>

<blockquote>
<p>וּכְכַלּוֹת עַמְרָם לְדַבֵּר, פָּנָה אֶל יוֹכֶבֶד</p>

<p>וַיֹּאמֶר: &quot;קְחִי אֶת הַנַּעַר, חֵיקֵך שָׂאִיהוּ,</p>

<p>אֵל הִפְלִיא לַעֲשׂוֹת עִמּוֹ, יָגֵן עָלָיו סֶלָה,</p>

<p>יָגֵן עַל יוֹלַדְתּוֹ, רָעָה לֹא תִגַּע בָּמוֹ,</p>

<p>וּלְעֵת גָּמְלֵךְ אוֹתוֹ יָשׁוּב אֶל בֵּית הַמֶּלֶךְ,</p>

<p>שָׁם יִלְמוֹד אָרְחוֹת נָגִיד, טַעַם יוֹעֲצֵי אָרֶץ,</p>

<p>אֶת חָכְמַת מִצְרַיִם, אֶת חָכְמַת חַכְמֵי קֶדֶם,</p>

<p>תַּחְבּוּלוֹת הַחַרְטֻמִּים, חֻקֵּי כֹּהֲנֵי אוֹן.</p>

<p>אַל תִּירְאִי אֵשֶׁת חֵיקִי, פֶּן כָּמוֹהֶם יַעַשׂ,</p>

<p>הַבְלֵי שָׁוְא בַּל יַטּוּהוּ, אַף לֹא דַּרְכֵי שָׁקֶר,</p>

<p>נַפְשׁוֹ עַל כֹּל תִּתְגַּדֵּל, אוֹר עוֹלָם הָיָתָה,</p>

<p>טֶרֶם נוֹצַר בַּבֶּטֶן, עַד לֹא נָח מֵרֶחֶם&quot;.</p>

<br />
</blockquote>

<blockquote>
<p>כִּשְׁמוֹעַ אֵם אִמְרֵי פִיהוּ, כִּי מִצוּף מָתָקוּ,</p>

<p>לֹא יָסְפָה לִשְׁאָל עוֹד, יוֹתֵר לֹא חִקֵּרָה,</p>

<p>מַחְמַד עֵינָהּ הֵינִיקָה, גַּם עָלָיו גָּנָנָה,</p>

<p>וּכְהִגָּמֵל הַנַּעַר מוֹצָא פִיהָ שָׁמָרָה,</p>

<p>הָשֵׁב פִּקָּדוֹן לָהּ הוּא, אֶל יַד הָאֹמֶנֶת,</p>

<p>יָדְעָה כִּי בַעֲצַת אֵל זֹאת, הוּא אָמַר וַיֶּהְי,</p>

<p>וַתַּלְבֵּשׁ אוֹתוֹ שֵׁשׁ, מִטּוּב אֵטוּן מִצְרַיִם,</p>
</blockquote>

<blockquote>
<p>וַתְּבִיאֵהוּ<sup>[</sup><a href="#fn:13" id="fnref:13" title="see footnote" class="footnote"><sup>13</sup></a><sup>]</sup> בֵּית פַּרְעֹה, לַחֲדַר בֵּית הַמֶּלֶךְ.</p>
</blockquote>

<blockquote>
<p>בִּפְקֻדַּת מֵינִיקְתּוֹ הִשְׁתַּחֲוָה שָׁם הַנַּעַר,</p>

<p>כַּגָּמוּל בִּטֵּא תוֹדוֹת, עַל טוּב לוֹ גָמָלָה,</p>

<p>וַתִּשְׁתַּעֲשַׁע עִמּוֹ, כָּאֵם עִם בֵּן יָלָדָה,</p>

<p>וַתֹּאמֶר: &quot;בֵּן אַתָּה לִי וּבְשֵׁם אֶקְרָאֶךָ.</p>

<p>מַה שִּׁמְךָ וּמִי הֵם הוֹרֶיךָ, בַּל יָדַעְתִּי,</p>

<p>תַּחְתָּם הִנֵּנִי, כִּי מִמָּוֶת מִלַּטְתִּיךָ,</p>

<p>שִׁמְךָ &#8220;משֶׁה&#8221;, כִּי מִן הַמַּיִם הִמְשִׁיתִיךָ,</p>

<p>לָךְ שֵׁם זֶה זִכְרוֹן תּוֹדָה, לִי מַזְכֶּרֶת צֶדֶק&quot;.</p>

<br />
</blockquote>

<blockquote>
<p>אֵל הַקּוֹרֵא שֵׁמוֹת לַכּוֹכָבִים מִמַּעַל,</p>

<p>הַקּוֹרֵא שֵׁמוֹת חַכְמֵי לֵב וּגְדוֹלֵי אָרֶץ,</p>

<p>גַּם הוּא בָחַר שֵׁם זֶה, משֶׁה יִקְרָאֶנּוּ,</p>

<p>כִּי אֶל טוּב יְיָ עַד עוֹלָם הוּא מַזְכֶּרֶת.</p>

<p>וִילַמֵּד מַה טּוֹב לַגָּבֶר אִם אֵל יִרְצֶנּוּ,</p>

<p>כִּי בִרְצוֹת אֵל דַּרְכּוֹ גַּם אוֹיְבוֹ יַצִּילֶנּוּ,</p>

<p>וּכְלֵי מָוֶת יָכִין הוּא לוֹ חִצִּים יִדְלְקוּהוּ,</p>

<p>כַּאֲשֶׁר חִצִּים וּמָוֶת, מַפֵּץ וּכְלֵי זַעַם</p>

<p>הֵבִיא זֶה הָאִישׁ משֶׁה עַל אַדְמַת מִצְרַיִם.</p>

<p>גַּם אֶל צָרֵי יִשְׂרָאֵל שֵׁם זֶה חֶרְפַּת נֶצַח,</p>

<p>אִישׁ אֲשֶׁר בַּעֲצָתָם עַד נַפְשׁוֹ בָּאוּ מָיִם,</p>

<p>נַהֲרוֹתָם הָפַךְ אֶל דָּם, יָם שָׂם לַיַבָּשֶׁת,</p>

<p>עַל יָדוֹ צוּר זָב מַיִם, מֵי מָרָה מָתָקוּ.</p>

<br />
</blockquote>

<div class="footnotes">
<hr />
<ol>

<li id="fn:1">
<p>) <strong>כאשר וגו'</strong> הספור הזה מתחיל מן וילך איש מבית
לוי וגו&#8216; (שמות ב&#8216; א&#8217;) עד ויהי בימים ההם ויגדל משה וגו&#8217; (שם שם
י&quot;א): <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>) <strong>ובחכמה וגו'</strong>, כמו ולוקח נפשות חכם (משלי  י&quot;א), וזה פירוש ויקח את בת לוי, ומובן מדברי השיר: <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>) <strong>ותקח וגו'</strong> (שמות ב&#8216; ב&#8217;): <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>) <strong>לא</strong> יכלה וגו' (שם שם ג'): <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>) <strong>חיש וגו'</strong> עד סוף המאמר (שם שם): <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>) <strong>עלמה וגו'</strong> עד סוף המאמר (שם שם ד'): <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>) <strong>לשכון</strong> <strong>וגו'</strong> (ישעיה כ&#8220;ח י&#8221;ג): <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>) <strong>ותרא וגו'</strong> (שמות ב&#8216; ה&#8217;): <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p>) <strong>ותפתח וגו'</strong> (שם שם ח'): <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p>) <strong>כשמוע</strong> עד סוף המאמר (שמות ב&#8216; ז&#8217;, ח'): <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>) <strong>הלכה וגו'</strong> (שמות שם שם): <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>) &#8216;וּבִתּוֹ&#8217; במקור המודפס, ע&#8220;פ הענין צ&#8221;ל  &#8216;וּבִתָּהּ&#8217; – הערת פרויקט בן־יהודה. <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p>) <strong>ותביאהו</strong> עד סוף המאמר (שם שם י'): <a href="#fnref:13" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/32893">https://benyehuda.org/read/32893</a></div></body></html>