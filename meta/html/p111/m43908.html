<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אחרי הפוגרום בירושלים</title>
	<meta name="author" content="אלכסנדר זיסקינד רבינוביץ'"/>
</head>
<body>

<p>גמלה הרעה: הפוליטיקנים האירופיים שסו בנו את ההמון הערבי
ויהי פוגרום בירושלים. את הנבלות שעושים רודפינו בנו בארצות אירופה באו
לעשות בנו גם בארצנו, בירושלים עיר קדשנו.</p>

<p>חושבים הם להטיל עלינו אימה, שלא נוסיף לבקש את אבדתנו,
להשיב לנו את הגזלה שגזלה ממנו רומא הרשעה, אבל טעות היא בידכם, חורשי אָוֶן!</p>

<p>מכותיכם יעוררו בנו את הכוחות הנרדמים, ישיבו לתחיה גם את אלה אשר כמתים נחשבו כי הגיעה השעה הגדולה להתנער מעפר שפלותנו.</p>

<p>ברורה היא לפנינו דרך הגאולה, וידי שודדים ומרצחים לא יסירו לבנו ממנה.</p>

<p>לא קליפורניה היא ארץ־ישראל ולא מפני שעפרות זהב לה אנו
חוננים את עפרה, אלא מפני שהיא ארץ נביאנו, ובה אנו מקוים לגשם את האידיאל
שלהם, ולתקן את פגימות נשמותינו, שנפגמו ע&quot;י הגלות הארוכה&#8230;</p>

<p>לכונן בה ממשלה אנו רוצים, ממשלת הצדק והיושר המוחלט, מלכות שמים.</p>

<p>אבל לא מלכות שמים, המחנכת עצלים וחנפים, לא מלכות שמים,
הנשענת על השוד והחמס, אלא מלכות שמים, הנוסדה על עבודה כשרה, יגיע כפים,
העלאת בן האדם מחיה טורפת למדרגה עליונה של תרבות טהורה, טהורה משפיכות
דמים, מחמס גלוי ונסתר.</p>

<p>בפוליטיקה אין אנו מאמינים, לא בפוליטיקה שלנו ולא בפוליטיקה שלהם. הפוליטיקה אינה יכולה להביא את הגאולה שאנו מקוים.</p>

<p>לחנך דור של עובדים אנו רוצים בארצנו – זוהי חפצנו. העובדים הישרים המה יביאו את המשיח, הם בעצמם יהיו המשיח&#8230;</p>

<p>ומה נעשה עכשיו?</p>

<p>נעשה כל מה שאפשר לעשות לבני אדם, השואפים לחיים מוסריים,
באיחוד הכוחות נבצר את מעמדנו ונעמוד נגד האויבים הגלויים והנסתרים. אם
השעה תדרוש להגן על עצמנו – לא נהסס, ואם נגזר עלינו למות, נמות מות ישרים
בהכרה שעשינו כל מה שיכולים לעשות בשביל השגת האידיאל המרומם שאליו אנו
שואפים. ובמקומנו יבואו אחרים בכוחות חדשים וימשיכו את העבודה.</p>

<p>קוה אל ה' חזק ויאמץ לבך וקוה אל ה&#8216;. אמר ר&#8217; פנחס בר חמא: &#8220;קוה אל ה', ואם קוית ולא נושעת, קוה שוב ותושע&#8221;.</p>

<p>קונטרס, ניסן תר&quot;פ.</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/43908">https://benyehuda.org/read/43908</a></div></body></html>