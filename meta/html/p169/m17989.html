<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יִשְׁמָעֵאל־בֵּי: שירה מזרחית</title>
	<meta name="author" content="מיכאיל לרמונטוב / יעקב לרנר"/>
</head>
<body>

<h2 id="פְתִיחָה">פְתִיחָה</h2>

<blockquote>
<p>שׁוּב הֵחֵל רוּחַ לְפַעֲמֵנִי,</p>

<p>שׁוּב נִנְעַר בִּי הַלֵּב הַקָּר,</p>

<p>וַיְהִי לְמִזְמוֹר דְּמִי-יְגוֹנִי,</p>

<p>מַאֲוַיַּי בִּי, שֶׁשָּׁמְמוּ כְּבָר.</p>

<p>כֵּן בּוֹדְדָה לָהּ בִּישִׁימוֹן זָר,</p>

<p>מֵאֵין כָּל נִשְׁמַת-חַי מַקְשֶׁבֶת,</p>

<p>עַל עַרְעָר צִחֵה-יוֹם יוֹשֶׁבֶת</p>

<p>זֹה צִפּוֹר-עֵדֶן, צִפּוֹר-דְּרוֹר,</p>

<p>וּתְנוֹסֵס כְּנָפָהּ – תְּכֵלֶת-אוֹר.</p>

<p>וְלוּ יִסָּעֵר מֵעֲבָרִים</p>

<p>בְּקוֹל יְלֵל וְסוּפַת-קֹר –</p>

<p>לָהּ אֶחָד שִׁיר עַל שֶׁמֶש-דָּרוֹם.</p>

<p>גַּם אַתְּ, כּוֹכֶבֶת אַהֲבַת-תֹּם,</p>

<p>תּוֹמֶכֶת חַיֵּי-זַעְפִּי, שִׁמְעִי</p>

<p>שִׁירָתִי זֹאת מִתְּמוֹל-שִׁלְשׁוֹם:</p>

<p>חֲדָשָׁה, הָהּ, זֶה-כְּבָר אֵין עִמִּי.</p>

<p>עוֹד יַד-הַזְּמַן לֹא חִבְּלָה בִי</p>

<p>לֹא קְדוֹשׁ הֶגְיוֹנִי, גַם עַצְּבוֹתָי:</p>

<p>אַךְ אַת צְלִיל-אֹשֶר בִּנְגִינוֹתָי,</p>

<p>וּבְאַחֵר צְלִיל יִוָּדַע שְׁמִי&#8230;</p>

<br />
</blockquote>

<h2 id="חלקראשון">חלק ראשון</h2>

<h3 id="א">א</h3>

<blockquote>
<p>שָׂא שָׁלוֹם רָב, קְשִׁישׁ-עַד, קַוְקַז הֹר-הָר!</p>

<p>בֵּין בָּמוֹת-עֻזְּךָ תָּר אֲנִי לֹא זָר:</p>

<p>בְּשַׁחֲרִית-חַיַּי הֵן בְּחֵיק נִטְּלוּנִי</p>

<p>וּלְמַרְאֵה שְׁמֵי-יְשִימוֹת הִרְגִּילוּנִי.</p>

<p>מֵאָז בַּחֲלוֹם אֶחֱזָיָה יוֹם וָלֵיל</p>

<p>אַךְ שְמֵי-הַדָּרוֹם וְצוּקֵי הַרְרֵי-אֵל.</p>

<p>מַה-נֶהְדָּר אַתָּה, נוֹף בֶּן דְּרוֹר וָזָעַף,</p>

<p>וְאַתֶּם, כִּסְאוֹת-עוֹלָם, בָּמוֹת-רָהַב,</p>

<p>בִּדְאוֹת מִמֶּרְחָק עִם עֲרֹב הַיּוֹם</p>

<p>אֲלֵיכֶם עָבֵי עֶשֶׁן-תְּכֵלֶת, דֹּם</p>

<p>תִּרְעַדְנָה עַל רָאשֵׁיכֶם כְּשִׁיחַ-צְלָלִים</p>

<p>וּכְנוֹצוֹת-הוֹד עַל קוֹבְעֵי עִנְקֵי-סְמָלִים,</p>

<p>וְרָם עַל רָמִים שָלֵו צָף עַל-פְּנֵי</p>

<p>שַׁפְרִירִים כְּחֻלִּים הוֹד-יָרֵחַ גֵּא!</p>

<br />
</blockquote>

<h3 id="ב">ב</h3>

<blockquote>
<p>וּמָה אָהַבְתִּי אָז, קַוְקַז נֶאְדָּרִי,</p>

<p>אֶת אֵשׁ-הַקְּרָב בְּלֵב הָעָם הַהֲרָרִי!</p>

<p>וּתְכֵלֶת עִמְקֵי רוּם וּמְגוֹר-הַיְלֵל</p>

<p>שֶׁל סוּפוֹת-רֶגַע-קָט, בְּתֵת הֵד-קוֹל</p>

<p>מְעָרַת-צוּר לִמְעָרָה, הַר לֶהָרִים,</p>

<p>כִּקְרֹא קוֹל שׁוֹמְרֵי-לַיְלָה מֵעֲבָרִים.</p>

<p>וּפִתְאֹם יָצִיץ שֶׁמֶשׁ, וְהַיְאוֹר</p>

<p>גִּיל-זָהָב יַעַט, רֹאשוֹ מֹר</p>

<p>יְנַשֵּׂא צִיץ-הַשָּׂדֶה מוּל קַרְנָיִם</p>

<p>וְעָלֵז כְּפֶרַח עֵדֶן וְשָׁמָיִם&#8230;</p>

<p>בִּשְׁעוֹת עֲרָבִים דֹּם אֶתְבּוֹנֵן לִי</p>

<p>בִּירִיעַת עָבִים פְּרוּמָה שָׁם, וְהִיא,</p>

<p>חַכְלִילַת-חוֹפִים וַחֲבַצֻּלַת-צְבָעִים,</p>

<p>תִּצָּבֵר בְּרֹגֶז עַל מָעֻזְנֵי סְלָעִים –</p>

<p>וְטִירַת-כְּשָׁפִים, פֶּלֶא-קְדוּמִים, רְאֵה,</p>

<p>לְפֶתַע צָצָה; אַךְ חִישׁ-קַל – מֵאֵי</p>

<p>זֶה רוּחַ שׁוֹבָב נָשַׁב בָּהּ – וַתְּסֹעַר&#8230;</p>

<p>כֹּה יַפְסִיק צְלִיל-הַקּוֹלָר בְּבֵית-הַבּוֹר</p>

<p>הֶגְיוֹנֵי אַסִּיר דָּךְ, הֲגִיג-הַזֹּהַר</p>

<p>עַל תַּלְמֵי שְׂדֵי-מוֹלַדְתּוֹ, שְׂדֵי-דְרוֹר&#8230;</p>

<p>בֵּין-כֹּה מַעֲרָבָה יִנְהֲרוּ עֲנָנִים</p>

<p>אֲחֵרִים, וְהֵם מֵהַרְרֵי-שֶׁלֶג לְבָנִים,</p>

<p>יִלַּוּוּ יוֹם – וְנִצְפָּף אָח אֶל אָח,</p>

<p>וְאָח מֵאַחֲרֵי אָח אָז יַבִּיט, כֻּלּוֹ צַח,</p>

<p>וְכֹה שְׁלֵוִים הֵם וּמְדֻשְּׁנֵי-אוֹר, כְּאִלּוּ</p>

<p>עַד-עוֹלָם חָיֹה יִחְיוּ כֹה, יָגִילוּ.</p>

<br />
</blockquote>

<h3 id="ג">ג</h3>

<blockquote>
<p>וּסְפוּנִים בָּעֲרוּצִים שִׁבְטֵי עָם,</p>

<p>הַדְּרוֹר לוֹ אֵל, וְתוֹרָתוֹ – קְרַב-דָּם.</p>

<p>תּוֹךְ שֹׁד וְחָמָס יַפְרִיא הַהֲרָרִי,</p>

<p>תּוֹךְ עִנְיַן-חַיִּים מוּזָר וְאַכְזָרִי.</p>

<p>שָׁם עוֹלָל עוֹד בְּעַרְשׂוֹ תְּבַעֲתוֹ אֵם:</p>

<p>&#8220;יְשַן, הָרוּסִי בָּא!&#8221; לְחָגָא זֶה הַשֵּׁם.</p>

<p>שָׁם מַכֵּה אוֹיְבוֹ – עָוֶל אֵין בְּכַפּוֹ;</p>

<p>שָׁם רֵעַ – בְּרִיתוֹ עַד, אַךְ אָרוּר אַפּוֹ;</p>

<p>טוֹב תַּחַת טוֹב, דָּם תַּחַת דָּם,</p>

<p>וֶאֱהֹב גַּם שְׂנֹא – אֵין חֵקֶר לָמוֹ שָׁם.</p>

<br />
</blockquote>

<h3 id="ד">ד</h3>

<blockquote>
<p>אֲפֵלוֹת שָׁם אַגָּדוֹת. צֶ&#8217;צֶ&#8217;ן עָנִי</p>

<p>מִילִידֵי דַבְּשוֹת-קַזְבֵּק עֵת לִוָּנִי</p>

<p>בַּדֶּרֶךְ בֵּין הֶהָרִים – הוֹאִיל שָׂח</p>

<p>לִי סִפּוּר מִנִּי-קֶדֶם. זֶה הַמָּךְ</p>

<p>תְּהִלַּת דוֹר-אֲבוֹתָיו הִשְׁמִיעַנִי,</p>

<p>אֶל תַּחַת צוּק רֻסְלַמְבֵּק הוֹלִיכַנִי:</p>

<p>מֵעַל לִנְתִיב עֲקַלָּתוֹן, כְּמוֹ</p>

<p>בְּעֶצֶם נָפְלָהּ דְּבַר אַלַּהּ עֲצָרָהּ,</p>

<p>כְּגִגִּית כְּפוּיָה עָמְדָה אֶבֶן זֹה.</p>

<p>אַדֶּרֶת-יֶרֶק עָטְפָה לְתִפְאָרָה;</p>

<p>וּבְצִלָּהּ, חָבוּי-לוֹ מִדֶּלֶף קָר,</p>

<p>מִבְּלִי יְגֹר, פֶּן יִמּוֹט צוּק מֵהַר</p>

<p>יָפְיָפֶה מִנִּי-תְכֵלֶת עֵין-הַבָּנוֹת</p>

<p>שֶׁבְּאַרְצוֹת-צָפוֹן הַמָּשְׁלָגוֹת-לְבָנוֹת,</p>

<p>וְנִשְׁעָן עַל גִּבְעוֹלוֹ כְּחֹם הַיּוֹם –</p>

<p>שָׁם צִיץ-מַזְכֶּרֶת יִפְרַח בְּעַנְוַת-דֹּם.</p>

<p>וְתַחַת צוּק-הַקְּדוּמִים, צוּק-יֵרָקוֹן,</p>

<p>לְפָנַי יָשֹׁב יָשַׁב זֶה הַזָּקֵן;</p>

<p>הוּא קָדַר, שָׂב כִּפְנֵי חַלָּמִיש קָר.</p>

<p>וּמוּרַד-רֹאש דֹּם הָגָה דָבָר מָר&#8230;</p>

<p>הַעַל מוֹלַדְתּוֹ שָׁפַךְ לֵב בְּצִנְעָה?</p>

<p>אָנֹכִי אָז הַפְרִיעוֹ לֹא אָהִינָה;</p>

<p>אַךְ דְּמִי הַשָּׂב מִשְּׁתִיקַת סַלְעֵי-עַד</p>

<p>לְהַבְחִין בַּל יָכֹלְתִּי אָז כִּמְעַט&#8230;</p>

<br />
</blockquote>

<h3 id="ה">ה</h3>

<blockquote>
<p>זֶה סִפּוּר הָעֱזוּז וְהָעִצָּבוֹן</p>

<p>אָמַרְתִּי: אָבִיא-נָא עַד יַרְכְּתֵי-צָפוֹן,</p>

<p>וִיהִי גַם זָר וּמוּזָר לָנוּ פֹה –</p>

<p>כַאֲשֶׁר קִבַּלְתִּיו, אֶמְסְרֶנּוּ כֹה.</p>

<p>כִּי צַר לִי, אִם כְּרָז-מַשָּׁאוֹן</p>

<p>עִמָּדִי, גֵּר-הָעוֹלָם, דְּבָרַי דֹּם יִגְוָעוּן.</p>

<p>וְאַף אִם לֹא יַקְשִׁיבוּ לִי – אֲנִי</p>

<p>עַד תֹּם אֲסַפֵּר. מִי לוֹ נִשְׁמַת-גָּאוֹן,</p>

<p>לֹא יִרְדֹּף אַחֲרֵי זָר וְשֵׁם שַׂגִּיא,</p>

<p>רַק שִׁיר וְאַהֲבָה – רַק בָּם יְחִי</p>

<p>הַמְשׁוֹרֵר, בִּלְתָּם – חַיָּיו פֹּה עֲגוּמִים-שְׁחוֹרִים,</p>

<p>כְּעֶרְיַת שַׁחַק בְּלִי כָּל עָב וּמְאוֹרִים&#8230;</p>

<br />
</blockquote>

<h3 id="ו">ו</h3>

<blockquote>
<p>מִקַּדְמֵי-דוֹר, עַל חוֹף, בִּמְקוֹם</p>

<p>בֵּין סַלְעֵי-צוּר תַּת-קוּם קוֹלֵחַ,</p>

<p>מִצַּד מַשּׁוּק יִנָּשֵׂא יוֹם</p>

<p>וּלְקִצְבֵי בֶּשְׁטוּ הוּא צוֹנֵחַ,</p>

<p>עַל גְּבוּלוֹת אַדְמַת שֵׁבֶט זָר</p>

<p>נְאוֹת שָׁלוֹם פָּרְחוּ, כְּפָר וּכְפָר.</p>

<p>תִּפְאַרְתָּם – אַחֲוָה, בְּרִית-נֶאֱמָנִים;</p>

<p>אָז יִמְצָא נוֹדֵד בְּזֶה הַנּוֹף</p>

<p>גַּם מָלוֹן חַם גַּם סֵבֶר-פָּנִים.</p>

<p>צֶ&#8217;רְקֶס אָז חַי בֶּן-דְּרוֹר כָּעוֹף:</p>

<p>בִּיפִי מַרְאֵיהֶן בְּנוֹת-חֶמְדָּתָם</p>

<p>לִתְהִלָּה נוֹדְעוּ עַד קְצֵה-יָם,</p>

<p>וִישִׁישִׁים, עִמָּם כְּבוֹד-שֵׂיבָתָם,</p>

<p>עוֹד שָׁפְטוּ בֵין בַּחוּרֵי-עָם;</p>

<p>לִצְלִיל-שִׁירֵיהֶם לִבּוֹת חָדוּ,</p>

<p>אֶת בְּרַק-הַזָּהָב טֶרֶם יָדְעוּ,</p>

<p>גַּם יַד-הָרוּסִים, בְּרַק-הַפְּלָדָה&#8230;</p>

<br />
</blockquote>

<h3 id="ז">ז</h3>

<blockquote>
<p>אַךְ לֹא לָנֶצַח בִּרְכוֹת-טוֹב:</p>

<p>לַכֹּל יֶשׁ-יוֹם, לַכֹּל יֶשׁ-סוֹף.</p>

<p>וּפַעַם – שֶׁמֶש רַד הַיָּמָה,</p>

<p>סְבִיב רַגְלֵי-הָר עֲרָפֶל שָׁת –</p>

<p>בְּלַיְלָה זֶה הַכְּפָרִים שָׁמָּה</p>

<p>לֹא יָדְעוּ שֶׁקֶט-לֵיל וּשְׁנָת.</p>

<p>עֲדָרִים צְפוּפִים הָמוּ, שָׁרְקוּ,</p>

<p>וּמְגֻשָּׁמֵי אוֹפַן קְרוֹנוֹת חָרְקוּ;</p>

<p>בִּרְעָדָה בָּלְמָה אֵם אֶת פִּי</p>

<p>עוֹלָלָהּ, הִרְעִישׁ כְּפָר בִּבְכִי;</p>

<p>וְאָבוֹת, עוֹטֵי מִכְבְּרֵיהֶם,</p>

<p>דֹּם עָלוּ אִישׁ וָאִישׁ עַל סוּס</p>

<p>וַיְּמַלְּאוּ אַבְקַת-אֵשׁ רוֹבֵיהֶם,</p>

<p>וּלְתוֹךְ יְקוֹד חִישׁ זָרְקוּ אֵת</p>

<p>לֹא יָכְלוּ קַחַת עוֹד וָשֵׂאת.</p>

<p>וַיְהִי בְּהָקִיץ עֵין הַשַּׁחַר</p>

<p>עַל תֵּל-הָעֵד רְחוּץ הַטַּל,</p>

<p>וְרוּחַ נֵעוֹר צַח וְקַל</p>

<p>וַיָּפֶץ אֵד עֲנַן-הַצַּחַר –</p>

<p>וַיְגַל הַיּוֹם תַּחְתִּיּוֹת-הָר,</p>

<p>עֵין שָׂדֶה רֵיק וּנְאוֹת-שְׁאִיָּה,</p>

<p>עֲשַׁן יְקוֹד הַדּוֹעֵךְ כְּבָר</p>

<p>וְעִקְּבוֹת אוֹפַן – וְדוּמִיָּה&#8230;</p>

<br />
</blockquote>

<h3 id="ח">ח</h3>

<blockquote>
<p>אַךְ מָה הִמְרִיצָם כֹּה עֲזֹב</p>

<p>עָפַר-אֲבוֹתָם לְבִלְתִּי שׁוֹב,</p>

<p>וּלְמִדְבָּר זָר מַה-פִּתְאֹם חָשׁוּ</p>

<p>נְדֹד וּגְלוֹת מֵרָצוֹן טוֹב?</p>

<p>הַחֲרוֹן מֻחֲמַד אִם חָזוּת קָשָׁה?</p>

<p>לֹא-זֹאת! כִּי שָׁמְעוּ שְׁמוּעַת שֹׁד,</p>

<p>כִּי גוֹי אֶל אַרְצָם שָׂם פְּעָמָיו,</p>

<p>גּוֹי אַבִּיר-לֵב, לֹא יָחֹן קָמָיו,</p>

<p>גּוֹי, הַכֹּל חָת מִפְּנֵי רְעָמָיו,</p>

<p>גּוֹי, חֵילוֹ רָב מְאֹד-מְאֹד&#8230;</p>

<p>צֶ&#8217;רְקֶס, מֵאָז אַבִּיר-מִלְחָמוֹת,</p>

<p>כְּבָר לָמַד מוֹת-גִּבּוֹרִים לָמוּת;</p>

<p>וְגַם לְאִשְׁתּוֹ, בַּת-קַוְקַז,</p>

<p>חֲנִית-פִּיפִיּוֹת וְרוּחַ עַז;</p>

<p>וַחֲתַת-הַשֹּׁד וַחֲמַת-מְצִיקִים</p>

<p>לֹא יָכְלוּ אוֹתָם נְתֹשׁ מִפֹּה.</p>

<p>וְאוּלָם אוֹי! כִּי זֶה הַגּוֹי</p>

<p>זֶה – הֵכִין לָמוֹ קְלוֹן-אֲזִקִּים.</p>

<p>חֲבוּר-מוֹלַדְתּוֹ בֶּן-קַוְקָז</p>

<p>וְחוֹמֵד שֶׁקֶט הוּא מֵאָז,</p>

<p>וְאוּלָם דְּרוֹר, הַדְּרוֹר לוֹ חָבִיב</p>

<p>מִכָּל מַנְעַמֵּי אַדְמַת אָבִיו.</p>

<p>&quot;לְבֹשֶׁת צַר, עַל אַף הַצָּר</p>

<p>נַעַזְבָה-נָא עֲרוּצֵי הָר;</p>

<p>וְאוֹתְךָ, בֶּשְׁטוּ, נִמְרָץ, אָיֹם,</p>

<p>יְנַס-נָא לְהַגִּישׁ לִנְחֻשְׁתָּיִם!&quot;</p>

<p>כֹּה גָמַר אֹמֶר אִישׁ וָאִישׁ</p>

<p>וּבֶשְׁטוּ בָּן לְרֵעָם עַתָּה,</p>

<p>רַעְמָתוֹ-הוֹד בְּעָנָן יַעֲטֶה</p>

<p>וְעַל הָרוּסִים שׁוֹכְנֵי-מַטָּה</p>

<p>יְכוֹנֵן מַבָּט קַר וָבִיש&#8230;</p>

<br />
</blockquote>

<h3 id="ט">ט</h3>

<blockquote>
<p>בֵּין-כֹּה – וַיַּאַרְכוּ הַיָּמִים,</p>

<p>הַשְּׁבָטִים חָרְשׁוּ נִקְמַת-דָּמִים;</p>

<p>וְשָׁנִים חָמֵש נָטוּ כְּבָר –</p>

<p>אַךְ טֶרֶם שֻׁפַּךְ דַּם הַצָּר.</p>

<p>בְּמִדְבַּר-דְּמִי בֵּין סַלְעֵי-נֵכָר</p>

<p>צֶ&#8217;רְקֶס הַגּוֹלֶה הֶחֱלִיף אוֹן</p>

<p>וַיִּבֶן כְּפָר וּגִדְרוֹת-צֹאן</p>

<p>(כַּיּוֹם אֵין שְׁאָר לָהֶם וָזֵכֶר),</p>

<p>גַּם בַּחוּר-קְרָב גַּם שָׂב בָּעָם,</p>

<p>מַשְׂטֵמַת-מָוֶת יָקְדָה בָם.</p>

<p>רֻסְלַמְבֵּק כְּבָר יְחַכֶּה שָׁמָּה</p>

<p>עַל גְּדוֹת קֻבַּן לִנְסִיכֵי-בְרִית;</p>

<p>לֶזְגִּין הֵרִיחַ אֵשׁ-מִלְחָמָה</p>

<p>וַיְמַהֵר לִלְטֹשׁ חֵץ וַחֲנִית –</p>

<p>וַיִּגְמֹל חֶרֶשׁ זְמַם-אַכְזָרִים:</p>

<p>נְקַם-שְׁאוֹל מִשַּׁאֲנָן צָר.</p>

<p>כֵּן חַשְׁרַת-שֶׁלֶג בְּרֹאשׁ הֶהָרִים,</p>

<p>מִתְנוֹסְסָה בְּשֶׁפַע זְהָרִים,</p>

<p>עָתִידָה גְלֹש עַל רֹאשׁ עֲדָרִים,</p>

<p>בְּשַׁלְוָה רוֹעִים לְרַגְלֵי הָר.</p>

<br />
</blockquote>

<h2 id="י">י</h2>

<blockquote>
<p>בָּעֵת הַהִיא, בְּיוֹם-בָּצִיר קָר,</p>

<p>בֵּין הַר-בַּרְזִלִּי וְהַר שְׁפִיפוֹנִי,</p>

<p>בְּנָתִיב, עִקְּבוֹתָיו נִכְּרוּ מְעָט,</p>

<p>בְּתוֹךְ גֵּיא-תְנוּבָה – אִישׁ אַלְמוֹנִי</p>

<p>עַל סוּסוֹ עָבַר לוֹ בַלָּט.</p>

<p>מִסָּבִיב הָרִים כְּעִנְקֵי-שְׁאִיָּה</p>

<p>אֶל נִבְכֵי-רוּם יַעְפִּילוּ עֹז;</p>

<p>וְאִישׁ מֵעַל לְגַב אָחִיהוּ</p>

<p>יֶהֶרְסוּ זָקֹף רֹאשׁ וּרְאוֹת.</p>

<p>וְרָם עַל-כֹּל הַמְחֻמָּשׁ-שִׂיא</p>

<p>מִתְּכֵלֶת-אֵד כְּמוֹשֵׁל עָז,</p>

<p>עַל סְבִיבָיו יַפִּיל אֵימַת-רָז.</p>

<br />
</blockquote>

<h3 id="יא">יא</h3>

<blockquote>
<p>עוֹד טֶרֶם מָחָה שַׂר-הַמְּאוֹרוֹת</p>

<p>מֵעֵין הַכַּר אֶת טַל-הָאוֹרוֹת;</p>

<p>אֶל תּוֹךְ הַגַּיְא מִצַּלְעוֹת הָר</p>

<p>נִטָּיוּ סִבְכֵי פִרְאֵי-עֵנָב</p>

<p>וַיַּזּוּ אֶגְלֵי כֶסֶף קָר</p>

<p>עַל גַּב הַסּוּס וְרֹאשׁ אֲדוֹנָיו.</p>

<p>וּפִתְאֹם עָמַד זֶה, וּכְמוֹ</p>

<p>בְּרַק-רַעְיוֹן פִּתְאֹם נִצְנֵץ בּוֹ,</p>

<p>וְנָבוֹךְ יִתְעֶה מַבַּט-עָיִן,</p>

<p>כִּמְבַקֵּשׁ פֹּה דְבַר-מָה – וָאָיִן.</p>

<p>יֵשׁ פִּתְאֹם יַרְתַּח סוּס וְטָס,</p>

<p>וְיֵשׁ אֶת שִׁטְפּוֹ יַעֲצֹר, אָז</p>

<p>יִזְדַּקֵּף חִישׁ, וְהוּא זָע, קוֹדֵחַ –</p>

<p>שְׁאִיָּה. הוּא מִסּוּס צוֹנֵחַ</p>

<p>וּלְאַדְמַת טַל יַט רֹאשׁ, יָשֹּחַ –</p>

<p>אַךְ רַחַשׁ-דֶּשֶׁא יַאֲזִין, הָס!</p>

<p>כְּמוֹ פַס כָּל חַי לָעַד בַּשְּמָמָה&#8230;</p>

<p>עִצָּבוֹן יָעִיק לֵב בַּלָּט.</p>

<p>אֲהָהּ! קוֹל דַּהֲרַת-סוּס לוּ שָׁמָע,</p>

<p>לוּ מָצָא שְׁאֵרִית נָוֶה קָט,</p>

<p>בְּשִׂמְחָה נָתַן כָּל עוֹלָמוֹ.</p>

<br />
</blockquote>

<h3 id="יב">יב</h3>

<blockquote>
<p>אַךְ מִי הוּא זֶה הַמְשָׂרֵךְ שְׁבִיל?</p>

<p>בֶּשְׁמֶט עַל כְּתֵפָיו, פְּלַג-מְעִילוֹ,</p>

<p>עַל מִצְחוֹ יִצְנַח קוֹבַע-שֵׂעָר;</p>

<p>צוּר-חַרְבּוֹ מָךְ: לֹא-נוֹי, לֹא-צְלִיל</p>

<p>וּנְדַן פִּגְיוֹנוֹ לֹא מְפֹאָר;</p>

<p>וּמְשֻׁנָּס הוּא פַּס-אֵזוֹר דָּל</p>

<p>וְרוֹבוֹ זֶה עַל גַּב מֵעָל –</p>

<p>נַרְתִּיקוֹ יַלְבִּין מִמֶּרְחַקִּים,</p>

<p>מִטַּלְטֵל חִישׁ עַל רוֹכֵב-סוּס;</p>

<p>וְאֵיךְ לֹא תִבְחַן עֵינִי דְמוּת</p>

<p>הַיּוֹשֵׁב-הָר מִדְּמוּת קוֹזַקִּים?</p>

<p>וּבְכֵן – צֶ&#8217;רְקֶס הָאִישׁ הַלָּז.</p>

<p>אַךְ שְׁחַרְחֹר פָּנָיו כָּלִיל גָּז,</p>

<p>כִּי סַעֲרוֹת צְפוֹן-הַקֹּר וּשְׁלָגָיו</p>

<p>וְרֹגֶז שְׁמֵי הַכְּפוֹר הָעָז</p>

<p>כְּבָר מָחוּ מֶנּוּ שְׁחַרְחֹר נָגֶב,</p>

<p>אַךְ נִכָּר עוֹד: צֶ&#8217;רְקֶס – הַלָּז.</p>

<p>עֲבֻתִּים גְּבִינָיו, עֵינָיו – נְשָׁרִים,</p>

<p>אֲרֻכּוֹת-שְׁחוֹרוֹת שַׁעֲרוֹת-רִיס,</p>

<p>וּפָזִיז-קַל כָּל נִיד: כָּל זִיז.</p>

<p>וְלֹא גֻּלְחוּ עוֹד, כְּמִשְׁפַּט זָרִים,</p>

<p>שְׁחוֹר-זָקָן לוֹ וּשְׂפַם-הַשְּׁחוֹר;</p>

<p>מִפִּיו תַּבְרֵקְנָה שִׁנֵּי-צְחוֹר;</p>

<p>כְּקֶצֶף, יֵז עַל שְׂפַת הַיְאוֹר.</p>

<p>כֵּן רֻבֵּי תוֹרוֹת עַם הֶהָרִים</p>

<p>עוֹד טֶרֶם יִזְנַח זֶה בֵּין-זָרִים&#8230;</p>

<p>אַךְ אוֹי לוֹ, אוֹי, אִם לָמַד כְּבָר</p>

<p>אֶל דַּרְכֵי גוֹיֵי-הַהַשְׂכָּלָה;</p>

<p>אִם טָהֳרַת-לִבּוֹ כְּבָר חֻלָּלָה</p>

<p>וַיֵּשְׁתְּ מִכּוֹס הַסַּם הַמָּר!</p>

<p>אֲהָהּ! לַחֶמְדָּה זָר, הוּא בָּלָה</p>

<p>בְּטֶרֶם שְׂעָרוֹ הָפַךְ שָׂב –</p>

<p>עַל-מָה לְאֶרֶץ-הַשַּׁעֲשׁוּעִים,</p>

<p>אֶל נוֹף הַחֶמְדָּה וְהָאִוּוּיִים</p>

<p>כְּפוֹר לִבּוֹ הֵבִיא זֶה לַשָּׁוְא?</p>

<br />
</blockquote>

<h3 id="יג">יג</h3>

<blockquote>
<p>עוֹד צָעִיר הוּא כִּבְנֵי-עֲלוּמִים,</p>

<p>אַךְ בְּרַק מַבָּטָיו מַשִּׁיב קֹר.</p>

<p>כֹּה עָטֹה יַעֲטֶה קְרוּם הַכְּפוֹר</p>

<p>אֶת אֹפֶל פְּנֵי הַיָּם הָרְדוּמִים</p>

<p>עַד פְּרָץ הַסְּעָרָה הָרִאשׁוֹנָה.</p>

<p>גַם אֵשׁ, שֶׁשָּׁקְעָה בְּעֵין אַבִּיר,</p>

<p>תִּסְתַּתֵּר לָהּ, כִּבְסֹבֶךְ-כְּפִיר,</p>

<p>בְּנִבְכֵי-לֵב; אַךְ עֹז-שִׁלְטוֹנָהּ</p>

<p>יַכְנִיעַ גַּם הַלֵּב-הַצּוּר:</p>

<p>זֹה אֵשׁ-הַתֹּפֶת אִם תִּתְנַעֵר,</p>

<p>בְּחֶשְׁכַת לֵב תְהִי לְבָעֵר</p>

<p>וּתְלַהֲטוֹ חִישׁ לְגַחֲלֵי-אוֹר.</p>

<br />
</blockquote>

<h3 id="יד">יד</h3>

<blockquote>
<p>וְכָל שֶׁעָבַר צָף לְמוּלוֹ</p>

<p>כְּצֵל הַמֵּת מִשַּׁחַת בָּא;</p>

<p>וכְמוֹ מֵאָז נִשְׁתַּנָּה כֻלּוֹ</p>

<p>לֹא נוֹדַע, אֵיךְ זֶה וּבְשֶׁל-מָה.</p>

<p>אָז יֵצֵא-לוֹ לִשְׂדֵה-הַשְּׁאִיָּה</p>

<p>וּפִתְאֹם – מַה-זֶּה? – קוֹל-יְרִיָּה</p>

<p>וְאַחֲרָיו אַט מֵהַר אֶל הַר</p>

<p>כְּגִלְגוּל-רַעַם בְּלַעַג זָר</p>

<p>מִתְגַּלְגֵל הֵד מְשֻׁלָּשׁ, חוֹלֵף.</p>

<p>צֶ&#8217;רְקֶס חִישׁ-קַל פִּגְיוֹנוֹ שׁוֹלֵף;</p>

<p>וּפִתְאֹם יַרְא בַּסְּבָךְ קוֹזַק</p>

<p>וְחָמוּשׁ הוּא קְנֵה-רוֹבֶה רַק;</p>

<p>לְפָנָיו פַּסְיוֹן בְּדָם מִתְבּוֹסֵס,</p>

<p>זְנַב צִבְעֵי-קֶשֶׁת לוֹ מִתְנוֹסֵס,</p>

<p>וּמְפַרְפֵּר עוֹד בְּרֶטֶט קַל,</p>

<p>הֲלוּם-הַבְּדִיל וּרְחוּץ-הַטָּל&#8230;</p>

<p>וְרוֹכֵב-סוּס חִישׁ אֵלָיו קָרֵב.</p>

<p>&quot;קוֹזַק, אֱמֹר – הוּא פוֹצֶה פֶה –</p>

<p>אֱמֹר: הַאִם מִכְּבָר פֹּה חָרֵב</p>

<p>וְשׁוֹאֶה דֹם הַנּוֹף הַזֶּה?&quot;</p>

<p>– &quot;מֵאָז הָרוּסִים הִלְּכוּ פָחַד</p>

<p>עַל עַמְּךָ, עָשׂוּי לִבְלִי חָת,</p>

<p>אֶל הַרְרֵי-נֵכָר חֻבְּאוּ יָחַד</p>

<p>וְעִדָּן זֶה חֲמִשִּׁי גָז&quot;.</p>

<br />
</blockquote>

<h3 id="טו">טו</h3>

<blockquote>
<p>אֵךְ מַה-לְּךָ, צֶ&#8217;רְקֶס בֶּן-הָרִים?</p>

<p>מַדּוּעַ יָד הֵנַפְתָּ עָל</p>

<p>וְאֶת פִּגְיוֹנְךָ עַל-מָה תָרִים?</p>

<p>מְחַל לִלְצוֹן קוֹזַק, מְחָל!</p>

<p>אֲהָהּ! כִּי בָא, כִּי בָא הַשִּׁלֵּם:</p>

<p>כְּבָר מֻטָּל שָׁדוּד קַר וְאִלֵּם</p>

<p>וּמְגֹאַל-דָּם הַלֵּץ הַזֵּד.</p>

<p>צֶ&#8217;רְקֶס פְּנֵי-צַר הַקְּפוּאִים יֵרֶא</p>

<p>וּבְקִרְבּוֹ רֻתְּחוּ דְמֵי הַמֶּרִי.</p>

<p>הָהּ, לֹא! עֲצֹר לֹא יָכֹל עוֹד,</p>

<p>לֹא יָכֹל שְׂאֵת הַבּוּז הַנּוֹרָא!</p>

<p>וּכְהַאְדִּים שַׁחַק בְּלֵיל-בְּעֵרָה,</p>

<p>וּכְהָצִיף זִרְמַת לַבַּת-הָר</p>

<p>מְלֹא-רֹחַב גַּיְא – כֵּן אֹדֶם מַר</p>

<p>עַל פָּנָיו הוּצַק, וּבְמַבָּטָיו</p>

<p>חִישׁ הֻצַּת בְּרַק פִּי-חֶרֶב-קָטֶב</p>

<p>וּבְתוֹךְ הַבָּרָק חָזוּת כֹּל:</p>

<p>תְּהוֹם הַנֶּפֶש וְהַשְּאוֹל!</p>

<p>צֶ&#8217;רְקֶס לַצָּפוֹן שָׁלַח עַיִן</p>

<p>וְצֵל שְׂחוֹק בִּישׁ עַל פָּנָיו רַד;</p>

<p>וּמָה רוֹשׁ-פֶּתֶן וְאֶרֶס-עַד</p>

<p>לְעֻמַּת זֶה הַשְּׂחוֹק? – כְּאָיִן!</p>

<p>וּכְגַל יַךְ לִבּוֹ רוֹם וָרוֹם</p>

<p>וְרוּחוֹ צַר מִסְּעֹר וּפְעֹם</p>

<p>וְאֶגְלֵי יֶזַע קַר מַזִּילָה</p>

<p>פַּדַּחְתּוֹ, אַךְ בְּפִיו אֵין מִלָּה.</p>

<br />
</blockquote>

<h3 id="טז">טז</h3>

<blockquote>
<p>וּפִתְאֹם נִנְעַר, רָעַד, שַׁח</p>

<p>וַיֵּט וַיַּרְעֵשׁ סוּסוֹ: צְלַח!</p>

<p>וּבְרֶגַע קָט כְּבָרָק אָפֵל</p>

<p>בִּמְרוֹם הַגַּבְנוּן צָף וָגָז –</p>

<p>וַיּאֹבַד חִישׁ בְּעַב-עֲרָפֶל.</p>

<p>עַל כֵּפֵי-מָגוֹר סוּסוֹ טָס</p>

<p>וּכְמוֹ עַל רוּחַ יִשָּׂאֶנּוּ:</p>

<p>כֹּה דָהֹר יִדְהַר אַךְ הַנָּס</p>

<p>וּמוּסַר-כְּלָיוֹת יִרְדְּפֶנּוּ&#8230;</p>

<br />
</blockquote>

<h3 id="יז">יז</h3>

<blockquote>
<p>לְאָן צֶ&#8217;רְקֶס פְּעָמָיו שָׂם?</p>

<p>אֵי יִשְׁקֹט בּוֹ שְׁאוֹן-הַדָּם</p>

<p>וְתָקוּם סַעֲרַת-לֵב לִדְמָמָה?</p>

<p>הֲיִשְׁקַע צְמָא הַלֵּב הֶחָם,</p>

<p>אִם תּוּכַל שְקֹט זֹה אֵשׁ-הַנְּקָמָה?</p>

<p>הַכְּפָר, בּוֹ רָאָה יַלְדוּת, דְּרוֹר,</p>

<p>וּמִסְגַּד-אֵל וּנְאוֹת שְׁלוֹם-אוֹר –</p>

<p>כָּל-זֶה, אֲהָהּ, הַצַּר בִּלֵּעַ!</p>

<p>לֹא! הוּא לֹא יֵדַע עוֹד מַרְגּוֹעַ</p>

<p>עַד אִם מִגַּל עַצְמוֹתָם-צְחוֹר</p>

<p>הוּא אַרְמוֹן-קְבָרִים לָמוֹ יַצֵּב,</p>

<p>לִהְיוֹתוֹ אוֹת לְדוֹר וָדוֹר</p>

<p>וְנִקְמַת-עַד עַל בּוּז מְנַאֲצָיו,</p>

<p>וְיָגֹל חֶרְפַּת נוֹף-הַדְּרוֹר!</p>

<p>&quot;כְּדֹמֶן-חוּץ לָעַד אֲשִׂימְכֶם</p>

<p>וְהָיָה שְׁמִי לָכֶם לְחֵת;</p>

<p>זֶה-כְּבָר, זֶה-כְּבָר אֲתָעֵב שִׁמְכֶם,</p>

<p>וְאַךְ לְנַפְשְׁכֶם וְדִמְכֶם</p>

<p>צָמֵאתִי פֹה בְּזֹה הָעֵת!&quot;</p>

<p>וְשָׁט הַסּוּס הָאַבִּיר רְתֵת</p>

<p>וְגַעַשׁ נְחִירָיו כְּאֵד הַסִּירִים</p>

<p>וּמְזָרוֹת עֵינָיו בְּרַק דִּי-נוּר;</p>

<p>מֵרָחוֹק הַרְרֵי-עַד כְּבָר נִרְאִים,</p>

<p>מָעֻזְנֵי-שֵׁן, פְּתַלְתֻּלֵי-צוּר,</p>

<p>וּמְעֻלַּף-צְחוֹר וּזְקוּף-רֹאשַׁיִם</p>

<p>יִתְגָּאֶה שַׁט עַד רוֹּם שָׁמַיִם,</p>

<p>וְרוֹכֵב-סוּס בְּלִבּוֹ נָם:</p>

<p>&#8220;בְּעוֹד אַךְ שָׁעָה אָבֹא שָׁם&#8221;.</p>

<br />
</blockquote>

<h3 id="יח">יח</h3>

<blockquote>
<p>לְפָנָיו עוֹד בִּקְרוּם-עֲרָפֶל,</p>

<p>כְּקִיר שֶׁל אַוִּיר כְּחַלְחַל-אָפֵל,</p>

<p>נִמְשָׁכִים צוּקֵי דַבְּשׁוֹת-רוֹם:</p>

<p>פַּלְמוֹנִים-זָרִים כְּמוֹ חֲלוֹם,</p>

<p>שׁוּב יִתְפָּרְדוּ, שׁוּב יִדְבָּקוּ&#8230;</p>

<p>וְשָׁעוֹת שְׁתַּיִם עָבְרוּ כְּבָר!</p>

<p>וּכְאִלּוּ עַל הָאִישׁ יִצְחָקוּ,</p>

<p>עֲדֶן מַרְאֵיהֶם פֶּלִאי-זָר.</p>

<p>פְּנֵי הָרוֹכֵב יִתְרָעָמוּ</p>

<p>וְכוֹשֵׁל כְּבָר הַסּוּס מִזְּרֹם,</p>

<p>וּכְבָר מַעֲרָבָה יֵפֶן יוֹם</p>

<p>וְצִנַּת לֵיל בָּאַוִּיר קָמָה, –</p>

<p>וְאֵלֶּה עִנְקֵי הָרֵי-שְׁמָמָה,</p>

<p>אַף-כִּי הִגְבִּירוּ שִׂיא וָצֵּל,</p>

<p>עֲדֶן מַרְאֵיהֶם – חִידַת-אֵל.</p>

<br />
</blockquote>

<h3 id="יט">יט</h3>

<blockquote>
<p>אַךְ הִנֵּה כְּבָר כְּעָנָן כַּבִּיר</p>

<p>בֹּו יִפְגַּע פִּתְאֹם גּוּשׁ הַר-הֹר;</p>

<p>כְּתַשְבֵּץ-כְּבִיר יִתְגַּוֵּן סְחוֹר,</p>

<p>וְשִׂיא מִשִּׂיא עֲלוֹת יִתְגַּבֵּר.</p>

<p>מְיֻזָּע פִּגֵּר סוּס מִשְּׁטָף</p>

<p>וַיַעֲמֵק פֹּה נְשִׁימַת-אָף.</p>

<p>וְצֵל הַיַּלְדוּת, תֹּר-שַׁעֲשׁוּעִים,</p>

<p>לִפְנֵי צֶ&#8217;רְקֶס פֹּה צָף מִתְּהוֹם;</p>

<p>בַּלֵּב הֵקִיצוּ הַגַּעְגּוּעִים</p>

<p>וּבְעֵינָיו צָצוּ אֶגְלֵי-תֹם.</p>

<p>וַתִּשְׁקַע אֵיבַת לֵב-הַמֶּרִי,</p>

<p>וּמְצוּקוֹת מַחְשְׁבוֹת הַקֶּרִי</p>

<p>כְּמוֹ קַלּוּ פֹה. אֶת מִצְחוֹ-אוֹר</p>

<p>צֶ&#8217;רְקֶס אָז יָרִים, יַשְׁקִיף סְחוֹר –</p>

<p>וְרוּחַ-גֵּאוּת לְבָשַׁתְהוּ,</p>

<p>כִּי הוּא צֶ&#8217;רְקֶס, פֹּה אֵם חִבְּלַתְהוּ:</p>

<p>יְחִידִי בֵּין מְצוּקֵי-הָר,</p>

<p>כְּמוֹ עָמְדָה פִתְאֹם זִרְמַת-חַיָּיו,</p>

<p>בַּהֲגִיגֵי-עוֹלָם הוּא הַשָּׂר</p>

<p>וְּסְפֹג אַלְמוּתָם – כָּל מָאֲוַיָּיו.</p>

<p>וַיִשְׁכַּח פֹּה אֵת עָלָיו בָּא,</p>

<p>וְרוּחוֹ פִתְאֹם כְּמוֹ הִתְעַלָּה;</p>

<p>וּכְחַבֵּק אִישׁ אֲחוֹתוֹ-כַּלָּה</p>

<p>כֵּן חִבְּקָה נַפְשׁוֹ עוֹלָם-יָהּ!</p>

<br />
</blockquote>

<h3 id="כ">כ</h3>

<blockquote>
<p>כְּבָר אָדַם קָדְקֹד הַעֲנָקִים</p>

<p>מֵחַכְלִיל שְׂחוֹק בִּפְאַת דִּי-נוּר,</p>

<p>וְחֹשֶׁךְ רַד בִּנְקִיקֵי-צוּר.</p>

<p>מִמְּצָרֵי-גַיְא, מִנְּתִיב-עֲמָקִים</p>

<p>עֲרָפֶל נָם בִּדְמָמָה צָף,</p>

<p>וְאַךְ קוֹל צַעֲדֵי-סוּס חֲזָקִים</p>

<p>בַּמֶּרְחָק יִמּוֹג אַט וָסָף.</p>

<p>וַיִּדְעַךְ אִלֵּם יוֹם-הַבָּצִיר;</p>

<p>וְנוֹבֵל חֶצְיוֹ קִפֵּל דֹּם</p>

<p>עָלֵהוּ-מֹר כָּל צִיץ וְחָצִיר</p>

<p>וַיִּישַׁן שְׁנָת בְּאֵין חֲלוֹם.</p>

<p>אָז חֶרֶשׁ אַט מִנְּקִיק-חַלָּמִישׁ</p>

<p>כַּחֲרוּז טַבָּעוֹת צֶפַע גָּח,</p>

<p>יִתְמֵשֵּׁךְ עָצֵל, קַר וְגָמִישׁ,</p>

<p>אַף יֵשׁ יִתְקַמֵּט חָח עַל חָח.</p>

<p>וּמַכְסִיף גַּבּוֹ – עוֹר הַפַּסִּים –</p>

<p>כְּהַכְסֵף דֹּם מִמַּעֲבֶה-סְבָךְ</p>

<p>הַחֲנִית אוֹ שִׁרְיוֹן הַקַּשְׂקַשִּׂים</p>

<p>(הַזְּנוּחִים מִנִּי גִבּוֹר-חַיִל</p>

<p>בִּשְׂדֵה-הַקְּרָב) אֶל מוּל יָרֵחַ,</p>

<p>שֶׁמְּצָאָם שָׁם בְּקַדְרוּת-לַיִל&#8230;</p>

<br />
</blockquote>

<h3 id="כא">כא</h3>

<blockquote>
<p>כְּבָר אָתָא לַיְלָה, לֵיל אֲפֵלָה;</p>

<p>הַנּוֹדֵד עָטַף גְּלִימָה גְדוֹלָה.</p>

<p>מֵאַחֲרֵי אַלּוֹן עָבֹת, גּוּץ,</p>

<p>הִתְחַבֵּא שְׁבִיל; הַרוּחַ סוֹעָה;</p>

<p>הַסּוּס הִתְנַגֵּף תּוֹךְ-כְּדֵי-רוּץ</p>

<p>וַיִּנְחַר כְּחָשׁ לְפֶתַע שׁוֹאָה,</p>

<p>וַיַּעֲמֹד&#8230; חִישׁ הָרוֹכֵב רַד –</p>

<p>וּלְרַגְלָיו שְׁאוֹל פְּעוּרָה כֻלָּהּ</p>

<p>וְשָׁם בַּתְּהוֹם, בְּמַעֲמַק-עַד,</p>

<p>יְשׁוֹקֵק פֶּלֶג רַב-הֲמֻלָּה</p>

<p>(זֶה דְכִי הֲמֻלָּה לִי לֹא רָז:</p>

<p>בִּישִׁימוֹן-לֵיִל הִקְשַׁבְתִּי זַעְמָהּ</p>

<p>וְרֹב, הָהּ, רֹב מַחֲשָׁבוֹת אָז</p>

<p>הֵקִיצוּ בְנַפְשִׁי זוֹ הַנְּשַׁמָּה!).</p>

<p>הָרוֹכֵב תּוֹהֶה עַל הַכֵּף</p>

<p>בְּאֵין-אֱיָל וּבְאֵין מְגַמָּה;</p>

<p>אַךְ פִּתְאֹם – שָׁם בְּלֵיל-אֵין-סוֹף</p>

<p>מְרַטֵּט אוֹר. וְשׁוּב עַל סוּסוֹ</p>

<p>הַנֶּאֱמָן לוֹ, אַבִּירוֹ, מְנוּסוֹ,</p>

<p>הוּא עוֹלֶה חִישׁ, וְטוּס וּדְהֹר</p>

<p>לְשָׁם, לְשָׁם, אֶל שְבִיב-הָאוֹר.</p>

<br />
</blockquote>

<h3 id="כב">כב</h3>

<blockquote>
<p>לֹא שֵׁד-מְזִמּוֹת בָּעֲלָטָה</p>

<p>בְּרִשְׁתּוֹ מָשַׁךְ אֶת הַזָּר;</p>

<p>לֹא עֵין בְּכוֹר-שָׂטָן שָׁם לָהָטָה</p>

<p>וַתְּאַזֵּר שְׁבִיב בַּנְּקִיק הַצָּר –</p>

<p>שְׁנֵי אָהֳלֵי-עָנְוָה צְחוֹרֵי-קִירוֹת</p>

<p>שַׁאֲנַנּוּ דֹם לְרַגְלֵי הָר;</p>

<p>עֲלֵיהֶם כִּפּוֹת-גַּג מַשְׁחִירוֹת,</p>

<p>וּכְטוּר צִיצִיּוֹת יִצְנַח רָב</p>

<p>מִשּׁוּלֵי-גַג סָפִיחַ רָב,</p>

<p>וְרוּחַ טַחַב, רוַּח-סְתָו</p>

<p>מְלַחֵשׁ לָמוֹ נוּגוֹת זְמִירוֹת.</p>

<p>וּמַקִּיף אֶת הַחֲצֵרִים סְיָג</p>

<p>חֲרוּלֵי-עֵץ, וְכֻלּוֹ מָק</p>

<p>וַיִּשַּׁח כְּבָר מֵעִדָּן כַּבִּיר.</p>

<p>וּתְנוּמַת-עַד וּדְמָמָה סְחוֹר,</p>

<p>אַךְ צֹהַר קָט יַגִּיהַּ אוֹר&#8230;</p>

<p>וַיִּצְהַל עֹז הַסּוּס הָאַבִּיר</p>

<p>וּבְרַגְלוֹ יַךְ עֲפַר-הַחוֹל</p>

<p>וּלְקוֹלוֹ עָנָה סוּס בְּקוֹל..</p>

<p>אָז יֵצֵא מִי מִפֶּתַח נָווֹ</p>

<p>וַיִּשְׁאַל אֶת הַבָּא: &quot;אֶת-מִי</p>

<p>נְבִיא-אַלַהּ לְעֵת-לֵיִל יָבֵא?&quot;</p>

<p>וַיַּעַן: &#8220;נוֹדֵד זָר אֲנִי!&#8221;</p>

<p>וְלֹא יָסַף עוֹד הַסָּב הֶעָנָו</p>

<p>חֲקֹר מֵאֵי וּמִי הָאִישׁ</p>

<p>וּלְנָווֹ סוּר הוּא קוֹרְאוֹ חִישׁ</p>

<p>(כִּי כֵן הִיא תוֹרַת אָב לְבָנָיו);</p>

<p>וּכְבָר הוּא עוֹשֶׂה כֹּה וָכֹה</p>

<p>לְהַתִּיר סוּס אַף תֵּת מִסְפּוֹא.</p>

<br />
</blockquote>

<h3 id="כג">כג</h3>

<blockquote>
<p>לְנָוֶה סָפוּג עָשָׁן כֻּלּוֹ,</p>

<p>אָז יוֹאִיל הָאוֹרֵחַ סוּר;</p>

<p>הַשָּׂב יוֹשִׁיבוֹ מוּל הַנּוּר –</p>

<p>וְלִבּוֹ טוֹב וְשָׂשׂ לְמוּלוֹ.</p>

<p>עַל-קִיר יִתְנוֹסֵס כְּבוֹד עֱזוּז</p>

<p>בֶּן-הַר: קְנֵי-רוֹבִים, חֵץ וַחֲרָבוֹת</p>

<p>עִם כְּתֹבֶת-מוּסָר בַּת חֲרוּז;</p>

<p>וּבַרְדַּס שׁוֹדֵד-לֵיל בַּזָּוִית</p>

<p>וּגְלִימָה, שׁוֹט וְכַר לַסּוּס.</p>

<p>וְאִישׁ עִם רֵעוֹ אָז יִדָּבְרוּ</p>

<p>עַל דְּרוֹר, עַל קְרָב, עַל יָמִים עָבְרוּ;</p>

<p>וְחַי וְסוֹעֵר זֶה הַשִּׂיג,</p>

<p>וְטָסִים הֵם עַל-כְּנַף-הֲגִיג</p>

<p>אֶל קַדְמֵי-דוֹר וּלְיָמִים בָּאִים.</p>

<p>כֹּה טָסוֹת שָׁעוֹת וְלַיְלָה עָף, –</p>

<p>מוּל אוֹר הַקָּמִין יוֹשֵׁב שָׂב</p>

<p>וְכֻלּוֹ אוֹמֵר קֶשֶׁב רָב</p>

<p>וְדִבְרֵי זָר בְּעֵינָיו – פְּלָאִים.</p>

<br />
</blockquote>

<h3 id="כד">כד</h3>

<blockquote>
<p>הוּא הָיָה אִישׁ לֶזְגִּין, זֶה-כְּבָר</p>

<p>(כֹּה גָמַר אֵל) בַּנּוֹף הַזָּר</p>

<p>יִתְעַגֵּם דֹּם. וְלֹו בַת נָאוָה</p>

<p>וּבָנִים שְׁלֹשָׁה, בְּנֵי-אֱיָל.</p>

<p>עִמָּהֶם – יֵשׁ וְשָׁכַח דְּאָבָה</p>

<p>וְנָעַם לוֹ זֶה אֹהֶל דָּל.</p>

<p>בְּהַבְרֵק יַחַד כּוֹכְבֵי-עֶרֶב</p>

<p>וְיָצְאוּ חִישׁ לְשַׁחֵר טֶרֶף</p>

<p>בְּנֵי-שַׁחַץ אֵל עִם נֶשֶׁק חַד –</p>

<p>וְהִרְבּוּ שֹׁד וְאָכְלוּ עַד.</p>

<p>לִפְנֵיהֶם יֵלֵךְ צֵל-מְחִתָּה,</p>

<p>וְאַחַת הִיא – הֲרֹג אוֹ גְנֹב;</p>

<p>בַּחֶרֶב יִקְנוּ חֵלֶב-חִטָּה</p>

<p>וּבְחֵץ יְשַלְּמוּ יַיִן טוֹב.</p>

<p>מֵעֵדֶר אוֹ מִכְּפָר קוֹזַקִּים</p>

<p>יְנַהֲגוּ סוּס בַּלָּט – וָגָז;</p>

<p>רַק אוֹר-הַיּוֹם הוּא אוֹיְבָם עָז;</p>

<p>כֹּה פְּרוּשָׂה רִשְׁתָּם עַד מֶרְחַקִּים&#8230;</p>

<p>הַלַּיְלָה שָׁאַר עִם הַשָּׂב</p>

<p>רַק בְּחִיר-בַּחוּרָיו, בְּנוֹ הָרָב&#8230;</p>

<p>כֹּה סִפֵּר&#8230; אַךְ הַלָּז לֹא שָׁמָע!</p>

<p>כִּמְעַט לֹא נוֹתְרָה בוֹ נְשָׁמָה;</p>

<p>אַף קָמָה פִתְאֹם עֵין הַזָּר,</p>

<p>כִּבְרֶגַע שְׁקֹעַ מֵטֵאוֹר:</p>

<p>לְפָנָיו נִצְּבָה דְמוּת בַּת-הָר</p>

<p>עֲדִינַת-חֵן וּצְעִירַת-שָׁנִים,</p>

<p>יְצִיר אֲדָמָה וַעֲדָנִים&#8230;</p>

<br />
</blockquote>

<h3 id="כה">כה</h3>

<blockquote>
<p>וּבְעֵינֵי מִי כָּזֹאת לֹא תִשָּׂא חֵן?</p>

<p>מִי חֵן-שָׁמַיִם, וְלוּ רַק מֵעֵין</p>

<p>שָׁמַיִם עַלְזֵי-אוֹר, הוּא חֵן-הַטֹּהַר</p>

<p>הַגָּנוּז בְּסֵבֶר-שְׂחוֹק וּבְנִיד עֵין-אוֹר, –</p>

<p>כָּל מַה-שֶּׁחָבִיב כֹּה בַחֲלוֹם הַנֹּעַר</p>

<p>וְאַךְ פַּעַם נִזְכֶּה לוֹ בְחַיֵּי-שְׁחוֹר –</p>

<p>מִי הַבְחֵן זֶה לֹא יַבְחִין תּוֹךְ-כְּדֵי-רְאִיָּה</p>

<p>מִיפִי הֲבֵל-הֲבָלִים, חֵן-רְמִיָּה?</p>

<p>וּמִי לֵב יַקְשֶׁה, יָהִין כֹּה אֱמֹר:</p>

<p>&#8220;הֵן אָמְנָם קְלַסְתֵּר-חֵן, אַךְ נֶפֶשׁ-קֹר!&#8221;</p>

<p>בִּרְאוֹתוֹ פִתְאֹם סֵמֶל, שֶמִּתְּחִלָּה</p>

<p>חֲשָׁבוֹ לְנִשְׁמַת כְּרוּבֵי דְרוֹר וְגִילָה,</p>

<p>שֶׁיָּרְדוּ מִמְּרוֹמֵיהֶם עַד הֲלוֹם</p>

<p>לְנַחֵם לֵב וְלִקְסֹם לוֹ חֲלוֹם?</p>

<p>אֶל בַּת לֶזְגִּין לוּ יִגַּשׁ, יִתְוַדֵּעַ:</p>

<p>בְּלֶחְיָהּ דַּם-הַקֶּדֶם יִשְׁתַּעֲשֵׁעַ</p>

<p>וְחַיֵּי אֶרֶץ יְרַנְּנוּ מִגֵּו;</p>

<p>וְאַךְ תִּרְחַק מֶנּוּ זֹה הַדְּמוּת הַנָּאָה</p>

<p>וְתָמַהּ עַל שֶׁרָאוּ עֵינָיו וְתָהָה,</p>

<p>וְאָמַר: קֶסֶם הוּא! וְלֹא יַאֲמִין לֵב&#8230;</p>

<br />
</blockquote>

<h3 id="כו">כו</h3>

<blockquote>
<p>עֲדִינַת-חֵן וּצְעִירַת-שָׁנִים,</p>

<p>יְצִיר אֲדָמָה וַעֲדָנִים;</p>

<p>מְאִירַת-עַיִן, קְרוֹבַת-לֵב,</p>

<p>כִּצְלִיל שְׂפַת-אֵם, שֶׁצָּף מִנְּשִׁיָּה</p>

<p>בְּאֶרֶץ-נוֹד, בְּעִיר נָכְרִיָּה;</p>

<p>עֲנֻגָּה, מְלֵאָה תַנְחוּם-אוֹר</p>

<p>כִּנַחֵם שִׁירַת צִפּוֹר-דְּרוֹר</p>

<p>מִבַּעַד לְשִׂבְכַת אֶשְׁנָב אָפֵל</p>

<p>אֶת לֵב אֲסִיר-הַבּוֹר בַּשָּׁפֶל –</p>

<p>כֹּה נִצְּבָה <strong>זַהְרָה</strong> מוּל הָאָח</p>

<p>בֵּין אוֹר וָצֵל, וּמִצְחָהּ שָׁח,</p>

<p>יְהִירָה וְקַלַּת-גֵּו. בִּלְבוּשָׁהּ</p>

<p>אֵין הוֹד וּפְאֵר, אַךְ תֹּם בִּלְבָד</p>

<p>וְטַעְמוֹ בוֹ&#8230; לָרֹאשׁ חֲבוּשָׁה</p>

<p>מִטְפַּחַת-בַּד בַּחֲרִיצוּת-יָד;</p>

<p>מִתַּחְתָּהּ עַד לִשְׁדֵי-חֶמְדָּתָהּ</p>

<p>שְׁתֵּי צַמּוֹת-אֹפֶל פִּזְּזוּ-נָסוּ&#8230;</p>

<p>זֶה שָׁעָה תְטַפֵּל יָד בָּהֵן:</p>

<p>קוֹלַעְתָּן, פּוֹרְעָה, וְשׁוּב קוֹלַעַת;</p>

<p>זֶה דֶרֶךְ אִשָּׁה – כָּכָה תַעַשׂ</p>

<p>בִּגְבֹר תַּאֲוָתָהּ לִמְצֹא חֵן&#8230;</p>

<br />
</blockquote>

<h3 id="כז">כז</h3>

<blockquote>
<p>בְּיַד רוֹעֵדָה הִיא מַגֶּשֶת</p>

<p>בִּצְנִיעוּת-חֵן כְּמִתְבּוֹשֶׁשֶׁת</p>

<p>לִפְנֵי אָבִיהָ נְזִיד דַּל,</p>

<p>וַתָּפֶק סֵבֶר חִיּוּךְ קַל</p>

<p>וַתֹּאמֶר צֵאת, אַךְ טֶרֶם יָדְעָה:</p>

<p>הֲצֵאת אִם לֹא? זְעֵיר-זְעֵיר</p>

<p>עַל פְּנֵי הַלֵּב הַסּוּת רָעָדָה.</p>

<p>לִשְׁמֹעַ חָמֹד מֶה חָמָדָה</p>

<p>מַה-יֹאמַר זֶה הָאִישׁ הַגֵּר,</p>

<p>אַךְ מַחֲשֶׁה הוּא, מַבָּטָיו רָצִים,</p>

<p>נִמְשָׁכִים אַחֲרֵי בְרַק-אֲזֵן</p>

<p>שֶׁעַל הַקִּיר, חֲנִית וַחֲצָצִים;</p>

<p>אַךְ הִנֵּה פִתְאֹם נָפְלָה עֵין</p>

<p>הַזָּר אֶל עֵבֶר פְּנֵי הַנַּעֲרָה</p>

<p>וַתִּבּוֹךְ קְצָת, אַךְ הִיא נִשְׁאֲרָה</p>

<p>תַּחְתֶּיהָ, בְּלִי יְרֹא מִגְּעָר-</p>

<p>בָּהּ אָב, וַתּוֹסֶף קְשֹׁב לַזָּר.</p>

<p>וְנִרְאֶה, כְּמוֹ דְבַר-מָה יַדְרִיכוֹ</p>

<p>לִרְגָעִים מְנוּחָה עַד מְאֹד:</p>

<p>עַל מִפְתַּן פִּיהוּ נֶאֱלַם שִׂיחוֹ;</p>

<p>עוֹד יִשְׂחַק שָׂחֹק אַךְ לֹא עוֹד</p>

<p>תָּצֹדְנָה עֵינָיו אוֹתָהּ צוֹד.</p>

<p>עוֹד יִשְׂחַק, יָלִיץ אַךְ עִצָּבוֹן</p>

<p>בַּצְּחוֹק, וּכְמוֹ מֵאֹנֶס בָּא;</p>

<p>וּבְהַחֲרִישׁ זֶה – וּמָלְאָה דְאָבוֹן</p>

<p>וְיָרְעָה נַפְשָׁהּ לָהּ עַל-מָה&#8230;</p>

<p>צֶ&#8217;רְקֶס מֵרֹאש הֵן צָד בִּרְעָבוֹן</p>

<p>כָּל זִיז, כָּל בְּרַק עֵינֵיהָ-לַהַב;</p>

<p>וְעַתָּה קָמוּ עֵינֵי-מְשׁוּבָה,</p>

<p>כְּמוֹ מְיַחֲלוֹת הֵן לִתְשׁוּבָה,</p>

<p>כְּיַחֵל עֵינֵי בַת עֲלוּבָה –</p>

<p>וְהוּא לֹא יָשִׂים לִבּוֹ – רַב!</p>

<p>כִּי גְדוֹלָה כְלִמַּת-לֵב וּמָרָה,</p>

<p>לֹא תוּכַל נַעֲרָה אוֹתָהּ נְשׂא:</p>

<p>כִּמְּדֻמֶּה, לְמִפְגָּע לוֹ הִיא זַהְרָה –</p>

<p>הִיא תֵשְׂטְ מִפֹּה, הִיא תֵשְׁטְ מִפֹּה!</p>

<br />
</blockquote>

<h3 id="כח">כח</h3>

<blockquote>
<p>מִי אִישׁ, אֲרָצוֹת הִרְבָּה לָתוּר,</p>

<p>מִי אִישׁ, שֶׁהִסְכִּין רַבּוֹת רְאוֹת;</p>

<p>מִי אִישׁ, לוֹ רָז-הַתַּאֲווֹת פָּתוּר</p>

<p>וַיִּלְמַד שְׂפַת כָּל לֵב, כָּל אוֹת;</p>

<p>מִי אִישׁ, שֶׁהֻטַּל עוֹד בְּאִבּוֹ</p>

<p>אֶל-בֵּין מַשְׂכִּילֵי עָם וָגוֹי</p>

<p>וּכְמוֹהֶם תֵּת לֹא נָתַן לִבּוֹ</p>

<p>בְּתִתּוֹ יָד בְּיַד בַּת-נוֹי –</p>

<p>הוּא שׂוֹשׂ לֹא יָשִׂישׂ עוֹד בַּחַיִּים</p>

<p>לִתְשׁוּקַת אֵשֶׁת-מַאֲוַיִּים,</p>

<p>וּבְיֹשֶׁר פֶּרֶא-לֵב לֹא עוֹד</p>

<p>הֲתוּלִים יַחְמֹד לוֹ חֲמֹד.</p>

<p>הוּא יַעֲנֶה בִצְחוֹק קַל עַל דִּמְעָה,</p>

<p>עַל חִיּוּךְ-חֵן – בְּמַבָּט קָר</p>

<p>וְחִבַּת-מָה בְּעֵינָיו – כְּלִמָּה&#8230;</p>

<p>יָגֵעַ מֵהִתְכַּחֵש לוֹ –</p>

<p>גַּם לִבּוֹ <strong>הוּא</strong> לֹא יַאֲמִין בּוֹ.</p>

<p>כִּי נֶפֶשׁ רָמָה אֵין לָהּ נַחַת</p>

<p>בִּשְׂרִידֵי-אֵשׁ שֶׁל נֹעַר-הוֹד,</p>

<p>וּמְצִיקָה לָהּ מַחֲשָׁבָה אַחַת,</p>

<p>כִּי אֵין בָּהֶם כְּדֵי-יְקוֹד&#8230;</p>

<p>אֲנָשִׁים אֵל בְּחֶבְרַת אָדָם –</p>

<p>מְקוֹר מַמְרוֹרֵי-עַד וּכְאֵב;</p>

<p>כִּילָדִים יַעֲשׂוּ כָל מַעְבָּדָם</p>

<p>בְּפִיק הַיָּד וּבְמֹרֶךְ-לֵב:</p>

<p>אַף גְּנֹב לֵב אִשָּׁה לֹא יָהִינוּ,</p>

<p>אַף שְׂטוֹת מִמֶּנָּה לֹא יַסְכִּינוּ;</p>

<p>וְיֵש – אֶת לִבָּם יַשְׁגֶה רָז:</p>

<p>כִּי נוֹף-מֶרְחָק – צֳרִי לַנְּשָׁמָה,</p>

<p>אוֹ מִדְבַּר חוֹל, אוֹ גִבְעָה רָמָה,</p>

<p>אוֹ נָוֶה מֻצְנָע בְּבִקְעַת-דְּמָמָה,</p>

<p>בִּמְקוֹם חֲלוֹם-הַנֹּעַר גָּז;</p>

<p>אַךְ אֵין בְּתִקְוָה זֹה נְכוֹנָה:</p>

<p>בִּמְקוֹם הַנֶּפֶש שָׁם שִׁלְטוֹנָהּ&#8230;</p>

<br />
</blockquote>

<h3 id="כט">כט</h3>

<blockquote>
<p>כְּבָר יָצֹא יָצְאָה בַת-הַחֵן,</p>

<p>צֶ&#8217;רְקֶס אַחֲרֶיהָ מֵעִיף עֵין-</p>

<p>דְּאָבָה, הוֹגֶה: &quot;בַּת-הַפְּלָאוֹת!</p>

<p>הֵן עוּלַת-יָמִים הִיא עֲדֶן</p>

<p>וּכְבָר מִשְׁאָלוֹת לָהּ וּדְמָעוֹת.</p>

<p>אַל, עַפְעַף-שַׁחַר, תִּזְרַע אוֹר</p>

<p>לַשָּׁוְא עַל אֹפֶל עַנְנַת-שְׁחוֹר,</p>

<p>פֶּן זָעְפָּהּ עָכֹר אַךְ יַעְכָּרְךָ,</p>

<p>הִיא תָּעוּף לָהּ, כִי אָץ לָהּ אָרְחָהּ&quot;.</p>

<br />
</blockquote>

<h3 id="ל">ל</h3>

<blockquote>
<p>&quot;עוֹד טֶרֶם תֵּדְעִי, מִי אֲנִי –</p>

<p>הִנָּחֲמִי! לֹא נְוֵה-מִבְטַחִים,</p>

<p>אַךְ קְרָב וּדְרוֹר וְאֶרֶץ-אַחִים</p>

<p>מִן הוּא גוֹרָלִי מִנָּה לִי.</p>

<p>הֵן אָמְנָם אַהֲבַת-עַד עִמָּדִי</p>

<p>לְאָהֳבֵךְ, וְאוּלָם אֵל</p>

<p>אֶל-נָכוֹן מָגֵן לָךְ וָצֵל.</p>

<p>כִּי הִנֵּה דָמִים שָׁפְכָה יָדִי –</p>

<p>הַהִיא תְחַבְּקֵךְ, בַּת-יְפִי?</p>

<p>הַבְּחֵיקִי תִרְוִי חֶמְדַּת-אַהֲבָה,</p>

<p>וּלְפִיךְ הַאֻמְנָם יִשַּׁק פִּי</p>

<p>הַמָלֵא תָמִיד קִלְלוֹת-זַעֲוָה?&quot;</p>

<p>– – – – – – – – –</p>

<br />
</blockquote>

<h3 id="לא">לא</h3>

<blockquote>
<p>הַבֹּקֶר אוֹר. כְּבָר הִשְׁכִּים עוּר</p>

<p>לַצֵאת לְדַרְכּוֹ הָאוֹרֵחַ;</p>

<p>עַל-גַּב הָאָח עוֹד כָּחַל נוּר,</p>

<p>הַשָּׂב הֶעָגוּם בּוֹ יָפֵחַ,</p>

<p>יְבַשֵּׁל דֹּחַן לוֹ, אָז יוֹר</p>

<p>לָאִיש, אֵי יָבֹר אֶת הַדֶּרֶךְ</p>

<p>אַף הוּא עֲדֵי הַסַּף לוֹ יֶאֱרַח,</p>

<p>יְלַוֶּה גֵר בְּפָנִים-אוֹר.</p>

<p>בְּלֵב צֶ&#8217;רְקֶס דְּבַר-מָה יִתְרַגֵּשׁ</p>

<p>וְיָעִיק דֹּם בִּנְהִי-הַכְּאֵב:</p>

<p>אֶל נַעֲרַת-חֵן יִנָּהֶה לֵב&#8230;</p>

<p>אַךְ מִי הֲלוֹם אֶת סוּסוֹ יַגֵּשׁ?</p>

<br />
</blockquote>

<h3 id="לב">לב</h3>

<blockquote>
<p>עֲצוּבַת-רוּחַ בַּת-הַחֵן</p>

<p>אֶת סוּס-הַקְּרָב לָאִישׁ הִקְרִיבָה;</p>

<p>בִּתְחִנָּה אֵלָיו נָשְׂאָה עֵין</p>

<p>וּבְקוֹל כָּאוֹב הִשְׁמִיעָה נִיבָהּ:</p>

<p>&quot;כְּבָר מוּכָן הַכֹּל – קוּם וּצְלַח!</p>

<p>בְּרֶסֶן קְרָב פֵּאַרְתִּי סוּסְךָ</p>

<p>וּכְמוֹ קַשְׂקֶשֶׂת כֶּסֶף צַח</p>

<p>יִתְנוֹסֵס בְּרַק חֲנִית-עֱזוּזְךָ;</p>

<p>וּלְאֻכָּף פֹּה בִרְצוּעַת-עוֹר</p>

<p>קָשַׁרְתִּי קָשֹׁר גְּלִימַת-שְׁחוֹר;</p>

<p>רְאֵה, כָּל-זֶה לֹא חָדָשׁ עִמִּי,</p>

<p>כְּבָר מוּכָן הַכֹּל, אוֹרְחִי-נְעִימִי!</p>

<p>וְאוֹן לַסּוּס וְחֵן וָנוֹי</p>

<p>וּפְתַלְתֹּל-הַר אַךְ מִשְׂחָק לוֹ.</p>

<p>וְאִם גַּם גָּדַל בַּמֶּרְחַקִּים,</p>

<p>אַךְ פֶּרֶא-גָאוֹן לוֹ וָעֹז,</p>

<p>וְנוֹצֵץ הוּא כְּאֶבֶן זֹאת,</p>

<p>שֶׁשָּׁחֲקוּ זִרְמֵי מַיִם מְפַכִּים,</p>

<p>וּבְרַק מַבָּטָיו – אֵשׁ יְקוֹד,</p>

<p>כִּמְעַט אַךְ שְׁחֵה – וְטָשׁ כַּשֵּׁד.</p>

<p>רְאֵה, אֶת סוּסְךָ רַק בִּשְּׁבִילְךָ</p>

<p>סִלְסַלְתִּי כֹה, אוֹרֵחַ זָר,</p>

<p>מֵחֶרֶב אוֹיֵב כִּי יַצִּילְךָ</p>

<p>בִּישִׁימוֹן-דְּמִי, בְּעִדָּן מָר&quot;.</p>

<br />
</blockquote>

<h3 id="לג">לג</h3>

<blockquote>
<p>&quot;וְאוּלָם כַּתֵּר-נָא רְגָעִים</p>

<p>מִשִּׂים כַּף-רַגְלְךָ בַּכָּר;</p>

<p>לֹא תִשְׁמַע לִי, אוֹרֵחַ זָר!</p>

<p>מִי יַגִּיד? אוּלַי יָמִים בָּאִים</p>

<p>וְסֵמֶל הַנִּצֶּבֶת פֹּה</p>

<p>יִזָּכֵר לְךָ בְּנוֹף-הַנּוֹי?</p>

<p>אָז אִם יְשֻׁפַּך יֵין-שְׂשׂוֹנְךָ</p>

<p>בִּפְנִינֵי קֶצֶף-זִיו עַל-פְּנֵי</p>

<p>הַכּוֹס – אַל בִּי יְהִי הֶגְיוֹנְךָ,</p>

<p>וְזֵכֶר שְׁמִי מִלִּבְּךָ זְרֵה!</p>

<p>אַךְ אִם זִכְרוֹנִי יְבוֹאֶךָ,</p>

<p>אִם צִלִּי יַחֲלֹף עַל פָּנֶיךָ</p>

<p>בְּלֵילֵי-דְוָי וְעֶצֶב-דְּמִי –</p>

<p>זֶה קוֹל תַּחֲנוּנַי, לוּ שְׁמָעֵנִי:</p>

<p>אַל-נָא בְלָצוֹן קַר תִּדְחֵנִי,</p>

<p>וְרֶגַע קַל הֱגֵה-נָא בִי!&quot;</p>

<br />
</blockquote>

<h3 id="לד">לד</h3>

<blockquote>
<p>&quot;נָוֵנוּ דַל, אַךְ קִרְבּוֹ שַׁלְוָה,</p>

<p>לֹא יָנִיף עָלָיו יָד בֶּן עַלְוָה.</p>

<p>מַה-יִמְצָא פֹּה? אַךְ כַּר וָשׁוֹט</p>

<p>וְצֶמֶד-סוּס וּמִכְבַּר-גְּלִימָה.</p>

<p>תֵּן אֵמוּן בִּי וְגַל לִי סוֹד:</p>

<p>אָן פַּעֲמֵי-עֹז כָּעֵת תָּרִימָה</p>

<p>וְתִקְוַת-שָׁוְא תוֹלִיכְךָ אָן?</p>

<p>מַה-תְּבַקֵּש-לָךְ? – הִשָּׁאֵר כָּאן!</p>

<p>אִתָּנוּ שְׁבָה בִּנְוֵה-מִבְטַחִים!</p>

<p>הֵן כְּבָר נָשִׁיתָ אָבוֹת, אַחִים,</p>

<p>וּשְׂפָתָם הֵם לֹא תִשְׁמַע עוֹד</p>

<p>וַתְּהִי לָהֶם כַּזָּר כַּנּוֹד.</p>

<p>מַה-יִסְכֹּן לְךָ עֲפָר-מוֹלֵדָה</p>

<p>וּמַה-לְּךָ מִנּוּ שָׁם, מִי יֵדָע?</p>

<p>וִיהִי דְבַר-אָבִי נָא יוֹם-יוֹם,</p>

<p>כִּי חוֹבַת אִישׁ לְאֶרֶץ-אָבִיו</p>

<p>לְחָרֵף נַפְשׁוֹ לָהּ וּנְקֹם –</p>

<p>עַל-דַּעְתִּי: שָׁם הַנּוֹף הֶחָבִיב,</p>

<p>בִּמְקוֹם נֵאָהֵב אַהֲבַת-חֹם,</p>

<p>בִּמְקוֹם נֵאָמֵן אֹמֶן-תֹּם&quot;.</p>

<br />
</blockquote>

<h3 id="לה">לה</h3>

<blockquote>
<p>&quot;עוֹד צְחוֹר-עֲרָפֶל יַעֲטֹף שָׂדֶה</p>

<p>וְצִנָּה יִשְּׂאוּ הַרְרֵי-רוֹם.</p>

<p>הַקְשִׁיבָה לִי, לוּ אֶחָד יוֹם,</p>

<p>לוּ אַחַת שָׁעָה שְׁבָה עִמָּדִי!</p>

<p>עִמָּדִי שֵׁב, אַכְזָרִי גֵר!</p>

<p>אֲנִי אֶת סוּסְךָ אַלְעִיט זְעֵיר,</p>

<p>אֲפַתְּחוֹ דְרוֹר, גַּם אַשְׁקוֹ מָיִם,</p>

<p>יִנָּפֶשׁ-לוֹ בַמִשְׁפְּתָיִם –</p>

<p>וְאַתָּה פֹּה בְצֵל נְוֵה-</p>

<p>מְנוּחוֹת רֹאשׁ עַל זְרֹעִי שְׁחֵה.</p>

<p>רַק פַּעַם לוּ אֶת נִדְבוֹת פִּיךָ</p>

<p>יָכֹלְתִּי קְשֹׁב וָשׂוֹשׂ בִּדְמִי!</p>

<p>מִי רִגְעֵי-אֹשֶׁר יֵעָצֶר-לִי</p>

<p>וּשְׁעַת-פְּרִידָתְךָ, מִי יַבְרִיחָהּ?&#8230;&quot;</p>

<p>אַךְ חִנָּם רָטְטָה בַת-הַנּוֹי</p>

<p>וַתּוֹחֶל לוֹ, כִּי יָשִׁיב דָּבָר</p>

<p>וְלֹא יָכְלָה הַבְלִיג עוֹד עַל דְּוָי:</p>

<p>אֶת מִפְתַּן-עֵינָהּ דֶּמַע עָבַר&#8230;</p>

<p>אֲהָהּ! בִּדְמִי-אֲבָנִים קָר</p>

<p>עַל סוּסוֹ עָלָה כְּבָר הַזָּר;</p>

<p>כְּבָר נָכוֹן הוּא לְהָרִים פָּעַם,</p>

<p>אַךְ הִפְנָה רֹאשׁוֹ – וַיִּדָּהַם,</p>

<p>וַיֵּצֶר לוֹ עַד רַחֲשֵׁי כְאֵב,</p>

<p>וַיִּפְתַּח פִּיו לְנַחֲמָהּ לֵב.</p>

<br />
</blockquote>

<h3 id="לו">לו</h3>

<blockquote>
<p>&quot;אַל-נָא תִּרְאִינִי כֹּה, בַּת-פְּלָאוֹת!</p>

<p>מַה-לִּבֵּךְ שׁוֹאֵל? דִּמְעוֹת-חֹם?</p>

<p>הֵן אָמְנָם הָיָה לִי נֹאד-דְּמָעוֹת –</p>

<p>מִכַּעַס דָּלַל כְּבָר עַד-תֹּם.</p>

<p>מַה-יְּחָבְרֵךְ, כְּלִילַת-אַהַב,</p>

<p>כָּמוֹנִי אִישׁ מְלֵא עִנְיַן-זַעַף?</p>

<p>עֲרִירִי אֹבַד, אַךְ בֶּן-דְּרוֹר,</p>

<p>אִם שַׂר בָּעָם, אִם עֶבֶד-שְׁחוֹר&#8230;</p>

<p>מִי נֶפֶשׁ עָרְגָה לִי בִּדְחִילוּ</p>

<p>וּסְחֹף לֹא נִסְחֲפָה בִמְרִי?</p>

<p>מִנִּשְׁמַת-אַפִּי תִיבַש גִּילָה,</p>

<p>וְחֶמְלַת-מָה – לֹא בִי, לֹא בִי&#8230;</p>

<p>וַאֲנִי, דְּעִי לָךְ, לֹא בֶן-עָם רֵיק</p>

<p>(וְאִם אֲנִי בִּלְבוּש בֶּן-עָם)</p>

<p>הִנָּחֲמִי, זַהְרָה, יַחֲשִׂי רָם:</p>

<p>הַדּוֹבֵר בָּךְ – אֲחִי רֻסְלַמְבֵּק.</p>

<p>זֶה נִדְרִי לְהַקְרִיב אֹשֶׁר-חַיַּי, דְּעִי!</p>

<p>אַל יֵרַע לִבֵּך שָׁוְא&#8230; הָהּ, סִלְחִי לִי!&quot;&#8230;</p>

<br />
</blockquote>

<h3 id="לז">לז</h3>

<blockquote>
<p>כֹּה סָח וַיְנוֹפֵף יָד – וְקוֹל שַׁעֲטַת-עֹז</p>

<p>כְּבָר גִּמֵּא שְׁבִיל וַיֵּלֶךְ הָלֹךְ וְנָמֹג;</p>

<p>וְהִיא – בְּלִי בְכִי, בְּלִי נִיב וּבְלִי הֲגוֹת</p>

<p>הָעָמְדָה בְּתִמְהוֹן-לֵב וְקֶשֶׁב עָמֹק,</p>

<p>כְּמוֹ לְאַפְסֵי-עַד זֹה שַׁעֲטַת-עֹז</p>

<p>חֲמוּדוֹת כָּל עֲתִידָהּ נָשְׂאָה יַחַד.</p>

<p>לַמִּצְעָר, זַהְרָה, לָךְ הֲגִיג טִפַּחַתְּ:</p>

<p>עוֹד טֶרֶם הֱקִיצוֹת – וְאֵין הֲגִיג!</p>

<p>וְעַתָּה עֵינֵךְ – דִּמְעָה, נַפְשֵׁךְ – רִיק,</p>

<p>וְרִגְעֵי-דְוָי קִדְּמוּךְ וּקְשִׁי-צִפִּיָּה</p>

<p>וּזְכֹר רִאשׁוֹנוֹת, עָבְרוּ וְלֹא-יִהְיוּ&#8230;</p>

<p>מִיּוֹם לְיוֹם הִיא צוֹפָה אַךְ לִמְקוֹם</p>

<p>זֶה כּוֹכַב-אַהֲבָתָהּ צָץ – וָדֹם.</p>

<p>בַּכֹּל, בַּכֹּל הִיא קְלַסְתֵּר-פָּנָיו רוֹאָה:</p>

<p>בְעָבֵי עֶרֶב-יוֹם שָׁם נַפְשׁוֹ תּוֹעָה;</p>

<p>אוֹ דַהֲרַת-סוּס כִּי-תִשְׁמַע בְּלֵיל נְדֹד –</p>

<p>מִיצוּעַ-שְׁנָתָהּ תֶּחֱרַד לָהּ חֲרֹד;</p>

<p>וּרְדוּפָה לִפְנֵי רוּחַ זֹה הַדְּהָרָה</p>

<p>הֵן קְרוֹבָה כְּבָר – וְאֵינָהּ עוֹד – עָבָרָה!</p>

<p>כֹּה יִמֹּג פִּתְאֹם מֵטֵאוֹר בִּנְפֹל:</p>

<p>הִנֵּהוּ פֹה! – וְאֵיפֹה הוּא? – אֵין-כֹּל!..</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/17989">https://benyehuda.org/read/17989</a></div></body></html>