<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָאַלּוֹן</title>
	<meta name="author" content="יעקב לרנר"/>
</head>
<body>

<blockquote>
<p>מִיָּמִים קַדְמוֹנִים וּרְחוֹקִים,</p>

<p>רַק שֶׁמֶשׁ מִמָּרוֹם רָאָתַם,</p>

<p>הִתְנַשֵּׂא מִטַּבּוּר הַמִּישׁוֹר</p>

<p>הָאַלּוֹן, עֲנָק-הָאִילָנוֹת</p>

<p>וַיִּגְאֶה עַד לֵב הַשָּׁמַיִם&#8230;</p>

<p>הוּא שִׂגְשֵׂג וַיִּבֹּל חֲלִיפוֹת</p>

<p>וַיִּשְׁזֹר מִיָּמִים יָמִימָה</p>

<p>פְּתִיל חַיָּיו הַגְּדוֹלִים וּטְמִירִים</p>

<p>וְאִישׁ לֹא הִשְׁגִּיחַ, לֹא הִרְגִּישׁ&#8230;</p>

<p>בָּאָבִיב, בָּאָבִיב עֵת שָׁבוּ</p>

<p>הַחֲסִידוֹת הַצְּחֹרוֹת לִכְפָרִי</p>

<p>לְקוֹמֵם הֲרִיסוֹת קִנֵיהֶן</p>

<p>עַל גַּגֵּי-הַגְּרָנוֹת הַדְּחוּיִים;</p>

<p>עֵת הִפְשִׁיר הַשֶּׁלֶג הֶעָכוּר</p>

<p>וַיָּצֶף אֶת שַׁדְמוֹת הָאָחוּ</p>

<p>וּפַלָּח כְּבָר יָצָא מֵרִבְצוֹ</p>

<p>בִּגְנִיחָה שֶׁל כֹּבֶד וְעַצְלוּת</p>

<p>לְתַקֵּן מַכְשִׁירֵי אַדְמָתוֹ:</p>

<p>מַחֲרַשְׁתּוֹ וְאֵתוֹ וּקְרוֹנוֹ –</p>

<p>אָז יֵעוֹר הָאֵיתָן מִשְּׁנָתוֹ</p>

<p>וְגִחוּךְ רַב חֶסֶד עַל פָּנָיו,</p>

<p>מִסְתַּכֵּל לִצְדָדִין וְתוֹהֶה:</p>

<p>הַאֻמְנָם כֹּה הַרְבֵּה יָשַׁנְתִּי?</p>

<p>וְתוֹךְ-כְּדֵי-תְּמִיהָה הוּא מַקְשִׁיב</p>

<p>קוֹל תְּרוּעַת צִפֳּרִים חֲדָשָׁה –</p>

<p>וְזָכַר כִּי בָּא כְּבָר הָאָבִיב</p>

<p>וְהִתְחִיל מְחַדֵּשׁ נְעוּרָיו&#8230;</p>

<br />
</blockquote>

<p>גרודנה</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/18417">https://benyehuda.org/read/18417</a></div></body></html>