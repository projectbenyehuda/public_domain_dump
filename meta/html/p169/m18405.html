<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תֹּהוּ</title>
	<meta name="author" content="יעקב לרנר"/>
</head>
<body>

<h2 id="א">א</h2>

<blockquote>
<p>מֵאָז הַבֹּקֶר עוֹמְמִים קִירוֹת-חַדְרִי דוּמָם,</p>

<p>וְאֶגְלֵי בְּכִי-הַסְּתָו מִתְגַּלְגְּלִים לְתֻמָּם</p>

<p>עַל סַנְוְרֵי-חַלּוֹנָי.</p>

<p>מִמֶּרְחָק רוּחַ בָּא כִגְוִיעַת-אִישׁ עֲזוּבָה</p>

<p>וְעָמֹק עַד עַצְמוֹתַי חָדְרָה צִנָּה טְחוּבָה</p>

<p>וַתְּסַמֵּר אֶת רַעְיוֹנָי.</p>

<br> 

<p>שְׁעוֹנִי עַל הַקִּיר – מְצָאתִיו מֵת וְקָפוּא,</p>

<p>וּשְׁנֵי מְרַדְּפֵי-זְמַנָּיו נוֹקְשׁוּ וַיִּיעָפוּ</p>

<p>בְּדֶרֶךְ-עֲקַלָּתוֹן.</p>

<p>וְאֵין לָעֵת כָּל שֵׁם: לֹא בֹקֶר וְלֹא צָהֳרַיִם;</p>

<p>וְאֵין לַיְקוּם כָּל דְּמוּת: לֹא מָוֶת אַף-לֹא חַיִּים –</p>

<p>שְׁעוֹנִי מֵת – שַׁבָּתוֹן!</p>

<br> 

<p>בַּחֲלַל-שִׁמָּמוֹן קוֹדֵר בָּטְלָה הֲוָיָתִי,</p>

<p>וְנִפְלְאוּ מִמֶּנִּי שִׁבְתִּי וְקִימָתִי</p>

<p>וְכָל נְטוֹת מַאֲוַיָּי.</p>

<p>כִּמְדֻמֶּה: נִנְהֶה לִבִּי, אַךְ לֹא הַנְּהִיָּה</p>

<p>וְצִלִּי, צֵל נְשָׁמָה קָרָה וְנָכְרִיָּה,</p>

<p>מְבַכֶּה אָבְדַן-חַיָּי&#8230;</p>

<br> 

<p>עַל הֶבֶל זְכוּכִית-צָהֳרִי רוֹהֵט קְצֵה-אֶצְבָּעִי</p>

<p>וּמְסַכְסֵךְ בְּלִי הִתְכַּוֵּן צֵרוּף שְׁמוֹת-הֲבָאִי</p>

<p>וְקַו לָקָו – רְשִׁימָה.</p>

<p>אַבִּיטָה: מִן הַסִּכְסוּךְ יָצָא שֵׁם אַלְמוֹנִי!</p>

<p>כִּמְדֻמֶּה: לִי הַשֵּׁם! אַךְ הִנְנִי בְּתִמְהוֹנִי:</p>

<p>אֵיךְ תָּלוּי הוּא עַל בְּלִימָה?&#8230;</p>
</blockquote>

<blockquote>
<br />
</blockquote>

<h2 id="ב">ב</h2>

<blockquote>
<p>מְחִי-הַיָּד – וַתִזַּךְ פִּסַּת-הַזְּגוּגִיָּה</p>

<p>וְהִנֵּה – קָדְרָה עִיר וְכָל הָאוּכְלוּסִיָּה</p>

<p>מִבְּכִי הַסְּתָו הַנִּצְחִי.</p>

<p>וָאֵצֵא אֶל הַתֹּהוּ לִמְשֹׁךְ קְרוֹן-סִבְלוֹתַי</p>

<p>בְּעִקְבוֹת רִבְבוֹת-עָם הַזְּעֵפִים כְּאַנְחוֹתַי</p>

<p>וְתָו-הַשְּׁכוֹל עַל מִצְחִי.</p>

<br> 

<p>וָאֶעֱבֹר שׁוּק וּרְחוֹב וָאֵרֶא אַךְ נְמוּשׁוֹת</p>

<p>מְחַבְּקִים סְחִי-הַחוּץ וּפוֹזְמִים תְּחִנּוֹת כְּמוּשׁוֹת,</p>

<p>אַךְ פַּסּוּ רַחֲמִים סֶלָה.</p>

<p>נִשְׁתַּקְּעוּ מֵעֵינֵי-עוֹלָם אַךְ בְּצוֹק עִתּוֹתָיו</p>

<p>וַיִשַּׁח אִישׁ וָאִישׁ מֵעַבְטִיט דַּאֲגוֹתָיו</p>

<p>הַדְּלוּחוֹת מִנִּי חֶלְאָה.</p>

<br> 

<p>וָאֵרָא קְרוֹנוֹת-מָוֶת נוֹסְעִים בְּלִי מְבַכִּים,</p>

<p>וְאֵין לָהֶם מְלַוִּים אֶל נְאוֹת-מַחֲשַׁכִּים;</p>

<p>רַק צִלְלֵי-מְקַבְּרֵיהֶם</p>

<p>חַיָּלִים בָּלִים שְׁנַיִם, שְׂרִידֵי קְרָב-עוֹלָמִים,</p>

<p>נֶחֱשָׁלִים אַט עַל יָדָם, קָרִים וְנִזְעָמִים,</p>

<p>וּמַעְדְּרִים עַל כִּתְפֵיהֶם.</p>

<br> 

<p>וָאֶפְגֹּש חוֹגְגִים שְׁמֵמִים סוֹחֲבִים דּוּמָם דֶּגֶל,</p>

<p>וּמְשֻׁנֵּי-בְרִיּוֹת סָבִיב, קְצוּצֵי יָד וָרֶגֶל,</p>

<p>מְדַדִּים עַל כְּלוּנְסָאוֹת.</p>

<p>וְהִנֵּה מוֹכְרֵי-בְשׂוֹרוֹת פּוֹזְזִים פֹּה וְרוֹטְטִים</p>

<p>וַחֲלוּדֵי-צְרוּדֵי-קוֹל יְסַנְּנוּ בֵין הַמְּשׁוֹטְטִים</p>

<p>לֹא-נִהְיוֹת וְלֹא-בָאוֹת.</p>

<br> 

<p>וָאָתוּר כֹּה וָהֵנָּה: אוּלַי אָזִין קְלָלָה</p>

<p>אוֹ תְלוּנָה כָּל-שֶׁהִיא, אוֹ אַנְחַת נֶפֶשׁ כָּלָה –</p>

<p>וָאָשׁוּב דַּךְ וְעָנִי.</p>

<p>בִּשְׁתִיקַת צִדּוּק-דִּין וּבְצִמְצוּם רוֹחַ סוֹבְלָה;</p>

<p>וּמְחוֹל-שִׁנַּיִם קַר מֵאַחֲרֵי שָׂפָה נוֹבְלָה</p>

<p>בִּנְתִיב אֵין-אוֹר לִוָּנִי.</p>

<br> 

<p>וְשׁוּב עַל זְכוּכִית-צָהֳרִי קָרַם קְרוּם-עֲרָפֶל</p>

<p>פִּעַמְתִּי אֶת שְׁעוֹנִי, אַךְ פִּזְמוֹנוֹ תָפֵל</p>

<p>וּשְׁעוֹתָיו מְשֻׁעֲמָמוֹת.</p>

<p>בַּמֶּרְחָק רוּחַ זָע כְּשַׁחַץ מִנִּי כָבֶל</p>

<p>וַיִּסְעַר עַל הָעִיר בְּזַעֲקַת: עָוֶל, עָוֶל!</p>

<p>וַיִּגַּע בִּי – וַיָּמוֹת&#8230;</p>
</blockquote>

<blockquote>
<br />
</blockquote>

<p>תרע&quot;ז</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/18405">https://benyehuda.org/read/18405</a></div></body></html>