<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אָבֹא שַׁעְרֵי</title>
	<meta name="author" content="צאלח מצליח"/>
</head>
<body>

<blockquote>
<p>אָבֹא שַׁעְרֵי יְרוּשְׁלֵם הַבְּצוּרָה</p>

<p>אֲשֶׁר חָרְבָה וּמִטּוֹבָה בְצוּרָה</p>

<p>וְאִם תָּשׁוּב וְהִיא תִבְטַח בְּצוּרָהּ</p>

<p>אֲזַי צוּרָהּ יְדַבֶּר נָא שָׁלוֹם בָּהּ:</p>

<br />
</blockquote>

<blockquote>
<p>אָבוֹא שַׁעְרֵי תְּשׁוּבָתָךְ, וְאָשִׁית</p>

<p>לְנֶגְדִּי יוֹצְרִי תָמִיד, וְאָשִׁית</p>

<p>בְּיִצְרִי, לֹא אֲנִי אֶחְשֶׁה וְאָשִׁית</p>

<p>בְּכָל יָמַי עֲדֵי זִקְנָה וְשֵׂיבָה:</p>

<br />
</blockquote>

<blockquote>
<p>אָבוֹא שַׁעְרֵי בְּצוֹק עִתִּים וְחָרוּץ</p>

<p>אֲשֶׁר הַיּוֹם בְּכִלָּיוֹן וְחָרוּץ</p>

<p>וְחִישׁ יִהְיוּ מְמֻלָּאִים בְּחָרוּץ</p>

<p>וּמַרְגָּלִית, זָהָב שָׁחוּט וּשְׁבָא.</p>

<br />
</blockquote>

<blockquote>
<p>אָבוֹא שַׁעְרֵי מְקוֹם צִיּוֹן, וְאָגוּר</p>

<p>מְקוֹם מַלְכֵי בְנֵי דָוִד וְאָגוּר</p>

<p>וְאַךְ אוֹיְבִי וְלֹא אֶפְחַד וְאָגוּר</p>

<p>בְּכָל מָקוֹם אֲשֶׁר אֵלְכָה בָהּ:</p>

<br />
</blockquote>

<blockquote>
<p>אָבוֹא שַׁעְרֵי יְרוּשְׁלֵם הָאֲרֻכָּה</p>

<p>בְּנֵה אוֹתָהּ וְהַעְלֵה לָהּ אֲרֻכָה</p>

<p>וְכָל בָּנַי בְּךָ יִתְפָּאֲרוּ כַ-</p>

<p>אֲשֶׁר יִרְאוּ שְׁכִינָתְךָ בְּקִרְבָּהּ:</p>

<br />
</blockquote>

<blockquote>
<p>אָבוֹא שַׁעְרֵי יְרוּשְׁלֵם הַבְּנוּיָה</p>

<p>אֲזַי אֶשְׂמַח וְאָגִילָה בְנוֹיָה</p>

<p>וְכָל כֶּתֶם אֲשֶׁר כָּמוּס בְּנוֹא יַ-</p>

<p>אֲצִיל לַבַּת אֲהוּבָה וַחֲבִיבָה:</p>

<br />
</blockquote>

<blockquote>
<p>אָבוֹא שַׁעְרֵי כְנֵסִיּוֹת בְּרִנָּה</p>

<p>וְחִישׁ כַּבְלֵי חֲטָאַי שַׁבְּרָה נָא</p>

<p>וְלִירוּשְׁלֵם מְהֵרָה דַבְּרָה נָּא</p>

<p>לְמַעַנְךָ וְחוּשָׁה, אֵל, שָׁלוֹם בָּהּ:</p>

<br />
</blockquote>

<blockquote>
<p>אָבוֹא שַׁעְרֵי צְפַת חֶבְרוֹן וְשָׁלֵם</p>

<p>בְּמָמוֹן רַב וְגוּף בָּרִיא וְשָׁלֵם</p>

<p>וְתִבְנֶה אֶת מְקוֹם קָדְשָׁךְ וְשַׁלֵּם</p>

<p>לְבַת אֱדֹם גְּמוּלָהּ לָהּ וְרִיב בָּהּ:</p>

<br />
</blockquote>

<blockquote>
<p>אָבוֹא שַׁעְרֵי תְפִלָּתָךְ מְכֻתָּר</p>

<p>וְלַיְשׁוּעָה אֱהִי תָמִיד מְכֻתָּר</p>

<p>רְאֵה אוֹיְבַי לְעַבְדָּךְ הִמְּכוּ, תַּרְ-</p>

<p>אֵינִי נִפְלָם וְשָׁכְבָם בַּעֲצִיבָה:</p>

<br />
</blockquote>

<blockquote>
<p>אָבוֹא שַׁעְרֵי יְרוּשְׁלֵם וּבָרְחוֹב</p>

<p>וְאֶעְמֹד עִם בְּנֵי צִיּוֹן וּבַר חוֹב</p>

<p>וְכָל יָשָׁר וְזַךְ לֵבָב וּבַר חוֹב</p>

<p>עָלָיו יַעְלֶה בְּחַגִּים הַכְּתוּבָה:</p>

<br />
</blockquote>

<blockquote>
<p>אָבוֹא שַׁעְרֵי דְלָתֶיךָ וּפִשְׁפֵּשׁ</p>

<p>מְקוֹם לֹא נִמְצְאוּ תוֹלָע וּפִשְׁפֵּשׁ</p>

<p>וְאַשְׁרֵי אִישׁ אֲשֶׁר יָשׁוּב וּפִשְׁפֵּשׁ</p>

<p>דְּרָכָיו אָז יְשׁוּעָתוֹ קְרוֹבָה:</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/41285">https://benyehuda.org/read/41285</a></div></body></html>