<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אַרְבַּע אֲבָנִים טוֹבוֹת</title>
	<meta name="author" content="יצחק ליבוש פרץ"/>
</head>
<body>

<p>ויהי היום, וכרוז נשמע במרומים:</p>

<p>– נעשה משורר עברי!</p>

<p>וישמחו המלאכים מאד, והמלאך הממונה לאותו דבר עף בטיסה אחת אל אוצר הנשמות, ויבחר מאחת מהנה, וישק לה, ויאמר:</p>

<p>– בשורה בפי! על פי מצות הבורא עליך לרדת למטה ולהיות למשורר עברי על הארץ!</p>

<p>והנשמה נכונה למלאות אחרי צו, ורק איננה יודעת: השירה מאין תמצא?</p>

<p>– השירה היא אור וחיים, ושם, אומרים, מאירה השמש אך ביום, ובלילה מתנוצצים אך כוכבים קטנים&#8230; וגם ביום וגם בלילה יש אשר עננים עולים ומשתרעים בין השמים והארץ ומסתירים את האור&#8230; עוד אומרים, שהשנה נחלקת שם לעתות, שיש שם סתו וחורף, ובעתות הללו הכל בלה ומת&#8230;</p>

<p>– אל תיראי, – ינחם המלאך את הנשמה הנוגה – אַת תלכי אחרי, ואני אנהגך ואביאך אל אוצר <strong>היגונים</strong> ותבחרי לך שם &#8220;יגון&#8221; כחפצך, והיה לך למקור השירה.</p>

<p>והנשמה, שלא הבינה את שפת החיים על הארץ אשר בפי המלאך, הלכה אחריו.</p>

<hr />

<p>ויבוא המלאך והנשמה אל אוצר היגונים; ותרא הנשמה והנה הוא מלא על כל גדותיו אבנים טובות, אבני חן. ותתפלא הנשמה מאד, ותשאל:</p>

<p>– האלה הם <strong>היגונים</strong>?</p>

<p>– כן – ענה המלאך – היגון והצער למטה, אבנים טובות הן למעלה, ואַת נשמה זכה, התבונני באבנים הטובות ובחרי לך אחת מהנה ואַמצי אותה אל לבך, והיתה לך למקור אור וחום – למעין השירה לכל ימי חייך בעולם התחתון שם!</p>

<p>ותען הנשמה ותאמר:</p>

<p>– בכל האבנים אך שלש גדולות וטובות אני רואה. אך איך אבחר מהן וטרם ידעתי את משפט האבנים, אשר לקחו את לבבי.</p>

<p>ותור באצבע על שלש אבנים, והמלאך באר לה את משפטן.</p>

<hr />

<p>ועל הראשונה אמר:</p>

<p>– יגון קודר מאד, צער נחלשים וחלשים&#8230; שלחן מלא דשן, גם הכלבים המגרמים תחת השלחן עושים פימה עלי כסל. אך לנחשלים אין מקום, לא <strong>על</strong> השלחן ולא <strong>תחת</strong> השלחן, והם פורשים ובוכים, פורשים ובוכים מאד&#8230; וכי יגבר צערם, והתקצפו, ויאמרו להפוך את הקערה על פיה – &#8220;גם לי גם לך לא יהיה!&#8221; – צער גדול!</p>

<p>ועל השניה אמר:</p>

<p>– יגון נורא! צער דור <strong>הולך</strong> בין המצרים: הלוחות הישנים נפלו ארצה ונשברו, ולוחות חדשים טרם נפסלו&#8230; כבר עלה הפטיש על האלים הישנים ויפוצצם, והחוטב אלים חדשים לא נראה עוד&#8230; והדור הולך ונהלך כצל, ואינו יודע מאין בא, מה עשה ולאן הוא הולך. דור יתום הוא&#8230; אינו יודע את אביו&#8230; אינו יודע את הדבר, שהוא צלו ויוצרו&#8230; והוא פורש ובוכה, פורש ובוכה&#8230; צער נורא!</p>

<p>ועל השלישית אמר:</p>

<p>– צער ישן נושן&#8230; צער עמוק&#8230; צער העולם ונופך משלו&#8230;</p>

<hr />

<p>והנשמה אומרת:</p>

<p>– מלאך טוב ומטיב: לא שפת השמים, כי אם שפת האדמה על לשונך, ואני טרם הייתי שם&#8230; אינני יכולה לבחור, לפי שאינני מבינה לטעם מליך&#8230; אבל שלש האבנים הטובות יפות הן, מזהירות הן&#8230; הבה אקח את שלשתן&#8230;</p>

<p>– גם זאת תוכלי – ענה המלאך – ואולם אז קבל תקבלי גם אבן רביעית, בלי דעתך וחפצך&#8230;</p>

<p>– והרביעית מה היא?</p>

<p>– אבן קטנה, אך לפעמים כבדה מנשוא&#8230; יגון המתבודד מחוץ לכל המחנות, צער הבלתי מובן&#8230;</p>

<p>– לו בקולי תשמעי, – הוסיף המלאך – ולקחת אך אבן אחת!</p>

<hr />

<p>אך הנשמה לא שמעה בקול המלאך, ותקח ארבע אבנים טובות, ותרד להיות לנשמת משורר עברי.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1126">https://benyehuda.org/read/1126</a></div></body></html>