<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חתן וכלה</title>
	<meta name="author" content="יצחק ליבוש פרץ"/>
</head>
<body>

<h1 id="חתןוכלהיצחקליבושפרץ">חתן וכלה / יצחק ליבוש פרץ</h1>

<br>

<p>חתונה באמצע הדרך, בכפר</p>

<p>חדר קטן, מטה אחת, שני כסאות ושולחן, על השולחן מנורה, מבעד החלון נראים שמים מאָדמים, בצאת הצפירה.</p>

<br>

<p>שתי שושבינות מובילות את הכלה החדרה, הדלת נסגרת מאחריהן.</p>

<br>

<p>השושבינה האחת: עתה, אחותי&#8230;</p>

<p>הכלה: היה לא תהיה!</p>

<p>השושבינה השניה: כן, כן&#8230; כנהוג בישׂראל&#8230;</p>

<p>הכלה: הרפינה!</p>

<p>השושבינה האחת: עלמה שוטה&#8230; הלא אחרות מתקנאות בך&#8230; כלי יקר כזה&#8230; למדן מופלג!</p>

<p>השושבינה השניה: ואביך אמר, כי אם תמרי את פינו, נקרא לו ואז יבוא בעצמו&#8230;</p>

<p>הכלה ( רוקעת ברגליה ): הרפינה, או – – –</p>

<p>השושבינה הראשונה ( אל השניה ): הרפי מן המשוגעת&#8230; ( מוליכה את רעותה הצדה ) מה לנו ולצרה הזאת&#8230; כעץ כן פריו!&#8230;</p>

<p>השושבינה השניה: הלא אביה הוא בעל-בית מיושב, עשיר ותקיף בדעתו&#8230;</p>

<p>השושבינה הראשונה: אבל אמה&#8230; את הגיהנום ראה בחייה&#8230; היא לא חדלה אף רגע מבכי&#8230;</p>

<p>הכלה ( שמעה פתאום, בעינים דולקות ): לכנה, לכנה מזה, כרגע!&#8230; שם אמי הקדושה אַל יפקד פה! לכנה!</p>

<p>שתי השושבינות ( נסוגות אחור ): מטורפת! ( יוצאות ).</p>

<p>(הדלת נפתחת שנית, החדרה נהדף החתן)</p>

<p>החתן (מתבונן כה וכה. בראותו את הכלה בלבושיה, מתפלא ופותח את פיו בתמיה&#8230;חפץ לשוב אל הדלת ולקרוא).</p>

<p>הכלה: שוטה, בוא הנה! אל תקרא לאיש&#8230; דבר-סתר לי אליך&#8230;</p>

<p>החתן ( בחפזון ): אחרי כן, אחרי כן!&#8230;</p>

<p>הכלה: לא, יקירי, עתה!</p>

<p>החתן: מה זאת? אַת תמשלי בי?</p>

<p>הכלה: אך היום, יקירי&#8230; אך היום&#8230; מחר תהיה אתה הבעל ואני&#8230;</p>

<p>החתן ( בצחוק ): ואַת אשת איש&#8230; אך מהרי נא!</p>

<p>הכלה: אבל שב נא&#8230;</p>

<p>החתן: ואַת?</p>

<p>הכלה: גם אני אשב&#8230;</p>

<p>החתן: על-יד שולחן אחר?&#8230;</p>

<p>הכלה: אך היום, יקירי, אך היום&#8230;</p>

<p>החתן: ומחר?</p>

<p>הכלה: ומחר כאשר ייטב בעיניך&#8230; הלא אתה תהיה הבעל&#8230;</p>

<p>החתן: דעי לך, איפוא, כי אך פעם אחת אשׂא פניך!</p>

<p>הכלה: תודה&#8230; ( צוחקת מרה ).</p>

<p>החתן ( ברוגז ): ומה אַת צוחקת, משוגעת?&#8230;</p>

<p>הכלה ( מתאפקת ): יען&#8230; יען כי שכחתי את שמך, חתן.</p>

<p>החתן: חא, חא, חא! זכרון של חתול! שמי&#8230; שמי&#8230; עליך לזכור את שמי!</p>

<p>הכלה: שלומיאל?</p>

<p>החתן: לא!</p>

<p>הכלה: יוסי&#8230;</p>

<p>החתן: לא, לא!</p>

<p>הכלה: חיים?</p>

<p>החתן ( קופץ פתאום ממקומו ): ואני, השוטה, עודני יושב אתה&#8230; למה לה לדעת את שמי?&#8230;</p>

<p>הכלה: אבל – הלא דבר לי אליך!</p>

<p>החתן ( שב למקומו ): דבּרי!&#8230;</p>

<p>הכלה: חפצתי להגיד לך, מדוע ראשונה לא רציתי בך, ועתה, כאשר עיניך רואות, אני רוצה!</p>

<p>החתן: אני יודע – אביך ציוה עליך! בשוט דפק אותך אל החופה!&#8230; ובלי ספק הבטיח לך, שאם לא תמרי את פיו, יתן לך איזה צעצועים. אולי דברים <strong>מתוקים</strong>, הלא נשים דעתן קלות! אך שטיא! מה לי ולמאוּנך, ולחפצך?!</p>

<p>הכלה: להתנצל לפניך אני חפצה!</p>

<p>החתן: למה לי ההתנצלות שלך? לצור על גבי צלוחית?</p>

<p>הכלה: הלא פעם אחת תוכל לשׂאת פני&#8230;</p>

<p>החתן: כבר נשׂאתי שתי פעמים.</p>

<p>הכלה: אבי ציוה עלי לירוא את הזוגות&#8230; שמע לי <strong>עוד</strong> פעם אחת&#8230;</p>

<p>החתן: אביך ציוה! זה הוא דבר שונה לגמרי&#8230; וגם זוגות, משהו של חשש! דבּרי, אך חושי!</p>

<p>הכלה: אמרו לי, כי קטן אתה ודל ועיניך טרוטות, ולא חפצתי&#8230;</p>

<p>החתן: הנשים מקפידות בהבלים שכאלה&#8230; שטיא. מרבה בשׂר מרבה רימה! ומה לך ולעיני?</p>

<p>הכלה: אמרו לי שגדול בתורה אתה, ובכל זאת לא חפצתי&#8230; ומה לי ולתורתך בתוך מעיך? הלא גם הדיבּר אין בך לבאר לי את תורתך, אף כי פיך פתוח תמיד!</p>

<p>החתן ( בצחוק ): לך?&#8230; לאשה?&#8230; חאַ, חאַ, חאַ!</p>

<p>הכלה: ואיך אדע להוקירה?</p>

<p>החתן: לכאורה, כן הוא&#8230; אבל באמת לא כן הוא! האשה מחויבת להאמין, שבזכות תורתו של בעלה תהיה הדום לרגליו בגן עדן&#8230;</p>

<p>הכלה: ואם ארד לגיהנום?</p>

<p>החתן ( בפחד ): לגיהנום? לגיהנום? ( מתנשׂא וצועק ) שוֹק על ירך אכּך, אם תרדי לגיהנום&#8230; התאמרי כי לפי שגדולה את ממני ועבה ממני, לא אַכּך? חי נפשי, אַכך! בשבט אכך! כמו שאביך דורש, ושבט גדול אקנה, גדול ועב!</p>

<p>הכלה: אבל למה תכּני? הלא אמרתי לך, כי עתה אני רוצה, וחפצה אני להגיד לך מדוע!</p>

<p>החתן: הלא אמרתי: דבּרי&#8230;</p>

<p>הכלה: אמרו עליך, כי מזמר משׂכיל אתה!</p>

<p>החתן ( בקורת רוח ): אמת! בעירנו אני המשורר הראשון! בחגים ומועדים מוליך אותי אבי לבתי הגבירים שבעיר ואני אומר שם מעט תורה, ואחרי כן אני מזמר&#8230; ונותנים לי ממתקים! לפעמים נותנים לי גם דגים מלוחים! דגים קטנים מאד, אבל טובים!</p>

<p>הכלה: למען מצוא חן בעיניך, אתן לך גם אני דגים מלוחים&#8230; אבל במה אדע, כי כנים דבריך&#8230;</p>

<p>החתן: שאני אוהב דגים מלוחים? הבי כרגע ואוכל!</p>

<p>הכלה: לא זאת, אך במה תוכיח לי, שאתה מזמר!</p>

<p>החתן: ומה אעשׂה לך?</p>

<p>הכלה: היודע אתה לזמר &#8220;כל נדרי&#8221;?</p>

<p>החתן: על צד היותר טוב!</p>

<p>הכלה: ויהי האות, אם תזמר!</p>

<p>החתן: עתה? היש לי עתה <strong>פנאי</strong> לזמר?</p>

<p>הכלה: אני מבקשת – – –</p>

<p>החתן: ותהי הפעם הרביעית, עוד הפעם זוּגות!&#8230;</p>

<p>הכלה: אין דבר, עוד יש לי מה לבקש&#8230; עד חמש ועד שבע פעמים&#8230;</p>

<p>החתן: אבל – – –</p>

<p>הכלה: הבל הבלים! היודע לזמר <strong>אוהב</strong> לזמר&#8230;</p>

<p>החתן: זה אמת! אבל מה אזמר לך?</p>

<p>הכלה: הלא ביקשתיך: כל נדרי!</p>

<p>החתן ( מזמר בקול ).</p>

<p>הכלה: טוב מאד! חי נפשי, טוב מאד! גם בהכּרך שלנו תהיה המשורר הראשון! ראש וראשון תהיה! ולזמר &#8220;שושנת יעקב&#8221; אתה יודע?</p>

<p>החתן: בוַדאי! בשלוש נוסחאות! בנגינת החזן מווילנא, החזן מאודיסה והחזן מז&#8217;יטומיר!</p>

<p>הכלה: כלתה נפשי למנגינות, זמר נא, זמר, ידידי!</p>

<p>החתן: ידידי?! איזה ידיד אני לך?&#8230; האם רעינו יחד חזירים, מה?</p>

<p>הכלה: אבל זמר נא לראשונה, ואחר תכעס!</p>

<p>החתן: יהי כן, ובאיזו נוסחא אזמר?</p>

<p>הכלה: בכל השלוש&#8230;</p>

<p>החתן: היכא דמי, משוגעת!</p>

<p>הכלה: בזה אחר זה!</p>

<p>החתן: בזה אחר זה – שפיר דמי! הנני מתחיל בנגון של החזן מווילנא ( מזמר ). עתה תבוא נוסחת החזן מז&#8217;יטוֹמיר ( מזמר ).</p>

<p>(קול דופק מבחוץ וקורא:)</p>

<p>– <strong>ברוך</strong>, זמן קריאת שמע של שחרית!&#8230;</p>

<p>החתן ( עונה ): כרגע, אבי, כרגע, עוד &#8220;שושנת יעקב&#8221; אחת!</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1026">https://benyehuda.org/read/1026</a></div></body></html>