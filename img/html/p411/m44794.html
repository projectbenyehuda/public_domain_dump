<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שְׁלֹשָה תַּפּוּחִים שֶׁל זָהָב</title>
	<meta name="author" content="נתניאל הות'ורן / משה בן־אליעזר"/>
</head>
<body>

<blockquote>
<br />
</blockquote>

<blockquote>
<p>הַשְמַעְתֶּם מִימֵיכֶם עַל שְלֹשֶת הַתַּפּוּחִים שֶל</p>
</blockquote>

<blockquote>
<p>זָהָב, אֲשֶר גָדְלוּ בְּגַן הַהֶסְפֵּרִידוֹת?! הוֹי, אֵלֶּה הָיוּ</p>
</blockquote>

<blockquote>
<p>תַּפּוּחִים, אֲשֶר הָיוּ מְשַלְּמִים הַרְבֵּה מְאֹד בִּמְחִיר אֵיפָה</p>
</blockquote>

<blockquote>
<p>אַחַת, לוּ הָיוּ גְדֵלִים בַּגַּנִּים בְּיָמֵנוּ! אוּלָם אֵין אַף עָנָף</p>
</blockquote>

<blockquote>
<p>קָטָן מִן הַפְּרִי הַנִּפְלָא הַזֶּה עַל עֵץ אֶחָד בְּכָל הָעוֹלָם</p>
</blockquote>

<blockquote>
<p>כֻּלּוֹ. וְאַף גַּרְעִין מִזֶּרַע הַתַּפּוּחִים הָאֵלֶּה אֵינוֹ קַיָּם</p>
</blockquote>

<blockquote>
<p>עוֹד.</p>

<p>וְגַם בַּיָּמִים הָעַתִּיקִים, הַקַּדְמוֹנִים,</p>
</blockquote>

<blockquote>
<p>שֶנִּשְכְּחוּ לְמֶחֱצָה, לִפְנֵי אֲשֶר עָלָה בְּגַן הַהֶסְפֵּרִידוֹת</p>
</blockquote>

<blockquote>
<p>שָמִיר וָשַיִת, פִּקְפְּקוּ אֲנָשִים רַבִּים מְאֹד, אִם אָמְנָם יֵש</p>
</blockquote>

<blockquote>
<p>עֵצִים הַנּוֹשְׂאִים פְּרִי תַפּוּחִים שֶל זָהָב מוּצָק עַל עַנְפֵיהֶם.</p>
</blockquote>

<blockquote>
<p>הַכֹּל שָמְעוּ עַל הַדָּבָר, אַךְ אִיש לֹא זָכַר, כִּי רָאָה בְּעֵינָיו.</p>
</blockquote>

<blockquote>
<p>בְּכָל זֹאת הָיוּ יְלָדִים רְגִּילִים לְהַקְשִיב בְּפִיּוֹת פְּעוּרִים</p>
</blockquote>

<blockquote>
<p>אֶל הַסִּפּוּרִים עַל עֵץ הַתַּפּוּחִים שֶל זָהָב, וּבְלִבָּם גָמְרוּ</p>
</blockquote>

<blockquote>
<p>לְבַקֵּש וְלִמְצֹא אוֹתוֹ, כַּאֲשֶר יִגְדְלוּ. בַּחוּרִים אַמִּיצֵי-לֵב,</p>
</blockquote>

<blockquote>
<p>אֲשֶר נִכְסְפָה נַפְשָם לַעֲשׂוֹת מַעֲשֵׂה גְבוּרָה יוֹתֵר מִכָּל</p>
</blockquote>

<blockquote>
<p>חַבְרֵיהֶם, יָצְאוּ לְבַקֵּש אֶת עֵץ הַפְּרִי הַזֶּה. רַבִּים מֵהֶם לֹא</p>
</blockquote>

<blockquote>
<p>שָבוּ עוֹד, וְאִיש מֵהֶם לֹא הִצְלִיחַ לְהָבִיא אֶת הַתַּפּוּחִים. אֵין</p>
</blockquote>

<blockquote>
<p>פֶּלֶא, כִּי חָשְבוּ וּמָצְאוּ, שֶאֵין יְכֹלֶת לִקְטֹף אוֹתָם! אוֹמְרִים</p>
</blockquote>

<blockquote>
<p>כִּי תַחַת הָעֵץ הַהוּא רָבַץ דְרַקּוֹן, בַּעַל מֵאָה רָאשִים נוֹרָאִים,</p>
</blockquote>

<blockquote>
<p>חֲמִשִּים מֵהֶם הָיוּ תָמִיד עַל הַמִּשְמָר וְיֶתֶר הַחֲמִשִּים הָיו</p>
</blockquote>

<blockquote>
<p>יְשֵנִים.</p>

<p>וַיְהִי הַיּוֹם וְאַחַד הַגִּבּוֹרִים, אֲשֶר יָדַע מְעַט</p>
</blockquote>

<blockquote>
<p>מְאֹד שָלוֹם אוֹ מְנוּחָה מֵאָז יָצָא לַאֲוִיר הָעוֹלָם, יָצָא לְדֶרֶךְ</p>
</blockquote>

<blockquote>
<p>רַבַּת סַכָּנוֹת זוֹ. בָּעֵת הַהִיא, אֲשֶר עָלֶיהָ אֲנִי אוֹמֵר</p>
</blockquote>

<blockquote>
<p>לְסַפֵּר, הָיָה הַגִּבּוֹר הַזֶּה נוֹדֵד בְּאֶרֶץ אִיטַלְיָה</p>
</blockquote>

<blockquote>
<p>הַנֶּחְמָדָה, מַטֶּה חָזָק בְּיָדוֹ וְקֶשֶת עִם אַשְפָּה תְּלוּיָה עַל</p>
</blockquote>

<blockquote>
<p>שִכְמוֹ. עָטוּף הָיָה עוֹר שֶל אֲרִי גָדוֹל וְנוֹרָא מִכָּל הָאֲרָיוֹת</p>
</blockquote>

<blockquote>
<p>שֶעַיִן רָאֲתָה וְשֶהוּא עַצְמוֹ הָרַג אוֹתוֹ; וְאַף כִּי בְּדֶרֶךְ</p>
</blockquote>

<blockquote>
<p>כְּלָל הָיָה הָאִיש הַזֶּה חָבִיב וְנָדִיב וְאָצִיל, בְּכָל זֹאת הָיְתָה</p>
</blockquote>

<blockquote>
<p>בְּלִבּוֹ מָנָה גְדוֹלָה מֵאַכְזְרִיּוּתוֹ שֶל הָאֲרִי.</p>

<p>בְּלֶכְתּוֹ בַּדֶּרֶךְ לֹא חָדַל מִשְּאֹל, אִם זוֹ הִיא</p>
</blockquote>

<blockquote>
<p>הַמְּסִלָּה הָעוֹלָה אֶל הַגָּן הַמְפֹאָר. אוּלָם אִיש מִבְּנֵי הָאָרֶץ</p>
</blockquote>

<blockquote>
<p>לֹא יָדַע מְאוּמָה עַל הַדָּבָר; וְרַבִּים הִבִּיטוּ אֵלָיו כְּאוֹמְרִים</p>
</blockquote>

<blockquote>
<p>לְלַגְלֵג עַל שְאֵלָתוֹ, לוּלֵא הָיָה בִּידֵי הַנָּכְרִי מַטֶּה גָדוֹל</p>
</blockquote>

<blockquote>
<p>וְחָזָק כָּזֶה.</p>

<p>וּבְכֵן הָלַךְ לוֹ הַגִּבּוֹר הָלְאָה וָהָלְאָה,</p>
</blockquote>

<blockquote>
<p>בְּהוֹסִיפוֹ לִשְאֹל שְאֵלָתוֹ עַד אֲשֶר לָאַחֲרוֹנָה בָּא אֶל שְׂפַת</p>
</blockquote>

<blockquote>
<p>נָהָר, אֲשֶר שָם יָשְבוּ שָלֹש עֲלָמוֹת יְפוֹת-תֹּאַר וִיפוֹת-מַרְאֶה</p>
</blockquote>

<blockquote>
<p>וְקָלְעוּ זֵרֵי פְּרָחִים.</p>

<p>– אוּלַי תּוּכַלְנָה לְהַגִּיד לִי, עֲלָמוֹת יָפוֹת –</p>
</blockquote>

<blockquote>
<p>שָאַל הַנָּכְרִי – הֲזֹאת הִיא הַדֶּרֶךְ הַיְשָרָה אֶל גַן</p>
</blockquote>

<blockquote>
<p>הַהֶסְפֵּרִידוֹת?</p>

<p>הָעֲלָמוֹת הִשְתַּעַשְעוּ יַחְדָו, בְּקָלְעָן אֶת</p>
</blockquote>

<blockquote>
<p>הַפְּרָחִים לְזֵרִים וּבְשִׂימָן אוֹתָם אִשָּה בְּרֹאש רְעוּתָהּ.</p>
</blockquote>

<blockquote>
<p>נִדְמֶה הָיָה כִּי מִין קֶסֶם בְּמַגַּע אֶצְבְּעוֹתֵיהֶן, אֲשֶר עָשָׂה</p>
</blockquote>

<blockquote>
<p>אֶת הַפְּרָחִים צַחִים וְרַעֲנַנִּים יוֹתֵר וְצִבְעָם מַזְהִיר יוֹתֵר</p>
</blockquote>

<blockquote>
<p>וְרֵיחָם נָעִים יוֹתֵר בִּזְמַן שֶהִשְתַּעַשְעוּ בָּהֶם, מֵאֲשֶר</p>
</blockquote>

<blockquote>
<p>בְּשָעָה שֶהַפְּרָחִים גָדְלוּ עַל גִבְעוֹלֵיהֶם. אוּלָם בְּשָמְעָן אֶת</p>
</blockquote>

<blockquote>
<p>שְאֵלַת הַנָּכְרִי, הִפִּילוּ אֶת כָּל הַפְּרָחִים עַל הָעֵשֶׂב</p>
</blockquote>

<blockquote>
<p>וְהִתְבּוֹנְנוּ אֵלָיו בְּהִשְתּוֹמְמוּת.</p>

<p>– גַּן הַהֶסְפֵּרִידוֹת! – קָרְאָה הָאַחַת – חָשַבְנוּ,</p>
</blockquote>

<blockquote>
<p>כִּי בְּנֵי אָדָם נִלְאוּ לְבַקֵּש אוֹתוֹ אַחֲרֵי הָאַכְזָבוֹת</p>
</blockquote>

<blockquote>
<p>הָרַבּוֹת. אָנָּא, הֵלֶךְ אַמִּיץ, הַגִּידָה נָא, מַה תְּבַקֵש נַפְשְךָ</p>
</blockquote>

<blockquote>
<p>שָם?</p>

<p>– אַחַד הַמְּלָכִים וְהוּא בֶּן דוֹדִי – עָנָה הָאִיש –</p>
</blockquote>

<blockquote>
<p>צִוָּה עָלַי לְהָבִיא לוֹ מִשָּם שְלֹשָה מִן הַתַּפּוּחִים שֶל</p>
</blockquote>

<blockquote>
<p>זָהָב.</p>

<p>– רֹב הַבַּחוּרִים הַהוֹלְכִים לְבַקֵּש אֶת</p>
</blockquote>

<blockquote>
<p>הַתַּפּוּחִים הָאֵלֶּה – הֵעִירָה אַחֶרֶת מִן הָעֲלָמוֹת – רוֹצִים</p>
</blockquote>

<blockquote>
<p>לְהַשִּׂיג אוֹתָם לְעַצְמָם אוֹ לְתִתָּם שַי לְאַחַת הַנְּעָרוֹת</p>
</blockquote>

<blockquote>
<p>שֶאָהֲבָה נַפְשָם. הַאִם אַתָּה אוֹהֵב כָּל-כָּךְ אֶת הַמֶּלֶךְ הַזֶּה,</p>
</blockquote>

<blockquote>
<p>הוּא בֶּן דוֹדְךָ?</p>

<p>– אוּלַי לא כֵן הוּא – עָנָה הַנָּכְרִי מִתּוֹךְ אֲנָחָה</p>
</blockquote>

<blockquote>
<p>– לְעִתִּים קְרוֹבוֹת הוּא רַע וְאַכְזָרִי לִי. אַךְ זֶה גוֹרָלִי</p>
</blockquote>

<blockquote>
<p>לִשְמֹעַ בְּקוֹלוֹ.</p>

<p>– הֲתֵדַע – שָאֲלָה הָעַלְמָה, אֲשֶר דִבְּרָה רִאשוֹנָה</p>
</blockquote>

<blockquote>
<p>– כִּי דְרַקּוֹן נוֹרָא בַּעַל מֵאָה רָאשִים שוֹמֵר תַּחַת עֵץ</p>
</blockquote>

<blockquote>
<p>הַתַּפּוּחִים?</p>

<p>– יָדַעְתִּי גַם יָדַעְתִּי – עָנָה הַנָּכְרִי בְּשֶקֶט</p>
</blockquote>

<blockquote>
<p>– אוּלָם מֵאָז הָיִיתִי עוֹד תִּינוֹק מֻטָּל בַּעֲרִיסָה הָיָה עִסְקִי,</p>
</blockquote>

<blockquote>
<p>וְגַם שַעֲשוּעַי, לְטַפַּל בִּנְחָשִים וּדְרַקּוֹנִים.</p>

<p>הָעֲלָמוֹת הִבִּיטוּ אֶל מַטֵּהוּ הֶעָבֶה וְאֶל עוֹר</p>
</blockquote>

<blockquote>
<p>הָאֲרִי הַשָּׂעִיר אֲשֶר עָלָיו. הִתְבּוֹנְנוּ גַם אֶל אֲבָרָיו</p>
</blockquote>

<blockquote>
<p>הַחֲסֻנִּים וּפָנָיו הָאַמִּיצִים, וְהֵן הִתְלַחֲשוּ אִשָּה אֶל</p>
</blockquote>

<blockquote>
<p>אֲחוֹתָהּ, כִּי הַנָּכְרִי הַזֶּה נִרְאָה כְּאִיש שֶיֵּש לוֹ, לְפִי</p>
</blockquote>

<blockquote>
<p>הַשֵּׂכֶל, תִּקְוָה רַבָה לְבַצַּע מַעֲשִׂים שֶהֵם לְמַעְלָה מִכֹּחָם</p>
</blockquote>

<blockquote>
<p>שֶל אֲנָשִים אֲחֵרִים. אֲבָל הֲלֹא שָם הַדְּרַקּוֹן בַּעַל מְאַת</p>
</blockquote>

<blockquote>
<p>הָרָאשִים! מִי יְלוּד אִשָּה, אַף אִם בַּעַל כֹּחַ שֶל מֵאָה, אֲשֶר</p>
</blockquote>

<blockquote>
<p>יוּכַל לְקַוּוֹת, כִּי יִמָּלֵט מִשִּנֵּי מִפְלֶצֶת כָּזֹאת? הָעֲלָמוֹת</p>
</blockquote>

<blockquote>
<p>הָיוּ טוֹבוֹת לֵב, וְלֹא הָיָה בָּהֶן רוּחַ לִרְאוֹת אֶת הַהֵלֶךְ</p>
</blockquote>

<blockquote>
<p>הָאַמִּיץ וְהַיָּפֶה הַזֶּה הוֹלֵךְ לְנַסּוֹת דָבָר שֶיֵּש בּוֹ סַכָּנָה</p>
</blockquote>

<blockquote>
<p>רַבָּה וְהוּא מוֹסֵר נַפְשוֹ אֶל נָכוֹן לִהְיוֹת לְמַאֲכָל לְמֵאָה</p>
</blockquote>

<blockquote>
<p>פִּיּוֹתָיו שֶל הַדְּרַקּוֹן.</p>

<p>– שוּבָה! – קָרְאוּ כֻּלָּן – שוּב לְבֵיתְךָ! אִמְּךָ,</p>
</blockquote>

<blockquote>
<p>בִּרְאוֹתָהּ אֶת בְּנָהּ בָּרִיא וְשָלֵם, תִּשְפֹּךְ דִמְעוֹת גִיל;</p>
</blockquote>

<blockquote>
<p>וּמַה תַּעֲשֶׂה אֵם יוֹתֵר גַם אִם תִּנְחַל נִצָּחוֹן גָּדוֹל</p>
</blockquote>

<blockquote>
<p>שֶבִּגְדוֹלִים? אַל תָּשִׂים לִבְּךָ לְתַפּוּחֵי זָהָב! הַנַּח לוֹ</p>
</blockquote>

<blockquote>
<p>לַמֶּלֶךְ, לְבֶן דוֹדְךָ הָאַכְזָרִי! אֵין רְצוֹנֵנוּ כִּי הַדְּרַקּוֹן</p>
</blockquote>

<blockquote>
<p>בַּעַל מְאַת הָרָאשִים יַעֲשֶׂה בְּךָ כָּלָה.</p>

<p>נִרְאֶה הָיָה, כִּי קָצְרָה רוּחַ הַזָּר מִפְּנֵי</p>
</blockquote>

<blockquote>
<p>הַתּוֹכָחוֹת הָאֵלֶּה. מִתּוֹךְ פַּחֲזוּת הֵרִים אֶת מַטֵּהוּ הַכַּבִּיר</p>
</blockquote>

<blockquote>
<p>וְהִכָּה בּוֹ עַל סֶלַע, שֶהָיָה מֻטָּל חֶצְיוֹ קָבוּר בָּאֲדָמָה</p>
</blockquote>

<blockquote>
<p>בְּקִרְבַת מָקוֹם. מִכֹּחַ הַמַּכָּה הַקַּלָּה הַהִיא נֻפַּץ הַסֶּלַע</p>
</blockquote>

<blockquote>
<p>לִרְסִיסִים. מַעֲשֵׂה הַגְּבוּרָה הַזֹּאת עָלָה לוֹ לַזָּר בְּמַאֲמָץ</p>
</blockquote>

<blockquote>
<p>לֹא רַב יוֹתֵר מֵאֲשֶר לְאַחַת מִן הָעֲלָמוֹת לִנְגֹעַ בְּפֶרַח</p>
</blockquote>

<blockquote>
<p>בְּלֶחְיָהּ הַוְּרֻדָּה שֶל אֲחוֹתָהּ.</p>

<p>– הַאִם לֹא תַאֲמִינוּ – קָרָא, בְּהַבִּיטוֹ אֶל</p>
</blockquote>

<blockquote>
<p>הָעֲלָמוֹת מִתּוֹךְ חִיּוּךְ – כִּי מַכָּה כָּזֹאת יֵש בְּכֹחָהּ</p>
</blockquote>

<blockquote>
<p>לְהַתִּיז אֶחָד מִמְּאַת הָרָאשִים אֲשֶר לַדְּרַקּוֹן?</p>

<p>אַחֲרֵי כֵן יָשַב עַל הָעֵשֶׂב וְסִפֵּר לָהֶן אֶת</p>
</blockquote>

<blockquote>
<p>קוֹרוֹת חַיָּיו, אוֹ חֵלֶק מִמַּה שֶּנִּשְמַר בְּזִכְרוֹנוֹ מֵאָז שָכַב</p>
</blockquote>

<blockquote>
<p>בָּעֲרִיסָה בְּצִנַּת נְחֹשֶת שֶל אִיש צָבָא. בְּשָכְבּוֹ שָם הֶחֱלִיקוּ</p>
</blockquote>

<blockquote>
<p>וּבָאוּ שְנֵי נְחָשִים כַּבִּירִים עַל פְּנֵי הָרִצְפָּה וּפָעֲרוּ לֹעָם</p>
</blockquote>

<blockquote>
<p>הַנִּתְעָב לְבָלְעוֹ, וְהוּא, תִּינוֹק בֶּן חֳדָשִים אֲחָדִים, תָּפַשׂ</p>
</blockquote>

<blockquote>
<p>אֶת אַחַד הַנְּחָשִים בְּכָל אַחַת מִיָּדָיו הַקְּטַנּוֹת וְחִנְּקוֹ עַד</p>
</blockquote>

<blockquote>
<p>מָוֶת. וּבִהְיוֹתוֹ נַעַר הִכָּה אֲרִי גָדוֹל, אֲשֶר גָדְלוֹ כִּמְעַט</p>
</blockquote>

<blockquote>
<p>כָּזֶה שֶאֶת עוֹרוֹ הַשָּׂעִיר הוּא נוֹשֵׂא עַתָּה עַל כְּתֵפָיו. עוֹד</p>
</blockquote>

<blockquote>
<p>מַעֲשֶׂה רַב עָשָׂה, כִּי נִלְחַם בְּמִין מִפְלֶצֶת אֲיֻמָּה הַמְכֻנָּה</p>
</blockquote>

<blockquote>
<p>הִידְרָה, אֲשֶר לָהּ לֹא פָּחוֹת מִתִּשְעָה רָאשִים וְשִנַּיִם חַדּוֹת</p>
</blockquote>

<blockquote>
<p>עַד מְאֹד בְּכָל אֶחָד מֵהֶם.</p>

<p>– אוּלָם הֲתֵדַע, כִּי הַדְּרַקּוֹן שֶל הַהֶסְפֵּרִידוֹת – הֵעִירָה אַחַת הָעֲלָמוֹת – יֵש לוֹ מֵאָה רָאשִים?</p>

<p>– וּבְכָל זֹאת – עָנָה הַזָּר – בּוֹחֵר הָיִיתִי</p>
</blockquote>

<blockquote>
<p>לְהִלָּחֵם בִּשְנֵי דְרַקּוֹנִים כָּאֵלֶּה מֵאֲשֶר בְּהִידְרָה אַחַת.</p>
</blockquote>

<blockquote>
<p>כִּי אַךְ הִצְלַחְתִּי לִכְרוֹת רֹאש אֶחָד, צָמְחוּ בִּמְקוֹמוֹ שְנֵי</p>
</blockquote>

<blockquote>
<p>רָאשִים אֲחֵרִים; וּמִלְּבַד זֹאת, אַחַד הָרָאשִים אִי אֶפְשָר הָיָה</p>
</blockquote>

<blockquote>
<p>לַהֲמִיתוֹ, כִּי הוֹסִיף לִנְשוֹךְ בְּזַעַם זְמַן רַב אַחֲרֵי אֲשֶר</p>
</blockquote>

<blockquote>
<p>נִכְרַת. וּבְכֵן הָיָה עָלַי לְקָבְרוֹ תַּחַת אֶבֶן, וְשָם הוּא מוֹסִיף</p>
</blockquote>

<blockquote>
<p>לִחְיוֹת בְּלִי סָפֵק עַד הַיּוֹם הַזֶּה. אוּלָם גוּפָה שֶל הַהִידְרָה</p>
</blockquote>

<blockquote>
<p>וְיֶתֶר שְמוֹנַת רָאשֶיהָ לֹא יוּכְלוּ עוֹד לַעֲשׂוֹת רָעָה עַד</p>
</blockquote>

<blockquote>
<p>עוֹלָם.</p>

<p>הָעֲלָמוֹת, בִּרְאוֹתָן כִּי הַסִּפּוּר אָרַךְ הַרְבֵּה,</p>
</blockquote>

<blockquote>
<p>הֵכִינוּ סְעֻדָּה מִלֶּחֶם וַעֲנָבִים, לְמַעַן יוּכַל הַהֵלֶךְ לְהָשִיב</p>
</blockquote>

<blockquote>
<p>אֶת נַפְשוֹ בְּעֵת הַהַפְסָקוֹת שֶל שִׂיחָתוֹ. הֵן מָצְאוּ עֹנֶג</p>
</blockquote>

<blockquote>
<p>לְשַמֵּש לְפָנָיו בִּשְעַת אֲרֻחָתוֹ, וּמִזְּמַן לִזְמָן נָתְנָה אַחַת</p>
</blockquote>

<blockquote>
<p>מֵהֶן עֵנָב מָתוֹק בֵּין שְׂפָתֶיהָ הַוְּרֻדּוֹת, לְמַעַן לֹא</p>
</blockquote>

<blockquote>
<p>יִתְבַּיֵּש הָאוֹרֵחַ לֶאֱכֹל יְחִידִי.</p>

<p>הַהֵלֶךְ הִמְשִיךְ לְסַפֵּר, אֵיךְ רָדַף אַחֲרֵי אַיָּל</p>
</blockquote>

<blockquote>
<p>קַל בְּרַגְלָיו בְּמֶשֶךְ שְנֵים-עָשָׂר חֹדֶש בְּלִי הֶפְסֵק וְלֹא עָמַד</p>
</blockquote>

<blockquote>
<p>אַף פַּעַם לִשְאֹף רוּחַ וְסוֹף סוֹף תָּפַשׂ אוֹתוֹ בְּקַרְנָיו</p>
</blockquote>

<blockquote>
<p>וֶהֱבִיאוֹ חַי לְבֵיתוֹ. אַף עָשָׂה מִלְחָמָה אֶת בְּנֵי עַם מְשֻנֶּה,</p>
</blockquote>

<blockquote>
<p>שֶכָּל אֶחָד מֵהֶם חֶצְיוֹ סוּס וְחֶצְיוֹ אָדָם, וְהִכָּה אֶת כֻּלָם</p>
</blockquote>

<blockquote>
<p>לְפִי חֶרֶב. מִלְּבַד כָּל זֶה הִתְפָּאֵר הַגִּבּוֹר, כִּי נִקָּה</p>
</blockquote>

<blockquote>
<p>אֻרְוָה גְדוֹלָה.</p>

<p>– לַדָּבָר הַזֶּה אַתָּה קוֹרֵא מַעֲשֵׂה גְבוּרָה? –</p>
</blockquote>

<blockquote>
<p>שָאֲלָה אַחַת מִן הָעֲלָמוֹת הַצְּעִירוֹת – הֵן כָּל פּוֹעֵל הֶדְיוֹט</p>
</blockquote>

<blockquote>
<p>בִּכְפָר יָכוֹל לַעֲשׂוֹת זֹאת.</p>

<p>– אִלּוּ הָיְתָה זוֹ אֻרְוָה רְגִילָה – עָנָה הַזָּר –</p>
</blockquote>

<blockquote>
<p>לֹא הָיִיתִי מַזְכִּיר אֶת הַדָּבָר. אוּלָם זֶה הָיָה תַפְקִיד רַב,</p>
</blockquote>

<blockquote>
<p>שֶהָיָה דוֹרֵש מִמֶּנִּי כָּל יְמֵי חַיַּי לְבַצַּע אוֹתוֹ, לוּלֵא</p>
</blockquote>

<blockquote>
<p>מָצָאתִי תַחְבּוּלָה לְהַטּוֹת אֲפִיק נָהָר דֶרֶךְ פֶּתַח הָאֻרְוָה.</p>
</blockquote>

<blockquote>
<p>הַדָּבָר הַזֶּה כִּלָּה אֶת הַמְּלָאכָה בִּזְמַן קָצָר מְאֹד.</p>

<p>בִּרְאוֹתוֹ, כִּי הַשּוֹמְעוֹת הַיָּפוֹת מַקְשִיבוֹת</p>
</blockquote>

<blockquote>
<p>לְסִפּוּרָיו בְּחֵשֶק, סִפֵּר לָהֶן הַהֵלֶךְ אַחֲרֵי כֵן, כִּי יָרָה</p>
</blockquote>

<blockquote>
<p>כַּמָּה עוֹפוֹת מְשֻנִּים וְתָפַשׂ חַי פַּר פֶּרֶא וְשִלַּח אוֹתוֹ</p>
</blockquote>

<blockquote>
<p>חָפְשִי; וְאֵיךְ רִסֵּן מִסְפָּר רַב שֶל סוּסֵי בָּר וְנָחַל נִצָּחוֹן</p>
</blockquote>

<blockquote>
<p>עַל הִפּוֹלִיטָה, אֵשֶת-מִלְחָמָה, מַלְכַּת הָאֲמָזוֹנוֹת. הוּא</p>
</blockquote>

<blockquote>
<p>הִזְכִּיר גַם זֶה, כִּי לָקַח אֶת חֲגֹרַת הַקֶּסֶם שֶל הִפּוֹלִיטָה</p>
</blockquote>

<blockquote>
<p>וְנָתַן אוֹתָה לְבִתּוֹ שֶל בֶּן דוֹדוֹ הַמֶּלֶךְ.</p>

<p>– הַאִם חֲגוֹרָה זוֹ הִיא שֶל וֵנוּס, אֱלִילַת הָאַהֲבָה</p>
</blockquote>

<blockquote>
<p>– שָאֲלָה הַיָּפָה בָּעֲלָמוֹת – הָעוֹשָׂה אֶת הַנָּשִים</p>
</blockquote>

<blockquote>
<p>יְפוֹת-מַרְאֶה?</p>

<p>– לֹא – עָנָה הַזָּר – זֶה הָיָה לְפָנִים אֵזוֹר הַחֶרֶב</p>
</blockquote>

<blockquote>
<p>שֶל מַרְס, אֱלִיל הַמִּלְחָמָה, וּבְכֹחוֹ רַק לְהַרְבּוֹת אֶת כֹּחוֹ</p>
</blockquote>

<blockquote>
<p>וּגְבוּרָתוֹ שֶל הַנּוֹשֵׂא אוֹתוֹ.</p>

<p>– אֵזוֹר עַתִּיק שֶל חֶרֶב! – קָרְאָה הָעַלְמָה,</p>
</blockquote>

<blockquote>
<p>בְּנַעַנְעָהּ בְּרֹאשָהּ – אִם כֵּן, אֵין לִי חֵפֶץ לִרְכּוֹש</p>
</blockquote>

<blockquote>
<p>אוֹתוֹ.</p>

<p>– הַצֶּדֶק אִתָּךְ – אָמַר הַזָּר.</p>

<p>בְּהַמְשִיכוֹ הָלְאָה אֶת סִפּוּרוֹ, סָח לָעֲלָמוֹת,</p>
</blockquote>

<blockquote>
<p>כִּי הַהַרְפַּתְקָה הַמְשֻנָּה מִכֹּל אֲשֶר בָּאָה עָלָיו, הָיְתָה</p>
</blockquote>

<blockquote>
<p>הַמִּלְחָמָה עִם גִרְיוֹן, הָאִיש בַּעַל שֵש רַגְלַיִם. זוֹ הָיְתָה</p>
</blockquote>

<blockquote>
<p>בִּרְיָה מְשֻנָּה מְאֹד וַאֲיֻמָּה, כְּפִי שֶתּוּכְלוּ לְתָאֵר לָכֶן.</p>
</blockquote>

<blockquote>
<p>כָּל מִי שֶרָאָה אֶת עִקְּבוֹת בַּר-נַש זֶה בַּחוֹל אוֹ בַּשֶּלֶג, חָשַב</p>
</blockquote>

<blockquote>
<p>בְּלִבּוֹ, כִּי שְלֹשָה רֵעִים עָבְרוּ פֹּה יַחְדָו. וְכַאֲשֶר נִשְמְעוּ</p>
</blockquote>

<blockquote>
<p>צְעָדָיו מִמֶּרְחָק קָטָן, מִטֶּבַע הַדָּבָר הָיָה לַחְשוֹב, כִּי</p>
</blockquote>

<blockquote>
<p>הוֹלְכִים וּבָאִים אֲנָשִים אֲחָדִים, אוּלָם זֶה הָיָה רַק הָאִיש</p>
</blockquote>

<blockquote>
<p>הַמּוּזָר גִרְיוֹן בְּשֵש רַגְלָיו.</p>

<p>שֵש רַגְלַיִם לְגוּף עֲנָקִי אֶחָד! אָכֵן, זוֹ הָיְתָה</p>
</blockquote>

<blockquote>
<p>וַדַּאי מִפְלֶצֶת אֲיֻמָּה לְמַרְאֶה. הוֹי, מָה רַב הַעוֹר הַדָּרוּש</p>
</blockquote>

<blockquote>
<p>לִתְפֹּר נַעֲלַיִם בִּשְבִיל אָדָם זֶה!</p>

<p>אַחֲרֵי אֲשֶר כִּלָּה הַזָּר לְסַפֵּר אֶת דְבַר</p>
</blockquote>

<blockquote>
<p>הַרְפַּתְקְאוֹתָיו, הִבִּיט סְבִיבוֹתָיו אֶל פְּנֵי הָעֲלָמוֹת</p>
</blockquote>

<blockquote>
<p>הַמַּבִּיעוֹת כָּבוֹד.</p>

<p>– אוּלַי כְּבָר שְמַעְתָּן עָלַי קֹדֶם – אָמַר מִתּוֹךְ עֲנָוָה – שְמִי הֶרְקוּלֶס.</p>

<p>– לִבֵּנוּ נִחֵש זֹאת, – עָנוּ הָעֲלָמוֹת – כִּי</p>
</blockquote>

<blockquote>
<p>מַעֲשֶׂיךָ הַנִּפְלָאִים מְפֻרְסָמִים בְּכָל הָעוֹלָם. אֵינֶנּוּ</p>
</blockquote>

<blockquote>
<p>חוֹשְבוֹת עוֹד לְדָבָר מוּזָר, כִּי יָצָאתָ לְחַפֵּשׂ אֶת הַתַּפּוּחִים</p>
</blockquote>

<blockquote>
<p>שֶל זָהָב אֲשֶר בְּגַן הַהֶסְפֵּרִידוֹת. בֹּאנָה אֲחָיוֹת, וְנַכְתִּיר</p>
</blockquote>

<blockquote>
<p>אֶת הַגִּבּוֹר בִּפְרָחִים!</p>

<p>אָז קָלְעוּ זֵרֵי פְּרָחִים יָפִים בְּרֹאשוֹ הַנֶהְדָר</p>
</blockquote>

<blockquote>
<p>וּבִכְתֵפָיו הַחֲסֻנּוֹת, עַד כִּי עוֹר הָאֲרִי הָיָה כִּמְעַט כֻּלּוֹ</p>
</blockquote>

<blockquote>
<p>מְכֻסֶּה שוֹשַנִּים. הֵן לָקְחוּ אֶת מַטֵּהוּ כְּבַד-הַמִּשְקָל</p>
</blockquote>

<blockquote>
<p>וְעָטְרוּ אוֹתוֹ מִכָּל צַד בִּפְרָחִים בְּהִירִים, רַכִּים וּמְפִיצִים</p>
</blockquote>

<blockquote>
<p>רֵיחַ נִיחוֹחַ, עַד כִּי לֹא נִשְאַר בּוֹ מְלֹא טֶפַח שֶל עֵץ מְגֻלֶּה.</p>
</blockquote>

<blockquote>
<p>לְבַסּוֹף שִלְּבוּ יְדֵיהֶן וְיָצְאוּ בְּמָחוֹל מִסָּבִיב לַגִּבּוֹר,</p>
</blockquote>

<blockquote>
<p>בְּשוֹרְרָן מִלִּים, אֲשֶר הָיוּ לְדִבְרֵי שִירָה וְעָלוּ לְהִמְנוֹן</p>
</blockquote>

<blockquote>
<p>מַקְהֵלָה לִכְבוֹד הֶרְקוּלֶס הַמְפֹאָר.</p>

<p>וְלֵב הֶרְקוּלֶס עָלַץ בְּקִרְבּוֹ, כְּלִבּוֹ שֶל כָּל</p>
</blockquote>

<blockquote>
<p>גִבּוֹר, לָדַעַת כִּי הַנְּעָרוֹת הָאֵלֶּה הַיָּפוֹת שָמְעוּ עַל מַעֲשֵי</p>
</blockquote>

<blockquote>
<p>גְבוּרוֹתָיו, שֶעָלוּ לוֹ בְּעָמָל כֹּה רַב וּבְחֵרוּף נֶפֶש לְבַצְּעָם.</p>
</blockquote>

<blockquote>
<p>אוּלָם דַעְתּוֹ לֹא נָחָה עוֹד. הוּא לֹא יָכֹל לַחְשוֹב, כִּי</p>
</blockquote>

<blockquote>
<p>הַדְּבָרִים שֶכְּבָר עָשָׂה רְאוּיִים לְכָבוֹד רַב כָּזֶה, בְּעוֹד אֲשֶר</p>
</blockquote>

<blockquote>
<p>נִשְאַר עוֹד מַעֲשֶׂה רַב וְקָשֶה לַעֲשׂוֹתוֹ.</p>

<p>– נְעָרוֹת יְקָרוֹת – קָרָא בְּרֶגַע שֶעָמְדוּ לִשְאֹף</p>
</blockquote>

<blockquote>
<p>רוּחַ – אַחֲרֵי אֲשֶר שְמַעְתֶּן אֶת שְמִי, אוּלַי תֹּאמְרוּ לִי אֵיךְ</p>
</blockquote>

<blockquote>
<p>אַגִּיעַ אֶל גַן הַהֶסְפֵּרִידוֹת?</p>

<p>– הָהּ –קָרְאוּ הַנְּעָרוֹת –</p>
</blockquote>

<blockquote>
<p>הַאִם עָלֶיךָ לָלֶכֶת חִיש? אַתָּה, אֲשֶר עָשִׂיתָ גְדוֹלוֹת</p>
</blockquote>

<blockquote>
<p>וְנִפְלָאוֹת וְחַיֶּיךָ עָבְרוּ בְּעָמָל רַב, הַאִם לֹא תוּכַל לְהַתִּיר</p>
</blockquote>

<blockquote>
<p>לְעַצְמְךָ מְעַט מְנוּחָה עַל שְׂפַת הַנָּהָר הַשָּקֵט הַזֶּה?</p>

<p>הֶרְקוּלֶס נִעֲנַע בְּרֹאשוֹ וְאָמַר:</p>

<p>– עָלַי לָצֵאת לְדַרְכִּי מְהֵרָה.</p>

<p>– אִם כֵּן, אָנוּ נְכוֹנוֹת לָתֵת לְךָ אֶת הָעֵצוֹת</p>
</blockquote>

<blockquote>
<p>הַטּוֹבוֹת שֶיֵּש בְּיָדֵינוּ – עָנוּ הָעֲלָמוֹת – הָלֹךְ תֵּלֵךְ אֶל</p>
</blockquote>

<blockquote>
<p>חוֹף הַיָּם לְבַקֵּש, עַד כִּי תִמְצָא אֶת הַסָּב וְתַכְרִיחַ אוֹתוֹ</p>
</blockquote>

<blockquote>
<p>לְהַרְאוֹת לְךָ אֶת הַמָּקוֹם, אֲשֶר תִּמְצָא שָם אֶת הַתַּפּוּחִים שֶל</p>
</blockquote>

<blockquote>
<p>זָהָב.</p>

<p>– הַסָּב?! – חָזַר הֶרְקוּלֶס בִּצְחוֹק, לְשֵמַע הַשֵּם הַמּוּזָר הַזֶּה – אָנָּא, מִי הוּא זֶה הַסָּב?</p>

<p>– הֲלֹא הוּא שַׂר הַיָּם! – עָנְתָה אַחַת מִן הָעֲלָמוֹת</p>
</blockquote>

<blockquote>
<p>– יֵש לוֹ חֲמִשִּים בָּנוֹת, שֶכַּמָּה אֲנָשִים קוֹרְאִים לָהֶן יָפוֹת</p>
</blockquote>

<blockquote>
<p>מְאֹד, אוּלָם לְדַעְתֵּנוּ לֹא כְּדַאי לְהִתְוַדַּע אֲלֵיהֶן, כִּי</p>
</blockquote>

<blockquote>
<p>שַׂעֲרוֹתֵיהֶן יְרַקְרַקּוֹת כְּעֵין הַיָּם וְהֵן הוֹלְכוֹת</p>
</blockquote>

<blockquote>
<p>וּמִתְחַדְדוֹת כְּדָגִים. עָלֶיךָ לְדַבֵּר עִם שַׂר יָם זֶה. הוּא אִיש</p>
</blockquote>

<blockquote>
<p>עוֹבֵר יַמִּים וְיוֹדֵעַ הַכֹּל עַל דְבַר גַן הַהֶסְפֵּרִידוֹת, כִּי</p>
</blockquote>

<blockquote>
<p>נָטוּעַ הוּא בְּאִי, שֶרָגִיל הוּא לָבוֹא לְשָם לְעִתִּים</p>
</blockquote>

<blockquote>
<p>קְרוֹבוֹת.</p>

<p>הֶרְקוּלֶס שָאַל, אַיֵּה הַמָּקוֹם שֶאֶפְשָר לְהִפָּגֵש</p>
</blockquote>

<blockquote>
<p>שָם עִם שַׂר הַיָּם. כַּאֲשֶר אָמְרוּ לוֹ הָעֲלָמוֹת, הִבִּיעַ לָהֶן</p>
</blockquote>

<blockquote>
<p>תּוֹדָה עַל כָּל חֲבִיבוּתָן – עַל הַלֶּחֶם וְהָעֲנָבִים</p>
</blockquote>

<blockquote>
<p>שֶּהֶאֱכִילוּהוּ, עַל הַפְּרָחִים הַיָּפִים שֶעִטְּרוּהוּ, וְעַל</p>
</blockquote>

<blockquote>
<p>הַשִּירִים וְהַמְּחוֹלוֹת שֶעָרְכוּ לִכְבוֹדוֹ, וְיוֹתֵר מִכֹּל עַל</p>
</blockquote>

<blockquote>
<p>שֶהוֹרוּ לוֹ אֶת הַדֶּרֶךְ הַיְּשָרָה – וְעַד מְהֵרָה קָם וְיָצָא</p>
</blockquote>

<blockquote>
<p>לְדַרְכּוֹ.</p>

<p>אוּלָם בְּטֶרֶם הִרְחִיק כִּמְלֹא שְמִיעָה קָרְאָה אֵלָיו אַחַת מִן הַנְּעָרוֹת בְּקוֹל גָדוֹל:</p>

<p>– כַּאֲשֶר תִּתְפֹּשׂ אֶת שַׂר הַיָּם, תַּחֲזִיק בּוֹ</p>
</blockquote>

<blockquote>
<p>בְּכָל כֹּחֲךָ – וְהִיא הֵרִימָה אֶצְבְּעוֹתֶיהָ לְהַגְדִיל אֶת רֹשֶם</p>
</blockquote>

<blockquote>
<p>הָאֲזְהָרָה – אַל תִּשְתּוֹמֵם עַל כָּל מַה שֶיֶּאֱרַע לְךָ. אֱחֹז בּוֹ</p>
</blockquote>

<blockquote>
<p>בְּחָזְקָה וְהוּא יֹאמַר לְךָ כָּל אֲשֶר תִּשְאַל נַפְשְךָ</p>
</blockquote>

<blockquote>
<p>לָדַעת.</p>

<p>הֶרְקוּלֶס הִבִּיעַ שוּב תּוֹדָתוֹ לָהּ וְהִמְשִיךְ אֶת</p>
</blockquote>

<blockquote>
<p>דַרְכּוֹ, וְהַנְּעָרוֹת שָבוּ לַעֲבוֹדָתָן הַנְּעִימָה לִקְלֹעַ זֵרֵי</p>
</blockquote>

<blockquote>
<p>פְּרָחִים. הֵן סִפְּרוּ זוֹ עִם זוֹ עַל הַגִּבּוֹר זְמַן רַב אַחֲרֵי</p>
</blockquote>

<blockquote>
<p>לֶכְתּוֹ מֵהֶן.</p>

<p>– אָנוּ נָשִׂים בְּרֹאשוֹ נֵזֶר שֶל פְּרָחֵינוּ</p>
</blockquote>

<blockquote>
<p>הַיָּפִים בְּיותֵר – אָמְרוּ הָעֲלָמוֹת – כַּאֲשֶר יָשוּב הֵנָּה</p>
</blockquote>

<blockquote>
<p>וּשְלֹשֶת הַתַּפּוּחִים בְּיָדוֹ, אַחֲרֵי אֲשֶר יַהֲרֹג אֶת הַדְּרַקּוֹן</p>
</blockquote>

<blockquote>
<p>בַּעַל מְאַת הָרָאשִים.</p>

<p>בֵּינָתַיִם נָדַד הֶרְקוּלֶס הָלְאָה בְּלִי הֶרֶף עַל</p>
</blockquote>

<blockquote>
<p>פְּנֵי גְבָעוֹת וּבְקָעוֹת וְדֶרֶךְ יְעָרוֹת שֹומְמִים. יֵש אֲשֶר יָרִים</p>
</blockquote>

<blockquote>
<p>מַטֵּהוּ וְיִבְקַע אַלּוֹן כַּבִּיר בְּמַכָּה אַחַת מִלְמַעְלָה</p>
</blockquote>

<blockquote>
<p>לְמַטָּה. מֹחוֹ הָיָה כֹּה מָלֵא דְמֻיוֹת עֲנָקִים וּמִפְלָצוֹת, אֲשֶר</p>
</blockquote>

<blockquote>
<p>נִלְחַם בָּהֶם בִּימֵי חַיָּיו, עַד כִּי אוּלַי טָעָה לַחְשוֹב אֶת</p>
</blockquote>

<blockquote>
<p>הָאִילָן הַגָּדוֹל לַעֲנָק אוֹ מִפְלֶצֶת. וְכֹה נִכְסְפָה נַפְשוֹ שֶל</p>
</blockquote>

<blockquote>
<p>הֶרְקוּלֶס לַעֲשׂוֹת אֶת אֲשֶר קִבֵּל עַל עַצְמוֹ, עַד כִּי הִצְטַעֵר</p>
</blockquote>

<blockquote>
<p>כִּמְעַט עַל שֶבִּזְבֵּז זְמַן רַב כָּל כָּךְ עִם הָעֲלָמוֹת,</p>
</blockquote>

<blockquote>
<p>בְּהַאֲרִיכוֹ לְסַפֵּר לָהֶן עַל הַרְפַּתְקְאוֹתָיו. אוּלָם כַּךְ</p>
</blockquote>

<blockquote>
<p>דַרְכָּם שֶל בְּנֵי-אָדָם שֶנּוֹעֲדוּ לַעֲשׂוֹת מַעֲשִׂים גְדוֹלִים:</p>
</blockquote>

<blockquote>
<p>הַדְּבָרִים שֶכְּבָר עָשׂוּ נִרְאִים לָהֶם פְּחוּתִים מְאֹד – וְזֶה</p>
</blockquote>

<blockquote>
<p>שֶהֵם עוֹמְדִים לַעֲשׂוֹת נִרְאֶה לָהֶם רָאוּי לְהַקְדִיש לוֹ עָמָל,</p>
</blockquote>

<blockquote>
<p>נֶפֶש, כָּל הַחַיִּים.</p>

<p>אֲנָשִים שֶנִּקְרוּ לַעֲבֹר בַּיַּעַר וַדַּאי נִבְהֲלוּ</p>
</blockquote>

<blockquote>
<p>לִרְאוֹת אוֹתוֹ מַכֶּה אֶת הָעֵצִים בְּמַטֵּהוּ הַגָּדוֹל. רַק בְּמַכָּה</p>
</blockquote>

<blockquote>
<p>אַחַת נִבְקַע גֶזַע הָעֵץ, כְּאִלּוּ פָּגַע בּוֹ בָּרָק, וְהָעֲנָפִים</p>
</blockquote>

<blockquote>
<p>הָרְחָבִים נָפְלוּ בְּנֵפֶץ וּבְרַעַש אַרְצָה.</p>

<p>בְּמַהֲרוֹ לָלֶכֶת קָדִימָה בְּלִי עֲמֹד אוֹ הַבִּיט</p>
</blockquote>

<blockquote>
<p>לְאָחוֹר, שָמַע כַּעֲבֹר זְמַן-מָה מֵרָחוֹק אֶת הַיָּם נוֹהֵם וְרוֹגֵש.</p>
</blockquote>

<blockquote>
<p>לַקּוֹל הַזֶּה הֵחִיש אֶת צְעָדָיו, וְעַד מְהֵרָה בָּא אֶל חוֹף, אֲשֶר</p>
</blockquote>

<blockquote>
<p>שָם הִתְגַלְגְלוּ וְהִתְהַפְּכוּ הַגַּלִּים הַגְּדוֹלִים עַל פְּנֵי</p>
</blockquote>

<blockquote>
<p>הַחוֹל הַמּוּצָק בְּשוּרָה אֲרֻכָּה שֶל קֶצֶף לָבָן כַּשֶּלֶג. אוּלָם</p>
</blockquote>

<blockquote>
<p>בְּקָצֵהוּ הָאֶחָד שֶל הַחוֹף הָיָה מָקוֹם נָעִים, אֲשֶר שִׂיחִים</p>
</blockquote>

<blockquote>
<p>יְרֻקִּים טִפְּסוּ וְעָלוּ שָם עַל שוּנִית וְעָשׂוּ את הַשֶּטַח</p>
</blockquote>

<blockquote>
<p>הַסַּלְעִי נֶחְמָד וְנָעִים לְמַרְאֶה.</p>

<p>שְטִיחַ דֶשֶא רַעֲנָן מְעֹרָב בְּאַסְפֶּסֶת נוֹתֶנֶת</p>
</blockquote>

<blockquote>
<p>רֵיחַ נָעִים כִּסָּה אֶת הַמָּקוֹם הַצַּר בֵּין קַרְקַע הַשּוּנִית</p>
</blockquote>

<blockquote>
<p>וְהַיָּם. הֶרְקוּלֶס נָשָׂא עֵינָיו וְרָאָה שָם אִיש זָקֵן שָקוּעַ</p>
</blockquote>

<blockquote>
<p>בְּתַרְדֵמָה.</p>

<p>הַאֻמְנָם הָיָה זֶה אִיש זָקֵן מַמָּש? אָמְנָם</p>
</blockquote>

<blockquote>
<p>בִּרְאִיָּה רִאשוֹנָה נִדְמָה, כִּי כֵן הוּא, אַךְ בְּהִתְבּוֹנְנוֹ</p>
</blockquote>

<blockquote>
<p>אֵלָיו מִקָּרוֹב, נִרְאָה דוֹמֶה יוֹתֵר לְמִין בִּרְיָה הַחַיָּה</p>
</blockquote>

<blockquote>
<p>בַּיָּם. כִּי עַל רַגְלָיו וְעַל יָדָיו הָיוּ קַשְׂקַשִּׂים כַּאֲשֶר</p>
</blockquote>

<blockquote>
<p>לְדָגִים; בְּרַגְלָיו וּבְאֶצְבְּעוֹתָיו קְרוּם-שְׂחִיָּה כְּמוֹ</p>
</blockquote>

<blockquote>
<p>לְבַרְוָז; וּזְקָנוֹ הָאָרֹךְ מִצֶּבַע יָרֹק הָיָה לוֹ מַרְאֶה סִיב שֶל</p>
</blockquote>

<blockquote>
<p>חִלְפָה מֵאֲשֶר צוּרַת זָקָן. הַאִם לֹא רְאִיתֶם מִימֵיכֶם מַקֵּל עֵץ,</p>
</blockquote>

<blockquote>
<p>שֶנִּטְרַף זְמַן רַב עַל יְדֵי הַגַּלִּים וַעֲשָׂבִים עָלוּ וְדָבְקוּ</p>
</blockquote>

<blockquote>
<p>בּוֹ כֻּלּוֹ, וְכַאֲשֶר נִסְחַף סוֹף סוֹף אֶל הַחוֹף, וְהָיָה מַרְאֵהוּ</p>
</blockquote>

<blockquote>
<p>כְּאִלּוּ עָלָה מֵעִמְקֵי תְהוֹם הַיָּם? אָכֵן הָאִיש הַזָּקֵן הָיָה</p>
</blockquote>

<blockquote>
<p>מַעֲלֶה עַל לִבְּכֶם מַמָּש מוֹט טְרוּף-גַלִּים אֲשֶר כָּזֶה. אוּלָם</p>
</blockquote>

<blockquote>
<p>הֶרְקוּלֶס, בְּרֶגַע שֶנָּתַן עֵינָיו בְּגוּף מוּזָר זֶה, אָמַר לוֹ</p>
</blockquote>

<blockquote>
<p>לִבּוֹ, כִּי אֵין זֶה אִיש אַחֵר אֶלָּא אוֹתוֹ הָאָדָם הַזָּקֵן,</p>
</blockquote>

<blockquote>
<p>הַנּוֹעָד לְהַנְחוֹתוֹ בְּדַרְכּוֹ.</p>

<p>כֵּן, זֶה הָיָה אוֹתוֹ שַׂר שֶל יָם, אֲשֶר הַנְּעָרוֹת</p>
</blockquote>

<blockquote>
<p>הַנְּדִיבוֹת סִפְּרוּ לוֹ עָלָיו. בְּתִתּוֹ שֶבַח וְהוֹדָיָה לְמַזָּלוֹ,</p>
</blockquote>

<blockquote>
<p>עַל אֲשֶר הִצְלִיחַ לִמְצֹא אֶת הַבַּרְנַש הַזָּקֵן בִּשְעַת שְׁנָתוֹ,</p>
</blockquote>

<blockquote>
<p>הִתְגַנֵּב הֶרְקוּלֶס אֵלָיו עַל רָאשֵי אֶצְבְּעוֹתָיו וְתָפַשׂ אוֹתוֹ</p>
</blockquote>

<blockquote>
<p>בִּזְרוֹעוֹ וּבְרַגְלוֹ.</p>

<p>– אֱמֹר לִי – קָרָא בְּקוֹל, בְּטֶרֶם הֵקִיץ הַזָּקֵן כָּרָאוּי – מָה הַדֶּרֶךְ אֶל גַן הַהֶסְפֵּרִידוֹת?</p>

<p>הֲנָקֵל לְתָאֵר לָכֶם, כִּי שַׂר הַיָּם הֵקִיץ בְּפַחַד</p>
</blockquote>

<blockquote>
<p>וּבְבֶהָלָה. אוּלָם הִשְתּוֹמְמוּתוּ לֹא הָיְתָה בְּשוּם פָּנִים</p>
</blockquote>

<blockquote>
<p>גְדוֹלָה מִזּוֹ שֶל הֶרְקוּלֶס בָּרֶגַע הַבָּא. כִּי הִנֵּה לְפֶתַע</p>
</blockquote>

<blockquote>
<p>פִּתְאֹם נִרְאָה כְּאִלּוּ גָז וְנֶעְלַם הַזָּקֵן מִתְּפִיסַת יָדוֹ</p>
</blockquote>

<blockquote>
<p>וְהֶרְקוּלֶס רָאָה אֶת עַצְמוֹ אוֹחֵז צְבִי בְּאַרְבַּע רַגְלָיו! אוּלָם</p>
</blockquote>

<blockquote>
<p>הוּא לֹא הִרְפָּה מִמֶּנּוּ. אָז נֶעְלַם הַצְּבִי וּבִמְקוֹמוֹ בָּא</p>
</blockquote>

<blockquote>
<p>עוֹף-יָם מְנַפְנֵף וְצוֹרֵחַ, בְּעוֹד הֶרְקוּלֶס אוֹחֵז בִּכְנָפָיו</p>
</blockquote>

<blockquote>
<p>וּבְצִפָּרְנָיו. אוּלָם גַם הָעוֹף לֹא יָכֹל לְהֵחָלֵץ. מִיָּד עָמַד</p>
</blockquote>

<blockquote>
<p>לְנֶגֶד עֵינָיו כֶּלֶב מְכֹעָר, בַּעַל שְלֹשָה רָאשִים, וְהוּא נוֹהֵם</p>
</blockquote>

<blockquote>
<p>וְנוֹבֵחַ כְּלַפֵּי הֶרְקוּלֶס וְנוֹשֵךְ בְּזַעַם אֶת הַיָּדַיִם</p>
</blockquote>

<blockquote>
<p>הַמַּחֲזִיקוֹת בּוֹ. אוּלָם הֶרְקוּלֶס לֹא הִרְפָּה גַם מִמֶּנּוּ.</p>
</blockquote>

<blockquote>
<p>כַּעֲבֹר רֶגַע הוֹפִיעַ בִּמְקוֹמוֹ שֶל הַכֶּלֶב גִרְיוֹן, זֶה</p>
</blockquote>

<blockquote>
<p>הָאָדָם-הַשֵּד בַּעַל שֵש הָרַגְלַיִם, וְהוּא בּוֹעֵט בְּהֶרְקוּלֶס</p>
</blockquote>

<blockquote>
<p>בְּחָמֵש מֵרַגְלָיו, כְּדֵי לְהוֹצִיא לַחֹפֶש אֶת רַגְלוֹ הַשִּשִּית!</p>
</blockquote>

<blockquote>
<p>אוּלָם הֶרְקוּלֶס הוֹסִיף לְהַחֲזִיק בּוֹ. עוֹד רֶגַע וְגִרְיוֹן חָלַף</p>
</blockquote>

<blockquote>
<p>וְאֵינֶנּוּ, וּבִמְקוֹמוֹ בָּא נָחָש גָדוֹל, כְּאֶחָד מֵאֵלֶּה,</p>
</blockquote>

<blockquote>
<p>שֶהֶרְקוּלֶס חָנַק בְּעוֹדֶנוּ יוֹנֵק, אֶלָּא שֶנָּחָש זֶה הָיָה גָדוֹל</p>
</blockquote>

<blockquote>
<p>מִמֶּנּוּ פִּי מֵאָה. וְהַנָּחָש הִתְפַּתֵּל וְהִתְעַקֵּל מִסָּבִיב</p>
</blockquote>

<blockquote>
<p>לְצַוָּארוֹ וּלְגוּפוֹ שֶל הַגִּבּוֹר, וְשָלַח אֶת זְנָבוֹ לְמַעְלָה</p>
</blockquote>

<blockquote>
<p>בָּאֲוִיר, וּפָעַר אֶת פִּיו הָאַרְסִי, כְּאִלּוּ אָמַר לְבָלְעוֹ תֵכֶף</p>
</blockquote>

<blockquote>
<p>וּמִיָּד, עַד כִּי הַמַּרְאֶה הָיָה נוֹרָא בֶּאֱמֶת. אוּלָם יָדָיו שֶל</p>
</blockquote>

<blockquote>
<p>הֶרְקוּלֶס לֹא רָפוּ בִּמְאוּם, וְהוּא לָחַץ אֶת הַנָּחָש הַגָּדוֹל</p>
</blockquote>

<blockquote>
<p>בְּכֹחַ רַב, עַד כִּי הִתְחִיל לִלְחֹש וְלִתְסוֹס מִכְּאֵב.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBK0JkQWc9PSIsImV4cCI6bnVsbCwicHVyIjoiYmxvYl9pZCJ9fQ==--7d7e09b2c32447f9d4fe2e90bee3a996fe276f19/%D7%A6%D7%99%D7%95%D7%A8%201.png" alt="ציור 1.png" />
<figcaption>ציור 1.png</figcaption>
</figure>

<blockquote>
<p>עֲלֵיכֶם לְהָבִין, כִּי שַׂר-הַיָּם הַזָּקֵן, אַף כִּי</p>
</blockquote>

<blockquote>
<p>בִּכְלָל הָיָה מַרְאֵהוּ דוֹמֶה מְאֹד לְתֹרֶן שֶל סְפִינָה</p>
</blockquote>

<blockquote>
<p>טְרוּף-גַּלִּים, הָיְתָה לוֹ סְגֻלָּה לִלְבֹּש כָּל צוּרָה שֶלִּבּוֹ</p>
</blockquote>

<blockquote>
<p>חָפֵץ. כַּאֲשֶר רָאָה אֶת עַצְמוֹ תָּפוּשׂ בְּחָזְקָה עַל יְדֵי</p>
</blockquote>

<blockquote>
<p>הֶרְקוּלֶס, עָלְתָה בְּלִבּוֹ תִקְוָה לְהָטִיל עָלָיו תִּמָּהוֹן</p>
</blockquote>

<blockquote>
<p>וְאֵימָה עַל יְדֵי קְסָמָיו לִפְשוֹט צוּרָה וְלִלְבֹּש צוּרָה, עַד כִּי</p>
</blockquote>

<blockquote>
<p>הַגִּבּוֹר יִשְׂמַח לְשַלְחוֹ מֵעַל פָּנָיו. אִלּוּ הִרְפָּה הֶרְקוּלֶס</p>
</blockquote>

<blockquote>
<p>אֶת יָדוֹ, כִּי אָז הָיָה שַׂר-הַיָּם וַדַּאי קוֹפֵץ וְצוֹלֵל לְתוֹךְ</p>
</blockquote>

<blockquote>
<p>תְּהוֹם הַיָּם, אֲשֶר מִשָּם לֹא הָיָה טוֹרֵחַ לַעֲלוֹת כְּדֵי לְהָשִיב</p>
</blockquote>

<blockquote>
<p>עַל שְאֵלוֹת מַטְרִידוֹת. מְשַעֵר אֲנִי, כִּי תִשְעִים וְתִשְׁעָה</p>
</blockquote>

<blockquote>
<p>מִמֵּאָה אֲנָשִים הָיוּ נִבְהָלִים וְנִפְחָדִים וְיוֹצְאִים מִדַּעְתָּם</p>
</blockquote>

<blockquote>
<p>לְמַרְאֵה הַצּוּרָה הָרִאשוֹנָה שֶל הַמִּפְלֶצֶת וְהָיוּ תֵכֶף הוֹפְכִים</p>
</blockquote>

<blockquote>
<p>עֹרֶף לָנוּס. כִּי אֶחָד מִן הַדְּבָרִים הַקָּשִים בְּיוֹתֵר בָּעוֹלָם</p>
</blockquote>

<blockquote>
<p>הוּא לִרְאוֹת וּלְהַבְחִין בֵּין הַסַּכָּנוֹת הָאֲמִתִּיּוֹת</p>
</blockquote>

<blockquote>
<p>וְהַמְדֻמּוֹת.</p>

<p>אוּלָם בַּאֲשֶר הֶרְקוּלֶס הֶחֱזִיק בּוֹ בְּעַקְשָנוּת</p>
</blockquote>

<blockquote>
<p>רַבָּה, וּכְכָל אֲשֶר לָבַש שַׂר-הַיָּם צוּרָה חֲדָשָה, כֵּן לָחַץ</p>
</blockquote>

<blockquote>
<p>אוֹתוֹ יוֹתֵר וְיוֹתֵר וְגָרַם לוֹ מַכְאוֹבִים לֹא קַלִּים, עָלָה</p>
</blockquote>

<blockquote>
<p>בְּלִבּוֹ סוֹף סוֹף, כִּי מוּטָב לוֹ לָשוּב וּלְהֵרָאוֹת בַּצּוּרָה</p>
</blockquote>

<blockquote>
<p>שֶלּוֹ. וּבְכֵן עָמַד שוּב מִין בַּרְנַש מֵעֵין דָג, בַּעַל</p>
</blockquote>

<blockquote>
<p>קַשְׂקַשִּׂים, קְרוּם-שְׂחִיָּה בְּרַגְלָיו וּמַשֶּהוּ דוֹמֶה לִפְקַעַת</p>
</blockquote>

<blockquote>
<p>שֶל עֵשֶׂב-יָם בְּסַנְטְרוֹ.</p>

<p>– אָנָּא, מָה אַתָּה שוֹאֵל מֵעִמִּי? – קָרָא הַזָּקֵן,</p>
</blockquote>

<blockquote>
<p>בְּשָאֳפוֹ רוּחַ בִּמְהִירוּת, כִּי עִנְיָן מְיַגֵּעַ הוּא לִלְבֹּש</p>
</blockquote>

<blockquote>
<p>בְּזוֹ אַחַר זוֹ צוּרוֹת כּוֹזְבוֹת רַבּוֹת – מַדּוּעַ אַתָּה לוֹחֵץ</p>
</blockquote>

<blockquote>
<p>אוֹתִי כָּל-כָּךְ? תְּנֵנִי וְאֵלְכָה כָּרֶגַע, וְאִם לֹא – תִּהְיֶה</p>
</blockquote>

<blockquote>
<p>בְּעֵינַי אִיש גַס עַד מְאֹד.</p>

<p>– שְמִי הֶרְקוּלֶס! – שָאַג הַנָּכְרִי הַכַּבִּיר –</p>
</blockquote>

<blockquote>
<p>וְאַתָּה לֹא תֵחָלֵץ לְעוֹלָם מִיָּדִי, עַד אֲשֶר תּוֹרֶה לִי אֶת</p>
</blockquote>

<blockquote>
<p>הַדֶּרֶךְ הַקְּצָרָה אֶל גַן הַהֶסְפֵּרִידוֹת.</p>

<p>כִּשְמֹעַ הַזָּקֵן, מִי הוּא הָאִיש שֶתָּפַס אוֹתוֹ,</p>
</blockquote>

<blockquote>
<p>רָאָה בַּחֲצִי עַיִן, כִּי מִן הַהֶכְרֵחַ יִהְיֶה לְהַגִּיד לוֹ כָּל</p>
</blockquote>

<blockquote>
<p>אֲשֶר תְּבַקֵּש נַפְשוֹ לָדַעַת. הַזָּקֵן הָיָה, עֲלֵיכֶם לִזְכֹּר זֹאת,</p>
</blockquote>

<blockquote>
<p>מִתּוֹשָבֵי הַיָּם, וְהָיָה מְשוֹטֵט אָנֶה וָאָנָה כִּשְאָר אֲנָשִים</p>
</blockquote>

<blockquote>
<p>יוֹרְדֵי-יָם. מוּבָן, שֶשָּמַע לְעִתִּים קְרוֹבוֹת אֶת שֵם תְּהִלָּתוֹ</p>
</blockquote>

<blockquote>
<p>שֶל הֶרְקוּלֶס, וְאֶת דְבַר הַמּוֹפְתִים הַגְּדוֹלִים אֲשֶר עָשָׂה</p>
</blockquote>

<blockquote>
<p>בַּחֲלָקִים שוֹנִים שֶל הָאָרֶץ, וּמָה רַב אֹמֶץ-לִבּוֹ תָּמִיד לְקַיֵּם</p>
</blockquote>

<blockquote>
<p>כָּל דָבָר שֶעָלָה בְּמַחֲשַבְתּוֹ לַעֲשׂוֹת. וְעַל כֵּן לֹא הוֹסִיף</p>
</blockquote>

<blockquote>
<p>עוֹד לַעֲשׂוֹת נִסְיוֹנוֹת לְהִשְתַּמֵּט, כִּי אִם אָמַר לַגִּבּוֹר,</p>
</blockquote>

<blockquote>
<p>כֵּיצַד יִמְצָא אֶת גַן הַהֶסְפֵּרִידוֹת, וְכֵן הִזְהִיר אוֹתוֹ עַל</p>
</blockquote>

<blockquote>
<p>הַחַתְחַתִּים הָרַבִּים, שֶעָלָיו לְהִתְגַבֵּר עֲלֵיהֶם, בְּטֶרֶם יוּכַל</p>
</blockquote>

<blockquote>
<p>לְהַגִּיעַ שָמָּה.</p>

<p>– עָלֶיךָ לָלֶכֶת כֹּה וָכֹה – אָמַר שַׂר-הַיָם – עַד</p>
</blockquote>

<blockquote>
<p>אֲשֶר תִּרְאֶינָה עֵינֶיךָ עֲנָק כַּבִּיר מְאֹד, הַמַּחֲזִיק אֶת</p>
</blockquote>

<blockquote>
<p>הַשָּמַיִם עַל כְּתֵפָיו. וְהָעֲנָק, אִם תִּמְצָא אוֹתוֹ בִּשְעַת</p>
</blockquote>

<blockquote>
<p>רָצוֹן, יוֹרְךָ בְּדִיּוּק אַיֵּה מְקוֹם הַגָּן שֶל</p>
</blockquote>

<blockquote>
<p>הַהֶסְפֵּרִידוֹת.</p>

<p>– וְאִם לֹא תִהְיֶה שְעַת רָצוֹן לִפְנֵי הָעֲנָק – שָאַל</p>
</blockquote>

<blockquote>
<p>הֶרְקוּלֶס בְּנַעַנְעוֹ אֶת מַטֵּהוּ בְּרֹאש אֶצְבָּעוֹ – אוּלַי אֶמְצָא</p>
</blockquote>

<blockquote>
<p>תַּחְבּוּלָה לְהַכְרִיחוֹ כִּי יִפְתַּח פִּיו.</p>

<p>לְאַחַר שֶהוֹדָה לְשַׂר-הַיָּם וּבִקֵּש מִמֶּנּוּ</p>
</blockquote>

<blockquote>
<p>סְלִיחָה עַל אֲשֶר לָחַץ אוֹתוֹ קָשֶה, הִמְשִיךְ הַגִּבּוֹר אֶת</p>
</blockquote>

<blockquote>
<p>דַרְכּוֹ. הוּא נִסְתַּבֵּךְ בְּמִסְפָּר רַב שֶל הַרְפַּתְקָאוֹת</p>
</blockquote>

<blockquote>
<p>מוּזָרוֹת, שֶכְּדַאי לָכֶם לִשְמֹעַ אוֹתָן, אִלּוּ הָיָה לִי פְּנַאי</p>
</blockquote>

<blockquote>
<p>לְסַפְּרָן לְכָל פְּרָטֵיהֶן כָּרָאוּי לָהֶן. בַּדֶּרֶךְ הַהִיא, אִם</p>
</blockquote>

<blockquote>
<p>אֵינֶנִּי טוֹעֶה, פָּגַש עֲנָק כַּבִּיר, שֶהָיָה מְחוֹנָן מֵאֵת הַטֶּבַע</p>
</blockquote>

<blockquote>
<p>בִּסְגֻלָּה נִפְלָאָה, אֲשֶר כָּל פַּעַם שֶנָּגַע בָּאֲדָמָה גָדַל</p>
</blockquote>

<blockquote>
<p>כֹּחוֹ פִּי עֲשָׂרָה מִכְּפִי שֶהָיָה קֹדֶם לָכֵן. שְמוֹ הָיָה</p>
</blockquote>

<blockquote>
<p>אַנְטֵאוּס. הֲלֹא תָבִינוּ בָּרוּר לְמַדַּי, כִּי עִנְיָן קָשֶה הָיָה</p>
</blockquote>

<blockquote>
<p>לְהִלָּחֵם עִם בַּרְנַש כָּזֶה, כִּי בְּכָל שָעָה שֶקִּבֵּל מַכָּה,</p>
</blockquote>

<blockquote>
<p>שֶהִפִּילָה אוֹתוֹ אַרְצָה, הוּא שָב וְקָם חָזָק יוֹתֵר וְאַמִּיץ יוֹתֵר</p>
</blockquote>

<blockquote>
<p>וְזָרִיז יוֹתֵר לְהִשְתַּמֵש בְּנִשְקוֹ מֵאֲשֶר בַּעֲזֹב אוֹתוֹ אוֹיְבוֹ</p>
</blockquote>

<blockquote>
<p>לְבַדּוֹ. וּבְכֵן, כְּכָל אֲשֶר הִרְבָּה הֶרְקוּלֶס לְהַכּוֹת אֶת</p>
</blockquote>

<blockquote>
<p>הָעֲנָק, כֵּן נִדְמָה שֶהַנִּצָּחוֹן מִמֶּנּוּ וָהָלְאָה. הַדֶּרֶךְ</p>
</blockquote>

<blockquote>
<p>הָאַחַת, שֶמָּצָא הֶרְקוּלֶס לְסַיֵּם אֶת הַקְּרָב, הָיְתָה: לְהָרִים</p>
</blockquote>

<blockquote>
<p>אֶת אַנְטֵאוּס בְּרַגְלָיו בְּתוֹךְ הָאֲוִיר וּלְחַנְּקוֹ וּלְחַנְּקוֹ</p>
</blockquote>

<blockquote>
<p>וּלְחַנְּקוֹ בְּכָל הַכֹּחַ, עַד שֶתֵּצֵא נִשְמָתוֹ מִן הַגּוּף</p>
</blockquote>

<blockquote>
<p>הַכַּבִּיר.</p>

<p>כַּאֲשֶר כִּלָּה הֶרְקוּלֶס מְלָאכָה זוֹ, הִמְשִיךְ</p>
</blockquote>

<blockquote>
<p>דַרְכּוֹ וְעָבַר אֶת אֶרֶץ מִצְרַיִם, וְשָם נִלְקַח בַּשֶּבִי וְהָיָה</p>
</blockquote>

<blockquote>
<p>מוּצָא לַהוֹרֵג, לוּלֵא הָרַג אֶת מֶלֶךְ הָאָרֶץ וּבָרַח. בְּעָבְרוֹ</p>
</blockquote>

<blockquote>
<p>דֶרֶךְ מִדְבְּרוֹת אַפְרִיקָה וּבְלֶכְתּוֹ חִיש כְּכָל הָאֶפְשָר,</p>
</blockquote>

<blockquote>
<p>הִגִּיעַ סוֹף סוֹף עַד חוֹף הָאוֹקְיָנוֹס הַגָּדוֹל. וְכָאן, לוּלֵא</p>
</blockquote>

<blockquote>
<p>יָכוֹל הָיָה לָלֶכֶת עַל בָּמֳתֵי הַגַּלִּים, הָיָה בָּא הַקֵּץ</p>
</blockquote>

<blockquote>
<p>לִנְסִיעָתוֹ.</p>

<p>שוּם דָבָר לֹא הָיָה לְנֶגֶד עֵינָיו מִלְּבַד</p>
</blockquote>

<blockquote>
<p>הָאוֹקְיָנוֹס הַקּוֹצֵף, הַגּוֹעֵש, הַגָּדוֹל לְלֹא מִדָּה. אוּלָם</p>
</blockquote>

<blockquote>
<p>פִּתְאֹם, בְּהַבִּיטוֹ אֶל מוּל הָאֹפֶק, רָאָה מִמֶרְחָק רַב דָבָר,</p>
</blockquote>

<blockquote>
<p>אֲשֶר לִפְנֵי רֶגַע לֹא רָאוּ עֵינָיו. הַדָּבָר הִזְהִיר מְאֹד, כִּמְעַט</p>
</blockquote>

<blockquote>
<p>כַּאֲשֶר הֱיִיתֶם מַבִּיטִים אֶל הַשֶּמֶש בַּעֲלוֹתָהּ אוֹ בְּבוֹאָהּ.</p>
</blockquote>

<blockquote>
<p>בָּרִי הָיָה, כִּי הַדָּבָר הוֹלֵךְ וְקָרֵב, מִשּוּם שֶעִם כָּל רֶגַע</p>
</blockquote>

<blockquote>
<p>נַעֲשָׂה הַדָּבָר הַנִּפְלָא הַזֶּה גָדוֹל יוֹתֵר וּמַבְהִיק יוֹתֵר.</p>
</blockquote>

<blockquote>
<p>לְבַסּוֹף הִגִּיעַ כֹּה קָרוֹב, עַד כִּי הֶרְקוּלֶס גִלָּה, שֶזֶּה הוּא</p>
</blockquote>

<blockquote>
<p>סֵפֶל אוֹ גָבִיעַ, וְהוּא עָשׂוּי מִזָּהָב אוֹ מִנְּחֹשֶת מְמֹרָטָה.</p>
</blockquote>

<blockquote>
<p>כֵּיצַד צָף עַל פְּנֵי הַיָּם – דָבָר זֶה הוּא לְמַעְלָה מִכֹּחִי</p>
</blockquote>

<blockquote>
<p>לְסַפֵּר לָכֶם. עַל כָּל פָּנִים, הוּא הִתְגַלְגֵל שָם עַל פְּנֵי</p>
</blockquote>

<blockquote>
<p>הַגַּלִּים הָרוֹעֲשִים, אֲשֶר דָחֲפוּ אוֹתוֹ הֵנָּה וָהֵנָּה</p>
</blockquote>

<blockquote>
<p>וְהִשְלִיכוּ אֶת רָאשֵיהֶם הַמַּעֲלִים קֶצֶף אֶל מוּל צְדָדָיו, אוּלָם</p>
</blockquote>

<blockquote>
<p>לֹא זָרְקוּ אֶת קִצְפָּם עַל שְׂפָתָיו.</p>

<p>– בִּימֵי חַיַּי רָאִיתִי הַרְבֵּה עֲנָקִים – הִרְהֵר</p>
</blockquote>

<blockquote>
<p>הֶרְקוּלֶס – אַךְ מֵעוֹלָם לֹא הָיָה אַף אֶחָד, שֶיְּהֵא זָקוּק</p>
</blockquote>

<blockquote>
<p>לִשְתּוֹת יַיִן מִגָּבִיעַ אֲשֶר כָּזֶה!</p>

<p>וְאָמְנָם כֵּן, מָה רָם הָיָה הַגָּבִיעַ הַזֶּה! הוּא</p>
</blockquote>

<blockquote>
<p>הָיָה גָדוֹל כָּל-כָּךְ&#8230; כָּל-כָּךְ גָדוֹל&#8230; חוֹשֵש אֲנִי לֵאמֹר,</p>
</blockquote>

<blockquote>
<p>כַּמָּה גָדוֹל לְלֹא שִעוּר הָיָה גָבִיעַ זֶה. אִם לְדַבֵּר בִּמְשָלִים</p>
</blockquote>

<blockquote>
<p>– הוּא הָיָה גָדוֹל פִּי עֲשָׂרָה מִגַּלְגַל גָדוֹל שֶל טַחֲנָה וְהוּא</p>
</blockquote>

<blockquote>
<p>צָף עַל פְּנֵי הַגַּלִּים הַמִּתְרוֹמְמִים, אִם כִּי כֻּלּוֹ הָיָה</p>
</blockquote>

<blockquote>
<p>עָשׂוּי מַתֶּכֶת, בְּיֶתֶר קַלּוּת מִגָּבִיעַ שֶל אַלּוֹן בְּנַחַל.</p>
</blockquote>

<blockquote>
<p>הַגַַלִּים טִלְטְלוּ וְגִלְגְלוּ אוֹתוֹ הָלְאָה, עַד אֲשֶר נָגַע בַּחוֹף</p>
</blockquote>

<blockquote>
<p>בְּמֶרְחַק מְעַט מִן הַמָּקוֹם שֶעָמַד שָם הֶרְקוּלֶס.</p>

<p>אַךְ אֵרַע הַדָּבָר הַזֶּה וְהוּא יָדַע מֶה עָלָיו</p>
</blockquote>

<blockquote>
<p>לַעֲשׂוֹת, כִּי הוּא לֹא עָבַר הַרְפַּתְקָאוֹת כֹּה רַבּוֹת בְּלִי דַעַת</p>
</blockquote>

<blockquote>
<p>יָפֶה כֵּיצַד לְהִתְנַהֵג בְּשָעָה שֶבָּא לְיָדוֹ דָבָר הַיּוֹצֵא מְעַט</p>
</blockquote>

<blockquote>
<p>מִגֶּדֶר הָרָגִיל. בָּרוּר הָיָה כְּאוֹר הַיּוֹם, כִּי גְבִיעַ הַפֶּלֶא</p>
</blockquote>

<blockquote>
<p>הַזֶּה טֻלְטַל לְגַלֵּי הַיָּם עַל יְדֵי כֹּחַ נֶעְלָם וְהוּבָא עַד</p>
</blockquote>

<blockquote>
<p>הֲלוֹם, כְּדֵי לְהַעֲבִיר אֶת הֶרְקוּלֶס דֶרֶךְ הַיָּם בְּדַרְכּוֹ לְגַן</p>
</blockquote>

<blockquote>
<p>הַהֶסְפֵּרִידוֹת. עַל כֵּן לֹא הִתְמַהְמַהּ אַף רֶגַע, טִפֵּס וְעָלָה</p>
</blockquote>

<blockquote>
<p>אֶל שְׂפַת הַגָּבִיעַ וְהֶחֱלִיק פְּנִימָה, פָּרַשׂ אֶת עוֹר-הָאֲרִי</p>
</blockquote>

<blockquote>
<p>וְאָמַר לִשְכַּב וְלָנוּחַ קְצָת. הוּא לֹא נָח כִּמְעַט עַד עַתָּה מֵאָז</p>
</blockquote>

<blockquote>
<p>נִפְרַד בְּשָלוֹם מֵעִם הַנְּעָרוֹת עַל שְׂפַת הַנָּהָר. הַגַּלִּים</p>
</blockquote>

<blockquote>
<p>הִתְנַפְּצוּ בְּקוֹל נָעִים וּמְצַלְצֵל אֶל מַעְגַל הַגָּבִיעַ הֶחָלוּל;</p>
</blockquote>

<blockquote>
<p>הוּא הִתְנַדְנֵד אָנֶה וָאָנָה, וְהַתְּנוּדָה הָיְתָה כֹּה קַלָּה, עַד</p>
</blockquote>

<blockquote>
<p>כִּי חִיש נָפְלָה עַל הֶרְקוּלֶס תְּנוּמָה נְעִימָה.</p>

<p>נִמְנוּמוֹ הָיָה נִמְשָךְ שָעָה אֲרֻכָּה, לוּלֵא פָּגַע</p>
</blockquote>

<blockquote>
<p>הַגָּבִיעַ בּמִקְרֶה בְּסֶלַע, וְעַל כֵּן נִשְמַע תֵּכֶף צִלְצוּל וָהֵד</p>
</blockquote>

<blockquote>
<p>עַל יְדֵי מַתֶּכֶת הַזָּהָב אוֹ הַנְּחֹשֶת בְּקוֹל שֶהָיָה רָם פִּי</p>
</blockquote>

<blockquote>
<p>מֵאָה מִצִּלְצוּל הַפַּעֲמוֹן שֶל בֵּית-הַסֵּפֶר. הַשָּאוֹן הֵעִיר אֶת</p>
</blockquote>

<blockquote>
<p>הֶרְקוּלֶס מִשְּנָתוֹ וְהוּא קָם מִיָּד וְהִבִּיט עַל סְבִיבָיו</p>
</blockquote>

<blockquote>
<p>מִשְתָּאֶה לָדַעַת אַיֵּהוּ. לֹא עָבְרָה שָעָה רַבָּה וְהוּא מָצָא, כִּי</p>
</blockquote>

<blockquote>
<p>הַגָּבִיעַ שָט וְעָבַר חֵלֶק גָדוֹל מִן הַיָּם וְהָלַךְ וְקָרַב אֶל חוֹף</p>
</blockquote>

<blockquote>
<p>יַבָּשָה, שֶהָיְתָה, כַּנִּרְאֶה, אִי. וְעַל פְּנֵי הָאִי הַזֶּה – מָה</p>
</blockquote>

<blockquote>
<p>רָאוּ עֵינָיו, לְפִי דַעְתְּכֶם?</p>

<p>לֹא, אַל תְּנַחֲשוּ כִּי לֹא תִמְצְאוּ – אַף אִם</p>
</blockquote>

<blockquote>
<p>תְּנַסּוּ חֲמִשִֹים אֶלֶף פַּעַם! נִדְמֶה לִי בְּהֶחְלֵט, כִּי זֶה הָיָה</p>
</blockquote>

<blockquote>
<p>הַמַּחֲזֶה הַנִּפְלָא בְּיוֹתֵר, אֲשֶר רָאוּ עֵינֵי הֶרְקוּלֶס בְּכָל</p>
</blockquote>

<blockquote>
<p>נְדוּדָיו וְהַרְפַּתְקְאוֹתָיו הַנִּפְלָאוֹת. זֶה הָיָה פֶּלֶא גָדוֹל</p>
</blockquote>

<blockquote>
<p>יוֹתֵר מִן הַהִידְרָה בַּעֲלַת תִּשְעַת הָרָאשִים, אֲשֶר כֹּחָהּ גָדַל</p>
</blockquote>

<blockquote>
<p>כִּפְלַיִם אַחֲרֵי שֶכָּרְתוּ אוֹתָם; פֶּלֶא גָדוֹל יוֹתֵר מִן</p>
</blockquote>

<blockquote>
<p>הָאָדָם-הַמִּפְלֶצֶת, בַּעַל שֵש הָרַגְלַיִם; פֶּלֶא גָדוֹל יוֹתֵר</p>
</blockquote>

<blockquote>
<p>מֵאַנְטֵאוּס; זֶּה הָיָה פֶּלֶא גָדוֹל מִכָּל פֶּלֶא אֲשֶר רָאָה אִיש</p>
</blockquote>

<blockquote>
<p>לִפְנֵי הֶרְקוּלֶס וְאַחֲרָיו, גָדוֹל מִכָּל פֶּלֶא שֶיֵּש בָּעוֹלָם</p>
</blockquote>

<blockquote>
<p>לִרְאוֹת בְּכָל הַזְּמַנִּים הָעֲתִידִים לָבוֹא. זֶה הָיָה עֲנָק!</p>

<p>אוּלָם זֶה הָיָה עֲנָק בַּעֲנָקִים! גֹבַהּ לוֹ כָּהָר;</p>
</blockquote>

<blockquote>
<p>וְהוּא רָחָב וְעָצוּם, עַד אֲשֶר הָעֲנָנִים רָבְצוּ מִסָּבִיב לְגֵווֹ</p>
</blockquote>

<blockquote>
<p>כַּחֲגוֹרָה, וְהָיוּ תְלוּיים כְּזָקָן לָבָן מֵעַל סַנְטְרוֹ, וְרִחֲפוּ</p>
</blockquote>

<blockquote>
<p>לִפְנֵי עֵינָיו הַכַּבִּירוֹת, עַד כִּי לֹא יָכֹל לִרְאוֹת לֹא אֶת</p>
</blockquote>

<blockquote>
<p>הֶרְקוּלֶס אַף לֹא אֶת גְבִיעַ הַזָּהָב אֲשֶר בְּתוֹכוֹ שָט וְנָסַע.</p>
</blockquote>

<blockquote>
<p>וּפֶלֶא מֵעַל כָּל פֶּלֶא הָיָה, כִּי הָעֲנָק נָשָׂא אֶת יָדָיו</p>
</blockquote>

<blockquote>
<p>הַגְּדוֹלוֹת לְמַעְלָה וְנִרְאֶה הָיָה, כִּי הוּא תוֹמֵךְ בָּרָקִיעַ,</p>
</blockquote>

<blockquote>
<p>וְעַד כַּמָּה שֶיָּכֹל הֶרְקוּלֶס לְהַבְחִין בְּעַד הָעֲנָנִים, הָיָה</p>
</blockquote>

<blockquote>
<p>הָרָקִיעַ מֻטָּל עַל רֹאשוֹ! אָכֵן, הַפֶּלֶא רַב כָּל-כָּךְ, עַד כִּי</p>
</blockquote>

<blockquote>
<p>קָשֶה כִּמְעַט לְהַאֲמִין בּוֹ.</p>

<p>בֵּינָתַיִם וְהַגָּבִיעַ הַנּוֹצֵץ הוֹסִיף לָשוּט</p>
</blockquote>

<blockquote>
<p>הָלְאָה, וְלָאַחֲרוֹנָה הִגִּיעַ אֶל הַחוֹף. אוֹתָהּ שָעָה נָשְׂאָה</p>
</blockquote>

<blockquote>
<p>רוּחַ קַלָּה אֶת הָעֲנָנִים מֵעַל פָּנָיו שֶל הָעֲנָק, וְהֶרְקוּלֶס</p>
</blockquote>

<blockquote>
<p>הִבִּיט וְרָאָה אוֹתָם לְכָל קַוֵּיהֶם הַכַּבִּירִים: עֵינַיִם, כָּל</p>
</blockquote>

<blockquote>
<p>אַחַת מֵהֶן כְּגֹדֶל הָאֲגַם הַלָּזֶה; הַחֹטֶם מִיל אָרְכּוֹ, וְכֵן</p>
</blockquote>

<blockquote>
<p>הָיָה גַם רֹחַב הַפֶּה. אֵלֶּה הָיוּ פָּנִים נוֹרָאִים בְּמִדַּת</p>
</blockquote>

<blockquote>
<p>גָדְלָם. וְאוּלָם עֲצוּבִים וַעֲיֵפִים, כַּאֲשֶר תּוּכְלוּ לִרְאוֹת</p>
</blockquote>

<blockquote>
<p>הַיּוֹם פְּנֵי אֲנָשִים רַבִּים, הַנֶּאֱלָצִים לָשֵׂאת מַשָּׂאוֹת</p>
</blockquote>

<blockquote>
<p>לְמַעְלָה מִכֹּחָם.</p>

<p>אִיש מִסְכֵּן! בָּרוּר הָיָה, כִּי עָמַד שָם זְמַן רַב.</p>
</blockquote>

<blockquote>
<p>יַעַר קְדוּמִים גָדַל וְנָבַל מִסָּבִיב לְרַגְלָיו, וְאַלּוֹנִים בְּנֵי</p>
</blockquote>

<blockquote>
<p>שֵש אוֹ שְבַע מֵאוֹת שָנָה צָמְחוּ מִן הַבַּלּוּטִים וְדָחֲקוּ עַצְמָם</p>
</blockquote>

<blockquote>
<p>לְבֵין אֶצְבְּעוֹת רַגְלָיו.</p>

<p>הָעֲנָק הִבִּיט עַתָּה מִמְּרוֹם עֵינָיו הַגְּדוֹלוֹת,</p>
</blockquote>

<blockquote>
<p>וּבִרְאוֹתוֹ אֶת הֶרְקוּלֶס, שָאַג שְאָגָה בְּקוֹל, שֶהָיָה דוֹמֶה</p>
</blockquote>

<blockquote>
<p>לְרַעַם הַיּוֹצֵא מִן הֶעָנָן, שֶחָלַף זֶה עַתָּה מֵעַל פָּנָיו,</p>
</blockquote>

<blockquote>
<p>וְקָרָא:</p>

<p>– מִי אַתָּה שָם לְמַטָּה סָמוּךְ לְרַגְלַי? וּמֵאַיִן בָּאתָ בְּתוֹךְ הַגָּבִיעַ הַקָּטָן הַזֶּה?</p>

<p>– אֲנִי הֶרְקוּלֶס! – הִרְעִים לְעֻמָּתוֹ הַגִּבּוֹר</p>
</blockquote>

<blockquote>
<p>בְּקוֹל רָם, שֶהָיָה דוֹמֶה כִּמְעַט לָזֶה שֶׁל הָעֲנָק – וַאֲנִי</p>
</blockquote>

<blockquote>
<p>הוֹלֵךְ לְבַקֵּש אֶת גַן הַהֶסְפֵּרִידוֹת!</p>

<p>– חַה! חַה! חַה! – שָאַג הָעֲנָק בְּפֶרֶץ צְחוֹק אַדִּיר – אָכֵן, זוֹ הִיא הַרְפַּתְקָה נְבוֹנָה!</p>

<p>– וּמַדּוּעַ לֹא? – קָרָא הֶרְקוּלֶס, בְּהִתְרַגְּזוֹ</p>
</blockquote>

<blockquote>
<p>קְצָת עַל לִגְלוּגוֹ שֶל הָעֲנָק – הַאִם תֹּאמַר בְּלִבְּךָ, כִּי</p>
</blockquote>

<blockquote>
<p>מְפַחֵד אֲנִי מִפְּנֵי הַדְּרַקּוֹן בַּעַל מְאַת הָרָאשִים?</p>

<p>בָּהּ בְּשָעָה שֶדִּבְּרוּ שְנֵיהֶם זֶה עִם זֶה,</p>
</blockquote>

<blockquote>
<p>הִתְחַשְּרוּ עָבִים שְחוֹרוֹת מִסָּבִיב לְגֵווֹ שֶל הָעֲנָק</p>
</blockquote>

<blockquote>
<p>וְהִתְנַפְּצוּ בְּשוֹאָה אֲיֻמָּה שֶל רְעָמִים וּבְרָקִים, וְהַשָּאוֹן</p>
</blockquote>

<blockquote>
<p>וְהַהֲמֻלָּה גָדְלוּ וְרַבּוּ כָּל-כָּךְ, עַד כִּי אִי-אֶפְשָר הָיָה</p>
</blockquote>

<blockquote>
<p>לְהֶרְקוּלֶס לְהַבְחִין מִלָּה. וְרַק רַגְלָיו הַכַּבִּירוֹת שֶל הָעֲנָק</p>
</blockquote>

<blockquote>
<p>נִרְאוּ, בְּעָמְדוֹ בְּתוֹךְ חֶשְכַת הַסְּעָרָה, וּמִזְּמַן לִזְמָן</p>
</blockquote>

<blockquote>
<p>נִגְלָה לְרֶגַע מְעַט מִגּוּפוֹ הֶעָטוּף גוּש עֲרָפֶל. כְּפִי</p>
</blockquote>

<blockquote>
<p>הַנִּרְאֶה, הָיָה מְדַבֵּר רֹב הַזְּמַן, אַךְ קוֹלוֹ הָרָם, הֶעָמֹק</p>
</blockquote>

<blockquote>
<p>וְהַגַּס, הִתְעָרֵב עִם הַהֵדִים שֶל קוֹלוֹת הָרַעַם וְהִתְגַלְגֵל</p>
</blockquote>

<blockquote>
<p>הָלְאָה כְּמוֹהֶם עַל פְּנֵי הַגְּבָעוֹת. וְהָעֲנָק הַטִּפֵּש הַזֶּה,</p>
</blockquote>

<blockquote>
<p>בְּדַבְּרוֹ שֶלֹּא בִּזְמַנּוֹ, הוֹצִיא לְבַטָּלָה וּלְלֹא תַכְלִית אֶת</p>
</blockquote>

<blockquote>
<p>דְבָרָיו, כִּי הָרַעַם דִבֵּר בְּרוּרוֹת כִּמְעַט כָּמוֹהוּ.</p>

<p>לָאַחֲרוֹנָה חָלְפָה הַסְּעָרָה פִּתְאֹם כִּלְעֻמַּת</p>
</blockquote>

<blockquote>
<p>שֶבָּאָה וְשוּב הִבְהִירוּ הַשָּמַיִם, וְהָעֲנָק הֶעָיֵף תּוֹמֵךְ</p>
</blockquote>

<blockquote>
<p>בָּהֶם, וְאוֹר-הַשֶּמֶש הַנָּעִים זוֹרֵחַ עַל פְּנֵי קוֹמָתוֹ</p>
</blockquote>

<blockquote>
<p>הַכַּבִּירָה וּמֵאִיר אוֹתָהּ לְנֹכַח הֶעָבִים הַקּוֹדְרוֹת</p>
</blockquote>

<blockquote>
<p>הֲרוֹת-הָרְעָמִים. רֹאשוֹ הָיָה לְמַעְלָה מִשֶּטֶף הַגֶּשֶם וְאַף</p>
</blockquote>

<blockquote>
<p>שַׂעֲרָה אַחַת מֵרֹאשוֹ לֹא רָטְבָה מִטִּפַּת מָטָר.</p>

<p>כַּאֲשֶר נִתַּן לָעֲנָק לִרְאוֹת אֶת פְּנֵי הֶרְקוּלֶס, אֲשֶר עָמַד עוֹד עַל חוֹף הַיָּם, שָאַג עוֹד פַּעַם בְּקוֹלוֹ:</p>

<p>– אֲנִי אַטְלַס, הַגִּבּוֹר בַּעֲנָקֵי הָעוֹלָם! וַאֲנִי נוֹשֵּׂא אֶת הַשָּמַיִם עַל רֹאשִי!</p>

<p>– אָכֵן, אֲנִי רוֹאֶה זֹאת – עָנָה הֶרְקוּלֶס – אוּלָם הֲתוּכַל לְהַרְאוֹת לִי אֶת הַדֶּרֶךְ לְגַן הַהֶסְפֵּרִידוֹת?</p>

<p>– מָה אַתָּה מְבַקֵּש שָם? – שָאַל הָעֲנָק.</p>

<p>– אֲנִי מְבַקֵּש שְלֹשָה תַפּוּחִים שֶל זָהָב – הִרְעִים הֶרְקוּלֶס – בִּשְבִיל בֶּן דוֹדִי הַמֶּלֶךְ.</p>

<p>– אֵין אִיש מִלְּבַדִּי – עָנָה הָעֲנָק – אֲשֶר יוּכַל</p>
</blockquote>

<blockquote>
<p>לָלֶכֶת אֶל גַן הַהֶסְפֵּרִידוֹת וְלִלְקֹט אֶת הַתַּפּוּחִים שֶל זָהָב.</p>
</blockquote>

<blockquote>
<p>לוּלֵא הָעֵסֶק הַקָּטָן הַזֶּה לְהַחֲזִיק אֶת הַשָּמַיִם, כִּי אָז</p>
</blockquote>

<blockquote>
<p>הָיִיתִי פּוֹסֵעַ פְּסִיעוֹת אֲחָדוֹת דֶרֶךְ הַיָּם וּמֵבִיא אוֹתָם</p>
</blockquote>

<blockquote>
<p>לְךָ.</p>

<p>– חָבִיב אַתָּה מְאֹד – קָרָא הֶרְקוּלֶס – הַאִם לֹא תוּכַל לְהַנִּיחַ אֶת הַשָּמַיִם עַל גַבֵּי הָר?</p>

<p>– אֵין אַף אֶחָד מֵהֶם גָּבֹהַּ בְּמִדָּה מַסְפִּיקָה –</p>
</blockquote>

<blockquote>
<p>עָנָה אַטְלַס, בְּנַעַנְעוֹ בְּרֹאשוֹ – אוּלָם לוּ עָמַדְתָּ עַל רֹאש</p>
</blockquote>

<blockquote>
<p>הָהָר הַסָּמוּךְ הַהוּא, כִּי אָז הָיָה רֹאשְךָ עַל רָמָה קְרוֹבָה</p>
</blockquote>

<blockquote>
<p>לְמַדַּי לְרֹאשִי. רוֹאֶה אֲנִי בְּךָ, כִּי בָּחוּר בַּעַל כֹּחַ אַתָּה.</p>
</blockquote>

<blockquote>
<p>אוּלַי תִּקַּח אֶת מַשָּׂאִי עַל כְּתֵפֶיךָ עַד לֶכְתִּי בִּשְלִיחוּת</p>
</blockquote>

<blockquote>
<p>קְטַנָּה זוֹ לְמַעַנְךָ?</p>

<p>הֶרְקוּלֶס, כְּפִי שֶעֲלֵיכֶם לִזְכֹּר יָפֶה, הָיָה אִיש</p>
</blockquote>

<blockquote>
<p>רַב-כֹּחַ לְהַפְלִיא; וְאַף כִּי דָרוּש אוֹן כַּבִּיר שֶל שְרִירִים,</p>
</blockquote>

<blockquote>
<p>כְּדֵי לִתְמֹךְ שְחָקִים, הִנֵּה אִם יֵש בָּעוֹלָם בֶּן-אָדָם הַמְסֻגָּל</p>
</blockquote>

<blockquote>
<p>לְמַעֲשֶׂה כָּזֶה, הוּא הוּא הָאִיש. וּבְכָל זֹאת נִרְאָה לוֹ הַדָּבָר</p>
</blockquote>

<blockquote>
<p>מִפְעָל כָּבֵד כָּל-כָּךְ, עַד כִּי בַּפַּעַם הָרִאשוֹנָה בְּחַיָּיו</p>
</blockquote>

<blockquote>
<p>הִסֵּס לַעֲשׂוֹתוֹ.</p>

<p>– הַאִם כְּבֵדִים הַשָּמַיִם מְאֹד? – שָאַל.</p>

<p>– לֹא כָּבֵד הַדָּבָר בַּזְּמַן הָרִאשוֹן – עָנָה</p>
</blockquote>

<blockquote>
<p>הָעֲנָק, בְּמָשְכוֹ בִּכְתֵפָיו – אֲבָל הַדָּבָר נַעֲשֶׂה לְמַשָּׂא</p>
</blockquote>

<blockquote>
<p>קְצָת אַחֲרֵי אֶלֶף שָנִים.</p>

<p>– וְכַמָּה זְמַן יַעֲבֹר – שָאַל הַגִּבּוֹר – עַד אֲשֶר תַּשִּׂיג אֶת הַתַּפּוּחִים שֶל זָהָב?</p>

<p>– הָהּ, הַדָּבָר יֵעָשֶׂה בִּרְגָעִים מְעַטִּים – קָרָא</p>
</blockquote>

<blockquote>
<p>אַטְלַס – כָּל פְּסִיעָה שֶלִּי עֶשֶר אוֹ חֲמֵש-עֶשְׂרֵה פַּרְסָאוֹת.</p>
</blockquote>

<blockquote>
<p>אֵלֵךְ אֶל הַגָּן וְאָשוּב בְּטֶרֶם תָּחוּש כְּאֵב בִּכְתֵפֶיךָ.</p>

<p>– אִם כֵּן, יָפֶה – עָנָה הֶרְקוּלֶס – אֲטַפֵּס</p>
</blockquote>

<blockquote>
<p>וְאֶעֱלֶה עַל הָהָר שָם מֵאֲחוֹרֶיךָ וְאֶפְרֹק מַשָּׂאֲךָ</p>
</blockquote>

<blockquote>
<p>מֵעָלֶיךָ.</p>

<p>הָאֶמֶת הִיא, כִּי הֶרְקוּלֶס הָיָה בַּעַל לֵב טוֹב</p>
</blockquote>

<blockquote>
<p>וְחָשַב מַחֲשָבָה, כִּי חֶסֶד יַעֲשֶׂה עִם הָעֲנָק, בְּתִתּוֹ לוֹ</p>
</blockquote>

<blockquote>
<p>שְעַת-כֹּשֶר לְטִיּוּל קָטָן. וּמִלְּבַד זֹאת חָשַב, כִּי כְּבוֹדוֹ</p>
</blockquote>

<blockquote>
<p>יִגְדַל הַרְבֵּה יוֹתֵר, אִם יוּכַל לְהִתְפָּאֵר כִּי תָמַךְ שַחַק וְלֹא</p>
</blockquote>

<blockquote>
<p>רַק עָשָׂה מַעֲשֶׂה רָגִיל בְּנַצְּחוֹ אֶת הַדְּרַקּוֹן בַּעַל מְאַת</p>
</blockquote>

<blockquote>
<p>הָרָאשִים. וְעַל כֵּן, בְּלִי עֲתֶרֶת מִלִּים, הֻסְּעוּ הַשְּחָקִים</p>
</blockquote>

<blockquote>
<p>מֵעַל כִּתְפֵי אַטְלַס וְהוּטְלוּ עַל כְּתֵפָיו שֶל הֶרְקוּלֶס.</p>

<p>אַחֲרֵי אֲשֶר עָבַר הַמַּעֲשֶׂה בְּשָלוֹם וּבְלִי</p>
</blockquote>

<blockquote>
<p>פֶּגַע, הָיָה הַדָּבָר הָרִאשוֹן שֶעָשָׂה הָעֲנָק – לְהִתְמַתֵּחַ;</p>
</blockquote>

<blockquote>
<p>תּוּכְלוּ לְתָאֵר בְּדִמְיוֹנְכֶם, מָה רַב וְעָצוּם הָיָה הַמַּרְאֶה</p>
</blockquote>

<blockquote>
<p>הַזֶּה. אַחֲרֵי זֶה הֵרִים לְאַט אַחַת מֵרַגְלָיו מִתּוֹךְ הַיַּעַר</p>
</blockquote>

<blockquote>
<p>שֶגָּדַל סְבִיבָהּ, וְאַחֲרֵי כֵן אֶת הָרֶגֶל הַשְּנִיָּה. אַחֲרֵי-כֵן</p>
</blockquote>

<blockquote>
<p>הִתְחִיל פִּתְאֹם לְפַזֵּז וּלְכַרְכֵּר וְלִרְקֹד מִשִּׂמְחָה עַל</p>
</blockquote>

<blockquote>
<p>הַפֻּרְקָן, הֵטִיל עַצְמוֹ לְמַעְלָה בָּאֲוִיר, אֵין יוֹדֵעַ בְּאֵיזֶה</p>
</blockquote>

<blockquote>
<p>גֹבַהּ, וְשוּב הִפִּיל עַצְמוֹ לְמַטָּה בַּחֲבָטָה, עַד כִּי הָאָרֶץ</p>
</blockquote>

<blockquote>
<p>רָעֲדָה תַּחְתָּיו. אַחֲרֵי-כֵן פָּרַץ בִּצְחוֹק – חַה! – חַה! – חַה! –</p>
</blockquote>

<blockquote>
<p>וּבְקוֹל רַעַם, אֲשֶר הֵדוֹ נִשְמַע מִן הֶהָרִים הַקְּרוֹבִים</p>
</blockquote>

<blockquote>
<p>וְהָרְחוֹקִים. כַּאֲשֶר שָקְטָה מְעַט הַשִּׂמְחָה הַזֹּאת, פָּסַע לְאַט</p>
</blockquote>

<blockquote>
<p>לְתוֹךְ הַיָּם – עֶשֶׂר פַּרְסָאוֹת הַפְּסִיעָה הָרִאשוֹנָה, שֶהֵבִיאָה</p>
</blockquote>

<blockquote>
<p>אוֹתוֹ לְעֹמֶק רַב בַּיָּם, וְהַמַּיִם הִגִּיעוּ עַד אֶמְצַע רַגְלוֹ;</p>
</blockquote>

<blockquote>
<p>וְאַחֲרֵי-כֵן עֶשֶׂר פַּרְסָאוֹת בַּפְּסִיעָה הַשְּנִיָּה, וְהַמַּיִם</p>
</blockquote>

<blockquote>
<p>הִגִּיעוּ אָז עַד בִּרְכָּיו; וְאַחֲרֵי-כֵן עֶשֶׂר פַּרְסָאוֹת</p>
</blockquote>

<blockquote>
<p>בַּשְּלִישִית, וְהוּא שָקַע אָז כִּמְעַט עַד מָתְנָיו. זֶה הָיָה הָעֹמֶק</p>
</blockquote>

<blockquote>
<p>הַגָּדוֹל בְּיוֹתֵר שֶל הַיָּם.</p>

<p>הֶרְקוּלֶס הִבִּיט אֶל הָעֲנָק בְּלֶכְתּוֹ הָלְאָה, כִּי</p>
</blockquote>

<blockquote>
<p>אָמְנָם הָיָה הַמַּרְאֶה נִפְלָא: גוּף כַּבִּיר זֶה שֶל אָדָם בְּמֶרְחָק</p>
</blockquote>

<blockquote>
<p>שֶל יוֹתֵר מִשְּלֹשִים פַּרְסָאוֹת, חֶצְיוֹ שָקוּעַ בְּתוֹךְ</p>
</blockquote>

<blockquote>
<p>הָאוֹקְיָנוֹס, אַךְ חֶצְיוֹ הָעֶלְיוֹן רָם וּמְעֻרְפָּל וְכָחֹל כְּמוֹ</p>
</blockquote>

<blockquote>
<p>הַר מְרֻחָק. לְבַסּוֹף נֶעְלַם מַרְאֶה הָעֲנָק מֵעֵינָיו כָּלִיל.</p>
</blockquote>

<blockquote>
<p>הֶרְקוּלֶס הִתְחִיל לְהַרְהֵר עַתָּה, מַה יַּעֲשֶׂה אִם אַטְלַס יִטְבַּע</p>
</blockquote>

<blockquote>
<p>בַּיָּם אוֹ יִטָּרֵף עַל יְדֵי הַדְּרַקּוֹן בַּעַל מְאַת הָרָאשִים,</p>
</blockquote>

<blockquote>
<p>הַשּוֹמֵר אֶת שְלֹשֶת הַתַּפּוּחִים שֶל זָהָב בְּגַן הַהֶסְפֵּרִידוֹת.</p>
</blockquote>

<blockquote>
<p>אִם יִקְרֶה אָסוֹן אֲשֶר כָּזֶה, כֵּיצַד יֵחָלֵץ מִנֵּטֶל הַשָּמַיִם?</p>
</blockquote>

<blockquote>
<p>וְדֶרֶךְ אַגַּב, הַמַּשָּׂא כְּבָר הִתְחִיל לְהַכְבִּיד קְצָת עַל רֹאשוֹ</p>
</blockquote>

<blockquote>
<p>וּכְתֵפָיו.</p>

<p>– בֶּאֱמֶת צַר לִי עַל הָעֲנָק הַמִּסְכֵּן – הִרְהֵר</p>
</blockquote>

<blockquote>
<p>הֶרְקוּלֶס – אִם הַדָּבָר הֶלְאָה אוֹתִי כָּךְ בַּעֲשָׂרָה רְגָעִים, מַה</p>
</blockquote>

<blockquote>
<p>נִּלְאָה הוּא בְּמֶשֶךְ אֶלֶף שָנִים!</p>

<p>הָהּ, קוֹרְאַי הַקְּטַנִּים וְהַנְּעִימִים, אֵין לָכֶם</p>
</blockquote>

<blockquote>
<p>מֻשָּׂג כְּלָל מַה כָּבֵד הַמַּשָּׂא שֶל אוֹתָם הַשָּמַיִם הַכְּחֻלִּים,</p>
</blockquote>

<blockquote>
<p>הַנִּרְאִים כֹּה רַכִּים וַאֲוִירִיִּים מֵעַל לְרָאשֵינוּ! וְנוֹסָף עַל</p>
</blockquote>

<blockquote>
<p>זֶה הָיוּ שָם סַעֲרוֹת הָרוּחַ, הָעֲנָנִים הַקָּרִים וְהַלַּחִים,</p>
</blockquote>

<blockquote>
<p>הַשֶּמֶש הַלּוֹהֶטֶת, כָּל אֵלֶּה שָתוּ יַחְדָו לְהַרְבּוֹת מְצוּקָתוֹ</p>
</blockquote>

<blockquote>
<p>שֶל הֶרְקוּלֶס. הוּא כְּבָר הִתְחִיל חוֹשֵש, כִּי הָעֲנָק לֹא יָשוּב</p>
</blockquote>

<blockquote>
<p>עוֹד לְעוֹלָם. שָקוּעַ בְּמַחֲשָבוֹת הִשְקִיף אֶל הָעוֹלָם מִתַּחְתָּיו</p>
</blockquote>

<blockquote>
<p>וְהוּא הִכִּיר בְּלִבּוֹ, כִּי רַב יוֹתֵר הָאֹשֶר בַּחַיִּים לִהְיוֹת</p>
</blockquote>

<blockquote>
<p>רוֹעֵה צֹאן לְרַגְלֵי הָהָר, מֵאֲשֶר לַעֲמֹד עַל שִׂיאוֹ הַמְסַחְרֵר</p>
</blockquote>

<blockquote>
<p>וְלָשֵׂאת אֶת רְקִיעַ הַשָּמַיִם עִם כָּל צְבָאָם. כִּי אָמְנָם,</p>
</blockquote>

<blockquote>
<p>כַּאֲשֶר תָּבִינוּ עַל נְקַלָּה, הָיָה בְּלִבּוֹ שֶל הֶרְקוּלֶס רֶגֶש</p>
</blockquote>

<blockquote>
<p>כַּבִּיר שֶל אַחֲרָיוּת, כְּמוֹ הַמַּשָּׂא הַכָּבֵד עַל רֹאשוֹ</p>
</blockquote>

<blockquote>
<p>וּכְתֵפָיו. מַה יְהֵא אִם לֹא יַעֲמֹד דֹם? הֲלֹא אָז אוּלַי יִזְדַעֲזַע</p>
</blockquote>

<blockquote>
<p>הַשֶּמֶש! אוֹ, אַחֲרֵי רֶדֶת הַלַּיְלָה, יֵעָקְרוּ כּוֹכָבִים רַבִּים</p>
</blockquote>

<blockquote>
<p>מְאֹד מִמְּקוֹמוֹתֵיהֶם וְיֵרְדוּ לָאָרֶץ כְּגֶשֶם שֶל אֵש עַל רָאשֵי</p>
</blockquote>

<blockquote>
<p>בְּנֵי הָאָדָם! וּמַה גְּדוֹלָה תִהְיֶה הַחֶרְפָּה לַגִּבּוֹר, אִם</p>
</blockquote>

<blockquote>
<p>בְּשֶל כִּשְלוֹנוֹ תַחַת כֹּבֶד הַמַּשָּׂא יִתְפּוֹצְצוּ הַשְּׁחָקִים</p>
</blockquote>

<blockquote>
<p>וְיֵרָאֶה בְּקִיעַ גָדוֹל לְרָחְבָּם.</p>

<p>אֵינֶנִּי יוֹדֵעַ כַּמָּה זְמַן עָבַר עַד אֲשֶר,</p>
</blockquote>

<blockquote>
<p>לְשִׂמְחָתוֹ שֶאֵין לְהַבִּיעָהּ בְּמִלִּים, רָאוּ עֵינָיו אֶת הַדְּמוּת</p>
</blockquote>

<blockquote>
<p>הַכַּבִּירָה שֶל הָעֲנָק, הַדּוֹמֶה לְעָנָן, עַל שְׂפַת הַיָּם מֵרָחוֹק.</p>
</blockquote>

<blockquote>
<p>כַּאֲשֶר הָלַךְ וְקָרַב, הֵרִים אַטְלַס אֶת יָדוֹ וְהֶרְקוּלֶס יָכֹל</p>
</blockquote>

<blockquote>
<p>לִרְאוֹת שְלֹשָה תַפּוּחִים נֶהְדָרִים שֶל זָהָב, כְּגֹדֶל הַדְּלַעַת</p>
</blockquote>

<blockquote>
<p>כָּל תַּפּוּחַ, כֻּלָּם תְּלוּיִים בְּעָנָף אֶחָד.</p>

<p>– יִשְׂמַח לִבִּי לִרְאוֹתְךָ שוּב – הוֹצִיא הֶרְקוּלֶס</p>
</blockquote>

<blockquote>
<p>קוֹל אַדִּיר, כַּאֲשֶר הָיָה הָעֲנָק בְּמֶרְחַק שְמִיעָה – וּבְכֵן</p>
</blockquote>

<blockquote>
<p>הִשַּׂגְתָּ אֶת הַתַּפּוּחִים שֶל זָהָב?</p>

<p>– וַדַּאי, וַדַּאי – עָנָה אַטְלַס – וְיָפִים הֵם מְאֹד</p>
</blockquote>

<blockquote>
<p>הַתַּפּוּחִים הַלָּלוּ. לָקַחְתִּי אֶת הַיָּפִים בְּיוֹתֵר שֶגָּדְלוּ</p>
</blockquote>

<blockquote>
<p>עַל הָעֵץ, בְּטַח בִּי. הָהּ, מַה נָאֶה הַמָּקוֹם, זֶה הַגַּן שֶל</p>
</blockquote>

<blockquote>
<p>הַהֶסְפֵּרִידוֹת! כֵּן, וְהַדְּרַקּוֹן בַּעַל מְאַת הָרָאשִים אַף הוּא</p>
</blockquote>

<blockquote>
<p>מַחֲזֶה שֶכְּדַאי לְאָדָם לִרְאוֹתוֹ. אַחֲרֵי הַכֹּל, מוּטָב הָיָה,</p>
</blockquote>

<blockquote>
<p>אִלּוּ הָלַכְתָּ בְּעַצְמְךָ לְהָבִיא אֶת הַתַּפּוּחִים.</p>

<p>– אֵין דָבָר – עָנָה הֶרְקוּלֶס – הָיָה לְךָ טִיּוּל</p>
</blockquote>

<blockquote>
<p>נָעִים וְאֶת הָעֵסֶק עָשִׂיתָ יָפֶה כָּמוֹנִי. אֲנִי אוֹמֵר לְךָ תּוֹדָה</p>
</blockquote>

<blockquote>
<p>רַבָּה עַל טִרְחָתְךָ. וְעַתָּה, אַחֲרֵי אֲשֶר עָלַי לָלֶכֶת דֶרֶך</p>
</blockquote>

<blockquote>
<p>אֲרֻכָּה, הֲרֵינִי אָץ מְאֹד וְגַם בֶּן-דוֹדִי הַמֶּלֶךְ מְחַכֶּה</p>
</blockquote>

<blockquote>
<p>וּמְצַפֶּה לְקַבֵּל אֶת הַתַּפּוּחִים, וְלָכֵן הֲתוֹאִיל בְּטוּבְךָ</p>
</blockquote>

<blockquote>
<p>לָשוּב וְלָקַחַת אֶת רְקִיעַ הַשָּמַיִם מֵעַל כְּתֵפַי?</p>

<p>– הִנֵּה, בְּנוֹגֵעַ לָזֶה – קָרָא הָעֲנָק, בְּזָרְקוֹ</p>
</blockquote>

<blockquote>
<p>אֶת הַתַּפּוּחִים שֶל זָהָב בָּאֲוִיר בְּרוּם עֶשְׂרִים פַּרְסָה אוֹ</p>
</blockquote>

<blockquote>
<p>בְּקֵרוּב לָזֶה וּבְקַבְּלוֹ אוֹתָם בְּנָפְלָם – בְּנוֹגֵעַ לָזֶה,</p>
</blockquote>

<blockquote>
<p>יְדִידִי הַטּוֹב, סְבוּרַנִי כִּי לֹא מֵחָכְמָה דִבַּרְתָּ. הַאִם לֹא</p>
</blockquote>

<blockquote>
<p>אוּכַל אֲנִי לָשֵׂאת אֶת הַתַּפּוּחִים שֶל זָהָב לַמֶּלֶךְ בִּמְהִירוּת</p>
</blockquote>

<blockquote>
<p>רַבָּה כָּמוֹךָ? וְאִם מַעֲלַת כְּבוֹד הַמֶּלֶךְ מְצַפֶּה מְאֹד</p>
</blockquote>

<blockquote>
<p>לְקַבְּלָם אֲנִי מַבְטִיחֲךָ לִצְעֹד צְעָדִים גְדוֹלִים. וּמִלְּבַד</p>
</blockquote>

<blockquote>
<p>זֹאת, אֵין לִי חֵשֶק לְהַעֲמִיס עַל עַצְמִי אֶת מַשָּׂא</p>
</blockquote>

<blockquote>
<p>הָרָקִיעַ.</p>

<p>אוֹתָהּ שָעָה קָצְרָה רוּחוֹ שֶל הֶרְקוּלֶס וְהוּא</p>
</blockquote>

<blockquote>
<p>מָשַךְ מְשִיכָה גְדוֹלָה בִּכְתֵפָיו. הָיְתָה שְעַת בֵּין הָעַרְבַּיִם</p>
</blockquote>

<blockquote>
<p>וְאֶפְשָר הָיָה לִרְאוֹת שְנַיִם אוֹ שְלֹשָה כּוֹכָבִים נוֹפְלִים</p>
</blockquote>

<blockquote>
<p>מִמְּקוֹמוֹתֵיהֶם. כָּל אִיש מִיּוֹשְבֵי הָאָרֶץ הִבִּיט לַמָּרוֹם</p>
</blockquote>

<blockquote>
<p>בְּפַחַד, בְּחָשְבוֹ כִּי עוֹד מְעַט וְיִפְּלוּ הַשָּמַיִם.</p>

<p>– הָהּ, אַל תַּעֲשֶׂה זֹאת לְעוֹלָם – קָרָא הָעֲנָק</p>
</blockquote>

<blockquote>
<p>אַטְלַס בִּשְאָגָה גְדוֹלָה שֶל צְחוֹק – אֲנִי לֹא הִפַּלְתִּי</p>
</blockquote>

<blockquote>
<p>כּוֹכָבִים רַבִּים כָּל-כָּךְ בְּמֶשֶךְ חֲמֵש מֵאוֹת הַשָּנִים</p>
</blockquote>

<blockquote>
<p>הָאַחֲרוֹנוֹת. בְּמֶשֶךְ הַזְּמַן הָרַב שֶתַּעֲמֹד פֹּה כְּמוֹ</p>
</blockquote>

<blockquote>
<p>שֶעָמַדְתִּי אָנֹכִי תַּתְחִיל לִלְמֹד אֶת הַסַּבְלָנוּת.</p>

<p>– מָה?! – קָרָא הֶרְקוּלֶס בְּזַעַם רַב – הַאִם יֵש</p>
</blockquote>

<blockquote>
<p>בְּדַעְתְּךָ לִכְפּוֹת אוֹתִי שֶאֶשָּׂא אֶת הַמַּשָּׂא הַזֶּה</p>
</blockquote>

<blockquote>
<p>לְעוֹלָם?</p>

<p>אֶת זֶה רָאֹה נִרְאֶה בְּיוֹם מִן הַיָּמִים – עָנָה</p>
</blockquote>

<blockquote>
<p>הָעֲנָק – עַל כָּל פָּנִים, אַל תִּתְאוֹנֵן, אִם עָלֶיךָ יִהְיֶה לָשֵׂאת</p>
</blockquote>

<blockquote>
<p>אֶת הַמַּשָּׂא מֵאָה שָנָה, וְאוּלַי אֶלֶף שָנִים. אֲנִי נָשָׂאתִי</p>
</blockquote>

<blockquote>
<p>תְקוּפָה רַבָּה יוֹתֵר, עַל אַף הַכְּאֵב בְּגַבִּי. וּבְכֵן, מִקֵּץ</p>
</blockquote>

<blockquote>
<p>אֶלֶף שָנִים, אִם תִּהְיֶה לִי שְעַת רָצוֹן, אֶפְשָר שֶנִתְחַלֵּף עוֹד</p>
</blockquote>

<blockquote>
<p>פַּעַם. אִיש רַב-כֹּחַ אַתָּה לְלֹא סָפֵק וְאֵין לְךָ שְעַת-כֹּשֶר יָפָה</p>
</blockquote>

<blockquote>
<p>מִזּוֹ לְהוֹכִיחַ אֶת הַדָּבָר. הַדּוֹרוֹת הַבָּאִים יְסַפְּרוּ</p>
</blockquote>

<blockquote>
<p>תְּהִלָּתְךָ, אֲנִי מַבְטִיחַ לְךָ.</p>

<p>– בּוּזִי! כָּל תְּהִלָּתָם כִּקְלִפַּת הַשוּם</p>
</blockquote>

<blockquote>
<p>בְּעֵינַי! – קָרָא הֶרְקוּלֶס, בְּמָשְכוֹ עוֹד פַּעַם בִּכְתֵפָיו –</p>
</blockquote>

<blockquote>
<p>אָנָּא, קַח אֶת הָרָקִיעַ עַל רֹאשְךָ לְרֶגַע אֶחָד, הֲתוֹאִיל? רְצוֹנִי</p>
</blockquote>

<blockquote>
<p>לַעֲשׂוֹת כַּר מֵעוֹר-הָאֲרִי שֶלִּי לָנוּחַ עָלָיו. הָעוֹר מִתְחַכֵּךְ</p>
</blockquote>

<blockquote>
<p>בִּי וְיִגְרֹם לִי אִי-נוֹחוּת לְלֹא צֹרֶךְ בְּמֶשֶךְ מֵאוֹת הַשָּנִים</p>
</blockquote>

<blockquote>
<p>שֶעָלַי לַעֲמֹד פֹּה.</p>

<p>– אֵין זֶה אֶלָּא דָבָר קַל וַאֲנִי אֶעֱשֶׂה זֹאת –</p>
</blockquote>

<blockquote>
<p>אָמַר הָעֲנָק, כִּי בְּלִבּוֹ לֹא הָיָה רֶגֶש אֵיבָה לְהֶרְקוּלֶס, וּמַה</p>
</blockquote>

<blockquote>
<p>שֶעָשָׂה לֹא עָשָׂה אֶלָּא מִתּוֹךְ רָצוֹן לְהָקֵל עַל עַצְמוֹ – רַק</p>
</blockquote>

<blockquote>
<p>לַחֲמִשָּה רְגָעִים, אֵפוֹא, אֲנִי מְקַבֵּל שוּב אֶת הָרָקִיעַ. זְכֹר</p>
</blockquote>

<blockquote>
<p>נָא, לַחֲמִשָּׁה רְגָעִים בִּלְבָד. אֵין בְּדַעְתִּי כְּלָל לְבַלּוֹת</p>
</blockquote>

<blockquote>
<p>עוֹד אֶלֶף שָנִים כְּמוֹ שֶבִּלִּיתִי בַּפַּעַם הָאַחֲרוֹנָה.</p>

<p>הוֹי, זֶה הָעֲנָק גְדָל-הַגּוּף וּקְטַן-הַשֵּׂכֶל! הוּא</p>
</blockquote>

<blockquote>
<p>זָרַק לְמַטָּה אֶת הַתַּפּוּחִים שֶל זָהָב וְקִבֵּל אֶת רְקִיעַ</p>
</blockquote>

<blockquote>
<p>הַשָּמַיִם מֵעַל רֹאשוֹ וּכְתֵפָיו שֶל הֶרְקוּלֶס וְשָׂם אוֹתוֹ עַל</p>
</blockquote>

<blockquote>
<p>רֹאשוֹ, אֲשֶר שָם מְקוֹמוֹ בְּצֶדֶק. וְהֶרְקוּלֶס הֵרִים אֶת שְלֹשֶת</p>
</blockquote>

<blockquote>
<p>הַתַּפּוּחִים שֶל זָהָב, אֲשֶר הָיוּ גְדוֹלִים כִּדְלוּעִים אוֹ יוֹתֵר,</p>
</blockquote>

<blockquote>
<p>וּפָנָה יָשָר לְדַרְכּוֹ הַבַּיְתָה, בְּלִי שִׂים לֵב אֶל קוֹלוֹת</p>
</blockquote>

<blockquote>
<p>הָרַעַם שֶל הָעֲנָק, אֲשֶר קָרָא אֵלָיו לָשוּב. יַעַר אַחֵר צָמַח</p>
</blockquote>

<blockquote>
<p>וְעָלָה מִסָּבִיב לְרַגְלָיו וְהָעֵצִים זָקְנוּ וְנָבְלוּ, וְשוּב</p>
</blockquote>

<blockquote>
<p>אֶפְשָר הָיָה לִרְאוֹת שָם עֲצֵי אַלּוֹן בְּנֵי שֵש אוֹ שְבַע מֵאוֹת</p>
</blockquote>

<blockquote>
<p>שָנָה, אֲשֶר גָדְלוּ עַד זִקְנָה בֵּין אֶצְבְּעוֹת רַגְלָיו</p>
</blockquote>

<blockquote>
<p>הַגְּדוֹלוֹת.</p>

<p>וְהָעֲנָק עוֹמֵד שָם עַד הַיּוֹם הַזֶּה; אוֹ, עַל כָּל</p>
</blockquote>

<blockquote>
<p>פָּנִים, עוֹמֵד שָם הַר גָבֹהַּ כָּמוֹהוּ, הַנּוֹשֵא עָלָיו אֶת שְמוֹ;</p>
</blockquote>

<blockquote>
<p>וּבְשָעָה שֶהָרְעָמִים מִתְגַּלְגְלִים מִסָּבִיב לְשִׂיאוֹ, תּוּכְלוּ</p>
</blockquote>

<blockquote>
<p>לְתָאֵר בְּדִמְיוֹנְכֶם, כִּי זֶה הוּא קוֹלוֹ שֶל הָעֲנָק אַטְלַס,</p>
</blockquote>

<blockquote>
<p>הַקּוֹרֵא בְּקוֹל רָם אֶל הֶרְקוּלֶס כִּי יָשוּב.</p>
</blockquote>

<blockquote>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBK0ZkQWc9PSIsImV4cCI6bnVsbCwicHVyIjoiYmxvYl9pZCJ9fQ==--a61c69954bbec1bd8117cd3f48d8aed4642e9b02/%D7%A6%D7%99%D7%95%D7%A8%202.png" alt="ציור 2.png" />
<figcaption>ציור 2.png</figcaption>
</figure>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/44794">https://benyehuda.org/read/44794</a></div></body></html>