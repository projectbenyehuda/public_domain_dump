<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִזְמוֹר</title>
	<meta name="author" content="מתתיהו שוהם"/>
</head>
<body>

<blockquote>
<p>הַהוֹד וְהֶהָדָר לָךְ, אֵלִי, וּבְכָל אֲשֶׁר יִשְׂגְּבוּ הֵמָּה</p>

<p>גַּם כֹּחֲךָ יִגְדַּל לְכָבְשָׁם, לַחֲשׂף שִׁפְעַת־חֶמְדוֹת מַצְפּוּנָם; </p>

<p>כִּי תִפַּח בְּנִבְכֵי הַתֹּהוּ וְתִקְרַע צְעִיף גָּלְמֵי אֵימָה,</p>

<p>אֶל תַּחַת הֲדוֹמְךָ אָז יַעַל בִּתְרוּעַת יְצִירָה רִנּוּנָם.</p>

<br />

<p>וַאֲנִי אֵיכָה אֶשָּׂא כָל אֵלֶּה? הֲכֹחֲךָ, אֵלִי, גַּם כֹּחִי?</p>

<p>כִּי לָמָּה פָתַחְתָּ אֶת לִבִּי לִרְאוֹת וְלַחֲשׁוֹק כָּל הַיּוֹפִי:</p>

<p>שָׁמַיִם, עֲרָבוֹת וְיַמִּים – וְכֹה מִסְכֵּן וְקָטָן אָנֹכִי,</p>

<p>כְּגַרְגַּר־חוֹל נִפְתֶּה לַגַּלִּים נִתַּקְתִּי רַב־רַהַב מֵחוֹפִי.</p>

<br />

<p>וְאִם יֵשׁ עוֹד כִּי אֶעֱבֹר שְׁכוּר־קֶסֶם וְתִהְיֶה כְּחִידָה הַכְּמוּסָה</p>

<p>לִי תֵבֵל עַל תּוֹעֲפוֹת חָסְנָהּ, שֶׁפִּתְרוֹן רַק אַתָּה לָהּ תֵּדָע;</p>

<p>וּכְעֶבֶד הַנֶּאֱמָן לַאֲדוֹנָיו לֹא אֶחְמֹד רְכוּשׁ־אֵלִים, בֶּן־תְּמוּתָה,</p>

<p>אַךְ יֵשׁ, הָהּ, וּבְעָבְרִי לִי תִהְיֶה כְעָזְבִי מֵאַחֲרַי אֲבֵדָה.</p>

<br />

<p>כִּי לָמָּה בָרָאָת יְקָר מִשְׁנֶה וְלֹא מָצָא לְךָ הוֹד שֶׁקָּפָא</p>

<p>בְשֹׁהַם וְשַׁיִשׁ וּמֶשִׁי – הָהּ, אֵלִי, אָמַּן־הֶחָרָשִׁים! –</p>

<p>וַתִּפַּח בָּם נֶפֶשׁ, וַתַּסֵּךְ דָּם לוֹהֵט וְרָז קִסְמָם שׁוּב צָפָה</p>

<p>מֵעַיִן וּזְרוֹעַ וְתַלְתַּל, וַיָּקֶשׁ מִכָּל חֶמְדוֹת נָשִׁים.</p>

<br />

<p>וְלָמָּה הִקְרִיתָן לִי אֶלֶף וְשִׁלְטוֹן אָצַלְתָּ לִי מִצְעָר,</p>

<p>וְאֵיךְ אֶשָּׂא כָל יָפְיָן הַפִּלְאִי, כִּי תַעֲרֹך אֶת לִבִּי לְמוּלָן?</p>

<p>הָהּ, אֵלִי! כָּל הוֹד לְךָ וְהָדָר וְכָל שֶׁיָּצַרְתָּ וְתִיצָר –</p>

<p>וַעֲלֵיהֶן לֹא אוּכַל עֲבוֹר – גַּם לְוַתֵּר עַל אַחַת מִכֻּלָּן…</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/26193">https://benyehuda.org/read/26193</a></div></body></html>