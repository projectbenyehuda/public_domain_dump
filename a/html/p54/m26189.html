<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מֵעֵבֶר לַיַּמִּים</title>
	<meta name="author" content="מתתיהו שוהם"/>
</head>
<body>

<blockquote>
<p><strong>יֵשׁ מִי </strong></p>
</blockquote>

<blockquote>
<p>יֵשׁ מִי שֶׁקָּנַנִי לוֹ, אַחַי, וְשׁוּב לֹא יֶרֶף לִי,</p>

<p>עָרִיץ מִכָּל שַׁלִּיט וְנֶאֱמַן פֻּרְקָן מִכָּל עָמִית –</p>

<p>מִשְּׁאוֹן דַּאֲגַתְכֶם הוּא הִפְקִיעַנִי, רַק מֵעִצְּבוֹנְכֶם</p>

<p>הַגָּדוֹל סִנֵּן רֹן תַּמְצִיתוֹ לִי מְסֹעַר הֲמִית.</p>

<br />

<p>כֹּה רַבַּת חַסְדּוֹ עָלַי וְעַל רֹאשִׁי הִרְכִּין</p>

<p>פֶּלֶא אֳפָקִים, זִיו אֲשָׁדוֹת וְקַיִץ בְּאִבּוֹ,</p>

<p>וְחֻפְשָׁה לֹא יְדַעְתֶּם אַתֶּם – – – עַד כִּי פִּתְאֹם, פִּתְאֹם</p>

<p>בְּשׁוּקֵי עוֹלָם יְנַהֲגֵנִי: רְאוּ עַבְדִּי בָחַרְתִּי בוֹ.</p>

<br />

<p>יֵשׁ מִי שֶׁפָּדַנִי לְמִשְׁתֵּה שִׁפְעוֹ וּבִי לֹא יִתְחָרֵט –</p>

<p>עוֹד שִׁבְעָתַיִם יְגַבֵּר יְצָרַי וְחֻבֵּי גַנַּי יַרְעִישׁ;</p>

<p>אַךְ בְּפָקְדוֹ טַנְאֵי חֶמְדִּי – בִּפְרוֹטְרוֹט יִמְנֵם לִמְלוֹא מִכְסוֹ,</p>

<p>אָז רִנַּת אָסְפִּי יֵשׁ תִּתְקַטַּע בְּעֹמֶק לֵב מַר רִישׁ.</p>

<br />

<p>מִי רַחוּם־אַכְזָר הִזְמִין אֶצְלִי יָמַי וְלֵילוֹתַי?&#8230;</p>

<p>אֵלֶּה יָמַי־לִי, שֶׁלֹּא אוּכַל קָטְפָם כְּדִין אָדוֹן,</p>

<p>כְּבַזְבֵּז אוֹתָם כָּל אָח לִי בָּאָדָם, שֶׁאֵין לִבּוֹ נוֹקְפוֹ,</p>

<p>וְלֹא יַנְמִיךְ אֶת פָּנָיו אַרְצָה כְמוֹעֵל בְּפִקָּדוֹן – – –</p>

<br />
</blockquote>

<blockquote>
<p><strong>שִׁיר הָעֶלְבּוֹן</strong></p>
</blockquote>

<blockquote>
<p>אֲכַתֵּף עוֹד סִבְלוֹת יוֹם קֵיצִי, כִּמְאַסֵּף בְּמַפַּל אֲלֻמִּים,</p>

<p>וְעַל דַּרְכִּי שַׁלֶּכֶת כְּבָר תּוֹלָה בַסְּבָךְ טַנְאֵי אִשָּׁהּ;</p>

<p>וְלָמָּה עַל מַחֲשׂוֹף שְׁלָפַי יְלַקְּשׁוּ דְבַר־מָה עוֹד עֲלוּמִים,</p>

<p>שֶלֹּא נֶאֱסַף גֹּרְנָה – שֶׁנִּשְׁכַּח עַל תַּלְמֵי הַכְּמִישָׁה?</p>

<br />

<p>וּצְנוּעָה־עֲצוּרָה כָּל נַעֲרָה שֶׁאֶקְרֶה עַל שִׁקֲתוֹת נְדוּדִים, </p>

<p>וּבְחִיּוּךְ נְזִירוֹת שְׂרַף בָּסְרָהּ אֶל כַּדִּי תְקַלַּח,</p>

<p>וְלֹא תֵדָע: בְּיוֹם מָתְקָהּ יִגָּדֵשׁ צְמֵא הֶפְקֵר – בְּאֹרְחַת גַּלְמוּדִים</p>

<p>אֲנִי בִשְׁרַב דָּמַי אֶסְתַּגָּף – – – הָהּ, אֵל טוֹב וְסַלָּח.</p>

<br />

<p>יֵשׁ יוֹם וְכֹה מַר אָז לִשְׁלִיחֲךָ לְכַתֵּף בְּכָל בַּיִת דַּם יֵינוֹ, </p>

<p>וּלְסַנֵּן לְכָל זָר אֶת כָּל מִשְׁרַת גַּעְגּוּעִים חֲרִיפָה,</p>

<p>וּלְקַדֵּשׁ כָּל יֹפִי לָאִשָּׁה – וּלְשַׁכֵּךְ בְּכִי מֶרֶד,</p>

<br />

<p>בְּבוֹא פִּתְאֹם צַוְּךָ בְּחַג אָסְפּוֹ, כִּי קֻשַּׁט כָּל שְׁבִיל וְכָל זֶרֶד,</p>

<p>לְנָטְשָׁם לָזֶה שֶׁלֹּא חָלָה כָל חֶבְלֵי הַשִּׁפְעָה,</p>

<p>שֶׁבְּעָבְרוֹ רַק יָנִיף עַל פִּרְיָהּ גַּס לֵב לַהַב זֵינוֹ…</p>

<br />
</blockquote>

<blockquote>
<p><strong>שִׁיר תּוֹדָה</strong></p>
</blockquote>

<blockquote>
<p>וְכֹה לְךָ אַרְנִין תּוֹדַת נַפְשִׁי בְהַשְׁלִימָהּ</p>

<p>עַל גְּבוּל עֲלוּמַי עַתָּה אַחֲרוֹן מַסְלוּלָהּ:</p>

<p>עַל שֶשִּׁחְרַרְתַּנִי, אֵלִי, מִתַּרְמִית כָּל גְּאֻלָּה</p>

<p>שֶׁל קְדֻשָּׁה בִרְיַת שְׂכָרָהּ וּכְפִירָה רְזַת בְּלִימָה.</p>

<br />

<p>וְעַל שֶׁאִלַּפְתַּנִי תַכְלִית בּוֹא וָצֵאת, וַתָּחֹן</p>

<p>אֶת עַבְדְּךָ בְּשַׁלְוַת חֶדְוָה כְמוּסָה:</p>

<p>לָשֵׂאת לִי חִידַת סִבְלִי עַל רֻכְסֵי כָל נִצָּחוֹן,</p>

<p>וּפִתְרוֹן פְּדוּת לִלְכֹּד בְּשׁוּלֵי דַרְכֵי תְבוּסָה.</p>

<br />

<p>וְעַל שֶׁאֲמַנְתַּנִי תָּם, צָנוּעַ, וּבְדָמַי רִטְטֵי בֹסֶר,</p>

<p>אֲשֶׁר אֲכַבֵּד כֹּה כָּל אִישׁ שֶׁעַל בַּגְרוּתוֹ יֵלֶא:</p>

<p>שֶׁקַּרְדֹּם לוֹ וְתַחֲרוּת קִיּוּם וְדַאֲגַת חֹסֶר –</p>

<p>וַאֲנִי עֲנוּג תַּפְנוּקִים לֹא נֻסֵּיתִי עוֹד בָּאֵלֶּה.</p>

<br />

<p>וְעַל שֶׁעִצַּבְתַּנִי, אֵלִי, נָבוֹן, גֵּא וְאַמִּיץ כָּכָה,</p>

<p>וּמִכֻּלָּם בָּגִיר לְצַעַר רַב וּלְבִטְחָה:</p>

<p>כְּאָז בִּימֵי עֲלוּמַי גַּם עַתָּה עַל מֶרְחַקֵּי גִתְּךָ</p>

<p>עוֹד אֶכְפֹּן אַשְׁכְּלוֹת עִצְּבוֹנִי בְשֵׁלֵי בְרָכָה…</p>

<br />
</blockquote>

<blockquote>
<p><strong>שִׁיר הַמַעְגָּל </strong></p>
</blockquote>

<blockquote>
<p>בִּמְחוֹל אֵיתָנִים רַב סְחָפַנִי רֵעַ פֶּלִאי,</p>

<p>כִּי גָדַל מַעְגַּל הַגַּלְמוּדִים עַל שִׁלְפֵי מֶרְחָק כָּחֹל; </p>

<p>וַיִּלְחָשׁ: לֹא לְךָ הָעֶצֶב כֻּלּוֹ, נִחוּמֵי שִׁיר וּמָחוֹל –</p>

<p>כָּל הָעוֹלָם יְמָרֵר וִירוֹנֵן פֹּה בַשֶּׁלִי.</p>

<br />

<p>וְלֹא מִטְעָנְךָ לְבַד פֹּה גָרַף אֵד אֶל חוֹף חִדָּלוֹן,</p>

<p>וְלֹא הָאֶחָד, אָח, רֻמֵּיתָ אֶל סֻבְּכֵי גִיל וָטֶרֶף…</p>

<p>הַאִם רַק לִבְּךָ הוּא הַמְטַפֵּס פֹּה עַל אַחֲרוֹן מִצְפֵּה עֶרֶב </p>

<p>לִרְאוֹת: הֲיֵשׁ יִשָּׁקֵף שָׁם, בֵּין יָם וָיָם, עוֹד מִקְלַט־מָלוֹן?&#8230;</p>

<br />

<p>וּבְיוֹם יִתְבַּדֶּה לְךָ כָל פֶּלֶא וּמְרִי יְגוֹנִים יִנְהָם…</p>

<p>וְעַל דַּרְכֵי חִידָה רְחוֹקָה יְפַגֵּר פִּתְרוֹן־קָרוֹן –</p>

<p>לַמַּעְגָּל פְּלֹט!&#8230; מִיַּיִן מְשֻׁמָּר שָׁם כָּל נָזִיר יָרֹן,</p>

<p>וְסָטִיר רַחֲמָן יְגַל כָּל סוֹד לְמֶרֶד חִנָּם.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/26189">https://benyehuda.org/read/26189</a></div></body></html>