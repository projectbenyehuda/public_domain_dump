<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יַדְוִיגָה (פּוֹאֵמה) 1919־1921</title>
	<meta name="author" content="שמעון גינצבורג"/>
</head>
<body>

<h2 id="i">I</h2>

<blockquote>
<p>אֲנִי בִּכְפָרִי אָז צְבִי רַךְ</p>

<p>מְהַלֵּךְ בֵּגֵּיאָיוֹת</p>

<p>מֵרִיחַ בְּעַרְבַת שֶׁלֶג צַח</p>

<p>עִקְּבֵי צְבִיּוֹת נָאוֹת;</p>

<br />
</blockquote>

<blockquote>
<p>וַתִּגָּל־לִי דְּמוּת בַּת עַם זָר,</p>

<p>בַּת־פּוֹלִין שַׁאֲנַנָּה,</p>

<p>בְּגַן פַּן מְלוֹדְזְיֶבְסְקִי שֶׁבַּכְּפָר;</p>

<p>יַדְוִיגָה שֵׁם הַפַּנָּה.</p>

<br />
</blockquote>

<blockquote>
<p>וַתַּעֲבֹר וַתִּגַּע בִּי —</p>

<p>בְּטַיְּלָהּ עַל־יַד אִמָּהּ —</p>

<p>בְּמַבַּט־אוֹר, וַתּוֹלֶךְ שְׁבִי</p>

<p>אֶת לִבִּי צְבִיָּה תְמִימָה.</p>

<br />
</blockquote>

<blockquote>
<p>וְלִבִּי יָדַע מִי וָמִי</p>

<p>הַמְטַיְּלוֹת שָׁם בַּגַּנָּה,</p>

<p>רוּת הִיא, רוּת וְנָעֳמִי —</p>

<p>וְיַדְוִיגָה שֵׁם הַפַּנָּה.</p>

<br />
</blockquote>

<blockquote>
<p>וָאֵתַע אַחֲרֶיהָ כְּצֵל</p>

<p>מֵרָחוֹק — וּבֵינֵינוּ</p>

<p>מְחִיצַת־עָם וּמְחִיצַת־אֵל,</p>

<p>וְשִׂנְאַת־עָם בֵּין שְׁנֵינוּ.</p>

<br />
</blockquote>

<h2 id="ii">II</h2>

<blockquote>
<p>וָאֶעֱבֹר בָּעֲרָבִים דֹּם</p>

<p>בַּדֶּרֶךְ עַל־יַד חֲצֵרָהּ,</p>

<p>לִזְכּוֹת בְּאוֹר תְּכֵלֶת הֲלוֹם</p>

<p>מֵחֲדָרִים, <strong>רוּת</strong> בָּם עֵרָה.</p>

<br />
</blockquote>

<blockquote>
<p>סַפִּירֵי־גִילָה בָעֲרוּ</p>

<p>עַל גְדֵרָהּ הַמֻּשְׁלָגָה;</p>

<p>וּפְנֵי גַן־כַּסְפָּה נָהֲרוּ,</p>

<p>כְּמוֹ הֶגְיוֹן־זֹהַר הָגָה.</p>

<br />
</blockquote>

<blockquote>
<p>לִפְנַי וּלִפְנִים, בִּדְבִיר־הַצְּחוֹר,</p>

<p>הַפַּנָּה אוֹר מְעֻטָּרָה&#8230;</p>

<p>לְעֵינֵי־תֻמָּהּ — תְּכֵלֶת יְאוֹר,</p>

<p>עֲרוּגַת־וֶרֶד — לֶחְיָהּ אוֹר,</p>

<p>וְדַקָּה הִיא — כִּזְהָרָה!</p>

<br />
</blockquote>

<blockquote>
<p>וּקְוֻצּוֹת לָהּ עַרְמוֹנִיּוֹת —</p>

<p>בְּנִיד־מְשׁוּבָה פִּזְּרָה —</p>

<p>כְּפַעֲמוֹנֵי־אוֹר, גְּאֵיוֹנִיּוֹת</p>

<p>מְרַקְּדוֹת סְבִיב רֹאשׁ־נִזְרָהּ&#8230;</p>

<br />
</blockquote>

<h2 id="iii">III</h2>

<blockquote>
<p>בְּלֵיל־שֶׁלֶג נִרְדָּם, כְּחֻל־פְּאֵר —</p>

<p>וָאֵשֵׁב, בְּתֹם לֶב־נַעַר,</p>

<p>מִחוּץ לַחֲצֵרָהּ, עַל הַבְּאֵר</p>

<p>חוֹלֵם, לְאוֹר הַסַּהַר.</p>

<br />
</blockquote>

<blockquote>
<p>הַגָּן הֵאִירָה שִׂמְחַת־חַג —</p>

<p>וְלִי נִשְׁקְפוּ הָאִילָנוֹת</p>

<p>בְּמִטְפְּחוֹת הַשֵּׁשׁ הַדַּק,</p>

<p>כִּדְמוּיוֹת פַּנּוֹת לְבָנוֹת&#8230;</p>

<br />
</blockquote>

<h2 id="iv">IV</h2>

<blockquote>
<p>הַא! חֶבֶר כְּלָבִים רָעֵי־לֵב</p>

<p>מִפִּשְׁפַּשׁ־חֲצֵרָהּ יָצְאוּ</p>

<p>כְּכַלְבֵי־צַיִד אֶל הַזְּאֵב</p>

<p>הֵגִיחוּ — וְנַעַר מָצְאוּ.</p>

<br />
</blockquote>

<blockquote>
<p>וַיִּתְמְהוּ&#8230; מִשְׁתּוֹמְמִים</p>

<p>כִּתְּרוּנִי כְּנַף־אַדַּרְתִּי,</p>

<p>הֵרִיחוּ תוֹהִים, דּוֹמְמִים —</p>

<p>וּבְתוֹכָם עַל מִשְׁמַרְתִּי</p>

<br />
</blockquote>

<blockquote>
<p>אָנֹכִי, עַל־פְּנֵי שֶׁלֶג זַךְ,</p>

<p>בְּקִפְאוֹן־אוֹר יָשַׁבְתִי</p>

<p>בְּדִמְמַת־הַלֵּיל, וַיַּךְ</p>

<p>הַלֵּב לְשְׁאָהַבְתִּי —</p>

<br />
</blockquote>

<blockquote>
<p>עַד שֶׁנִּסְתַּלְּקוּ תְּמַהִים&#8230; בָּם,</p>

<p><strong>כְּלָבֶיהָ</strong>, אָז קִנֵּאתִי</p>

<p>כִּי מְהַלְּכִים הֵם בַּאֲשֶׁר הִיא שָׁם,</p>

<p>וְלִי לָשׁוּב לְבֵיתִי.</p>

<br />
</blockquote>

<h2 id="v">V</h2>

<blockquote>
<p>יוֹם־זֹהַר הָיָה. קָרוֹ עָז</p>

<p>כָּאֵשׁ מִסָּבִיב בָּעָר,</p>

<p>בְּשִׁרְיוֹן־כֶּסֶף מְשֻׁבַּץ־פָּז,</p>

<p>כַּנִּרְדָּם נָח הַנָּהָר.</p>

<br />
</blockquote>

<blockquote>
<p>וְעַל הַשִּׁרְיוֹן מִשְׁעוֹל יֵשׁ,</p>

<p>כִּרְצוּעָה נִמְתָּח דַּקָּה,</p>

<p>וּפָרוּשׂ עָלָיו מַרְבַד־שֵׁשׁ</p>

<p>שֶׁל אַבְקַת־שֶׁלֶג זַכָּה:</p>

<br />
</blockquote>

<blockquote>
<p>מֵחֲצַר־הַפַּן בַּנָּהָר שְׁבִיל</p>

<p>לְבֵית־מִשְׂרְפוֹת הַיַּיִן</p>

<p>וּלְמַרְבֵּק סָמוּךְ, שָׁם הַבְּלִיל,</p>

<p>חַם, מַהְבִּיל הוּא עֲדַיִן.</p>

<br />
</blockquote>

<blockquote>
<p>וַאֲנִי מְטַיֵּל סֹב וָעוּג</p>

<p>בַּזֹּהַר, וְיוֹם לֹא יֶאֱרַךְ,</p>

<p>לְמוּל הֶחָצֵר: שָׁם בַּחוּג</p>

<p>רוּת תַּחֲלִיק עַל הַקֶּרַח.</p>

<br />
</blockquote>

<blockquote>
<p>כֹּה רוּץ וָשׁוֹב מִתְרוֹצְצָה,</p>

<p>יָדֶיהָ לָהּ בְּמוּפָה:</p>

<p>וְאַבְקַת־פָּז מִתְנוֹצְצָה</p>

<p>מַכְתִּירָה לָהּ בְּעוּפָהּ.</p>

<br />
</blockquote>

<blockquote>
<p>אָז תִּמְעַד — תָּקוּם — וְנָפְלָה שׁוּב.</p>

<p>נֶחְפַּזְתִּי לַהֲרִימָהּ,</p>

<p>מִתְאַדֵּם כֻּלִּי כְפָרָג — וְגוּף</p>

<p>שֶׁל יַלְדַּת־אוֹר נְעִימָה</p>

<br />
</blockquote>

<blockquote>
<p>אַךְ רֶגַע נִשְׁעַן בְּחֹם עָלַי, —</p>

<p>וּכָל הָעוֹלָם נָסוֹג,</p>

<p>וְהַלֵּב — כְּמוֹ מִלְּאוֹ כְבוֹד אֵל חַי</p>

<p>וּפַחַד־אֵלִים מָתוֹק&#8230;</p>

<br />
</blockquote>

<blockquote>
<p>אָז תִּשְׁאַל: &quot;מִי אַתָּה, הַפַּן?” —</p>

<p>מִתְאַדֵּם הֲשִׁיבוֹתִי:</p>

<p>&quot;אֲנִי נֶכְדּוֹ שֶׁל נֶאֱמַן־</p>

<p>בֵּיתְכֶם שֶׁל רַב יוֹסִי&quot;.</p>

<br />
</blockquote>

<h2 id="vi">VI</h2>

<blockquote>
<p>בְּיוֹם עַז־קֹר, לוֹ כֶתֶר־כְּפוֹר,</p>

<p>בִּרְתֵת פָּתַחְתִּי זְבוּלָהּ,</p>
</blockquote>

<blockquote>
<p>אַכְסַדְרַת־זְכוּכִית רַבַּת־צְחוֹר —</p>
</blockquote>

<blockquote>
<p>וְנַפְשִׁי קוֹדְחָה כֻלָּהּ;</p>

<br />
</blockquote>

<blockquote>
<p>לֹא דָרְכָה רַגְלִי עוֹד בִּפְנִים</p>

<p>דְּבִיר לֶבָן זֶה מֵעוֹדִי;</p>

<p>וַיְהִי לִי כְחִידַת־אֱלֹהִים,</p>

<p>כְּאַרְמוֹן־קְסָמִים סוֹדִי.</p>

<br />
</blockquote>

<h2 id="vii">VII</h2>

<blockquote>
<p>בַּפְּרוֹזְדוֹר כֶּלֶב, כְּבֶן־שׁוֹר, קָם</p>

<p>וְלִקְרָאתִי בָא בְּלִי שָׂאוֹן.</p>

<p>בַּחֲלַל־אַוִּירָם שׁוֹקֵט, חָם</p>

<p>קִדְּמוֹנִי חַדְרֵי־גָאוֹן.</p>

<br />
</blockquote>

<blockquote>
<p>עִם סָבִי בָאתִי, גָּחַן הוּא</p>

<p>וְנָשַׁק אֶת יַד אִמָּהּ&#8230;</p>

<p>לְבָבִי הָלְמָה כְרִיעָה זוֹ</p>

<p>וְלֶחְיִי הֶאְדִּימָה.</p>

<br />
</blockquote>

<blockquote>
<p>וָאֶשְׁכַּח, מֻכַּה חֶרְפַּת־כְּאֵב,</p>

<p>לְהָסִיר הַמִּצְנֶפֶת.</p>

<p>הַזְּקֵנָה רָגְזָה: “נַעַר אֵין־לֵב!</p>

<p>שַׁל כּוֹבַע!” וְהִיא קוֹצֶפֶת.</p>

<br />
</blockquote>

<blockquote>
<p>פְּנֵי בִתָּהּ חָוְרוּ כִּפְנֵי־מֵת:</p>

<p>&quot;אִמָּא!” רַק לָהּ אָמְרָה,</p>

<p>וְעָבַר צֵל עַל דְּמוּת־הָרְתֵת</p>

<p>וְהִתְאַפְּקָה וְלֹא גָמְרָה;</p>

<br />
</blockquote>

<h2 id="viii">VIII</h2>

<blockquote>
<p>וְאֶל חַדְרָהּ קָרְאָה לִי לָבוֹא,</p>

<p>שָׁם שִׁירֵי־פּוּשְׁקִין לְמַעֲנִי</p>

<p>הֵכִינָה — וּבְהִכָּנְסִי, כְּמוֹ</p>

<p>קֵן חָמִים, קֶט קִדְּמַנִי.</p>

<br />
</blockquote>

<blockquote>
<p>זֶה קֹדֶשׁ־הַקֳּדָשִׁים, קַן־</p>

<p>הַטָּהֳרָה הַתְּמִימָה:</p>

<p>הַדְּמוּת, אָרַגְתִּי בְּאוֹר אַגַּן־</p>

<p>הַסַּהַר, אֵין בָּהּ פְּגִימָה.</p>

<br />
</blockquote>

<blockquote>
<p>וָאֵשֵׁב נָבוֹךְ מַאְדִּים, בּוֹשׁ</p>

<p>בְּכִסֵּא חֲטוּב־פִּתּוּחִים,</p>

<p>וְלֹא הִרְהַבְתִּי הָרִים רֹאשׁ</p>

<p>אוֹ נְגֹעַ בַּתַּפּוּחִים,</p>

<br />
</blockquote>

<blockquote>
<p>הוֹשִׁיטָה לִי עַל כֶּסֶף־טַס —:</p>

<p>כֹּה צִפָּרְנֶיהָ וְרֻדּוֹת!</p>

<p>אֲנִי כֹה נִלְעַג וְכֹה גַס,</p>

<p>וְכֹל תְנוּעוֹתֶיהָ חֲמוּדוֹת:</p>

<br />
</blockquote>

<blockquote>
<p>אֲנִי בֶן עָם, לוֹ גַב כָּל־כָּךְ</p>

<p>מְעֻקָּם! וְהִיא — בַּת־פַּנִּים,</p>

<p>וְחַיֶּיהָ תָמִיד עָבְרוּ אַךְ</p>

<p>בֵּין תַּלְמֵי־הַשּׁוֹשַׁנִים.</p>

<br />
</blockquote>

<h2 id="ix">IX</h2>

<blockquote>
<p>פִּי־שְׁנַיִם הִבְהִיק חֹרֶף־יָהּ</p>

<p>וַיִּיף הַמֶּרְחָב — דְּבִירוֹ</p>

<p>בְּשִׁיר נְעִים זְמִירוֹת־רוּסִיָּה&#8230;</p>

<p>מְעוֹן־סָבִי — אוֹר הֱאִירוֹ.</p>

<br />
</blockquote>

<blockquote>
<p>בְּנַפְשִׁי — פְצוּעָה לֹא־כַבִּיר</p>

<p>בְּאוֹר שֶׁמֶשׁ מִתְנַעֶרֶת —</p>

<p>לָעַד שִׁיר־פּוּשְׁקִין נִגְנַז, שִׁיר</p>

<p>הַנְּדִיבוֹת וְהַתִּפְאֶרֶת.</p>

<br />
</blockquote>

<h2 id="x">X</h2>

<blockquote>
<p>הֵשַׁבְתִּי כֶרֶךְ, דְּבִיר־אֵל בּוֹ;</p>

<p>וּלְפַנָּהּ זֹה עוֹד סְפָרִים</p>

<p>בִּזְהַב־חַג קוֹרְנִים כֻּלָּם נוֹי!</p>

<p>וְהַיָּמִים, אֶזְכֶּה בָם לָבוֹא</p>

<p>חֲדָרֶיהָ — חַגִּים בָּרִים.</p>

<br />
</blockquote>

<h2 id="xi">XI</h2>

<blockquote>
<p>מַשְׁחִירִים כְּבָר, בְּסוֹף אֲדָר,</p>

<p>אֲטָדִים תּוֹךְ הַשְּׁלָגִים.</p>

<p>עוֹד מְעַט וְהָמָה בְרֹךְ, וָשָׁר</p>

<p>בְּאוֹר, קוֹל כְּחֻלֵּי־פְלָגִים.</p>

<br />
</blockquote>

<blockquote>
<p>לֹא־עוֹד הַנָּהָר בָּר כַּשֵּׁשׁ:</p>

<p>כִּבְמַאֲפֶה שֶׁל פּוּרִים,</p>

<p>זְרַע־שֻׁמְשְׁמִין עַל פָּנָיו יֵשׁ</p>

<p>וּמְקוֹמוֹת בּוֹ עֲכוּרִים&#8230;</p>

<br />
</blockquote>

<blockquote>
<p>וְאֵין עֶגְלוֹת־חֹרֶף נוֹשְׂאוֹת בְּלִיל</p>

<p>עַל פָּנָיו הַמַּפְשִׁירִים:</p>

<p>בְּמֵי־אָבִיב טָבַע חֶצְיוֹ שְׁבִיל —</p>

<p>אַט בָּא תּוֹר שִׁיר־הַשִּׁירִים.</p>

<br />
</blockquote>

<h2 id="xii">XII</h2>

<blockquote>
<p>לְגַנֵּנוּ בָא, לְגַן־הַסָּב,</p>

<p>כְּחֻל־עֵינַיִם אָבִיב:</p>

<p>בַּשְּׁלוּלִית, עִם בְּנֵי־הָעָב,</p>

<p>מִשְׁתַּקֵּף צְחוֹקוֹ חָבִיב.</p>

<br />
</blockquote>

<blockquote>
<p>מְגַּלְגֵל אֶת בְּנֵי־גַלָּיו בִּיב־</p>

<p>הַגַּן בְּשִׁקְשׁוּק־אוֹרִים:</p>

<p>וְהָעַצִים בְּצָמָא שׁוֹתִים זִיו־</p>

<p>שְׁמֵי עֶרֶב־פֶּסַח טְהוֹרִים.</p>

<br />
</blockquote>

<blockquote>
<p>סְפָרִים שְׁטוּחִים עַל־פְּנֵי חוּץ</p>

<p>לְיַד בָּתִּים שֶׁל יְהוּדִים,</p>

<p>וּכְקוֹרֵא בָם, מְמַהֵר רוּץ</p>

<p>הָרוּחַ בְּעַמּוּדִים.</p>

<br />
</blockquote>

<blockquote>
<p>מַגְעִילוֹת אֵם וְסָבָה אֵת</p>

<p>הַכֵּלִים, וְקַרְצֵף וְגָרֹר;</p>

<p>וִילָדִים בּוֹרְחִים לְגַן בָּאֵת</p>

<p>לַחְפֹּר שָׁם קַלְחֵי־מָרוֹר.</p>

<br />
</blockquote>

<blockquote>
<p>וְנָהָר גּוֹרֵשׁ רֶפֶשׁ, טִיט,</p>
</blockquote>

<blockquote>
<p>עֵין־דָּם, ״כְּעֵין־מִצְרָיִם״,</p>
</blockquote>

<blockquote>
<p>בְּשִׁיר־דְּרוֹר נוֹשֵׂא קִרְעֵי־גְלִיד,</p>

<p>כְּחֻל־חָזֶה, רְחַב־יָדָיִם.</p>

<br />
</blockquote>

<h2 id="xiii">XIII</h2>

<blockquote>
<p>לֵיל־סֵדֶר חָלַף, עָבַר כְּבָר,</p>

<p>לֵיל תְּכֵלֶת־אוֹר הֲדוּרָה,</p>

<p>וְאַחֲרָיו בָּא חַג־פַּסְחָא זָר,</p>

<p>לִי אָרַךְ — <strong>בַּעֲבוּרָהּ</strong>!</p>

<br />
</blockquote>

<blockquote>
<p>כִּי כִגְאוֹת בְּתוֹךְ הַיְאוֹר</p>

<p>מֵי־אָבִיב, וְחָצוּ כְפָרִי</p>

<p>לִשְׁתֵּי חַוּוֹת, וְאֵין לַעֲבוֹר</p>

<p>בַּזֶּרֶם הַנֶּאְדָּרִי:</p>

<br />
</blockquote>

<blockquote>
<p>כֵּן גָּאוּ מְסוֹרוֹת שֵׁם וָחָם</p>

<p>אָז בְּאוּקְרַיְנָה וּבַעְיָם</p>

<p>לֵב אֹם וּלְאֹם שָׁטָפוּ;</p>

<p>בְּלֵיל־פֶּסַח עַל הַגָּדַת־עָם</p>

<p>דִּמְעוֹת־אוֹר נָטָפוּ;</p>

<br />
</blockquote>

<blockquote>
<p>וּבְלֵיל הִתְקַדֵּשׁ פַּסְחָא — שׁוּר!</p>
</blockquote>

<blockquote>
<p>בִּצְּרִיחֵי־עֵץ מְאִירִים<a href="#fn:1" id="fnref:1" title="see footnote" class="footnote"><sup>1</sup></a></p>
</blockquote>

<blockquote>
<p>שָׁם שְׂכִירֵי־פַּן, בִּזְהַב הָאוּר,</p>

<p>צוֹלִים אֶת הַחֲזִירִים.</p>

<br />
</blockquote>

<blockquote>
<p>וּלְאוֹר הַמְּדוּרוֹת, צְרִיחֵי־פָז —</p>

<p>כַּחַיִץ, זָרוּת רַבָּה</p>

<p>אָז עָמְדָה בֵּין בְּנֵי דָת וָדָת,</p>

<p>בֵּין חָם וּבֵין בֵּית־אַבָּא.</p>

<br />
</blockquote>

<blockquote>
<p>וְלֹא דָרְכָה בַחֲצַר־הַפַּן</p>

<p>בְּפַסְחָא רֶגֶל־סָבִי;</p>

<p>וְאָנֹכִי שׁוֹכֵב בַּעֲנַן</p>

<p>מְצוּקוֹת עַל מִשְׁכָּבִי,</p>

<br />
</blockquote>

<blockquote>
<p>בְּהַקְשִׁיבִי חִנְגַּת־פַּעֲמוֹן</p>

<p>שֶׁל מַרְכְּבוֹת־אֲצִילִים</p>

<p>נִשָּׂאוֹת אֶל חֲצַר־פַּן בָּרֹן:</p>

<p>חִנְגָּה! חִנְגָּה! — וְכִבְדוֹת־אוֹן</p>

<p>נִצָּבוֹת שָׁם בַּשְּׁבִילִים&#8230;</p>

<br />
</blockquote>

<h2 id="xiv">XIV</h2>

<blockquote>
<p>זְהַב־חֲלוֹמוֹת שַׁבְתִּי, כַּעֲבוֹר</p>

<p>הַפַּסְחָא, בְּנוֹת אַרְמוֹנִי.</p>

<p>וְהִנֵּה מִמֶּרְחַקֵּי־אוֹר</p>

<p>לִי בָאָה כוֹס־יְגוֹנִי&#8230;</p>

<br />
</blockquote>

<blockquote>
<p>אִגֶּרֶת הִיא מֵאֵת הַדּוֹד:</p>

<p>&quot;אֵין מוֹרֶה בִכְפָרֵנוּ.</p>

<p>וְאַתָּה בֹא, אַל תַּעֲמוֹד,</p>

<p>וְרָעִיתָ אֶת נְעָרֵינוּ&quot;.</p>

<br />
</blockquote>

<blockquote>
<p>בְּעַרְבֵי ״סְפִירָה״ יֶהֱמֶה כְאֵב</p>

<p>וְיִמְתֵּק בְּנִגּוּן־סָבִי;</p>

<p>וְנִלְחָץ כְּמוֹ בִצְבַת הַלֵּב.</p>

<p>הַאֵדַע, מַה לִּלְבָבִי?</p>

<br />
</blockquote>

<blockquote>
<p>שְׁתֵּי עַשְׂרוֹת מִיל — מֶרְחַקִּים הֵם</p>

<p>וְהַפִּנָּה שָׁם נִדָּחָה&#8230;</p>

<p>בְּמִסְתָּרִים תִּדְמַע עֵין־הָאֵם,</p>

<p>עֵין־אַבָּא תִּלְחַשׁ בְּרָכָה.</p>

<br />
</blockquote>

<h2 id="xv">XV</h2>

<blockquote>
<p>הֲיִי לִי שָׁלוֹם, שָׁלוֹם, רוּת!</p>

<p>הַכֹּל לְטוֹב אֵל עָשָׂה:</p>

<p>יְהוּדִי הִנְנִי — וְאֵין פְּדוּת</p>

<p>מִדַּאֲגַת־פַּרְנָסָה.</p>

<br />
</blockquote>

<blockquote>
<p>לִבְלְבוּ עֲצֵי־הַגַּיְא,</p>

<p>הוֹרִיקוּ בַכּוֹתָרוֹת&#8230;</p>

<p>שְׂשׂוֹן־פְּרִיחָתָם לֹא עָלַי,</p>

<p>וּתְרוּעוֹת־גִּיל לִי זָרוֹת.</p>

<br />
</blockquote>

<blockquote>
<p>הֵבֵאתִי דֹם, הֵשַׁבְתִּי לָהּ</p>

<p>הַחֲבִילָה שֶׁל סְפָרֶיהָ;</p>

<p>פְּזוּר־דַּעַת לֹא יָדַעְתִּי מָה</p>

<p>עָנִיתִי עַל דְּבָרֶיהָ.</p>

<br />
</blockquote>

<blockquote>
<p>בְּעֵינֶיהָ, אִלְּמָה, שָׁאֲלָה:</p>

<p>&quot;נוֹסֵעַ אַתָּה — לָמָּה?” —</p>

<p>&#8220;לִסְבֹּל!&#8221; סָח מַבָּט חֲשָׁאִי לָהּ,</p>

<p>וְיָד לָחֲצָה יָד בִּדְמָמָה.</p>

<br />
</blockquote>

<h2 id="xvi">XVI</h2>

<blockquote>
<p>הֵבֵאתִי כְבָר אֶל בֵּית־הַדּוד</p>

<p>אֲרְגָּזִי עִם חֲפָצַי:</p>

<p>וְנַפְשִׁי יָרְעָה לִי — בִּלְמֹד</p>

<p>בְּ&#8220;חֶדֶר&#8221; חָשַׁךְ &#8220;שְׁקָצַי&#8221;</p>

<br />
</blockquote>

<blockquote>
<p>וְנַפְשִׁי מְלֵאָה רַחֲמִים</p>

<p>וְכֻלִּי מִתְגַּעְגֵּעַ,</p>

<p>וָאֵבְךְּ בַּלֵּיל בְּאֵין מְנַחֲמִים,</p>

<p>בַּחֲשָׁאִי מִזְדַּעְזֵעַ.</p>

<br />
</blockquote>

<blockquote>
<p>וְיוֹם וָלַיְלָה מְרַחֲפָה אַךְ</p>

<p>לְפָנַי דְּמוּת יַדְוִיגָה,</p>

<p>כְּמַרְאֶה עַל־פְּנֵי מַיִם זַךְ,</p>

<p>וְתוּגָתִי — אֵין מְפִיגָהּ&#8230;</p>

<br />
</blockquote>

<blockquote>
<p>וַיְהִי בִּהְיוֹת הַלַּיְלָה אָז,</p>

<p>לְגָלוּתִי יֶרַח שְׁלִישִׁי,</p>
</blockquote>

<blockquote>
<p>וּבְנֵי־הַבַּיִת שְׁקוּעֵי־שְׁנֶת, —</p>
</blockquote>

<blockquote>
<p>וָאָקוּם אַט חֲרִישִׁי</p>

<br />
</blockquote>

<blockquote>
<p>בַּחֲצוֹת הַלֵּיל אֲפֵל הַהוֹד,</p>

<p>וָאֶלבַּשׁ אֶת בְּגָדַי</p>

<p>וָאַצֵא — וַיְקַדְּמֵנִי סוֹד</p>

<p>שְׂדוֹת־הַלָּיְלָה, שָׂדַי.</p>

<br />
</blockquote>

<blockquote>
<p>וָאֵתַע, נַעַר פּוֹתֶה רַךְ</p>

<p>מְבַקֵּשׁ אַהֲבָתוֹ</p>

<p>בְּחֶשְׁכַת־עוֹלָם; וְּבַעַב־סְבַךְ</p>

<p>לֵיל מִשְׁנֵה־עָב לִקְרָאתוֹ.</p>

<br />
</blockquote>

<blockquote>
<p>אֳרָנִים עוֹטֵי אֹפֶל־יָהּ</p>

<p>סַבּוּנִי בְזָרוּת רַבָּה.</p>

<p>הַיַּעַר זָע, לֵב־נַעַר נָע,</p>

<p>וְהַחשֶׁךְ עוֹד הִתְעַבָּה.</p>

<br />
</blockquote>

<blockquote>
<p>לְפֶתַע — בְּרָק! וּבְהֵאוֹר כֹּל</p>

<p>לְרֶגַע — בְּיַעַר שָׂעִיר</p>

<p>פְּנֵי נַעַר רָץ נִרְאוּ בִנְתִיב חוֹל</p>

<p>בְּעֵינָיו עֶרְגָּה תָאִיר.</p>

<br />
</blockquote>

<blockquote>
<p>כִּבְרָכָה נָשְׁרָה טִפַּת־טַל,</p>

<p>וְשׁוּב טִפָּה — דִּמְעַת־בֶּשֶׂם.</p>

<p>הַיַּעַר מָלֵא רַחַשׁ קַל,</p>

<p>בִּנְפֹל רֵיחָנִי גֶשֶׁם.</p>

<br />
</blockquote>

<blockquote>
<p>וּבְמָצְאִי כְפַר־מוֹלַדְתִּי</p>

<p>עוֹד הָיָה חשֶׁךְ סָבִיב:</p>

<p>אַךְ כֹּה תְקוּף־גִּיל רָעַדְתִּי</p>

<p>בְּהַלְבִּין דְּבִירָהּ חָבִיב!</p>

<br />
</blockquote>

<h2 id="xvii">XVII</h2>

<blockquote>
<p>בְּחֵיק־הַלֵּיל הַגַּן עוֹד נָם</p>

<p>גַּן־עֵדֶן שָׁחוֹר, רָחָב,</p>

<p>בַּאֲפֵלַת יָהּ טִיַּלְתִּי שָׁם</p>

<p>לְאֹרֶךְ גֶּדֶר־סְבָכָיו.</p>

<br />
</blockquote>

<blockquote>
<p>בִּפְנִים הַגָּן — חֲבָט, חֲבָט!</p>

<p>מְטַר־תַּפּוּחִים נָשָׁר;</p>

<p>בִּרבִיבֵי־בֶשֶׂם — שָׁם בַּלָּאט</p>

<p>הִתְהַלֵּךְ אֵל וַיָּשַׁר&#8230;</p>

<br />
</blockquote>

<blockquote>
<p>בְּטַלִּית תְּכֵלֶת אֹפֶל, אֵל־</p>

<p>הָאַהֲבָה לִי נִרְאָה</p>

<p>בַּלֵּיל הַהוּא, וְעַד־סוֹף־הַלֵּיל</p>

<p>בַּגַּן הִתְהַלֵּךְ בְּשִׁירָה&#8230;</p>

<br />
</blockquote>

<h2 id="xviii">XVIII</h2>

<blockquote>
<p>הַבֹּקֶר אוֹר — וּבֶאֱיָל</p>

<p>יַךְ לִבִּי: רוּת! הִיא בָאָה,</p>

<p>לִלְקוֹט בַּסַּל נַרְקִיסֵי־טָל,</p>

<p>רָאַתְנִי — כֵּן נִרְתָּעָה.</p>

<br />
</blockquote>

<blockquote>
<p>״הַפַּן, הַאַתּה?״ — חָרְדָה הִיא</p>

<p>בְּתִמְהוֹן־גִּיל לִקְרָאתִי,</p>

<p>הִתְאַדְּמָה לֶחְיָהּ — זֹאת הַלְּחִי</p>

<p>בַּת מִשְׁנֶה־זֹךְ מָצָאתִי —,</p>

<br />
</blockquote>

<p>וַתִּקְרָא מְאִירָה: ״אֵיךְ זֶה?״ — ״כָּךְ!״</p>

<blockquote>
<p>גִּמְגַּמְתִּי — וְצָנַחְתִּי</p>

<p>עֲיֵף־גִּיל, בְּדֶשֶׁא טָלוּל רַךְ.</p>

<p>עָלַי מֵרוֹם כְּרוּב־תְּכֵלֶת שֵׁח,</p>

<p>תַּפּוּחִים יָקְטַר תַּחְתִּי&#8230;—</p>

<br />
</blockquote>

<h2 id="xix">XIX</h2>

<blockquote>
<p>יָשַׁנְתִּי כְּאֶבֶן כָּל־הַיּוֹם,</p>

<p>בָּעֶרֶב הֱקִיצוֹתִי.</p>

<p>עָלַי לֶב־אַבָּא יִזְעַף דֹּם,</p>

<p>עַין־אִמָּא חוֹדְרָה אוֹתִי.</p>

<br />
</blockquote>

<blockquote>
<p>״מִי פִלֶּל זֹאת! לְבַטֵּל ״זְמַן״!״</p>

<p>לָהּ חֶרֶשׁ סָח אֶת צַעֲרוֹ.</p>

<p>יָצָאתִי — וְעֵינַי לַעֲנַן</p>

<p>לֵיל תְּכֵלֶת־אוֹר וּלְסַהֲרוֹ.</p>

<br />
</blockquote>

<blockquote>
<p>מִשְׂמֹאלִי צַפְצְפוֹת חֲצַר־הַפַּן</p>

<p>הֶאֱפִילוּ דֹם עַל דְּבִירָיו;</p>

<p>מִימִינִי רִשְׁרֵשׁ עָמוּם גַּן,</p>

<p>וְשָׁר חֶרֶשׁ נָהָר שִׁירָיו.</p>

<br />
</blockquote>

<blockquote>
<p>וְיֵשׁ אֲשֶׁר הִזְדַּעְזֵע דָּג</p>

<p>בְּדִמְמַת־הַלָּילָה —</p>

<p>אוֹ לִבִּי הוּא שֶׁזָּע בְּלֵיל־חָג</p>

<p>בְּעוֹלָם אוֹר שֶׁל מָעְלָה?&#8230;</p>

<br />
</blockquote>

<h2 id="xx">XX</h2>

<blockquote>
<p>בֶּחָצֵר הִלְבִּין בֵּית־הַפַּן</p>

<p>צְחוֹר־שִׁיר וּרְחַב־חַלּוֹנוֹת</p>

<p>וְשׁוֹמְרִים לוֹ הִשְׁחִירוּ כָּאן:</p>

<p>צַפְצָפוֹת מַה־גְּאֵיוֹנוֹת!</p>

<br />
</blockquote>

<blockquote>
<p>וְנָפַל כְּעֵין הַצֵּל עָלַי</p>

<p>מֵהוֹד־הַשְּׁחוֹר לְמַבָּטָן:</p>

<p>אָז יַטִּיף אוֹרוֹ חַם וָחַי</p>

<p>צְחוֹר חַדְרָה דְּרוֹמִי קָטָן.</p>

<br />
</blockquote>

<blockquote>
<p>אֶת דַלְתּוֹ תִּשְׁמֹר גִּנַת־גִּיל,</p>

<p>בְּגֶדֶר־קָגִים סוּגָה;</p>

<p>שָׁם, חוֹל זָרוּעַ, מַזְהִיב שְׁבִיל,</p>

<p>בֵּין וְרָדִים שֶׁל עֲרוּגָה.</p>

<br />
</blockquote>

<blockquote>
<p>מִפִּשְׁפֵּש־חָצֵר לְגִנַּת־אוֹר —</p>

<p>אַךְ פְּסִיעֶה; וְכֹה בוֹא פְנִימָה</p>

<p>מִהַרְתִּי נִזְהָר מֵעֲבוֹר</p>

<p>אֶת כָּל אוּלַמֵּי אִמָּהּ&#8230;</p>

<br />
</blockquote>

<h2 id="xxi">XXI</h2>

<blockquote>
<p>כְּפִנַּת־אוֹר מִצֵּל אֵין־סוֹף</p>

<p>לִי חַדְרָהּ מֻפְרָשׁ נִרְאֶה:</p>

<p>בּוֹ מָצְאָה מִפְלָט שְׁכִינַת־טוֹב</p>

<p>וַחֲרִישִׁית לִי הֵאִירָה.</p>

<br />
</blockquote>

<blockquote>
<p>בְּחַלּוֹן חַדְרָהּ נִשְׁקְפוּ</p>

<p>יַסְמִין וּוְרָדִים נָאוִים,</p>

<p>עִם סְנֵה־מַעֲרָבִי, וְכָפְפוּ</p>

<p>בִּצְנִיעוּת פְּנֵי־לְהָבִים:</p>

<br />
</blockquote>

<blockquote>
<p>הֵם יָדְעוּ: אֶת הַבַּת בַּדְּבִיר</p>

<p>אָהַבְתִּי בְּכָל מְאֹדִי;</p>

<p>אַךְ לְבֵית־הַפַּן מֵעֵבֶר קִיר</p>

<p>לֹא נִגְלֹה סוֹדִי —</p>

<br />
</blockquote>

<h2 id="xxii">XXII</h2>

<blockquote>
<p>הֲלָצוֹת־גְּנַאי שָׁם צִלְצְלוּ</p>

<p>שֶׁל רוֹאֵי־הַחֶשְׁבּוֹנוֹת,</p>

<p>לְעֵת בִּשְׂפָמֶם סִלְסְלוּ —</p>

<p>וְהִרְעִיד צְחוֹק חַלּוֹנוֹת!</p>

<br />
</blockquote>

<blockquote>
<p>וְיֵשׁ נִרְאֶה שְׁנֵינוּ בְּצֵאת מִשָּׁם</p>

<p>אִכָּרִים עִם אִכָּרוֹת</p>

<p>וְאֶגְרוֹפָם קָמוּץ, רְתוּחֵי־דָם,</p>

<p>וְנָכוֹנוּ לְיוֹם־עֲבָרוֹת,</p>

<br />
</blockquote>

<blockquote>
<p>לְשַׁלַּח בְּבֵית־הַפַּן כְּפִיר אֵשׁ,</p>

<p>וְדָהַר לִבְלִי כַבּוֹת&#8230; —</p>

<p>וְלִבֵּנוּ יָצָא אֶל בְּנֵי־רֵישׁ</p>

<p>זוּ רַבּוֹת צְרָרוּם רַבּוֹת!</p>

<br />
</blockquote>

<h2 id="xxiii">XXIII</h2>

<blockquote>
<p>מַה־נָּעַמְתְּ וּמַה יָּפִית,</p>

<p>הַשַּׁחֲרוּת, עֵת־אִדְאַלִּים!</p>

<p>בִּכְרוֹת לְשַׂר־הָאֻמָּה בְּרִית</p>

<p>הַלֵּב, מְלֵא־תֹם&#8230; זְהַב שַׁחֲרִית,</p>

<p>תּוֹר מְרִי וַחֲלוֹמוֹת נַעֲלִים;</p>

<br />
</blockquote>

<blockquote>
<p>בִּרְטֹט לִבֵּנוּ, בּסֻכַּת־גָּן,</p>

<p>עֲלֵי מְגִלַּת־חֲשָׁאִים;</p>

<p>בְּשִׁיר הָעוֹלָם שִׁיר הַסְּדָן,</p>

<p>וְדוֹר חָדָשׁ — נַפַּח־פְּלָאִים&#8230;</p>
</blockquote>

<blockquote>
<br />
</blockquote>

<h2 id="xxiv">XXIV</h2>

<blockquote>
<p>הְיא עַל קוֹסְצְיוּשְׁקוֹ נִגְּנָה לִי,</p>

<p>וְלָהּ נִגְלָה הֶרְצֶל אוֹרִי!</p>

<p>גִּבּוֹרָהּ לִבִּי הוֹלִיךְ שְׁבִי,</p>

<p>אָז לִבָּהּ יִשְׁבְּ גִּבּוֹרִי.</p>

<br />
</blockquote>

<blockquote>
<p>חָזִינוּ שְׁנֵינוּ בְּצָהֳרֵי־יוֹם</p>

<p>חֲזוֹן פְּדוּת מִגָּלוּת קָשָׁה:</p>
</blockquote>

<blockquote>
<p>לָהּ — חֲלוֹם דְּרוֹר־אַרְצָהּ, וְלִי — חֲלוֹם</p>
</blockquote>

<blockquote>
<p>שֶׁל צִיּוֹן הַחֲדָשָׁה.</p>
</blockquote>

<blockquote>
<br />
</blockquote>

<h2 id="xxv">XXV</h2>

<blockquote>
<p>בִּנְטוֹת הַצֵּל, כִּי יוֹם־אוֹר גָּז —</p>

<p>לְיַד הַצְּלָב בַּפִּנָּה,</p>

<p>יָשַׁבְתִּי בְחַדְרָהּ. תְּפִלַּת־רָז</p>

<p>הִתְרַקְּמָה בִי בְּצִנְעָה,</p>

<br />
</blockquote>

<blockquote>
<p>וְקַו־אוֹר מְשַׂחֵק בְּאַהֲבָה</p>

<p>בְּפָנֶיהָ הַחֲוַרְוָרִים</p>

<p>וּבִקְוֻצָּתָהּ הֻזְהֲבָה&#8230;</p>

<p>וָאֶחְשַׁק בַּמִּסְתָּרִים:</p>

<br />
</blockquote>

<blockquote>
<p>לִצְנֹחַ דּוּמָם כָּאן וְלִנְפֹּל</p>

<p>לִפְנֵי בַת־אוֹר, וְלִכרֹעַ</p>

<p>בְּשִׁיר תּוֹדָה לָהּ עֲלֵי הַכֹּל,</p>

<p>שֶׁנָּתַן לִי אֱלֹהַּ, —</p>

<br />
</blockquote>

<blockquote>
<p>וְעָבַר לְיַד הַחַלּוֹן אָז</p>

<p>יְהוּדִי, וְלֹא רֹאשׁ יָרִים,</p>

<p>וּלְקַפּוֹטָתוֹ כְּתַחֲרַת־פָּז,</p>

<p>בְּשׁוּלֶיהָ, זֵר בְּלִיל־שְׁוָרִים;</p>

<br />
</blockquote>

<blockquote>
<p>וְנִשְׁמַע צְחוֹק מֵעֵבֶר קִיר,</p>

<p>בְּהִתְרַפֵּס קוֹל בֶּן־עַמִּי —:</p>

<p>וְחָרְדָה נַפְשִׁי, וְנֶאֱלַם שִׁיר,</p>

<p>וַאֲכָלַנִי זַעְמִי&#8230;</p>

<br />
</blockquote>

<h2 id="xxvi">XXVI</h2>

<blockquote>
<p>הִיא — בַּת עַם גֵּאֶה! וַאֲנִי? —</p>

<p>בְּלֵיל־<strong>חֻרְבָּן</strong> וַאֲנַחְנוּ</p>

<p>בַּגַּן טִיַּלְנוּ וּבִדְמִי־</p>

<p>הַנֶּשֶׁף אַט שׂוֹחַחְנוּ.</p>

<br />
</blockquote>

<blockquote>
<p>וְהִנֵּה בָאנוּ אֶל פִּי־תְהוֹם,</p>

<p>וּזְרוֹעוֹתֵינוּ שְׁלוּבוֹת:</p>

<p>בַּשִּׂיחָה נִפְתַּח שַׁעַר פִּתְאֹם —</p>

<p>לִנְשׂוּאֵי־תַעֲרוּבוֹת</p>

<br />
</blockquote>

<blockquote>
<p>וּבְכָל עֹז־נֶפֶשׁ בְּכָל תֹּם־לֵב</p>

<p>לָהֵמָּה הִתְנַגַּדְנוּ;</p>

<p>הִתְנַגֵּד לָנוּ אַךְ הַגֵּו,</p>

<p>גֵּוֵנוּ — וְדֹם חָרָדְנוּ.</p>

<br />
</blockquote>

<blockquote>
<p>כְּחֵץ־הַזָּהָב, כּוֹכָב רַד</p>

<p>בַּמַּעֲרָב וַיֵּעָלֵם&#8230;</p>

<p>הַגָּן בְּרַחֲמִים רָעַד אַט</p>

<p>לְגוֹרַל עַלְמָה וְעֶלֶם.</p>

<br />
</blockquote>

<blockquote>
<p>הִתְקָרְבָה כְבָר בְּרֶגַע זֶה</p>

<p>הַשֹּׁאָה, לֹא יְדַעְנוּהָ</p>

<p>וְלֹא הִגִּיד אוֹתָהּ פֶּה לָפֶה,</p>

<p>כִּי הִנֵּה קֵרַבְנוּהָ.</p>
</blockquote>

<blockquote>
<br />
</blockquote>

<h2 id="xxvii">XXVII</h2>

<blockquote>
<p>הִיא הוֹרְתָה שְׂפַת מִיצְקֶבִיץ׳ לִי,</p>

<p>וְאָנֹכִי לָהּ — לְשׁוֹן־עָמוֹס;</p>

<p>כְּמוֹ בִקְּשׁוּ, עַל־פְּנֵי שַׁחַת־בְּלִי</p>

<p>בְּנוֹת גֶּשֶׁר, שְׁתֵּי נְשָׁמוֹת&#8230;</p>

<br />
</blockquote>

<h2 id="xxviii">XXVIII</h2>

<blockquote>
<p>אִלְּמֵי־אַהֲבָה כָּל הָעֵת</p>

<p>וַחֲרֵדֵי־לֵב הָיִינוּ,</p>

<p>וְלֹא עָבְרָה אַף הֲבָרַת־רְתֵת</p>

<p>שֶׁל וִדּוּי פִּתְחֵי־פִינוּ.</p>

<br />
</blockquote>

<blockquote>
<p>וּפַעַם בָאתִי — וְאֵין הַבַּת:</p>

<p>לֹא שָׁבָה מִטִּיּוּלָהּ.</p>

<p>בְּחַדְרָהּ מְצֻחְצָח הָשְׁלַךְ הָס,</p>

<p>וְרֵיחֵהּ דַּק — בְּכָל־זְבוּלָהּ.</p>

<br />
</blockquote>

<blockquote>
<p>וָאֵשֵׁב מְצַפֶּה לָהּ, עִם כַּר־</p>

<p>הָרִקְמָה, עַל הַסַּפָּה,</p>

<p>עִם הַשּׁוֹשַׁנָּה, עַל יְקַר־</p>

<p>שֻׁלְחַן הָבְנֶה מְצַפָּה&#8230;</p>

<br />
</blockquote>

<blockquote>
<p>וּלְפֶתַע — בְּלִבִּי נַעֲשָׂה צַר</p>

<p>וָאֶרְעַד כַּקּוֹדֵחַ,</p>

<p>וְרֶגַע חַם לִי וְרֶגַע קַר —:</p>

<p>בִּי פֶקַע הִתְפַּתֵּחַ!</p>

<br />
</blockquote>

<blockquote>
<p>וָאֶפְתַּח אֶת מַחְבַּרְתִּי וְחִישׁ,</p>

<p>בְּיַד רוֹעֲדָה וְנִמְהֶרֶת,</p>

<p>גִּלִּיתִי, נַעַר הָיָה לְאִישׁ,</p>

<p>סוֹד־נַפְשִׁי לַמַּחְבֶּרֶת:</p>

<br />
</blockquote>

<blockquote>
<p>״יֵשׁ אֶחְפֹּץ, הָהּ הֲתֵדְעִי,</p>

<p>לָךְ הַגִּיד מַה־שֶּׁבְּלִבִּי —</p>

<p>אַךְ נַפְשִׁי כֹה נִבְהֶלֶת בִּי,</p>

<p>כִּי יוֹשְׁבָה אַתְּ בִּמְסִבִּי!״</p>

<br />
</blockquote>

<blockquote>
<p>אַהֲבָתִי רִשְׁרְשָׁה:</p>

<p>הַבַּת, טְרַף־פָּז בְּיָדָהּ,</p>

<p>בְּשִׂמְלַת־תְּכֶלְתָּהּ נִכְנְסָה —</p>

<p>וַתֹּאחֲזֵנִי רְעָדָה.</p>

<br />
</blockquote>

<blockquote>
<p>מַחְבַּרְתִּי פָתְחָה — לִבִּי פָג!</p>

<p>לֹא עֵט־עוֹפֶרֶת אָדֹם,</p>

<p>כִּי דַם־לֵב חֲתוּמָה. דְפָק! דְפָק!</p>

<p>בִּי פַטִּישׁ־דָּפְקִי נָדָם.</p>

<br />
</blockquote>

<blockquote>
<p>אָז תַּעֲבֹר עַל ״פּוֹסְט־סְקרִיפְּטוּם״,</p>

<p>וַתְּכַסֶּה בַמַּחְבֶּרֶת</p>

<p>פָּנֶיהָ, בְּלִי שֶׁאָמְרָה כְלוּם,</p>

<p>מַאְדִּימָה וּמַחְוֶרֶת.</p>

<br />
</blockquote>

<blockquote>
<p>אָז תִּשָׂא עֵין־רְתֵת אֵלַי</p>

<p>וַתִּשְׁאַל ״מָה הַדָּבָר?״</p>

<p>גִּמְגַמְתִּי נִסְעָר: ״אֵין כְּדַאי!&#8230;</p>

<p>רַק אִישׁ לְבָבוֹ שָׁבָר!״</p>

<p>וָאָקוּם חִישׁ וָאָנוּס&#8230;</p>

<br />
</blockquote>

<h2 id="xxix">XXIX</h2>

<blockquote>
<p>״שִׁיר</p>

<p>הַשִּׁירִים שֶׁלִּשְׁלֹמֹה״&#8230; —</p>

<p>בְּלֵיל־שַׁבָּת מֵעֵבֶר קִיר</p>

<p>קוֹל סָבִי נִשְׁמַע הוֹמֶה.</p>

<br />
</blockquote>

<blockquote>
<p>בַּחֲדַר מַשְׂכִּיתוֹ כָּבוּ כְבָר</p>

<p>הַנֵּרוֹת, נֵרוֹת־שַׁבָּת —</p>

<p>אַךְ יֵשׁ עוֹד אוֹר־עֲשָׁשִׁית בָּר</p>

<p>וְכַנְפֵי־זֹהַר רַבּוֹת.</p>

<br />
</blockquote>

<blockquote>
<p>כָּל־בְּנֵי־הַבַּיִת נָמוּ כְבָר,</p>

<p>לֹא יָנוּם אֶחָד סָבִי,</p>

<p>קוֹל זַךְ לוֹ עִם זְקַן־כֶּסֶף בָּר,</p>

<p>וַאֲנִי עֵר עַל מִשְׁכָּבִי.</p>

<br />
</blockquote>

<blockquote>
<p>מַה חַם הַקּוֹל, מַה עַז הַשִּׁיר!</p>

<p>מַה חוֹלֵה־אַהֲבָה אָנִי!</p>

<p>וְשִׁיר הַסָּב מֵעֵבֶר קִיר</p>

<p>לְלִבִּי לַפִּיד־שָׁנִי.</p>

<br />
</blockquote>

<blockquote>
<p>״סַמְּכוּנִי בַּאֲשִׁישׁוֹת״ — כִּי</p>

<p>כֹּה חוֹלֵה־אַהֲבָה לִבִּי:</p>

<p>כִּי מֶנִּי רָחֲקָה, רָחֲקָה הִיא</p>

<p>וְלֹא תָבוֹא עוֹד בִּמְסִבִּי.</p>

<br />
</blockquote>

<blockquote>
<p>״הִנָּךְ יָפָה״ — אֵין כָּמוֹךְ,</p>

<p>פַּנָּתִי הָעֲדִינָה,</p>

<p>לְאֹדֶם מַחֲוִיר בִּלְחִי־זֹךְ,</p>

<p>עוֹד וֶרֶד־זִיו בַּגִּנָּה.</p>

<br />
</blockquote>

<blockquote>
<p>״כֻּלָּךְ יָפָה״ — כֻּלָּךְ, רוּת!</p>

<p>עֵינַיךְ — אִיִּים תְּכֻלִּים,</p>

<p>שָׁם דְּבִיר־הָאשֶׁר, אֳיָלוּת,</p>

<p>הָאשֶׁר אֵין־הַגְּבוּלִים.</p>

<br />
</blockquote>

<blockquote>
<p>״לִבַּבְתַּנִי״ — בְּזֹהַר לֵב</p>

<p>וָנֶפֶשׁ, שֶׁמָּצָאתִי</p>

<p>לְמַרְבֵּה כְאֵב. — מַה רַב הַכְּאֵב!</p>

<p>בְּבַת אֵל זְעוּם־הוֹרָתִי.</p>

<br />
</blockquote>

<blockquote>
<p>״אָנָה הָלַךְ דּוֹדֵךְ״, רוּת?</p>

<p>לָשֵׂאת בְּעֹל סֵבֶל־חַיָּיו;</p>

<p>אֲבָל לָעַד לֹא תְהִי לוֹ פְדוּת</p>

<p>מִמֵּךְ רֹאשׁ מַאֲוַיָּיו!</p>

<br />
</blockquote>

<blockquote>
<p>״שׁוּבִי, שׁוּבִי״ רוּת, כִּי לָךְ</p>

<p>נַפְשִׁי, עֵינִי כָלְתָה,</p>

<p>כִּי עוֹד לֹא חָזִיתִי בָךְ,</p>

<p>וְנַפְשִׁי עוֹד לֹא עָלְזָה&#8230;</p>

<br />
</blockquote>

<h2 id="xxx">XXX</h2>

<blockquote>
<p>חָוַרְתִּי, כִּי לַסָּבָה סָח</p>

<p>הַסָּב, לְעֵת־הָאֲרֻחָה</p>
</blockquote>

<blockquote>
<p>בְּצָהֳרֵי־יוֹם: ״מַחֲצַר־פַּן לָךְ</p>
</blockquote>

<blockquote>
<p>בִּרְכַּת־שָׁלוֹם שְׁלוּחָה.</p>

<br />
</blockquote>

<blockquote>
<p>לָךְ שָׁאֲלָה הַ״פְּרִיצָה״: כְּלוּם</p>
</blockquote>

<blockquote>
<p>יָדַעַתְּ ״לְחשׁ״ לְבִתָּהּ? —</p>
</blockquote>

<blockquote>
<p>יוֹם, יוֹם, בְּלִי דַבֵּר וּבְלִי קוּם,</p>

<p>הַפַּנָּה תֵּבְךְּ בַּמִּטָּה״&#8230;</p>

<br />
</blockquote>

<h2 id="xxxi">XXXI</h2>

<blockquote>
<p>הִיא יָצְאָה לְקִרְיָה גְדוֹלָה, עִיר</p>

<p>רְחוֹקָה וְנֶעֱלָמָה;</p>

<p>וְלִי כָבֵד פִּתְאֹם הָאֲוִיר,</p>

<p>כָּבֵד מְאֹד לַנְּשָׁמָה.</p>

<br />
</blockquote>

<blockquote>
<p>הַקַּיִץ חָלַף עִם כָּל־טוּב,</p>

<p>וּבָא הַסְּתָו עִם עָצְבּוֹ;</p>

<p>וּכְפַר־מוֹלַדְתִּי כִּכְלוּב,</p>

<p>צְבִי שָׁבוּי צָעִיר רָץ בּוֹ.</p>

<br />
</blockquote>

<blockquote>
<p>הֶעָלִים מְרַשְׁרְשִׁים בַּגָּן,</p>

<p>שָׁם עֶרְיָה מִתְהַלֶּכֶת;</p>

<p>מְהַרְהֵר נוּגֶה בֵּית־הַפַּן</p>

<p>תּוֹךְ תִּלֵּי זְהַב־שַׁלֶּכֶת&#8230;</p>
</blockquote>

<blockquote>
<br />
</blockquote>

<h2 id="xxxii">XXXII</h2>

<blockquote>
<p>וְיוֹם יוֹם אֶתְרוֹצֵץ, קַל כַּצְּבִי,</p>

<p>אֲבַקְּשָׁהּ בָּעֲמָקִים&#8230;</p>

<p>סָבָתִי דֹם תִּסְתַּכֵּל בִּי,</p>

<p>בְּסָרְגָהּ הַפֻּזְמָקִים.</p>

<br />
</blockquote>

<blockquote>
<p>אֵי לְחָיַי? — תִּשְׁאַל — וְאֵי הַזִּיו</p>

<p>שֶׁל פָּנַי הַחֲמוּדִים?&#8230;</p>

<p>הָהּ סָבָה סָבָה! רִיב לִי, רִיב</p>

<p>עִם אֱלֹהֵי־הַיְהוּדִים!</p>

<br />
</blockquote>

<blockquote>
<p>לַסָּב אֶז תִּלְחַשׁ: ״קָסְמָה לוֹ</p>

<p>הַפְּרִיצָה הַמְכַשֵּׁפָה,</p>

<p>יִמַּח שְׁמָהּ״&#8230; לֹא, סָבָה, לֹא!</p>

<p>הֵן נַפְשִׁי כֹה עֲיֵפָה,</p>

<br />
</blockquote>

<blockquote>
<p>אַךְ בָּרוּךְ לִי הַיוֹם יְהִי,</p>

<p>רִאשׁוֹנָה בּוֹ מְצֶאתִיהָ!</p>

<p>וְאִם אָבְדָה לִי — הֵן תּוֹךְ הַנְּהִי</p>

<p>שָׁר לִבִּי, כִּי פְגַשְׁתִּיהָ.</p>
</blockquote>

<blockquote>
<br />
</blockquote>

<h2 id="xxxiii">XXXIII</h2>

<blockquote>
<p>יוֹם־בָּצִיר דּוֹלֵף: אֵין הַבַּת!&#8230;</p>

<p>לְאֵין־גִּיל שַׁלֶּכֶת מֶלְכָה.</p>

<p>בְּגַן־הַפַּן רוֹחֶצֶת פַּז־</p>

<p>זֵרֶיהָ בְּדִמְעוֹת־בְּדָלְחָהּ:</p>

<p>כִּי הָלְכָה רוּת, כִּי הָלְכָה.</p>

<br />
</blockquote>

<blockquote>
<p>בְּגִנַּת־וֶרָד פְּנֵי יְתום</p>

<p>לְפִרְחֵי־דָם, בְּזוּעָם, —</p>

<p>כִּי פָנֹה פָנָה אוֹר־הַיּוֹם</p>

<p>וְהוֹד־הָעוֹלָם הוּעם:</p>

<p>כִּי הָלְכָה רוּת, כִּי הָלְכָה.</p>

<br />
</blockquote>

<blockquote>
<p>רְעשׁ בַּטְּרָפִים, רוּחַ רְעשׁ!</p>

<p>יוֹם אֹפֶל וַעֲנָנִים.</p>

<p>אֲנִי פֹה אֶעֱמֹד עַד־בּוֹשׁ</p>

<p>לְיַד גְּדֵרָהּ, גֶּדֶר־קָנִים:</p>

<p>כִּי הָלְכָה רוּת, כּי הָלְכָה&#8230;</p>
</blockquote>

<blockquote>
<br />
</blockquote>

<h2 id="xxxiv">XXXIV</h2>

<blockquote>
<p>בַּלֵּיל הַהוּא כֶּתַבְתִּי לָהּ</p>

<p>מְגִלַּת־נֶפֶשׁ עַזָּה.</p>

<p>מִשִּׁיר־שַׁלֶּכֶת הָיָה בָהּ</p>

<p>וּמִקִּינַת־פַּזָּהּ:</p>

<br />
</blockquote>

<blockquote>
<p>בְּנוּם הַכֹּל, לְאוֹר־הַנֵּר</p>

<p>כְּתַבְתִּיהָ — דָּם וָדֶמַע</p>

<p>וְכָל־הֵלַּיְלָה הָיָה עֵר</p>

<p>לֶב־נַעַר, וַיֵּבְךְּ, וַיֶּהֱמֶה.</p>

<br />
</blockquote>

<blockquote>
<p>לְמָחֳרָת בָּאתִי אֶל גַּן־רוּת,</p>

<p>וּבְטַיְּלִי אַט <strong>בִּשְׁבִילָהּ</strong>,</p>

<p>לְמֶרְחֲקֵּי־בָצִיר — קְרַע! וָטוּס!</p>

<p>שָׁלַחְתִּי קִרְעֵי מְגִלָּה.</p>
</blockquote>

<blockquote>
<br />
</blockquote>

<h2 id="xxxv">XXXV</h2>

<blockquote>
<p>בָּעִיר הַגְּדוֹלָה, בְּהָעִיב זְמָן</p>

<p>זְהֵב־לֵב, בָּדָד עָמַמְתִּי.</p>

<p>פַּעַם, בְּצֵאתִי מִן הַגָּן</p>

<p>לָרְחוֹב, עֵין חוֹלֵם שַׂמְתִּי</p>

<br />
</blockquote>

<blockquote>
<p>עַל דַּלְתוֹת בָּתִּים שֶׁבַּטּוּר</p>

<p>וְעַל לוּחַ־נְחֹשֶׁת נִתְקַל</p>

<p>מַבָּטִי בְשֵׁם ״יַדְוִיגָה״&#8230; שׁוּר!</p>

<p>אָמַרְתִּי בְלִבִּי חִישׁ־קַל —</p>

<br />
</blockquote>

<blockquote>
<p>הַאֵין זאת הִיא? הָהּ אֵל! לוּ תְהִי! —</p>

<p>בַּפַּעֲמוֹן מָשַׁכְתִּי</p>

<p>בְּלֵב דּוֹפֵק&#8230; צַעֲדַת אִשָּׁה — הִיא!</p>

<p>וּלְבָרְכָהּ בְּפִי שָׁכַחְתִּי.</p>

<br />
</blockquote>

<blockquote>
<p>הִיא הִכִּירַתְנִי — חָוְרָה אַט:</p>

<p>פָּנֶיהָ כֹּה חֲוַרְוָרִים!</p>

<p>עוֹד פֶּרַח הִיא, אַךְ כָּמְשָׁה מְעַט —</p>

<p>רִגְשׁוֹתַי בִּי נִסְעָרִים.</p>

<br />
</blockquote>

<h2 id="xxxvi">XXXVI</h2>

<blockquote>
<p>עָלִיתִי כְּחוֹלֵם אַחֲרֵי רוּת —</p>

<p>וָאֵשֵׁב לְעֻמָּתָהּ.</p>

<p>וְלְנֶגֶד עֵינַי רִחֲפָה דְמוּת</p>

<p>נְעוּרֶיהָ וְאַהֲבָתָהּ.</p>

<br />
</blockquote>

<blockquote>
<p>לֹא נִשְּׂאָה עוֹד — הָשָׁמְרָה בְסוֹד</p>

<p>לִי אַהֲבַת־אֱמוּנִים?</p>

<p>וּלְפָנַי רִחֲפָה כְּשֶׁמֶשׁ־הוֹד</p>

<p>בִּתְחִלַּת סְתָו־הַיְגוֹנִים.</p>

<br />
</blockquote>

<blockquote>
<p>אָז תִּשְׁאַל בְּתֹם: ״הֲתִזְכֹּר יוֹם</p>

<p>מִקֶרַח הֵרַמְתָּנִי?״</p>

<p>וְאוֹתוֹ יוֹם־הַזֹּהַר בְּחֹם־</p>

<p>אוֹר קְסָמָיו אֲפָפָנִי&#8230;</p>

<br />
</blockquote>

<blockquote>
<p>הַפְּסַנְתֵּר הָמָה לְמַגַּע־יָד</p>

<p>שֶׁל גְּבִרְתּוֹ הָעֲדִינָה;</p>

<p>הַפְּסַנְתֵּר וְלִבִּי בִי כְּאֶחָד</p>

<p>הָמוּ מִזְמוֹר־קִינָה.</p>

<br />
</blockquote>

<blockquote>
<p>וְכָל־רְגָשַׁי בִּי הִסְתָּעֲרוּ,</p>

<p>בִּבְכִיָּה הִתְפָּרָצוּ:</p>

<p>כְּמֵי־אָבִיב שֶׁהִתְנָעֲרוּ</p>

<p>וּלְהִשְׁתַּפֵּךְ אָצוּ, —</p>

<br />
</blockquote>

<blockquote>
<p>וָאוֹרִיד רֹאשׁ וָאֵבְךְּ בְּכִי רַב&#8230;</p>

<p>וַתְּסַלְסֵל אֶת שְׂעָרִי</p>

<p>יָד חַמָּה, וְחָלְפָה עַל הַגַּב —</p>

<p>וְקֹר מָתוֹק עָבַר בְּשָׂרִי&#8230;</p>

<br />
</blockquote>

<blockquote>
<p>וּבְזָקְפִי רֹאשׁ תּוֹךְ צְחוֹק וּנְהִי,</p>

<p>חִבְּקַתְנִי בְּחֹם לִלְבָבָהּ,</p>

<p>וַתִּפְעֶה: ״לֵךְ!״ — וַתִּשַּׁק פִּי</p>

<p>עַד כְּאֵב — ״וְאַל שֵׁנִית תָּבוֹא!״</p>

<br />
</blockquote>

<blockquote>
<p>וַתָּלֶט אֶת פָּנֶיהָ, וְחִישׁ</p>

<p>מִתּוֹךְ הַחֶדֶר אָצָה&#8230;</p>

<p>וְאוֹבֵד־מִשְׁנֶה יָצָא אִישׁ</p>

<p>מִבֵּיתָהּ — אַחֲרֵי מָצָא!</p>

<br />
</blockquote>

<h2 id="xxxvii">XXXVII</h2>

<blockquote>
<p>מֵאָז לֹא שַׁבְתִּי רְאוֹתָהּ עוֹד.</p>

<p>הֲתִחְיֶה? אִם הָלָכָה</p>

<p>לְעוֹלָם אַחֵר? — דְּמוּת־הַהוֹד!</p>

<p>נַפְשִׁי עוֹד לֹא נָחָה&#8230;</p>
</blockquote>

<blockquote>
<br />
</blockquote>

<h2 id="אַחֲרִיתדָּבָר">אַחֲרִית דָּבָר</h2>

<blockquote>
<p>טְרַף־פָּז לִי, יָבֵשׁ וְרֵיחוֹ דַק,</p>

<p>בְּסֵפֶר שִׁירַי כָּמוּס.</p>

<p>דְּבַר־בָּצִיר בּוֹ וְלַחַשׁ: ״חֲזַק!״ —</p>

<p>וְעַד עוֹלָם יְחִי וְלֹא יָמוּת.</p>

<br />
</blockquote>

<blockquote>
<p>עֲדִין הַוְּרִידִים, זְהוּב־הַדְּמוּת,</p>

<p>כִּמְהַרְהֵר הוּא בְזִכְרוֹנוֹ:</p>

<p>הוּא הָיָה פַּעַם, בְּיָד שֶׁל רוּת —</p>

<p>וּמְאֻשָּׁר הוּא בִיגוֹנוֹ.</p>

<br />
</blockquote>

<blockquote>
<p>וְיוֹם כִּי יִלְחַץ עֹז־כְּאֵב</p>

<p>אֶת נַפְשִׁי — כִּצְרִי־גִלְעָד,</p>

<p>הַטָּרָף אוֹצִיא, תַּבְנִית לֵב,</p>

<p>אֵלַי ״יַדְוִיגָה״ יִלְאָט&#8230;</p>

<br />
</blockquote>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>בניני־קרשים, כעין מגדלים רמים, רחבים למטה כדי שעור
ד על ד והולכים וצרים למעלה, שהיו מיוחדים לכך ולעשון־בשר בימים הטובים
שעברו, בכמה מן האחזות ברוסיה הקטנה. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/45055">https://benyehuda.org/read/45055</a></div></body></html>