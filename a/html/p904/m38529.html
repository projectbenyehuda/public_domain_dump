<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יְהִי נָא לָנוּ דְבַר אַחְדוּתֵנוּ לְפֻלְחָן!</title>
	<meta name="author" content="דוד רמז"/>
</head>
<body>

<blockquote>
<br />
</blockquote>

<blockquote>
<p>עֲדַיִן אָנוּ עוֹמְדִים בִּמְצוֹר־הָאֵימִים.
נַקְדִּישׁ יוֹם זֶה בְּתוֹכֵנוּ לְהוֹקָרַת שֵׁם חֲלָלֵינוּ.
נַקְדִּישֶׁנּוּ לְהַעֲלָאַת נֵס הַמַּעֲשֶׂה הָרַב,
בְּהֶמְשֵׁךְ עֲלוֹת מִתְיַשְּׁבֵינוּ לִמְקוֹמוֹתֵיהֶם – בְּמִדָּה
שֶׁהַלָּלוּ נִפְתָּחִים לִפְנֵיהֶם – בְּלִי רְתֵת.</p>

<p>נַקְדִּישֶׁנּוּ לִקְרִיאָה וּדְרִישָׁה נִמְרָצָה,
כְּלַפֵּי חוּץ וּכְלַפֵּי פְּנִים, לְשִׁנּוּי מַצַּב הָאַבְטָלָה, בּוֹ
שְׁרוּיִּים לְלֹא הַצְדָּקָה אַלְפֵי פּוֹעֲלִים, פּוֹעֲלֵי בִּנְיָן
וּמַעֲשֶׂה.</p>

<p><strong>נַקְדִּישֶׁנּוּ לְטִפּוּחַ אַחְדוּתֵנוּ הַפְּנִימִית.</strong></p>

<p>כִּי יוֹם הוּא לְאַחְדוּת פּוֹעֲלִית.</p>

<p>מֵעוֹלָם לֹא הָיְתָה לָנוּ מִצְוַת &#8220;הִתְאַחֲדוּ&#8221;
לְמִצְוַת אֲנָשִׁים מְלֻמָּדָה, הַנִּתְקַעַת לְתוֹךְ חֲלַל הָעוֹלָם
אַחַת בַּשָּׁנָה, מִתּוֹךְ שִׁגְרָה. לֹא עַל שִׁגְרָה וְאַשְׁלָיָה
יָקוּם בִּנְיָן הַפּוֹעֵל בָּעוֹלָם. אִם גַּם מָרָה וְאַכְזָרִית
הַמְּצִיאוּת – נַכִּירֶנָּה כְּמוֹ שֶׁהִיא, חֻרְבָּן וְדִכּוּי, דָּם
וָאֵשׁ – בְּאֵלֶּה נֵעֱנֶשֶׁת תְּנוּעַת הַפּוֹעֲלִים עַל חֵטְא פִּלּוּג,
פֵּרוּד וּמִלְחֶמֶת אַחִים, שֶׁהִתִּישָׁה אֶת כֹּחָהּ וְעָקְרָה
מִתּוֹכָהּ אֶת הַכִּשְׁרוֹן לְהִתְגוֹנְנוּת מְלֻכֶּדֶת.</p>

<p>בְּכֹחַ מְגַמָּה אַחְדוּתִית <strong>נֶאֱמָנָה</strong>, לָהּ
נָטִינוּ כָּתֵף כִּימֵי דּוֹר בַּעֲבוֹדָתֵנוּ בָּאָרֶץ – הִגַּעְנוּ עַד
הֲלֹם. וּמְגַמָּה נֶאֱמָנָה זוֹ הֶכְרָחִית לָנוּ עוֹד יוֹתֵר
לַבָּאוֹת.</p>

<p>דּוֹר לְדוֹר מַתְחִיל לְהַבִּיעַ אֹמֶר בַּעֲבוֹדָתֵנוּ.
קוֹלוֹת רַעֲנַנִּים בּוֹקְעִים – בָּעֲמָקִים, בַּמְּשָׁקִים
הַחַקְלָאִיִּים, בַּעֲבוֹדַת הַמּוֹשָׁבָה וְהָעִיר. יְהִי נָא גַם לָהֶם
לְנוֹטֵי רֵאשִׁית נְתִיבָם הַפּוֹעֲלִי בַּמּוֹלֶדֶת – דְּבַר
אַחְדוּתֵנוּ לְפֻלְחָן!</p>
</blockquote>

<p>אחד במאי 1937.</p>

<blockquote>
<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38529">https://benyehuda.org/read/38529</a></div></body></html>