<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עִם הַמַּתָּנָה</title>
	<meta name="author" content="דוד רמז"/>
</head>
<body>

<blockquote>
<br />
</blockquote>

<blockquote>
<p>מַתְּנַת הַיִּשּׁוּב הָעִבְרִי בֶּאֶרֶץ־יִשְׂרָאֵל הֵם
הַכֵּלִים הָאֵלֶּה אֲשֶׁר בֶּחָצֵר הַזֹּאת, הַמְיֻעָדִים
לְס.ס.ס.ר.</p>
</blockquote>

<blockquote>
<p>אַמְבּוּלַנְס בַּאֲמֵרִיקָה – עֶרְכּוֹ כַּסְפִּי
בִּלְבָד. אַמְבּוּלַנְסִים אֵלֶּה הַמֻּצָּגִים כָּאן יֵשׁ לָהֶם
בְּעֵינֵינוּ עֵרֶךְ נוֹסָף, כִּי הֵם פְּרִי תּוֹצַרְתָּהּ שֶׁל
הַתַּעֲשִׂיָּה הָעִבְרִית הַחֲלוּצִית הַצְּעִירָה. וְלֹא הַכֵּלִים
עַצְמָם בִּלְבַד, כִּי אִם גַּם צִיּוּד הַמִּלּוּאִים שֶּׁבִּפְנִים –
רֻבּוֹ הַמַּכְרִיעַ פְּרִי עֲמַל יָדֵינוּ וְתוֹצַרְתֵּנוּ הוּא.</p>

<p>בִּמְּסִבּוֹת אֲחֵרוֹת, בַּיָּמִים שֶׁבֵּין
מִלְחֶמֶת־הָעוֹלָם הַקּוֹדֶמֶת לְזוֹ, בִּשְׁנַת 1924 רָאִינוּ עִנְיָן
לִשְׁלוֹחַ לְרוּסְיָה אֶת <strong>פְּרִי הַמֶּשֶק הַחַקְלָאִי</strong> הַחֲלוּצִי
הַפּוֹעֲלִי בְּאֶרֶץ־יִשְׂרָאֵל, וְהַתּוֹצֶרֶת הַחַקְלָאִית שֶׁלָּנוּ
הֻצְּגָה בַּתַּעֲרוּכָה <strong>בְּמוֹסְקְבָה</strong> וְעָלֶיהָ הוּנַף הַדֶּגֶל
הַלְּאֻמִּי שֶׁלָּנוּ – הַדֶּגֶל הַכָּחֹל־לָבָן. שְׁלִיחֵינוּ לְהוֹבָלַת
הַתּוֹצֶרֶת הַזֹּאת הָיוּ אָז: <strong>דָוִד בֶּן־גֻּרְיוֹן</strong>, בַּיָּמִים
הָהֵם מַזְכִּיר הַהִסְתַּדְרוּת הַכְּלָלִית שֶׁל הָעוֹבְדִים הָעִבְרִים
בְּאֶרֶץ־יִשְׂרָאֵל, כַּיּוֹם יוֹשֵׁב־רֹאשׁ הַנְהָלַת הַסּוֹכְנוּת
הַיְּהוּדִית, וְהֶחָבֵר <strong>מֵאִיר רוּטְבֶּרְג</strong>, מְנַהֵל &#8220;הַמַּשְבִּיר&#8221;
אָז. בַּתְּנָאִים שֶׁל הַיּוֹם, בִּימֵי מִלְחָמָה, מְרֻצִּים אָנוּ
לִשְׁלוֹחַ אֶת פְּרִי <strong>הַתּוֹצֶרֶת הַחֲרָשְׁתִּית</strong> שֶׁלָּנוּ בְּצוּרַת
מַתָּנָה – כֵּלִים לְעֶזְרָה לֶחָזִית, אֲשֶׁר יַבִּיעוּ בְּמַעֲשֵׂי
יָדֵינוּ אֶת בִּרְכָתֵנוּ לַעֲמִידַת הַגְּבוּרָה שֶׁל הַצָּבָא הָאָדֹם
בְּמַעַרְכוֹת הַמִּלְחָמָה.</p>

<p>גַּם אֲנַחְנוּ נִלְחָמִים כְּשֵׁם שֶׁנִּלְחֶמֶת רוּסְיָה
הַסּוֹבֵיטִית. גַּם בָּנֵינוּ וּבְנוֹתֵינוּ עוֹמְדִים כְּלוֹחֲמִים
דְּגוּלִים, כְּמִתְנַדְּבִים וּמִתְנַדְּבוֹת, בְּמַעַרְכוֹת
הַמִּלְחָמָה. אֲנִי רוֹאֶה כָּאן אֲחָדִים הַמְיַצְּגִים אֶת
הַמִּתְנַדְּבִים וְהַמִּתְנַדְּבוֹת. כְּכָל הָעַמִּים אֲשֶׁר גֹּרְשׁוּ
מִנַּחֲלָתָם וּמִבֵּיתָם וְהָלְכוּ בַּגּוֹלָה – אָנוּ מְקַוִּים
לְהַחֲזָרַת חֵרוּתֵנוּ וְעַצְמָאוּתֵנוּ. רַק לְבָבוֹת קְטַנִּים, יוֹתֵר
נָכוֹן: נַעֲוֵי־לֵב בְּכָל עַם וָעָם, יְכוֹלִים לִגְרוֹס חֵרוּת
וְעַצְמָאוּת לְכָל עַם – מִחוּץ לְעַמָּם. אֲנַחְנוּ נוֹכַחְנוּ כִּי אֵין
חֵרוּת אֵין עַצְמָאוּת בְּלִי רִכּוּז עַצְמָאִי, בְּלִי כֹּחַ עַצְמָאִי,
בְּלִי בִּטָּחוֹן עַצְמָאִי.</p>

<p>הִנֵּה שֻׁלְחָה בָּנוּ הַיּוֹם פִּתְקַת־הַקֶּלֶס
הַמִּשְׁתּוֹלֶלֶת הַהִיטְלֶרִית: &#8220;מֵת בַּדֶּרֶךְ לְפִתְרוֹן שְׁאֵלַת
הַיְּהוּדִים&#8221; – פִּתְקָה הַמְּלַוָּה אֶת אֵפֶר הַנִרְצָחִים. אֲנַחְנוּ
מְקַוִּים כִּי קָרְבְּנוֹתֵינוּ, הָעוֹלִים עַל קָרְבְּנוֹת כָּל עַם,
וּגְבוּרַת לוֹחֲמֵינוּ, שֶאֵינָהּ נוֹפֶלֶת מִגְּבוּרַת לוֹחֲמָיו שֶׁל
כָּל עַם וָעָם – אֵלֶּה לֹא הָיוּ לְחִנָּם. וַאֲנַחְנוּ רוֹצִים
לְהַאֲמִין כִּי רוּסְיָה הַסּוֹבֵיטִית, עִם נִצְחוֹנָהּ עַל הִיטְלֶר,
תִּהְיֶה בֵּין הַגּוֹרְמִים הָאִינְטֶרְנַצִיּוֹנַלִיִּים הַמְסַיְּעִים
לָנוּ לְהַחֲזָרַת חֵרוּתֵנוּ בַּמּוֹלֶדֶת הַזֹּאת. אָנוּ נִלְחָמִים
הַיּוֹם וְנִלָּחֵם מָחָר עַל חֵרוּתֵנוּ זוֹ. אָנוּ רְאוּיִים לָהּ לֹא
פָּחוֹת מֵאֲשֶׁר כָּל עַם אַחֵר בָּעוֹלָםִ!</p>

<p>מְרֻצִּים אֲנַחְנוּ כִּי גַם בָּתֵּי־הָחֲרֹשֶׁת, גַּם
בָּתֵּי־הַמַּדָּע שֶׁלָּנוּ – הָאוּנִיבֶרְסִיטָה וְהַתֶּכְנִיּוֹן – לֹא
רַק הִפְתִּיעוּ אֲחֵרִים, כִּי אִם הִפְתִּיעוּ גַּם אוֹתָנוּ
בְהֶשֵּׂגֵיהֶם הַחֲשׁוּבִים, שֶׁהֶעֱמִידוּ לְשֵׁרוּת הַמִּלְחָמָה. אֲבָל
מִחוּץ לָזֶה, שָׁלַחְנוּ עֶשְׂרִים וּשְׁנַיִם אֶלֶף מִתְנַדְּבִים
וּמִתְנַדְּבוֹת לַמַּעֲרָכָה. הַבֹּקֶר יָשַׁב לְפָנַי בְּחַדְרִי חָבֵר
אֶחָד חַיָּל, מִפּוֹעֲלֵי נְמַל תֵּל־אָבִיב, <strong>מִפְּלֻגָּה שֶׁל
סַוָּרִים יְהוּדִים</strong> בִּנְמַל <strong>טְרִיפּוֹלִי</strong>. <strong>וִינְסְטוֹן
צֶ&#8217;רְצִ&#8217;יל</strong> בִּשְׁעַת בִּקּוּרוֹ בַּמָּקוֹם הַזֶּה, שָׁמַע עַל
עֲבוֹדָתָם, הֻגַּד לוֹ מָה אֲנָשִׁים אֵלֶּה עוֹשִׂים וּמֶה עָשׂוּ
בַּשָׁעוֹת הַחֲמוּרוֹת, שְׁעוֹת הַהַכְרָעָה – וְהוּא בִּקֵּש לְהַגִּיד
לַבַּחוּרִים הָאֵלֶּה כִּי &#8220;ה<strong>ֵם פּוֹרְקִים הִיסְטוֹרְיָה</strong>&#8221;
&#8220;They are unloading history&#8221;. כֵּן הִגִּיעוּנוּ
בְּיָּמִים הָאַחֲרוֹנִים הֵדֵי הַמַּעֲשִׂים שֶׁנַּעֲשׂוּ, בִּימֵי
הַהֲלִיכָה לַמַּעֲרָכָה וְלַנִּצָּחוֹן, עַל־יְדֵי הַפְּלֻגּוֹת
הָעִבְרִיּוֹת מִבֵּין <strong>סַפָּקֵי הַמַּיִם</strong>, אֲשֶׁר מִלְחֶמֶת הַמִדְבָּר
תְּלוּיָה בָּהֶם, כְּמוֹ שֶׁהָיוּ הַיְהוּדִים תְּלוּיִּים בַּמִדְבָּר
<strong>בִּבְאֵרָהּ שֶׁל מִרְיָם</strong>. הָאַגָּדָה מְסַפֶּרֶת כִּי הַבְּאֵר
הַזֹּאת נִתְגַּלְגְּלָה עִם הַמַּחֲנֶה – וְכָךְ יָכְלוּ לַעֲבֹר אֶת
הַמִּדְבָּר. סֻפַּר לָנוּ עַל יְדֵי חָבֵר אֶחָד מְהֵימָן, מִן
הָחַיָּלִים, שֶׁהָיָה בְּעַצְמוֹ בְּתוֹךְ הַפְּלֻגָּה הַזֹּאת, כִּי לֹא
הָיָה מִקְרֶה שֶׁל אִחוּר רְגָעִים אֲחָדִים לַמּוֹעֵד. לֹא הָיָה מִקְרֶה
שֶׁהָאֲנָשִׁים יִרְצוּ לְהִשָּׁאֵר מֵאֲחוֹרֵי הַפְּלֻגָּה
הַמִּתְקַדֶּמֶת – אִם בְּתוֹר חוֹלִים, אִם בְּתוֹר עֲיֵפִים. <strong>לֹא הָיָה
דָּבָר כָּזֶה</strong>. לֹא רָצוּ לְפַגֵּר וְהָלְכוּ עִם הַחָזִית.</p>

<p>אֶת הָאַמְבּוּלַנְסִים הָאֵלֶּה וְאֶת הַכֵּלִים הָאֵלֶּה
מְלַוָּה בְּדַרְכָּם לְרוּסְיָה בִּרְכַּת לְבָבוֹת אַמִּיצִים, לְבָבוֹת
נֶאֱמָנִים לְעַמָּם, לְבָבוֹת הַהוֹלְמִים עִם חֲזוֹן הָעָם, עִם חֲזוֹן
הָעוֹלָם, עִם חֲזוֹן הַגְּאֻלָּה, לְבָבוֹת בָּנִים בּוֹנִים, אֲשֶׁר
נִלְחֲמוּ יִלָּחֲמוּ וְיַעַמְדוּ עַל זְכוּתָם לִחְיוֹת כְּעַם בֵּין כָּל
הָעַמִּים בָּעוֹלָם, לְבַל יוּכְלוּ עוֹד לְהִתְעַלֵּל בָּנוּ כְּפִי
שֶׁמִּתְעַלְּלִים בָּנוּ הַיּוֹם.</p>

<p>אֵין אִתָנוּ יוֹדֵעַ חֶשְׁבּוֹנוֹת שֶׁל מָחָר. אֵין
אִתָּנוּ יוֹדֵעַ אֲפִילוּ חֶשְׁבּוֹנוֹת שֶׁל הַמָּחָר הַקָּרוֹב.
הַחֶשְׁבּוֹן שֶׁל הָעוֹלָם הוּא מְסֻבָּךְ לִבְלִי שִׁעוּר. אֲבָל
בְּתוֹךְ הַחֶשְׁבּוֹן הַמְּסֻבָּךְ הַזֶּה יֵשׁ נְקֻדָּה אַחַת בְּרוּרָה:
<strong>אֲנַחְנוּ עַצְמֵנוּ</strong>. שׁוּם הִתְבַּטְּלוּת מִפְּנֵי אֲחֵרִים! לָנוּ,
לְפוֹעֲלֵי אֶרֶץ־יִשְׂרָאֵל וְלַיִּשּׁוּב הָעִבְרִי בְּאֶרֶץ־יִשְׂרָאֵל,
יֵשׂ הַכָּרָה כִּי מִבְּלִי שֶׁיִּהְיֶה לָנוּ שִׁלְטוֹן וּמִבְּלִי
שֶׁיִּהְיוּ לָנוּ תְּנָאִים אֲשֶׁר יָקֵלּוּ וַאֲשֶׁר יְעוֹדְדוּ
מַאֲמַצֵּינוּ, עָשִׂינוּ אֲנַחְנוּ אֶת חֶלְקֵנוּ בְּתוֹר אַחַד
הַגּוֹרְמִים הַצְּנוּעִים בְּמַעֲרֶכֶת הָעוֹלָם – גַּם בְּשֵׁרוּת
הַתַּעֲשִׂיָּה, גַּם בְּשֵׁרוּת הַחַקְלָאוּת, גַּם בְּשֵׁרוּת
הַתַּחְבּוּרָה וְגַם בַּמַּאֲמַצִּים הַיְּשִׁירִים שֶׁל הַמִּתְנַדְּבִים
וְהַמִּתְנַדְּבוֹת.</p>

<p>אַחַד הַתַּפְקִידִים שֶׁל הַלִּיגָה V הוּא: לִמְצוֹא אֶת הַדֶּרֶךְ לְסַלֵּק מֵעַל הַיְּחָסִים בֵּין
הַיִּשּׁוּב הָעִבְרִי בְּאֶרֶץ־יִשְׂרָאֵל וּמִפְעָלוֹ, בֵּין
הַפּוֹעֲלִים הָעִבְרִים בְּאֶרֶץ־יִשְׂרָאֵל וִיצִירָתָם וַחֲזוֹנָם –
לְסַלֵּק בֵּין אֵלֶּה לְבֵין רוּסְיָה הַסּוֹבֵיטִית כָּל אִי־הֲבָנָה,
כָּל סֶלֶף. וּכְמוֹ שֶׁהִנְּנוּ, עַל כָּל הָעֹמֶס הַגָּדוֹל שֶׁל
הַתִּקְוָה וְשֶׁל הַזַּעַם וְשֶׁל מַאֲמַצִּים נוֹאָשִׁים שֶׁל עַם,
אֲשֶׁר שְׁאֵרִיתוֹ הָאַחֲרוֹנָה נִתְכַּנְּסָה כָּאן, נַעֲמוֹד זְקוּפֵי
קוֹמָה גַּם בִּפְנֵי עַמֵּי רוּסְיָה.</p>
</blockquote>

<blockquote>
<p>וְתַרְשׁוּנִי לְסַיֵּם בְּהַבָּעַת מִשְׁאָלָה אַחַת, אֲשֶׁר אוֹתָה הִבַּעְתִי בַּכִּנוּס
הָרִאשׁוֹן שֶׁל לִיגָה V, לִפְנֵי שְׁלִיחֵי ס.ס.ס.ר. שֶׁבָּאוּ אֵלֵינוּ אָז
<strong>מֵאַנְקָרָה</strong>:</p>
</blockquote>

<blockquote>
<p><strong>כִּי נַגִּיעַ עוֹד בִּימֵי הַמִּלְחָמָה</strong> – כְּכָל
אֲשֶׁר תִּקְצַר וּכְכָל אֲשֶׁר תֶאֱרַךְ – <strong>בִּיחָסֵינוּ עִם
הַשִּׁלְטוֹן הַסּוֹבֵיטִי בְּרוּסְיָה לִשָׁלָב שֶׁל עֶזְרָה הֲדָדִית</strong>,
וְשֶׁהַחָזִית בַּמִּלְחָמָה שֶׁלָּנוּ כָּאן – בַּחֲרֹשֶׁת,
בַּחַקְלָאוּת, בַּהִתְנַדְּבוּת, בַּגִּיּוּס – ת<strong>ְּ חֻזַּק עַל יְדֵי
עֲלִיַּת יְהוּדִים מֵרוּסְיָה</strong>. וִיהְיוּ בַּעֲלֵי גִילִים כָּאֵלֶּה
שֶׁאֵינָם בָּאִים בְּחֶשְׁבּוֹן לְאֵיזֶה מַאֲמָץ מִלְחַמְתִּי שֶׁהוּא
בְּתוֹךְ רוּסְיָה הַסּוֹבֵיטִית: גַּם יְלָדִים שֶׁטֶּרֶם בָּגְרוּ,
זְקֵנִים וְנָשִׁים. אָנוּ נְכוֹנִים לְקַבֵּל אוֹתָם בְּאוֹתוֹ רָצוֹן חַי
וּבְאוֹתָם גַּעְגּוּעִים, בָּהֶם נְכוֹנִים אֲנַחְנוּ לְקַבֵּל יְהוּדִים
מִכָּל אֶרֶץ וּמִכָּל מְדִינָה: לֹא רַק מִן הָאֲרָצוֹת, שָׁם
הַיְּהוּדִים נִרְדָּפִים, כִּי אִם גַּם מֵאֲרָצוֹת <strong>כְּאֲמֵרִיקָה
וּכְאַנְגְּלִיָּה וְכִדְרוֹם אַפְרִיקָה</strong>, אֲשֶׁר יְהוּדֶיהָ מוּכָנִים
לְחַזֵּק מִשָּׁם אֶת חָזִיתֵנוּ.</p>
</blockquote>

<p>אדר ב' תש&quot;ג</p>

<blockquote>
<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38540">https://benyehuda.org/read/38540</a></div></body></html>