<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>כָּלֹה כָלְתָה</title>
	<meta name="author" content="סלימאן מנחם מני"/>
</head>
<body>

<p>אחרת בניסן [שנת תרמ״ב]</p>

<blockquote>
<br />
</blockquote>

<blockquote>
<p>כָּלֹה כָלְתָה נַפְשִׁי וְעוֹדֶנִּי בָךְ כָּלוּא</p>

<p>יָמִים נָגֹזוּ וְלֵילוֹת חָלְפוּ עָבְרוּ</p>

<p>וּמַדּוּעַ לֹא תְשַׁלְּחֵנִי חָפְשִׁי, לוּ</p>

<p>מוֹתְתֵנִי טוֹב כִּי פָנַי לֹא שִׁחָרוּ.</p>

<br />
</blockquote>

<blockquote>
<p>לֵילוֹתַי בָּךְ אָרְכוּ כְמוֹ לֹא לָהֶם שַׁחַר</p>

<p>וּתְנוּמָתִי מַדּוּעַ אִתִּי לֹא אָסָרְתָּ?</p>

<p>אֶזְעַק לְאֵידִי הוֹי עַד כִּי גְרוֹנִי נִחַר</p>

<p>אָכֵן דַּלְתֵּי דִמְעוֹתַי בְּלִבִּי סָגָרְתָּ.</p>

<br />
</blockquote>

<blockquote>
<p>אֲהָהּ, מַעְיַן דִּמְעוֹתַי, עָזְרֵנִי לְבֶכִי</p>

<p>אוּלַי בְּךָ אֲכַבֶּה רִשְׁפֵּי אֵשׁ לְבָבִי</p>

<p>פְּקֹד נָא אֶת עַפְעַף עֵינַי בְּנֶשֶׁף חָשְׁכִּי</p>

<p>אֲרַוֶּה צִמְאוֹן נְדוּדַי הֶעָצוּר בְּחֻבִּי.</p>

<br />
</blockquote>

<blockquote>
<p>הַס, הַס, מִי זֶה מִתְּנוּמוֹתַי יְעִירֵנִי</p>

<p>לֹא קוֹל הֶמְיַת נוֹגֵשׂ וְלֹא קוֹל נַחַת</p>

<p>וְאִם קוֹל דּוֹד הוּא מִי זֶה עַתָּה יְשַׁחֲרֵנִי</p>

<p>וְיִפְקְדֵנִי בְּבֵית כִּלְאִי, בּוֹר הַשַּׁחַת.</p>

<br />
</blockquote>

<blockquote>
<p>הַאִם זֶה צִפּוֹר דְּרוֹר מְשׁוֹרֵר לְצוּרוֹ</p>

<p>וְיוֹנָתוֹ גַם הִיא בְשִׁיר זִמְרָה תַעֲנֵהוּ</p>

<p>יִשְׂמְחוּ לִקְרַאת הֵילֵל בֶּן שַׁחַר וְאוֹרוֹ</p>

<p>הַמְּבַשֵּׂר עַל מְאוֹר יוֹמָם כִּי בָא הִנֵּהוּ.</p>

<br />
</blockquote>

<blockquote>
<p>כַּף תָּקַעְתִּי וְשַׁרְתִּי לְאוֹר יוֹם הַזּוֹרֵחַ</p>

<p>אָמַרְתִּי אֵין זֹאת רַק סְעִפֵּי חֶזְיוֹן לַיְלָה</p>

<p>עַתָּה אָקוּם לַחֲזוֹת נֹעַם הָאוֹרֵחַ</p>

<p>הַנּוֹתֵן חֹפֶשׁ לְנֶפֶשׁ סָרָה וְאֻמְלָלָה.</p>

<br />
</blockquote>

<blockquote>
<p>אָכֵן, אֲהָהּ, אוֹי, מַה זֶּה תֶּחֱזֶינָה עֵינַי</p>

<p>אִישׁ בִּקְנֵה רוֹבֶה עוֹמֵד עַל יַד הַשַּׁעַר</p>

<p>אֵין זֹאת רַק כִּי אָסוּר פֹּה תוֹךְ כֶּלֶא הִנֵּנִי</p>

<p>אוֹי לִי, זָכַרְתִּי זֹאת וַיֹּאחֲזֵנִי שָׂעַר.</p>

<br />
</blockquote>

<blockquote>
<p>הוֹי צִפּוֹר דְּרוֹר, מַדּוּעַ לְפֹה עַפְתָּה</p>

<p>הֲלֹא יָדַעְתָּ פֹּה בֵית כֶּלֶא וַאֲסִירִים</p>

<p>וְאִם עַל יִלְלַת נַפְשִׁי חַסְתָּ</p>

<p>וַתָּבוֹא לְהַרְנִין לִי בְקוֹל זֶמֶר וְשִׁירִים.</p>

<br />
</blockquote>

<blockquote>
<p>לֵךְ מֵעָלַי, פֹּה אֵין שָׁלוֹם וּפֹה אֵין נַחַת</p>

<p>פֹּה דְאָגָה תְקַנֵּן וּמֶלֶךְ בַּלָּהוֹת</p>

<p>עוּף נָא חוּשָׁה וְהִמָּלֵט מִבּוֹר הַשַּׁחַת</p>

<p>פֶּן גַּם אַתָּה תִלָּכֵד בְּרֶשֶׁת הַתְּלָאוֹת.</p>

<br />
</blockquote>

<blockquote>
<p>אָכֵן לֹא, עֲמֹד נָא רֶגַע, וּשְׁמַע מִלָּתִי</p>

<p>וּלְקוֹל בִּכְיִי וְיִלְלָתִי שְׁעֵה וְהַקְשִׁיבָה</p>

<p>עוּפָה מַהֵר נָא אֶל מְקוֹם בָּנַי וּבְנֵי בֵיתִי</p>

<p>וְסַפֵּר לָהֶם שֶׁבֶר וִיגוֹן נַפְשִׁי וְעָצְבָּהּ.</p>

<br />
</blockquote>

<blockquote>
<p>אֱמֹר לָהֶם כִּי הֵם חַיַּי וְנִשְׁמָתִי</p>

<p>וְאֵיךְ יִחְיֶה אֱנוֹשׁ בְּלִי רוּחַ?</p>

<p>הוֹי בָּא כוֹלְאִי לַהֲקִימֵנִי מִמִּטָּתִי</p>

<p>וַיָּעוּפוּ חֶזְיוֹנוֹתַי כַּמֹּץ לִפְנֵי רוּחַ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/42389">https://benyehuda.org/read/42389</a></div></body></html>