<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[בְּשׁוּרִי הָעֲלִיָּה כִּי]</title>
	<meta name="author" content="שלמה אבן גבירול"/>
</head>
<body>

<p>וקאל איצ͘א</p>

<br />

<blockquote>
<p>בְּשׁוּרִי הָעֲלִיָּה כִּי / מְאֹד שָׂגְבוּ מְעוֹנֶיהָ</p>

<p>אֲזַי חַשְׁתִּי וְעָלִיתִי / וּבָאתִי עַד־תְּכוּנֶיהָ</p>

<p>אֲנִי חֹלֶה וְלִבִּי דַל / וְהִיא תָשִׁיר רְנָנֶיהָ</p>

<p>וְתֹאמַר לְהֲבִיאֵנִי / לְשׂוּמִי עַל־מְכוֹנֶיהָ</p>

<p>לְרִצְפַת שֵׁשׁ הֱבִיאַתְנִי / אֲשֶׁר סַפִּיר אֲבָנֶיהָ</p>

<p>וּבִתְכֵלֶת וְאַרְגָּמָן / תְּפָרֶשׂ־לִי סְדִינֶיהָ</p>

<p>מְשָׁכַתְנִי בְאַהְבָתָהּ / אֱלֵי נַחַל עֲדָנֶיהָ</p>

<p>לְבֵית לַחְמָהּ וּמֵימֶיהָ / וְגַם־רֵאשִׁית שְׁמָנֶיהָ</p>

<p>וְהֶעְלַתְנִי אֱלֵי פַרְדֵּס / חֲבַצֶּלֶת שְׁרוֹנֶיהָ</p>

<p>וְנַפְשִׁי חָֽשְׁבָה לִהְיוֹת / בְּמַנְעַמֵּי מְלוֹנֶיהָ</p>

<p>הֲכִי חָלְפוּ מְצוּקֶיהָ / וְסָרוּ כָל־יְגוֹנֶיהָ</p>

<p>אֲבָל לִבִּי יְגוֹן נַפְשִׁי / אֲשֶׁר יַזְכִּיר עֲוֹנֶיהָ</p>

<p>וְהוּא פֹקֵד חֲטָאֶיהָ / וְהוּא מַעְלֶה שְׁאוֹנֶיהָ</p>

<p>וְלֹא־תִמְצָא מְנוּחָה לָהּ / וְלֹא שֵׁנָה לְעֵינֶיהָ</p>

<p>וְתֵשֵׁב לַֽיְלָה לִבְכּוֹת / בְּקוֹל יָעִיר יְשֵׁנֶיהָ</p>

<p>וְיֵעוֹרוּ לְצִוְחָתָהּ / וְיָקוּמוּ לְקִינֶיהָ</p>

<p>וְאֹמְרִים מַה־לְּהֹמִיָּה / אֲשֶׁר תַּחְרִיד שְׁכֵנֶיהָ</p>

<p>אֲשֶׁר תִּבְכֶּה בְאַשְׁמֻרוֹת / בְּכִי צִיּוֹן לְבָנֶיהָ</p>

<p>עֲנִיתִימוֹ וּמַה־לִּי עוֹד / חֲיוֹת אַחַר אֱמוּנֶיהָ</p>

<p>נְשִׂיאֶיהָ סְגָנֶיהָ / חֲכָמֶיהָ נְבוֹנֶיהָ</p>

<p>גְּבִירֶיהָ וְשָׂרֶיהָ / וּמָעוּזֵּי בְחוּנֶיהָ</p>

<p>אֲשֶׁר־הֵם כַּצְּמִידִים לָהּ / וְכַעְגִילִים בְּאָזְנֶיהָ</p>

<p>וְהִיא כַלָּה מְהֻלָּלָה / וְאֵלֶּה הֵם חֲתָנֶיהָ</p>

<p>וְהִיא אָרוֹן וְאֵלֶּה הֵם / שְׁנֵי לֻחֹת אֲבָנֶיהָ</p>

<p>מְנוֹרָה הִיא וְאֵלֶּה הֵם / גְּבִיעֶיהָ וְקָנֶיהָ</p>

<p>וְעָלֶיהָ מְעִיל תַּשְׁבֵּץ / כְּרִמּוֹן פַּעֲמֹנֶיהָ</p>

<p>אֱלֹהִים חוּס עֲלֵי נַפְשִׁי / וְהָפֵק אֶת־רְצוֹנֶיהָ</p>

<p>וְהָחִישָׁה מְהֵרָה לָהּ / לְהָשִׁיב אֶת־אֲדֹנֶיהָ</p>

<p>וְאִם־אַיִן קְחָה אֹתָהּ / בְּטֶרֶם יוֹם אֲסוֹנֶיהָ.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/19389">https://benyehuda.org/read/19389</a></div></body></html>