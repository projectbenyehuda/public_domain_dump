<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[מִי זֹאת כְּמוֹ שַׁחַר]</title>
	<meta name="author" content="שלמה אבן גבירול"/>
</head>
<body>

<blockquote>
<p>מִי זֹאת כְּמוֹ שַׁחַר עוֹלָה וְנִשְׁקָפָה,</p>

<p>תָּאִיר כְּאוֹר חַמָּה, בָּרָה מְאֹד יָפָה?</p>

<p>כּבוּדָּה כְּבַת-מֶלֶךְ, עֲדִינָה מְעֻנָּגָה,</p>

<p>רֵיחָהּ כְּרֵיחַ מֹר מֻקְטָר וְכִשְׂרֵפָה,</p>

<p>לֶחְיָהּ כְּשׁוֹשַנָּה בַּדָּם מְאָדֶּמֶת,</p>

<p>אֶרְאֶה כְשָׁפִים בָּהּ – וְאֵינָהּ מְכַשֵּׁפָה!</p>

<p>תַּעְדֶּה עֲדִי זָהָב וּמִינֵי בְדֹלָחִים</p>

<p>וּבְכָל יְקָר אֶבֶן סַפִּיר מְעֻלָּפָה.</p>

<p>כְּסַהַר בּמוֹלָדוֹ כִּתְרָהּ עֲלֵי רֹאשָׁהּ,</p>

<p>שֶׁהִיא מְשֹׁהֶמֶת כֻּלָּהּ מְיֻשָּׁפָה.</p>

<p>כִּי נִרְאֲתָה לִי מֵרָחוֹק, חֲשַׁבְתִּיהָ</p>

<p>יוֹנָה תְדַלֵּג עַל שָׂדֶה וְהִיא עָפָה.</p>

<p>רַצְתִּי לְקִרְבָתָהּ – עֵת שֶׁרְאִיתִיהָ</p>

<p>עֵת רָאֲתָה אוֹתִי – אָז כִּסְּתָה אַפָּהּ.</p>

<p>&quot;אָנָא פְנוֹתֵךְ, אַתְּ? וְהַיּוֹם מְאֹד פָּנָה,</p>

<p>וְתֵבֵל, רְאִי, – לוּלֵא אוֹרֵךְ – כְּמוֹ עֵיפָה&quot;.</p>

<p>תָּנִיד שְׂפָתֶיהָ אָז לַהֲשִׁיבֵנִי</p>

<p>כּאִלּוּ מְרִיקָה צוּף בָּהֶם וּמַטִּיפָה:</p>

<p>&quot;לִרְאוֹת שְׁמוּאֵל הָרוֹאֶה אֲנִי עוֹלָה</p>

<p>לְהְיוֹת לְבֵיתוֹ סוֹבֶבֶת וּמַקִיפָה&quot;.</p>

<p>וְאֲזַי עֲנִיתִיהָ: &quot;אַל תֵּלְכִי, אַל! כִּי</p>

<p>אוֹתוֹ בְחַיָּתֵךְ לֹא תִהְיִי צוֹפָה,</p>

<p>כִּי מֵת וְגַם יָרַד לִשְׁאוֹל, בְּרֹב חֵשֶק</p>

<p>כָּלָה בְּאַהְבָתוֹ אוֹתָךְ וְגַם נִסְפָּה.</p>

<p>לְכִי אֶל שְׁמוּאֵל, שֶׁעָלָה בְאַרְצֵנוּ</p>

<p>כַּעְלוֹת שְׁמוּאֵל בָּרָמָה וּבַמִּצְפָּה!</p>

<p>חָקַר תְּבוּנָה, שָׂכַל סוֹד סְתָרֶיהָ,</p>

<p>גּוֹלָה וְנִפְזֶרֶת שָׂמָה מְאֻסָּפָה.</p>

<p>שָׁלַל שְׁלָלֶיהָ וְכָמַס בּאוֹצְרוֹתָיו,</p>

<p>וּבָטַח בְּמַחְמַדֵּי זְהָבָהּ וְגַם כַּסְפָּהּ&quot;.</p>

<p>דּוֹדִי, יְדִיד נַפְשִׁי, אַתָּה צְרִי מַכְאוֹב,</p>

<p>וּלְכָל חֳלִי אַתְּ כִּתְעָלָה וְכִתְרוּפָה,</p>

<p>לִמְאֹד אֲהַבְתִּיךָ, אֵין קֵץ לְאַהְבָתָךְ,</p>

<p>הִנְנִי – בְּחָנֵנִי וְלִבִּי בְּזֹאת צָרְפָה.</p>

<p>וּמֵאַהֲבָתִי בָךְ שִׁירִי יְהוֹדֶךָ,</p>

<p>יַרְבֶּה דְבַר צַחוֹת, לֹא לַעֲגֵי שָׂפָה.</p>

<p>כָּל בַּעֲלֵי הַשִּׁיר חָרְדוּ לְעֻמָּתוֹ –</p>

<p>אַף יַעֲטוּ בשֶׁת כֻּלָּם וְגַם חֶרְפָּה!
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6011">https://benyehuda.org/read/6011</a></div></body></html>