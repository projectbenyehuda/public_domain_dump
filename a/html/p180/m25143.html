<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לְךָ נַפְשִׁי</title>
	<meta name="author" content="שלמה אבן גבירול"/>
</head>
<body>

<blockquote>
<br />

<p>לְךָ נַפְשִׁי תְסַפֵּר כִּי יְצַרְתָּהּ / וְתַגִּיד כִּי בְיָדְךָ אֵל פְּעַלְתָּהּ</p>

<p>לְךָ בִּדְבַר יְהִי אָז נִמְצְאָה הִיא / וּמֵאַיִן כְּאוֹר עַיִן מְשַׁכְתָּהּ</p>

<p>לְךָ תַאְמִין וְגַם תּוֹרֶה בְיָמִין / וְתָעִיד כִּי בְקִרְבִּי אַתְּ נְפַחְתָּהּ</p>

<p>לְךָ תוֹדֶה עֲלֵי עַבְדוּת בְּעֵדוּת / אֱמֶת כִּי לַעֲשׂוֹת חֶפְצָךְ שְׁלַחְתָּהּ</p>

<p>לְךָ אָמָה בְּעוֹדָהּ בָּאֲדָמָה / וְיוֹם תָּשׁוּב לְךָ כַּאְשֶׁר נְתַתָּהּ</p>

<p>לְךָ עָצְמָהּ וְאַתָּה הוּא מְקוֹמָהּ / וְאַתְּ עִמָּהּ בְּכָל קוּמָהּ וְשִׁבְתָּהּ</p>

<p>לְךָ מֵעֵת הֱיוֹתָהּ יֵשׁ חֲיוֹתָהּ / וּמִפִּיךָ תְּבוּנָתָהּ וְדַעְתָּהּ</p>

<p>לְךָ תִדְרֹשׁ דְּבַר חֻקָּהּ וְשִׂפְקָהּ / לְךָ תוֹדֶה עֲלֵי מֵימָהּ וּפִתָּהּ</p>

<p>לְךָ תוֹחִיל בְּיוֹם תִּזְעַק וְתָחִיל / בְּרֹב צָרָה כְּמַבְכִּירָה בְלִדְתָּהּ</p>

<p>לְךָ תַקְרִיב קְרַב לִבָּהּ כְּקָרְבָּן / וְצַלְעוֹתָיו עֲצֵי אֵשׁ מַעֲרַכְתָּהּ</p>

<p>לְךָ תִשְׁפֹּךְ דְּמָעֶיהָ כְּנֶסֶךְ / וְאַנְחָתָהּ מְקוֹם עֶשֶׁן קְטָרְתָּהּ</p>

<p>לְךָ תִקֹּד בְּלֵב עָקֹד וְתִשְׁקֹד / בְּקוֹל שִׂיחָהּ עֲלֵי פִתְחָהּ וְדַלְתָּהּ</p>

<p>לְךָ תִקְרַב כְּמוֹ עֶבֶד לְמוּל רַב / וְכַשִּׁפְחָה תְּצַפֶּה אֶל גְבִרְתָּהּ</p>

<p>לְךָ תִכַּף וְתִפְרֹשׂ כַּף לְמוּל סַף / וְתִתְהַפֵּךְ וְתִשְׁתַפֵּךְ בְּגַעְתָּהּ</p>

<p>לְךָ תֶהְמֶה וְלֹא תִדְמֶה וְתִדְמֶה / לְצִפּוֹר קִוְתָה לָנוּד בְּרִשְׁתָּהּ</p>

<p>לְךָ תָקוּם חֲצוֹת לַיְלָה וְתִשְׁמֹר / לְסַפֵּר מַלְאֲכוֹתֶיךָ מְלַאכְתָּהּ</p>

<p>לְךָ תִכְלֶה וּפָנֶיךָ תְחַלֶּה / בְּבֹר כַּפָּהּ וְנִקְיוֹן מַחֲשַׁבְתָּהּ</p>

<p>רְפָה שִׁבְרָהּ הֱיֵה שִׂבְרָהּ וְעֶזְרָהּ / קְרָא יִשְׁעָהּ מְחֵה פִשְׁעָהּ בְּגִשְׁתָּהּ</p>

<p>רְאֵה עָנְיָהּ שְׁמַע בִּכְיָהּ לְךָ יָהּ / בְּמָקוֹם בִּלְתְּךָ אֵין שָׁם וּבִלְתָּהּ</p>

<p>גְּמוּל תָּשִׁיב וְלָהּ תּוֹשִׁיב וְתַקְשִׁיב / לְשַׁוְעָתָהּ וְדִמְעָתָהּ בְּרִדְתָּהּ</p>

<p>לְעַג שַׁדַּי לְצָרִים לָעֲגוּ לָהּ / נְקֹם נִקְמַת כְּלִמָּתָהּ וּבָשְׁתָּהּ</p>

<p>הֱיֵה מִצַּר לְצוּר מִבְצָר בְּמֵצַר / וְאַל תַּסְגֵּר יְחִידָה שֶׁגְּדַלְתָּהּ</p>

<p>וְלֹא אוֹיֵב יְחָרְפֶהָ וְתִשָּׂא / וְלֹא אַכְזָר יְצוּדֶהָ בְלֶכְתָּהּ</p>

<p>אֲבָל אַנְשֵׁי שְׁלוֹמָהּ בָּגְדוּ בָהּ / וְדָמָהּ וַחֲמָסָהּ עַל חֲבֶרְתָּהּ</p>

<p>אֲנִי כָּל עֵת אֲבַקֵּשׁ אֶת שְׁלוֹמָם / וְהֵמָּה בִקְּשׁוּ נַפְשִׁי לְקַחְתָּהּ</p>

<p>וְאָמְנָם כִּי פְרִי הָעֵץ בְּשָׁרְשׁוֹ / וְהַמָּשָׁל אֱמֶת כָּאֵם כְּבִתָּהּ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25143">https://benyehuda.org/read/25143</a></div></body></html>