<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲרַנֵּן לְאֵל חַי</title>
	<meta name="author" content="שלמה אבן גבירול"/>
</head>
<body>

<blockquote>
<br />
</blockquote>

<blockquote>
<p>אֲרַנֵּן לְאֵל חַי / לְמֵכִין אֳרָחַי / אֲסַדֵּר שְׁבָחַי / לְעוֹטֵה מְלוּכָה</p>
</blockquote>

<blockquote>
<p>בְּיוֹם דִּין וְזִכְרוֹן / אֶקְרָא בְגָרוֹן / תֵּת הַלֵּל וְרֹן / לִפְנֵי כְבוֹד מְלוּכָה</p>
</blockquote>

<blockquote>
<p>גַּלֵּה יְקָרָךְ / וְהַרְאֵה הֲדָרָךְ / לְעַם לָךְ עָרַךְ / סֵדֶר מְלוּכָה</p>
</blockquote>

<blockquote>
<p>דִּגְלָךְ הָרֵם / וְאוֹיְבָךְ הַחֲרֵם / וְלַעַן הַבְרֵם / לְמַכְחִישֵׁי מְלוּכָה</p>
</blockquote>

<blockquote>
<p>הַרְאֵה פֶלֶא / לַאֲסִיר כֶּלֶא / וּמִבּוֹר הַעֲלֵה / בֵּן הִנְחַלְתּוֹ מְלוּכָה</p>
</blockquote>

<blockquote>
<p>וּמִיּוֹם הָגְלָם / וּמִיּוֹם נָפְלָם / יְחַכּוּ לְגוֹאֲלָם / אֲדוֹן הַמְּלוּכָה</p>
</blockquote>

<blockquote>
<p>זְרֵה נָא פִשְׁעָם / וְקָרֵב יִשְׁעָם / וְנַקֵּה זַרְעָם / וְחַדֵּשׁ מְלוּכָה</p>
</blockquote>

<blockquote>
<p>חִישׁ נָא יֶשַׁע / לְשָׁבֵי פֶשַׁע / וּמֵחֵטְא וְרֶשַׁע / נַקֵּה זֶרַע מְלוּכָה</p>
</blockquote>

<blockquote>
<p>טַהֵר מַחֲסֶה / לְעַם בָּךְ חוֹסֶה / וּמִיַּד שׁוֹסֶה / חַלֵּץ בְּנֵי מְלוּכָה</p>
</blockquote>

<blockquote>
<p>יֶשְׁעֲךָ הַרְאֵה / אֶל עַם נִלְאֶה / מֻכֶּה וְנִכְאֶה / מְיַחֵל קֵץ מְלוּכָה</p>
</blockquote>

<blockquote>
<p>כֹּחֲךָ יִגְדַּל / עֲלֵי רָשׁ וָדָל / וְאַל יְהִי נִבְדָּל / מִיֶּשַׁע מְלוּכָה</p>
</blockquote>

<blockquote>
<p>לְךָ רָם וְתָלוּל / אֶעֱמֹד בְּפִלּוּל / וְאַשְׁמִיעַ הִלּוּל / וַאֲיַחֵד מְלוּכָה</p>
</blockquote>

<blockquote>
<p>מֵקִים בְּרִיתוֹ / לְעַם נַחֲלָתוֹ / וּמַכְתִּיר עֲדָתוֹ / בְּכֶתֶר מְלוּכָה</p>
</blockquote>

<blockquote>
<p>נַחֵם בְּיוֹם זֶה / עַם דַּל וְנִבְזֶה / וְיֶשְׁעֲךָ נֶחֱזֶה / בְּחַדְּשָׁךְ מְלוּכָה</p>
</blockquote>

<blockquote>
<p>סְמָךְ נָא לְעָטוּף / בְּיַד צַר קָטוּף / בְּכָל עֵת חָטוּף / בְּיַד מַרְגִּיזֵי מְלוּכָה</p>
</blockquote>

<blockquote>
<p>עוֹנֶה בַצָּר / עֲנֵה נָא לְנֶעְצָר / וְנַפְשׁוֹ תִקְצַר / מִכֹּבֶד עֹל מְלוּכָה</p>
</blockquote>

<blockquote>
<p>פּוֹדֶה וְקוֹנֶה / שְׁעֵה לִמְעֻנֶּה / בְּחַסְדְּךָ תִפְנֶה / לִמְחַכֵּה מְלוּכָה</p>
</blockquote>

<blockquote>
<p>צַפֵּה בְעָנְיוֹ / וְהַתֵּר שִׁבְיוֹ / וְהָשֵׁב עֶדְיוֹ / לְקִרְיַת מְלוּכָה</p>
</blockquote>

<blockquote>
<p>קְרָא נָא דְרוֹר לוֹ / וְהָסֵר סֻבָּלוֹ / וּשְׁבֹר עֻלּוֹ / וְהָקֵם כֶּתֶר מְלוּכָה</p>
</blockquote>

<blockquote>
<p>רִנְנוֹ תִרְצֶה / וְחָפְשִׁי יֵצֵא / אֲזַי לְךָ יִפְצֶה / בְעֹז הַמְּלוּכָה</p>
</blockquote>

<blockquote>
<p>שְׁעֵה נָא רַחְשׁוֹ / וְהַעֲבֵר כַּחְשׁוֹ / וְהַרְחֵק מוֹקְשׁוֹ / וְעַטְּרֵהוּ מְלוּכָה</p>
</blockquote>

<blockquote>
<p>תִּדְלֶה נֶאֱסָר / אֲשֶׁר כֹּל יֶחְסַר / מִיּוֹם מֶנְהוּ סָר / כֶּתֶר מְלוּכָה</p>
</blockquote>

<blockquote>
<p>תִּזְכֹּר בְּרַחֲמִים / לְעַם נִכְלָמִים / פְּנֵי כָל עַמִּים / כּוֹנֵן קִרְיַת מְלוּכָה.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23674">https://benyehuda.org/read/23674</a></div></body></html>