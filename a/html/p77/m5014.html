<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דלה תמול</title>
	<meta name="author" content="וידל בנבנשתי"/>
</head>
<body>

<p>כתובת: ויוסף המשורר דון וידאל בנבנשת שאת משלו</p>

<blockquote>
<p>דַּלָּה תְמוֹל הָיְתָה כְמִתְאַבֶּלֶת / לָבְשָׁה שְׁנִי תוֹלָע וְחוּר וּתְכֶלֶת</p>
</blockquote>

<blockquote>
<p>אֶדֶר יְקָר תַּעְטֶה וְאֶתְמוֹל לָבְשָׁה / קַדְרוּת כְּאַלְמָנָה וְכִמְשַׁכֶּלֶת</p>
</blockquote>

<blockquote>
<p>הִיא הָאֲדָמָה דָמְתָה בִימֵי סְתָו / אִשָּׁה אֲנוּשָׁה מִבְּלִי תוֹחֶלֶת</p>
</blockquote>

<blockquote>
<p>דָּמְתָה לְיַעְלָה אוֹהֲבָהּ הִרְחִיק נְדוֹד / וַתַּעֲבִיר עֶדְיָהּ כְּמִתְנַצֶּלֶת</p>
</blockquote>

<blockquote>
<p>כִּי נָע וְנָד שֶׁמֶשׁ צְדָקָה מֵעֲלֵי / רֹאשָׁהּ וְהִיא מִן הַכְּפוֹר נִבְהֶלֶת</p>
</blockquote>

<blockquote>
<p>יָבְשׁוּ עֲצֵי עֶדְנָהּ וְלָשֵׂאת כָּל פְּרִי / לֹא מָצְאָה עֵזֶר וְלֹא מֶמְשֶׁלֶת</p>
</blockquote>

<blockquote>
<p>יָבְשׁוּ שְׂרִיגֶיהָ וְיִדְמוּ מַחְלְפוֹת / שֵׂיבָה וּבָם לֹא נִמְצְאָה תוֹעֶלֶת</p>
</blockquote>

<blockquote>
<p>עַד הַסְּתָו עָבַר וְהָלַךְ לוֹ וְהַ / -שֶּׁמֶשׁ בְּחֵיק טָלֶה וְשׁוֹר אוֹזֶלֶת</p>
</blockquote>

<blockquote>
<p>וַיַּהֲלֹךְ הָלוֹךְ וְקָרֵב יוֹם בְּיוֹם / לִפְקֹד אֲדָמָה בַּעֲדוֹ אֻמְלֶלֶת</p>
</blockquote>

<blockquote>
<p>אוֹרוּ בְאוֹרוֹ פַאֲתֵי תֵבֵל וְכָל / חֶלְקָה לְבוּשֵׁי אַלְמְנוּת שׁוֹלֶלֶת</p>
</blockquote>

<blockquote>
<p>הָיְתָה אֲדָמָה לוֹ כְאֵשֶׁת חֵן וְהוּא / בַעַל נְעוּרֶיהָ וְלוֹ נִבְעֶלֶת</p>
</blockquote>

<blockquote>
<p>הָרְתָה וְיָלְדָה לוֹ יְלָדִים וַעֲלֵי / חֵיקָהּ סְעִפֵי הַהֲדַס גּוֹמֶלֶת</p>
</blockquote>

<blockquote>
<p>יָלְדָה יְלִידֵי חֵן שְׁתִילֵי הוֹד כְּעֵין / רִמּוֹן וְשׁוֹשַׁנָּה וְכַחְבַצֶּלֶת</p>
</blockquote>

<blockquote>
<p>גֶּפֶן סְמָדַר נָתְנָה רֵיחָהּ לְכָל / עוֹבֵר כְּאִלּוּ הָיְתָה רוֹכֶלֶת</p>
</blockquote>

<blockquote>
<p>רֵיחָהּ יְשׁוֹבֵב לֵב שְׁבוּרֵי לֵב וּבָהּ / נֶפֶשׁ עֲצוּבָה נִרְאֲתָה צוֹהֶלֶת</p>
</blockquote>

<blockquote>
<p>הִיא קָדְחָה אֵשׁ אַהֲבָה בִלְבַב מְתֵי / חֵשֶׁק וְתוֹךְ רוּחָם כְּאֵשׁ אוֹכֶלֶת</p>
</blockquote>

<blockquote>
<p>רוּחַ יְדִידוֹת נָהֲגָה רוּחִי אֲזַי / וּלְגַן אֱגוֹז יָרְדָה וְשָׁם אוֹהֶלֶת</p>
</blockquote>

<blockquote>
<p>בֵּינוֹת שְׂדֵי חֶמֶד בְּחֶבְרַת אוֹהֲבִים / מִשְׁתַּעְשְׁעָה נַפְשִׁי וּבָם נִדְגֶּלֶת</p>
</blockquote>

<blockquote>
<p>חֶבְרַת בְּנֵי לָבִיא עֲטֶרֶת כָּל צְבִי / כִּי הִיא בְנֹעַם מַעֲשִׂים מֻכְלֶלֶת</p>
</blockquote>

<blockquote>
<p>אוּלָם בְּרֹאשׁ כֻּלָּם יְהוֹסֵף קָרְאָה / מִפִּיו סְתוּם חָכְמוֹת תְּהִי שׁוֹאֶלֶת</p>
</blockquote>

<blockquote>
<p>תִּשְׁאַל דְּבַר בִּינוֹת בְּאוֹפַן מַחֲנוֹת / חַמָּה וְאֵיךְ נָעָה וּמִתְגַּלְגֶּלֶת</p>
</blockquote>

<blockquote>
<p>אוֹ אֵיךְ לְבָנָה תַהֲלֹךְ חָדְשָׁהּ וְאֵיךְ / תּוֹסִיף וְאֵיךְ תִּגְרַע וְאֵיךְ נֶאְפֶלֶת</p>
</blockquote>

<blockquote>
<p>תַּשְׁקִיף בְּתַחְתוֹנִים וְאֵיךְ יִשְׁתַּלְשְׁלוּ / מִפַּאֲתֵי עֶלְיוֹן כְּמוֹ שַׁלְשֶׁלֶת</p>
</blockquote>

<blockquote>
<p>עוֹדָהּ מְדַבֶּרֶת לְפָנַי שֻׁלְּחָה / שִׁירָה בְּמַתַּת שָׁוְא כְּמִתְּהַלֶּלֶת</p>
</blockquote>

<blockquote>
<p>מִתְפָּאֲרָה לֵאמֹר בְיָדִי כָל נְאוֹת / הַשִּׁיר וְטִירוֹתָיו אֲנִי חוֹלֶלֶת</p>
</blockquote>

<blockquote>
<p>וָאֶשְׁמְעָה קוֹלָהּ אֲבָל לֹא אַאֲמִין / אָכֵן חֲשַׁבְתִּיהָ כְמִתְגַּדֶּלֶת</p>
</blockquote>

<blockquote>
<p>אִם נָתְנָה יָדָהּ לְיוֹדְעֵי הַזְּמִיר / גִּזְרָה קְצָתִית הִיא וְלֹא כוֹלֶלֶת</p>
</blockquote>

<blockquote>
<p>וָאוֹמְרָה אָשִׁיב לְקוֹלָהּ פֶּן תְּהִי / נַפְשָׁהּ גְּאוֹן שִׁירֵי זְמָן זוֹלֶלֶת</p>
</blockquote>

<blockquote>
<p>אַךְ נוֹעֲצָה נַפְשִׁי וְדוֹדַי אָמְרוּ / לִדְבַר מְתֵי שֵׂיבָה הֲיִי סוֹבֶלֶת</p>
</blockquote>

<blockquote>
<p>וַעְצַת מְשֻׁלָּם בֶּן שְׁלֹמֹה שָׁמְעָה / וּלְפוֹשְׁעִים בָּהּ נִקְרְאָה מוֹעֶלֶת</p>
</blockquote>

<blockquote>
<p>תּוֹקִיר יְמֵי שֵׂיבָה כְּמִצְוַת אַהֲבָה / וּתְהִי לְפָנֶיךָ כְּמִתְנַפֶּלֶת</p>
</blockquote>

<blockquote>
<p>תִּטּשׁ כְּלֵי מָדוֹן וְשָׁלוֹם קָרְאָה / בִשְׁמָךְ וְכָל קִנְאָה וְרִיב בּוֹחֶלֶת</p>
</blockquote>

<blockquote>
<p>עַל כֵּן בְּרוּחָהּ הָיְתָה מוֹשֶׁלֶת / וּמְשַׁל יְדִידוֹת נֶגְדְּךָ מוֹשֶׁלֶת
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5014">https://benyehuda.org/read/5014</a></div></body></html>