<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חֲמוֹר נֹשֵׂא סְפוֹג וַחֲמוֹר נֹשֵׂא מֶלַח</title>
	<meta name="author" content="יהודה ליב גורדון"/>
</head>
<body>

<blockquote>
<p>אִישׁ אֶחָד נָהַג חֲמוֹרִים שְׁנָיִם:</p>

<p>אֶחָד נָשָׂא סְפוֹג וַיְהִי קַל רַגְלָיִם,</p>

<p>הַשֵּׁנִי נָשָׂא בִּכְבֵדֻת רַגְלֵיהוּ</p>

<p>כִּי הֶעֱמִיס הַמְּחַמֵּר מֶלַח עָלֵיהוּ.</p>

<p>כֵּן עָלוּ הָרִים וּבְקָעוֹת יָרָדוּ</p>

<p>עַד לִשְׂפַת נַחַל הִגִּיעוּ עָמָדוּ,</p>

<p>כִּי מַעְבָּרָה אַיִן אוֹתוֹ לִצְלוֹחַ.</p>

<p>אָז עַל נֹשֵׂא הַסְּפוֹג הָאָדָם יַעַל,</p>

<p>כִּי יָדַע שָׁם דֶּרֶך לַעֲבוֹר בַּשֹׁעַל</p>

<p>וּלְפָנָיו נֹשֵׂא הַמֶּלַח שָׁלַח שָׁלוֹחַ;</p>

<p>אַךְ זֶה הַחֲמוֹר יָגֵעַ וּרְפֵה בֶרֶךְ</p>

<p>כִּמְעַט בָּא בַּמַּיִם קָרָא כִּבְנוֹ מָנוֹחַ;</p>

<p>&#8220;תָּמֹת נַפְשִׁי עִמָּם!&#8221; וַיֵּט בַּכֹּחַ</p>

<p>וַיִּפֹּל בַּבּוֹר, כִּי סָר מִן הַדֶּרֶךְ.</p>

<p>כֹּה מַרוּ חַיָּיו, כֹּה הִתְקַצַּף קָצֶף!</p>

<p>וַיְהִי כַּאֲשֶׁר עַד גַּבּוֹ מַיִם בָּאוּ</p>

<p>וַיִּמַּס הַמֶּלַח</p>

<p>נָמוֹג וַיֵלַךְ</p>

<p>וַיַּקֵל נִטְלוֹ וַיַּעַל וַיָּצֶף.</p>

<p>בַּאֲשֻׁרוֹ גַּם רַגְלֵי רֵעוֹ יָצָאוּ</p>

<p>וַיָצָל גַּם הוּא עַד צַוָּאר בַּמָּיִם,</p>

<p>וַיִּטְבֹּל גַּם רוֹכְבוֹ עַד הַבִּרְכָּיִם:</p>

<p>אֱוִיל הַחֲמוֹר וּבְנִי-אָתוֹן לֹא יָבֶן!</p>

<p>וּפִתְאֹם כָּבַד נִטְלוֹ כֹּבֶד אֶבֶן,</p>

<p>כִּי מָלֵא הַסְּפוֹג מַיִם רַבִּים חֹמֶר</p>

<p>עַד כִּי כָּשַׁל כֹּחַ הַחֲמוֹר; וַיֹּאמֶר</p>

<p>לִטְבֹּעַ, לוּלֵא מִהֵר אִישׁ וַיַּצִּילֵהוּ.</p>

<p>מִי הִצִּילוֹ – לֹא לָנוּ לָדַעַת!</p>

<p>רַק הַחֲמוֹר הַזֶּה יוֹרֶה לָנוּ דַּעַת,</p>

<p>כִּי לֹא טוֹב לָאִישׁ לַעֲצוֹם עֵינֵיהוּ,</p>

<p>לָלֶכֶת כָּעִוֵּר בַּאֲשֶׁר יֵלֵךְ רֵעֵהוּ.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4623">https://benyehuda.org/read/4623</a></div></body></html>