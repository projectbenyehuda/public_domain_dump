<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בִּקּוּר חֹלִים</title>
	<meta name="author" content="יהודה ליב גורדון"/>
</head>
<body>

<blockquote>
<p>הַצְּבִי חָלָה וַיִּשְׁכַּב בִּפְאַת עֶרֶשׂ</p>

<p>וּצְבָא צְבָאִים רַבִּים לִרְאוֹתוֹ בָּאוּ,</p>

<p>וַיַּקִּיפֻהוּ וַיִּתְחָרְשׁוּ חֶרֶשׁ,</p>

<p>לֹא בַּעֲבוּר גֵּהָה לִמְזֹרוֹ יִמְצָאוּ,</p>

<p>כִּי אִם אִישׁ אֶל אָחִיו סִפְּרוּ, עָרְכוּ,</p>

<p>קֹרֹת בָּתֵימוֹ וַחֲדָשׁוֹת צָמָחוּ.</p>

<p>&quot;הָהּ – קָרָא הַחֹלֶה – אָנָּא צְאוּנִי</p>

<p>וּבְשָׁלוֹם לָמוּת כַּיּוֹם הַנִּיחוּנִי!&quot;</p>

<p>אַךְ אֶל קוֹל תַחֲנוּנָיו הֵם לֹא שָׁמָעוּ,</p>

<p>כִּי לִרְאוֹת אוֹתוֹ עוֹד רַבִּים נִקְהָלוּ</p>

<p>וּבְשִׁבְתָּם שָׁם הֵן רָעָב לֹא יִשָּׂאוּ!</p>

<p>כִּי כָל אֲשֶׁר מָצְאוּ בָּלְעוּ אָכָלוּ,</p>

<p>כָּל טַרְפֵּי כָּל עֵץ עִם נִצָּנָיו רָעוּ,</p>

<p>כָּל צֶמַח כָּל דֶּשֶׁא בִּשְׂדֵה הַזֶּרַע:</p>

<p>לֹא יַעַזְבֻהוּ מִשָּׁם לֹא יֵלֵכוּ</p>

<p>עֲדֵי כָל עֵשֶׂב הַשָּׂדֶה לִחֵכוּ,</p>

<p>אוֹ אָז נָפֹצוּ מֵעָלָיו, וַיֵּרַע</p>

<p>זֶה לַצְּבִי יוֹתֵר מִמַּחֲלָתוֹ,</p>

<p>כִּי עַתָּה אֵין לוֹ כֹּל לֶאֱכֹל לִשְׂבֹּעַ,</p>

<p>וְהוּא לֹא יוּכַל קוּם מִמִּטָּתוֹ,</p>

<p>וַיְהִי גּוֹרָלוֹ בָּרָעָב לִגְוֹעַ
<br><br />
דּוֹמֶה רוֹפֵא לִצְבִי! עֵת יֶחֱלֶה גֶּבֶר</p>

<p>רֹפְאֵי אֱלִל רַבִּים עָלָיו נִזְעָקוּ</p>

<p>– בִּלְתָּם לֹא יֵדַע הַדֶּרֶךְ לַקֶּבֶר –</p>

<p>הוֹנוֹ עִם אוֹנוֹ כַּעֲלוּקוֹת יִינָקוּ,</p>

<p>וּמְאוּמָה לֹא יוֹעִילוּ,</p>

<p>אֶת נַפְשׁוֹ לֹא יַצִילוּ!</p>

<p>גַּם עוֹד רָעָה זֹאת חוֹלָה בֵּין אֲנָשׁים</p>

<p>(מִדֵּי דַּבְּרִי גַּם זֹאת לִפְנֵיהֶם אָשׂים!)</p>

<p>עֵת נִתְחַל עַד שַׁעֲרֵי מָוֶת נַגִּיעַ,</p>

<p>בִּגְדֹל הַמַּחֲלָה עַד כִּי אֵין מוֹשִׁיעַ,</p>

<p>אֲזַי יָבֹאוּ רַבִּים לִרְאוֹתֵנוּ,</p>

<p>אוֹיְבֵי נַפְשֵׁנוּ אִתָּנוּ יִשְׁלָמוּ</p>

<p>וּקְרוֹבֵינוּ הַגֵּאִים עֵינֵימוֹ רָמוּ</p>

<p>לֹא דָרְכוּ עַד כֹּה עַל מִפְתַּן בֵּיתֵנוּ.</p>

<p>גֶּשׁ-הָלְאָה, דּוֹר תַּהְפֻּכוֹת וּמְתֵי-תֶבֶל!</p>

<p>לָמָּה עֵת נִחְיֶה תַּרְווּנוּ עַצָּבֶת</p>

<p>עַד נָקוּץ בַּחַיִּים, נִשְׁאַף הַמָּוֶת,</p>

<p>וּבְהַגִּיעַ יוֹמֵנוּ לַעֲזוֹב תֵּבֶל</p>

<p>תָּשׁוּבוּ וּתְיַפּוּ לָנוּ פָּנֶיהָ,</p>

<p>עַד יִכְבַּד לָנוּ הִפָּרֵד מֵעָלֶיהָ.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/69">https://benyehuda.org/read/69</a></div></body></html>