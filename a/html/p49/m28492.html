<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רֵעִי הֲתִישָׁן?</title>
	<meta name="author" content="שמואל הנגיד"/>
</head>
<body>

<blockquote>
<p>רֵעִי, הֲתִישָׁן? קוּם וְהָעִירָה / שַחַר, וּבִשְמֵי מַעֲלָה שׁוּרָה,</p>

<p>תִּרְאֵם כְּעוֹר נָמֵר אֲשֶר אֵין בּוֹ / מָקוֹם אֲשֶׁר אֵין בּוֹ חֲבַרְבּוּרָה,</p>

<p>וּרְאֵה חֲצִי סַהַר בְּלֵיל תֻּמּוֹ / קוֹדֵר כְּפִי כִּבְשָן וְכִקְדֵרָה,</p>

<p>כִּדְמוּת פְּנֵי עַלְמָה אֲשֶר חֶצְיָם / אָדְמוּ וְעַל חֶצְיָם שְׁקַעְרוּרָה.</p>

<p>שׁוּב וַחֲזֵה שֶׁמֶשׁ אֲשֶׁר רֻבָּהּ / הוּבָא בְסוֹף חֹדֶשׁ בְּשַׁעְרוּרָה,</p>

<p>וּדְמוּת מְעַט אוֹרָהּ עֲלֵי חָשְׁכָּהּ / נֵזֶר בְּרֹאשׁ לוּדִית שְׁחַרְחֹרָה,</p>

<p>וּדְמוּת אֲדָמָה עַל אֲשֶׁר בָּא עַל / שִׁמְשָׁה כְּבוֹכִיָּה חֳמַרְמָרָה.</p>

<p>הִכָּה שְׁנֵי אוֹרָיו, בְּתוֹךְ חֹדֶשׁ / אֶחָד, אֲשֶׁר לוֹ עֹז וְתִפְאָרָה,</p>

<p>כִּסָּה פְּנֵי סַהַר בְּחוּג אַרְצוֹ / וּבְסַהֲרוֹ שִׁמְשׁוֹ מְסֻתָּרָה,</p>

<p>כָּל זֹאת פְּעֻלַּת אֵל, וְהוּא יַעַשֹ / חֶפְצוֹ בְּמִפְעָלָיו אֲשֶר בָּרָא.</p>

<p>נִבְרָא בְּתוֹךְ סַהַר מְעַט אֹפֶל / מֵרֹאשׁ, וְחַמָּה נִבְרְאָה בָּרָה,</p>

<p>לָכֵן אֲדֶמֵּמוֹ בְּהִקָּדְרָם / עַתָּה, בְּחֹשֶׁךְ זֶה אֲשֶׁר קָרָה,</p>

<p>לִשְׁתֵי שְׁכוּלוֹת, זֹאת בְּפָנֶיהָ / פֶּצַע וְזֹאת פֶּצַע וְחַבּוּרָה,</p>

<p>אוֹר יוֹם בְּיוֹם הָקְדַּר, וְאוֹר לַיִל / הִקְדִּיר בְּעֶרֶב יוֹם וְאַשְׁמוּרָה,</p>

<p>כִּגְבִיר אֲשֶׁר קָצָף וְהֵבִיא כָל / שָֹרָיו בְאַרְצוֹתָם בְּתוֹךְ צָרָה,</p>

<p>הִכָּה מְאוֹר לַיִל תְּחִלָּה, אַךְ / מַכַּת מְאוֹר הַיּוֹם מְאֻחָרָה,</p>

<p>כִּגְבִיר אֲשֶׁר יַשְׁקֶה לְאָמָה כוֹס / רַעַל, וְאַחַר יַשְׁקְ לִגְבִירָה.</p>

<p>הַבֵּט בְּכָל אֵלֶּה, וְהִתְבּוֹנֵן / בָּהֶם וְהִשְׁתּוֹמֵם וְהַכִּירָה,</p>

<p>וּקְרָא: &#8220;לְךָ הָעֹז, אֲשֶׁר הֵבִיא / אוֹרָיו בְּמִשְׁקֹלֶת וּבִמְשֹוּרָה!&#8221;</p>

<p>שַֹמְתָּ לְסַהַר בַּחֲצִי כִסְלֵו / קַדְרוּת, כְּפַח יָקוּשׁ לְצִפּוֹרָה,</p>

<p>אַתָּה תְשִׁיתֵהוּ בְשָׁנָה זֹאת / שֵׁנִית בְּאִיָּר מִבְּלִי אוֹרָה,</p>

<p>אַתָּה בְּהַבִּיטָךְ אֱלֵי אֶרֶץ – / תִּרְעַד וְתָנוּעָ כְּשִׁכּוֹרָה,</p>

<p>אַתָּה תְצַוֶּה עָשׁ וְיֹאכַל עָשׁ / וּכְסִיל, וְכִימָה מְהֻדָּרָה,</p>

<p>אַתָּה הֲסִבּוֹתָ לְנִבְרָאִים / בָּהֶם מְקוֹם מוֹשָׁב כְּסוֹחֵרָה,</p>

<p>אַתָּה תְצַוֵּמוֹ וְיִדָּרְכוּ / יַחַד בְּלִי הֵידָד וְלֹא פוּרָה,</p>

<p>אַתָּה לְךָ הַהוֹד, לְךָ הַכֹּל, / כָּל סוּס וּמֶרְכָּבָה מְעֻקָּרָה,</p>

<p>אַתָּה אֲשֶׁר תָּבִיא בְּיוֹם הַחֹם / קָרָה, וְתָבִיא חֹם בְּיוֹם קָרָה,</p>

<p>אַתָּה אֲשֶׁר תַּהְפְֹּך תְּהוֹם, גַּם עַל / יָם תַּעֲבִיר צָרָה כְּמַבְכִּירָה,</p>

<p>אַתָּה אֲשֶׁר תּוֹרֶה אֱלֵי כָּל חַי / מָוֶת, כְּחֵץ יָעוּף לְמַטָּרָה,</p>

<p>אַתָּה תְקִיצֵמוֹ בְּיוֹם הַדִּין / הַמַּר וְהַגָּדוֹל וְהַנּוֹרָא,</p>

<p>אַתָּה תְדִינֵם עַל אֲשֶׁר עָזְבוּ / מֵחֹק וּמִמִּצְוָה וּמִתּוֹרָה.</p>

<p>שִׁיתָה בְדִין מִשְׁקַל פְּעֻלּוֹתַי / עוֹדֵף וְכַף רִשְׁעִי מְחֻסָּרָה,</p>

<p>יוֹם תַּעֲלֵנִי מֵעֲפָרִי אָז/ אָקוּם וְרוּחִי מִמְּךָ סָרָה,</p>

<p>אִירָא חֲרוֹנָךְ, בַּשְֹּרֵנִי בּוֹ / &#8220;שָׁלוֹם לְךָ, הַשְׁקֵט וְאַל תִּירָא!&#8221;</p>

<p>אִם לֹא יְהִי זֵכֶר לְצִדְקוֹתַי – / שִׁית חַסְדְּךָ לְאַזְכָּרָה!</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28492">https://benyehuda.org/read/28492</a></div></body></html>