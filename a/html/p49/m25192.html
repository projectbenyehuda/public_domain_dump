<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[היש גשם נדבות]</title>
	<meta name="author" content="שמואל הנגיד"/>
</head>
<body>

<blockquote>
<p>וְלוֹ אֶל קְצָת אַנְשֵׁי הַחָכְמָה בְאַרְצוֹת הַמִּזְרָח</p>
</blockquote>

<blockquote>
<p>U – – – U – – – U //– – U – – – U – – – U – –</p>
</blockquote>

<blockquote>
<p>הֲיֵשׁ גֶּשֶׁם נְדָבוֹת עוֹד בְּעָבִים – // וְהָאָרֶץ צְמֵאָה מִנְּדִיבִים,</p>

<p>וְשִׁכְבַת טַל הֲתַעַל עוֹד – וְאַנְשֵׁי // תְעָלָה שָׁכְבוּ תַחַת רְגָבִים!</p>

<p>וְאִם יַשְׁקוּ נְשִׂיאֵי עָב רְגָבִים – // וְעָלוּ עַל נְשִׂיאֵי עַם עֲשָׂבִים!</p>

<p>כְּפִירִים, יִשְׂחֲקוּ אֶמֶשׁ לְקוֹל סוּס, // עֲלֵיהֶם יִשְׂחַקוּ הַיּוֹם כְּלָבִים,</p>

<p>וְאִישִׁים, הַזְּמַן מָחָה שְׁמוֹתָם – // וּמַעְשֵׂיהֶם עֲלֵי מִצְחוֹ כְּתוּבִים,</p>

<p>וְדָן עֶרֶב וּבֹקֶר עַל שְׁמוֹתָם // לְהִצָּעֵן כְּמוֹ אֹהֶל עֲרָבִים,</p>

<p>וְהֵמָּה, כָּל אֲשֶׁר נוֹתַר לְלַיִל // וְיוֹם־זֵכֶר לְזֵכֶר טוֹב נְקוּבִים.</p>

<p>וּמַה יִּתְרוֹן בְּיֵין אַהַב וְלֶכֶת // לְמִשְׁתֶּה אַחֲרֵי לֶכֶת אֲהוּבִים?</p>

<p>וּמַה יָּמִית כְּאֵב נִידַת יְדִידִים, // בְּמוֹתָם שִׁלְּחוּ בַלֵּב כְּאֵבִים?</p>

<p>שְׁכַח אֶת זֹאת וְתֵן פּוּגַת לְנַפְשָׁךְ // וְאַל תִּשְׁכַּח שְׁאֵרִית הַחֲשׁוּבִים,</p>

<p>וְאַל תִּשְׁכַּח אֲשֶׁר שָׁכְחוּ בְּיָמָיו // בְּנֵי תוֹרָה וְתַלְמוּד הָעֲצָבִים,</p>

<p>וְכַבֵּה מֵעֲלֵי לִבָּךְ, בְּזֵכֶר // שְׁמוֹ הַטּוֹב וּמִפְעָלָיו, שְׁבִיבִים.</p>

<p>אֲנִי אוֹמֵר, וְאֵין כָּזָב בְּחִכִּי, // – וְאֵיכָה יַעֲנֶה שׁוֹעַ כְּזָבִים? –</p>

<p>פְּעָלֶיךָ כְּמוֹ כֶסֶף צְרוּפִים // וְשִׂיחֶיךָ נְקִיִּים כַּזְּהָבִים</p>

<p>וְיֵשׁ יַיִן בְּתוֹרַת כָּל חֲכָמִים – // וְתוֹרָתָךְ לְתוֹרָתָם עֲנָבִים,</p>

<p>וְאַתְּ שָׁרְשָׁה, וּמִפִּיךָ יְנִיקוּן // שְׂרִיגֶיהָ וְיָשִׁיקוּ יְקָבִים,</p>

<p>כְאִלּוּ לִמְּדָךְ נָבִיא, נְתָנָהּ // בְּתוֹךְ אָרוֹן וְתַחַת לַכְּרוּבִים,</p>

<p>וְלָמַדְתָּ נְבִיאִים מִזְּכַרְיָה // וּמַלְאָכִי, וּמֵחַגַּי – כְּתוּבִים,</p>

<p>וְהוֹרָךְ רַחֲבָא תַלְמוּד, וְרָבָא // הֱבִיאָךְ בַּחֲדָרָיו הָרְחָבִים.</p>

<p>אֱמֹר לִי: אֵיךְ בְּפִיךָ רוֹש וְנֹפֶת, // וּמֵי נָהָר בְּחִכָּךְ עִם לְהָבִים,</p>

<p>לְסוֹד רָם, נִמְנְעוּ תַּחַת לְשׁוֹנָךְ, // וְאַרְבַּעְתָּם בְּפֶה לֹא נֶעֱרָבִים?</p>

<p>שְׁנַיִם – תַּאֲכִיל מֵהֶם אֲנָשִׁים // אֲשֶׁר הֵם אֶל תְּעוּדָתָךְ רְעֵבִים,</p>

<p>וּבִשְׁנַיִם תְעַנֶּה כָל קְשֵׁי לֵב // אֲשֶׁר הֵם עִם נְבוֹנֵי לֵב מְרִיבִים.</p>

<p>וְאֵיךְ תִּטּשׁ קְרוֹבֶיךָ לְמַעַן // חֲמָדוּךָ וְזַכִּים לָךְ קְרוֹבִים.</p>

<p>וְאֵיךְ תֵּשֵׁב בְּעֵבֶר יָם וְתָצוּד // בְּעֵבֶר זֶה בְּלִי רֶשֶׁת לְבָבִים?</p>

<p>וְאֵיךְ תָּבוֹא בְּכָל מִלָּה קְרוֹבָה // וּמַעֲנֶה רַךְ וְתִשְׁכֹּן בַּקְּרָבִים?</p>

<p>יְדִידִי! אִם בְּנֵי אָדָם בְּבָבֶל // חֲבֵרֶיךָ, וְרֵעַי מַעֲרָבִים –</p>

<p>אֲנִי אֶמְשֹׁךְ בְּמוֹ חַכַּת דְּבָרִים // מְתוּקִים מִמְּךָ אֵלַי אֲהָבִים,</p>

<p>וְאִם אַתְּ נַעֲלֶה עַל בָּמֳתֵי עָב – // בְּעֵטִי מִמְּךָ אַזִּיל רְבִיבִים,</p>

<p>3 וְאַעַל אַחֲרֶיךָ אָל עֲנָנִים, // וְאַשִּׂיגָךְ בְּסֻלָּם מִכְּתָבִים!</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25192">https://benyehuda.org/read/25192</a></div></body></html>