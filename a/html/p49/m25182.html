<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[היום מחר תמישון]</title>
	<meta name="author" content="שמואל הנגיד"/>
</head>
<body>

<p>ולה אלי פעצל מן אכואנה במצר</p>

<p>ולו אל נכבד מרעיו במצרים</p>

<blockquote>
<br />
</blockquote>

<blockquote>
<p>U – – – U – – – U //– – U – – – U – – – U – –</p>
</blockquote>

<blockquote>
<p>הֲיוֹם מָחָר תְּמִישׁוּן אָהֳלֵיכֶם? // תְּנוּ נָא אֶת לְבָבִי בֵּין כְּלֵיכֶם,</p>

<p>וְצַוּוּ עָב, אֲחוֹתְכֶם בַּנְּדִיבוּת, // בְּהִקָּדְרָהּ, בְּלֶכֶת יַעֲלֵיכֶם,</p>

<p>לְהִתְאַפֵּק, וְלֹא תִבְכֶּה לְנוּדָם, // וְלֹא תָרִיק עֲלֵיהֶם וַעֲלֵיכֶם,</p>

<p>אֲבָל עֵת נוּחֲכֶם תַּרְבֶּה בְּכִיתָהּ, // כְּיֶדְכֶם, אוֹ כְּמוֹ פִי שׁוֹאֲלֵיכֶם.</p>

<p>אֲנִי אֶדְאַג לְנוּד עֹפֶר, יְמָאֵן // שְׁמֹעַ לִי, וְהוּא יִשְׁמַע אֲלֵיכֶם,</p>

<p>וְיִתְהַלֵּךְ לְרָחוֹק אַחֲרֵיכֶם, // וְיָלִין בַּעֲרִיסֵי צֶאֱלֵיכֶם,</p>

<p>וְיִתְקַנֵּא לְבָבִי, בַּעֲבוּר מִן // עֲפַר רַגְלוֹ מְלֵאִים שַׁעֲלֵיכֶם,</p>

<p>וְכִי יֵלֵךְ בְּדֶרֶךְ זוּ הֲלַכְתֶּם // וְיִטֶּה מִן שְׁבִילֵי גוֹאֲלֵיכֶם.</p>

<p>עֲלֵי מָה תַחְפְּזוּ לָנוּס? תְּנוּ לִי // בְּמַתָּן נַעֲלוֹ אוֹ נַעֲלֵיכֶם</p>

<p>וְאָרוּץ בּוֹ אֱלֵי נֹף, עִיר מְגוּרֵי // תְּחוֹלֶלְכֶם וְקִרְיַת סִבְלֵיכֶם,</p>

<p>וְאֵלֵךְ עִם רְבִי סַהְלַאן אֲצִילָהּ // אֱלֵי צִיּוֹן, תְּהִלַת חוֹלֲלֵיכֶם,</p>

<p>וְאָשִׂיחָה לְשִׁכְנֵי הַר לְבָנוֹן // וְיַרְדֵּן וַאֲמָנָה נַחֲלֵיכֶם:</p>

<p>תְּנוּ כָבוֹד לְיוֹרֵשׁ מַהֲלָלֵי // אֲבוֹתֵיכֶם וּמוֹרִישׁ הוֹלֲלֵיכֶם,</p>

<p>כְּפִיר דֵּעָה וּמוֹעֵצָה, וְשַׁחַל // תְּבוּנָה, אַחֲרֵי מוֹת שַׁחֲלֵיכֶם,</p>

<p>צֳרִי הַמַּחֲלִיא מַרְפֵּי יְדֵיכֶם // וְצָרֵיכֶם, וּמַרְפֵּא לָחֳלִיכֶם,</p>

<p>וּמַקֵּל לַח בְּיֶדְכֶם הוּא – וְאֵיכָה // דְּאַגְתֶּם מִן יְבשֶׁת מַקְלֵיכֶם?</p>

<p>וְלָמָּה תִשְׁבְּרוּ מַיִם – וְלִבּוֹ // רְוָיַתְכֶם, וּבִלְשׁוֹנוֹ דְּלִיכֶם!</p>

<p>וְאֵיכָכָה חֲלִי כֶתֶם תְּבַקְשׁוּ // לְהִתְיַפּוֹת – וְהוּא מִבְחַר חֲלִיכֶם!</p>

<p>וְאֵיךְ יוּכַל מְכַבֶּה אוּר פְּחָרִים // וְהוּא אֶשְׁכֶם, לְכַבּוֹת גַּחֲלֵיכֶם?</p>

<p>וְאֶבְטַח כִּי עֲלֵי יָדוֹ יְבֻשַּׁל // קְצִיר צָרִים – קְחוּ אֶת מַגְּלֵיכֶם!</p>

<p>שְמָעוּנִי, עֲדַת זַכִּים, קְרוֹבָיו, // אֲנִי נִכְסָף, בְּחַיַּי, לוֹ וְלָכֶם,</p>

<p>לְמַעַן כִּי כְּמוֹ עֵץ קוֹר יְדֵיכֶם // וְיִרְאָה עַל פְּנֵיכֶם מֵי עֲלֵיכֶם,</p>

<p>וְסוּת צֶדֶק אֲשֶׁר מֵאָב נְחַלְתֶּם // לְבֵשׁוּהוּ בְּנֵיכֶם נוֹחֲלֵיכֶם,</p>

<p>וְשֶׁבֶר יִמְצְאוּן בָּאִים אֲלֵיכֶם, // וְלֹא רוּחַ מְלֵאוֹת שִׁבֳּלֵיכֶם,</p>

<p>וְנִלְאוּ הַחֲסִידִים הַנְּבוֹנִים // עֲשׂה חֶסֶד כְּמַעְשֵׂי נוֹאֳלֵיכֶם,</p>

<p>וְיַד רֶשַׁע בְּמַכְתֶּשְׁכֶם דְּכִיתֶם, // וְרֹאשׁ עַוְלָה שְׁבַרְתֶּם בֶּעֱלִיכֶם,</p>

<p>וְעַל זָדוֹן נְעַלְתֶּם בַּבְּרִיחִים // וּבִנְחשֶׁת וּבַרְזֶל מִנְעֲלֵיכֶם,</p>

<p>וְלָכֶם מִפְעֲלֵי ישֶׁר יְדוּעִים // בְּמֶרְחַקִּים וּבֵינוֹת מַקְהֲלֵיכֶם,</p>

<p>כְּזִקְנֵיכֶם כְּנַעְרֵיכֶם, כְּהוֹרֹות // בְּבָתֵּיכֶם צְעִירֵי עוֹלֲלֵיכֶם,</p>

<p>וּמַשְׂכֹּרֶת בְּיַד הָאֵל שְׁלֵמָה // וּמוּכָנָה לְשַׁלֵּם פָּעֳלֵיכֶם!</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25182">https://benyehuda.org/read/25182</a></div></body></html>