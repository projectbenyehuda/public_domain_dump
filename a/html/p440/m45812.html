<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִשִּׁירֵי אֶפִּיקוֹר</title>
	<meta name="author" content="יצחק קצנלסון"/>
</head>
<body>

<blockquote>
<p>אִם שָׁעָה אַחַת נָפְלָה לְךָ בַּנְּעִימִים,</p>

<p>הַשָּׁעָה הַמְשַׂחֶקֶת בָּאָה –</p>

<p>הִתְמַכֶּר לָהּ, מְסֹר לָהּ אֶת נִשְׁמָתְךָ, –</p>

<p>כִּי לֹא לְעוֹלָם תִּשְׂחַק לְךָ הַשָּׁעָה.</p>

<br />
</blockquote>

<blockquote>
<p>אִם שָׁעָה אַחַת נָפְלָה לְךָ בַּנְּעִימִים,</p>

<p>אַחַת הִיא וְאֵין לָהּ שְׁנִיָּה;</p>

<p>כַּחֲלוֹם הַלַּיְלָה כַּךְ גַּם הִיא חוֹלֶפֶת מַהֵר,</p>

<p>כְּחֶזְיוֹן־לַיְלָה צוֹלֶלֶת הִיא בִּתְהוֹם נְשִׁיָּה –</p>

<p>וְחֵי הַחַיִּים! שֶׁאֵין יוֹדֵעַ אַתָּה, וְאֵינְךָ גַּם מְשַׁעֵר,</p>

<p>מַה־שָּׁמוּר לָךְ בַּעֲקֵבָהּ&#8230;</p>

<p>אִם גִּיל לְךָ צָפוּי, אוֹ צָרָה לְךָ אוֹרֵבָה?&#8230;</p>

<p>כִּי לֹא לִקְרָאתְךָ הוֹלֵךְ וְגַם בָּא עֲתִידְךָ,</p>

<p>הוּא אוֹרֵב לְךָ אֲחוֹרֵי כְתֵפְךָ <strong>וּמַחֲרִידְךָ</strong>&#8230;</p>

<p>וֵאלֹהִים – הוּא עָשָה אֶת הַשָּׁמַיִם כְּחוּלִים,</p>

<p>וְאֶת הַחַמָּה בָרָה,</p>

<p>וְאֶת הַלְּבָנָה יָפָה,</p>

<p>וְאֶת הַכּוֹכָבִים צְלוּלִים –</p>

<p>לֹא לְשִׂמְחַת לֵב הַבְּרִיּוֹת וְלֹא לַהֲנָאָתָם,</p>

<p><strong>אוֹרוֹת מַתְעִים</strong> הֵמָּה –</p>

<p>לְהַתְעוֹת בָּם, וְלִגְנוֹב בָּם אֶת־דַּעְתָּם שֶׁל הַבְּרִיּוֹת – עָשָׂם&#8230;</p>

<br />
</blockquote>

<blockquote>
<p>הִנֵּה נִמְשְׁכָה עֵינְךָ לַשְּׁחָקִים,</p>

<p>אוֹתְךָ קָסַם הַשֶּׁמֶשׁ –</p>

<p>כֻּלְּךָ, כֻּלְּךָ לַשָּׁמֶשׁ!</p>

<br />
</blockquote>

<blockquote>
<p>וּבֵין כֹּה – אֵינְךָ רוֹחֵשׁ בַּנַּעֲשֶׂה</p>

<p>אֲחוֹרֵי עָרְפֶּךָ –</p>

<p>הָאָדָם, עֲנַן אֶמֶשׁ</p>

<p>בָּא עָלֶיךָ –</p>

<p>וּמְכַסֶּה&#8230;</p>

<br />
</blockquote>

<blockquote>
<p>הִנֵּה נִמְשַׁךְ לְבָבְךָ לַלְּבָנָה, לַכּוֹכָב,</p>

<p>אוֹתְךָ קָסַם הַשַּׁחַק –</p>

<p>כֻּלְּךָ, כֻּלְּךָ לַשַּׁחַק!</p>

<p>וּבֵין כֹּה – אֵינְךָ רוֹחֵשׁ בַּשָּׂטָן הָרָע,</p>

<p>מֵאָחוֹר הוּא בָא,</p>

<p>וְעַל כְּתֵפְךָ הוּא רוֹכֵב,</p>

<p>רוֹכֵב וּמְצַחֵק&#8230;</p>

<br />
</blockquote>

<blockquote>
<p>הִנֵּה נִמְשְׁכָה נִשְׁמָתְךָ לֶעָנָן הַצָּחוֹר,</p>

<p>אוֹתְךָ קָסְמוּ הַשְּׁחָקִים –</p>

<p>כֻּלְּךָ, כֻּלְּךָ לַשְּׁחָקִים –</p>

<p>וּבֵין כֹּה – אֵינְךָ רוֹחֵשׁ <strong>בַּשֵּׁד וּבַקָּבֶר</strong></p>

<p>לְךָ כָרָה מֵאָחוֹר,</p>

<p>עוֹד מְעַט וְהִפִּילְךָ לְתוֹכוֹ – וְעָבָר,</p>

<p>וּמַצֵּבָה לֹא יָקִים&#8230;</p>

<p>אֲנִי –</p>

<p>עֵת רֵעִי מְחַבְּקֵנִי, מַאֲמִין גַּם בְּצָרִי –</p>

<p>וְזֶהוּ דְבָרִי:</p>

<p>אִם שָׁעָה אַחַת נָפְלָה לְךָ בַּנְּעִימִים –</p>

<p>לֵךְ שֵׁב עַל יַד הַפְּסַנְתֵּר וּפְרֹט עֲלֵי הַנִּימִים, –</p>

<p>פְּרֹט לְךָ שִׁירַת־חַגִּים, שִׁיר עַלִּיזִים,</p>

<p>וְאֶת חַלּוֹנְךָ פְּתַח לַשֶּׁמֶשׁ הַמַּזְהִירָה,</p>

<p>וְהִצְלִיפָה בַעֲתֶרֶת קַוֵּי־זֹהַר פְּזִיזִים,</p>
</blockquote>

<blockquote>
<p>עַל <strong>פָּנֶיךָ</strong> וְעַל <strong>הַשִּׁירָה</strong>&#8230;</p>
</blockquote>

<blockquote>
<p>וֶאֱמוֹר:</p>

<p>אֱלֹהִים! אֲנִי יוֹדֵעַ גַּם יוֹדֵעַ –</p>

<p>כִּי רַק לְהַתְעוֹתֵנִי בָּרָאתָ אֶת הָאוֹר&#8230;</p>

<p>אַךְ לִי לֹא הָיָה שִׁמְשְׁךָ אוֹר מַתְעֶה!</p>

<p>גַּם לַאֲחוֹרַי אֲנִי צוֹפֶה וְיוֹדֵעַ מַה־שָּׁם נַעֲשֶׂה&#8230;</p>

<p>אֱלֹהִים! לֹא הָיָה אוֹרְךָ לִי – אוֹר מַתְעֶה!&#8230;</p>

<br />
</blockquote>

<blockquote>
<p>וְצֵא וּרְקֹד לִקְרַאת הַלְּבָנָה מַלְכַּת־נְשָׁפִים,</p>

<p>וְּרְקֹד בִּרְחִימוּ לְאוֹר הַחִוֵּר, לְאוֹר הַכְּשָׁפִים;</p>

<p>רְקֹד וְהַלְהֵב אֶת־פְּנִינֵי הַשְּׁחָקִים – אֶת הַכּוֹכָבִים</p>

<p>וְיָצְאוּ בִמְחוֹלוֹת גַּם הֵמָּה, הַשְּבִיבִים הַנָּאוִים;</p>

<p>וְשִׁכְּרָם הַמָּחוֹל – וְנָפְלוּ אֲחָדִים מֵרוּמָם,</p>

<p>וְנָפְלוּ עַל רֹאשְׁךָ, עַל רֹאשְׁךָ בְּאִשָּׁם וְחֻמָּם –</p>

<p>וֶאֱמוֹר:</p>

<p>אֱלֹהִים! לֹא הָיָה אוֹרְךָ לִי – אוֹר מַתְעֶה!</p>

<br />
</blockquote>

<blockquote>
<p>ועוֹד אַחַת אַגִּיד לָךְ:</p>

<p>אִם שָׁעָה יָפָה שׂוֹחֲקָה לָךְ –</p>

<p>אַל תַּחֲמִיצֶנָּה;</p>

<p>עוֹד לִפְנֵי שָׁעָה דָּלְקָה אֵשׁ עַל הַמִּזְבֵּחַ,</p>

<p>וְעוֹד אָכַלְתָּ מִן הַזֶּבַח –</p>

<p>הָאֵשׁ הִתְלַקְּחָה, וְהַזֶּבַח – נָתַן רֵיחַ&#8230;</p>

<p>וְעַתָּה קְרַב וּרְאֵה:</p>

<p>הָעֶצֶם הַחֲרוּכָה, גַּם הָאֵשׁ אֵינֶנָּה!&#8230;</p>

<p>רַק אַחַת הִיא הַשָּׁעָה הַמְשַׂחֶקֶת!</p>

<p>לֹא חָזָה לִבִּי עוֹד, לֹא רָאֲתָה עוֹד עֵינִי:</p>

<p>יוֹם יָפֶה אֶחָד וְלוֹ יִדְמֶה גַם יוֹם שֵׁנִי!</p>

<p>לֹֹא נִקְטַף פֶּרַח עוֹד וְאַחַר צָץ בִּמְקוֹמוֹ –</p>

<p>וְאִם רָאָה חֲלוֹם טוֹב אִישׁ – לֹא נִשְׁנֶה לוֹ חֲלוֹמוֹ&#8230;</p>

<br />
</blockquote>

<blockquote>
<p>אִם אָהַב פַּעַם אָדָם לֹא יֹאהַב פַּעַם שְׁנִיָּה –</p>

<p>רַק פַּעַם יֶחֱוַר עֶלֶם בִּזְרוֹעוֹת יְפֵה־פִיָּה&#8230;</p>

<p>עָבַר לֵיל הַכְּלוּלוֹת, שַׁחַר מֵת מִתְגַּלֶּה –</p>

<p>הֶחָתָן אֵינוֹ חָתָן וְהַכַּלָּה אֵינָהּ כַּלָּה&#8230;</p>

<br />
</blockquote>

<blockquote>
<p>לֹא שָׁב עוֹד רֶגַע שֶׁעָבַר וְלֹא קָרָה עֲדֶנָּה בֶּחָלֶד:</p>

<p>שֶׁיֹּאבַד לְאִישׁ זְקָנוֹ פֶּתַע וְיַחֲזוֹר לוֹ גִּיל יָלֶד&#8230;</p>

<p>אִם אַךְ הֶעָבַר צָד – לֹא יַעֲזוֹב עוֹד אֶת צֵידוֹ;</p>

<p>אִם מוּשָׁר כְּבָר הַשִּׁיר לֹא תִשְׁמַע עוֹד אֶת הֵדוֹ&#8230;</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/45812">https://benyehuda.org/read/45812</a></div></body></html>