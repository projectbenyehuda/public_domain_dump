<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הטחנה</title>
	<meta name="author" content="יעקב לרנר"/>
</head>
<body>

<h3 id="א">א</h3>

<blockquote>
<p>יֵשׁ בִּכְפָרִי אָחוּ יָרֹק,</p>

<p>וּבָאָחוּ שׁוֹטְפָה בְּרֵכָה,</p>

<p>וּבִנְהִימָה דַקָּה-דַקָּה</p>

<p>יוֹם וָלָיְלָה הִיא קוֹלֵחָה.</p>

<br />
</blockquote>

<blockquote>
<p>וּבְמֵימֶיהָ, מֵי-הַבְּדֹלַח,</p>

<p>טוֹבְלָה שֶׁמֶשׁ צְחוֹק-קַרְנֶיהָ;</p>

<p>שָׁמָּה תִּשְׁכֹּן הַצְּפַרְדֵּעַ,</p>

<p>הַמְנַצַּחַת בִּקְבַקֶּיהָ.</p>

<br />
</blockquote>

<blockquote>
<p>וְרֹאשָׁנִים קְטַנִּים קְטַנִּים,</p>

<p>רַכֵּי-זָנָב, קַלִּים, פְּזִיזִים</p>

<p>אָצִים רָצִים כְּנֻפְיוֹת כְּנֻפְיוֹת</p>

<p>בֵּין גַּלֶּיהָ הָעַלִּיזִים.</p>

<br />
</blockquote>

<h3 id="ב">ב</h3>

<blockquote>
<p>טוּר צַפְצָפוֹת גָּדֵל שָׁמָּה</p>

<p>עַל הַבְּרֵכָה, עַל הַשָּׂפָה,</p>

<p>וּקְלִפָּתָן הַיְרַקְרַקָּה</p>

<p>לַחֲלִילִים יָפָה, יָפָה.</p>

<br />
</blockquote>

<blockquote>
<p>רַכּוֹת, יָפוֹת הַצַּפְצָפוֹת;</p>

<p>זְקֵנָה, צְחִיחָה רַק הָאַחַת:</p>

<p>גִּזְעָהּ חָלוּל וְצַמַּרְתָּהּ</p>

<p>כֻּלָּהּ שְׁחוֹרָה וְקֵרַחַת.</p>

<br />
</blockquote>

<blockquote>
<p>וְלָאִילָן נוֹף מְדֻלְדָּל:</p>

<p>הָלַם אוֹתוֹ בְּרַק שָׁמָיִם –</p>

<p>וַיִּתְנוֹדֵד מִן הַגֶּזַע,</p>

<p>וַיִּנָּעֵץ אֶל הַמָּיִם.</p>

<br />
</blockquote>

<blockquote>
<p>וּמֵאָז זֶה רַבּוֹת שָׁנִים,</p>

<p>לַגַּלִּילִים הִנּוֹ שָׂטָן:</p>

<p>פֹּה יִתְעַכְּבוּ קָט – וּפִתְאֹם</p>

<p>פּוֹרְצִים נוֹפְלִים – אֶשֶׁד קָטָן.</p>

<br />
</blockquote>

<h3 id="ג">ג</h3>

<blockquote>
<p>פֹּה שׁוֹבַבְתִּי יוֹם בְּיוֹמוֹ,</p>

<p>פֹּה רָחַצְתִּי, שְׂחוֹת לָמַדְתִּי;</p>

<p>פֹּה לִצְלוֹחִית זַכָּה, שְׁקוּפָה,</p>

<p>רֹב רֹאשָׁנִים קְטַנִּים צַדְתִּי.</p>

<br />
</blockquote>

<blockquote>
<p>פֹּה קָטַפְתִּי צִיצֵי אָחוּ,</p>

<p>צִיצִים כְּחֻלִּים, כְּתֻמִּים, וְרֻדִּים&#8230;</p>

<p>כָּכָה הָיָה יוֹם בְּיוֹמוֹ,</p>

<p>כְּכַלוֹתִי הַלִּמּוּדִים.</p>

<br />
</blockquote>

<h3 id="ד">ד</h3>

<blockquote>
<p>אַךְ בִּרְבוֹת יְמֵי הַקַּיִץ</p>

<p>הָיָה הַכֹּל לִי לְזָרָא:</p>

<p>&quot;לַעֲזָאזֵל הַתַּעֲלוּלִים! –</p>

<p>טַחֲנַת-מַיִם פֹּה אֲקָרֶה!</p>

<br />
</blockquote>

<blockquote>
<p>טַחֲנַת-מַיִם כִּדְבָעֵי:</p>

<p>עַל מְצוּקֵי-עֹז וּגְשָׁרִים;</p>

<p>עַל יְרֵכָהּ אֶתְלֶה גַלְגַּל</p>

<p>מוּל הַגַּלִּים הַנִּמְהָרִים&quot;.</p>

<br />
</blockquote>

<blockquote>
<p>וּמֵאָז הִתְחַלְתִּי עָמֵל:</p>

<p>סְחֹב וּצְבֹר עַל חוֹף הַתְּעָלָה</p>

<p>כְּלוֹנְסוֹת, וָוִים, שִׁבְרֵי-תֵּבוֹת,</p>

<p>אוֹפַן שָׁבוּר שֶׁל עֲגָלָה.</p>

<br />
</blockquote>

<h3 id="ה">ה</h3>

<blockquote>
<p>הַכֹּל מוּכָן כְּבָר וּמְזֻמָּן,</p>

<p>אַךְ מֵאַיִן יָבוֹא עֵזֶר?</p>

<p>חִישׁ קָפַצְתִּי לְאֶפְרָיְקָה,</p>

<p>בֶּן שְׁכֵנֵנוּ חַיִּים לֵיזֶר.</p>

<br />
</blockquote>

<blockquote>
<p>חַיִּים-לֵיזֶר הוּא &#8220;בַּעַל-בַּיִת&#8221;.</p>

<p>יֵשׁ-לוֹ הַכֹּל: שְׁנֵי מַשּׂוֹרִים,</p>

<p>פְּצִירוֹת-פִּים וּצְבַת וּרְהִיטְנִי</p>

<p>וּמַכְשִׁירִים עוֹד אֲחֵרִים.</p>

<br />
</blockquote>

<blockquote>
<p>וְ&#8220;קַדִּישׁוֹ&#8221; הוֹלֵךְ בָּטֵל:</p>

<p>עוֹשֶׂה כָּל הַיּוֹם אַבּוּבִים,</p>

<p>אוֹ עַל סְיָח בֶּן-סוּסָה יִרְכַּב,</p>

<p>אוֹ, מִשִּׁעְמוּם, יָצוּד זְבוּבִים.</p>

<br />
</blockquote>

<blockquote>
<p>רֹאשׁ מְטֻמְטָם לוֹ לַתּוֹרָה:</p>

<p>&quot;זְרֹק קִטְנִיּוֹת אֶל הַחוֹמָה;</p>

<p>צֵא וְדַבֵּר אֶל הָעֵצִים,</p>

<p>אַלֵּף חָכְמָה אֶת הַבְּהֵמָה!&quot;</p>

<br />
</blockquote>

<h3 id="ו">ו</h3>

<blockquote>
<p>אֵין לְשַׁעֵר אֶת הַמַּלְקוֹת,</p>

<p>שֶׁהֶעֱנִיקוּ לוֹ רַבּוֹתָיו,</p>

<p>וְהַקְּלָלוֹת וְהַחֲרָמוֹת,</p>

<p>אֲשֶׁר קִבֵּל מֵאֲבוֹתָיו.</p>

<br />
</blockquote>

<blockquote>
<p>מִדֵּי שַׁבָּת בְּשַׁבַּתּוֹ,</p>

<p>בּוֹחֲנוֹ אָבִיו בַּפָּרָשָׁה:</p>

<p>&quot;קוּם – לְמָשָׁל – קוּם אֱמָר-לִי:</p>

<p>צַדִּיק הוּא &#8216;וַיְחִי&#8217; אִם רָשָׁע?&quot;</p>

<br />
</blockquote>

<blockquote>
<p>אוֹ &quot;אַמְרָפֶל מַהוּ, תַּכְשִׁיט –</p>

<p>שׁוֹר-הַבָּר אוֹ זְנַב-לִוְיָתָן?&quot;</p>

<p>אוֹ: &quot;מַדּוּעַ זֶה לְפֶּטְרָא</p>

<p>אֶת הַתּוֹרָה אֵל לֹא נָתָן?&quot;</p>

<br />
</blockquote>

<blockquote>
<p>וְכָהֵנָּה קֻשְׁיוֹת-עָרְמָה&#8230;</p>

<p>אַךְ הַ&#8220;תַּכְשִׁיט&#8221; פּוֹעֵר פִּיהוּ,</p>

<p>לוֹטֵשׁ זוּג מֶבָּטֵי-גֹלֶם,</p>

<p>מַבִּיט נֹכַח פְּנֵי אָבִיהוּ.</p>

<br />
</blockquote>

<blockquote>
<p>עַד שֶׁהוּא מְקַבֵּל עָנְשׁוֹ:</p>

<p>מַכָּה צְלוּלָה וְאַדִּירָה –</p>

<p>אָז יִפָּטֵר אֶל הֶחָצֵר,</p>

<p>יִשְׁכַּח תֵּכֶף אֶת הַסְּטִירָה.</p>

<br />
</blockquote>

<blockquote>
<p>נִשְׁאַר פְרָיְקָה כְּשֶׁהָיָה:</p>

<p>בֵּין &#8220;הַשְּׁקָצִים&#8221; – קַל וְחָרוּץ;</p>

<p>וּלְרַבּוֹתָיו וּלְאוֹרַיְתָא –</p>

<p>&#8220;רֹאשׁ חֲמוֹר&#8221; וְ&#8220;גֹלֶם קָרוּץ&#8221;.</p>

<br />
</blockquote>

<h3 id="ז">ז</h3>

<blockquote>
<p>&quot;הוֹי, יַקִּירִי, מֹחַ-זֶפֶת!</p>

<p>(כָּךְ לָחַשְׁתִּי כְּשֶׁבָּאתִי)</p>

<p>קוּם וְנִבְנֶה טַחֲנַת מַיִם, –</p>

<p>אֶת הַחֹמֶר כְּבָר מָצָאתִי&quot;.</p>

<br />
</blockquote>

<blockquote>
<p>שָׁמַע פְרָיְקָה – וּכְמוֹ עֵגֶל</p>

<p>שָׂשׂ וַיִּקְפֹּץ אֶל הַסְּכָכָה,</p>

<p>חָטַף מַהֵר הַמַּכְשִׁירִים,</p>

<p>וְלַחוֹף – בְּשָׁעָה מֻצְלָחָה!</p>

<br />
</blockquote>

<h3 id="ח">ח</h3>

<blockquote>
<p>רֵאשִׁית חָכְמָה – הַכְּלֻנְסָאוֹת</p>

<p>צְרִיכִים חִדּוּד, הַדֵּק הֵיטֵב:</p>

<p>פְרָיְקָה אוֹחֲזָם בַּאֲלַכְסוֹן,</p>

<p>וְאָנֹכִי חוֹטֵב, חוֹטֵב.</p>

<br />
</blockquote>

<blockquote>
<p>אָז שִׁקַּעְנוּם אֶל הַקַּרְקַע,</p>

<p>הַךְ וְהָלוֹם שׁוּרוֹת שׁוּרוֹת</p>

<p>וַעֲלֵיהֶם רִצְפַּת גֶּשֶׁר</p>

<p>מִן הַתֵּבוֹת מִן הַשְּׁבוּרוֹת,</p>

<br />
</blockquote>

<blockquote>
<p>הוּא הַבָּסִיס. עָלָיו שַׂמְנוּ</p>

<p>אַרְגָּז הָפוּךְ – גּוּף הַטַּחֲנָה –</p>

<p>וּבִירֵכוֹ חוֹר מְפֻלָּשׁ,</p>

<p>גְּלִיל הַגַּלְגַּל בּוֹ עָרַכְנוּ.</p>

<br />
</blockquote>

<blockquote>
<p>וְיָצִיעַ וְסֻלָּמוֹת</p>

<p>הַכֹּל הַכֹּל כַּהֲלָכָה.</p>

<p>עָבְרוּ יָמִים שְׁנַיִם-שְׁלשָׁה –</p>

<p>וַתִּגָּמֵר כָּל הַמְּלָאכָה.</p>

<br />
</blockquote>

<h3 id="ט">ט</h3>

<blockquote>
<p>כֻּלּוֹ נָאֶה, כֻּלּוֹ יָאֶה,</p>

<p>זֶה הַבִּנְיָן יִסַּדְנוּהוּ:</p>

<p>בֵּין הַגַּלִּים יַעֲמֹד אֵיתָן</p>

<p>וַעֲרָבִים יְסֻכּוּהוּ.</p>

<br />
</blockquote>

<blockquote>
<p>אַךְ דְּאָגָה אַחַת קְטַנָּה</p>

<p>תַּשְׁבִּית עוֹד מְשׂוֹשׂ לִבֵּנוּ:</p>

<p>אֵיךְ לְהָסֵב אֶת הַגַּלְגַּל</p>

<p>זֶה יוֹמַיִם נַחְתֹּר שְׁנֵינוּ.</p>

<br />
</blockquote>

<blockquote>
<p>פְרָיְקָה סוֹבֵר: אוּלַי נִסְתַּם</p>

<p>זֶה הַסֶּכֶר לֹא כַּהֲלָכָה?</p>

<p>אוּלַי מַרְזֵב צָרִיךְ לִבְנוֹת?</p>

<p>אוּלַי – כָּךְ, וְאוּלַי – כָּכָה?</p>

<br />
</blockquote>

<blockquote>
<p>רֹב תִּקּוּנִים, רֹב שִׁנּוּיִים</p>

<p>כְּבָר נַעֲשׂוּ לֹא לְעֵזֶר:</p>

<p>גַּלִּים אָצִים, גַּלִּים רָצִים –</p>

<p>וְהַגַּלְגַּל אֵינוֹ חוֹזֵר&#8230;</p>

<br />
</blockquote>

<h3 id="י">י</h3>

<blockquote>
<p>וּבֵינְתַיִם חוֹלֵף קַיִץ,</p>

<p>וְ&#8220;הַיָּמִים הַנּוֹרָאִים&#8221;</p>

<p>עִם הַתְּקִיעוֹת וְהַשְּׁבָרִים</p>

<p>כְּבָר מְמַשְׁמְשִׁים וּבָאִים.</p>

<br />
</blockquote>

<blockquote>
<p>כְּבָר מְנַעֲרוֹת הַצַּפְצָפוֹת</p>

<p>טַרְפֵּי-אֱלוּל אֶל הַבְּרֵכָה,</p>

<p>וְשַׁיָּרָה שֶׁל זַרְזִירִים</p>

<p>עַל רָאשֵׁנוּ כְּבָר צוֹרֵחָה.</p>

<br />
</blockquote>

<blockquote>
<p>תּוֹהֶה, צוֹפֶה קֵן-הַחֲסִידוֹת</p>

<p>מִן הַגֹּרֶן אֶל הָאָחוּ:</p>

<p>&quot;בָּנַי, בָּנַי! הֵיכָן בָּנַי?</p>

<p>מָתַי יָצְאוּ, אָן הָלָכוּ?&quot;&#8230;</p>

<br />
</blockquote>

<blockquote>
<p>וּבַגִּנָּה עָלְתָה קָרְחָה;</p>

<p>נוֹבְלִים פּוֹלִים עַל בַּדֵּיהֶם,</p>

<p>בּוֹלְטִים כְּתֻמֵּי-הַקִּשּׁוּאִים,</p>

<p>קְמֵלִים רוֹבְצִים כְּבָר קִלְחֵיהֶם.</p>

<br />
</blockquote>

<blockquote>
<p>וּבַבֹּקֶר עוֹד בַּחֲלוֹמִי</p>

<p>אַקְשִׁיב זִמְרָה כָּכָה נוּגָה:</p>

<p>אַבָּא יִקְרָא אֶת הַ&#8220;סְּלִיחוֹת&#8221;,</p>

<p>יִבְכֶּה חֶרֶשׁ בְּלִי-הֲפוּגָה.</p>

<br />
</blockquote>

<blockquote>
<p>וּבַבַּיִת תְּכוּנָה רַבָּה:</p>

<p>תְּפִירָה, כְּבִיסָה, כְּרִיכַת צְרוֹרוֹת</p>

<p>וְרִוּוּחַ כָּרִים, כְּסָתוֹת,</p>

<p>שָׁם בֶּחָצֵר, עַל הַגְּדֵרוֹת.</p>

<br />
</blockquote>

<h3 id="יא">יא</h3>

<blockquote>
<p>יֵשׁ בִּכְפָרִי &#8220;גּוֹי&#8221; – גַּבְרִילָא;</p>

<p>בֶּן-בֵּיתֵנוּ הוּא מִיָּמָיו;</p>

<p>&#8220;גּוֹי&#8221; מְגֻשָּׁם בִּתְנוּעוֹתָיו,</p>

<p>כְּבֵדוֹת, נִרְפּוֹת הֵן פְּעָמָיו.</p>

<br />
</blockquote>

<blockquote>
<p>אֵין לְפָנָיו צְחוֹק וְלָצוֹן,</p>

<p>שַׁתְקָן הוּא וּזְעוּם עֵינַיִם;</p>

<p>וּכְשֶׁפּוֹעֵר פִּיו לְדַבֵּר –</p>

<p>קוֹלוֹ יוֹצֵא מִמֵּעַיִם.</p>

<br />
</blockquote>

<blockquote>
<p>יָדַע מָה בְּ&#8220;הִלְכוֹת שַׁבָּת&#8221;:</p>

<p>אֵין, לְמָשָׁל, לַעֲשׂוֹת סְחוֹרָה;</p>

<p>אֵין לְהַסִּיק הַתַּנּוּרִים,</p>

<p>אֵין לְטַלְטֵל אֶת הַמְּנוֹרָה!</p>

<br />
</blockquote>

<blockquote>
<p>מִדֵּי שַׁבָּת יֹאכַל גְּלוּסְקָה –</p>

<p>וּתְהִלָּתָהּ עַל לְשׁוֹנוֹ!</p>

<p>וּבַפֶּסַח הוּא מְגָרֵס</p>

<p>עוּגוֹת-מַצּוֹת לְתַאֲבוֹנוֹ.</p>

<br />
</blockquote>

<h3 id="יב">יב</h3>

<blockquote>
<p>גַם בַּחֲצֵרוֹ עַתָּה תְּנוּעָה:</p>

<p>כְּבָר יְתַקֵּן הַכִּרְכָּרָה;</p>

<p>בָּהּ הוּא מוֹבִיל אֶת יְהוּדָיו</p>

<p>מִדֵּי שָׁנָה לָעֲיָרָה.</p>

<br />
</blockquote>

<blockquote>
<p>לוֹ זוּג סוּסִים – שְׁנֵי אֲרָיִים!</p>

<p>כְּבָר לִרְתִימָה הִתְקִין אוֹתָם:</p>

<p>פִּטְּמָם שַׁחַת וַיַּחֲלִיקֵם,</p>

<p>קָשַׁר קְשָׁרִים בְּזַנְבוֹתָם.</p>

<br />
</blockquote>

<blockquote>
<p>תֵּכֶף, תֵּכֶף – וְנָסַעְנוּ</p>

<p>עַל הַכָּרִים, עַל הַצְּרוֹרוֹת,</p>

<p>וִעִמָּנוּ זִמְרַת גַּנִּים</p>

<p>חֹק לַ&#8220;פְּרָזִים&#8221; הוּא מִדּוֹרוֹת.</p>

<br />
</blockquote>

<h3 id="יג">יג</h3>

<blockquote>
<p>&quot;אַךְ הַטַּחֲנָה, – שְׁמַע-נָא, פְרָיְקָה,</p>

<p>אֵיךְ נַפְקִירָהּ פֹּה יְחִידָה?</p>

<p>וְהַשְּׁקָצִים – הֲיַחֲרִישׁוּ?</p>

<p>עוּצָה עֵצָה וְהַגִּידָה.&quot;</p>

<br />
</blockquote>

<blockquote>
<p>הִבְהִיל פְרָיְקָה חִישׁ אֶת חְוֶדְקָה</p>

<p>&quot;הוֹי, רְחִימָא, שְׁמַע! הֱיֵה-נָא</p>

<p>שׁוֹמֵר טַחֲנָה זֹה עַד נָשׁוּב!</p>

<p>נָקְבָה שְׂכָרְךָ – וְנִתֵּנָה!&quot;</p>

<br />
</blockquote>

<blockquote>
<p>גֵּרַד חְוֶדְקָה קְצָת אֶת עָרְפּוֹ</p>

<p>חָשַׁב, אַחַר עָנָה: &quot;שְׁמַע-נָא,</p>

<p>אֶפְשִׁי – גִּלְיוֹן נְיָר פַּפְּרוֹסִי</p>

<p>וּמַחוֹרְקָה בַּזְגָּה קְטַנָּה.&quot;</p>

<br />
</blockquote>

<blockquote>
<p>הַכֹּל שָׁרִיר כְּבָר וְקַיָּם:</p>

<p>חְוֶדְקָה נִצַּב עַל הַבְּרֵכָה;</p>

<p>וְאָנֹכִי עִם אֶפְרָיְקָה –</p>

<p>אֶל הָעִיר בְּרוּחַ שְׂמֵחָה!</p>

<br />
</blockquote>

<h3 id="יד">יד</h3>

<blockquote>
<p>הַכֹּל חָדָשׁ פֹּה בְּעֵינָי:</p>

<p>שׁוּק מְרֻבָּע, סָבִיב בָּתִּים,</p>

<p>עָלָה חָצִיר בְּגַנּוֹתָם</p>

<p>וְכָתְלֵיהֶם מָטִים-מָטִים.</p>

<br />
</blockquote>

<blockquote>
<p>וּבָאֶמְצַע יִשַּׁח בָּדָד</p>

<p>בֵּית-הַכְּנֶסֶת שְׁחוֹר-הָרְעָפִים;</p>

<p>וּמִמּוּלוֹ שְׁלוּלִית דְּלוּחָה,</p>

<p>בָּהּ יִתְעַדֵּן כְּשַׁר-הַטְּלָפִים&#8230;</p>

<br />
</blockquote>

<blockquote>
<p>וְהַשּׁוּק מִקְצָתוֹ יָרֹק;</p>

<p>פֹּה מְרַקְּדוֹת עִזִּים קַלּוֹת;</p>

<p>רוֹבְצוֹת פָּרוֹת טוֹבוֹת-לֵבָב</p>

<p>וּמִשַּׁלְוָה גֵרָה מַעֲלוֹת.</p>

<br />
</blockquote>

<blockquote>
<p>וּבָעֶרֶב עִם הַמִּנְחָה</p>

<p>יֵעוֹר זֶה הַשּׁוּק וְהָמָה:</p>

<p>בָּאִים גְּדוּדֵי עִבְרִים קְטַנִּים</p>

<p>וּמִשְׁתַּעַשְׁעִים בְּ&#8220;מִלְחָמָה&#8221;.</p>

<br />
</blockquote>

<blockquote>
<p>אוֹ בְּ&#8220;כוֹרְעִים וּמִשְׁתַּחֲוִים&#8221;</p>

<p>אוֹ בְּמִשְׂחַק &#8220;סוּס וְרוֹכְבוֹ&#8221;:</p>

<p>יֶלֶד אֶחָד יִשְׁכַּב פְּרַקְדָּן,</p>

<p>וְהַשֵּׁנִי אָץ וְסוֹחֲבוֹ.</p>

<br />
</blockquote>

<h3 id="טו">טו</h3>

<blockquote>
<p>דֹּם אֶסְתַּכֵּל לִי מִנֶּגֶד</p>

<p>עַל הַחֲבוּרָה זֹה הַפְּזִיזָה.</p>

<p>נַפְשִׁי תַּעֲרֹג אֶל הַמִּשְׂחָק</p>

<p>אַךְ לָגֶשֶׁת לֹא אָעִיזָה&#8230;</p>

<br />
</blockquote>

<blockquote>
<p>לִמּוּד-כְּפָר אֲנִי וּבַיְשָׁן:</p>

<p>גַּם הִלּוּכִי, גַּם מִדְבָּרִי,</p>

<p>גַּם תִּלְבָּשְׁתִּי הַמְגֻשָּׁמָה –</p>

<p>הֵן מִכֻּלָּם בּוֹלֵט כְּפָרִי.</p>

<br />
</blockquote>

<blockquote>
<p>וְהַיְלָדִים הַקַּרְתָּנִים</p>

<p>חוֹמְדֵי לָצוֹן הֵם וּפְרוּעִים:</p>

<p>&quot;הוֹי, הַפְּרָזִים, אֵיךְ מְבָרְכִין</p>

<p>עַל בֻּלְבּוּסִים וְדִלּוּעִים?&quot;</p>

<br />
</blockquote>

<blockquote>
<p>גַּם אֶפְרָיְקָה, זֶה הַ&#8220;מַּזִּיק&#8221;</p>

<p>שָׁם בֵּין חַצְרוֹת כְּפָר וּשְׂדוֹתָיו,</p>

<p>עוֹמֵד נִכְנָע וּמִקִּנְאָה</p>

<p>יָלֹק עַתָּה רִיר שִׂפְתוֹתָיו.</p>

<br />
</blockquote>

<h3 id="טז">טז</h3>

<blockquote>
<p>רַק בְּבֵית הַכְּנֶסֶת פְּנִימָה</p>

<p>נִשְׁכַּח כָּלִיל בּוּז וּמְרוֹרִים.</p>

<p>בָּאנוּ הֵנָּה לְהִתְפַּלֵּל</p>

<p>מְזֻיָּנִים בְּמַחֲזוֹרִים.</p>

<br />
</blockquote>

<blockquote>
<p>כָּל הַיּוֹם אַךְ רַחַשׁ, לַחַשׁ,</p>

<p>רִנָּה, תְּפִלָּה, בְּכִי, אֲנָחָה;</p>

<p>פֶּתַע יִרְעַם קוֹל הַשּׁוֹפָר –</p>

<p>וְהַמָּגוֹר גָּדוֹל כָּכָה!</p>

<br />
</blockquote>

<blockquote>
<p>נֶחְבָּא כֻּלּוֹ בְּטַלִּיתוֹ</p>

<p>פָּרַשׁ אַבָּא אֶל הַפִּנָּה:</p>

<p>מוּל אֲרוֹן הַסְּפָרִים שָׁמָּה</p>

<p>יִשַּׁח, יִשְׁפֹּךְ לֵב בְּצִנְעָא.</p>

<br />
</blockquote>

<blockquote>
<p>גַּם הַשָּׁכֵן חַיִּים-לֵיזֶר</p>

<p>שָׁם יְפַלֵּל בְּהֵחָבֵא, –</p>

<p>וּמִשָּׁם הוּא מַרְעִישׁ עוֹלָם</p>

<p>עַל כָּל &#8220;תְּפִלָּה&#8221; שֶׁלֹּא תָבוֹא.</p>

<br />
</blockquote>

<blockquote>
<p>וְלִפְרָקִים יִשְׁלַח דְּחִיפָה</p>

<p>לְאֶפְרָיְקָה: &#8220;נוּ, הִתְפַּלֵּל!&#8221;</p>

<p>יוֹרֶה דֶרֶךְ לוֹ בַּמַּחֲזוֹר,</p>

<p>אַחַר יוֹסִיף לוֹ וִימַלֵּל&#8230;</p>

<br />
</blockquote>

<h3 id="יז">יז</h3>

<blockquote>
<p>לֹא אַלְמָנָה עִיר יִשְׂרָאֵל</p>

<p>גַּם מִנְּעָרִים תְּמִימֵי-דָרֶךְ:</p>

<p>כֵּן מָצָאתִי לִי לְחָבֵר</p>

<p>&#8220;בָּחוּר&#8221; אֶחָד – חַיִּים-בָּרוּךְ.</p>

<br />
</blockquote>

<blockquote>
<p>גֶּצִי אָבִיו, סַנְדְּלָר חָסִיד,</p>

<p>נוֹהֵג כָּבוֹד עִם הַ&#8220;פְּרָזִים&#8221; –</p>

<p>וּבְחֻרְבָּתוֹ נִתְאַכְסֵנָה</p>

<p>רַק בִּשְׂכַר עֲשָׂרָה זוּזִים.</p>

<br />
</blockquote>

<blockquote>
<p>עוֹד נָבִיאָה לוֹ נוֹסָפוֹת</p>

<p>כֹּר בֻּלְבּוּסִים לְמַתָּנָה.</p>

<p>כָּךְ דַּרְכֵּנוּ בַּפֻּנְדָּקִי</p>

<p>מִדֵּי &#8220;עֶרֶב רֹאשׁ הַשָּׁנָה&#8221;.</p>

<br />
</blockquote>

<blockquote>
<p>וּבַחוּרוֹ, בָּחוּר זָרִיז</p>

<p>קַל וְנוֹחַ הוּא לְשָׁרֵת&#8230;</p>

<p>כֹּה יְחַנְּכוּ אֶת בְּנֵיהֶם</p>

<p>הַסַּנְדְּלָרִים בָּעֲיָרוֹת.</p>

<br />
</blockquote>

<h3 id="יח">יח</h3>

<blockquote>
<p>בּוֹ, בַּבָּחוּר, דָּבְקָה נַפְשִׁי</p>

<p>וְהַמַּעֲשֶׂה הָיָה כָּכָה:</p>

<p>סֵדֶר &#8220;תַּשְׁלִיךְ&#8221;, אֶל הַמַּיִם</p>

<p>כָּל הָעֵדָה אָז הָלָכָה.</p>

<br />
</blockquote>

<blockquote>
<p>גַּם אָנֹכִי עִם סִדּוּרִי</p>

<p>פֹּה עָמַדְתִּי וְקָרָאתִי.</p>

<p>פִּתְאֹם בָּאוּ שְׁנַיִם פּוֹחֲזִים</p>

<p>וַיִּתְיַצְּבוּ לְעֻמָּתִי.</p>

<br />
</blockquote>

<blockquote>
<p>וַיַּאֲרִיכוּ לִי לְשׁוֹנָם</p>

<p>וַיִּתְקַלְּסוּ: &#8220;הוֹי, הַפְּרָזִי!&#8221;</p>

<p>דּוּמָם אֶשְׁמַע אֶת עֶלְבּוֹנִי&#8230;</p>

<p>פִּתְאֹם – דְּחִיפַת-עֹז בְּחָזִי.</p>

<br />
</blockquote>

<blockquote>
<p>עַד אַרְגִּיעָה – וָאֶשְׁתַּטַּח</p>

<p>טָבוּל חֶצְיִי תּוֹךְ הַמָּיִם&#8230;</p>

<p>אוֹי הַבְּגָדִים, אוֹי הַחֲדָשִׁים!</p>

<p>אוֹי-לִי, אוֹי-לִי, הַנַּעֲלָיִם!&#8230;</p>

<br />
</blockquote>

<blockquote>
<p>הָיָה שָׁמָּה חַיִּים-בָּרוּךְ –</p>

<p>חָרָה אַפּוֹ בַּמַּזִּיקִים:</p>

<p>&quot;הֵיכָן הֵמָּה הַ&#8217;מְשֻׁמָּדִים'?</p>

<p>תְּנוּם לִי הֵנָּה – וַאֲדִקֵּם!&quot;</p>

<br />
</blockquote>

<blockquote>
<p>וַיְפַיְּסֵנִי וַיְבִיאֵנִי</p>

<p>אֶל הַפֻּנְדָּק אֱלֵי אִמִּי;</p>

<p>סִיַּע לַחֲלִיף אֶת מַלְבּוּשָׁי –</p>

<p>וּמֵאָז הִתְהַלֵּךְ עִמִּי.</p>

<br />
</blockquote>

<h3 id="יט">יט</h3>

<blockquote>
<p>הוּא שְׁמָרַנִי כְּאִישׁוֹנוֹ</p>

<p>מִן הַנְּעָרִים מִן הָרָעִים;</p>

<p>הוּא הֶרְאַנִי הָעֲיָרָה,</p>

<p>כָּל הַמְּבוֹאִים, הַמּוֹצָאִים:</p>

<br />
</blockquote>

<blockquote>
<p>&quot;הָכָא מִשְׁעוֹל אֶל הַטַּחֲנָה,</p>

<p>הָתָם – אֶל חֲצַר הַ&#8217;פָּרִיץ',</p>

<p>לוֹ כָּל אַדְמַת הָעֲיָרָה</p>

<p>וּמִסְּבִיבָהּ כָּל הָאָרֶץ,</p>

<br />
</blockquote>

<blockquote>
<p>וְהַבַּיִת, זֶה הָעוֹמֵד</p>

<p>נִדָּח קְצָתוֹ מִן הַבָּתִּים –,</p>

<p>הֲיוֹדֵעַ אַתָּה מַהוּ?</p>

<p>זוֹהִי לִשְׁכַּת הַמִּשְׁפָּטִים.</p>

<br />
</blockquote>

<blockquote>
<p>וְהַבִּנְיָן כְּסוּי הַפַּחִים –</p>

<p>שׁוּר-נָא שָׁמָּה – רוֹאֶה אַתָּה?</p>

<p>בֵּית-הַפְּקֻדּוֹת-לִקְרֹא-צָבָא,</p>

<p>אֲשֶׁר נִבְנָה פֹּה הָשַׁתָּא.&quot;</p>

<br />
</blockquote>

<blockquote>
<p>וְכָהֵנָּה וְכָהֵנָּה:</p>

<p>אֶת הַנָּהָר וְדוֹבְרוֹתָיו,</p>

<p>תֵּל הַמִּגְרָשׁ הָעִירוֹנִי,</p>

<p>בֵּית-הָעָלְמִין וּמַצְּבוֹתָיו;</p>

<br />
</blockquote>

<blockquote>
<p>אֶת הַגֶּשֶׁר, אֶת הַטֵּלֶגְרָף,</p>

<p>שְׁבִיל-הַבַּרְזֶל וְהַמְּכוֹנָה –</p>

<p>אֶת כָּל אֵלֶּה הַנִּפְלָאוֹת</p>

<p>פֹּה רָאִיתִי בָּרִאשׁוֹנָה.</p>

<br />
</blockquote>

<blockquote>
<p>גַּם אָגַרְנוּ שְׁנֵינוּ יָחַד</p>

<p>רֹב אַגָּסִים קְטַנִּים פְּרָאִים</p>

<p>מִן הָאִילָן הַמִּתְחַבֵּא</p>

<p>שָׁם בָּעֵמֶק, בֵּין הַבְּכָאִים.</p>

<br />
</blockquote>

<h3 id="כ">כ</h3>

<blockquote>
<p>כָּכָה עָבְרוּ רֹב שְׁעוֹתַי</p>

<p>בֵּין הַכֶּסֶא וְהֶעָשׂוֹר,</p>

<p>הַרְבֵּה, הַרְבֵּה מִתְּמִיהוֹתַי</p>

<p>חָבֵר חָדָשׁ זֶה לִי פָּתָר.</p>

<br />
</blockquote>

<blockquote>
<p>וּבִזְכוּתוֹ אָז לַחֲבֵרִים</p>

<p>עוֹד אֲחֵרִים חִישׁ נִצְמַדְתִּי, –</p>

<p>עַד הִסְכַּנְתִּי לָעֲיָרָה</p>

<p>עַד שָׁכַחְתִּי כְּפָר מוֹלַדְתִּי.</p>

<br />
</blockquote>

<h3 id="כא">כא</h3>

<blockquote>
<p>יוֹם כִּפּוּרִים. עוֹד מֵאֶתְמוֹל</p>

<p>הֶבֶל-חֹם בְּבֵית-הַכְּנֶסֶת,</p>

<p>וּבַחֲלָלוֹ תּוֹסֵס אָבָק</p>

<p>שֶׁל הָאַשְׁפָּה הַנִּדְרֶסֶת.</p>

<br />
</blockquote>

<blockquote>
<p>חָצִיר יָבֵשׁ פֹּה פִּזֵּרוּ</p>

<p>(כָּךְ נוֹהֲגִים בָּעֲיָרוֹת);</p>

<p>נוֹסְפוּ כִּסְאוֹת וְסַפְסָלִים</p>

<p>בָּאַכְסַדְרָה, בָּעֲזָרוֹת.</p>

<br />
</blockquote>

<blockquote>
<p>כָּל יִשְׂרָאֵל יוֹשְׁבִים כְּבוּשִׁים,</p>

<p>נוֹבְלִים טְבוּלִים תּוֹךְ הַזֵּעָה.</p>

<p>וּבָאֲוִיר מִן הַבֹּקֶר</p>

<p>הֶמְיַת-דְּבוֹרִים מְפַעְפֵּעָה.</p>

<br />
</blockquote>

<h3 id="כב">כב</h3>

<blockquote>
<p>תַּשׁ הַכֹּחַ מִסִּגּוּפִים,</p>

<p>וְהַתְּפִלָּה כְּבָר יְגֵעָה:</p>

<p>מִי לַפִּהוּק, מִי לַתְּנוּמָה</p>

<p>יַרְכִּין רֹאשׁוֹ וִינִידֵהוּ.</p>

<br />
</blockquote>

<blockquote>
<p>אַךְ לִ&#8220;תְחִנָּה&#8221; אוֹ לִ&#8220;סְלִיחָה&#8221;</p>

<p>חָרֹד יֶחֱרַד כָּל &#8220;הָעוֹלָם&#8221; –</p>

<p>וּבִסְעָרָה וּבִזְעָקָה</p>

<p>הַמִּתְפַּלְּלִים יִתְּנוּ קוֹלָם.</p>

<br />
</blockquote>

<blockquote>
<p>ומֵעֵבֶר עֶזְרַת-נָשִׁים</p>

<p>דֶּרֶךְ שִׂבְכַת קִיר-הַחֲצִיצָה</p>

<p>יִפְרֹץ פִּתְאֹם רֹב יְלָלוֹת,</p>

<p>שַׁוְעָה מָרָה וְעָרִיצָה.</p>

<br />
</blockquote>

<blockquote>
<p>וְהִתְגָּעֵשׁ בֵּית-הַתְּפִלָּה</p>

<p>מִתַּמְרוּרֵי-הַבַּלָּהָה,</p>

<p>כְּהִתְגָּעֵשׁ צַמְּרוֹת יַעַר</p>

<p>בַּעֲבֹר עֲלֵיהֶן זְוָעָה.</p>

<br />
</blockquote>

<h3 id="כג">כג</h3>

<blockquote>
<p>וּבִשְׁקֹט מְגוֹר הַסְּעָרָה,</p>

<p>וּבְהִשְׁתַּתֵּק חִיל-הַזְּעָקָה –</p>

<p>עוֹד הִקְשַׁבְתִּי בְּכִי עֲרִירִי,</p>

<p>הֵד יְבָבָה שֶׁנֶּחְנָקָה.</p>

<br />
</blockquote>

<blockquote>
<p>מִן הַזָּוִית הִיא בָּקָעָה:</p>

<p>אַבָּא בָּכָה בְּדוּמִיָּה&#8230;</p>

<p>לִבִּי נִקְרַע בִּי מֵחֶמְלָה,</p>

<p>וָאֶתְמוֹגֵג אָז בִּבְכִיָּה&#8230;</p>

<p>–––––––––––––––</p>

<br />
</blockquote>

<h3 id="כד">כד</h3>

<blockquote>
<p>עוֹד לֹא יָצְאוּ הַכּוֹכָבִים,</p>

<p>עוֹד לֹא נָדַם רַעַשׁ הַ&#8220;נְּעִילָה&#8221; –</p>

<p>עַל יַד רֶפֶת פֻּנְדָּקֵנוּ</p>

<p>לָנוּ הִמְתִּין כְּבָר גַּבְרִילָא.</p>

<br />
</blockquote>

<blockquote>
<p>וְאַבִּירָיו אָכְלוּ מִסְפּוֹא</p>

<p>שָׁקֹד וְנָחֹר אֶל טְרַסְקָלָם&#8230;</p>

<p>&#8220;נוּ, גַּבְרִילָא,&#8221; דְּרָשׁוֹ אַבָּא</p>

<p>בְּשׁוּבֵנוּ, &#8220;מָה, הֲשָׁלוֹם?&#8230;&#8221;</p>

<br />
</blockquote>

<blockquote>
<p>יָצְאָה בַּת-קוֹל מִן הַבָּטֶן,</p>

<p>בַּת-קוֹל עָבָה וְקוֹדֵרָה:</p>

<p>&quot;נָזוּז, אִיצְקָא, צָרִיךְ לִישׁוֹן&#8230;</p>

<p>אוּצוּ, סַעֲדוּ שָׁם בִּמְהֵרָה!&quot;</p>

<br />
</blockquote>

<h3 id="כה">כה</h3>

<blockquote>
<p>עֹצֶב כָּבֵד בָּא לִלְבָבִי:</p>

<p>מַה-לִּי שָׁם בַּכְּפָר וּמִי-לִי?</p>

<p>שׁוּב עֲרֵלִים דְּלוּחֵי-נֶפֶשׁ,</p>

<p>שׁוּב סְטֶפַּן וְשׁוּב גַּבְרִילִי!</p>

<br />
</blockquote>

<blockquote>
<p>יוֹמָם חוֹרְקִים שָׁם חֲזִירִים,</p>

<p>עוֹף יְקַרְקֵר מִצִּמָּאוֹן;</p>

<p>וּבַלַּיְלָה מָגוֹר סָבִיב:</p>

<p>כְּלָבִים בּוֹכִים בְּמַשָּׁאוֹן.</p>

<br />
</blockquote>

<blockquote>
<p>הִנֵּה קָרֵב חַג הַסֻּכּוֹת –</p>

<p>אֵין בֵּית-כְּנֶסֶת, אֵין אַף &#8220;מִנְיָן&#8221;&#8230;</p>

<p>כָּכָה יִבֹּל חַג הַ&#8220;פְּרָזִים&#8221;</p>

<p>מִבְּלִי שִׂמְחָה וּלְלֹא עִנְיָן.</p>

<br />
</blockquote>

<blockquote>
<p>אַךְ יִתְקַדֶּשׁ-חָג – וְנִכְנַס</p>

<p>חָם אוֹ מִטְרִי אֶל בֵּיתֶךָ,</p>

<p>יַקְטִיר קְטֹרֶת הַ&#8220;מַּחוֹרְקָה&#8221;,</p>

<p>יַבְאִישׁ, יַקְדִּיר אוֹר חַגֶּךָ&#8230;</p>

<br />
</blockquote>

<h3 id="כו">כו</h3>

<blockquote>
<p>כֹּה הִרְהַרְתִּי בָּעֲגָלָה</p>

<p>וָאֶצְטַמְצֵם-לִי בַּפִּנָּה,</p>

<p>עַד שֶׁבֻּלְבְּלוּ רַעְיוֹנַי</p>

<p>מִטִּלְטוּלִים וּמִצִּנָּה.</p>

<br />
</blockquote>

<blockquote>
<p>וְלֹא חַשְׁתִּי אֵיךְ עָבַרְנוּ</p>

<p>כְּבָר הַחֹרְשָׁה הָעַתִּיקָה,</p>

<p>אֵיכָה עֻנַּן לֵיל-יָרֵחַ,</p>

<p>וַעֲרָפֶל כִּסָּה בִּקְעָה.</p>

<br />
</blockquote>

<h3 id="כז">כז</h3>

<blockquote>
<p>הֱקִיצוֹתִי&#8230; הִנֵּה כְּפָרִי!</p>

<p>תּוֹךְ עֲרָפֶל צַח כְּחָלָב</p>

<p>כֻּוְּצוּ בָּתָּיו, כְּתָמִים שְׁחוֹרִים,</p>

<p>דְּמִי וּתְנוּמָה שׁוֹרִים עָלָיו.</p>

<br />
</blockquote>

<blockquote>
<p>רַק הַבְּרֵכָה מִמֶּרְחַקִּים</p>

<p>חֶרֶשׁ, חֶרֶשׁ מְבַעְבֵּעָה&#8230;</p>

<p>נָפְלָה נְבִיחָה וַתֵּאָלֶם</p>

<p>שָׁם בְּאֵיזוֹ חָצֵר כֵּהָה.</p>

<br />
</blockquote>

<blockquote>
<p>הִנֵּה הִנּוֹ גַם בֵּיתֵנוּ!</p>

<p>קִיטוֹר חִוֵּר נָח עַל-גַּבּוֹ;</p>

<p>פַּחַד, אֹפֶל וּמַעֲרֻמִּים</p>

<p>דֹּם יָצִיצוּ מֵאֶשְׁנַבּוֹ&#8230;</p>

<br />
</blockquote>

<h3 id="כח">כח</h3>

<blockquote>
<p>וּכְשֶׁבָּאנוּ אֶל הַבָּיִת</p>

<p>וּכְשֶׁהֻדְלְקָה הַמְּנוֹרָה,</p>

<p>וַאֲחוֹתִי רָחֵל רִתְּחָה</p>

<p>אֶת הַמֵּחַם קַל-מְהֵרָה, –</p>

<br />
</blockquote>

<blockquote>
<p>פָּג עִצְּבוֹנִי קִמְעָה-קִמְעָה;</p>

<p>גַּם מָצָאתִי כּוֹס-נֶחָמָה –</p>

<p>הִיא הַטַּחֲנָה שֶׁבָּנִינוּ</p>

<p>נֹכַח פְּנֵי הָאֶשֶׁד שָׁמָּה&#8230;</p>

<br />
</blockquote>

<blockquote>
<p>&quot;מָחָר נַשְׁכִּים אֶל הַבְּרֵכָה,</p>

<p>נַחְדֹּר לָבִין סוֹד הַפֶּגַע:</p>

<p>מַה-לַּגַּלְגַּל, כִּי לֹא יָסֹב</p>

<p>לוּ אַךְ מַשֶּׁהוּ, לוּ רֶגַע&quot;.</p>

<br />
</blockquote>

<blockquote>
<p>וְתַחְבּוּלוֹת כְּבָר הִשְׂתָּרְגוּ,</p>

<p>עָלוּ, בָּאוּ אֶל קָדְקֳדִי:</p>

<p>&quot;כָּכָה אָסִיר הַמִּכְשׁוֹלִים,</p>

<p>כָּךְ אֲבַצַּע מַעֲשֵׂה-יָדִי!</p>

<br />
</blockquote>

<blockquote>
<p>כֵּן, עוֹד נָשׁוּב אֶל הַטַּחֲנָה</p>

<p>מָחָר לִתְהוֹת עַל קַנְקַנָּהּ</p>

<p>עוֹד נְטַפְּחָהּ, אַף נַגְדִּילָהּ,</p>

<p>נִפַּח חַיִּים בְּאוֹפַנָּהּ!&quot;&#8230;</p>

<br />
</blockquote>

<h3 id="כט">כט</h3>

<blockquote>
<p>עָלָה בֹּקֶר בַּחַלּוֹנוֹת,</p>

<p>עוֹרֵר זָקֵן, טַף וָנָעַר.</p>

<p>צָרַח קִילוֹן עַל בְּאֵרוֹ</p>

<p>וּבֶחָצֵר חָרַק שָׁעַר.</p>

<br />
</blockquote>

<blockquote>
<p>קָם עַל רַגְלָיו כְּפָרִי כֻּלּוֹ –</p>

<p>זָז מִשְּׁנָתוֹ גַם בֵּיתֵנוּ,</p>

<p>וַעֲרֵלִים וַעֲרֵלוֹת</p>

<p>כְּבָר מַשְׁכִּימִים לְפִתְחֵנוּ</p>

<br />
</blockquote>

<blockquote>
<p>אֶחָד – לִקְנוֹת מֶלַח, גְּרִיסִין,</p>

<p>שֵׁנִי – צִתּוֹת, בֹּר, וְכַדּוֹמֶה:</p>

<p>שׁוֹקְלִים-טוֹרִים עַל כָּל פְּרוּטָה –</p>

<p>וְהַבַּיִת הוֹמֶה, הוֹמֶה&#8230;</p>

<br />
</blockquote>

<blockquote>
<p>רַק אֲנִי לְבַדִּי נִרְדָּם</p>

<p>סָגוּר עוֹד בִּתְחוּם חֲלוֹמִי.</p>

<p>פִּתְאֹם אַקְשִׁיב קוֹל מְעוֹרֵר –</p>

<p>הִתְנַעַרְתִּי&#8230; אֵי מְקוֹמִי?</p>

<br />
</blockquote>

<blockquote>
<p>לִמְרַאֲשׁוֹתַי עָמַד &#8220;שֵׁקֶץ&#8221; –</p>

<p>וּבְעוֹד קוּרֵי שְׁנָת עַל עֵינִי,</p>

<p>הֲמָמַנִי חֵץ לִגְלוּגוֹ:</p>

<p>&#8220;קוּם, יְהוּדִי, טְחַן שִׁפּוֹנִי!&#8221;</p>

<br />
</blockquote>

<h3 id="ל">ל</h3>

<blockquote>
<p>מִן הַמִּטָּה קְפָץ – לָאָחוּ&#8230;</p>

<p>אָנָה פָּנָה יֶרֶק דְּשָׁאָיו?</p>

<p>כֻּלּוֹ נֶהְפַּךְ לַעֲרָבָה</p>

<p>וּמַרְאֵהוּ קוֹדֵר-צָהֹב.</p>

<br />
</blockquote>

<blockquote>
<p>הִנֵּה שִׁלְדֵי הַצַּפְצָפוֹת&#8230;</p>

<p>קוֹצִים כְּסוּחִים – הָעֲנָפִים –</p>

<p>צוֹפִים נוּגִים אֶל הַבְּרֵכָה</p>

<p>לִרְאוֹת אָן טַרְפֵּיהֶם צָפִים&#8230;</p>

<br />
</blockquote>

<blockquote>
<p>רַגְלַי טָסוֹת אֶל הָאֶשֶׁד&#8230;</p>

<p>אֵי נִתְחַבֵּא שִׂיחַ לַהְגּוֹ?</p>

<p>וְהַבִּנְיָן, אֵי הַבִּנְיָן?</p>

<p>אֵי סֻלָּמוֹ, גִּשְׁרוֹ, גַּגּוֹ?</p>

<br />
</blockquote>

<blockquote>
<p>כְּלוֹנְסוֹת פְּרוּעִים וּמְרֻסָּקִים,</p>

<p>אַרְגָּז פָּרוּץ אֵין לוֹ תְּקוּמָה:</p>

<p>חֶצְיוֹ יִצְנַח אֶל הַמָּיִם,</p>

<p>חֶצְיוֹ תָּלוּי שָׁם עַל בְּלִימָה&#8230;</p>

<br />
</blockquote>

<blockquote>
<p>וְהַגַּלְגַּל מֶנּוּ הוּסַר</p>

<p>וַיִּתָּלֶה עַל צַמֶּרֶת –</p>

<p>אוֹת וּמוֹפֵת לִי מֵרָחוֹק</p>

<p>עַל הַחֻרְבָּן וְהַהֶרֶס&#8230;</p>

<br />
</blockquote>

<blockquote>
<p>וּמִמְּקוֹמָהּ, מִן הַמַּיִם,</p>

<p>נִתְּקָה פֻּארַת הַצַּפְצָפָה –</p>

<p>וַתִּכָּחֵד הָאֲשֵׁדָה</p>

<p>הַסּוֹאֶנֶת וְהַיָּפָה.</p>

<br />
</blockquote>

<blockquote>
<p>וְתַחְתֶּיהָ, מִן הַבְּרֵכָה</p>

<p>שֶׁנִּתְעַרְעֵר קְצָת קַרְקָעָהּ,</p>

<p>יֵשׁ – וְצָצָה עֵין בַּעְבּוּעַ,</p>

<p>שָׂשָׂה רֶגַע&#8230; פְּלוּ – נִבְקָעָה!&#8230;</p>

<br />
</blockquote>

<h3 id="לא">לא</h3>

<blockquote>
<p>עַל הַבְּרֵכָה, בֵּין עֲרָבִים</p>

<p>שָׁם יָשַׁבְתִּי דֹם וְנִדְהָם:</p>

<p>הָיָה אֶשֶׁד, הָיְתָה טַחֲנָה –</p>

<p>בָּא הַכּוֹרֵת וְהִכְחִידָם&#8230;</p>

<p>–––––––––––––––</p>

<br />
</blockquote>

<blockquote>
<p>בָּא אֶפְרָיְקָה אָץ וּמְבֹהָל,</p>

<p>שָׁרַק שְׁרִיקַת תְּמִיהָה גְדוֹלָה;</p>

<p>עֻוּוּ פָּנָיו, וּבִשְׂפָתָיו</p>

<p>קָפָא, נָדַם &#8220;הֵא הַשְּׁאֵלָה&#8221;.</p>

<br />
</blockquote>

<blockquote>
<p>עָבַר רֶגַע – וַיִּתְעוֹדֵד:</p>

<p>פֹּה לָשֶׁבֶת אֵיזֹה תְּשׁוּקָה?</p>

<p>יִקַּח אֹפֶל אֶת הַטַּחֲנָה –</p>

<p>קוּם וּנְסַיַּע בְּנוֹת הַסֻּכָּה!</p>

<br />
</blockquote>

<blockquote>
<p>פְרָיְקָה נֶחְפָּז, וְאָנֹכִי</p>

<p>נִגְרָר אַחֲרָיו מַר וְדוֹמֵם;</p>

<p>אַךְ לֹא לִבְנוֹת אֶת הַסֻּכָּה:</p>

<p>סָר הַחֵשֶׁק בְּנוֹת וְקוֹמֵם&#8230;</p>

<p>–––––––––––––––</p>

<br />
</blockquote>

<h3 id="לב">לב</h3>

<blockquote>
<p>חָלַף, עָבַר חַג הָאָסִיף!</p>

<p>בָּא לִכְפָרִי תֹּר מְשֻׁעֲמָם;</p>

<p>שַׁחוּ סֻכּוֹת וַתִּכְהֶינָה,</p>

<p>גְּדֵרוֹת שְׁחוֹרוֹת שָׁמְמוּ דוּמָם.</p>

<br />
</blockquote>

<blockquote>
<p>זֶה שָׁבוּעַ עָטַף שַׁחַק</p>

<p>מַסְוֵה-אֵפֶר וַיִּזְדָּעֵף;</p>

<p>נָשְׁבָה צִנַּת הָרִקָּבוֹן,</p>

<p>רָעַף סַגְרִיר דַּק וְעָיֵף.</p>

<br />
</blockquote>

<blockquote>
<p>וּמֵאָז לֹא יֶחְדַּל גֶּשֶׁם</p>

<p>מִזִּמְרָתוֹ יוֹם וָלָיְלָה;</p>

<p>זִמְרָה נוֹבְלָה עַל הַשְּׁמָשׁוֹת</p>

<p>וְהַגַּגּוֹת שָׁם מִלְמָעְלָה.</p>

<br />
</blockquote>

<blockquote>
<p>כְּבָר נִסְתַּחֲפָה כָּל הַסְּבִיבָה:</p>

<p>כְּפָר וּשְׁבִילוֹ, גֵּיא וּמַעֲנָה,</p>

<p>וּבַחֹרְשָׁה שָׁם מִמֶּרְחָק</p>

<p>עָגְמוּ אֵלוֹת וַתִּדְמַעְנָה.</p>

<br />
</blockquote>

<blockquote>
<p>וְהַגֶּשֶׁם רוֹחֵשׁ-לוֹחֵשׁ&#8230;</p>

<p>נִרְדַּם כְּפָרִי תַּחַת זְמִירוֹ:</p>

<p>עָלָה אִכָּר עַל הַתַּנּוּר,</p>

<p>בֶּטַח יִגַּר שׁוֹר בְּדִירוֹ.</p>

<br />
</blockquote>

<blockquote>
<p>אַךְ לִפְרָקִים יֵשׁ וְיִזְחַל</p>

<p>קָרוֹן טָעוּן קוֹצֵי-בָּעֵר;</p>

<p>עָלָיו יִשַּׁח פַּלָּח זוֹעֵם,</p>

<p>קַר וְנִרְפֶּה שׁוֹטוֹ יָעֵר&#8230;</p>

<p>–––––––––––––––</p>

<br />
</blockquote>

<h3 id="חֲתִימָה">חֲתִימָה</h3>

<blockquote>
<p>גַּם אֲנִי וְגַם אֶפְרָיְקָה</p>

<p>כְּלוּאִים נֵשֵׁב בַּיִת שְׁנֵינוּ.</p>

<p>עַל הַשֻּׁלְחָן &#8220;בָּבָא קַמָּא&#8221;,</p>

<p>&#8220;רַבִּי&#8221; קוֹדֵר עַל-גַּבֵּינוּ.</p>

<br />
</blockquote>

<blockquote>
<p>שִׁלְשׁוֹם בָּא וּצְרוֹרוֹ אִתּוֹ:</p>

<p>תְּפִלָּיו, כָּרוֹ וּשְׂמִיכָתוֹ</p>

<p>טִפָּה מָרָה אֶל לְבָבִי</p>

<p>זָרַק דּוּמָם בִּכְנִיסָתוֹ.</p>

<br />
</blockquote>

<blockquote>
<p>אַבָּא תָּקַע דֹּם לוֹ &#8220;שָׁלוֹם&#8221;&#8230;</p>

<p>אִמָּא עָרְכָה שֻׁלְחָן, עָלָיו</p>

<p>שָׂמָה לֶחֶם, שׁוּם וּבְצָלִים,</p>

<p>כְּזַיִת חֶמְאָה, סֵפֶל חָלָב.</p>

<br />
</blockquote>

<blockquote>
<p>אָכַל רַבִּי כְּבִזְהִירוּת:</p>

<p>בּוֹשׁ וַיּוֹתֶר פְּלֵטָה גְדוֹלָה&#8230;</p>

<p>אָז יְדַבֵּר: &quot;קַח סִדּוּרְךָ –</p>

<p>מִנְחָה-מַעֲרִיב נִתְפַּלֵּלָה!&quot;</p>

<br />
</blockquote>

<blockquote>
<p>וּבֵינְתַיִם הֵעִיר אָזְנִי:</p>

<p>&quot;כְּבָר מַתְחִילִין &#8216;תַּחֲנוּן&#8217; לוֹמַר,</p>

<p>מָחָר אוֹמְרִים &#8216;וְהוּא רַחוּם&#8217;,</p>

<p>&#8216;נוֹפְלִים עַל הָאַף&#8217; וְגוֹמֵר&quot;.</p>

<br />
</blockquote>

<blockquote>
<p>עֶרֶב נִכְנַס חַיִּים-לֵיזֶר,</p>

<p>בָּא בִּדְבָרִים עִם הָ&#8220;רַבִּי&#8221; –</p>

<p>וּבְהַסְכָּמַת הוֹרַי שִׁתֵּף</p>

<p>לִי אֶת פְרָיְקָה גַּם לְהַבָּא.</p>

<br />
</blockquote>

<blockquote>
<p>&quot;כְּבָר לֹא יִהְיֶה &#8216;פּוֹסֵק שְׁאֵלוֹת&#8217; &quot;,</p>

<p>כָּכָה סִיֵּם עִם הַפְּרֵדָה,</p>

<p>&quot;עַל כָּל פָּנִים יֵדַע פְרָיְקָה</p>

<p>מַה שֶׁעַל הַיְּהוּדִי לֵידָע:</p>

<br />
</blockquote>

<blockquote>
<p>כְּמוֹ &#8216;לְהַעֲבִיר אֶת הַסִּדְרָה&#8217;,</p>

<p>פַּרְשַׁת חֻמָּשׁ, פָּסוּק רַשִּׁ&quot;י;</p>

<p>קְצָת גְּמָרָא – מֵהֵיכָא תֵּיתִי! –</p>

<p>וּמֵ&#8217;הִלְכוֹת תְּפִלִּין' מַשֶּׁהוּ&quot;&#8230;</p>

<br />
</blockquote>

<p>גרודנה, תרע&quot;א</p>

<blockquote>
<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23501">https://benyehuda.org/read/23501</a></div></body></html>