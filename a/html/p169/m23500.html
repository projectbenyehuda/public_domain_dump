<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תעלולים</title>
	<meta name="author" content="יעקב לרנר"/>
</head>
<body>

<h3 id="א">א</h3>

<blockquote>
<p>בַּקַּיִץ, בִּשְׁעוֹת צָהֳרַיִם,</p>

<p>אֵין חַיִּים בִּכְפָרִי הַנִּשְׁכָּח:</p>

<p>כָּל חָצֵר דּוֹמֶמֶת לְעַצְמָהּ</p>

<p>עַל בֵּיתָהּ וְרִפְתָּהּ וְזִבְלָהּ.</p>

<p>הַפַּלָּח אָז יִישַׁן בְּגָרְנוֹ,</p>

<p>וּבְצִלְלֵי קַרְפִּיפִים – בְּהֶמְתּוֹ;</p>

<p>לֹא תַּחֲרֹק הַחֲזִירָה לַחֲנִיצִים,</p>

<p>לֹא יִרְקֹד בֶּן־סוּסָה וְיִצְהָל.</p>

<p>הָעוֹפוֹת מִתְחַבְּאִים בַּגִּנָּה,</p>

<p>בְּמַעֲבֵה קִמְשׁוֹנִים – וְחוֹלְמִים;</p>

<p>וְשֶׂכְוִי, סְגוּר־עַיִן לְמֶחֱצָה,</p>

<p>אָז יַעֲמֹד עַל רַגְלוֹ הָאַחַת,</p>

<p>וּלְבָבוֹ לֹא יֶהְגֶּה מְאוּמָה&#8230;</p>

<p>גַּם &#8220;רַבְּצִ&#8217;יק&#8221;, הַכֶּלֶב הָרַתְחָן,</p>

<p>הָאוֹרֵב עַל פִּשְׁפָּשׁ כָּל יָמָיו</p>

<p>וְחוֹשֵׂף אֶת שִׁנָּיו לָעוֹבְרִים,</p>

<p>מִסְתַּתֵּר אֲחוֹרֵי גַל עֵצִים,</p>

<p>מְשַׁרְבֵּב לְשׁוֹנוֹ לְעַצְמוֹ</p>

<p>וְלוֹטְשָׁהּ בִּנְשִׁימָה חֲטוּפָה.</p>

<p>וּמְנַמְנֵם הַמִּישׁוֹר הֶעָגֹל,</p>

<p>שְׁטוּף־זֹהַר קוֹדֵחַ וְכָבֵד,</p>

<p>וּסְבִיבוֹ, כְּשׁוֹמֵר־נְצָחִים,</p>

<p>מִתְעַבֶּה הָאֵיתָן הַיָּעַר,</p>

<p>מְשַׁפְרֵר אֶת עַצְמוֹ וּמְהַרְהֵר</p>

<p>וְחוֹבֵק בְּחֵיקוֹ אֶת רָזָיו.</p>

<p>וְדוֹמֶה אָז כְּפָרִי הַנִּרְדָּם</p>

<p>לִמְדִינַת־אַגָּדָה רְחוֹקָה</p>

<p>שֶׁעָיְפָה וַתִּישַׁן לְבָדָד</p>

<p>מֵעֵבֶר לְיִשּׁוּב וּזְמַנִּים.</p>

<br />
</blockquote>

<h3 id="ב">ב</h3>

<blockquote>
<p>צָהֳרֵי יוֹם שַׁבָּת. הַחַמָּה</p>

<p>מַשְׁפִּיעָה זִיו לוֹהֵט עַל כְּפָרִי</p>

<p>וְשׁוֹזְפָה אֹהָלָיו הַשְּׁחוֹרִים.</p>

<p>בֵּית־אָבִי כְּבָר אָכַל וַיִשְׂבַּע</p>

<p>מִדַּיְסַת תַּפְנוּקָיו הַחֲמוּצִים</p>

<p>וַיִּגְמָא מֵי שְׁזִיפָיו לִרְוָיָה –</p>

<p>וּמְשָׂרֵךְ אִישׁ אִישׁ לִמְנוּחָתוֹ.</p>

<p>אָבִינוּ יְרַפֶּד־לוֹ מָקוֹם</p>

<p>בֵּין גַּלֵי הֶחָצִיר הַיָּבֵשׁ</p>

<p>הַמְמַלֵּא חֲלַל הָעֲלִיָּה.</p>

<p>שָׁם יִמְצָא לוֹ סִתְרָה מִזְּבוּבִים</p>

<p>וְנֶהֱנֶה מִ&#8220;שֵּׁנָה בְּשַׁבָּת&#8221;.</p>

<p>אִמֵּנוּ תִּצְטַמְצֵם עַל סָדִין</p>

<p>בְּצִלֹּו שֶׁל אִילָן, בַּגִּנָּה;</p>

<p>תְּשַׁלַּח שִׁעוּלִים לַחָפְשִׁי</p>

<p>וְתוֹךְ־כְּדֵי־גְנִיחָה תֵרָדֵם.</p>

<p>מוּל עָרְפָּהּ עַל פַּאֲתֵי הַכֶּסֶת</p>

<p>מַנִּיחָה תִינוֹקֶת אֶת רֹאשָׁהּ,</p>

<p>מִתְאַמְּצָה לְנַמְנֵם הַזְּעִירָה</p>

<p>וּמְפַהֲקָה פִּהוּקִים קַלִּילִים –</p>

<p>אַךְ קָשָׁה הַשֵּׁנָה לִילָדִים</p>

<p>בִּשְׁעַת צָהֳרַיִם בַּקָּיִץ.</p>

<p>עַל מִפְתַּן אַכְסַדְרַת בֵּיתֵנוּ,</p>

<p>נִסְמֶכֶת לַמְּזוּזָה הַשְּׁחוּחָה,</p>

<p>יוֹשֶׁבֶת צִפּוֹרָה אֲחוֹתִי.</p>

<p>בְּיָדָהּ הַ&#8220;מַּעֲשֶׂה שֶׁל בָּבָא&#8221;;</p>

<p>בּוֹ תִקְרָא מִשַּׁבָּת לְשַׁבָּת</p>

<p>בְּעִיוּן וּבְנִיד הַשְּׂפָתַיִם;</p>

<p>וְיֵשׁ אֲשֶׁר תַּעֲמֹד מִלִּקְרֹא</p>

<p>וּתְנַפְנֵף בַּסֵּפֶר שֶׁבְּיָדָהּ</p>

<p>לַבְרִיחַ בַּת־צִרְעָה טַרְחָנִית</p>

<p>הַמְזַמְּרָה עַל אָזְנָהּ לִרְגָעִים.</p>

<p>בַּבַּיִת מְנוּחָה. רַק זְבוּבָיו</p>

<p>מַתְרִיעִים בַּחֲלָלוֹ הַשּׁוֹבֵת;</p>

<p>מִשְׁתַּגְּעִים מִצִּמְאוֹן צָהֳרַיִם –</p>

<p>וְעָטִים עַל רֵיחַ כָּל דָּבָר:</p>

<p>עַל פֵּרוּר פַּשְׁטִידָה מִתְגּוֹלֵל,</p>

<p>עַל טִפַּת מִיץ מָתוֹק בַּקְּעָרָה;</p>

<p>עַל רַגְלָיו הַיְחֵפוֹת שֶׁל רַבִּי</p>

<p>הַשּׁוֹכֵב אַפַּרְקִיד עַל סַפְסָל</p>

<p>וְרוֹעֵד לִרְגָעִים בִּשְׁנָתוֹ</p>

<p>מִדִּגְדּוּג הַזְּבוּבִים הַזּוֹלְלִים&#8230;</p>

<br />
</blockquote>

<h3 id="ג">ג</h3>

<blockquote>
<p>לְבַדִּי רַק אָנִי, רַק אָנִי –</p>

<p>אֵין מָקוֹם לְגוּפִי הַקָּטָן:</p>

<p>דַּם שׁוֹבָב רוֹתֵחַ בְּקִרְבּוֹ,</p>

<p>לֹא יִתֶּן־לֹו דֳמִי אַף רָגַע.</p>

<p>לוּ הָיוּ חֲבֵרִים בִּכְפָרִי,</p>

<p>צֶאֱצָאִים יְהוּדִים כְּמוֹתִי!</p>

<p>יְשׁ מֶרְחָב לֶאֱסֹר מִלְחָמָה,</p>

<p>יֵשׁ בְּרֵכָה לִרְחִיצָה וּשְׂחִיָּה</p>

<p>וְקִנִּים נֶחְבָּאִים בַּחֹרְשָׁה,</p>

<p>בָּם יֶהְגּוּ אֶפְרוֹחִים קַטְנוּנִים –</p>

<p>אַךְ יָחִיד הִנֵּנִי, מָה אוֹעִיל?</p>

<p>לֹא אֵדַע עֲדַיִן מָה אֶחְסַר</p>

<p>וְשִׁעֲמוּם וּבְדִידוּת מַה־טִּיבָם –</p>

<p>אַךְ צַר־לִי הַמָּקוֹם, כֹּה צַר־לִי!</p>

<p>לִרְגָעִים אֶעֱלֶה אֶל אַבָּא,</p>

<p>אֶתְכַּנֵּס לְנַמְנֵם כְּמוֹתוֹ,</p>

<p>אַךְ נַפְשִׁי בוֹחֶלֶת בִּשְׁכִיבָה.</p>

<p>אָז אֶקְפוֹץ עַל רַגְלַי הַקַּלּוֹת,</p>

<p>אֲעַרְעֵר אֶת שִׁפְעַת הֶחָצִיר</p>

<p>אוֹ, מַחֲזִיק בְּמוֹט הָאַפְרִיזָה,</p>

<p>אֲטַפֵּס אֶל קִנֵּי הַדְּרוֹרִים,</p>

<p>הַתְּלוּיִים עַל רֹאשִׁי מִמָּעַל.</p>

<p>אַךְ אַבָּא מִתְאַנֵּף לְפֶתַע</p>

<p>וְנוֹזֵף בִּי: &#8220;רֵדָה, מְשֻׁמָּד!&#8221;</p>

<p>וְנִכְלָם, כְּנִתְפָּשׂ בִּגְנֵבָה,</p>

<p>אַט אֵרֵד לַגִּנָּה. וּבְעָבְרִי</p>

<p>אֶתָּקֵל בְּמֵזִיד בְּחַנְקָה</p>

<p>הַשּׁוֹכְבָה מוּל עָרְפָּהּ שֶׁל אִמִּי</p>

<p>וּמְשַׁעְשְׁעָה תוֹךְ מִצְמוּץ־עֵינַיִם</p>

<p>עִם בַּהֲרוֹת־קַרְנַיִם אֲחָדוֹת,</p>

<p>שֶחָדְרוּ בְעַד רֶשֶׁת הֶעָלִים</p>

<p>וְנָחוּ עַל מִצְחָהּ וְלֶחְיָהּ.</p>

<p>הַקְּטַנָּה מְרִימָה קוֹל־בֶּכִי</p>

<p>וְאָנֹכִי מְשַׁוֶּה אֶת רַגְלַי&#8230;</p>

<p>אַךְ אִמָּא מִתְעוֹרְרָה כְנִכְוָה</p>

<p>וְשׁוֹלְחָה לִי קְלָלָה מֵרָחוֹק:</p>

<p>&quot;הַבָּרָק יַהֲלָמְךָ, מְשֻׁמָּד!</p>

<p>עַל דֶּרֶךְ־מֵישָׁרִים יַהֲלָמְךָ!&quot;</p>

<p>גַּם רַבִּי יִפָּקֵד בֵּינְתַיִם:</p>

<p>&quot;הַרְאִיתֶם אֵיךְ תְּקָפוֹ לְפֶתַע</p>

<p>הַבּוּלְמוּס לְשֵׁנָה? הַבָּחוּר</p>

<p>מְהַפֵּךְ הָעוֹלָם לְתֹהוּ,</p>

<p>וְרַבּוֹ הַיָּקָר – מַה־טִּיבוֹ&quot;!</p>

<p>וְרַבּוֹת עוֹד קְלָלוֹת בְּפִיהָ</p>

<p>וּטְרוּפָה בְּשִׁעוּל כָּל אֶחָת –</p>

<p>אַךְ הִנְנִי בְחָפְזִי, לֹא אֶשְׁמָע.</p>

<br />
</blockquote>

<h3 id="ד">ד</h3>

<blockquote>
<p>מִמְּנוּסָה אֶתְפָּרְצָה לַבַּיִת,</p>

<p>אַכְנִיסָה עִרְבּוּבְיָָה בִּזְבוּבָיו</p>

<p>וְזִמְזוּם הַנְּבוֹכִים יִתְגַּבָּר.</p>

<p>הָ&#8220;רַבִּי&#8221; עוֹד עוֹסֵק בִּשְׁנָתוֹ,</p>

<p>טְבוּל־רֹאשׁוֹ בְּכָרוֹ הַמְזֹהָם,</p>

<p>וְכוֹבָעוֹ, טְבוּל־נוֹצָה וּמָעוּךְ,</p>

<p>כְּבָר יָָרַד הַצִּדָּה לְכַסּוֹת</p>

<p>פַּדַּחְתּוֹ, רַקָּתוֹ וּתְנוּכוֹ.</p>

<p>מִזְדָּרֵז הָ&#8220;רַבִּי&#8221; וְנוֹחֵר</p>

<p>אֲרֻכּוֹת וּקְצָרוֹת בִּרְצִינוּת</p>

<p>וְנִרְאֶה כִּמְפַלְפֵּל בְּדָבָר</p>

<p>הָעוֹמֵד בְּרוּמוֹ שֶׁל עוֹלָם&#8230;</p>

<p>וְיֵשׁ אֲשֶׁר יַחֲרֹז בַּחֲטִיפָה</p>

<p>נְחָרוֹת עֲמֻקּוֹת אֲחָדוֹת</p>

<p>וּפִתְאֹם יִתְפָּרֵץ מֵחָטְמוֹ</p>

<p>הֵד נַחֲרָה רְחָבָה וּגְדוֹלָה.</p>

<p>פֹּה נִגְמָר הָעִנְיָן, כַּנִּרְאֶה –</p>

<p>וְרַבִּי מִתְמַתֵּחַ וְצוֹלֵל</p>

<p>בְּשִׂיחַ־מִסְתּוֹרִין חֲרִישִׁי&#8230;</p>

<br />
</blockquote>

<h3 id="ה">ה</h3>

<blockquote>
<p>בַּבַּיִת אֶסְתַּתֵּר מֵאִמִּי</p>

<p>וְאֶשְׁהֶה עַד יִשְׁקַע אֵשׁ זַעְמָהּ;</p>

<p>אָז אָשׁוּב הַחוּצָה לְהוֹלֵל</p>

<p>וּלְבַקֵּשׁ לִי תִִגְרָה חֲדָשָׁה.</p>

<p>וּמוֹצֵא אָנֹכִי אֲחוֹתִי,</p>

<p>היּוֹשְׁבָה עֲדַיִן עַל מִפְתָּן</p>

<p>וּמְלַקְּטָה כָּל מִלָּה מִסֵּפֶר</p>

<p>בִּזְהִירוּת וּבְגֹדֶל כַּוָּנָה,</p>

<p>כְּלַקֵּט קִטְנִיּוֹת לְבִשּׁוּל.</p>

<p>וְיִצְרִי יִדְחֵנִי: הִתְגָּרֵה!</p>

<p>וּבוֹחֵר אָנֹכִי בַד אָרֹךְ</p>

<p>מִבַּדֵּי הַפּוֹלִים הַדַּקִּים</p>

<p>הַצְּבוּרִים וּשְׁעוּנִים עַל גָּדֵר;</p>

<p>אֲנוֹפְפוֹ אֶל עֵבֶר אֲחוֹתִי</p>

<p>לְהַבְדִּיל בֵּין חָטְמָהּ וְסִפְרָהּ;</p>

<p>מְנוֹפְפוֹ אָנֹכִי וְנִרְתָּע</p>

<p>וְחוֹזֵר וּמְנוֹפְפוֹ עוֹד פָּעַם.</p>

<p>מְקַלְּלָה צִפּוֹרָה וּמַתְרָה:</p>

<p>&quot;רְאֵה, הִזְהַרְתִּיךָ, מְשֻׁמָּד,</p>

<p>פֶּן אָעִיר עָלֶיךָ אֶת אַבָּא!&#8230;&quot;</p>

<p>וְאוּלָם כִּבָר חֶרְפָּה לֵעָנוֹת –</p>

<p>וּמַמְשִׁיךְ אָנֹכִי תַעֲלוּלִי.</p>

<p>אָז תָּגַח אֲחוֹתִי מִמְּקוֹמָהּ</p>

<p>וְטָסָה לִמְרוֹם הָעֲלִיָּה.</p>

<p>בִּן־רֶגַע – וְאָזְנִי קוֹלֶטֶת</p>

<p>כְּבָר רִשְׁרוּשׁ הֶחָצִיר הַיָּבֵשׁ</p>

<p>וּגְנִיחָה שֶׁל קִימָה עֲצֵלָה&#8230;</p>

<p>לֹא טוֹבָה מְבַשְּׂרָה הַגְּנִיחִָה&#8230;</p>

<p>לֹא יֶאֱהַב הֲתוּלִים אָבִינוּ:</p>

<p>עַל שְׁלשָׁה הוּא מַעְלִים אֶת עֵינוֹ,</p>

<p>אַךְ אוֹי לִי עַל סִרְחוֹן רְבִיעִי.</p>

<p>בִּן־קְפִיצָה – וְהִנְנִי בַּבַּיִת</p>

<p>וּמְשַׁנֵּן, כִּבְיָכוֹל, הַסֶּדְרָה –</p>

<p>כְּאִלּוּ לֹא אֵרַע כָּל דָּבָר.</p>

<p>אַךְ זָעוֹת וְרוֹטְטוֹת הַשּׁוּרוֹת</p>

<p>אֲדֻמּוֹת וִירֻקּוֹת כְּאֶחָת</p>

<p>וְלִבִּי כֹה עוֹלֶה וְיוֹרֵד&#8230;</p>

<p>וְאַבָּא כְּבָר נִכְנָס&#8230; לְאִטּוֹ</p>

<p>הוּא נוֹטֵל אֶת יָדָיו כַּמִּשְׁפָּט;</p>

<p>אַחַר יָדִיחַ אֶת גְּרוֹנוֹ</p>

<p>וּמְבַעְבֵּעַ בַּעְבּוּעִים בְּשָׁאוֹן.</p>

<p>אָז יִקַּח אֲלוּנְטִית מִמְּזוּזָה</p>

<p>וּמְקַנֵּחַ אֶת יָדָיו וְלוֹחֵשׁ.</p>

<p>בֵּינְתַיִם יְשַׂכֵּל אֶת עֵינָיו</p>

<p>אֶל עֶבְרִי בְּבִטְחַת הַשַּׁלִּיט.</p>

<p>גַּבּוֹתָיו עֲבֻתּוֹת עוֹד יוֹתֵר</p>

<p>וּמְנוּחָה זְעוּמָה עֲלֵיהֶן&#8230;</p>

<p>עוֹד רֶגַע וְאַבָּא כְּבָר נוֹטֵל</p>

<p>מַטְאֲטֵא כְּבַד־שׁוֹטִים בְּיָדוֹ;</p>

<p>מְהַפְּכוֹ לִצְדָדִין וּבוֹדְקוֹ</p>

<p>וְשׁוֹלֵף שׁוֹט אָרֹךְ וּמְשֻׂגְשָׂג;</p>

<p>מתְיַשֵּׁב עַל סַפְסָל לְאִטּוֹ</p>

<p>וּמְפַשֵּׂק אֶת בִּרְכָּיו לִרְוָחָה&#8230;</p>

<p>וּפִתְאֹם, מִשַּׁלְוַת חֲרוֹנוֹ,</p>

<p>קוֹל אֶשְׁמַע: &quot;גֶּשׁ־הֵנָּה, תַּכְשִׁיטִי –</p>

<p>וְאוֹרְךָ מִי גָּדוֹל בְּשָׁנִים!&quot;&#8230;</p>
</blockquote>

<p>–––––––––––––––</p>

<blockquote>
<p>הָרַבִּי מִתְפַּלֵץ מִשְּׁנָתוֹ</p>

<p>וְתוֹעֶה כְנִרְדָּף עַל צַוָּאר,</p>

<p>וְאַבָּא מוֹסְרֵנִי לְיָדוֹ</p>

<p>בִּפְקֻדָּה נִמְרָצָה: &#8220;לַפֶּרֶק!&#8221; –</p>

<p>כְּעֵֵין פַּרְפְּרָאוֹת לַמַּלְקוֹת&#8230;</p>

<br />
</blockquote>

<p>גרודנה, תרע&quot;א</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23500">https://benyehuda.org/read/23500</a></div></body></html>