<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל עד: אַיִל וּכְלָבִים</title>
	<meta name="author" content="ברכיה הנקדן"/>
</head>
<body>

<blockquote>
<br />

<p>הַמִּתְגָּאֶה בְרֹב חֵילוֹ / יִפֹּל וְאֵין עֹזֵר לוֹ</p>

<br />

<p>הָאַיִל עַל אֲפִיקֵי מַיִם כְּבֹאוֹ / רָצָה לִשְׁבֹּר
אֶת צְמָאוֹ / וַיִּתֵן אֶת עֵינָיו בַּמַּיִם / וַיַּרְא בְּצִלּוֹ כִּי
הוּא בַעַל קְרָנַיִם / וַיֹּאמַר: עָשַׁרְתִּי מָצָאתִי אוֹן לִי / מִי
יַעֲרֹךְ אֵלַי לְהִתְהַלֵּל כְּמַהֲלָלִי / קַרְנַי לֹא כְקַרְנֵי
הַשּׁוֹר / אַךְ נְטוּעוֹת בְּמִצְחִי בְמִישׁוֹר / וּסְדוּרוֹת בְּגֶרֶם
הַמַּעֲלוֹת / וּבְחֵן וָיֹפִי שְׁתֵּיהֶן כְּלוּלוֹת / וּמִי הוּא אֲשֶׁר
לְפָנַי יִתְיַצָּב / מִשְׁפַּט מָוֶת לוֹ חָרוּץ וְנֶחְצָב / לַאֲשֶׁר לִי
עָלָיו תְּלֻנָּה / בָּהֶן אֲנַגַּח יָמָּה וְצָפוֹנָה / וְכַאֲשֶׁר
רַגְלָיו בַּמַּיִם נָדִים / הִנֵּה כְּלָבִים הֹלְכִים צְמָדִים /
וּמַנְהִיגֵיהֶם מְסִיתִים בּוֹ / וְהָאַיִל לָנוּס בְּחָפְזָה אָמַר
בְּלִבּוֹ / וַיָּנָס וְלֹא פָנָה אֶל אֵם דֶּרֶךְ וְאֶל הַמִּשְׁעוֹלִים /
אַךְ אֶל עֲבִי הַיַּעַר וְאֶל סִבְכֵי הַחֲרֻלִּים / וַתַּכְשִׁילֵהוּ
עֲצָתוֹ / וַיִּנָּקֵשׁ בְּגַאֲוָתוֹ / כִּי בְּשִׁיתוֹ אֶל הַסְּבָכִים
עֵינָיו / וְהִנֵּה נֶאֱחַז בַּסְּבָךְ בְּקַרְנָיו / וְשָׁם הַכְּלָבִים
הִדְבִּיקוּהוּ / וְהַצַּיָּדִים נְתָחוּהוּ / וַיִּנָּקֵשׁ בְּקַרְנָיו
אֲשֶׁר הָיוּ לוֹ לְאוֹן / לִפְנֵי שֶׁבֶר גָּאוֹן / וְכָל אֵבָרָיו כָּהֵם
לְנִתּוּחַ נִמְסָרוּ / וְאִם הֵם עַל כֻּלָּם בְּעֵינָיו יָשָׁרוּ.</p>

<br />

<p>וְהַמָּשָׁל תְּהִי עֵינְךָ רֹאָה וְאָזְנְךָ שֹׁמַעַת /
וְאַל תִּירָא לָגֶשֶׁת אֶל עֵץ הַדַּעַת / פֶּן תְּהִי מָהִיר
בְּרַעְיוֹנֶיךָ / לִקְרַב לְכָל אֲשֶׁר יָשָׁר בְּעֵינֶיךָ / כִּי אֶת
אֲשֶׁר תְּקָרֵב וְתִבְחַר בְּרַעְיוֹנִים / לִפְעָמִים הוּא כַּחֲמַת
תַּנִּינִים וְרֹאשֵׁי פְּתָנִים / וְאִם מֵאַהֲבָה וְגַאֲוָה בָּהֶם
תִּנָּקֵשׁ / יְהִי לְךָ לְפַח וּלְמוֹקֵשׁ / וַאֲשֶׁר תַּחֲשֹׁב
כְּמִדְרַךְ נַעַל / עֹז וְתִפְאֶרֶת בְּלִבְּךָ יָעַל.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38323">https://benyehuda.org/read/38323</a></div></body></html>