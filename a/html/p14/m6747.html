<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[לַמִּתפַּלֵּשׁ תָּמִיד בָּרֶפֶשׁ]</title>
	<meta name="author" content="אברהם שטרן"/>
</head>
<body>

<h2 id="א">א</h2>

<blockquote>
<p>לַמִּתפַּלֵּשׁ תָּמִיד בָּרֶפֶשׁ,</p>

<p>לַמִּתפַּתֵּל בְּחִיל-כְּאֵב,</p>

<p>רַק אֱמוּנָה אַחַת בַּנֶפֶשׁ,</p>

<p>רַק שְׁאִיפָה אַחַת בַּלֵּב.
<br><br />
שְׁכַח הַכֹּל! הָיָה? אֵינֶנּוּ!</p>

<p>הַכֹּל כָּלָה וָמֵת אֶתמוֹל.</p>

<p>שְׁכַח הַכֹּל וּבוֹא אֵלֵינוּ</p>

<p>לִחיוֹת, לִלחֹם, לִבנוֹת, לִגאֹל.
<br></p>
</blockquote>

<blockquote>
<p>לִחיוֹת: לִהיוֹת אֶחָד מֵאֵלֶּה</p>

<p>הַחַיָּלִים הָאַלמוֹנִים,</p>

<p>שֶׁבְּחָזִית, מַחתֶּרֶת, כֶּלֶא</p>

<p>עִיֵּי עַמָּם מְכוֹנְנִים.
<br><br />
לִלחֹם: לִשׂטֹם, לִנקֹם, לִפרֹעַ</p>

<p>וְלִצמִיתוּת מֵץ לְהַצמִית,</p>

<p>כִּי לַכּוֹבֵשׁ צִוָּה אֱלוֹהַּ</p>

<p>זְכוּת לָמוּת וּלְהָמִית.
<br><br />
לִבנוֹת מִלִּבנֵי-גוּפֵנוּ</p>

<p>בְּמֶלֶט שַׁחַק עֲצָמוֹת,</p>

<p>הַמְעֹרָב בְּדַם לִבֵּנוּ,</p>

<p>מַלכוּת הַכֹּחַ וְהַהוֹד.
<br><br />
לִגאֹל גֵּר, בֵּן חוֹרֵג לַיּשָּׁר,</p>

<p>וַאֲסוּפִי אֻמּוֹת-עוֹלָם,</p>

<p>לָתֵת לוֹ פַּת, פְּדוּת וָעֹשֶׁר,</p>

<p>מוֹלֶדֶת וְחַיֵּי-הָעָם.
<br><br />
מִיוֵן-גָּלוּת, מִשְּׁחִין בֵּית-סֹהַר,</p>

<p>מִדֹּמֶן חֲזִירֵי-גוֹיִים,</p>

<p>לְטַהֲרוֹ, לָתֵת לוֹ תֹּאַר-</p>

<p>אָדָם בְּצֶלֶם-אֱלֹהִים.
<br><br />
בָּאִשׁ, בַּמַּיִם – זֶה אַלפַּיִם</p>

<p>שָׁנָה בְּשַׁחַת-הַגָּלוּת.</p>

<p>אֶלַת-הָאֵל. מֵאוֹר-שָׁמַיִם</p>

<p>וּמֵחַיִּים תִּמתַּק חֵרוּת.
<br><br />
לַשַּׁח. תּוֹרַת חֵרוּת בְּחֶרֶט-</p>

<p>בַּרזֶל עַל לֵב גּוֹרָל חָרַת.</p>

<p>בַּחֲרָבוֹת נַחצֹב מַחתֶּרֶת</p>

<p>בְּצוּר-הַמְּכוֹרָה. יִירַט
<br><br />
הַדֶּרֶך וְתִכשַׁל הַבֶּרֶך,</p>

<p>עֱזוּז רָצוֹן – כְּדִינָמִיט.</p>

<p>יִמעַל עָמִית – הַלֵּב אַל יֵרַך;</p>

<p>&#8220;מוּת שַׂט בַּסַּיִף&#8221; דִּין-עַמִּי.
<br></p>
</blockquote>

<h2 id="ב">ב</h2>

<blockquote>
<p>יֵשׁ גְּבוּרָה שֶׁבְּמִלחֶמֶת-</p>

<p>שִׁחרוּר. הִיא קֹדֶשׁ-קֳדָשִׁים.</p>

<p>נֶעֱלָמָה וְנֶאֱלָמֶת</p>

<p>כְּרַחַשׁ שֶׂבֶר חֲרִישִׁי.
<br><br />
צוֹרֶרֶת לְמִרזַח-תִּפאֶרֶת.</p>

<p>בְּדוּמִיָּה, בְּאֵין-רוֹאִים,</p>

<p>כְּאֵשׁ-הַמֶּרֶד בַּמַּחתֶּרֶת,</p>

<p>זוֹהֶרֶת נֹכַח אֱלֹהִים.
<br><br />
גַּם בַּצִּינֹק לֹא יְכַבּוּהָ</p>

<p>בְּדָם וָדֶמַע תַּליָנִים.</p>

<p>הִיא צוּר-מָעֹז לַדַּך, מַבּוּעַ-</p>

<p>הַתְּשׁוּעָה לְאֵין-אוֹנִים.
<br><br />
וְיוֹם יָבוֹא בִּירוּשָׁלַיֶם,</p>

<p>עִיר-נְבִיאִים וּבִריוֹנִים,</p>

<p>אֵשׁ – כְּכוֹכָב מִן הַשָּׁמַיִם, -</p>

<p>תִּגַּהּ עַל קֶבֶר-אַלמוֹנִים.
<br></p>
</blockquote>

<h2 id="ג">ג</h2>

<blockquote>
<p>לֹא זֶה אָחִי, אֲשֶׁר מֵרֶחֶם-</p>

<p>אִמִּי יָצָא, שַׁדָּהּ יָנַק.</p>

<p>בֶּן-בְּרִיתִי שְׁכֶם אֶל שְׁכֶם</p>

<p>בְּאוֹן עִם צַר לִי נֶאֱבַק
<br><br />
וּמִתפַּלֵּל בִּסחִי-הַכֶּלֶא</p>

<p>לְבוֹא גוֹאֵל, וּמְיַחֵל</p>

<p>בְּלֵיל אוֹר-אֵל לְיוֹם-הַפֶּלֶא</p>

<p>וְחַי וָמֵת עַל יִשׂרָאֵל.
<br></p>
</blockquote>

<h2 id="ד">ד</h2>

<blockquote>
<p>לְקָרבְּנוֹת-חִנָּם אֵין חֵקֶר,</p>

<p>הָעָם כֻּלּוֹ עַל הַגַּרדֹּם.</p>

<p>שָׁוא יְשַׁוַּע נְבִיא-הַשֶּׁקֶר:</p>

<p>&#8220;שָׁלוֹם, שָׁלוֹם&#8221;. וְאֵין שָׁלוֹם.
<br><br />
יָבוֹא שָׁלוֹם. מִי יְשׁוּרֶנוּ?</p>

<p>כְּתֹם מִלחֶמֶת-הַמִּצוָה.</p>

<p>בָּה נְפַלֵּל: &#8220;וֵתֶחֱזֶינָה&#8221;</p>

<p>בְּרֹן רִמּוֹן, בִּצבֹא צָבָא.
<br><br />
וּנְבָרֵך &#8220;שֶׁהֶחֱיָנוּ&#8221;</p>

<p>בְּיוֹם קְרָב בּוֹ לֹא נָחֹן.</p>

<p>כִּי אָנוּ עַד עוֹלָם נִשׁבַּענוּ:</p>

<p>&#8220;הַמָּוֶת אוֹ הַנִּצָּחוֹן!&#8221;
<br><br />
וְנִצָּחוֹן יָבוֹא. יִשַּׁח עָר,</p>

<p>יִבלָה עָרפּוֹ בְּעֹל-עַבדוּת,</p>

<p>בְּדָם וָאֵשׁ עֲלוֹת הַשַּׁחַר,</p>

<p>תָּנֵץ כַּשֶּׁמֶשׁ הַפְּדוּת.
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6747">https://benyehuda.org/read/6747</a></div></body></html>