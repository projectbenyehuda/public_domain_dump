<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ד&quot;ר יִצְחָק (מַכְּס) בּוֹדֶנְהַיְמֶר</title>
	<meta name="author" content="יצחק יציב"/>
</head>
<body>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBclduIiwiZXhwIjpudWxsLCJwdXIiOiJibG9iX2lkIn19--8fccddfd079fff3adc7aa35f65eac5ede59aca69/7.jpg" alt="7.jpg" />
<figcaption>7.jpg</figcaption>
</figure>

<p>(1940־1865)</p>

<blockquote>
<p>ד&quot;ר בּוֹדֶנְהַיְמֶר הָיָה אַחַד הַמְעַטִּים שֶׁעָמַד
לִימִין הֶרְצֵל בְּיָמֶיהָ הָרִאשׁוֹנִים שֶׁל הַצִּיּוֹנוּת.</p>
</blockquote>

<blockquote>
<p>מִשֶּׁהִגִּיעָה אֵלָיו בְּשׂוֹרָתוֹ שֶׁל הֶרְצֵל כְּבָר עָמַד מוּכָן
וּמְזֻמָּן לַעֲשׂוֹת עֲבוֹדָה צִיּוֹנִית.</p>

<p>ד&quot;ר בּוֹדֶנְהַיְמֶר עָסַק בְּצִיּוֹנוּת עוֹד לִפְנֵי
שֶׁהִגִּיעָה אֵלָיו קְרִיאָתוֹ שֶׁל הֶרְצֵל; חָשׁוֹב חָשַׁב עַל
פִּתְרוֹן שְׁאֵלַת הַיְּהוּדִים חָמֵשׁ שָׁנִים לִפְנֵי שֶׁפִּרְסֵם
הֶרְצֵל אֶת &#8220;מְדִינַת הַיְּהוּדִים&#8221;. בִּשְׁנַת 1891 כָּתַב
בּוֹדֶנְהַיְמֶר חוֹבֶרֶת בְּשֵׁם &#8220;סוּרְיָה וְאֶרֶץ־יִשְׂרָאֵל כְּמִקְלָט
לִיהוּדֵי רוּסְיָה&#8221;, וְשָׁלשׁ שָׁנִים לִפְנֵי הַקּוֹנְגְרֶס הַצִּיּוֹנִי
הָרִאשׁוֹן יִסְּדוּ בּוֹדֶנְהַיְמֶר וְדָוִד ווֹלְפְסוֹן ­– נְשִׂיא
הַהִסְתַּדְּרוּת הַצִּיּוֹנִית אַחֲרֵי מוֹתוֹ שֶׁל הֶרְצֵל ­– אֶת
הָאֲגֻדָּה הַצִּיּוֹנִית הַרִאשׁוֹנָה בְּגֶרְמַנְיָה. שְׁמָהּ שֶׁל
הַחוֹבֶרֶת שֶׁכָּתַב בּוֹדֶנְהַיְמֶר אָז מֵעִיד, כִּי בַּיָּמִים הָהֵם
הָיְתָה הַצִּיּוֹנוּת עִנְיָן בִּשְׁבִיל יְהוּדֵי רוּסְיָה
שֶׁנִּרְדְּפוּ עַל יְדֵי שִׁלְטוֹן הַצַאר. יְהוּדֵי גֶרְמַנְיָה
נִמְצְאוּ אָז בְּמַצָּב שֶׁל פְּרִיחָה וְנֶהֱנוּ מִן הַזְּכֻיּוֹת
שֶׁהָיוּ לָהֶם, וְכָל מַחֲשַׁבְתָּם הָיְתָה אֵיךְ לְהִטָּמַע בֵּין
הַגֶּרְמַנִּים וּלְטַשְׁטֵשׁ אֶת יַהֲדוּתָם. אֲבָל הָעוֹרֵךְ־דִין
הַצָּעִיר, מַכְּס בּוֹדֶנְהַיְמֶר, לֹא הִסִּיחַ אֶת דַּעְתּוֹ
מֵעִנְיְנֵי הַיַּהֲדוּת, וּבְעוֹדוֹ בֶּן עֶשְׂרִים וְשֵׁשׁ שָׁנִים
כָּתַב אֶת הַחוֹבֶרֶת עַל יִשּׁוּב אֶרֶץ־יִשְׂרָאֵל בִּשְׁבִיל יְהוּדֵי
רוּסְיָה וְלִבּוֹ הָיָה נָתוּן לְיִסּוּד אֲגֻדָּה צִיּוֹנִית. לֵאמֹר,
גַּם בִּסְבִיבָה שֶׁל מִתְבּוֹלְלִים וְהִתְבּוֹלְלוּת הִבְהֵב בְּלִבּוֹ
שֶׁל הַצָּעִיר בּוֹדֶנְהַיְמֶר זִיק יְהוּדִי גָדוֹל, שֶׁעִם הוֹפָעָתוֹ
שֶׁל הֶרְצֵל הָיְתָה לְשַׁלְהֶבֶת.</p>

<p>מִשֶּׁהִתְחִיל הֶרְצֵל בַּהֲכָנוֹת לַקּוֹנְגְרֶס
הָרִאשׁוֹן הִתְעוֹרֵר בּוֹדֶנְהַיְמֶר מִיָּד וְנָתַן יָדוֹ לְהֶרְצֵל,
וְהוּא אֶחָד מֵחֲבְרֵי הַוַּעֲדָה הַמְאַרְגֶּנֶת אֶת הַקּוֹנְגְרֶס
הָרִאשׁוֹן, וְאֶל הַקּוֹנְגְרֶס בָּא כִּשְׁלִיחַ הָאֲגֻדָּה
הַצִּיּוֹנִית אֲשֶׁר הָיְתָה קַיֶּמֶת בְּקֶלְן. הוּא דָּבַק בְּהֶרְצֵל
מִן הָרֶגַע הָרִאשׁוֹן וְעָמַד עַל יָדוֹ עַד רִגְעוֹ הָאַחֲרוֹן. וּמֵאָז
הַקּוֹנְגְרֶס הָרִאשׁוֹן הוּא עוֹשֶׂה בַּהִסְתַּדְּרוּת הַצִּיּוֹנִית
כְּאֶחָד מֵעוֹזְרָיו הַנֶּאֱמָנִים שֶׁל הֶרְצֵל, הַקּוֹרֵא לוֹ &#8220;חַיָּלִי
הַטּוֹב&#8221;. וּכְבָר בַּקּוֹנְגְרֶס הָרִאשׁוֹן מַרְצֶה בּוֹדֶנְהַיְמֶר עַל
הַשְּׁאֵלוֹת כֵּיצַד לְאַרְגֵּן הִסְתַּדְּרוּת צִיּוֹנִית, כֵּיצַד
לִיצוֹר הוֹן לְהִתְיַשְּׁבוּת עַל יְדֵי יִסּוּד בַּנְק לְאֻמִּי וְקֶרֶן
קַיֶּמֶת, וְהוּא נִבְחַר לַוַּעַד הַפּוֹעֵל הַצִּיּוֹנִי כִּנְצִיג
יְהוּדֵי גֶרְמַנְיָה. מֵעַתָּה הִתְנוֹסֵס שְׁמוֹ שֶׁל בּוֹדֶנְהַיְמֶר
בְּכָל פְּעֻלָּה שֶׁעָשָׂה הֶרְצֵל. בּוֹדֶנְהַיְמֶר לִוָּה אֶת הֶרְצֵל
בִּנְסִיעָתוֹ לְקֻשְׁטָא אֶל הַשֻּׂלְטָן הַתֻּרְכִּי, הוּא גַּם לִוָּה
אֶת הֶרְצֵל בִּנְסִיעָתוֹ לְאֶרֶץ־יִשְׂרָאֵל לִפְגּשׁ שָׁם אֶת הַקֵיסָר
וִילְהֶלְם מִגֶּרְמַנְיָה, לְשֵׁם שִׂיחָה עַל הִתְיַשְּׁבוּת
הַיְּהוּדִים בְּאֶרֶץ־יִשְׂרָאֵל.</p>
</blockquote>

<blockquote>
<p>בּוֹדֶנְהַיְמֶר הָיָה אִישׁ פְּעֻלּוֹת. מֵאָז נִבְחַר
כִּנְצִיג יְהוּדֵי גֶּרְמַנְיָה בַּוַּעַד הַפּוֹעֵל הַצִּיּוֹנִי יִסֵּד
אֲגֻדּוֹת צִיּוֹנִיּוֹת רַבּוֹת בְּכָל רַחֲבֵי גֶרְמַנְיָה וְהָיָה
הַנָּשִׂיא הָרִאשׁוֹן שֶׁל הִסְתַּדְּרוּת צִיּוֹנֵי גֶרְמַנְיָה.
בַּקּוֹנְגְרֶס הַצִּיּוֹנִי הָרְבִיעִי עָזַר הַרְבֵּה לִפְּרוֹפ' הֶרְמַן
שַׁפִּירָא בְּנִסּוּחַ הַהַחְלָטוֹת עַל הַקֶּרֶן הַקַּיֶּמֶת וְנִכְנַס
לַדִּירֶקְטוֹרְיוֹן הָרִאשׁוֹן שֶׁלָּהּ, וּזְמַן יָדוּעַ הָיָה נְשִׂיא
הַקֶּרֶן הַקַּיֶּמֶת. בִּימֵי נְשִׂיאוּתוֹ בַּקֶּרֶן הַקַּיֶּמֶת
הֵחֵלּוּ לְהִשְׁתַּמֵּשׁ בְּבוּל שֶׁל הַקֶּרֶן הַקַּיֶּמֶת וְהֵפִיצוּ
אֶת הַקֻּפְסָה הַכְּחֻלָּה וְהֵחֵלּוּ בְּהַרְשָׁמָה
בְּסֵפֶר־הַזָּהָב.</p>
</blockquote>

<blockquote>
<p>בַּשָּׁנִים הָאַחֲרוֹנוֹת יָשַׁב בּוֹדֶנְהַיְמֶר בִּירוּשָׁלַיִם. מִפַּעַם לְפַעַם הָיָה מְפַרְסֵם
מִזִּכְרוֹנוֹתָיו עַל הַתְּקוּפָה הָרִאשׁוֹנָה בַּצִּיּוֹנוּת. וְהִנֵּה
בַּשָּׁבוּעַ שֶׁמָּלְאוּ שְׁלשִׁים וְשֵׁשׁ שָׁנִים לְמוֹתוֹ שֶׁל הֶרְצֵל
­– נִפְטַר מֵאִתָּנוּ וְהוּא בֶּן שִׁבְעִים וְחָמֵשׁ שָׁנִים.</p>

<p>בְּצַוָּאָתוֹ נֶאֱמַר: &#8220;בְּרוּכָה אֶרֶץ זוֹ וּבָרוּךְ
עַם יִשְׂרָאֵל שֶׁלִּי. לְכוּ מֵחַיִל אֶל חַיִל. תִּרְאוּ אֶת
הַגְּאֻלָּה הַשְּׁלֵמָה בִּמְהֵרָה בְּיָמֵינוּ&#8221;.</p>
</blockquote>

<blockquote>
<p>(ת&quot;ש)</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/29561">https://benyehuda.org/read/29561</a></div></body></html>