<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חַיִּים נַחְמָן בְּיַאלִיק</title>
	<meta name="author" content="יצחק יציב"/>
</head>
<body>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBdXpRIiwiZXhwIjpudWxsLCJwdXIiOiJibG9iX2lkIn19--13e897c99839ac8f38f2f4a60e6df504d831386f/%D7%91%D7%99%D7%90%D7%9C%D7%99%D7%A7.png" alt="ביאליק.png" />
<figcaption>ביאליק.png</figcaption>
</figure>

<p><strong>(תר&#8220;ל – תרצ&#8221;ד)</strong></p>

<br />

<h2 id="א.בְּיַאלִיקהַמּוֹכִיחַ">א. בְּיַאלִיק הַמּוֹכִיחַ</h2>

<p>בַּעֲשָׂרָה בְּטֵבֵת שְׁנַת תר&quot;ל קָרָה הַנֵּס. לְאָב
מוֹזֵג, שֶׁהִתְפַּרְנֵס מִמְּכִירַת מַשְׁקָאוֹת לַעֲרֵלִים שְׁטוּפֵי
שִׁכְּרוּת –</p>

<p>מֵאֲחוֹרֵי חָבִיּוֹת מֶזֶג, עַל גַּבֵּי סֵפֶר
צְהוּב־גְּוִילִים, נִגְלָה עָלַי רֹאשׁ אָבִי, גֻּלְגֹּלֶת קָדוֹשׁ
מְעֻנֶּה.</p>

<p>וּלְאֵם –
&#8230;עֲנִיָּה סֹעֲרָה, לֹא נֻחָמָה וְלֹא רֻחָמָה! –
נוֹלַד הַיֶּלֶד חַיִּים נַחְמָן, הוּא הַיֶּלֶד אֲשֶׁר
הָיָה לְפֶה לְדוֹרוֹת רַבִּים, לְהַבִּיעַ אֶת עֱנוּת יִשְׂרָאֵל
וְתִקְוָתוֹ.</p>

<p>נֵס גָּדוֹל. יֶלֶד זֶה שֶׁגָּדַל בְּעוֹלָם אֲשֶׁר
כִּמְשׁוֹרֵר רָאָה אוֹתוֹ בְּעֵינֵי הַמְעֻנִּים וְהַקְּדוֹשִׁים שֶׁל
יִשְׂרָאֵל בְּכָל הַדּוֹרוֹת: &#8220;וְכָל הָאָרֶץ לִי גַרְדֹּם&#8221; – נֵס הָיָה
שֶׁגָּדַל, לָמַד, פָּעַל וַיְהִי לִמְשׁוֹרֵר הַדּוֹרוֹת שֶׁל עַמּוֹ
הָאֻמְלָל.</p>

<p>יוֹם זִכָּרוֹן גָּדוֹל הוּא יוֹם הֻלַּדְתּוֹ שֶׁל
חַיִּים נַחְמָן בְּתוֹלְדוֹת עַמֵּנוּ. מִבַּעַד לָאֵדִים שֶׁל הַגַּזִים
הַמַּרְעִילִים הָעוֹלִים מִקְּרוֹנוֹת־הַבָּקָר, בָּהֶם כּוֹלְאִים
הַנַצִים אֲלָפִים מִיִּשְׂרָאֵל וּמוֹלִיכִים אֶל מוֹת־חֶנֶק, אָנוּ
שׁוֹמְעִים אֶת זַעֲקַת הַמְשׁוֹרֵר:</p>

<blockquote>
<p>הַתַּלְיָן! הֵא צַוָּאר! – קוּם שְׁחָט!</p>

<p>עָרְפֵנִי כַּכֶּלֶב, לְךָ זְרוֹעַ עִם קַרְדֹּם,</p>

<p>וְכָל הָאָרֶץ לִי גַרְדֹּם –</p>

<p>וַאֲנַחְנוּ – אֲנַחְנוּ הַמְעָט –</p>
</blockquote>

<p>בִּפְסוּקִים אֵלֶּה הִבִּיעַ הַמְשוֹׁרֵר אֶת מִשְׁפָּטוֹ
עַל כָּל הַגּוֹיִים אֲשֶׁר הִתִּירוּ אֶת דָּמֵנוּ. כִּי עוֹלָם לְלֹא
צֶדֶק הֵם מְקִימִים. &#8220;אֲנַחְנוּ הַמְעָט&#8221; דּוֹרְשִׁים צֶדֶק:</p>

<blockquote>
<p>וְאִם יֵשׁ צֶדֶק – יוֹפַע מִיָּד!</p>

<p>אַךְ אִם אַחֲרֵי הִשָּׁמְדִי מִתַּחַת רָקִיעַ</p>

<p>הַצֶּדֶק יוֹפִיעַ –</p>

<p>יְמֻגַּר־נָא כִּסְאוֹ לָעַד!</p>

<p>בָּזֶה יִבָּחֲנוּ הָעַמִּים. &#8220;אֲנַחְנוּ הַמְעַט&#8221;</p>
</blockquote>

<p>יְכוֹלִים וְרוֹצִים לִחְיוֹת תַּחַת מִשְׁטָר שֶׁל צֶדֶק. אֲנַחְנוּ
תּוֹבְעִים אוֹתוֹ. כָּל הוֹרְגֵינוּ חוֹסִים בְּרֶשַׁע עוֹלָמִים. עַל
כֵּן יַהַרְגוּנוּ. כִּי עַל תְּבִיעַת הַצֶּדֶק אָנוּ נֶהֱרָגִים.</p>

<p>אַךְ גְּדוֹלָה תּוֹכַחְתּוֹ גַם כְּלַפֵּינוּ, כְּלַפֵּי
כָּל אֶחָד וְאֶחָד מֵאִתָּנוּ, אֲשֶׁר לֹא יֵדַע לַעֲמֹד עֲמִידַת
גְּבוּרָה בְּיוֹם עֶבְרָה וָזַעַם. אֲיֻמָּה תּוֹכַחְתּוֹ כְּלַפֵּי כָּל
יְהוּדִי אֲשֶׁר בְּיוֹם פְּרָעוֹת הִתְחַבֵּא בַּמַּרְתֵּף וְלֹא יָצָא
נֶגֶד אוֹיֵב־רוֹצֵחַ בַּחֲמַת־יִאוּשׁ לַעֲמֹד עַל נַפְשׁוֹ עֲמִידַת
כָּבוֹד, כְּיָאוּת לְבֶן הָעָם אֲשֶׁר תְּבִיעַת הַצֶּדֶק מַצְדִּיקָה אֶת
חַיָּיו, וְאֶל אֵלֶּה הוּא אוֹמֵר:</p>

<blockquote>
<p>וְגָדוֹל הַכְּאֵב מְאֹד וּגְדוֹלָה מְאֹד הַכְּלִמָּה –</p>

<p>וּמַה מִּשְּׁנֵיהֶם גָּדוֹל? אֱמוֹר אַתָּה, בֶּן אָדָם!</p>
</blockquote>

<p>אָכֵן תּוֹכַחַת אֱלֹהֵי יִשְׂרָאֵל בְּפִיו, קָשָׁה
וַאֲיֻמָּה, וְהִיא מָקוֹר לְעִדּוּד, לַעֲמִידָה אֵיתָנָה נֶגֶד
הָרוֹצְחִים. כִּי רוֹצְחִים הֵם וּמוּסַר אֱלֹהַּ לֹא יֵדְעוּ.
נֵס גָּדוֹל. בִּימֵי זַעַם אֵלֶּה נִשְׁאַב גְּבוּרָה
מִמַּעְיָנוֹ, נַעֲלֶה עַל רֹאשׁ צַעֲרֵנוּ אֶת דִּבְרֵי הַמּוֹכִיחַ
וְנֵדַע עַל מָה אֲנַחְנוּ נֶהֱרָגִים וְנֶגֶד מִי אֲנַחְנוּ עוֹמְדִים.</p>

<p>יוֹם זִכָּרוֹן גָּדוֹל הוּא לָנוּ יוֹם הֻלַּדְתּוֹ שֶׁל חַיִּים נַחְמָן
בְּיַאלִיק, זִכְרוֹנוֹ לִבְרָכָה.</p>

<p>(תשׁ&quot;ג)</p>

<br />

<h2 id="ב.אֵבֶלבְּיַאלִיק">ב. אֵבֶל בְּיַאלִיק</h2>

<p>רֵאשִׁית הָעֶרֶב. בַּגָּן הַגָּדוֹל שֶׁל הַתַּעֲרוּכָה –
שֶׁקֶט. מְנוֹרוֹת־הַחַשְׁמַל מְפִיצוֹת אוֹר קָרִיר. הַמִּמְטָרָה בְּצַד
שְׂמֹאל מַתִּיזָה &#8220;גֶּשֶׁם&#8221; עַל מַרְבָד יָרֹק. כְּלַבְלַב לְבֶן־שֵׂעָר
יוֹשֵׁב לְיַד הַשְּׁבִיל הַמּוֹלִיךְ אֶל תַּעֲרוּכַת־בְּיַאלִיק,
וּכְאִלּוּ מַקְשִׁיב לַמַּנְגִּינָה הָעֲצוּבָה הַבָּאָה
מִבִּפְנִים.</p>

<p>הִנֵּה תַּעֲרוּכַת בְּיַאלִיק. אַפְלוּלִית הִיא
הִכְנִיסָה לַבַּיִת הַזֶּה. הַס. לְנֶגֶד עֵינֶיךָ כֶּתֶם בָּהִיר –
הַמַּסֵּכָה שֶׁל בְּיַאלִיק, מַסֶּכֶת פָּנָיו אַחֲרֵי מוֹתוֹ. כְּאֵב
יִסּוּרָיו הָאַחֲרוֹנִים בִּשְׁעַת יְצִיאַת נִשְׁמָתוֹ מַקְרִין
עֲדִינוּת וָרֹךְ. שְׁחוֹר מִסָּבִיב וּפְרָחִים. רוֹעֵד הַלֵּב
וּמִשְׁתַּחֲוֶה בִּדְמָמָה בִּפְנֵי קְלַסְתֵּר פָּנָיו שֶׁל הַמְשׁוֹרֵר.
זֶה הָיָה מַרְאֵהוּ לִפְנֵי רִדְתּוֹ אֱלֵי קֶבֶר, כָּךְ הִבִּיטוּ
עֵינָיו הָעֲצוּמוֹת אֵלֵינוּ מַבָּט אַחֲרוֹן עֲלֵי אֲדָמוֹת&#8230;
עֵינֵי בְּיַאלִיק פְּקוּחוֹת לִרְוָחָה. הִנֵּה הֵן</p>

<p>הָעֵינַיִם הַמְּצִיצוֹת אֵלֵינוּ בָּאוּלָם הַגָּדוֹל הַזֶּה, טְרַקְלִין
יְצִירָתוֹ שֶׁל חַיִּים נַחְמָן בְּיַאלִיק. פֹּה בְּיַאלִיק הַחַי,
הַמֵּאִיר לְעוֹלְמֵי עוֹלָמִים. זָהֳרוֹ לֹא יִכְבֶּה.
פֹּה יֵשׁ הַרְבֵּה מִבְּיַאלִיק, מִשִּׁירוֹ הָרִאשׁוֹן
וְעַד הָאַחֲרוֹן, כָּל אֲשֶׁר כָּתַב: שִׁיר, סִפּוּר, מַאֲמָר. כָּל
אֲשֶׁר תִּרְגֵּם, אָסַף וְלִקֵּט מִן הָאַגָּדָה וּמֵאוֹצְרוֹת הַשִּׁירָה
הָעַתִּיקִים.</p>

<p>אֲבָל לֹא זֶה בִּלְבָד. יָקָר לָנוּ בְּיַאלִיק וְרוֹצִים
אָנוּ לִרְאוֹת גַּם אֵיךְ כָּתַב בְּיַאלִיק, רוֹצִים אֲנַחְנוּ לִרְאוֹת
אֶת כְּתָב־יָדוֹ, רוֹצִים אָנוּ לִרְאוֹת גַּם אֶת הַדְּבָרִים
שֶׁסָּבְבוּ אוֹתוֹ בַּחֲדַר עֲבוֹדָתוֹ. עַל כֵּן – הִנֵּה מֻצָּג
לְפָנֵינוּ כָּאן גַּם שֻׁלְחַן־הַכְּתִיבָה שֶׁלוֹ וְהַכִּסֵּא עָלָיו
יָשַׁב, הַתְּמוּנָה שֶׁהָיְתָה לְנֶגֶד עֵינָיו בִּשְׁעַת עֲבוֹדָתוֹ,
וְהִנֵּה מִכְתָּבָיו לִידִידָיו, לְסוֹפְרִים, לִמְלֻמָּדִים, כְּתוּבִים
בְּעֶצֶם יָדוֹ. אֲנַחְנוּ קוֹרְאִים בִּכְתָב־יָדוֹ וּמְשַׁוִּים לִפְנֵי
עֵינֵינוּ אֶת הַיָּד הַכּוֹתֶבֶת וְאֶת תְּמוּנַת הַכּוֹתֵב, מִתְקָרְבִים
לְרוּחוֹ וְחַיִּים עִם רוּחוֹ, עִם מַחְשְׁבוֹתָיו אֲשֶׁר הָגָה, עִם
רִגְשׁוֹתָיו שֶׁהִבִּיעַ בְּשִׁירָיו. הוּא חַי אִתָּנוּ, וְיָקָר לָנוּ
כָּל דָּבָר אֲשֶׁר נָגַע בּוֹ. אֲנַחְנוּ עוֹמְדִים וּמִסְתַּכְּלִים
בְּמַקְלוֹ. זֶה הַמַּקֵּל אֲשֶׁר אָחַז בְּיָדוֹ בְּצֵאתוֹ מִבֵּיתוֹ
וְשֶׁסִּמָּנָיו, כְּפִי שֶׁהוּא עַצְמוֹ מְתָאֵר אוֹתוֹ כְּשֶׁאָבַד
מִמֶּנּוּ וּבִקֵּשׁ שֶׁיַּחֲזִירוּ לוֹ אֶת הָאֲבֵדָה, הֵם:</p>

<p>&#8220;כֻּלּוֹ עֵץ עָבֶה וּמֵרֹאשׁוֹ וְעַד סוֹפוֹ (לְרַבּוֹת
בֵּית־יָדוֹ הַכָּפוּף בַּחֲצִי עִגּוּל מִנֵּיהּ וּבֵיהּ) מִחוּץ כֻּלּוֹ
חֲרִיצִים מָאֳרָכִים וּסְמוּכִים זֶה לזה, כְּעֵין רְהָטִים קְטַנִּים
בְּלִי שׁוּם רְוָחִים פְּנוּיִים. צִבְעוֹ – צָהֹב, שָׁחוּם קְצָת.
בְּסוֹפוֹ לְמַטָּה טַבַּעַת בַּרְזֶל שְׁחוּקָה&#8221;.</p>

<p>הַמַּקֵּל עוֹמֵד כָּאן. גַּם כַּרְטִיס־הַקּוֹרֵא שֶׁלּוֹ
בַּסִּפְרִיָּה הַלְּאֻמִּית, גַּם הַתְּעוּדָה שֶׁלּוֹ, גַּם
הַפְּרוֹטוֹקוֹלִים מִישִׁיבוֹת מוֹרִים בִּהְיוֹתוֹ מוֹרֶה בִּימֵי
עֲלוּמָיו, כְּתוּבִים בִּכְתָב־יָדוֹ. רַבִּים הַדְּבָרִים הַצְּבוּרִים
כָּאן, אַךְ בְּעִקָּר סְפָרָיו.</p>

<p>פֹּה נִמְצָאִים סְפָרָיו שֶׁיָּצְאוּ בְּאַחַת־עֶשְׂרֵה
מַהֲדוּרוֹת. פֹּה הָעִתּוֹנִים, הַיַּרְחוֹנִים וְהַמְאַסְּפִים אֲשֶׁר
בָּהֶם הִדְפִּיס אֶת דְּבָרָיו לִפְנֵי שֶׁיָּצְאוּ בְּסֵפֶר. בְּשׁוּרָה
אֲרֻכָּה שֶׁל אֲרוֹנוֹת נִמְצָאִים דִּבְרֵי בְּיַאלִיק הַמְתֻרְגָּמִים
בִּתְשַׁע־עֶשְׂרֵה שָׂפוֹת.</p>

<p>וְהִנֵּה בְּיַאלִיק לִילָדִים – שִׁירָיו
וּפִזְמוֹנוֹתָיו אֲשֶׁר כָּתַב בִּשְׁבִיל הַיְלָדִים, סִפּוּרֵי
הַמִּקְרָא לִילָדִים, סִפְרֵי לִמּוּד, סִפְרֵי הָאַגָּדָה, אַגָּדוֹתָיו,
הַצִּיּוּרִים לַשִּׁירִים וְהַתָּוִים לְזִמְרָה. צַיָּרִים רַבִּים
נִסּוּ לְצַיֵּר אֶת בְּיַאלִיק וּפַסָּלִים שׁוֹנִים נִסּוּ לְעַצֵּב אֶת
פָּנָיו בְּפִסְלֵי גֶּבֶס וּבְּרוֹנְזָה. רַבּוֹת אֵפוֹא הַתְּמוּנוֹת
הַתְּלוּיוֹת כָּאן עַל הַקִּירוֹת, הַמַּרְאוֹת אֶת בְּיַאלִיק
בִּצְבָעִים שׁוֹנִים: כָּל צַיָּר מְנַסֶּה לְהַרְאוֹת לָנוּ אֶת
בְּיַאלִיק כְּפִי שֶׁהוּא רוֹאֶה אוֹתוֹ בְּעֵינָיו וּכְפִי שֶׁהוּא
מֵבִין אוֹתוֹ בְּרוּחוֹ. וְהוּא הַדִּין עִם הַפַּסָּלִים. אַל
תִּתְפַּלְּאוּ אֵפוֹא אִם תִּרְאוּ &#8220;בְּיַאלִיקִים&#8221; שׁוֹנִים
בַּתְּמוּנוֹת וּבַפְּסָלִים הַשּׁוֹנִים.</p>

<p>יֵשׁ פֹּה הַרְבֵּה צִלּוּמִים שֶׁל בְּיַאלִיק: עִם
מֶנְדֶּלִי מוֹכֵר סְפָרִים, עִם דָּוִד פְרִישְׁמַן, עִם י. ל. פֶּרֶץ,
עִם אַחַד־הָעָם, עִם שׂ. בֶּן־צִיּוֹן, עִם הַמְשׁוֹרְרִים שָׁאוּל
טְשֶׁרנִיחוֹבְסְקִי וְז. שְׁנֵיאוּר, בְּחֶבְרַת סוֹפְרִים וִידִידִים,
וּבְּיַאלִיק לְבַדּוֹ, בִּתְקוּפוֹת שׁוֹנוֹת וּבִמְקוֹמוֹת
שׁוֹנִים.</p>

<p>מִלְּבַד בְּיַאלִיק הַמְשׁוֹרֵר וְהַסּוֹפֵר יֵשׁ כָּאן
גַּם בְּיַאלִיק הָעוֹרֵךְ וּמְתַקֵּן דִּבְרֵי אֲחֵרִים. זְמַן יָדוּעַ
הָיָה בְּיַאלִיק עוֹרֵךְ אֶת יַרְחוֹן &#8220;הַשִּׁלֹּחַ&#8221;, עָמַד בְּרֹאשׁ
הוֹצָאַת סְפָרִים, וּבְכָל אֲשֶׁר נָגְעָה יָדוֹ הֵבִיאָה
בְּרָכָה.</p>

<p>סוֹפְרִים רַבִּים כָּתְבוּ עַל בְּיַאלִיק, פֵּרְשׁוּ אֶת
שִׁירָתוֹ. הִסְבִּירוּ אֶת דְּבָרָיו, הֶעֱרִיכוּ אוֹתוֹ. גַּם בִּקְּרוּ
קָשֶׁה אֶת שִׁירָיו. וּבְרֵאשִׁית דַּרְכּוֹ הָיוּ גַּם מְבַקְּרִים
שֶׁכָּתְבוּ רָעוֹת עַל שִׁירָתוֹ וּבִטְּלוּהָ. כָּךְ הוּא הַדָּבָר –
כָּל הַתְחָלָה קָשָׁה וְלֹא הֱבִינוּהוּ תְּחִלָּה.</p>

<p>גָּדוֹל הוּא כָּאן אֹסֶף הָעִתּוֹנִים שֶׁבָּהֶם
מְבַכִּים אֶת מוֹתוֹ שֶׁל בְּיַאלִיק – אֵבֶל גָּדוֹל לַיְּהוּדִים בְּכָל
אַרְצוֹת תֵּבֵל.</p>

<p>(תרצ&quot;ה)</p>

<h2 id="ג.בְּיַאלִיקשֶׁבְּעַל־פֶּה">ג. בְּיַאלִיק שֶׁבְּעַל־פֶּה</h2>

<p>אֲנַחְנוּ מְכַבְּדִים אֶת זִכְרוֹ שֶׁל בְּיַאלִיק
בִּקְרִיאָה בְּשִׁירָיו, פִּזְמוֹנָיו, סִפּוּרָיו וּבְדִבְרֵי
הַמַּחֲשָׁבָה שֶׁהִנְחִיל לָנוּ – אִישׁ אִישׁ כְּפִי הֲבָנָתוֹ,
צְעִירִים וּקְשִׁישִׁים, נֹעַר וִילָדִים.</p>

<p>וְאוּלָם נוֹסָף עַל יְרֻשָּׁתוֹ בִּכְתָב הִנְחִיל לָנוּ
מְשׁוֹרְרֵנוּ הַגָּדוֹל גַּם יְרֻשָּׁה בְּעַל פֶּה – הֲלֹא הֵם
שִׂיחוֹתָיו עִם אֲנָשִׁים שׁוֹנִים בִּזְמַנִּים שׁוֹנִים.</p>

<p>בְּדֶרֶךְ כְּלָל מַשְׁקִיעַ הַסּוֹפֵר אֶת כָּל כֹּחוֹ
וְאֶת כָּל כִּשְׁרוֹנוֹ בַּדְּבָרִים שֶׁהוּא כּוֹתֵב, כְּשֶׁהוּא יוֹשֵׁב
לְיַד שֻׁלְחַן הַכְּתִיבָה וְרוֹשֵׁם אֶת הַרְגָּשׁוֹתָיו
וּמַחְשְׁבוֹתָיו עַל הַנְּיָר. הוּא כּוֹתֵב וְקוֹרֵא אֶת שֶׁהוּא כּוֹתֵב
וְשׁוֹקֵל כָּל מִלָּה, בּוֹחֵן כָּל צְלִיל שֶׁל חָרוּז, בּוֹדֵק אֶת
הַקֶּצֶב וְלוֹטֵשׁ כָּל פָּסוּק, עַד שֶׁהוּא מוֹצִיא אֶת יְצִירָתוֹ
מִתַּחַת יָדוֹ מְתֻקֶּנֶת. וְכָךְ אֲנַחְנוּ מְקַבְּלִים מִידֵי
הַמְשׁוֹרֵר וְהַסּוֹפֵר אֶת הַשִּׁיר, אֶת הַסִּפּוּר וְאֶת הֲגִיגֵי
רוּחוֹ. אַךְ לֹא כָּל סוֹפֵר וְלֹא כָּל מְשׁוֹרֵר
יָכוֹל לְהַבִּיעַ אֶת מַחְשְׁבוֹתָיו וְרִגְשׁוֹתָיו בְּעַל־פֶּה,
בְּשִׂיחָה עִם חָבֵר וְרֵעַ, בְּאוֹתוֹ הַכִּשְׁרוֹן כַּאֲשֶׁר יַבִּיעַ
זֹאת בְּשִׁבְתּוֹ לְיַד שֻׁלְחַן־הַכְּתִיבָה.</p>

<p>אֲנַחְנוּ אוֹמְרִים, כִּי הַמְשׁוֹרֵר וְהַסּוֹפֵר
כָּתְבוּ אֶת דִּבְרֵיהֶם כְּשֶׁצָּלְחָה עֲלֵיהֶם הָרוּחַ, כַּאֲשֶׁר
צָלְחָה עַל הַנָּבִיא שֶׁהִתְנַבֵּא לִדְבַר ה'. וְאוּלָם רוּחַ
הַשִּׁירָה לֹא בְּכָל עֵת וּבְכָל שָׁעָה תְּפָעֵם אֶת הַמְשׁוֹרֵר וְאֶת
הַסּוֹפֵר. רַק כְּשֶׁתִּפְקְדֵהוּ רוּחַ הַשִּׁירָה יִכְתֹּב אֶת
דְּבָרָיו וְיַעֲלֶה אוֹתָם עֲלֵי גִּלָּיוֹן. כֵּן יִתָּכֵן כִּי תִצְלַח
עַל הַמְשׁוֹרֵר וְהַסּוֹפֵר רוּחַ הַשִּׁירָה אַף בְּשִׂיחָה, וְאָז
יָפִיק פִּיו מַרְגָּלִיּוֹת, כְּדִבְרֵי־שִׁירָה כְּתוּבִים. אוּלָם אַךְ
מְעַטִּים הֵם הַמְשׁוֹרְרִים וְהַהוֹגִים שֶׁשִּׂיחוֹתֵיהֶם עִם
הָאֲנָשִׁים הֵם כְּדִבְרֵיהֶם בִּכְתָב.</p>

<p>חַיִּים נַחְמָן בְּיַאלִיק הָיָה מְשׁוֹרֵר וְסוֹפֵר
כִּמְעַט בְּכָל שִׂיחָה מִשִּׂיחוֹתָיו. אַף בְּשִׂיחָה פְּשׁוּטָה
הִבִּיעַ אֶת דְּבָרָיו מִתּוּךְ שְׁאָר רוּחַ, כְּאִלּוּ פָּקְדָה אוֹתוֹ
רוּחַ הַשִּׁירָה. בְּשִׂיחוֹתָיו הָיָה אוֹמֵר דִּבְרֵי חָכְמָה
וּמַחֲשָׁבָה שֶׁהָיוּ רְאוּיִים לְהִכָּתֵב. כָּל עִנְיָן שֶׁדִּבֵּר
עָלָיו זָרַח עָלָיו אוֹר רוּחוֹ הַפִּיּוּטִית, אוֹר נַפְשׁוֹ. בְּיַאלִיק
הָיָה בָּקִי בְּסִפְרוּתֵנוּ הָעַתִּיקָה וְהַחֲדָשָׁה וְיָדַע הַרְבֵּה
בְּסִפְרוּת הָעוֹלָם, וּבְכָל שִׂיחָה בָּלְטָה יְדִיעָתוֹ הָעֲמֻקָּה
בָּעִנְיָן שֶׁדִּבֵּר בּוֹ. וְהִנֵּה קָרָא אֵיזֶה סֵפֶר אוֹ עִתּוֹן
וְיָצָא לָרְחוֹב וְנִפְגַּשׁ עִם מִישֶׁהוּ אוֹ מִישֶׁהוּ נִכְנַס
לְבֵיתוֹ, וְהוּא עֲדַיִן תַּחַת רשֶׁם הַדְּבָרִים שֶׁקָּרָא אוֹ רָאָה,
וּפוֹתֵחַ בְּשִׂיחָה. מִיָּד מֵפִיק פִּיו מַחֲשָׁבוֹת וְהָרְגָשׁוֹת
עֲמֻקּוֹת, וְהַשּׁוֹמֵעַ שֶׁזָּכָה לְכָךְ רוֹאֶה לְפָנָיו אֶת הַיּוֹצֵר
הַמַּתִּיז נִיצוֹצוֹת שֶׁל שִׁירָה נַעֲלָה. וּכְשֶׁהוּא מְדַבֵּר עֵינָיו
נְטוּיוֹת כְּלַפֵּי פְּנִים, כִּמְעַט שֶׁלֹּא יַבִּיט אֶל הַשּׁוֹמֵעַ,
אֶלָּא לְתוֹךְ נַפְשׁוֹ, שֶׁמִּמַּעֲמַקֶּיהָ הוּא דּוֹלֶה אֶת
דְּבָרָיו.</p>

<p>חַיִּים נַחְמָן בְּיַאלִיק הָיָה אִישׁ־שִׂיחָה
וְהִתְהַלֵּךְ בֵּין הָאֲנָשִׁים וּפִזֵּר בְּיָד נְדִיבָה אֶת אוֹצְרוֹת
רוּחוֹ. אֲנָשִׁים רַבִּים שָׁמְרוּ עַל דְּבָרָיו וּבְתֹם הַשִּׂיחָה
הָלְכוּ לְבָתֵּיהֶם וְרָשְׁמוּ כַּמָּה מֵרַעְיוֹנוֹתָיו כְּפִי
שֶׁזָּכְרוּ אוֹתָם.</p>

<p>עוֹד בְּחַיֵּי בְּיַאלִיק, וּבְיִחוּד אַחֲרֵי מוֹתוֹ,
הִתְחִילוּ מִתְפַּרְסְמִים דְּבָרָיו שֶׁבְּעַל־פֶּה בְּעִתּוֹנִים
שׁוֹנִים. דְּבָרִים אֵלֶּה לֹא מְעַטִּים הֵם. לִפְנֵי שָׁנִים אֲחָדוֹת
יָצְאוּ שְׁנֵי כְּרָכִים מִדִּבְרֵי בְּיַאלִיק בְּעַל־פֶּה, אֲבָל אֵלֶּה
הֵם אַךְ מִעוּטָם שֶׁל דְּבָרָיו שֶׁנִּתְפַּרְסְמוּ. אֲנָשִׁים שׁוֹנִים
עֲדַיִן מְפַרְסְמִים גַּם כַּיּוֹם דְּבָרִים שֶׁשָּׁמְעוּ מִפִּי
בְּיַאלִיק. בְּמֶשֶׁךְ הַזְּמַן יְכֻנְּסוּ כָּל הַדְּבָרִים הָאֵלֶּה
בִּסְפָרִים וְדִבְרֵי בְּיַאלִיק שֶׁבְּעַל־פֶּה יִתְפְּסוּ מָקוֹם
חָשׁוּב בַּאֲרוֹן הַסְּפָרִים שֶׁלָּנוּ. נִקְרָא אֶת דְּבָרָיו
וְנִשְׁאַב מִמַּעְיַן מַחֲשַׁבְתּוֹ הַזַּךְ יָמִים רַבִּים.</p>

<p>(תש&quot;ו)</p>

<br />

<br />


</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31034">https://benyehuda.org/read/31034</a></div></body></html>