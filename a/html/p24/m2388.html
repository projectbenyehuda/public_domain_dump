<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ספר הבדיחה והחידוד: חריפים, מפולפלים ומליצים</title>
	<meta name="author" content="אלתר דרויאנוב"/>
</head>
<body>

<h2 id="א">[א]</h2>

<p>2196 חריף מובהק ישב וגרס. הפסיק ממשנתו וניפנה למקום שניפנה. שב וביקש לחזור למשנתו – ולא יכול: לא מצא משקפיו על הגמרא שלפניו. זקף אגודלו והתחיל דן בינו לבין עצמו:</p>

<p>המשקפים שלי היכן הם? תאמר: בא אדם ונטל אותם? ממה-נפשך קשה: אדם, שזקוק למשקפיים, יש לו משקפיים; אדם, שאינו זקוק למשקפיים, מה לו ולמשקפיים? תאמר: בא גנב וגנב אותם? הדרא קושיה לדוכתא: מה הנאה תהא לו מהם ולמי ימכרם? אדם, שזקוק למשקפיים, יש לו משקפיים; אדם, שאינו זקוק למשקפיים, מה לו ולמשקפיים? – על-כורחך אתה אומר: נטל אותם אדם, שזקוק למשקפיים ובאמת יש לו משקפיים, אלא שנאנס לצאת ועקרם מעל-גבי חוטמו והניחם על-גבי מצחו ויצא ושכח, ומחמת שיכחה נטל את המשקפיים שלי.</p>

<p>טפח החריף בידו על הגמרא:</p>

<p>הואיל וכך, נאמר עדיפה מזו: שמא אני גופי נאנסתי לצאת ועקרתי משקפי מעל גבי חוטמי והנחתים על-גבי מצחי ויצאתי ושכחתי? משמש מצחו בידו, מצא משקפיו ונחה דעתו:</p>

<p>השתא אתי שפיר&#8230;</p>

<br>

<p>2197 אור לשישי בשבת ישבו תלמידי-חכמים בבית המדרש וחזרו על &#8220;השיעורים&#8221; של השבוע. אחד מהם חטפתו שינה. וכשהקיץ, הרגיש, שהיארמולקה נשמטה לו מראשו ואיננה. מיד הוציא מטפחתו מכיסו וכיסה ראשו, אף נסתכל לצדדים וראה: בסוף השולחן, מקום שישב חברו תחילה, מונחת יארמולקה יתומה, שאין לה בעלים. עמד ודן עם נפשו:</p>

<p>אם תאמר: יארמולקה זו שלי היא, היכן יארמולקה שלו? ואם תאמר, שלו היא, היכן יארמולקה שלי?</p>

<p>נמלך והשיב:</p>

<p>לעולם שלי היא, אלא מה, היכן יארמולקה שלו – מאי חזית, שאני חייב לחשוש ליארמולקה שלו, שמא להיפך, והוא חייב לחשוש ליארמולקה שלי?</p>

<p>נטל את היארמולקה, חבשה לראשו ונחה דעתו&#8230;</p>

<br>

<p>2198 מלמד גילגל עם בניו של מוכסן בכפר. שלח מכתב לאשתו וכתב לה:</p>

<p>&#8220;&#8230; ועוד אני מבקש, שתשלחי לי על-ידי הערל המוכ&#8221;ז סנדליך שלך. ובכוונה תחילה כותב אני &#8216;סנדליך שלך&#8217;, שאם אכתוב &#8216;סנדלי שלי&#8217;, תקראי את &#8216;סנדלי שלי&#8217; ותשלחי לי סנדליך שלך, ומה צורך יש לי בסנדליך שלך? לפיכך מדייק אני וכותב &#8216;סנדליך שלך&#8217;, כדי שתקראי &#8216;סנדליך שלך&#8217; ותשלחי לי סנדלי שלי&#8230;&quot;</p>

<br>

<p>2199 שבוע ימים עשה בנימין-בינוש הצמר בבודאפשט למכור צמרו. עכשיו הוא שב למארמורוש: שם ביתו. לבו טוב עליו, וכרטיס קנה של המחלקה השנייה.</p>

<p>אחת בשנה, אחרי מכירה טובה ומוצלחת, רשאי גם הוא לטעום טעם של מחלקה שנייה, שמפונקים נוסעים בה.</p>

<p>ממולו יושב אדם הדור בלבושו, סיגרה יפה בפיו, עיתון של גויים בידו, והכרת פניו עונה בו, שמזרעו של אברהם הוא.</p>

<p>נכנס הקונדוקטור לבדוק את הכרטיסים וראה בנימין-בינוש, שגם אותו הדור נוסע למארמורוש, תהה והתחיל דן עם נפשו:</p>

<p>שכנו זה מי הוא, ומה לו ולמארמורוש? תאמר: לחתונתו של הדוקטור הוא נוסע? אי אפשר. מעכשיו ועד חתונתו של הדוקטור יותר משבועיים, ומה יעשה כל אותם הימים והלילות? ישב וילמד משניות עם תפארת-ישראל או מסכתא נדרים עם הר&quot;ן? – תאמר: לשם שידוך הוא נוסע למארמורוש? שטות! שמא כלה ראויה לו ימצא במארמורוש? מי? אסתרק&#8217;ה, בתו של משה-גרשון המוכסן – בתולה, שהיא למעלה משלושים? או אולי לאה&#8217;קה, בתו של חיים-יוסל המלוה? חס ושלום! משכיל הדור כמותו לא יתחתן בנשך מוצץ-דם?&#8230; אם-כן, מי הוא שכנו, היושב ממולו ומה לו ולמארמורוש? סילסל בנימין-בינוש פיאותיו, לעס זקנו –ופניו אורו:</p>

<p>ברוך השם! יגע ומצא&#8230; מאיר כוהן הקבלן פשט את הרגל, אלפים ורבבות שמט, ולעניין שמיטה גדולה זו נוסע הלה למארמורוש&#8230; בתורת בעל-חוב לגבות את חובו? לא; אי אפשר. הרי הוא יושב וקורא את העיתון-במנוחה שלימה ופניו שקטים ונוחים כאדם, שאין לו שום דאגה בלבו. אלא מה עניינו אצל השמיטה של מאיר? עורך-דין הוא ומאיר מביאו אליו מבודאפשט הבירה, כי יעמוד לימינו וילמדהו דרך, שלא יצטרך להקיא חיל-זרים שבלע. השתא ניחא&#8230; ברם, גנב זה, מאיר, שרימה וזייף ועשה כל דבר אסור, כיצד אינו מתיירא לסכן נפשו ולגלות חטאיו ופשעיו לאדם זר?</p>

<p>שוב סילסל בנימין-בינוש פיאותיו, שוב לעס זקנו ושוב אורו פניו: מניין אתה אומר, שאדם זר הוא? שמא ממשפחתו של מאיר הוא, בנה של שפרינצה, אחותו של מאיר, ובבודאפשט הוא יושב ועורך-דין הוא?&#8230; לא; אי אפשר. כלום הוא, בנימין-בינוש, את החופה של שפרינצה אינו זוכר? לפני עשרים ושש שנים היתה החופה, בזי&quot;ן אדר, בחצר בית-המדרש הירוק. ואילו הלה קרוב לבן שלושים וחמש הוא. לא פחות&#8230;</p>

<p>הרף-עין – וחיוך קל ריפרף לו לבנימין-בינוש על שפתיו:</p>

<p>בנימין-בינוש טיפש, מנא לך שהוא בנה של שפרינצה, אחותו של מאיר? שמא הוא בנו של מיכ&#8217;קה, אחיו של מאיר? פשיטא!&#8230; חתונתו של מיכ&#8217;קה היתה בחמישה-עשר בשבט, לפני שלושים ושבע שנים, החופה היתה בחצר בית-המדרש של הכנסת-אורחים, והלה בנו הוא, עורך-דין ויושב בבודאפשט. דוקטור כוהן, עורך-דין בבודאפשט&#8230; לא; אי אפשר. דוקטור, עורך-דין בבודאפשט יקרא לעצמו כוהן ולא ישנה שמו? כלום שוטה הוא, הרוצה בליגלוגם של הבריות? על-כורחך אתה אומר, ששינה שמו. עכשיו מסתמא קוֹבאטש שמו. אמור מעתה: דוקטור קובאטש, עורך-דין בבודאפשט, ולעניין השמיטה הגדולה של מאיר דודו הוא נוסע למארמורוש. ברור כשמש!&#8230;</p>

<p>מיד קם בנימין-בינוש ואמר לשכנו, היושב ממולו:</p>

<p>מר דוקטור קובאטש, שמא מותר לפתוח קצת את החלון?</p>

<p>השיב הלה:</p>

<p>ודאי מותר לפתוח את החלון. אבל מהיכן יודע מר, שדוקטור קובאטש אני?</p>

<p>נהנה בנימין-בינוש והחזיר:</p>

<p>מהיכן אני יודע? דבר זה העליתי מפלפולי&#8230;</p>

<br>

<p>2200 מעשה ונכנסו ראובן שמעון ולוי לבית, שלושתם מפוחמים, ובבת-אחת פרץ צחוק מפיהם. שכך צחוקו של לוי, והוא התחיל דן בינו לבין עצמו:</p>

<p>אני צוחק, משום שראובן ושמעון מפוחמים. ראובן צוחק, משום ששמעון מפוחם, ושמעון צוחק משום שראובן מפוחם. כיוצא בזה ברור ומובן, מפני-מה ראובן ושמעון אינם תמהים עלי, שאני צוחק: ראובן סבור, שאני צוחק לשמעון, ושמעון סבור, שאני צוחק לראובן. אבל לא ברור ולא מובן, מפני-מה אין ראובן תמה, ששמעון צוחק, ואין שמעון תמה, שראובן צוחק?</p>

<p>שעה מועטת תמה על ראובן ושמעון, שאינם תמהים זה על זה, ולסוף החזיר תשובה לעצמו:</p>

<p>על-כורחך אתה אומר, שגם אני מפוחם, וראובן סבור, ששמעון צוחק לי, וכנגדו סבור שמעון, שראובן צוחק לי&#8230;</p>

<br>

<p>2201 חריפי הישיבה ישבו ודנו:</p>

<p>אדם מהיכן הוא גדל, – מלמטה או מלמעלה, מרגליו או מראשו? נענה אחד ואמר:</p>

<p>לפני שנתיים קנה לי אבא מכנסיים. אותה שעה, כשהייתי לובשם, היו נגררים לי על הקרקע, ואילו עכשיו כשאני לובשם, אין הם מגיעים לי לקרסולי. שמע-מינה: אדם מרגליו הוא גדל.</p>

<p>נענה שני ואמר:</p>

<p>היפך הדברים. אתמול יצאתי לשוק ונתקלתי בגונדה של חיילים. נסתכלתי בהם וראיתי: מלמטה רגליהם שוות, ומלמעלה – זה נמוך וזה גבוה. נמצאת למד: אדם מראשו הוא גדל&#8230;</p>

<br>

<p>2202 שוב ישבו חריפי הישיבה ודנו:</p>

<p>שבר מה דינו – משא או נוי? אם תמצי לומר משא, – למה התירו לטלטלו בשבת, ואם תמצי לומר נוי, – למה אין תולים אותו בצוואר? פשט לה אחד מן החבורה:</p>

<p>שבר משא הוא. למה התירו לטלטלו בשבת? מפני תיקון העולם – שרבים צריכים לו.</p>

<p>נענה שני ואמר:</p>

<p>לא כי, שבר נוי הוא. ולמה אין תולים אותו בצוואר? מפני כבוד-הבריות – שלא לבייש מי שאין לו&#8230;</p>

<br>

<p>2203 מפילפוליהם של חריפי הישיבה:</p>

<p>חריף ראשון: כשאתה מפלה כליך ומוצא פרעוש, כיצד אתה מבחין בין זכר לנקבה?</p>

<p>חריף שני: סימן מובהק יש לכך: אם הוא קופץ ונעלם, בידוע שזכר הוא, ואם היא קופצת ונעלמת, בידוע שנקבה היא&#8230;</p>

<br>

<p>2204 חריף ראשון: פרעוש מותר להורגו בשבת, או אסור להורגו בשבת?</p>

<p>חריף שני: פרעוש מותר להורגו בשבת.</p>

<p>חריף ראשון: וכינה מותר להורגה בשבת, או אסור להורגה בשבת?</p>

<p>חריף שני: כינה אסור להורגה בשבת.</p>

<p>חריף ראשון: מאי-שנא פרעוש ומאי-שנא כינה?</p>

<p>חריף שני: פרעוש קפצן הוא וחיישינן, שמא יקפוץ ויברח; כינה זחלנית היא, ויש שהות להורגה במוצאי-שבת&#8230;</p>

<br>

<p>2205 חריף ראשון: מפני-מה פרעושים לובשים שחורים?</p>

<p>חריף שני: מפני שהם שרויים באבלוּת.</p>

<p>חריף ראשון: על מי הם שרויים באבלות?</p>

<p>חריף שני: על אבותיהם שנהרגו הם שרויים באבלוּת.</p>

<p>חריף ראשון: אם-כן, למה הם קופצים ואין הם יושבים על הקרקע כדינם של אבלים?</p>

<p>חריף שני: מחמת סכנה הם קופצים, שמא יהרגו גם אותם, וסכנה דוחה אבלות.</p>

<p>חריף ראשון: תינח חול, אבל שבת ויום-טוב, שהריגת בעל-חי אסורה, למה הם קופצים?</p>

<p>חריף שני: עם-הארץ! כלום אבלות נוהגת בשבת ויום-טוב?&#8230;</p>

<br>

<p>2206 חריף ראשון: מהיכן למד שלמה תיקון-עירובין?<a href="#fn:1" id="fnref:1" title="see footnote" class="footnote"><sup>1</sup></a></p>

<p>חריף שני: שנינו: &#8220;לא יצא החייט במחטו סמוך לחשיכה, שמא ישכח וייצא&#8221;<a href="#fn:2" id="fnref:2" title="see footnote" class="footnote"><sup>2</sup></a>. ומכאן דן שלמה קל-וחומר: אם מחט משא היא, אינו דין שיהא חוט מחיצה?&#8230;</p>

<br>

<p>2207 חריף ראשון: שני &#8220;יקום פורקן&#8221; למה?</p>

<p>חריף שני: גזירה, שמא יקפוץ אחד מהם ויברח.</p>

<p>חריף ראשון: אם-כן, מה טעם יש רק &#8220;מי שבירך&#8221; אחד?</p>

<p>חריף שני: אף &#8220;מי שבירך&#8221; היו שניים, ואחד קפץ וברח&#8230;</p>

<br>

<p>2208 חריף ראשון: הא ב&#8220;קורח&#8221; למה?</p>

<p>חריף שני: שאלה של הדיוט אתה שואל. שמא ראית מימיך הא ב&#8220;קורח&#8221;?</p>

<p>חריף ראשון: לא כך אני שואל, אלא כך אני שואל: אילמלי ניתנה הא ב&#8220;קורח&#8221;?</p>

<p>חריף שני: אף זו שאלה של הדיוט: הא ב&#8220;קורח&#8221; למה?</p>

<p>חריף ראשון: חכם! קושיה זו שלי היא: הא ב&#8220;קורח&#8221; למה?&#8230;</p>

<br>

<p>2209 חריף ראשון: למה דווקא המן נקרא רשע? אי משום &#8220;להשמיד ולהרוג&#8221; – הרבה היו כמותו.</p>

<p>חריף שני: כשביקש המן להשמיד ולהרוג, היה לו לעשות כך בתשעה-באב, המוכן לפורענות, ולא בפורים, המוכן למשתה ושמחה. אלא לאו רשע היה והתכוון לבלבל שמחתם של ישראל&#8230;</p>

<br>

<p>2210 חריף ראשון: מניין אתה אומר, שכל אדם ראוי לו שישתה יי&quot;ש כל-יוֹם?</p>

<p>חריף שני: קל-וחומר משלמה, עליו השלום. מה שלמה, שהיה חכם מכל אדם, שתה יי&quot;ש כל-יום, סתם אדם לא כל-שכן.</p>

<p>חריף ראשון: היכן מצינו, ששלמה שתה יי&quot;ש כל-יום?</p>

<p>חריף שני: אלא מה, שלמה אכל יי&quot;ש כל-יום?</p>

<br>

<p>2211 חריף ראשון: יארמולקה מן התורה מניין?</p>

<p>חריף שני: ממקרא שכתוב: &#8220;ויאמר ה' אל אברהם: לך לך!&#8221;<a href="#fn:3" id="fnref:3" title="see footnote" class="footnote"><sup>3</sup></a> – כלום הלך אותו צדיק בגילוי-ראש בלי ירמולקה?&#8230;</p>

<br>

<p>2212 ישבו בחורי הישיבה ודנו:</p>

<p>תרנגול כשהוא קופץ על השולחן וקורא, למה הוא עוצם עיניו?</p>

<p>הסביר המחודד שבהם:</p>

<p>אילו לא היה הדיוט, לא היה קופץ ולא היה קורא; עכשיו, שהדיוט הוא, בידוע, שגם בעל-גאווה הוא, ומחמת כך הוא קופץ וקורא ועוצם עיניו, למען יראו וידעו הכל, שבקי הוא בקריאה בעל-פה&#8230;</p>

<br>

<p>2213 שוב ישבו בחורי-הישיבה ודנו:</p>

<p>כמה גובהו של עוג מלך הבשן?</p>

<p>נענה המחודד שבהם ואמר:</p>

<p>גובהו של עוג מלך הבשן – &#8220;זמן&#8221; שלם<a href="#fn:4" id="fnref:4" title="see footnote" class="footnote"><sup>4</sup></a>.</p>

<p>תהו חבריו ואמרו לו:</p>

<p>פרש דבריך.</p>

<p>הסביר המחודד:</p>

<p>ראש-השנה הלך עוג מלך הבשן לתשליך ונעליו קרועות. אחזה צינה את רגליו, ולא הגיעה הנזלת לחוטמו עד ערב-פסח&#8230;</p>

<br>

<p>2214 ז&#8217;ורנאל לדברי מוֹדה נפל לידיהם של בחורי-הישיבה, עיינוּ בו ומצאו: אדם אחד צילינדר לו בראשו וכסיות לו בידיו. תהו ואמרו זה לזה:</p>

<p>ממה נפשך: אם חורף היום – צילינדר למה, ואם קיץ היום – כסיות למה?</p>

<p>קם החריף שבהם ותירץ:</p>

<p>לעולם קיץ היום, ובדין הוא חובש צילינדר. אלא מה, כסיות למה לו? – ערב תשעה-באב היום, ולקטוף ברקנים לקינות הוא הולך&#8230;<a href="#fn:5" id="fnref:5" title="see footnote" class="footnote"><sup>5</sup></a></p>

<br>

<p>2215 כשהמליכו בישיבה של וולוז&#8217;ין את &#8220;הרב לפורים&#8221;<a href="#fn:6" id="fnref:6" title="see footnote" class="footnote"><sup>6</sup></a>, פתח ואמר:</p>

<p>הריני כבן-עזאי בשוקי טבריה ומוכן ומזומן להשיב על כל דבר קשה, שיביאו אלי.</p>

<p>קם תלמיד אחד ושאל:</p>

<p>הכתוב אומר: &quot;ויתרוצצו הבנים בקרבה, ותאמר: אם-כן, למה זה אנכי? ותלך לדרוש את ה' &quot;<a href="#fn:7" id="fnref:7" title="see footnote" class="footnote"><sup>7</sup></a>. וקשה: מה ראתה רבקה, שהלכה לדרוש את ה', ולא הלכה לדרוש את המיילדת?</p>

<p>תירץ &#8220;הרב&#8221;:</p>

<p>התורה מעידה על רבקה, &#8220;כי עקרה היא&#8221;, ובזכות &#8220;ויעתר יצחק&#8221; בטלה גזירה מעליה ונתעברה. כיוון שהתחילו הבנים מתרוצצים בקירבה, התחילה היא מטיחה דברים כלפי מעלה: &#8220;הואיל והכל בזכותו של יצחק, ולא בזכותי, היה לו ליצחק להתעבר, ולמה זה אנוכי, – מה לי ולייסורי העיבור? שמא אין שעתו של יצחק פנויה לכך, בשביל שהוא צריך ללכת לבית-המדרש? ישא הוא במקומי יסורי העיבור, ואני אלך במקומו לבית-המדרש&#8221;. מיד – &quot;ותלך לדרוש את ה' &quot;&#8230;</p>

<p>קם תלמיד שני ושאל:</p>

<p>אסתר ציוותה למרדכי ואמרה לו: &#8220;לך כנוס את כל היהודים&#8221;<a href="#fn:8" id="fnref:8" title="see footnote" class="footnote"><sup>8</sup></a>, – מפני-מה נתחייבוּ ישראל שבאותו דור קנס?</p>

<p>תירץ &#8220;הרב&#8221;:</p>

<p>המן הרשע מכר את ישראל<a href="#fn:9" id="fnref:9" title="see footnote" class="footnote"><sup>9</sup></a>, ומשנה מפורשת היא: כל מקום שיש קנס, אין מכר<a href="#fn:10" id="fnref:10" title="see footnote" class="footnote"><sup>10</sup></a>; לפיכך נתחייבו ישראל קנס – לבטל את המכר&#8230;</p>

<p>קם תלמיד שלישי ואמר:</p>

<p>שמענו על מורנו ורבנו, שכוחו גדול לתרץ קושיות ובעיות לא רק בו במקום, אלא גם ממקום אחר. והרי קושיה עצומה בפי, ויטרח נא מר לתרץ ממקום אחר.</p>

<p>השיב &#8220;הרב&#8221;:</p>

<p>נעניתי לך, בני. פתח פיך ויאירו דבריך.</p>

<p>היקשה אותו תלמיד:</p>

<p>אמר הכתוב: &#8220;ויבא את אוהביו ואת זרש אשתו; ויספר להם המן את כבוד עושרו ורוב בניו&#8221;.<a href="#fn:11" id="fnref:11" title="see footnote" class="footnote"><sup>11</sup></a> בשלמא &#8220;כבוד עושרו&#8221; – ניחא: אין אשה בקיאה בעסקי בעלה. אבל &#8220;רוב בניו&#8221; – היא ידעה כמותו, ומה הוצרך לספר לה?</p>

<p>השיב &#8220;הרב&#8221; ואמר:</p>

<p>הרי אני מתרץ – ממקום אחר…</p>

<br>

<p>2216 איבעיא להו לתלמידי ישיבת וולוזין:</p>

<p>מזל מאדים מהו – מדבר-שממה, או ארץ נושבת?</p>

<p>פשט לה אחד מחריפי הישיבה ואמר:</p>

<p>מסתבר, שמזל מאדים מדבר-שממה הוא. תדע שכך, שהרי הישיבה אינה משגרת שד&quot;ר לשם&#8230;</p>

<br>

<p>2217 שאלה שאל מפולפל את חברו:</p>

<p>טה שאנו שותים, מהיכן הוא נמתק: מחמת הסוכר, שמטילים לתוכו, או מחמת הכפית, שבוחשת בו?</p>

<p>החזיר לו חברו:</p>

<p>הסברה מחייבת: טה נמתק מחמת הכפית, שבוחשת בו. ראיה לכך כל-זמן שאין הכפית בוחשת בו, אין הוא נמתק.</p>

<p>חזר ושאל מפולפל ראשון:</p>

<p>אם-כן הסוכר למה?</p>

<p>הסביר לו חברו:</p>

<p>הסוכר סימן הוא לכפית – עד מתי תהא בוחשת&#8230;</p>

<p>[נוסח אחר:</p>

<p>שאלו למפולפל:</p>

<p>מה הנאה יש לך מן העישון?</p>

<p>השיב המפולפל:</p>

<p>לא לשם הנאה אני מעשן; לשם &#8220;מוחין&#8221; אני מעשן.</p>

<p>אמרו לו:</p>

<p>אם לשם &#8220;מוחין&#8221; בלבד אתה מעשן, טבק למה לך? דייך במקטרת ריקה, בלי טבק.</p>

<p>החזיר המפולפל:</p>

<p>אם תהא המקטרת ריקה, בלי טבק, כיצד אדע, אימתי להפסיק את העישון?&#8230;]</p>

<br>

<p>2218 שוב שאל מפולפל לחברו:</p>

<p>בשלמא אנו זקוקים לכתיפות, שלא יישמטו המכנסיים מעלינו. אבל תושבי אמריקה, שראשיהם למטה ורגליהם למעלה, כתיפות למה להם?</p>

<p>החזיר לו חברו:</p>

<p>אף תושבי אמריקה זקוקים לכתיפות – שהם לא יישמטו מתוך המכנסיים&#8230;</p>

<br>

<p>2219 ועוד שאל מפולפל לחברו:</p>

<p>מי שראשו מרתת, כיצד מגלחים אותו ואין התער פוצע אותו?</p>

<p>הסביר לו חברו:</p>

<p>מי שראשו מרתת, מגלחו גלב שידיו מרתתות&#8230;</p>

<br>

<p>2220 קל-וחומר של מפולפלים:</p>

<p>מה חומץ, שאינו מתוק, חמיץ הוא, – דבש, שהוא מתוק, אינו דין שחמיץ הוא&#8230;</p>

<br>

<p>2221 בחבורה של מפולפלים נשאלה שאלה:</p>

<p>מה ראה אברהם אבינו להטריח את אליעזר עבדו, שילך לחרן ויקח משם אשה ליצחק? היה לו ליצחק לישא את &#8220;בּכֹּל&#8221; אחותו<a href="#fn:12" id="fnref:12" title="see footnote" class="footnote"><sup>12</sup></a>, כדרך שאברהם עצמו נשא את שרה אחותו<a href="#fn:13" id="fnref:13" title="see footnote" class="footnote"><sup>13</sup></a>.</p>

<p>החזיר הגדול שבחבורה:</p>

<p>בן כמה היה יצחק בקחתו את רבקה לאשה? בן ארבעים היה<a href="#fn:14" id="fnref:14" title="see footnote" class="footnote"><sup>14</sup></a>. הווה אומר: הרבה שנים לאחר שכבר הגיע לפרקו. וחס לו לאותו צדיק, שיהא שרוי בלי אשה, עד שגמרא בבא-בתרא תזמין לו אחות לאשה, וכל אותם הדורות יבוא, חלילה, לידי הירהורי עבירה&#8230;</p>

<p>[נוסח אחר:</p>

<p>&#8230; החזיר הגדול שבחבורה:</p>

<p>יצחק, עליו השלום, עמד על רצונו, שאשתו תהא אשה אליבא דכולא עלמא, ולא אליבא דאחרים בלבד&#8230;</p>

<p>נוסח שלישי:</p>

<p>החזיר הגדול שבחבורה:</p>

<p>יצחק, עליו השלום, ביקש שאשתו תהא אשה על-דרך הפשט, ולא על דרך הדרש&#8230;]</p>

<br>

<p>2222 שאלו למחודד:</p>

<p>מפני-מה דרכה של הגמרא לשאול &#8220;מאי טעמא דתנא קמא&#8221;, ואין דרכה לשאול &#8220;מאי טעמא דתנא בתרא&#8221;? שמא משוא-פנים יש בדבר? הסביר המחודד:</p>

<p>יפה שואלת הגמרא. בשלמא תנא בתרא כבר שמע דעתו של תנא קמא ודין הוא שיאמר ההיפך; מה שאין כן תנא קמא, שלא שמע עדיין דעתו של תנא בתרא, מניין הוא יודע לאמר ההיפך?&#8230;</p>

<h2 id="ב">[ב]</h2>

<p>2223 כשתיקנה המלכות ספרי-פקודים וגזרה, שמכאן ואילך ייתמו &#8220;נעלמים&#8221;<a href="#fn:15" id="fnref:15" title="see footnote" class="footnote"><sup>15</sup></a> מישראל, בא יהודי ליטול עצה מחברו:</p>

<p>כיצד ירשום את בנו בספר-הפקודים? יגרע ממספר שנותיו, כדי להרחיק זמנו לצבא ודיה לצרה בשעתה, – כל אותן השנים לא יהא ראוי לנישואין ויסתאב. – יוסיף על מספר שנותיו, כדי שיקדים וייפטר, – מה לו למהר? שמא בינתיים יבוא, אם ירצה השם, משיח וייבטל שיעבּוּד מלכיות?</p>

<p>עיין חברו ואמר לו:</p>

<p>עצתי, שלא תוסיף ולא תגרע, אלא תרשום שנותיו כהוויתן.</p>

<p>נעשו פניו של האב תמהים וענה ואמר:</p>

<p>מודה אני, חכמה מחוכמה כזו לא עלתה על דעתי כלל&#8230;</p>

<br>

<p>2224 אסון קרה לחשוב אחד מחשובי הקהילה: בתו הבתולה נתפתתה. נמלך והלך אל הרב, כי ירשום בפנקס-הקהילה, שמוכת-עץ היא. עשה הרב בקשתו, כתב וחתם והוסיף:</p>

<p>&quot;היום יום א' לסדר <strong>כי האדם עץ השדה</strong> &quot;<a href="#fn:16" id="fnref:16" title="see footnote" class="footnote"><sup>16</sup></a>&#8230;</p>

<br>

<p>2225 ההוא שחש במעיו. עשו לו ניתוח ומצאו שתי אבנים בכיסו.</p>

<p>קראו עליו:</p>

<p>&#8220;לא יהיה לך בכיסך אבן ואבן&#8221;<a href="#fn:17" id="fnref:17" title="see footnote" class="footnote"><sup>17</sup></a> &#8230;</p>

<br>

<p>2226 שאלו למחודד:</p>

<p>מה טעם אנו עושין בסדר של פסח זכר לטיט ולמרור של ישראל במצרים, ואין אנו עושים זכר ל&#8220;רכוש גדול&#8221;, שהוציאו ישראל ממצרים?</p>

<p>השיב המחודד:</p>

<p>טעמו של דבר, שהטיט והמרור עדיין לא פסקו, ואילו הרכוש הגדול לא נשתייר ממנו אפילו זכר&#8230;</p>

<br>

<p>2227 מחודד אחד היה אומר:</p>

<p>זה כלל גדול: פרוסת לחם ממורחת חמאה, כשהיא נופלת לקרקע, הרי היא נופלת כשהחמאה למטה.</p>

<p>תאמר: בעיניך ראית פרוסה ממורחת חמאה שנפלה לקרקע, והחמאה למעלה? פירכה של-חינם היא: אותה פרוסה נמרחה לא מצידה הראוי&#8230;</p>

<br>

<p>2228 שאלו למחודד:</p>

<p>סוס למה נבהל, כשהוא רואה אבטומוביל הולך?</p>

<p>החזיר המחודד:</p>

<p>שמא לא היית אתה נבהל, אילו ראית מכנסיים הולכים מאליהם?&#8230;</p>

<br>

<p>2229 אורח בא מפולניה לקהילה חשובה באשכנז ומצא, שהקהילה אין לה אלא בית-כנסת אחד, קטן וצר. פנה לשמש ואמר לו:</p>

<p>תמה אני, כיצד נכנסים כל בני-הקהילה לבית-כנסת קטן כזה שלכם?</p>

<p>הסביר לו השמש:</p>

<p>אילו נכנסו כל בני-הקהילה לבית-הכנסת, לא היו נכנסים כולם; עכשיו, שלא כולם נכנסים לבית-הכנסת הרי הם נכנסים כולם&#8230; (עיין כרך שני, סימן, 1867)</p>

<br>

<p>2230 אורח בא לכפר ומצא עדה קטנה של עשרה מישראל, ולעדה בית לתפילה ומקום לבית-עלמין. אמר להם:</p>

<p>ממה נפשכם: אם אין אימת מלאך-המוות עליכם, שיפחית מספרכם ולפיכך ייחדתם לכם בית למניין-עשרה, – מקום לבית-עלמין למה לכם? ואם אימת מלאך-המוות עליכם, שמא יפחית מספרכם, ולפיכך ייחדתם לכם מקום לבית-עלמין, – בית למניין-עשרה למה לכם?</p>

<p>החזיר לו אחד מהם:</p>

<p>בית למניין-עשרה יש לנו – בשבילנו, מקום לבית-עלמין – בשביל אורחים&#8230;</p>

<br>

<p>2231 שניים ביקשו להתפלל מנחה בעשרה, ולא היו אלא הם. אמר אחד לשני:</p>

<p>צא וחשוב: אני ואתה – שניים; אתה ואני – שוב שניים; אני לחוד ואתה לחוד – עוד שניים. הרי שישה. עשה גם אתה חשבון כזה – ונהיה יחדיו שנים-עשר.</p>

<p>נענה השני ואמר:</p>

<p>אם-כך, נמצאים שניים מיותרים, ואני ואתה יכולים להסתלק&#8230;</p>

<br>

<p>2232 שפּוֹרטוֹ ובטיטוֹ טיילו יחדיו ברחוב. נתקל שפּוֹרטוֹ באבן ונפל. נסתכל בו בטיטו ומילא צחוק פיו. רגז שפּוֹרטוֹ ושאל:</p>

<p>לשמחה מה זו עושה?</p>

<p>החזיר לו בטיטו:</p>

<p>&#8220;בנפול <strong>אויבך</strong> אל תשמח&#8221; אמר הכתוב<a href="#fn:18" id="fnref:18" title="see footnote" class="footnote"><sup>18</sup></a>, ואילו אתה – אוהבי, ולא אויבי&#8230;</p>

<br>

<p>2233 אמר שפורטו לבטיטו:</p>

<p>מה זה ועל מה זה אתה שמח היום?</p>

<p>החזיר לו בטיטו:</p>

<p>אלא מה, אבכה היום? &#8220;בכה תבכה בלילה&#8221; כתיב<a href="#fn:19" id="fnref:19" title="see footnote" class="footnote"><sup>19</sup></a> &#8230;</p>

<br>

<p>2234 שפורטו פיקח בשתי עיניו, ובטיטו סומא בעין אחת. אמר בטיטו לשפורטו:</p>

<p>אף-על-פי שאני איני שולט אלא בעין אחת, ואתה שולט בשתי עיניך, מכל-מקום רואה אני בעיני האחת כפליים כמה שאתה רואה בשתי עיניך.</p>

<p>תמה שפורטו:</p>

<p>היכי תמצי?</p>

<p>החזיר לו בטיטו:</p>

<p>אתה מסתכל בי ורואה רק עין אחת, ואילו אני מסתכל בך ורואה – שתי עיניים&#8230;</p>

<br>

<p>2235 שפורטו ובטיטו ישבו לשחק בקלפים ונפלה תיגרה ביניהם.</p>

<p>אמר בטיטו לשפורטו:</p>

<p>עלי אני תמה, שישבתי לשׂחק עם איש כמוך, היושב לשׂחק עם איש, שאינו מסרב לשחק עם איש כמוך&#8230;</p>

<br>

<p>2236 שניים באו לדין וטען התובע:</p>

<p>קדירה בריאה השאלתיך, ואתה החזרת לי שבורה.</p>

<p>השיב הנתבע:</p>

<p>לא היו דברים מעולם! ראשית, מימי לא שאלתי קדירה ממך; שנית, כששאלתיה ממך היתה שבורה; ושלישית, כשהחזרתיה לך – היתה בריאה&#8230;</p>

<br>

<p>2237 ההוא שאמר לחברו:</p>

<p>לא לחינם אמר שלמה &#8220;אין כל חדש תחת השמש&#8221;<a href="#fn:20" id="fnref:20" title="see footnote" class="footnote"><sup>20</sup></a>, ומצרים תוכיח. חוקר אחד חפר שם מתחת לקרקע ומצא חוטי ברזל דומים לאלו של טלגרף, ומכאן ראיה, שבימי פרעה מלך מצרים כבר ידעו חכמת הטלגרף.</p>

<p>החזיר לו חברו:</p>

<p>גדולה מזו אני יודע. חוקר חפר בבבל מתחת לקרקע, ולא מצא חוטי-ברזל של טלגרף, ומכאן ראיה, שבימי נבוכדנאצר מלך בבל כבר ידעו חכמת הטלגרף האלחוטי…</p>

<br>

<p>2238 במחסנו של סוחר לפוזמקאות אבדו הרבה פוזמקאות של-משי. נמלך הסוחר ופירסם מודעה בעיתונים: אבדו לו פוזמקאות של-צמר, ומשיב האבידה יקבל פרס. קרא אחד ממכריו את המודעה ושאל לו:</p>

<p>לא פוזמקאות של משי אבדו לך?</p>

<p>הן, – השיב בעל האבידה. – פוזמקאות של משי.</p>

<p>אם-כן, – תמה מכרו, – למה אתה כותב במודעה פוזמקאות של-צמר?</p>

<p>שיננא! – החזיר לו בעל האבידה. – אם אני כותב פוזמקאות של-משי, מי פּתי יחזירן לי?&#8230;</p>

<br>

<p>2239 שאלו למחודד:</p>

<p>מה בין אופטימיסטון לפסימיסטון?</p>

<p>החזיר המחודד:</p>

<p>הנה כעך: אופטימיסטון מסתכל בו ורואה כל מה שמסביב לחור;</p>

<p>פסימיסטון מסתכל בו ואינו רואה אלא את החור בלבד&#8230;</p>

<br>

<p>2240 ההוא ששאל את חברו:</p>

<p>מה בין רכוש לעבודה?</p>

<p>החזיר לו חברו:</p>

<p>מנה יש לי בידי, ואני מלוה אותו לך – הרי זה רכוש; למחר אני בא לגבות את המנה מאתך – הרי זו עבודה&#8230;</p>

<br>

<p>2241 ההוא שכעס על חברו ואמר לו:</p>

<p>ידידי, חמור אתה.</p>

<p>החזיר לו חברו:</p>

<p>עכשיו אני תוהה ואיני יודע, אם ידידך אני בשביל שאני חמור, או שאני חמור בשביל שידידך אני&#8230;</p>

<br>

<p>2242 ההוא שאמר לפקידו:</p>

<p>טול קורה מבין הקורות שלנו וחתוך אותה לשלושה. אמר והלך לו.</p>

<p>עמד הפקיד ודן עם נפשו:</p>

<p>הכוונה מהי: שלשה חיתוכים בשביל שיהיו ארבעה גזרים, או שני חיתוכים בשביל שיהיו שלושה גזרים?</p>

<p>הלך ושאל את הרב. פשט לו הרב:</p>

<p>מסתבר, שהכוונה היא שלשה חיתוכים וארבעה גזרים, שאילמלי התכוון לשני חיתוכים ושלושה גזרים, היה לו לאמר: &#8220;חתוך אותה שניים&#8221;. ואם תאמר: אפשר היה לפרש חיתוך אחד ושני גזרים? אילמלי כך, היה לו לאמר: &#8220;חתוֹך אחד&#8221;, ושוב לא היה שום מקום לספיקות&#8230;</p>

<br>

<p>2243 אפרים כוהן, המנהל של בית-הספר למל בירושלים, ואחיו האגרונום חיים כוהן היו דומים בקלסתרי פניהם זה לזה. פעם אחת נזדמנו שניהם יחדיו למוסד ציבורי יהודי באנגליה, ואמר המנהל לאפרים:</p>

<p>מתחילה, כשראיתיך מרחוק, סבור הייתי, שאתה אחיך; אחר-כך, כשנשאת רגלך לגשת אלי, סבור הייתי, שאתה הוא ולא אחיך; ועכשיו, כשאתה עומד לפני, מסתכל אני בך ורואה, שאתה לא אתה ולא אחיך&#8230;</p>

<p>(א' כהן-ריס, &#8220;מזכרונות איש-ירושלים&#8221; א', תל-אביב תרצ&quot;ד, עמוד 218)</p>

<br>

<p>2244 משיחותיהם של בני-ברית:</p>

<p>ראשון: מה שלומך?</p>

<p>שני: מה שלום יש ליהודי?</p>

<p>ראשון: מה פרנסתך?</p>

<p>שני: מה פרנסה יש ליהודי?</p>

<p>ראשון: מצאת לך דירה?</p>

<p>שני: שמא אין דירות בעיר?</p>

<p>ראשון: הגידה נא, מפני-מה דרכו של יהודי להחזיר שאלה לשאלה?</p>

<p>שני: אדרבה, הגידה נא אתה, מפני-מה לא תהא דרכו של יהודי להחזיר שאלה לשאלה?&#8230;</p>

<hr />

<hr />

<div class="footnotes">
<hr />
<ol>

<li id="fn:1">
<p>עיין שבת יד, ב. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>משנה שבת, א, ג. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>בראשית יב, א. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>סתם &#8220;זמן&#8221; בפי העם – &#8220;סמסטר&#8221;: מראש&#8211; השנה עד פסח*, או מפסח עד ראש&#8211;השנה. [&#8220;פסה&#8221; במקור המודפס. הערת פב&quot;י.] <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>לשעבר היה רווח מנהג משונה: ערב תשעה&#8211;באב היו קונדסים מכינים ברקנים, ובלילה היו זורקים אותם בפאותיהם ובזקניהם של היושבים על הקרקע ואומרים קינות. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>עיין &#8220;ציונים&#8221;, לסימן זה. <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>בראשית כה, בא–בכ. <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>אסתר ד, טז. <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p>&#8220;כי נמכרנו אני ועמי&#8221;, שם ז, ד. <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p>משנה כתובות ג, ה. <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>אסתר ה, יוד–יא. <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>וה&#8216; ברך את אברהם בכל&#8220;, בראשית כד, א; &#8221;מאי בכל?&#8230; אחרים אומרים: בת היתה לו לאברהם אבינו ובכל שמה&quot; &#8217;, בבא&#8211;בתרא טז, ב. <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p>בראשית כף, יב. <a href="#fnref:13" title="return to body" class="reversefootnote">&#160;&#8617;</a></p>
</li>

<li id="fn:14">
<p>שם כח, כף. <a href="#fnref:14" title="return to body" class="reversefootnote">&#160;&#8617;</a></p>
</li>

<li id="fn:15">
<p>עיין כרך שני, הערה לסימון 1059. <a href="#fnref:15" title="return to body" class="reversefootnote">&#160;&#8617;</a></p>
</li>

<li id="fn:16">
<p>דברים כף, יט. <a href="#fnref:16" title="return to body" class="reversefootnote">&#160;&#8617;</a></p>
</li>

<li id="fn:17">
<p>דברים כה, יג. <a href="#fnref:17" title="return to body" class="reversefootnote">&#160;&#8617;</a></p>
</li>

<li id="fn:18">
<p>משלי כד, יז. <a href="#fnref:18" title="return to body" class="reversefootnote">&#160;&#8617;</a></p>
</li>

<li id="fn:19">
<p>איכה א, ב. <a href="#fnref:19" title="return to body" class="reversefootnote">&#160;&#8617;</a></p>
</li>

<li id="fn:20">
<p>קהלת א, ט. <a href="#fnref:20" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2388">https://benyehuda.org/read/2388</a></div></body></html>