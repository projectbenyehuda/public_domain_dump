<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[לֹא בְנַחַל הַמַּיִם]</title>
	<meta name="author" content="שמעון שמואל פרוג / יעקב קפלן"/>
</head>
<body>

<blockquote>
<p>לֹא בְנַחַל הַמַּיִם</p>

<p>גַּנָּתִי הִשְׁקֵיתִי,</p>

<p>בְּדִמְעוֹת עֵינַיִם</p>

<p>תְּלָמֶיהָ הִרְוֵיתִי.</p>

<br />
</blockquote>

<blockquote>
<p>לֹא פִרְחֵי שׁוֹשַׁנָּה</p>

<p>גַּנָּתִי תַפְרִיחַ,</p>

<p>רַק דַּרְדַּר, רַק לַעֲנָה</p>

<p>מִסָּבִיב תַּצְמִיחַ.</p>

<br />
</blockquote>

<blockquote>
<p>אַךְ בֵּין הַסַּלּוֹנִים</p>

<p>רֹאשׁ יִשָּׂא לִשְׁחָקִים</p>

<p>אַחַד הָאַלּוֹנִים</p>

<p>כְּמוֹ בֶן־עֲנָקִים.</p>

<br />
</blockquote>

<blockquote>
<p>אַלּוֹן זָקֵן שְׂבַע־יָמִים</p>

<p>פָרוּעַ שַׂעֲרָתוֹ,</p>

<p>וּפָנָיו נִזְעָמִים</p>

<p>וְקֶסֶם חֲתֻלָּתוֹ.</p>

<br />
</blockquote>

<blockquote>
<p>גַּם סַעַר גַּם סוּפָה</p>

<p>עַל עוֹרוֹ סָעָרוּ,</p>

<p>בִּזְרֹעַ חֲשׂוּפָה</p>

<p>קָרָעוּ, גָּזָרוּ.</p>

<br />
</blockquote>

<blockquote>
<p>וּבְרָקִים וּרְעָמִים</p>

<p>אֶת גִּזְעוֹ הִבְעִירוּ,</p>

<p>וּמָטָר וּגְשָׁמִים</p>

<p>בּוֹ עָקֵב הִשְׁאִירוּ.</p>

<br />
</blockquote>

<blockquote>
<p>כִּי תִגְבַּר עַצֶּבֶת</p>

<p>כִּי יָבֹא יוֹם עֹנִי, –</p>

<p>אָז אֶבְחַר לָשֶׁבֶת</p>

<p>בְּצִלְלֵי אַלּוֹנִי.</p>

<br />
</blockquote>

<blockquote>
<p>אָז נִבְלִי אֶשָּׂאָה,</p>

<p>אָז עָלָיו אָשֹׁחַ,</p>

<p>וּצְפִירוֹת אֶקְלָעָה</p>

<p>מִדַּרְדַּר וָחוֹחַ.</p>

<br />
</blockquote>

<blockquote>
<p>שָׁם אֹהַב לָשֶׁבֶת</p>

<p>בְּצִלּוֹ הַנָּעִים,</p>

<p>אַט אֹזֶן קַשֶּׁבֶת</p>

<p>לְרָז הָעֳפָאִים.</p>

<br />
</blockquote>

<blockquote>
<p>וּבְשַׁלְוַת דּוּמִיָּה</p>

<p>מֵיתָרַי אָנִיעָה,</p>

<p>וְשִׁירָה הֹמִיָּה</p>

<p>הַנֵּבֶל יַשְׁמִיעַ.</p>

<br />
</blockquote>

<blockquote>
<p>כָּל הָגוּת, מַזְהִירָה</p>

<p>כְּכוֹכַב הָעֶרֶב –</p>

<p>אַזִילָה בַשִּׁירָה,</p>

<p>אַזִילָה לֹא אֶרֶף.</p>

<br />
</blockquote>

<blockquote>
<p>אָז אֶשְׁמַע, אָזִינָה</p>

<p>הֶעָלִים נִרְעָשִׁים,</p>

<p>אָז אֵדַע אָבִינָה</p>

<p>אֶת חֵיל הַשָּׁרָשִׁים&#8230;</p>

<br />
</blockquote>

<blockquote>
<p>וּבְנַפְשִׁי נִרְעָשָׁה</p>

<p>קַו אוֹרָה יוֹפִיעַ</p>

<p>וְגֵאוּת אֶלְבָּשָׁה –</p>

<p>וּלְעֵצִי אַבִּיעַ:</p>

<br />
</blockquote>

<blockquote>
<p>&quot;– יָרִיעַ הַסַּעַר,</p>

<p>יָרִיעַ לוֹ יָהִים,</p>

<p>וַחֲמָתוֹ גַם יַעַר</p>

<p>עַל פְּנֵי הָעֳפָאִים, –</p>

<br />
</blockquote>

<blockquote>
<p>לֹא לוֹ לְהַכְנִיעַ,</p>

<p>אֶת קְטֹן עֲנָפֶיךָ,</p>

<p>לֹא יָעֹז לַכְרִיעַ</p>

<p>וּלְשַׁבֵּר גִּזְעֶךָ.</p>

<br />
</blockquote>

<blockquote>
<p>כָּל פֶּגַע, כָּל אָסוֹן</p>

<p>עָלֶיךָ לֹא יַעֲלֶה,</p>

<p>אַלּוֹנִי הֶחָסוֹן,</p>

<p>אַלּוֹנִי הַנַּעֲלֶה!</p>

<br />
</blockquote>

<blockquote>
<p>אַךְ יוֹם עוֹד יַגִּיעַ</p>

<p>עָדֶיךָ בֶּחָלֶד,</p>

<p>בְּצִלְּךָ יַרְגִּיעַ</p>

<p>דּוֹר אַחֲרוֹן יִוָּלֶד.</p>

<br />
</blockquote>

<blockquote>
<p>הוּא יִלְקֹט דּוּדָאִים,</p>

<p>שׁוֹשַׁנֵּי אַדֶּרֶת,</p>

<p>בְּצֵל הָעֳפָאִים</p>

<p>לִצְפִירוֹת תִּפְאֶרֶת.</p>

<br />
</blockquote>

<blockquote>
<p>אָז יִזְכֹּר הַיָּמִים</p>

<p>הַקָּשִׁים, הָרָעִים,</p>

<p>בָּם רַבּוּ הַקָּמִים,</p>

<p>בָּם רַבּוּ הַפְּגָעִים.</p>

<br />
</blockquote>

<blockquote>
<p>מַחֲשֶׁבֶת דְּאָבָה</p>

<p>אָז תַּקְדִּיר בַּת־עֵינוֹ;</p>

<p>אַךְ בָּאָה כֵּן שָׁבָה</p>

<p>מַחֲשֶׁבֶת יְגוֹנוֹ.</p>

<br />
</blockquote>

<blockquote>
<p>וְשִׁירָה יַשְׁמִיעַ</p>

<p>בְּגֹבַהּ וּבְגָאוֹן,</p>

<p>אַף אַתָּה תָרִיעַ</p>

<p>וְתַעֲנֶה בְּשָׁאוֹן&quot;&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31201">https://benyehuda.org/read/31201</a></div></body></html>