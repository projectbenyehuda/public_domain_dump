<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בַּסְּתָו</title>
	<meta name="author" content="שמעון שמואל פרוג / יעקב קפלן"/>
</head>
<body>

<h2 id="iii">III</h2>

<blockquote>
<p>הַלֵּילוֹת הָאֵלֶּה – בְּלִי־סַעַר וּמְאוֹרוֹת,</p>

<p>הַיָּמִים הָאֵלֶּה – בְּלִי־צְלָלִים, בְּלִי־אוֹרוֹת,</p>

<p>לָהֶם, יַקִּיר לִבִּי, אַךְ דְּמוּת אֶעֱרֹכָה,</p>

<p>אֶת שְׁנֵי יְמֵי חַיַּי, שְׁנֵי חַיֵּי חֵלֵכָה.</p>

<br />
</blockquote>

<blockquote>
<p>הָיוּ יָמִים בָּם נַפְשִׁי מָצָאָה</p>

<p>עֲלִיצוּת וָגִיל עַל יָצִיעַ לָשֶׁבֶת.</p>

<p>בַּחֲצוֹת לֵיל הַסְּתָו, וּבְעַיִן – עֵין רָאָה –</p>

<p>לְהַבִּיט בְּמֶרְחֲבֵי חֶשְׁכַת צַלְמָוֶת.</p>

<br />
</blockquote>

<blockquote>
<p>מִמַּעַל לְרֹאשִׁי – הֶעָבִים בַּשְּׁחָקִים,</p>

<p>מִתַּחְתַּי – הַגָּן מִתְאַנֵּחַ לִרְגָעִים,</p>

<p>מִנֶּגְדִּי – חוֹף דְּנִפָּר וּסְלָעָיו מֻצָּקִים</p>

<p>וְגַלָּיו הַהֹמִים הַהֹגִים נְכָאִים.</p>

<br />
</blockquote>

<blockquote>
<p>כִּתְמוּנוֹת אֲבַדּוֹן וּכְצַלְמֵי בַלָּהוֹת</p>

<p>לְפָנַי יַעַבְרוּן בְּחֶשְׁכַת הַלָּיִל</p>

<p>מִשְׁבָּרִים וְעָבִים וִיעָרוֹת וּגְבָעוֹת</p>

<p>וּסְעָרָה וְסוּפָה – הֹמִיָּה בֶחָיִל.</p>

<br />
</blockquote>

<blockquote>
<p>הַלַּיְלָה הַהוּא, לֵיל הֲמֻלָּה וָסַעַר,</p>

<p>לֵיל חָזוּת אֲיֻמָּה, לֵיל זְוָעוֹת יַבִּיעַ –</p>

<p>חֲרָדָה וּזְוָעָה עַל לִבִּי גַם יַעַר</p>

<p>וּמְרִירוּת בּוֹ יִמְסֹךְ, יְרַתַּח, יָנִיעַ.</p>

<br />
</blockquote>

<blockquote>
<p>הַזְוָעוֹת הָאֵלֶּה בַּלֵּב לֹא שָׁכָכוּ.</p>

<p>אָז מֵיתְרֵי הַנֶּפֶשׁ הִרְעִימוּ נִפְלָאוֹת,</p>

<p>וְקִינִים וָהֶגֶה בְּלִי־מַעֲצָר נִשְׁפָּכוּ</p>

<p>עַל נִבְלִי הַנֶּאֱנָח, הַנָּמוֹג בִּדְמָעוֹת&#8230;</p>

<br />
</blockquote>

<blockquote>
<p>וְעַתָּה – הַלֵּילוֹת הַכְּסוּיִם מַשָּׁאוֹן,</p>

<p>הַגֶּשֶׁם, הַשֶּׁלֶג הַיֹּרְדִים בְּלִי־שָׁאוֹן,</p>

<p>הַחוֹמוֹת דּוֹמֵמוֹת בִּרְחוֹבוֹת נֶהְדָּרִים</p>

<p>וּבְרִיּוֹת חֲדָשׁוֹת וּפָנִים מוּזָרִים –</p>

<br />
</blockquote>

<blockquote>
<p>וְנֶעֱזָב וְנָטוּשׁ בְּקִרְיָה סֹעֶרֶת –</p>

<p>בִּמְנוּחַת הַלַּיִל כִּי אֵצֵא לָשֶׁבֶת</p>

<p>אֶל פֶּתַח הָאהֶל, וּבְעַיִן חֹדֶרֶת</p>

<p>כִּי אַבִּיט לְמֶרְחֲבֵי חֶשְׁכַת צַלְמָוֶת, –</p>

<br />
</blockquote>

<blockquote>
<p>מַחֲשָׁבוֹת לִרְבָבוֹת תֵּצֶאנָה מַעֲרָכָה,</p>

<p>חֲשֵׁכוֹת כַּלַּיְלָה, כַּאֲפֵלָה מְנֻדָּחָה&#8230;</p>

<p>הוֹי, אֵלֶּה מַחֲשָׁבוֹת – יְשָׁנוֹת, יְשָׁנוֹת</p>

<p>עָלַיִךְ, בַּת עַמִּי, אֻמְלָלָה בַבָּנוֹת!&#8230;</p>

<br />
</blockquote>

<blockquote>
<p>מִסְּבִיבִי דֻמִיָּה וְתֹהוּ וּשְׁאִיָּה,</p>

<p>כַּשְּׁאִיָּה בַמִּדְבָּר, כַּתֹּהוּ בַשְּׁמָמָה;</p>

<p>לוּ הֵרִים הָאֶחָד אֶת קוֹלוֹ בִּבְכִיָּה!</p>

<p>לוּ אֶחָד הִשְׁמִיעַ אַנְחָתוֹ בָּרָמָה!&#8230;</p>

<br />
</blockquote>

<blockquote>
<p>הַלֵּילוֹת הָאֵלֶּה – בְּלִי־סַעַר וּמְאֹרוֹת,</p>

<p>הַיָּמִים הָאֵלֶּה – בְּלִי־צְלָלִים, בְּלִי־אוֹרוֹת –</p>

<p>לָהֵמָּה, בַּת עַמִּי, זוּ דְמוּת אֶעֱרֹכָה</p>

<p>יְמֵי שְׁנֵי חַיַּיִךְ, שְׁנוֹת חַיֵּי חֵלֵכָה!&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31196">https://benyehuda.org/read/31196</a></div></body></html>