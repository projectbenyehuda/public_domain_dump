<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דְּבוֹרָה</title>
	<meta name="author" content="שמעון שמואל פרוג / יעקב קפלן"/>
</head>
<body>

<h2 id="i">I</h2>

<blockquote>
<p>שִׁפְעַת מֵי קִישׁוֹן חֹרָבָה.</p>

<p>מִסָּבִיב עַל סַלְעֵי הַנְּהָרוֹת</p>

<p>הִשְׂתָּרְעוּ אֲבַק הָעֲרָבָה</p>

<p>וְחוֹל הָעוֹלָמִים. הַיְעָרוֹת</p>

<p>שֶׁחַיִּים וָרֶגֶשׁ מָלָאוּ</p>

<p>בְּדִמֲמַת מָוֶת נִשְׁקָעוּ.</p>

<p>וְשַׁפְרִיר שְׁמֵי טֹהַר כַּתְּכֵלֶת –</p>

<p>יְלַהֵט אֶת מַצְּבוֹת הַקְּבָרִים</p>

<p>וּשְׂדֵרוֹת עַמּוּדֵי מַפֶּלֶת</p>

<p>וְעִיֵּי מִגְדָּלִים נִשְׁבָּרִים,</p>

<p>שֶׁהֶעֱלוּ מִסָּבִיב קִמְשׁוֹנִים –</p>

<p>שְׂרִידֵי זִכְרוֹנוֹת קַדְמוֹנִים&#8230;</p>

<br />
</blockquote>

<blockquote>
<p>וְצַלְמֵי בַלָּהוֹת נוֹרָאִים</p>

<p>כַּמְפַחֲדִים – בְּאִישׁוֹן אֲפֵלָה</p>

<p>כָּל לַיְלָה מוֹפִיעִים וּבָאִים</p>

<p>לְאִטָּם בִּמְקוֹם הַמַּפֵּלָה&#8230;</p>

<p>עֵינַיִם זֶה כַּמָּה קָדָרוּ</p>

<p>בְּדִמֲמַת לַיִל תַּבְרֵקְנָה,</p>

<p>שְׂפָתַיִם זֶה כַּמָּה סֻגָּרוּ</p>

<p>עַצֶּבֶת תַּעֲלֻמָה תָּפֵקְנָה&#8230;</p>

<p>פֹּה בְּרַק עֶשֶׁת בַּרְזֶל הִגִּיהַּ</p>

<p>בָּאָבָק בֵּין גִּזְעֵי הַבְּכָאִים,</p>

<p>שָׁם קֹבַע גִּבּוֹרִים יוֹפִיעַ</p>

<p>מִנֶּגֶד בֵּין צוּרֵי הַסְּלָעִים,</p>

<p>וּצְלִילֵי קוֹל צְמִידִים בְּנַחַת</p>

<p>עַל כַּנְפֵי הָרוּחַ נִשָּׂאוּ</p>

<p>וּצְעִיפִים וּרְדִידֵי מִטְפַּחַת</p>

<p>בְּחֶשְׁכַת אֲפֵלָה יֵרָאוּ.</p>

<p>וְרוּחוֹת בַּלָּאט יֵאָסֵפוּ,</p>

<p>וּבְעֶצֶב בִּשְׂדֵרָה מְשׁוּכָה</p>

<p>מֵעַל אֲרוֹן מֵת יְרַחֵפוּ&#8230;</p>

<p>מִי מָצָא בָאָרוֹן לוֹ מְנוּחָה?</p>

<p>מַדּוּעַ עַל חוֹרֵי עֵינֵיהֶם</p>

<p>עַצֶּבֶת עֲמֻקָּה נְסוּכָה?</p>

<p>וּפֶתַח חֲלַל שִׂפְתוֹתֵיהֶם</p>

<p>מַדּוּעַ אֲנָחָה יַשְׁמִיעַ? –</p>

<p>הַנְּבִיאָה פֹּה מָצְאָה לָהּ מְנוּחָה,</p>

<p>פֹּה דְּבוֹרָה בָאָרוֹן תַּרְגִיעַ!</p>

<br />
</blockquote>

<h2 id="ii">II</h2>

<blockquote>
<p>זֶה שָׁנִים כַּבִּירוֹת חָלָפוּ..</p>

<p>בְּנֵי חָצֹר כְּשֶׁטֶף הַנַּחַל</p>

<p>אֶת אַדְמַת יִשְׂרָאֵל שָׁטָפוּ.</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<blockquote>
<p>לֹא נִשְׁמַע קוֹל חֹרְשִׁים מִסָּבִיב,</p>

<p>עַל כַּרְמֶל, עַל שָׁרוֹן בָּאָבִיב</p>

<p>בַּקַּיִץ לֹא הָלְכוּ, לֹא שָׁרוּ</p>

<p>שִׁירֵיהֶם הַקֹּצְרִים בַּקָּמָה&#8230;</p>

<p>דְּמֵי יַעֲקֹב כַּנַּחַל נִגָּרוּ</p>

<p>וְרוּחוֹ בְקִרְבּוֹ לֹא קָמָה</p>

<p>הִתְיַצֵּב מוּל גְּדוּדֵי הַצָּרִים,</p>

<p>כָּל שִׁלְטֵי גִבּוֹרִים – נִשְׁבָּרִים,</p>

<p>הַחֶרֶב חֲלֻדָּה הֶעֱלָתָה</p>

<p>וּבְתַעַר הַיָּשָׁן תָּנוּחַ,</p>

<p>הֲתֻלַּת עַכָּבִישּׁ כִּסָּתָה</p>

<p>אֶת דִּגְלֵי הָאֻמָּה הַיְקָרִים,</p>

<p>אֵין נָבִיא לְעוֹדֵד הָרוּחַ,</p>

<p>אֵין מַצְבִּיא מִלְחָמָה בַּשְּׁעָרִים,</p>

<p>וּמַחֲנֵה הָאוֹיֵב פֹרֶצֶת</p>

<p>כְּשֶׁטֶף שִׁבֹּלֶת הֹמִיָּה,</p>

<p>כֹּל תִּפְגֹּשׁ עַל דַּרְכָּה נֹתֶצֶת</p>

<p>וְהֹפְכָה בְּלִי חֶמְלָה לִשְׁאִיָּה&#8230;</p>

<p>בַּיָּמִים הָאֵלֶּה הַקָּשִׁים</p>

<p>הָרוּחַ לְפַעֵם הֵחֵלָּה</p>

<p>לֵב אִשָּׁה, רַבָּתִי בַנָּשִׁים&#8230;</p>

<p>אֵשׁ קִצְפָּהּ הִתְלַקְּחָה, וְקוֹלָהּ</p>

<p>אָז נִשְׁמַע מֵהָרֵי אֶפְרַיִם</p>

<p>כְּרַעַם בְּמֶרְחַב שָׁמָיִם&#8230;</p>

<p>לָךְ שָׁלָל, לָךְ צְפִירוֹת תִפְאָרָה,</p>

<p>הַמַּלְאָךְ הַגֹּאֵל מִצָּרָה!</p>

<p>לָךְ כָּבוֹד וּתְהִלָּה יָרִיעוּ.</p>

<p>וְדוֹרוֹת לְדוֹרוֹת הַבָּאִים</p>

<p>בְּשִׁירֵי הִלּוּלִים נִפְלָאִים</p>

<p>שֵׁם דְּבוֹרָה הַנַּעֲלֶה יַפְלִיאוּ!&#8230;</p>

<br />
</blockquote>

<h2 id="iii">III</h2>

<blockquote>
<p>וַיְמַהֲרוּ מִכָּל הָעֲבָרִים –</p>

<p>בִּנְתִיבוֹת וּדְרָכִים לֹא סְלוּלִים,</p>

<p>בִּשְׁבִילֵי הֶהָרִים הַתְּלוּלִים,</p>

<p>בְּצִיָּה וּבְמֵימֵי הַנְּהָרִים,</p>

<p>אֶל דִּגְלָהּ – כְּסַעַר מִתְגּוֹרֵר –</p>

<p>אַחֶיהָ, אַחֶיהָ הַנְּפוּצִים.</p>

<p>וַיָּקָם הָעָם וַיִּתְעוֹרֵר!</p>

<p>וּמַחֲנֵה יִשְׂרָאֵל הַחֲלוּצִים</p>

<p>יִגְעָשׁוּ, יִרְעָשׁוּ, יִזְרֹמוּ,</p>

<p>וּלְרַגְלֵי הַר תָּבוֹר יֵהֹמוּ&#8230;</p>

<p>– &quot;אִם עָצַם הָאוֹיֵב אִם גָּבָר</p>

<p>לֹא נִירָא, לֹא נֵחַת, אֵין דָּהָר!</p>

<p>הֵן דְּבוֹרָה אִתָּנוּ – נֵלֵכָה!</p>

<p>בַּת חַיִל, אֶת שְׁמֵךְ נְבָרֵכָה&#8230;</p>

<p>אֵל עָז לִפְנֵי דִגְלָךְ יוֹפִיעַ</p>

<p>וּבְעֻזוֹ אוֹיְבֵינוּ יַכְנִיעַ!&#8230;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<blockquote>
<p>גִּבּוֹרֵי בְנֵי חָצֹר בָּרָחוּ,</p>

<p>אַחֲרֵיהֶם חֵיל דְּבוֹרָה שֻׁלָּחוּ</p>

<p>וּבְרוּחַ שֹׁאֶפֶת נְקָמָה</p>

<p>לְהָפִיץ הָאוֹיֵב יִסְעָרוּ,</p>

<p>וּפַרְסוֹת הַסּוּסִים עֻקָּרוּ</p>

<p>מִדַּהֲרוֹת חֲלוּץ הַמִּלְחָמָה&#8230;</p>

<br />
</blockquote>

<blockquote>
<p>לָךְ שָׁלָל, לָךְ צְפִירוֹת תִּפְאָרָה,</p>

<p>הַמַּלְאָךְ הַגּוֹאֵל מִצָּרָה!</p>

<br />
</blockquote>

<blockquote>
<p>גִּבּוֹרֵי בְנֵי חָצֹר בָּרָחוּ,</p>

<p>מִקֶּשֶׁת חֵיל דְּבוֹרָה נֻצָּחוּ,</p>

<p>וַיַּעַזְבוּ מֵרִפְיוֹן יָדַיִם</p>

<p>לְמַאֲכָל לְעוֹף הַשָּׁמַיִם</p>

<p>אֶת שְׂרִידֵי צִבְאוֹתָם – בַּיְעָרִים,</p>

<p>בְּחוֹל הָעֲרָבָה, בְּצִיָּה,</p>

<p>בְּעִמְקֵי שִׁבֹּלֶת הַנְּהָרִים,</p>

<p>עַל חֶלְקַת אֲדָמָה נָכְרִיָּה&#8230;</p>

<p>וּלְאֶרֶץ יִשְׂרָאֵל הַבְּרוּכָה</p>

<p>אָז תָּשׁוּב כְּקֶדֶם הַמְּנוּחָה,</p>

<p>אָז תָּשׁוּב לְחַיִּים חֲדָשִׁים</p>

<p>אָז תִּשְׁכַּח הַיָּמִים הַקָּשִׁים&#8230;</p>

<br />
</blockquote>

<h2 id="iv">IV</h2>

<blockquote>
<p>עַל הָר תַּחַת תֹּמֶר רַב־שָׁנִים,</p>

<p>שֶׁשָּׁם אֶת תְּמוּנָתוֹ בְּזֹהַר</p>

<p>הָאוּבָל הַשּׁוֹפֵךְ אֶת טֹהַר</p>

<p>זִרְמָתוֹ בֵּין פִּרְחֵי נִצָּנִים</p>

<p>וּמוֹלִיךְ בֵּין נִקְרוֹת הֶהָרִים</p>

<p>לַשְׁדֵמוֹת אֶת גַּלָּיו הַבֵרִים –</p>

<p>שָׁם דְּבוֹרָה אָהֳלָהּ תָּקָעָה.</p>

<p>אֶל תַּחַת הַתֹּמֶר הָהָרָה</p>

<p>עֲדַת כָּל יִשְׂרָאֵל נָהָרָה</p>

<p>וְדִבְרֵי הַנְּבִיאָה שָׁמָעָה&#8230;</p>

<p>כֵּן חָלְפוּ אַרְבָּעִים שְׁנוֹת מְנוּחָה,</p>

<p>וּצְדָקָה וְשָׁלוֹם שָׂרָרוּ</p>

<p>בְּאֶרֶץ יִשְׂרָאֵל הַבְּרוּכָה&#8230;</p>
</blockquote>

<br /> 

<p>––––––––</p>

<br />

<blockquote>
<p>מֵאָז, דּוֹרוֹת רַבִּים עָבָרוּ&#8230;</p>

<p>כְּבָר שִׁפְעַת מֵי קִישׁוֹן חֹרָבָה.</p>

<p>מִסָּבִיב עַל סַלְעֵי הַנְּהָרוֹת</p>

<p>הִשְׂתָּרְעוּ אֲבַק הָעֲרָבָה</p>

<p>וְחוֹל הָעוֹלָמִים. הַיְעָרוֹת</p>

<p>שֶׁחַיִּים וָרֶגֶשׁ מָלָאוּ</p>

<p>בְּדִמֲמַת מָוֶת נִשְׁקָעוּ.</p>

<p>וְשַׁפְרִיר שְׁמֵי טֹהַר כַּתְּכֵלֶת</p>

<p>יְלַהֵט אֶת מַצְּבוֹת הַקְּבָרִים</p>

<p>וּשְׂדֵרוֹת עַמּוּדֵי מַפֵּלֶת</p>

<p>וְעִיֵּי מִגְדָּלִים נִשְׁבָּרִים.</p>

<p>שֶׁהֶעֱלוּ מִסָּבִיב קִמְשׁוֹנִים –</p>

<p>שְׂרִידֵי זִכְרוֹנוֹת קַדְמוֹנִים.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31232">https://benyehuda.org/read/31232</a></div></body></html>