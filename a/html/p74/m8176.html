<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ברוריא, בת רב חנינא בן תרדיון</title>
	<meta name="author" content="שמואל ישראל מולדר"/>
</head>
<body>

<h2 id="המחלקההראשונה">המחלקה הראשונה</h2>

<blockquote>
<p>מְשׂוֹשׂ חֶלְקִי בַּחַיִּים מְשׂוֹשׂ כָּל הָאָרֶץ</p>

<p>אִשָּׁה יָפָה וְטוֹבַת טַעַם;</p>

<p>רַעְיָתִי בְמַרְגוֹעַ מְנַחַמְתִּי בְפָרֶץ</p>

<p>תַּמָּתִי בְאָשְׁרִי עֶזְרָתָה לִי בְקָרֶץ</p>

<p>יַעֲלַת-חֵן בְּנֹעַם וָזַעַם!
<br><br />
בְּשַלְהֶבֶת עֵינַיךְ בִּיפֶה לְחָיַיִךְ</p>

<p>לִבַּבְתִּנִי וּתְלַבִּבִינִי;</p>

<p>מִיַּיִן מָה-טוֹבוּ נָעֲמוּ דוֹדָיִךְ</p>

<p>מֵחָלָב מַה-צַּחוּ מָתְקוּ אֲמָרַיִךְ</p>

<p>נֶחָמָתֵךְ תַּגְמִיאִינִי:
<br><br />
אַךְ בְּאַיֶּלֶת אֲהָבִים הָאֱיָל וְהַיֹּפִי</p>

<p>מַדוּעַ לֹא יְתְלַכָּדוּ?</p>

<p>מַדוּעַ גַּם אַתְּ בְּרוּרְיָּא תְּהִילָּה בְדֹפִי</p>

<p>עֹז הַשֶׂכֶל בְּקַלוּת נָקֵל תַּחֲלֹפִי</p>

<p>כִּמְעַט&#8230; אָשוּרָיִך יִמְעָדוּ?
<br><br />
הֵן בְכָל נְשֵי תֵבֵל מִקֶּדֶם יָדַעַתְּ</p>

<p>חַכְמֵי-יָהּ נָתְנוּ מִגְרָעַת;</p>

<p>וּבְכָל יְגִיעָתֵךְ בַּתּוֹרָה כִּי יָגַעְתְּ</p>

<p>גָּם עָלַיִךְ נֶחְרָץ הַמִּשְׁפָּט שָׁמַעְתְּ</p>

<p>כָּל הַנָּשִים קַלּוֹת דָּעַת:
<br><br />
כֵּן הָגָה רַב מְאִיר וְיוֹם יוֹם הִבִּיעַ</p>

<p>לְרַעְיָתוֹ גְבֶרֶת הַבָּיִת;</p>

<p>כֵּן תְּהִילָּת הַיֹּפִי יוֹם יוֹם הִשְמִיע</p>

<p>אַך יוֹם יוֹם גַּם קַלּוּת דַּעֲתָהּ הוֹדִיע</p>

<p>&#8220;שוֹשַנָּה אַתְּ סוּגָה בְּשַׁיִת!&#8221;
<br><br />
וַתִּשְׁמַח וַתָּגֶל וַתָּשֶׂשׂ הַגְּבֶרֶת</p>

<p>עַל תְּהִלַּת אַלּוּף נְעוּרֶיהַ;</p>

<p>אַךְ תָּהֳלָתוֹ בְלִבָּה כְּלַהַב בּוֹעֶרֶת</p>

<p>וּלְקַנֵּא קִנְאָתָהּ אֹמֶר גֹּזֶרֶת</p>

<p>קִנְאָתָהּ וְקִנְאַת רְעוּתֶהָ:
<br><br />
וַתֶּחֱרַשׁ וַתִּדּוֹם וֹתֶּחֱשֶׁה פַעַם</p>

<p>וַעָדֵן פַעַם וּפַעֲמָיִם;</p>

<p>אָז נִמְלְאָה נַפְשָׁה חֵמָה וָזַעַם</p>

<p>וַתָּשֶב אֲמָרָיהָ וַעֲדֵן בְּטוּב טַעַם</p>

<p>בְּדַעַת וּמֶתֶק שְׂפָתָיִם:
<br><br />
מִי חִוְךָ רַב-מְאִיר מִי זֹאת הִבִּיעַ</p>

<p>תֵּת בִּנְשֵי-חֶלֶד מִגְרָעַת?</p>

<p>לָמָּה תְּהִלָּתֵנוּ יוֹם יוֹם תַּשְׁמִיעַ</p>

<p>וְעִמָּהּ יוֹם יוֹם חֶרְפָּתֵנוּ תּוֹדִיעַ</p>

<p>כָּל הַנָשִׁים קַלּוֹת דָּעַת?
<br><br />
מַה-לָּכֶם אֲנָשִים עַל מָה תִּתְפָּאָרוּ</p>

<p>עַל עֱזוּז שֶׂכֶל אוֹן וָכֹח?</p>

<p>שָׁוְא לָּכֶם הִתְגָּאֶה לְשָוְא תִּתְיַקָּרוּ</p>

<p>כִּי אִשָׁה חֲלוּשָׁה בְּכֹחָה תִּתְעַמָּרוּ</p>

<p>תִּלְכָּדְכֶם בְּזִקִים וָחוֹחַ:
<br><br />
תְּצוּדְכֶם בִּמְצוּדָה תֶּאֱסְרְכֶם בַּחֶבֶל</p>

<p>תַּעַבְדוּהָ כְּעֶבֶד לְמֶלֶךְ:</p>

<p>בְּאַחַת מְעֵינֵיהָ&#8230; תִּשְְּׁקוּ הַכֶּבֶל</p>

<p>בְּעָנָק מִצַּוָארָהּ&#8230; תִּשְׂמְחוּ בַּסֶּבֶל</p>

<p>תְּצַו&#8230; וְכַפֵּיכֶם תוֹמְכִים פֶּלֶךְ:
<br><br />
תְּצַו&#8230; וּבִּשְפַל קוֹל כְּמוֹ מִצְעַר עֲבָדֶיהָ</p>

<p>תָּסוּרוּ תָּמִיד לְמִשְמָעַת;</p>

<p>וְאֵיך גָּאֹה תִּתְגָּאוּ לַחֲרוֹץ עָלֵיהָ</p>

<p>וְאֵיךְ מֵצַח תָּעִיזוּ לְהַגִיד בְּפָנֶיהָ</p>

<p>כָּל הַנָשִׁים קַלּוֹת דָּעַת?
<br><br />
וַתֶּחֱרַש בְּרוּרְיָא וַיַּעַן הַבַּעַל:</p>

<p>יְפַת קוֹל! לֹא כֵן אַתְּ דֹבֶרֶת;</p>

<p>עַל-מָה תְּהִלַּת הַיוֹפִי תַּעֲלִי מַעַל</p>

<p>עַל-מָה גֹדֶל שִׁפְרֵךְ תַּמֹדִּי בְּשַׁעַל</p>

<p>וַהֲדָרֵךְ לָמָּה אַתְּ מְאַשֶּׁרֶת?
<br><br />
הַבָאֵלָּה חַכְמֵי-יָהּ נִדְבֹּר נִדְבָרוּ</p>

<p>הַבָהֵן שָׂמוּ מִגְרָעַת?</p>

<p>לֹא! – עַל הַשֶׂכֶל כִּי רָפֶה אָמָרוּ</p>

<p>עַל חֶסְרוֹן הַאֹמֶץ מִשְׁפָּט גָּזַרוּ</p>

<p>כָּל הַנָּשִׁים קַלוֹת דָּעַת!
<br><br />
וַיִּדוֹם רַב-מְאִיר וּכְמוֹ שַׁלְהֶבֶת</p>

<p>בָּעַר בְּלֵב בְּרוּרְיָא הַזָּעַם:</p>

<p>אֲנִי הַאִשָּׁה קָרְאָה עִמְּכָה נִצֶּבֶת</p>

<p>חֵי נַפְשְׁךָ! לְהוֹרוֹתְךָ אֲנִי מִתְעָרֶבֶת</p>

<p>כִּי הָגוּת לִבְּךָ בְּלִי טָעַם:
<br><br />
הַאִם מֵאֵם כָּל חַי הָרִפְיוֹן תַּשְמִיעַ</p>

<p>עַל כִּי לַנָּחַשׁ שׁוֹמָעַת?</p>

<p>הֵן אָז גָם חֲלֻשַׁת אַלּוּפָה תּוֹדִיעַ</p>

<p>גָּם הוּא נָשָׁה הַמִּצְוָה יָּה הִבִּיעַ</p>

<p>וַיֹאכַל מֵעֵץ הַדָּעַת:
<br><br />
לוּ שַׁדַּי לְחַוָּה צִוָּה וַיְאַלְפֶהָ,</p>

<p>&#8220;בַּל תֹאכְלִי מִזֶּה הַפְּרִי&#8221;</p>

<p>מִי יוֹדֵע אִם אָז מָטוּ רַגְלֵיהָ</p>

<p>אִם נִפְתְּתָה עַל דִּבְרֵי אַלּוּף נְעוּרֶיהָ</p>

<p>לַחֲטֹא לֵאלֹּהִים כְבַת-מֵרִי!
<br><br />
בִּזְקוֹן יִצְחַק וְרֶגַע שָׁכַח הַיֹּשֶׁר</p>

<p>בִּרְכָּּתוֹ לְהוֹבִיל לְבֶן-רֶשַׁע;</p>

<p>מִי עָזַר הַתָּם לְהַנְחִילֵהוּ אֹשֶׁר? –</p>

<p>לְרִבְקָה יוֹדֶה כְּעַד כָּל מִשׂרָה וָעֹשֶר</p>

<p>אַךְ הִיא הִלְבִּישַתְהוּ יֶשַׁע:
<br><br />
בִּבִגְדֵי חֲמֻדּוֹת מֵעֵשָׂו בְּכוֹר בָּנֶיהָ</p>

<p>אֵת יַעֲקֹב מַהֵר מוֹפָעַת;</p>

<p>וְכָל הַצֹּרָךְ חִישׁ הֵכִינוּ יָדֶיהָ</p>

<p>כִּי רוּחַ אֵל-שַדַי נָחָה עָלֶיהָ</p>

<p>רוּחַ יִרְאַת יְיָ וְדָעַת:
<br><br />
וְאֶת גֹּדֶל עֶרֶךְ תָּמַר מִי יְשׂוֹחֵחַ</p>

<p>עֵת זָנְתָה בְּנִקְיוֹן כַּפָּיִם?</p>

<p>לָאֵש הוֹצִיאוּהָ מִבֵּית מַרְזֵחַ</p>

<p>יְהוּדָה עָמַד לְפָנֶיהָ כִּמְרַצֵּחַ</p>

<p>וּכְבָר חָלוּ בָּהּ יָדַיִם:
<br><br />
רָאֲתָה הַמּוֹקֵד רָאֲתָה הַשַּׁלְהֶבֶת</p>

<p>וַתְּכַלְכֵּל כָּל בְּאֹמֶץ רוּחַ;</p>

<p>לְאִישׁ אֲשֶר אֵלֶּה לוֹ אַךְ זֹאת הִיא דֹבֶבֶת</p>

<p>לוֹ אָנִי הָרָה אָמוּתָה בְלִי עַצֶּבֶת</p>

<p>אָכֵן שְמוֹ בְּקִבְרִי יָנוּחַ:
<br><br />
כְּבַקֵּש יָהּ לְהָמִית בַּמָלוֹן בָּדֶּרֶךְ</p>

<p>הֶעָנָו מִכָּל בְּנֵי חָלֶד;</p>

<p>מָה עָשְׂתָה אִשָּׁה יְקָרָה מִכָּל עֶרֶךְ?</p>

<p>חִיש לָקְחָה צוּר בֶּן בִּטְנָה עַל הַבֶּרֶךְ</p>

<p>וַתִּכְרֹת עֹרְלַת הַיֶּלֶד!
<br><br />
עֲדַת בְּנֵי יְשׁוּרוּן כְּמוֹ יַם סוּף כִּי עָבָרוּ</p>

<p>לִצְבִי לְגָאוֹן וּלְתִפְאֶרֶת;</p>

<p>עִם אַבִּיר הַרוֹעִים הַגְּבִירִים שָׁרוּ</p>

<p>אַךְ הַגְּבִירוֹת מִרְיָם אָחוֹתוֹ בָּחָרוּ</p>

<p>וַתְּהִי לָהֵן לִמְשוֹרֶרֶת:
<br><br />
אֶל אֲבִי הַמְּחוֹקְקִים בּנוֹת צְלָפְחָד קָרָבוּ</p>

<p>מִשְפָּטָן לְפָנָיו לְהַבִּיע;</p>

<p>מַה עָנָה מְחוֹלֵל-שַׁחַק לַאֲשֶר אָבוּ?</p>

<p>כֵּן בְּנוֹת צְלָפְחָד דוֹבְרוֹת לְבֵית אַב נֶחְשָׁבוּ</p>

<p>זֹאת מֹשֶׁה לָהֶן תּוֹדִיעַ:
<br><br />
לִדְבוֹרָה לוּ אָבִיתִי תֵּת דֵּי שֶׁבַח</p>

<p>הַאִם שִׂפְתוֹתַי לֹא תִּלְאֶינָה?</p>

<p>כַּשּוֹר הוּבָלוּ בְּנֵי-יַעֲקֹב לַטֶּבַח</p>

<p>הָכְרַת מִבֵּית אֱלוֹהַּ מִנְחָה וָזֶבַח</p>

<p>נָפְלָה עֲדַת-יָּה מִי יְקִימֶנָה?
<br><br />
וְהִיא תַּחַת תֹּמֶר לַמִּשְׁפָּט יֹשֶׁבֶת</p>

<p>וַתָּעַר לֵב בֶּן-אֲבִינֹעַם;</p>

<p>עִמָּה עֲדַת יִשְׂרָאֵל כִּחֹמָה נִצֶֶּבֶת</p>

<p>לַעֲרּך קִרָב נֶגֶד סִיסְרָא חִישׁ נִקְרֶבֶת</p>

<p>כִּי תְעוֹרְרֵם בְּמֶתֶק וָנֹעַם!
<br><br />
מַה רוֹמַמְתְּ אֵשֶׁת לַפִּידוֹת מַה גָּדַלְתְּ</p>

<p>בְּעֱזוּז שֶׂכֶל בְּאֹמֶץ דָּעַת!</p>

<p>עֵץ גָּבוֹהַּ בְּמִלַּיךְ הֵשַׁחְתְּ הִשְׁפַּלְתְּ</p>

<p>וּלְנַצֵּחַ הַנֵּצַח לָשׁיר הוֹאַלְתְּ</p>

<p>שִׁיר נָעִים לְאֹזֶן שֹׁמָעַת:
<br><br />
מַה אֲעִידֵךְ מַה אֲדַמֶּה לָךְ אֵשֶׁת חֶבֶר</p>

<p>הֹלֶמֶת צוֹרֵר בְּיָדָיִּךְ?</p>

<p>לִמְחוֹץ רֹאש סִיסְרָא לְהוֹרִידֵהוּ קֶבֶר</p>

<p>אַת אֵשֶׁת חַיִל הֶעֱלִית כַּנֶשֶר אֵבֶר!</p>

<p>כָּרַע נָפַל בֵּין רַגְלָיִךְ!
<br><br />
אֲבִימֶלֶךְ הָרַג אֶחָיו בְּנֵי יְרוּבַּעַל</p>

<p>שִׁבְעִים אִישׁ עַל אֶבֶן אַחַת;</p>

<p>וַיֹאמֶר: אַחְרִיב שְׁכֶם וְעַל תֵּבֶץ אַעַל;</p>

<p>וַתַּשְׁלֵךְ אִשָׁה פֶּלַח רֶכֶב מִמַּעַל</p>

<p>וַתָּרֵץ קָדְקֹד הַפַּחַת:
<br><br />
וּבַת יִפְתָּח מַה לְאָבִיהָ עָנְתָה</p>

<p>עֵת פָּצָה לְיְיָ פִּיהוּ?</p>

<p>בְּאָמִיץ לֵב כְּגִבּוֹר נִדְבַת פִּיו עָשָׂתָה</p>

<p>לֹא הַחֵלַתָּה אַף כִּי לִמְאֹד קָשָׁתָה</p>

<p>&#8220;שָׁם אֵשֵׁב כִּי אִוִיתִיהוּ&#8221;!
<br><br />
וְרוּת! מִי לּא יְהַלֵּל יְפָאֵר צִדְקוֹתֶיהַ</p>

<p>עַל כִּי בַחֲמוֹתָה דָּבֵקָה?</p>

<p>דְּרָכֶיהַ נֹעַם חָכְמָה נְתִיבוֹתֶיהָ</p>

<p>דָעַת וּתְבוּנָה הֵאִירוּ פָנֶיהָ</p>

<p>תּוֹרַת שַׁדַּי כִּי חִבֵּקָה:
<br><br />
וְאַתְּ אִשָׁה טוֹבַת שֶׂכֶל: אַתְּ אֲבִיגַיל:</p>

<p>מְחָרְפֵינוּ מַה מְאֹד תַּקְטִינִי!</p>

<p>כִּמְעַט בָּאת, עַד לֹא נָטְתָה חֶשְׁכַּת לַיִל.</p>

<p>וְדוִד קָרָא: בָּרוּךְ טַעֲמֵךְ בַּת-חַיִל</p>

<p>אֲשֶר מִבּוֹא בְדָמִים כְּלִתִּינִי!
<br><br />
וְיוֹאָב מִי בָּחַר עַל מִי שָׂם תוֹחֶלֶת</p>

<p>הַטּוֹת מֶלֶךְ בְּנוֹ לִסְלוֹחַ?</p>

<p>עַל אִשָּׁה חֲכָמָה תְּקוֹעִית מִתְאַבֶּלֶת</p>

<p>אֲשֶר כָּל דְבָרֶיה בִּתְבוּנָה מְכַלְכֶּלֶת</p>

<p>הַנִדָּח בַּל עוֹד לִנְדוֹחַ:
<br><br />
כֵּן הַנָּשִׁים בְּתוֹרַת שַׁדַּי נִשְׂגָּבוּ</p>

<p>כֵּן מִפִּי נְבִיאִים נֶהְדָּרוּ:</p>

<p>וְעוֹד רַבּוֹת בְּתוֹלְדוֹת יְמֵי קֶדֶם נִכְתָּבוּ</p>

<p>לַחָכָמוֹת, לֹא לְקַלּוֹת דַּעַת, נֶחֱשָבוּ</p>

<p>בְּדַעְתָּן פָּנֶיךָ יֶחֱוָרוּ:
<br><br />
שְׁמָעֵנִי נָא בַעַל מִי כְבֶן מָנוֹח</p>

<p>אִישׁ חַיִל וְגִבּוֹר בָּאָרֶץ?</p>

<p>חִיל אָחַז כָּל אִישׁ עַל שֵׁמַע הַכֹּחַ</p>

<p>וְאִשָה הִפִּילַתְּהוּ בְזִקִים וָחוֹחַ</p>

<p>מַה-פָּרְצָה עָלֶיהָ פָרֶץ:
<br><br />
מִי כְּדָוִד תְּהִלַּת אֵל שַדַּי יַבִּיעַ</p>

<p>מִי כָמוֹהוּ רוֹדֵף צֶדֶק?</p>

<p>מִנְעוּרָיו עִם יְיָ לֶכֶת הִצְנִיעַ;</p>

<p>אַךְ בַּת שֶׁבַע בְּמוֹ תֻמָּתוֹ תַפְרִיעַ</p>

<p>כִּמְעַט&#8230; כָּל טוּבוֹ כַּחֶדֶק:
<br></p>
</blockquote>

<blockquote>
<p>וּשִׁלֹמֹה מִי עוֹד תַּחַת הַשָּׁמָיִם</p>

<p>וּמַשְׂכִּיל כָּמוֹהוּ?</p>

<p>וְהַבְלֵי נָשִׁים אִסְּרוּהוּ בִנְחֻשְׁתַּיִם</p>

<p>לְבַב חָכָם הִטְּתָה בַּת מֶלֶך מִצְרַיִם</p>

<p>וַיְחַבֵּק תֹּהוּ וָבֹהוּ:
<br><br />
וְאִם כֵּן אֵיפוֹא גְּבוּרָה צְדָקָה וָדַעַת</p>

<p>מָה הֵנָּה בְּעֶרֶך נְשֵׁי חֶלֶד?</p>

<p>הֵן אִשָׁה אַחַת דַּעְתָּה כִּי בֹצַעַת</p>

<p>חָכְמַת חָכָמִים אָבְדָה דַּעְתָּם נִבְלַעַת</p>

<p>וְגִבּוֹר לְפָנֶיהַ כְּיָּלֶד:
<br><br />
וַאֲנִי הֲגַאֲוַת רַב יוֹסֶף לֹא הִשְׁפַּלְתִּי</p>

<p>עֵת אָזְנִי דְּבָרוֹ שֹׁמָעַת?</p>

<p>כֵּן לְהַבְזוֹת אֲנָשִׁים מֵעוֹדִי הוֹאַלְתִּי</p>

<p>חָרוֹץ מִשְׁפָּט עֲלֵיהֶם גַּם אֲנִי לֹא חָדַלְתִּי</p>

<p>כָּל הָאֲנָשִׁים קַלֵּי דָעַת:
<br><br />
כְּהִנָּתֵק פְּתִיל הַנְּעֹרֶת אֵש יָרִיחַ</p>

<p>כֶּאֱכוֹל קַש יָבֵשׁ הַלַּהַב;</p>

<p>כֵּן קָצַף רַב-מֵאִיר אִשְׁתּוֹ לְהוֹכִיחַ</p>

<p>לִבּוֹ בְּכָעֲסוֹ כַּסִּיר מְצוּלָה יַרְתִּיחַ</p>

<p>עַל הַגָּאוֹן וְעַל הָרַהַב:
<br><br />
הַחְרִישִׁי נַעֲוַת! הַחֲרִישִׁי וָדֹמִּי!</p>

<p>צָוַח אִישָׁהּ בְּאַף וָקֶצֶף;</p>

<p>אַךְ פְתַיוּת, הֶבֶל, רְעוּת-רוּחַ תַּחֲלֹמִי</p>

<p>חֵי נַפְשֵךְ! מַהֵר הַחֲכָמִים תָּרֹמִי</p>

<p>תְּקוֹנְנִי עַל אֲשֶר הָגִית בּשֶצֶף:
<br><br />
כְּצִיִים אַדִּירִים בְּמִשְׁבְּרֵי-יָם נִפְגָּשוּ</p>

<p>יֶהֱדֹפוּ וְיִבְרְחוּ בָרוּחַ;</p>

<p>כֵּן בְּרוּרְיָא וּבַעֲלָהּ לְדַרְכָּם נִפְרָשׁוּ</p>

<p>אַחֲרֵי בְמוֹ מַצֻּתָם שְׁנֵיהֶם רֻטָּשוּ</p>

<p>כִּי לִבָּם לֹא יָדַע סְלוֹחַ;
<br></p>
</blockquote>

<h2 id="המחלקההשניה">המחלקה השניה</h2>

<blockquote>
<p>רַבִּים תַּלְמִידִים עַשׂוּ חַיִל</p>

<p>בְּתוֹרָה תוּשִׁיָה הַשְׂכֵּל וְיָדֹע;</p>

<p>רַבִּים עָמְלוּ יוּמָם וּלַיִל</p>

<p>לֶקַח רַב מֵאִיר בְּלִבָּם לְנְטוֹעַ</p>

<p>אַךְ אֶחָד עָלָה עַל כֻּלָּמוּ</p>

<p>בְּשִׂכְלוֹ, בְּתֻמָּתוֹ, מוֹרוֹ שִׂמֵּחַ;</p>

<p>כָּל תַּלמִידֵי רַב מֵאִיר רָמוּ</p>

<p>אָכֵן הוּא בְתוֹכָם צָפְנַת פַּעֲנֵחַ.
<br><br />
לוֹ קָרָא הָרַב בְּשֶׁצֶף-זַעַם</p>

<p>וַיְצַוֵּהוּ מְזִמוֹתָיו לְבַצֵּעַ;</p>

<p>וַיֹּאמֶר: אוּרִיָה בְּנִי! הַפַּעַם</p>

<p>אֶל גְבֶרֶת הַבַּית הִתְרוֹעֵעַ:
<br><br />
וְהַטֵּה לְבָבָהּ לִבְגוֹד לִפְשֹׁעַ</p>

<p>לִשְׁתּוֹת מִכּוֹס הַחֵטְא הַקֻּבָּעַת;</p>

<p>וּבְקִרְבָּה הַדֵּעָה לִנְטֹעַ</p>

<p>כְּכָל הַנָּשִׁים אַף הִיא קַלַּת דָּעַת.
<br><br />
כְּדֹנַג נָמֵס לֵב אוּרִיָהוּ</p>

<p>עַל אֲשֶר מוֹרוֹ הִשְׁמִיע הַפָּעַם;</p>

<p>רַעַד הִשִּׂיגוֹ חִיל אֲחָזָהוּ</p>

<p>לִרְאוֹת רַב מֵאִיר בְּחֵמָה וָרָעַם.
<br><br />
&#8220;בּי אֲדוֹנִי! סְלַח&#8221;&#8230; הַס מִסְּלוֹחַ</p>

<p>לְבַצַּע אִמְרָתִי אוֹתִךָ אַשְׁבִּיעַ;</p>

<p>יָדַעְתִּי כִּי לְךָ אֲיָל וָכֹחַ</p>

<p>אַתָּה גֵּאוּת הַמַּרְדוּת תַּכְנִיעַ.
<br><br />
לְבַב אִשָּׁה נָצוּר מִנְּעוּרֶיהַ</p>

<p>יִצְרָהּ בְּחָנֵף תְּעוֹרֵר בְּשִׂיג וָשִיחַ;</p>

<p>וְתִפֹּל בַּבוֹר כְּרוּיָה לְרַגְלֶיהַ</p>

<p>וְהַוָּתָה אֶת גַּאֲוָתָהּ תַּדִּיחַ.
<br><br />
אָז תִּנָּחֵם מֵאִמְרֵי פִיהָ</p>

<p>בְּחַכְמֵי-יָהּ בַּל עוֹד תִּתֵּן מִגְרָעַת;</p>

<p>אָז תֵּדָע כִּי חָטְאָה וְהֶחֱטִיאָה</p>

<p>וְהַנָשִׁים, כֻּלָּנָה קָלּוֹת דָּעַת!
<br><br />
כֵּן בְּשֶׁצֶף קֶצֶף הָגָה הַבַּעַל</p>

<p>אַף כִּי נַפְשׁוֹ רַעֲיָתוֹ חֹבֶבֶת;</p>

<p>אַךְ לַהֲטִיבָה תֵשְׁתְּ מִכַּף רַעַל</p>

<p>מִקִּרְבָּה לְשָׁרֵשׁ גֵּאָה מְתֻעֶבֶת.
<br><br />
וְאוּרִיָהוּ אַף כִּי לֵאלֹהַּ</p>

<p>קִנֵּא, לְבַל תְּהִי עוֹד אִשָּה שֹׂרֶרֶת;</p>

<p>אַף כִּי מִכָּל רֵעָיו גָּבֹהַּ,</p>

<p>נַפְשׁוֹ בְקִרְבּוֹ עַד מְאֹד מִשְׂתָעֶרֶת.
<br><br />
וַיֶחֱרַשׁ וַיִּדּוֹם הַנַּעַר</p>

<p>תֵּת מַעֲנֶה עוֹד חָדַל לוֹ יְכֹלֶת:</p>

<p>וְלִבּוֹ מָלֵא דְּאָָגה וָצַעַר</p>

<p>פֶּן שָׁטֹף תִּשְטְפֵהוּ הַשִּׁבֹּלֶת.
<br><br />
הֲיִחְתֶּה אִישׁ אֵשׁ הֲיִתֵן שַׁלְהֶבֶת</p>

<p>בְּחֵיקוֹ, וּבְגָדָיו לֹא תִּשָׂרַפְנָה?</p>

<p>הֲיִרְוֶה דוֹדִים מִבְּאֵר מְכַזֶּבֶת</p>

<p>וּמְזִימוֹת נַפְשׁוֹ לֹא תִתְעָלַפְנָה?
<br><br />
וּכְצוּר מוּצָק בְּמוֹ מִשְׁבְּרֵי מָיִם</p>

<p>עָלָיו יִסְעָרוּ יִרְעֲשׁוּ יִתְגָּעָשׁוּ;</p>

<p>לְשָוְא הֶמְיַת גַלִּים רִבּוֹתָיִם</p>

<p>הַצּוּר יַעֲמֹד מוֹסְדָיו לֹא יֶחֱלָשׁוּ;
<br><br />
כֵּן בְּרוּרְיָא כְּצוּר אֵיתָן עֹמֶדֶת</p>

<p>לְהַפִּילָהּ, אַךְ לְמַחְסֹר דְּבַר שְׂפָתָים;</p>

<p>וְנֶפֶשׁ מֵסִיתָהּ כְּאֵשׁ יֹקֶדֶת</p>

<p>חִיש מָצְאָה עָרְמָה אַחַת אַפָּיִם.
<br><br />
בְּסֵתֶר הַלֵּב בְּחֶבְיוֹן הַנֶּפֶש</p>

<p>הִחְבִּיא הִסְתִּיר כָל יָזֶם עָלֶיהָ;</p>

<p>לִיבּוֹ כַּיָּם נִגְרָש טִיט וָרֶפֶש</p>

<p>וּכְמֵי בְּדֹלַח הִתְרָאָה לְעֵינֶיהָ.</p>

<p>כְּהַרְחֵק נְדֹד מֵאִשׁתּוֹ הַגֶּבֶר</p>

<p>כֵּן קָרֵב אֵלֶיהָ אוּרִיָהוּ;</p>

<p>סוֹבְבָהּ כִּתְּרָהּ מִכָּל עֵבֶר</p>

<p>רֶגַע לֹא עֲזָבָה כְּמוֹרוֹ צִוָּהוּ.
<br><br />
עַד כִּי בְרוּרְיָא בְּלִבָּה שָׁפָטָה.</p>

<p>כַּנַעַר הַזֶּה אֵין לִי עוֹד רֵעַ;</p>

<p>וְרוּחָה לֹא נָחָה לֹא שָׁקָטָה</p>

<p>עַד כִּי בְבֵיתָהּ הוֹאֵל הִשְׁתַּקֵּעַ.
<br><br />
כֵּן בְּכַשִׁיל וּכֵלַפּוֹת עָמָלוֹ</p>

<p>עֵץ הָדָר לְהַפִּיל לְפָרְצֵהוּ פָרֶץ;</p>

<p>כֵּן עֲלֵי אֶרֶז נִשְׂגָּב נָפָלוּ</p>

<p>בְּקַרְדֹם וְגַרְזֶן לְהוֹרִידוֹ לָאָרֶץ:
<br><br />
אֶרֶז שָתוּל עַל פַּלְגֵי מָיִם</p>

<p>עַל יוּבַל שָׁרָשָיו יִשְׁלַח שְׁלוֹחַ;</p>

<p>עֵץ נֵחְמָד תַּאֲוָּה לָעֵינָיִם</p>

<p>כְּאַחַד אַרְזֵי אֵל בְּגֹּבַהּ וָכֹחַ!
<br><br />
בְּיוֹם חֹם צַח כָּל עָנָן בּוֹרֵחַ</p>

<p>הַשֶּׁמֶש בָּא בַּאֲדַמְדַּם וָזֹהַר;</p>

<p>כַּסַּפִּיר יָצַא הַיָּרֵחַ</p>

<p>וּכְעֶצֶם הַשָׁמַיִם לָטֹהַר;
<br><br />
עֲדַת הַמְּזַמְּרִים בִּנְעִימוֹת שָׁרוּ</p>

<p>מִבֵּין עֲפָאִים קוֹלָם הִשְׁמִיעוּ;</p>

<p>זִיז שָׁדָי לְמִינָם הִתְחַבָּרוּ</p>

<p>יַחְדָּיו הִתְעַנְּגוּ יַחְדָּיו הִרְגִּיעוּ;
<br><br />
וּבְרוּרְיָא הַלְכָה לָהּ לָשׂוּחַ</p>

<p>לְהִנָּפֵש בְּמוֹ גַנָּה מִמְּרוּדֶיהָ;</p>

<p>כָּל-הַיּוֹם דַּעְתָּהּ לֹא תָנוּחַ</p>

<p>כִּי אוּרִיָה לֹא רָאוּ עֵינֶיהָ.
<br></p>
</blockquote>

<blockquote>
<p>עָבַר יוֹם יוֹמַיִם וּשְׁבוּעַ</p>

<p>וְעַפְעַפֶּיהָ הַבָּחוּר לֹא שָׁזָפוּ; –</p>

<p>מַה זֹאת, שָׁאֲלָה בְקִרְבָּהּ, מַדּוּעַ</p>

<p>בֹּא אֵלָי כְּמִלְפָנִים, רַגְלָיו רָפוּ?
<br><br />
הֲמֵאָז כְּעֶרְכּוֹ לֹא כִבַּדְתִּיהוּ?</p>

<p>הֲאִם טוֹב וָחֶסֶד מֶנוּ מָנַעְתִּי?</p>

<p>הֲהֶעֱצַבְתִּיהוּ? הֲמָרִיתִי פִּיהוּ</p>

<p>מְאָז כְּבֵן מַשְׂכִּיל אוֹתוֹ יָדַעְתִּי?
<br><br />
אֲהָהּ! רְעִי לָמָּה לְךָ בָרַחְתָ?</p>

<p>הֲאִם כְּבָעֲלִי אֵלַי עֹרֶף פָּנִיתָ?</p>

<p>לוּ תֵדַע אֵיךְ נַפְשִׁי הִשַּׁחְתָּ</p>

<p>עַל מַעַלְךָ בִּי בּוּשָׁה עָטִיתָ!
<br><br />
כֵּן הָגְתָה בְּרוּרְיָא בְּשֶׁבֶר רוּחַ</p>

<p>וְהַהֶגְיוֹן לֹא עָבַר דַּל שְׂפָתֶיהָ;</p>

<p>וַתְּהִי בְּרוּרְיָא הָלֹךְ וָשׂוּחַ</p>

<p>וְאֶל הַסֻּכָּה הִגִּיעוּ אָשׁוּרֶיהָ:
<br><br />
שָׁם תַּחַת צִלְלֵי הַתַּפּוּחַ</p>

<p>מְקוּם רְוֹת דּוֹדִים אֵת בַּעַל נְעוּרֶיהָ;</p>

<p>שָׁם עַד כִּי הָעֶרֶב יָפוּחַ</p>

<p>בָּחֲרָה לְהַבְלִיג מְרֹב תְּלָאוֹתֶיהָ.
<br><br />
וַתִּגָּש וְאָזְנֶיהָ שָׁמָעוּ</p>

<p>צוּף דְּבַש אִמְרֵי נֹעַם אִמְרֵי טָעַם;</p>

<p>שָׁמְעָה&#8230; וּבְמוֹ לִבָּהּ נִשְׁקָעוּ</p>

<p>דִּבְרֵי הַשִׁירָה הַזֹאת הַפָּעַם:
<br><br />
מַה יָקַרְתְּ מַה רוֹמַמְתְּ</p>

<p>מַה יָפִית מַה נָעַמְתְּ</p>

<p>אַתְּ אֲהַבָה בְּתַעֲנוּגָיִךְ;</p>

<p>לֵב נִדְכֶּה תְּשַׂמֵחִי</p>

<p>שׁוֹא גַלָּיו תְּשַׁבֵּחִי</p>

<p>תְּחַדְּהוּ אֶת פָּנָיִךְ:
<br><br />
אַךְ אָבוֹי כִּי תִזְעֹמִי</p>

<p>וְלֵב גֶּבֶר תַּפְצֹמִי</p>

<p>מִבְּלִי תְּרוּפָה לִפְצָעָיִךְ:</p>

<p>כִּי אָז יַעֲמֹד נֶצַח</p>

<p>בְּכָל עַצְמֹתָיו רֶצַח</p>

<p>בְּחֵץ חַד מֵאַשְׁפָּתָּיִךְ:
<br><br />
אָנִי לִבִּי נָטִיתִי</p>

<p>רַגְלָי לֹא כָלִאתִי</p>

<p>מִדְּרוֹך בִּנְתִיבֹתָיִךְ:</p>

<p>אַהֲבָה בַּל תְּבִישִׁינִי</p>

<p>נָא! בְּחַסְדֵּךְ תְּנַחֲמִינִי</p>

<p>וָאֵרָפֵא מִפִּצְעָיִךְ!
<br><br />
מַה-זֹאת רֵעִי! בְּרוּרְיָא קָרָאָה</p>

<p>מִבָּחוּר כַאֲרָזִים מַה-שָמַעתִּי?</p>

<p>מְצֹא סֵתֶר לִבְּךָ נַפְשִׁי לָאָה</p>

<p>וּכְהַיוֹם מְצָאתִיהוּ וְלֹא יָגָעתִּי?
<br><br />
הַאַתָּה בְפַח אִשָּׁה נָפַלְתָּ</p>

<p>תִּכְרַע בֶּרֶך לִפְנֵי מַחֲמָדֶּיהָ?</p>

<p>הֵן מֵאָז בְּאַהָבָה הִסְתוֹלַלְתָּ</p>

<p>וְאֵיך עַתָּה תְּקוֹנֵן עַל תַּחֲלֻאֶיהָ?
<br><br />
וּמִי הַיָּפָה הַמְּאֻשֶּׁרֶת</p>

<p>הַמָּחֲצָה אַף חָלְפָה טוּחוֹתֶיךָ?</p>

<p>אַיֵה עַלְמָה מִמְּךָ נִבְחֶרֶת</p>

<p>וְלֹא תִלְבַּשׁ גִּיל לְמַלְּאוּת תּוֹחַלְתֶךָ?
<br><br />
אֲהָה גברתי! זעק אוריה</p>

<p>מַה אֻמְלְלָה נַפְשִׁי מַה מְאֹד נֶעֱצָבָה!</p>

<p>לוּ בְטוּחוֹתַי עֵינַיִךְ רָאוּ</p>

<p>אָז תֵּדְעִי כִּי תוֹחַלְתִּי נִכְזָבָה:
<br><br />
תֵּדְעִי כִּי יוֹנָתִּי אַךְ אַחַת</p>

<p>הַשָּׂמָה רַגְלִי בְסַד, זְרוֹעִי בְכָבֶל;</p>

<p>כֻּלָהּ בָּרָה וְיָפָה כֻּלָהּ נַחַת</p>

<p>כָּל בְּתוּלוֹת תֵּבֵל נֶגְדָּה אַךְ הָבֵל;
<br><br />
אַך מוֹרָשֵׁי לְבָבִי חֻבָּלוּ</p>

<p>אֲהוּבָתִי נֶצַח לֹא תֶאֱהָבֵנִי;</p>

<p>מְיַחֵל לְאַהֲבָתָהּ עֵינַי כָּלוּ</p>

<p>וּמִי יוֹדֵע כִּי לֹא תְּשְׁטְמֵנִי?
<br><br />
וַתַּעַן בְּרוּרְיָא: מְאּד נִפְלֵאתִי</p>

<p>עַל הָגוּת לִבְּךָ עַל מַצְפֻּנֶיךָ;</p>

<p>לִמְצוֹא שֵם הָעֲדִינָה לַשָוְא נַעֲנֵתִי</p>

<p>הַאִם לֹא יַעֲבֹר עַל דַּל שְׂפָתֶיךָ? –
<br><br />
כֵּן בַּת-חַיִל! בַּל עוֹד אַחְרִשָׁה</p>

<p>בְּמִדְבָּרֵךְ תִּגְבֹּרֶת בְּכִלְיוֹתַי שַׁתְּ;</p>

<p>אַדַבְּרָה! אוּלַי מִפְלָט אָחִישָה</p>

<p>כִּי הָאִשָּׁה אָהַבְתִּי.. הַלֹא הִיא אַתְּ!
<br><br />
אֹתִי? קָרְאָה בְרוּרְיָא זוֹעֶמֶת,</p>

<p>הַאֹתִי בֶאֱמֶת בְּתָמִים אָהַבְתָּ?</p>

<p>וְאֵיכָכָה נַפְשְךְ לֹא נִכְלֶמֶת</p>

<p>כִּי חַטָּאת מֶרִי לְרֹאשְךְ הִרְכַּבְתָּ?
<br><br />
הַלָאֵל תֶחְטָא וּלְמוֹרֶךָ</p>

<p>וְאוֹתִי תִּתֵּן לִפְנֵי בַת בְּלִיָעַל?</p>

<p>הַאִם לֹא עַלְתָה עַל דַעְתֶּךְ</p>

<p>כִּי אָנֹכִי אִשָּׁה בְּעוּלַת בָּעַל?
<br><br />
הָסֵר מִמְּךָ עָוֹן וָרֶשַׁע</p>

<p>בְּשַחַת בְּלִי יְחִידָתְךָ בַּל תּוֹרִידָה;</p>

<p>אָז שַׁדַּי יִשָּׂא לָךְ הַפֶּשַׁע</p>

<p>וְכָל יָמַי עַל תֻּמָּתְךָ אָעִידָה.
<br><br />
אוֹהֵב דָּבֵק מֵאָח הָיִיתָ</p>

<p>רֵעַ נֶאֱמָן מֵאָז הִכַּרְתִּיךָ;</p>

<p>אֳחֹז בַּיֹשֶר, רֶגַע נָשִׁיתָ</p>

<p>וְעַצְמוֹתַי תְּרַנֵּנָה כִּי יְדַעְתִּיךָ!
<br><br />
אַךְ אוּרִיָה בְרִי שְׁמֹר נַפְשֶךָ</p>

<p>מֵעֲבֹר עַל אֲשֶׁר בְּתֻמָּתִי הִגַּדְתִּי;</p>

<p>כִּי אָז חַטָּאתְךָ אֲגַל לְמוֹרֶךָ</p>

<p>וַאֲנִי&#8230; כַּאֲשֶר אָבַדְתִּי אָבַדְתִּי:
<br><br />
וַתֶחֱרַשׁ וַתִּדֹּם הַגְּבֶרֶת</p>

<p>וּבְעֶצֶב שָׁבָה לַחֲדָרֶיהָ; –</p>

<p>דִּבְרֵי אוּרִיָה הִיא שֹׁמֶרֶת</p>

<p>וָהַשֵּׁנָה נָדְדָה מְעַפְעַפֶּיהָ:
<br><br />
דְּבָרָיו לְחַדְרֵי בִטְנָהּ יָרָדוּ</p>

<p>תְּמוּנַת הַבָּחוּר בְּלִבָּהּ נִטָּעָה: –</p>

<p>הֲרֵעֶיהָ בְּבַעֲלַה לּא בָּגָדוּ?</p>

<p>הֲהֵיטֵב חָרָה לָהּ עַל אֲשֶׁר שָׁמָעָה?
<br><br />
רֵאשִׁית אַהֲבָה פֹטֵר מָיִם</p>

<p>כְּמַר מִדְּלִי תִּטֹּף בְּמוֹ כִלְיוֹתֵינוּ;</p>

<p>חִישׁ תְּהִי לְנָהָר רַחֲבַת יָדָיִם,</p>

<p>וּבְמוֹ רֶגַע בִּמְצוּלָה תִשְׁטְפֵנוּ.
<br><br />
אַשְׁרֵי אֱנוֹשׁ יִמְצָא צוּר וָסָלַע</p>

<p>לְהַחְזֶק בָּם עֵת הַשֶּׁטֶף יַגִּיעַ.</p>

<p>הַנִשְׁמְרָה בְרוּרְיָא מִכַּף הַקָּלָע? –</p>

<p>זֹאת מְחַקֵר! הַשִּׁיר הַבָּא יוֹדִיעַ.
<br></p>
</blockquote>

<h2 id="המחלקההשלישית">המחלקה השלישית</h2>

<blockquote>
<p>אֵל דֵעוֹת יְיָ עֲלִילוֹת גֶּבֶר</p>

<p>לְפָנָיו גְּלוּיוֹת מֵרֹאש לוֹ נִתְכָּנוּ;</p>

<p>הוּא יִמְחַץ הוּא יִנְצֹר מִשֶּׁבֶר</p>

<p>אַחֲרֵי הֵיטַבְנוּ עָשֹׂה אוֹ חָטָאנוּ.
<br><br />
אַךְ הַבְּחִירָה נָטָע בְּלִבֵּנוּ</p>

<p>שָׁמָּה מְקוֹר הַטּוֹב מַעְיָן הָרֵעַ;</p>

<p>צֶדֶק נִרְדֹף בִבְחִירָתֵנוּ</p>

<p>גַּם בָּהּ אֶל הָרֶשַע נִתְרוֹעֵעַ.
<br><br />
רַבִּים מְכַתְבִים עָמָל כִּתֵּבוּ</p>

<p>הַיְּדִיעָה וְהַבְּחִירָה לִקְשׁוֹר יַחַד;</p>

<p>עִוְרִים! אֵיךְ דַּרְכֵי-יָהּ תְּשַלֵּבוּ</p>

<p>עִמּוֹ כָּל עָצְמָה הַמְשֵׁל וָפַחַד?
<br><br />
עִמּוֹ נֵצַח גְּבוּרָה וָכּח</p>

<p>לְחַבֵּר הַנֶּהֱפָכִים לְעַפְעַפֵינוּ. –</p>

<p>אַך בֹּו הַרְגֵּיעַ בֹּו מָנוֹחַ</p>

<p>כִּי לֹא מַחְשְבוֹת שַׁדַּי מַחְשְבוֹתֵינוּ!
<br><br />
גַּם כִּלְבַב בְּרוּרְיָא בִּכִלְיוֹתֶיהָ</p>

<p>לַטּוֹב לָרַע בְּחִירָה עוֹד מֹשֶלֶת;</p>

<p>וּמֵעַל כְּבָר נִגְזָר עָלֶיהָ</p>

<p>אִם תַּעֲמֹד אִם תִּהְיֶה מִשְׁתוֹלֶלֶת.
<br><br />
הֲתִשְכְּחִי בְרוּרְיָא תּוֹרַת אֱלֹהַיִךְ?</p>

<p>הַנָבֹל תִּבֹלִי בַּת-מְלֵאָה-דָעַת?</p>

<p>נָא! הַחְזִיקִי בְּמוּסַר הוֹרַיךְ</p>

<p>פֶּן מְעַוֵּל יִתֵּן בְּנַפְשֵךְ מִגְרָעַת!
<br><br />
כִּי בְחָנֵף יָזַם אוּרִיָהוּ</p>

<p>אֶל בּוֹר-רֶשַע הַגְּבֶרֶת לְהַדִּיחַ;</p>

<p>אַז נָקִי יְהי מֵאֲשֶר צִוָּהוּ</p>

<p>מוֹרוֹ, וְאָז יָרִיעַ אַף יַצְרִיחַ!
<br><br />
זֶה יוֹם שָׁבוּעַ וּשְׁבֻעַיִם</p>

<p>כִּי חָדַל הַמְּסִית רְאוֹת פָּנֶיהָ;</p>

<p>וְתַחַת כְּבֹה הָאֵש, בְּמֵי אַפְסִים</p>

<p>לְאַת הִבְעִיר הַבְּעֵרָה וְתַחֲלֻאֶיהָ.
<br><br />
לֵב בְּרוּרְיָא יָדַע הַמַּדִּיחַ,</p>

<p>גְּבוּרוֹת, מְזִמוֹתֶיהָ בַּל תַּהֲרֹסְנָה;</p>

<p>אַך בִּזָּיוֹן עֲלֵיהֶן יַצְלִיחַ</p>

<p>כַּגֶּפֶן בִּסְרוֹ כָּל טוּב תַּחֲמוֹסְנָה:
<br><br />
יָדֵע אִם כָּבוֹד וּמֶמְשֶלֶת</p>

<p>מֶנָּה יֶחְדַּל גְּאוֹנָהּ יִשְׁפָּל בְּשָׁצֶף;</p>

<p>נָבֹל תִּבֹּל כְּעַלֶּה נֹבֶלֶת</p>

<p>תִּקְצֹף&#8230; וּכְדַי בִּזָּיוֹן וָקָצֶף.
<br><br />
קָלוֹן וְחָנֵף מֵאָז נֶאֱחָרוּ</p>

<p>תֻּמַּת אֵשֶת חַיִּל לְהַשְׁלִיך אָרֶץ;</p>

<p>אָשִיוֹתֶיהָ כַּקָנֶה נָדוּ</p>

<p>עוֹד מְעַט&#8230; וְהַמַּדִּיחַ יִפְרְצַן פָּרֶץ:
<br><br />
בְּתַחֲבוּלוּתָיו פַּנָיו נָפָלוּ</p>

<p>דַּל אַף רָזֶה הִתְרָאָה לְפָנֶיהָ;</p>

<p>אָז מוֹסְדֶיהָ מָטוּ כָּשָׁלוּ</p>

<p>כִּי אֶל אוּרִיָה נִכְמְרוּ רַחֲמֶיהָ:
<br><br />
מַדּוּעַ שְׁאָלַתְהוּ, מַדּוּעַ</p>

<p>זֶה שְׁבֻעַיִם אוֹתְךָ לֹא רָאִיתִי?</p>

<p>אָמַרְתָּ: &#8220;כָּל הַיוֹם אֲנִי נָגּוּעַ&#8221;</p>

<p>&#8220;חֻלֵּיתִי אִם בְּרוּרְיָא לֹא חָזִיתִי!&#8221;
<br><br />
וְעַתָּה יְדִידִי! אַחֲרֵי גֵוָּךָ</p>

<p>הִשְׁלַכְתַּנִי, מֶנִּי נְדֹד תַּרְחִיקָה;</p>

<p>מִבֹּא לָמָּה כַּלֵּה רַגְלֶיךָ</p>

<p>הַבִּבְתוּלוֹת נָכְרִיוֹת תַּשְׂפִּיקָה? –
<br><br />
לֹא נָאוָה הַבְזוּת אִישׁ קְשֵׁה רוּחַ</p>

<p>כִּי אַתְּ תִשְׂטְמִינִי בְּזֹאת אֲנִי בוֹטֵחַ:</p>

<p>תִּגְרַת חֲמָתֵךְ עָלַי תָּנוּחַ</p>

<p>וְתִשְׁאָלִינִי: עַל מָה אֲנִי בּוֹרֵחַ?
<br><br />
הַאַתְּ אֶשֶׁת חַיִל לֹא שָׁנִית</p>

<p>תַּחַת יָהּ וּמוֹרִי הִתְפָּרַצְתִּי?</p>

<p>לֹא נָשִׁיתִי הַמִּשְׁפָּט צִוִּית</p>

<p>עַל כֵּן אֲנִי חֻלֵּיתִי בְּחַיַי קָצְתִּי!
<br><br />
טוֹב לִי כִּי אֶבְרַח מִמַּרְאַיִך</p>

<p>בְּבֵיתֵךְ אֲנִי כָּלוּא כִבְבֵית הַסֹּהַר;</p>

<p>הַאֶרְאֶה בְּלִי אֲהֹב יְפֵה עֵינַיִךְ</p>

<p>כְּמוֹ עֶצֶם הַשָׁמַיִם לָטֹהַר?
<br><br />
בְּגֹדֶל שִׂכְלֵךְ בְּדַעְתֵּךְ עָל עָלִית</p>

<p>עָל כָּל נְשֵי תֵבֵל כָּל יְצוּרֵי חָלֶד;</p>

<p>אַף בְּתֹאֲרֵך מִכֻּלָן יָפְיָפִית</p>

<p>וּבָהּ יִלֻבַּב אִישׁ-שֵׂיבָה גַּם יָלֶד.
<br><br />
אִם בֶּאֱמֶת בְּלֵב תָּמִים תִּרְצִינִי</p>

<p>דִּבְרֵי אַהֲבַתִי תוֹעִילִי שְמוֹעַ;</p>

<p>אָז תָּשִׁיבִי נַפְשִי תְּחַיִינִי</p>

<p>וּכְמַדָּה אֶלְבַּש גִּיל וּמַרְגּוֹע;
<br><br />
כֵּן דָּרַךְ קַשְׁתּוֹ כְּמוֹ בֶּן-חַיִץ</p>

<p>וּבְחֲלַקְלַקּוֹת כְּבֵדָהּ מְפַלֵּחַ;</p>

<p>נֶהְפָּךְ לְשַׁדָּהּ בְּחַרְבּוֹנֵי קַיִץ</p>

<p>נָטַע רֹש וְלַעֲנָה בְּלִבָּהּ צוֹמֵחַ.
<br><br />
בּוֹא אֵלֶיהָ לִרְאוֹת פָּנֶיהָ</p>

<p>הָרִשְׁיוֹן הַפַּעַם לוֹ נָתָנָה;</p>

<p>מִנִּי אָז לֹא עָזַב אֲשוּרֶיהָ</p>

<p>וּבְלֵב אוּרִיָה תּוֹעֲבוֹת שִׁבְעָנָה.
<br><br />
הֵן אָשִׁיוֹת הַשָׁתוֹת יֵהָרֵסוּ</p>

<p>אִם בְּלִי הֲפוּגוֹת הַגַּלִּים יֶהֱדֹפוּ;</p>

<p>וְאִם גְּבִירִים מָתְנַיִם יְשַׁנֵּסוּ</p>

<p>נֶגֶד אִשָׁה, הֲדַעְתָּהּ לֹא יִטְרֹפוּ?
<br><br />
טָרֹף טֹרְפָה דַּעַת הַגְּבֶרֶת</p>

<p>וַעֲדֵן שָׁנָה בְּתֻמָּתָהּ הֶחֱזִיקָה;</p>

<p>אַךְ אַז דַּעְתָהּ כֻּלָה נֶעֱכֶרֶת</p>

<p>הִרְבְּתָה לִפְשׁוֹע סָרָה הֶעֱמִיקָה.
<br><br />
שָׁכְחָה בַעֲלָה אַלּוּף נְעוּרֶיהָ</p>

<p>שָׁכְחָה דַת-יָּה כָּל צֶדֶק וָּיֹּשֶר;</p>

<p>עַל אוּרִיָה כָּל רַעְיוֹנֶיהָ</p>

<p>אוֹתוֹ שִׁחֲרָה מִכָּל הוֹן וָאֹשֶר.
<br><br />
וְרַב-מְאִיר הָגָה בְלֵב שָׁמֵחַ:</p>

<p>בַּת-חֲנִינָא מַהֵר תִּפֹּל בָּרֶשֶׁת;</p>

<p>אִם כָּעֶת אֲנִי מֶנָּהּ בּוֹרֵחַ</p>

<p>אָז בַּל עוֹד תַּעֲמֹד חִיש תְּהִי נִקֶּשֵת.
<br><br />
רַב-מְאִיר בְּרוּרְיָא וְאוּרִיָהוּ!</p>

<p>מַה שְׁגִיתֶם בָּרֹאֶה פַּקְתֶּם דָּעַת;</p>

<p>לוּ עֵינֵיכֶם הָבָּאוֹת רָאוּ</p>

<p>עֲטֶרֶת תִּפְאַרְתְּכֵן אֵיכַה נִכְנָעַת:
<br><br />
בְּעֶרֶב סַגְרִיר חֹשֶךְ וַעֲרָפֵל</p>

<p>הֶעָבִים מַלְאוּ בָּרָק וָרָעַם;</p>

<p>זִרְמֵי מָטָר יַרְדוּ בַשֶּׁפֶל</p>

<p>מֵרוֹם הַשַּׁחַק בְּסַעַר וָזָעַם;
<br><br />
בָּעֶרֶב זֶה בְּרוּרְיָא קָרָאָה</p>

<p>אֶל מֵסִית נַפְשָה לָבֹא אֵלֶיהָ;</p>

<p>עַל כַּנְפֵי-אַהֲבָה לְנֶגְדּוֹ בָאָה,</p>

<p>בֵעֲלָהּ הָלַךְ לוֹ, רָאוּ עֵינֶיהָ.
<br><br />
בְּלֵב מָלֵא אֵשׁ-אַהֲבָה וְשַלְהֶבֶת</p>

<p>כַּבֵּה לֹא יְכַבּוּם הֲמוֹן זִרְמֵי מָיִם;</p>

<p>בְּבִגְדֵי חֹפֶשׁ בְּחַדְרָהּ נִצֶּבֶת</p>

<p>וְכֹחְ הִבִּיעָה, וְקֶסֶם עַל שְׂפָתָיִם:
<br><br />
חוּשָׁה יְדִידִי בָּחוּר אָהַבְתִּי</p>

<p>חוּשָׁה נָא בִזְרוֹעוֹתַי בֶּן-חָיִל!</p>

<p>אֶל נְשִׁיקוֹתֶיךָ מְאֹד תָּאַבְתִּי</p>

<p>רָבָה! נִרְוֶה דוֹדִים כָּל הַלָּיִל!
<br><br />
הָאִישׁ אֵין בְּבֵיתוֹ הָלַך בְּדֶרֶךְ</p>

<p>צְרוֹר הַכֶּסֶף לָקַח בַּיָדָיִם;</p>

<p>מִשְׁכָּבִי נַפְתִּי עֲלֵי כָּל עֶרֶךְ</p>

<p>אַף עַרְשִׂי חֲטֻבוֹת אֵטוֹן מִצִרָיִם.
<br><br />
זֶה עַרְשִׂי מַרְבָּדִּים רָבַדְתִּי</p>

<p>כָּל תַּעֲנוּגִים הֵכַנְתִּי לְפָנֶיךָ;</p>

<p>וַאֲנִי&#8230; כָּל הַיוֹם הִתְעַתַּדְתִּי</p>

<p>עַד בֹּקרֶ לְהִתְעַלֵּס בָּאֳהָבֶיךָ.
<br><br />
מִנְשִׁיקוֹת פִּיךָ נָא! נָשְׁקֵנִי</p>

<p>אוּלַי תִּכְבֶּה זֶה הָאֵש שְׂרָפָנִי;</p>

<p>הֵן פְּצַמְתַּנִי, כֵּן תַחֲלִימֵנִי</p>

<p>חוּשָׁה נָא! כִּי חוֹלָת אַהֲבָה אָנִי.
<br><br />
כֵּן דִּבְּרָה הַנָּפְלָה בָרֶשֶׁת</p>

<p>וַתְּחַבֵּק אֲהוּבָה בִּזְרוֹעוֹתֶיהָ;</p>

<p>אַך הוּא מַהֵר קָם כְּחֵץ מִקֶּשֶׁת</p>

<p>וְכֹה, בְּלַעֲגֵי מָעוֹג דִּבֵּר אֵלֶיהָ:
<br><br />
מַה-זֹאת בְּרוּרְיָה מַה אֵיפּה יָזַמְתְּ</p>

<p>כִּי כָמוֹך חוֹלֵה-אַהֲבָה אָנֹכִי?</p>

<p>בְּכֹל יָפְיֵךְ לְשָׁוְא, לְאֶפֶס לְפָנַי קַמְתְּ</p>

<p>לְהֶבֶל כָּל עֲמָלֵךְ לְרִיק עֹז תִּדְרֹכִי.
<br><br />
חָלִילָה בְּרוּרְיָא! בָּך לִנְגּוֹעַ</p>

<p>חָלִילָה לִי! שׂוּם בְּמוֹרִי מִגְרָעַת;</p>

<p>חָנַפְתִּי&#8230; כִּי תֵּדְעִי יָדוֹע:</p>

<p>כְּכָל הַנָּשִׁים גַּם אַתְּ קָלַּת דָּעַת.
<br><br />
אֲהָּה! עֲשִיתִיו בְּנֶפֶשׁ מִתְאַבֶּלֶת</p>

<p>כִּי בַחֲלַקְלַקוֹת נֶצַח אָקוּצָה: -</p>

<p>וַיִּדוֹם, וַיִפְתַּח הַדֶּלֶת</p>

<p>וַיָנָס, וַיֵצֵא חִישׁ הַחוּצָה.
<br><br />
כְּרַעַם יִרְעַם מִן הַשָּׁמַיִם</p>

<p>כְּבָרָק יִבְרַק בְּלַפִּיד עַל הָאָרֶץ,</p>

<p>עֵץ גָּבוֹהַּ מְשׂוֹש כָּל עֵינַיִם</p>

<p>פִּתְאֹם יְשָׁרְשׁוּהוּ יִפְרְצוּהוּ פָרֶץ;
<br><br />
כֵּן בַּת חֲנִינָא פִתְאֹם נָפָלָה</p>

<p>בִּשְׁאַת-נֶפֶש בְּלִי דַעַת עַל הָאָרֶץ;</p>

<p>נַפְשָׁהּ מְאֹד אֻמְלְלָה מְאֹד נִבְהָלָה</p>

<p>עַל גֹּדֶל הַשֶּׁבֶר עֲלֵי הַקָּרֶץ.
<br><br />
חָרְדָה תֵבֵל בְּחֻצּוֹת נִשְׁלָחוּ</p>

<p>אֵש בָּרַד שֶׁלֶג קִטּוֹר וָרוּחַ;</p>

<p>כָּל מַלְאֲכֵי מָרוֹם מַר צָוָחוּ</p>

<p>כִּי בְּרוּרְיָא כְּמֵת עַל עַרְשָׂהּ תָּנוּחַ.
<br><br />
דֹּמִי בַּת-הַשִּׁיר אַחֲלַי דֹמִי!</p>

<p>אוּלַי הָאֻמְלְלָה תִּגְוַע הַפָּעַם;</p>

<p>לוּ פֹה קוֹרוֹתֶיהָ תַחֲתֹמִי!</p>

<p>כִּי טוֹב לָהּ מוֹת מֵחֲיֹה חַיֵי זָעַם!
<br></p>
</blockquote>

<h2 id="המחלקההרביעית">המחלקה הרביעית</h2>

<blockquote>
<p>שָׁבַת הָרַעַם הַקּוֹלוֹת חָדֵלוּ</p>

<p>הַסּוּפָה בַּל עוֹד נִשְׁמָעָה;</p>

<p>שִׂיחְ קָנֶה וָסוּף בַּל עוֹד קָמֵלוּ</p>

<p>יָרֵחַ וְכוֹכָבִים אוֹרָם יָהֵלוּ</p>

<p>הַתֵּבֵל עֹנֶג נִשְׂבָּעָה.
<br><br />
אַךְ בְּטוּחוֹת בְּרוּרְיָא עוֹד סָעֲרוּ רָעָשׁוּ</p>

<p>חֵמָה בְּהָלָה וָרֶתֶת;</p>

<p>מֵעֹז הָאַף טוּחוֹתֶיהָ רֻטָּשׁוּ</p>

<p>וּמְרֹב הַחִיל רֵעֶיהָ נֶחֱלָשוּ</p>

<p>כָּל דַּעַת מֶנָה נִצְמֶתֶת.
<br><br />
כִּי חֲלוֹמוֹת שָׁוְא וּמַדוּחִים בִּהֲלוּהָ</p>

<p>חֲלוֹמוֹת זַעַם וְאֵידֵי רָעַם;</p>

<p>חָלְמּה: כָּל עוֹבְרֵי דֶרֶך קְבּב יִקְבוּהָ</p>

<p>וּמַלְאֲכֵי חַבָּלָה חִיש יַשִּׂיגוּהָ</p>

<p>וַיְהַלְמוּהָ כְּהֹלֶם פָּעַם.
<br><br />
וּשְׁאוֹל אֶת פִּיהָ עַד בְּלִי חֹק פָתָחָה</p>

<p>כָּל רְפָאִים נֶגְדָהּ יְרָנֵּנוּ;</p>

<p>מְחוֹלַלְתָּהּ עָלֶיה מַר מַר צָוָחָה</p>

<p>וּמְאָבִיהָ בַּחֲרוֹן אַף נִדָּחָה</p>

<p>לִרְאוֹת פָּנֶיהָ יְמָאֵנוּ.
<br><br />
וַתִּיקַץ הָאֻמְלָלָה בְּחֶרְדַת נֶצַח</p>

<p>כְּשִׁיכּוֹר מִתְעוֹרֵר מִיָיִן;</p>

<p>בְּרוּחַ נִדְכָּה בַּעֲצָמוֹת מְלֵאוֹת רֶצַח</p>

<p>בִּמְחִתָּה בְּזֵעַת מָוֵת עֲלֵי הַמֶּצַח</p>

<p>בְּעַרְשָׂה הֵעִיפָה הָעָיִן.
<br><br />
מַה-זֹּאת קָרְאָה, הַאִם כָּל זֹאת חָלַמְתִּי?</p>

<p>אָן הָיִיתִי? – אָן אָנֹכִי? –</p>

<p>הַאִם מֵחֶזְיוֹנוֹת שָוְא עֲדֵן נִפְעַמְתִּי</p>

<p>אוֹ אוֹרוּ עֵינָי וּבַל עוֹד נִרְדַּמְתִּי? –</p>

<p>הָה נַפְשִי! עַל מָה תִתְמֹכִי?
<br><br />
כֵּן דּוֹבְבָה; – וּפִתְאוֹם כָּל רִגְשׁוֹתֶיהָ</p>

<p>שָׁבוּ, כְּבָרַק יֵרֵד אָרֶץ;</p>

<p>מוֹשַׁב אוּרִיָה הוּכַן מִיָדֶיהָ</p>

<p>הַמִּטָּה מוּצַעַת רָאוּ עֵינֶיהָ</p>

<p>וַתָּבֶן גֹּדֶל הַפֶּרֶץ.
<br><br />
וַתִּתְחַלְחַל בְּרוּרְיָא מְאֹד הִתְחַלְחָלָה</p>

<p>שַׁמָּה וּשְׁמָמָה אֲחָזוּהָ;</p>

<p>יָדְעָה: עַתָּה בִּבְאֵר שַׁחַת נָפָלָה</p>

<p>יָדְעָה: כָּל כְּבוֹדָהּ לָאָרֶץ הֻשְׁפָּלָה</p>

<p>חֶרְפָּה וּבוּז יִרַדְפוּהָ:
<br><br />
אֵלִי אֵלִי! – קָרְאָה – לָמָּה עֲזַבְתָּנִי</p>

<p>סִגַּרְתַּנִּי בְּמוֹקְשׁוֹת-רֶשָע?</p>

<p>מַדּוּעַ, עֵת בַעֲלִי לְשִׁמְצָה שָׂמָנִי</p>

<p>וְתַלְמִידוֹ בְּפֶה חָנֵף חִנָּם רְדָפָנִי</p>

<p>הִרְחַקְתָּ מִמֶּנִי יֶשַע?
<br><br />
לָמָּה נַפְשִׁי בְּתוֹךְ לְבָאִים לוֹהֲטִים שַׂמְתָּ.</p>

<p>שִנֵיהֶם אַךְ חֲנִית וָחֶרֶב?</p>

<p>הָהּ! מַדּוּעַ כְּאֵל-נוֹקֵם עָלַי קַמְתָּ</p>

<p>וְלִבִּי בְּפִצְעֵי מְעַוֵּל וְחוֹמֵץ פָּצַמְתָּ</p>

<p>הַגָּרְמוּ מִזְּאֵבֵי עָרֶב?
<br><br />
אוֹי לְךָ אוּרִיָה! כִּי בְחֹנֶף מִלֶּיךָ</p>

<p>כֵּן הִשִׁיתַנִּי לִפְשׁוֹעַ!</p>

<p>אָרוּר אַתָּה&#8230; אַךְ לָמָּה אֶקָּבֶךָ?</p>

<p>כְּבֶן חַיִל שָׁמַרְתָּ מִצְוַת מוֹרֶךָ</p>

<p>הָעֲנָוָה בְּלִבִּי לִנְטוֹעַ. –
<br><br />
אַךְ אַתָּה גֶבֶר יָהִיר! אִישׁ מְבַלֵעַ</p>

<p>אֲשֶׁר מְעוֹלָם לֹא אֲהַבְתָּנִי;</p>

<p>אֵיך הָיִיתָ אֶל הַשְּׂעָרָה קוֹלֵעַ! –</p>

<p>נֶצַח אֵבוֹשָׁה נֶצַח אִכָּנֵעַ</p>

<p>כִּי שִׁפְלַת הַנָּשִׁים אָנִי.
<br><br />
וּמֶה חָטָאתִי לָךְ? לָמָּה כְרוֹצֵחַ</p>

<p>כְּשׁוֹדֵד לַיִל עָלַי קַמְתָּ?</p>

<p>הַבְּזֹאת תִּתְפָּאֵר הַבְּזֹאת תִּשְׁתַּבֵּחַ</p>

<p>כִּי בְּחָנֵף הָיִיתָ עָלַי מְנַצֵּחַ</p>

<p>וּכְבוֹדִי לִכְלִמָּה שַׁמְתָּ?
<br><br />
אוֹתְךָ יַכֶּה יְיָ&#8230; אַךְ מַה-פָצִיתִי?</p>

<p>חָלִילָה לְנַפְשִׁי קוֹבְבֶךָ! –</p>

<p>הֵן בְּעַד חַטָּאִים מֵלֶצֶת הָיִיתִי.</p>

<p>וְאוֹתְךָ אֶקֹּב? – יְיָ נֶגְדּוֹ מָרִיתִי</p>

<p>כִּפְרִי יָדְךָ יִגְמָלֶךָ!
<br><br />
וַתִּדֹם; – אַך רוּחָהּ בַּל עוֹד שָׁקָטָה</p>

<p>כַּיָם נִגְרָש טִיט וָרֶפֶש;</p>

<p>בְּאַכְזָרִיוּת חֵמָה בָּהּ הִתְקוֹטָטָה</p>

<p>לְהַשְׁמִיע לָהּ כִּי בַיְיָ בָּעָטָה</p>

<p>מֵאֲשֶר חָטְאָה עַל הַנֶּפֶש.
<br><br />
בַּת הֵילֵל בֶּן-שַׁחַר! אֵיךְ מִשָּׁמַים</p>

<p>אֶל יַרְכְּתֵי בוֹר פְּלָאִים נָפָלְתְּ;</p>

<p>בַּת קְדוֹש יְיָ צֶאֱצָאַת נְקִי כַפַּיִם</p>

<p>רַגְלַיִךְ אֵיכָה הֻגְּשוּ לִנְחֻשְׁתַּיִם</p>

<p>בַּעֲוֹנֵךְ אֵיכָכָה נִכְשַׁלְתְּ?
<br><br />
הֲזֹאת בַּת-חֲנִינָא בְּיוֹם חֹרֶף לָמָדָה.</p>

<p>שְׁלֹשׁ מְאוֹת הֲלָכוֹת כָּאַחַת?</p>

<p>הֲזֹאת הַאִשָׁה עִם חַכְמֵי-יָהּ נִפְקָדָה</p>

<p>וְתוֹרַת אֵל חַי מִפִּיָה לֹא נִכְחָדָה</p>

<p>אוֹי לָךְ! אֵיךְ נָפַלְּת בַּפַּחַת!
<br><br />
הֲזֹאת הַמַּשְׂכֶּלֶת עֵת מוֹת שְׁנֵי בָנֶיהָ</p>

<p>נֶחָמָה לְבַעֲלָהּ הִשְׁמִיעָה?</p>

<p>הֲזֹאת הַמְּלֻמָּדָה שֶגָּזְרוּ עָלֶיהָ</p>

<p>בִּשְׁתֵּי הֲלָכוֹת יֵעָשֶׂה כְּחִין אֲמָרֶיהַ</p>

<p>בְּשֶׁבֶת תַּחְכְּמוֹנִי הִבִּיעָה?
<br><br />
אוֹי לָךְ אֵשֶׁת חַיִל! אֲבוֹי לָךְ מַשְׂכֶּלֶת!</p>

<p>אֵיך חָכְמָתֵךְ תִּתְבַּלֵעַ?</p>

<p>אֲהָה! נָבֹל תִּבֹּלִי כְּעָלֵה נוֹבֶלֶת</p>

<p>כִּי נֶפֶש אַלוּפֵךְ תְּהִי בָך גּוֹעֶלֶת</p>

<p>מִי עוֹד אִתָּךְ יִתִרוֹעֵעַ? –
<br><br />
כֵּן הַגְתָה בְרוּרְיָא – וּפִתְאֹם בְּקוֹל נֶהִי</p>

<p>הֵלִילָה: מַה לִי הַצָּעַר?</p>

<p>הֵן בְּעֵינֵי בַעֲלִי נְמִבְזָה וְנָמֵס אֶהִי</p>

<p>וּשְׁמִי לְדֵרָאוֹן לְחֶרְפַּת עוֹלָם יֶהִי</p>

<p>לְשִׁמְצָה בְּפִי זָקֶן וָנָעַר!
<br><br />
נַפְשִי מִתּוּגָה מִכִּלְיוֹן עֵינַיִם</p>

<p>דָּלְפָה; וְאֵיךְ כַּלְכֵּל הַשִּׂיחַ?</p>

<p>לוּ יְחָנֵנִי הַיּוֹשְׁבִי בַשָׁמַים</p>

<p>נַפְשִי לָקַחַת מִבֵּין הַנְּחֻשְׁתַּיִם</p>

<p>אָז שְׁאוֹן גַּלֶּיהָ יַשְׁבִּיחַ!
<br><br />
אֲהָה מָוֶת! אֶת חַרְבְּךָ אֶת חֶרְמֵשְׁךָ</p>

<p>מְאָז עֲלֵי רַבִּים הֵנַפְתָּ;</p>

<p>נָא! גַּם עָלַי כְּהַיּוֹם הַרֵם יְמִינֶךָ!</p>

<p>יְהִי חַסְדְּךָ לְנַחְמֵנִי בְּאַכזָרִיוֹתֶךָ!</p>

<p>אָז אוֹדְךָ כִּי רִיבִי רַבְתָּ.
<br><br />
הוֹרִי וּמוֹרִי! גַּם אַתָּה בָחַרְתָּ</p>

<p>מָוֶת, מְחֲיֹה חַיֵי זָעַם;</p>

<p>לָמָּה אֶשְׁטֶה מֵהָאֹרַח שָׁמַרְתָּ?</p>

<p>בְלֵב שָׂמֵחַ אֲמַהֵר כַּאֲשֶר מִהַרְתָּ</p>

<p>עֲזוֹב עֵמֶק עָכוֹר הַפָּעַם.
<br><br />
טוֹב יְיָ, לַכֹּל מַדּוּעַ אֶת-רוּחַ</p>

<p>אֱנוֹשׁ אָנוּשׁ, יָרִיב לָנֶצַח?</p>

<p>גֹּדֶל חֶמְלָתוֹ גַּם עָלַי תָּנוּחַ</p>

<p>יְחִידָתִי בַּל יִתֵּן לְאֵש לֹא נָפוּחַ</p>

<p>כִּי אֶמְסוֹר נַפְשִׁי לָרֶצַח.
<br><br />
שָׁם בְּאֶרֶץ הַחַיִים בַּל עוֹד אַשְׂמְאִילָה</p>

<p>חֵטְא וְעָוֹן שָׁם לֹא יְכַתְּרוּנִי;</p>

<p>שָׁמָּה עַל בוּז-אָדָם בַּל עוֹד אֵלִילָה</p>

<p>שָׁמָּה אֶשְׁתַּעְשֵעַ אֶשְׂמַח אָגִילָה</p>

<p>בְּהוֹרַי וּבָנַי יְצָאוּנִי.
<br><br />
וַתֵּאַלֶם בְּרוּרְיָא&#8230; כְּמוּ גַלִּי מַיִם</p>

<p>בִּסְעָרָה יֵאָלְמוּ רָגַע;</p>

<p>אַך כִּמְעַט קָט בְּרַעַש בַּחֲמַת כִּפְלַים</p>

<p>יָשׁוּבוּ יִסְעֲרוּ כָּל מֵימֵי אַפְסַיִם</p>

<p>יַגְדִּילוּ אָסוּן וָפָגַע;
<br><br />
כֵּן רִגְשַת הָאֻמְלָלָה רֶגַע דָּמָה</p>

<p>מִגֹּדֶל הַכְּאֵב וְהַשָּׁבֶר:</p>

<p>פִּתְאוֹם הָעֲנִיָה-סוֹעֲרָה-לֹא-רֻחָמָה</p>

<p>בְּרֶצַח בְּעַצְמוֹתֶיהָ בְּשִׁגָּעוֹן קָמָה</p>

<p>לְהוֹרִיד מְעִיל-נַפְשָׁהּ בַּקָּבֶר.
<br><br />
וַתִּקָח וַתֹּאחַז מִצַּוְרֹנֶיהָ</p>

<p>אַחַד עֲנָק בְּרוּחַ חֻבָּלָה;</p>

<p>וַתִּמְשׁוֹך פַּעַם וְעוֹד פַּעַם בְיָדֶיהָ</p>

<p>עֲדֵי נָפְלָה מִתְעַלֶּפֶת עַל פָּנֶיהָ</p>

<p>בְּלִי דַעַת אַרְצָה נָפָלָה.
<br><br />
תַּחַת נוֹי וָיוֹפִי כְּשֶׁלֶג חָוָרוּ</p>

<p>אַף פָּארוּר קִבְּצוּ פָנֶיהָ;</p>

<p>אַחֲרֵי כֵן כְּעוֹפֶרֶת הִתְקַדָּרוּ</p>

<p>וַתִּחַר לְשׁוֹנָה וְעֵינֶיהָ נֶעְכָּרוּ</p>

<p>וַתַּמָת בַּחֲצִי יָמֶיהָ.
<br><br />
כֵּן שָׁתְתָה ומָצְתָה אֶת כּוֹס הָרַעַל</p>

<p>הַמְּפֹאָרָה בִּנְשֵי חָלֶד;</p>

<p>וַתִּגְוַע וַתָּמָת כְּמוֹ בַת בְלִיַעַל</p>

<p>בְּזוּיָה וְנִבְזָה מִכָּל אִשָּׁה וּבַעַל</p>

<p>לְקֶלֶס בְּפִי זָקֵן וָיָלֶד.
<br><br />
הַבֹּקֶר אוֹר וְנֶפֶש בַּעֲלָהּ, מְבֹהֶלֶת</p>

<p>וּמְטֹרָפֶת הָיִתָה סֶלָה;</p>

<p>יָדַע: הוּא הִטָה אִשְׁתוֹ לָאִוֶּלֶת</p>

<p>יָדַע: בִּפְתַיּוּתוֹ בְּרוּרְיָא נֶחְשֶלֶת</p>

<p>וַיְמַהֵר לָנוּס בָּבֶלָה.
<br><br />
מְצוּקֵי אֶרֶץ רוֹפְפוּ פוֹר הִתְפּוֹרָרוּ</p>

<p>וּסְעָרָה גְדוֹלָה נִשְׁמָעַת.</p>

<p>כָּל דָּרֵי מַעַל אָז אֹמֶר גָּזָרוּ</p>

<p>וְכָל שֹׁכְנֵי מַטָּה כָּמֹהֶם אָמָרוּ:</p>

<p>אֲנָשִׁים וְנָשִׁים קַלֵי דָעַת:
<br><br />
דֹמִּי בַּת הַשִּׁיר! פֹּה כַלִי אֲמָרַיִך</p>

<p>פֹּה חֲתֹמִי אֶת כּוֹס הַקֻּבָּעַת!</p>

<p>לוּ בְּזֹאת אַתְּ מָצָאת חֵן בְּעֵינֵי שֹׁמְעַיִךְ!</p>

<p>לוּ הַיוֹם בַּל יֶחְרְצוּ מִשְׁפָּט עָלַיִךְ</p>

<p>כִּי נִבְעֶרֶת אַתְּ מִדָּעַת;
<br><br />
אָז לְאֵל חַי בְּחֶדְוַת נֶצַח אָרִיעַ</p>

<p>כִּי רוּחֵךְ עָלַי נֶאֱצֶלֶת;</p>

<p>אָז תְּשׁוּאוֹת חֵן חֵן לְיוֹצֵר כֹּל אַבִּיעַ</p>

<p>כִּי אֱיָל נָתַן לִי דְבָרַיִךְ לְהַצִיעַ</p>

<p>בְּאָזְנֵי עֲדַת חֶבְרַת תּוֹעֶלֶת!</p>
</blockquote>

<br>  

<p>חשון תקפ&quot;ד</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/8176">https://benyehuda.org/read/8176</a></div></body></html>