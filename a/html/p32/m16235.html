<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אמונה...</title>
	<meta name="author" content="איתמר בן־אב&quot;י"/>
</head>
<body>

<p>ילדה קטנה, שובבה ורעה,</p>

<p>אל תגידי כי שנאתיני.</p>

<p>כי לא אאמין אני לך שעה,</p>

<p>כי ידעתי אשר אהבתיני.</p>

<p>אהבתיני מאד, אהבתיני באש</p>

<p>ורציתיני, ומאד אויתיני;</p>

<p>רק הודות לא אבית, ולבך התביֵש:</p>

<p>הנה שלמה שִקַרתיני.</p>

<p>אך אני שיודע לקרא בעיניך</p>

<p>ולעין בקמטי לבבך;</p>

<p>אני שמבין מה הוגות תנועותיך,</p>

<p>מה כל רעד העובר בגופך, –</p>

<p>הכל כבר שאבתי מעמקי נפשתך</p>

<p>ומתהום ושחור מבטך;</p>

<p>שאבתי, בחנתי ובקשתי בקש</p>

<p>ומצאתי, – כי אהבתיני!</p>

<p>אני הגאה בבחורי הסביב,</p>

<p>אני הגבוה בהם.</p>

<p>על ראשי הרם, השחום כל־כך</p>

<p>תלתלים למאות משתגעים.</p>

<p>משתגעים כגלים וכגלים משתרעים</p>

<p>ומושכים את עיניך מאד,</p>

<p>ואומרות אצַבעיך לרוץ אז בהן,</p>

<p>אך יראות ופוחדות הן מאד.</p>

<p>ושפמי הקטן, המסולסל אך קט,</p>

<p>על שפתִי היודעת לנשק;</p>

<p>ומבטי הפראי תוך עיני הרעבות,</p>

<p>עיני השורפות וצורבות;</p>

<p>וקומתי הישרה, בלבושה החדיש,</p>

<p>וידַי הרחבות וחמות,</p>

<p>ומקלי ושוטי, וכלבי המחריש, –</p>

<p>כל אלה לכדוך הם לכד.</p>

<p>אני הנלהב בבחורי הסביב,</p>

<p>אני הפוחז שבהם.</p>

<p>לא יש נערה, בכפרים, בערים,</p>

<p>לא יש גם אחת אל־שלי.</p>

<p>אם אהבתין אך רגע, אהבתין אבל</p>

<p>ושביתי את לבן בשביי,</p>

<p>כשהיו תמימות, כשהיו ערומות:</p>

<p>את כלן, את כלן חי־נפשי!</p>

<p>ראית אז אותי, שחורתי היפה,</p>

<p>ותאהביני גם את כמוהן.</p>

<p>אהבתיני מאד, אהבתיני באש</p>

<p>כי גם אני אהבתיך עליהן.</p>

<p>ילדה קטנה, שובבה ורעה,</p>

<p>אל תגידי כי שנאתיני;</p>

<p>כי לא אאמין אני לך שעה,</p>

<p>כי ידעתי אשר אהבתיני.</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16235">https://benyehuda.org/read/16235</a></div></body></html>