<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[אֶשָּׂא נְהִי יְלֵל וְקִינָה] (קינה)</title>
	<meta name="author" content="בנימין בן יהודה בוציקו"/>
</head>
<body>

<p>[מרוֹמָא, נולד קודם לשנת 1290, מת אחרי שנת 1330]</p>

<blockquote>
<br />
</blockquote>

<h2 id="קִינָה">קִינָה</h2>

<blockquote>
<p>אֶשָּׂא נְהִי יְלֵל וְקִינָה</p>

<p>אֶזְעַק אוֹיָה בְּזָכְרִי</p>

<p>יוֹם אַל־יִחַדּ בִּימֵי שָׁנָה</p>

<p>כִּי בוֹ גָדֵל כַּיָּם שִׁבְרִי.</p>

<br />
</blockquote>

<blockquote>
<p>בְּזֶה חֹדֶשׁ הַחֲמִישִׁי</p>

<p>נִתְּכוּ כַמַּיִם שַׁאֲגֹתָי</p>

<p>וַתִּבְחַר מַחֲנַק נַפְשִׁי</p>

<p>מָוֶת מֵעַצְמוֹתָי.</p>

<br />
</blockquote>

<blockquote>
<p>בַּחוּרִים וְגַם־בְּתוּלוֹת</p>

<p>זְקֵנִים עִם־נְעָרִים</p>

<p>הֵילִילוּ הָהּ קוֹלֵי קוֹלוֹת</p>

<p>בִּתְרוּעָה עִם שְׁבָרִים.</p>

<br />
</blockquote>

<blockquote>
<p>כִּי שֻׁדְּדָה עִיר עַלִּיזָה</p>

<p>יְפֵה נוֹף מְשׂוֹשׂ הָאָרֶץ</p>

<p>עַד־הַיְסוֹד עֵרָה אַרְזָה</p>

<p>עָלֶיהָ עָלָה הַפֹּרֵץ.</p>

<br />
</blockquote>

<blockquote>
<p>נְבוּכַדְנֶצַּר מֶלֶךְ בָּבֶל</p>

<p>נַפְשֵׁנוּ לֶעָפָר שָׁחָה</p>

<p>אֵלָיו קָרָא רַב הַחֹבֵל</p>

<p>לְיוֹם צָרָה וְתוֹכֵחָה.</p>

<br />
</blockquote>

<blockquote>
<p>לְהַשְׁמִיד עָם וּלְאַבֵּד</p>

<p>תֵּת קֹדֶשׁ וְצָבָא מִרְמָס</p>

<p>בְּמַטְאֲטֵא הַשְׁמֵד</p>

<p>אֲשֶׁר אִם־עָבַר וְרָמַס.</p>

<br />
</blockquote>

<blockquote>
<p>יְצוּדֶנּוּ לְמַדְחֵפוֹת</p>

<p>קַלּוּ מִנְּשָׁרִים סוּסָיו</p>

<p>טָסוּ כְּצִפֳּרִים עָפוֹת</p>

<p>מִהֲרוּ חָשׁוּ עָלוּ שׁוֹסָיו.</p>

<br />
</blockquote>

<blockquote>
<p>דָּרֹס דָּרַס וְהִנֵּה שׂרָף</p>

<p>חִלֵּל לָאָרֶץ נִזְרִי</p>

<p>כָּלָּה זַעַם וַחֲרוֹן אַף</p>

<p>מֵאִישׁ חֶרְמִי וְעָרִי.</p>

<br />
</blockquote>

<blockquote>
<p>מַבְלִיגִיתִי עֲלֵי יָגוֹן</p>

<p>הֻפְשַׁט מֵעָלֵי כְּבוֹדִי</p>

<p>לְבָב דַּוָּי וְרֹאשׁ דַּאֲגוֹן</p>

<p>נִשְׁפַּךְ לָאָרֶץ כְּבֵדִי.</p>

<br />
</blockquote>

<blockquote>
<p>מְעוּף צוּקָה וַאֲפֵלָה</p>

<p>בָּהְשַׁמָּה כָּל־עֲדָתִי</p>

<p>שֶׁבֶר עַמִּי עַל־נְקַלָּה</p>

<p>עַרְשִׂי אַמְסֶה בְדִמְעָתִי.</p>

<br />
</blockquote>

<blockquote>
<p>נָתַתִּי גֵוִי לְמַכִּים</p>

<p>הָהְפַּךְ עָלֵי בַּלָּהוֹת</p>

<p>יָשַׁבְתִּי בְמַחֲשַׁכִּים</p>

<p>שֹׁמּוּ שָׁמַיִם עַל־זֹאת.</p>

<br />
</blockquote>

<blockquote>
<p>יְרוּשָׁלַיִם לְעִיִּים</p>

<p>חָצִיר לִבְנוֹת יַעֲנָה</p>

<p>פָּגְשׁוּ צִיִּים אֶת־אִיִּים</p>

<p>קִפּוֹז שָׁמָּה קִנְּנָה.</p>

<br />
</blockquote>

<blockquote>
<p>חֲזֵה צִיּוֹן קִרְיָתֶךָ</p>

<p>וְהִנָּחֵם עַל־הָרָעָה</p>

<p>נָשְׂאוּ רֹאשׁ עַל־עַמֶּךָ</p>

<p>עֲשֵׂה־נָא לָהֶם תּוֹעָה.</p>

<br />
</blockquote>

<blockquote>
<p>עַמִּי לְאוֹיֵב יְקוֹמֵם</p>

<p>לְמָתַי קֵץ הַפְּלָאוֹת</p>

<p>עַל הַר־צִיּוֹן שֶׁשָּׁמֵם</p>

<p>עֲשֵׂה עִמִּי לְטוֹבָה אוֹת.</p>

<br />
</blockquote>

<blockquote>
<p>זְרוֹעַ עֻזְּךָ גַּלֵּה</p>

<p>עַל־יַד חֹטֶר גֶּזַע יִשָׁי</p>

<p>הַתֵּר אָסִיר מִבֵּית כֶּלֶא</p>

<p>בָּעֵת הַהִיא יוּבֵל־שַׁי.</p>

<br />
</blockquote>

<blockquote>
<p>פְּעָמֵינוּ בַנְּעָלִים</p>

<p>שָׁלשׁ פְּעָמִים בַּשָּׁנָה</p>

<p>דֶּרֶךְ יֵלְכוּ גְאוּלִים</p>

<p>וּבָאוּ צִיּוֹן בְּרִנָּה.</p>

<br />
</blockquote>

<blockquote>
<p>קוֹל מְבַשֵׂר תַּשְׁמִיעַ</p>

<p>קוּמִי לָךְ רַעְיָתִי</p>

<p>אֱלֹהֵי צִדְקִי מוֹשִׁיעַ</p>

<p>גְּאַל אֶת־גְּאֻלָּתִי.</p>

<br />
</blockquote>

<blockquote>
<p>קַח מִגִּבּוֹר מַלְקוֹחַ</p>

<p>שְׁבִי יְהוּדָה וְיִשְׂרָאֵל</p>

<p>אֲסִירְךָ פְּקַח־קוֹחַ</p>

<p>וּבָא לְצִיּוֹן גּוֹאֵל.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/40727">https://benyehuda.org/read/40727</a></div></body></html>