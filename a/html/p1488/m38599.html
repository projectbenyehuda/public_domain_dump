<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אהבת דוד ויהונתן</title>
	<meta name="author" content="דוד לוונטל"/>
</head>
<body>

<blockquote>
<br />
</blockquote>

<p><strong>הושר על פי אסף והימן</strong></p>

<blockquote>
<br />
</blockquote>

<p><strong>אסף</strong></p>

<blockquote>
<p>יְהוֹנָתָן אָנָה יוֹבִילוּךָ רַגְלֶיךָ?</p>

<p>עַל מְרוֹם הָרֵי גִלְבּוֹעַ שָׁדוּד נָפָלְתָּ!</p>
</blockquote>

<blockquote>
<p><strong>הימן</strong></p>
</blockquote>

<blockquote>
<p>דָוִד אִם שָׁאַרְתָּ לְבַדֶךָ אַל תִּבְכֶּה</p>

<p>בְּאֶרֶץ הַשָׁלוֹם בִּמְקוֹם לֹא יֵרָאֶה</p>

<p>מָגֵן וְרוֹמַח, אָשׁוּב כְּמִקֶדֶם לִרְאוֹתְךָ</p>
</blockquote>

<blockquote>
<p><strong>אסף</strong></p>
</blockquote>

<blockquote>
<p>נִמְצְאוּ דְבָרֶיךָ וָאוֹכְלֵם אָחִי יְהוֹנָתָן!</p>

<p>זָכַרְתִּי וָאֶתְנֶחָם, אֲבָל הוֹי זֶה הַיוֹם</p>

<p>אֵלָיו הוֹחַלְתִּי מֵאָז כִּי יִגְאָלֵנִי מֵאוֹפֶל</p>

<p>וְיַעֲלֵנִי אֵלֵיךָ עוֹד יִרְחַק חוֹק!</p>

<p>יִרְאָה וָרַעַד יֹאחֲזוּנִי</p>

<p>וְרוּחִי בְקִרְבִּי יְיֵלִיל</p>

<p>אִם אֶזְכְּרָה הַמֶרְחָק בֵּינִי וּבֵינֶךָ,</p>

<p>גַם אוֹיְבַי וּמְהוֹלָלַי בְּאֶרֶץ עֵיפָתָה הַזֹאת!</p>

<p>אֲהָהּ דוֹדִי נִסַע וְנִגְלָה מִמֶנִי,</p>

<p>שָׁם בַשָׁמַיִם הֵכִין מוֹשָׁבוֹ,</p>

<p>וְאָנֹכִי לְבַדִי נֶחְשָׂכְתִּי לְעֵת צָר</p>

<p>לִימֵי צָרָה וּנְאָצָה</p>

<p>בְּאֶרֶץ עֵיפָתָה הַזֹאת!</p>

<p>אֲהָהּ! עוֹד אֶשְׁמַע לְמַדַי</p>

<p>יִלְלַת חֲלָלִים חַלְלֵי הַשָׂדֶה!</p>

<p>עוֹד אֶרְאֶה חִצִים מִתְהַלָּכִים</p>

<p>בֵּינָם יִתְהַלֵךְ הַמָוֶת</p>

<p>בְּטֶרֶם אָשׁוּב לְהִתְעַלֵס אִתֶּךָ;</p>

<p>אַל תַּגִידוּ בְגַת</p>

<p>בְּחוּצוֹתַיִךְ בַּת אַשְׁקְלוֹן</p>

<p>לֹא יִשָמַע לְעוֹלָם מְבַשֵׂר;</p>

<p>לְמַעַן לֹא תִשְׂמַחֲנָה בְּנוֹת פְּלִשְׁתִּים,</p>

<p>לְמַעַן לֹא תָגֵלְנָה בְמָחוֹל בְּתוּלוֹת פְּלָשֶׁת!</p>

<p>אוֹרוּ גִלְבּוֹעַ!</p>

<p>אוֹרוּ אָרוֹר הָרֶיהָ!</p>

<p>יֵהָפֵךְ עֲפָרָה לְגָפְרִית</p>

<p>וְאַדְמָתָהּ לְחָרְבָּה,</p>

<p>כִּי שָׁם נִשְׁבְּרָה זְרוֹעַ גִבּוֹרִים</p>

<p>הֻכָּה מִידֵיהֶם הַקֶשֶׁת</p>

<p>נָמוּ שְׁנָתָם</p>

<p>וְלֹא מָצְאוּ הַגִבּוֹרִים יְדֵיהֶם.</p>

<p>יְדֵי שָׁאוּל הָאֱמוּנוֹת לַלָחֶם</p>

<p>וִידֵי אָחִי יְהוֹנָתָן לֹא יְגֵעוֹת בַּקְרָב.</p>

<p>מַה נִפְלַאתָה אַהֲבָתֵינוּ יְהוֹנָתָן מַה נִפְלַאתָה!</p>

<p>קַל כָּאַיָלָה בַשָׂדֶה, כְּאַחַד הַצְבָיִם הָיִיתָ.</p>

<p>בְּנוֹת יִשְׂרָאֵל אֶל יְהוֹנָתָן בְּכֶינָה!</p>

<p>הִתְשׁוֹטַטְנָה בִרְחוֹבוֹת וּסְפוֹדְנָה,</p>

<p>כִּי אָפַס הַמַלְבִּישְׁכֶן שָׁנִי עִם עֲדָנִים,</p>

<p>עָרְבָה שִׂמְחַתְכֶן, תִּפְאֶרֶת בַּחוּרִים חוּלָלָה.</p>
</blockquote>

<blockquote>
<p><strong>הימן</strong></p>
</blockquote>

<blockquote>
<p>נָפלְתִּי בְּעַד הַשֶׁלַח נָפָלְתִּי!</p>

<p>אֲבָל בְּאָשְׁרִי, בְּמִלְחֲמוֹת תְּנוּפָה</p>

<p>בְּמִלְחֲמוֹת יְיָ בַּגִבּוֹרִים נָפָלְתִּי,</p>

<p>עַד מָתַי תְּעוֹרֵר זְעָקָה וִילֵיל</p>

<p>בַּל תָּסִיר הַשַׂק מֵעָלֶיךָ?&#8230;</p>

<p>יֵדְעוּ יִשְׂרָאֵל, יֵדְעוּ אַחַי הַנֶאֱמָנִּים</p>

<p>כִּי כְבָר נַשַׁנִי אֱלֹהִים</p>

<p>עֲמָלִי וִיגוֹנִי הֶהָיָה לִי מִקֶדֶם</p>

<p>בְּאֶרֶץ הַשָׁלוֹם הַזֶה.–</p>

<p>פֹּה בִּמְנוּחוֹת שַׁאֲנַנוֹת</p>

<p>בְּמִשְׁכְּנוֹת הָאַהֲבָה</p>

<p>בִּמְקוֹם לֹא יִדְלַק הַחֶרֶב</p>

<p>לֹא יִתְעַל הַפָּרָשׁ בְּסִרְיוֹנוֹ</p>

<p>יִמְצָאוּנְנִי מְשַׁחֲרַי</p>

<p>הַהוֹפְכִים זִמְרָתָם לְאֵבֶל</p>

<p>מִיוֹם נָפְלוּ בַמִלְחָמָה.</p>
</blockquote>

<blockquote>
<p><strong>אסף</strong></p>
</blockquote>

<blockquote>
<p>צַר לִי עָלֶיךָ אָחִי יְהוֹנָתָן</p>

<p>נָעַמְתָּ לִי בַחַיִים מְאוֹד,</p>

<p>אֲבָל מִיוֹם לֶכְתֶּךָ</p>

<p>הִתְקַדְרוּ עַל רֹאשִׁי שָׁמַיִם</p>

<p>שָׂנֵאתִי כָל שִׂמְחָה, וְתַעֲנוּגוֹת בְּנֵי אָדָם!</p>
</blockquote>

<blockquote>
<p><strong>הימן</strong></p>
</blockquote>

<blockquote>
<p>דָוִד, מֶה הָיְתָה הָאַהֲבָה</p>

<p>אִם לֹא נִשְׁאֲרָה נֶצַח?</p>

<p>מַה תִּקְוָתֵנוּ אִם נִכְרְתָה כָעֵץ</p>

<p>כְּסֻכָּה יַסִיעֶהָ הַנוֹצֵר?–</p>

<p>הַבְּרִית כָּרַתְנוּ שְׁנֵינוּ</p>

<p>עֲרוּכָה בַכֹּל וּשְׁמוּרָה;</p>

<p>אִם הֶהָרִים יָמוּשׁוּ</p>

<p>וְהַגְבָעוֹת מִשָׁרְשָׁן תֵּהָפַכְנָה</p>

<p>לֹא יְכוּפַּר בְּרִיתֵנוּ אֶת מָוֶת</p>

<p>וַאֲגוּדָתֵנוּ עַל הָאָרֶץ יָסַדְנוּ!</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38599">https://benyehuda.org/read/38599</a></div></body></html>