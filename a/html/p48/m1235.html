<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>על כרחך אתה חי ועל כרחך אתה מת</title>
	<meta name="author" content="טוביה בן משה כץ"/>
</head>
<body>

<blockquote>
<p>מֵרֹב יָגוֹן וָעֶצֶב צָרוֹת וּתְלָאוֹת</p>

<p>מַר יִבְכֶּה הָאָדָם וְיִשְׁפּוֹךְ דְּמָעוֹת</p>

<p>&quot;מַה לִּי לַחַיִּים הֲלֹא טוֹב לִי הַמָּוֶת</p>

<p>מַר לִי מָר בָּחֲלָה נַפְשִׁי פֹּה לָשָׁבֶת</p>

<p>בֹּא אֵלַי מָוֶת מִצָּרָה הוֹצִיאֵנִי</p>

<p>הָחִישָׁה פְעָמֶיךָ לִמְנוּחָה תְנַהֲלֵנִי&quot;</p>

<p>אַךְ לַשָּׁוְא! לֹא יָבֹא מָוֶת בְּאָהֳלֶךָ</p>

<p>חֱיֵה וּסְבוֹל! כִּי כֵן צִוָּה לְךָ אֱלֹהֶיךָ.
<br><br />
אַךְ אִם בַּנְּעִימִים נָפַל לָךְ חֶבֶל</p>

<p>בְּשִׁירִים וּמְחֹלוֹת תְּבַלֶּה חַיֵּי הֶבֶל</p>

<p>הֲלֹא אָז אִם תִּרְאֶה מָוֶת בְּחַלּוֹנֶךָ</p>

<p>פַּחַד יֹאחֲזֶךָ תֶּאֱחֹז מְזוּזוֹת בֵּיתֶךָ</p>

<p>&quot;אֵיךְ אֶעֱזֹב בֵּיתִי רְכוּשִׁי וְהוֹנִי?</p>

<p>אֲבָנַי הַיְקָרִים כָּל יְגִיעַ כֹּחִי וְאוֹנִי&quot;?</p>

<p>אַךְ לַשָּׁוְא! גַּם אִם תַּחֲזִיק בְּחוֹמָה וָחֵל</p>

<p>לֹא תִמָּלֵט מִמָּוֶת כִּי שְׁלָחוֹ אֵל
<br><br />
בַּצַּר לְךָ חֶסֶר וְכָפָן יִלְחָצוּךָ</p>

<p>בָּנֶיךָ רְעֵבִים כִּדְבֹרִים יְסוֹבְבוּךָ</p>

<p>לַלֶּחֶם יִשְׁאָגוּ וּמַר יִתְּנוּ בְקוֹל</p>

<p>וְאֵין לְאֵל יָדֶךְ כִּי בְיָדְךָ אֵין כֹּל</p>

<p>אָז תִּפְרוֹץ בִּבְכִי וְאַנְחָתְךָ לֹא נִסְתָּרָה</p>

<p>תִּקְרָא לַמָּוֶת לְחַלֶּצְךָ מִצָּרָה</p>

<p>אַךְ לַשָּׁוְא! לֹא יָבֹא מָוֶת בְּאָהֳלֶךָ</p>

<p>חֱיֵה וּסְבוֹל! כִּי כֵן צִוָּה לְךָ אֱלֹהֶיךָ.
<br><br />
וְאִם זֶה רַבּוֹת בַּשָּׁנִים אִשָּׁה לָקַחְתָּ</p>

<p>לֹא בֵן וְלֹא בַת לָךְ, עֲרִירִי הָלַכְתָּ</p>

<p>וְהִנֵּה פִתְאֹם אִשְׁתְּךָ הָרָה וְיֹלֶדֶת בֵּן</p>

<p>וְיָבֹא זְאֵב וְיִטְרְפֶנּוּ וְיַחֲרֹק עָלָיו שֵׁן</p>

<p>אָז תַּחְפֹּשׂ גַּם אַתָּה הַמָּוֶת כְּמַטְמוֹנִים</p>

<p>תִּכְסֹף אֵלָיו כְּאֶל אֲרֻבּוֹתֵיהֶם הַיּוֹנִים</p>

<p>אַךְ לַשָּׁוְא! לֹא יָבֹא מָוֶת בְּאָהֳלֶךָ</p>

<p>חֱיֵה וּסְבוֹל! כִּי כֵן צִוָּה לְךָ אֱלֹהֶיךָ.
<br><br />
גַּם אִם תִּרְאֶה רֵעֶיךָ בְּטוֹב יְבַלּוּ יְמֵיהֶם</p>

<p>בְּאֶפֶס עֲבֹדָה יָבִיאוּ מַחְסוֹרֵיהֶם</p>

<p>וְאַתָּה בְּפֶרֶךְ תַּעֲבֹד וּרְעֵבָה נַפְשֶׁךָ</p>

<p>אֵין כְּסוּת בַּקָּרָה לְהַלְבִּישׁ מַעֲרֻמֶּיךָ</p>

<p>קִנְאָה אֲכַלַתְךָ תִּמְאַס בַּחַיִּים</p>

<p>כִּי לָמָּה זֶה אָמוּת בְּכָל יוֹם פַּעֲמַיִם</p>

<p>אַךְ לַשָּׁוְא! לֹא יָבֹא מָוֶת בְּאָהֳלֶךָ</p>

<p>חֱיֵה וּסְבוֹל! כִּי כֵן צִוָּה לְךָ אֱלֹהֶיךָ.
<br><br />
וְאִם בְּעַד נִשְׁיוֹ הַנּשֶׁה בָּא לָקַחַת</p>

<p>וְלֹא יַשְׁאִיר לְךָ אַף מְעַט שֶׁמֶן בַּצַּפַּחַת</p>

<p>יִתֶּנְךָ לְשִׁמְצָה וּמִבֵּיתְךָ יְגָרְשֶׁךָ</p>

<p>וְעוֹדְךָ בַחַיִּים זָר יִירָשֶׁךָ</p>

<p>&#8220;הַאִם לֹא טוֹב לִי בַּקֶּבֶר&#8221; תַּבִּיעַ</p>

<p>&#8220;שָׁם בְּשָׁלוֹם אֶשְׁכַּב בִּמְנוּחָה אַצִּיעַ&#8221;</p>

<p>אַךְ לַשָּׁוְא! לֹא יָבֹא מָוֶת בְּאָהֳלֶךָ</p>

<p>חֱיֵה וּסְבוֹל! כִּי כֵן צִוָּה לְךָ אֱלֹהֶיךָ.
<br><br />
גַּם אִם עֵינֶיךָ עִוְרוֹת וְלֹא תִרְאֶה אוֹר</p>

<p>בְּצוּר מִכְשׁוֹל תִּכָּשֵׁל וְגַם תִּפּוֹל לְבוֹר</p>

<p>עַצְמוֹתֶיךָ תִּשָּׁבַרְנָה וְאַפְּךָ יִזַּל דָּם</p>

<p>מֵרֹב צָרָה הִתְרַפִּיתָ כֹּחֲךָ תָּם</p>

<p>תִּפּוֹל לְמִשְׁכָּב לַטֶּרֶף לֹא תוּכַל לָצֵאת</p>

<p>וְאֵין חֹלֶה עָלֶיךָ נִשְׁכַּחְתָּ כְּמֵת</p>

<p>גַּם אָז לֹא יָבֹא מָוֶת בְּאָהֳלֶךָ</p>

<p>חֱיֵה וּסְבוֹל! כִּי כֵן צִוָּה לְךָ אֱלֹהֶיךָ.
<br><br />
וְאִם פִּסֵּחַ אַתָּה וּנְכֵה רַגְלַיִם</p>

<p>זוֹחֵל אַתָּה עַל גְּחֹנְךָ וְעַל שְׁתֵּי יָדַיִם</p>

<p>וְטֶרֶם אֶל מְקוֹם נוֹעָד תִּשְׁאַף תַּגִּיעַ</p>

<p>זֵעַת אַפֶּיךָ עַל פָּנֶיךָ תַּצִּיעַ</p>

<p>תִּשְׁאַל &#8220;קִצִּי גַּם הוּא פִּסֵּחַ הִנֵּהוּ&#8221;?</p>

<p>לָכֵן בּוֹשֵׁשׁ הוּא וִיאַחֵר פְּעָמֵיהוּ</p>

<p>אַךְ לַשָּׁוְא! לֹא יָבֹא מָוֶת בְּאָהֳלֶךָ</p>

<p>חֱיֵה וּסְבוֹל! כִּי כֵן צִוָּה לְךָ אֱלֹהֶיךָ
<br><br />
גַּם כָּל חֳלִי וּמַכְאוֹב כִּי יַקִּיפוּךָ</p>

<p>כָּל נֶגַע וָפֶגַע יִפְגָּשׁוּךָ יְסוֹבְבוּךָ</p>

<p>בִּבְשָׂרְךָ מִגְרַעַת פֶּצַע וְחַבּוּרָה</p>

<p>כַּלְכֵּל לֹא תוּכַל כִּי מָלְאָה הַמְּשׂוּרָה</p>

<p>תֹּאמַר &quot;מִי יִתֵּן תְּכַלֵּנִי אֵשׁ אוֹ דֶבֶר</p>

<p>אֶגְוַע בְשִׂמְחָה בְּשָׁלוֹם אֵרְדָה קֶבֶר&quot;</p>

<p>אַךְ לַשָּׁוְא! לֹא יָבֹא מָוֶת בְּאָהֳלֶךָ</p>

<p>חֱיֵה וּסְבוֹל! כִּי כֵן צִוָּה לְךָ אֱלֹהֶיךָ
<br><br />
אִם בִּנְךָ יְחִידְךָ לְעֶבֶד יִקָּחוּ</p>

<p>עֲבֹדַת פֶּרֶךְ יַעֲבֹד בַּשָּׂדֶה בָּאָחוּ</p>

<p>יַכּוּהוּ יִפְצָעוּהוּ וְנִקְלָה לְעֵינֶיךָ</p>

<p>לְהַצִּילוֹ מִיָּדָם אֵין לְאֵל יָדֶךָ</p>

<p>מֵרֹב כַּעַס תַּחֲרֹק שֵׁן יוֹמְךָ תְּקַלֵּל</p>

<p>אַךְ לַשָּׁוְא! לֹא יָבֹא מָוֶת בְּאָהֳלֶךָ</p>

<p>חֱיֵה וּסְבוֹל! כִּי כֵן צִוָּה לְךָ אֱלֹהֶיךָ.
<br><br />
וְאִם תִּרְאֶה אֵשֶׁת חֵיקְךָ בְּךָ בֹּגֶדֶת</p>

<p>אוֹתְךָ עָזְבָה בְּבֵית אָחִיךָ ישֶׁבֶת</p>

<p>שָׁם הַזְנֵה תִזְנֶה בַּעַל נְעוּרֶיהָ שָׁכָחָה</p>

<p>מַר תִּבְכֶּה, בְּעֻלַת בַּעַל אֵיךְ תַּעֲשֶׂה כָּכָה</p>

<p>מִקִּנְאָה תַּחֲרֹק שֵׁן וִילֵיל תַּשְׁמִיעַ</p>

<p>&#8220;מִי יִתֵּן אֵרֵד שַׁחַת שְׁאוֹל אַצִּיעַ&#8221;</p>

<p>אַךְ לַשָּׁוְא! לֹא יָבֹא מָוֶת בְּאָהֳלֶךָ</p>

<p>חֱיֵה וּסְבוֹל! כִּי כֵן צִוָּה לְךָ אֱלֹהֶיךָ
<br><br />
בָּנֶיךָ כִּי יֶחֶטְאוּ דַּרְכָּם יְסַלֵּפוּ</p>

<p>כָּל קֹדֶשׁ יְחַלֵּלוּ, תּוֹרַת אֵל יְחָרֵפוּ</p>

<p>מְאֹד יֶחֶרֶה אַפְּךָ תִּמָּלֵא כַּעַס וְחֵמָה</p>

<p>יִרְאַת אֵל תְּבַעְתֶּךָ וְלִבְּךָ יֶהְגֶּה אֵימָה</p>

<p>לַמָּוֶת תִּקְרָא פְּרֹשׂ עָלַי הָרֶשֶׁת</p>

<p>לְבַל אֶרְאֶה נִקְמַת אֵל תְּמַהֵר לָגֶשֶׁת</p>

<p>אַךְ לַשָּׁוְא! לֹא יָבֹא מָוֶת בְּאָהֳלֶךָ</p>

<p>חֱיֵה וּסְבוֹל! כִּי כֵן צִוָּה לְךָ אֱלֹהֶיךָ.
<br><br />
תִּרְאֶה יְשָׁרִים רְעֵבִים בַּלֶּחֶם נִשְׂכָּרוּ</p>

<p>וְרִשְׁעֵי אֶרֶץ שְׂבֵעִים וְרֹב כֶּסֶף יִצְבָּרוּ</p>

<p>תִּתְמַהּ עַל הַחֵפֶץ וְתַחְפּוֹץ לָדַעַת</p>

<p>עַוְלָה כָזֹאת מֵאַיִן נוֹבַעַת?</p>

<p>שָׁמַיִם לַעֲלוֹת תְּבַקֵּשׁ לָבוֹא בְּסוֹד אֵל</p>

<p>שָׁם יְגַלּוּ לְךָ תַּעֲלֻמוֹת וְעֵינְךָ תָּהֵל</p>

<p>אַךְ לַשָּׁוְא! לֹא יָבֹא מָוֶת בְּאָהֳלֶךָ</p>

<p>חֱיֵה וּסְבוֹל! כִּי כֵן צִוָּה לְךָ אֱלֹהֶיךָ
<br><br />
אִם זָקַנְתָּ וְשָׂבַעְתָּ רֹגֶז וְיָמִים</p>

<p>מִכָּל יָמֶיךָ כַּמַּיִם יִזְּלוּ דָמִים</p>

<p>דְּמֵי לִבְּךָ הַנִּמְחַץ מֵרֹב יָגוֹן וְצָרָה</p>

<p>תֹּאמַר &quot;שָׁוְא אֶנְהֹם דַּרְכִּי נִסְתָּרָה</p>

<p>רַב לִי שֶׁבֶת פֹּה אֶרֶץ יָגוֹן וְעַצָּבֶת</p>

<p>הֲלֹא טוֹב לִי עִם מֵתִים חָפְשִׁי לָשָׁבֶת&quot;</p>

<p>אַךְ לַשָּׁוְא! לֹא יָבֹא מָוֶת בְּאָהֳלֶךָ</p>

<p>חֱיֵה וּסְבוֹל! כִּי כֵן צִוָּה לְךָ אֱלֹהֶיךָ.
<br><br />
רַעַשׁ כִּי יָבֹא הַרְרֵי עַד יִתְפּוֹצָצוּ</p>

<p>חֹמוֹת בַּרְזֶל לִרְסִיסִים יִתְרוֹצָצוּ</p>

<p>הֲרוּגִים יִפּוֹלוּ לְמֵאוֹת וְלַאֲלָפִים</p>

<p>וְתַחַת הַחוֹמָה גַּם בָּנֶיךָ נִגָּפִים</p>

<p>בְּמַר נֶפֶש תְּיַלֵּל וּתְבַקֵּשׁ הַמָּוְתָה</p>

<p>כִּי מַה לְּךָ לַחַיִּים אִם כָּל תִּקְוָה אָפְסָה</p>

<p>אַךְ לַשָּׁוְא! לֹא יָבֹא מָוֶת בְּאָהֳלֶךָ</p>

<p>חֱיֵה וּסְבוֹל! כִּי כֵן צִוָּה לְךָ אֱלֹהֶיךָ.
<br><br />
וְאִם חֵילְךָ חָלַף הָלַךְ וְלַשָּׁוְא יָגַעְתָּ</p>

<p>שָׂדְךָ יַעֲלֶה קִמְשׁוֹנִים לַשָּׁוְא זָרַעְתָּ</p>

<p>מֵתוּ כָל הַצֹּאן בְּהֶמְתְּךָ שׁוֹכְבִים פְּגָרִים</p>

<p>בֵּיתְךָ אָכְלָה אֵשׁ אַךְ אוּדִים נִשְׁאָרִים</p>

<p>מַר תִּבְכֶּה וּתְיַלֵּל וְתִסְפּוֹק כַּפַּיִם</p>

<p>תְּבַקֵּשׁ הַמָּוֶת כִּי תָקוֹץ בַּחַיִּים</p>

<p>אַךְ לַשָּׁוְא! לֹא יָבֹא מָוֶת בְּאָהֳלֶךָ</p>

<p>חֱיֵה וּסְבוֹל! כִּי כֵן צִוָּה לְךָ אֱלֹהֶיךָ.
<br><br />
וְאִם עַל בְּלִי חֵטְא וְעָוֹן בַּבּוֹר שָׂמוּךָ</p>

<p>בַּרְזֶל בָּאָה רַגְלֶךָ בַּנְּחֻשְׁתַּיִם אֱסָרוּךָ</p>

<p>יִתְּנוּךָ לְשִׁמְצָה לְלַעַג וָקֶלֶס לְעֵין כֹּל</p>

<p>וּלְהַצְדִּיקְךָ בְּמִשְׁפָּט אֵין מֵרִים קוֹל</p>

<p>אָז תַּבִּיט לָאָרֶץ מֶנָּה לֻקַּחְתָּ</p>

<p>לוּ חַיִּים תְּבַלְּעֶךָ אָז אֵיךְ שָׂמַחְתָּ</p>

<p>אַךְ לַשָּׁוְא! לֹא יָבֹא מָוֶת בְּאָהֳלֶךָ</p>

<p>חֱיֵה וּסְבוֹל! כִּי כֵן צִוָּה לְךָ אֱלֹהֶיךָ —
<br><br />
אוּלָם בִּרְבוֹת לְךָ טוֹבָה וְכִי יֶשׁ לְךָ כֹּל</p>

<p>אוֹצְרוֹת זָהָב וָכֶסֶף הִרְבֵּיתָ כַּחוֹל</p>

<p>גַּם שָׂדוֹת וּכְרָמִים בָּתִּים כָּל טוּב מְלֵאִים</p>

<p>דֵּי מַחְסוֹרְךָ גַּם לְשִׁלֵּשִׁים וּלְרִבֵּעִים</p>

<p>אָז תִּירָא לְבַל יָבֹא מָוֶת בִּגְבוּלֶךָ</p>

<p>בְּנִקְרַת צוּר תֵּחָבֵא לְבַל יִפְגָּשֶׁךָ</p>

<p>אַךְ לַשָּׁוְא! גַּם אִם תַּחֲזִיק בְּחוֹמָה וָחֵל</p>

<p>לֹא תִמָּלֵט מִמָּוֶת אִם שְׁלָחוֹ הָאֵל.
<br><br />
אִם אִשָּׁה מָצָאתָ כְּבַת אֲבִיחַיִל</p>

<p>טוֹבַת שֶׂכֶל, יַעֲלַת חֵן, אֵשֶׁת חַיִל</p>

<p>תִּשְׂמַח אִתָּהּ מָשׂוֹשׂ יוֹם אוֹ יוֹמַיִם</p>

<p>פִּתְאֹם מָוֶת יוֹשִׁיט אֵלֶיךָ כַּפַּיִם</p>

<p>תִּבְכֶּה וְתִתְחַנֵּן אֵיךְ כְּרֶגַע אֶעֶזְבֶנָּה?</p>

<p>נַחֲלָתִי הִיא וְאֵיךְ אַחֵר יִקָּחֶנָּה?</p>

<p>אַךְ לַשָּׁוְא! גַּם אִם תַּחֲזִיק בְּחוֹמָה וָחֵל</p>

<p>לֹא תִמָּלֵט מִמָּוֶת כִּי שְׁלָחוֹ הָאֵל.
<br><br />
אִם חָכָם אַתָּה וּגְדֹלוֹת פָּעַלְתָּ</p>

<p>מֵחָכְמָתְךָ עַל ישְׁבֵי תֵבֵל אָצַלְתָּ</p>

<p>יְכַבְּדוּךָ וִינַשְּׂאוּךָ עַד לֵב שָׁמַיִם</p>

<p>אַךְ פִּתְאֹם מָוֶת ישִׁיט לְךָ יָדַיִם</p>

<p>תִּבָּהֵל, אֵיךְ צֹאן בְּלֹא רֹעֶה תִּשָּׁאֵר</p>

<p>הֲלֹא תֹאבַד חָכְמָה וְשָׁבָה וְהָיְתָה לְבָעֵר</p>

<p>אַךְ לַשָּׁוְא! גַּם אִם תַּחֲזִיק בְּחוֹמָה וָחֵל</p>

<p>לֹא תִמָּלֵט מִמָּוֶת כִּי שְׁלָחוֹ הָאֵל.
<br><br />
שֹׁכֵב עַל עֶרֶשׂ דְּוָי בִּבְכִי יְמָרֵר</p>

<p>לֹא עַל מַכְאוֹבָיו, עֲלֵיהֶם יִשְׂתָּרֵר</p>

<p>אַךְ מִמָּוֶת יִפְחַד לְבַל יִקָּחֵהוּ</p>

<p>מֵרִשְׁתּוֹ יֵחַת כִּי לֹא תִלְכְּדֵהוּ</p>

<p>מַר יִשְׁאַג &quot;הוֹי אֵלִי אַל תַּעַזְבֵנִי</p>

<p>אֶסְבּוֹל כְּאֵבִי אַךְ לַמָּוֶת אַל תִּתְּנֵנִי&quot;</p>

<p>אַךְ לַשָּׁוְא! גַּם אִם תַּחֲזִיק בְּחוֹמָה וָחֵל</p>

<p>לֹא תִמָּלֵט מִמָּוֶת כִּי שְׁלָחוֹ הָאֵל.
<br><br />
הִנֵּה זֶה שָׁנָה תְמִימָה בַּקְּרָב הָיִיתָ</p>

<p>נִלְחַמְתָּ כְּאַרְיֵה עִם נְמֵרִים שָׂרִיתָ</p>

<p>נִלְחַמְתָּ וַתּוּכָל וְכָבוֹד יַנְחִילוּךָ</p>

<p>בְּבֵיתְךָ שָׂרִים יְחַלּוּ בַּעֲטָרוֹת יְעַטְּרוּךָ</p>

<p>וּבְשׁוּבְךָ, בַּדֶּרֶךְ לָמוּת נֶחֱלֵיתָ</p>

<p>&#8220;לֹא אָמוּת כִּי אֶחְיֶה&#8221; מִפִּיךָ הוֹצֵאתָ</p>

<p>אַךְ לַשָּׁוְא! גַּם אִם תַּחֲזִיק בְּחוֹמָה וָחֵל</p>

<p>לֹא תִמָּלֵט מִמָּוֶת כִּי שְׁלָחוֹ הָאֵל —
<br><br />
לָכֵן בֶּן אָדָם אַל תְּבַהֵל בְּרוּחֶךָ</p>

<p>לְבַקֵּשׁ הַמָּוֶת אוֹ לְגָרְשׁוֹ מִפָּנֶיךָ</p>

<p>כִּי מָוֶת וְחַיִּים לֹא בְיָדֵינוּ נִתָּנוּ</p>

<p>דַּרְכָּם וּמִצְעֲדָם גַּם הֵם מֵיְיָ כּוֹנָנוּ</p>

<p>לֹא מִלִּבָּם וּרְצוֹנָם הֵם יָצָאוּ</p>

<p>לַאֲשֶׁר יְשַׁלְּחֵם יֵלֵכוּ לְקוֹלוֹ יִשְׁמָעוּ</p>

<p>חֱיֵה וּסְבוֹל! גַּם אִם לְמַשָּׂא לְךָ חַיֶּיךָ</p>

<p>וּמוּת בְּלִי תְלוּנָה בְּבֹא מָוֶת שְׁעָרֶיךָ.
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1235">https://benyehuda.org/read/1235</a></div></body></html>