<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אל ד... (יג)</title>
	<meta name="author" content="אברהם בר גוטלובר"/>
</head>
<body>

<blockquote>
<p>צְלַח רֵעַ אָהוּב! צְלַח כָּל יָמֶיךָ!</p>

<p>אֱלֹהִים הַשְׁקִיפָה מִמְעוֹן שָׁמֶיךָ</p>

<p>עַל בֵּן יַקִיר זֶה וְהַצְלִיחֵהוּ!</p>

<p>הַצְלִיחֵהוּ, כַּאֲשֶׁר עִם לְבָבוֹ,</p>

<p>הַצְלִיחֵהוּ, כְבִרְכַּת אֹהֲבוֹ,</p>

<p>וּכְגֹדֶל חַסְדֶּךָ אָנָּא בָּרְכֵהוּ.</p>

<br />
</blockquote>

<blockquote>
<p>מִן אָז יַקִירִי אֹתְךָ מָצָאתִי,</p>

<p>מְצֹא אֹהֵב נֶאֱמָן בָּךְ קִוִּיתִי.</p>

<p>אָמַרְתִּי אֶחְיֶה בַנְעִימִים אֶהְיֶה שָׂמֵחַ;</p>

<p>עִמְךָ אֶשְׁתַּעֲשֵׁעַ בְּשָׂדֶה אָשִׂיחַ,</p>

<p>מֵעֲמַל זְמַן בוֹגֵד בְּחֵיקְךָ אָנִיחַ,</p>

<p>בְּאֹפֶל הַיָגוֹן בְּךָ שִׁמְשִׁי זוֹרֵחַ.</p>

<br />
</blockquote>

<blockquote>
<p>אָסוֹן כִּי יִקְרֵנִי כָּל מִקְרֶה וָפֶגַע,</p>

<p>אִמָלְטָה אֶל זְרֹעוֹתֶיךָ אַרְגִּיעַ רֶגַע,</p>

<p>שָׁם אֶשְׁפֹּךְ נַפְשִׁי וְלֹא יִכְבַּד עָלַי אֵידִי;</p>

<p>בְּחֵיקְךָ דְמָעוֹת תָּזֹלְנָה עֵינַי,</p>

<p>וּבְתַנְחוּמוֹתֶיךָ אֶמְצָא גַן עֲדָנַי.</p>

<p>כֹּה מֵאָז דִמִיתִי וֵאלֹהִים עֵדִי.</p>

<br />
</blockquote>

<blockquote>
<p>מַדּוּעַ – כִּי תִשְׁאַל – לִי כֹּה יָקַרְתָּ?</p>

<p>לִבְּךָ שְׁאַל נָא אִם לָלֶכֶת יָשַׁרְתָּ –</p>

<p>לָלֶכֶת בִּנְתִיב הַטֶּבַע הַנְּדִיבָה.</p>

<p>הִיא מֵאָז בְּמַעְגְלֵי צֶדֶק תַּנְחֵנִי</p>

<p>הִיא קָּרְאָה אֵלַי הַפַּעַם וָאֹמַר: הִנֵנִי!</p>

<p>וּבְקֶרֶב לִבִּי יַד לְךָ הִצִּיבָה.</p>

<br />
</blockquote>

<blockquote>
<p>אוּלָם, מֶה אָשֵׁם אָנֹכִי אֲמֵלָל</p>

<p>כִּי פְאֵר הָאַהֲבָה פִתְאֹם חֻלָל;</p>

<p>מְלָשְׁנִי בְסֵתֶר דָרַךְ חֵץ לְשׁוֹנוֹ</p>

<p>לִירוֹת בְּמוֹ אֹפֶל לְיִשְׁרֵי דֶרֶךְ;</p>

<p>לֹא יָדַע כִּי חֶטְאוֹ אֵין לוֹ עֵרֶךְ,</p>

<p>גָדוֹל מִנְּשׂוֹא • יִשָּׂא אֶת עֲוֹנוֹ!</p>

<br />
</blockquote>

<blockquote>
<p>אֵלַי שָׁבָה הָאַהֲבָה פָּרְשָׂה כַפָּיִם,</p>

<p>הֵסִירָה מִצְנֶפֶת וַעֲדִי עֲדָיִם,</p>

<p>וְצִיץ תִּפְאַרְתָּהּ עַל רֹאשָׁה נָבָל:</p>

<br />
</blockquote>

<blockquote>
<p>בְּפִנַּת לֵב נִדְכָּא בְסֵתֶר נֶחְבָּאָה,</p>

<p>מָנוֹחַ כְּפַעַם בַּפַּעַם לְבַקֵּשׁ לֹא יָצָאָה,</p>

<p>בְּחֵיקִי נִרְדְמָה עַד הֵנָה וַתֶּאֱבַל.</p>

<br />
</blockquote>

<blockquote>
<p>הַמִּצְנֶפֶת הֵסִירָה עֶדְיָהּ מָאָסָה,</p>

<p>נָבַל צִיץ נִזְרָהּ הָיָה לִמְשִׁסָּה –</p>

<p>וְלַפִּידָהּ בְּיָדָהּ עֲדֶנָה לֹא כִבָּתָה.</p>

<p>כִּי עוֹד יָמִים יָבוֹאוּ לִבָּהּ לָהּ נִבָּא,</p>

<p>יֵבוֹשׁוּ יָשׁוּבוּ אָחוֹר מוֹצִיאֵי דִבָּה,</p>

<p>וְשַׁלְהֶבֶת הָאַהֲבָה עוֹד תַּגִיהַּ עֵיפָתָה.</p>

<br />
</blockquote>

<blockquote>
<p>עַתָּה אָחִי! זֶה הַיּוֹם קִוִּיתִיהוּ,</p>

<p>עַל כֵּן רִאשׁוֹן לִימֵי חֶלְדִי קְרָאתִיהוּ.</p>

<p>בֹּא בִזְרֹעוֹתַי הַיוֹם בְּאֶחָד לַחֹדֶשׁ</p>

<p>בְּחֹדֶשׁ הָרִאשׁוֹן לְחָדְשֵׁי הַשָּׁנָה,</p>

<p>אֶת שִׁירִי זֶה קַח נָא לְמָנָה,</p>

<p>אֶל הָאַהֲבָה וְהַיְדִידוּת יִהְיֶה קֹדֶשׁ.</p>

<br />
</blockquote>

<blockquote>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/40701">https://benyehuda.org/read/40701</a></div></body></html>