<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מְסִבָּה</title>
	<meta name="author" content="אשר ברש"/>
</head>
<body>

<blockquote>
<br />
</blockquote>

<blockquote>
<p>אֶמֶשׁ כַּחֲצוֹת יָשַׁבְתִּי</p>

<p>בִּמְסִבַּת חֲבֵרִים מַכִּירִים,</p>

<p>מֵהֶם כּוֹתְבֵי פְּרוֹזָה</p>

<p>וּמֵהֶם כּוֹתְבֵי שִׁירִים.</p>

<br />
</blockquote>

<blockquote>
<p>וַתְּהִי זֹאת חֲבוּרָה יְגֵעָה,</p>

<p>חֲבוּרָה מְאֹד עֲצוּבָה,</p>

<p>כַּאֲנָשִׁים שֶׁטֶּרֶם חָטְאוּ,</p>

<p>וְהֵמָּה חוֹזְרִים בִּתְשׁוּבָה.</p>

<br />
</blockquote>

<blockquote>
<p>וַאֲנִי יָדַעְתִּי אֶת כֻּלָּם</p>

<p>עַל נַפְשָׁם וְעַל לִבָּם,</p>

<p>יָדַעְתִּי אֵת אֲשֶׁר הִשִּׂיגוּ</p>

<p>וּלְמָה עָרְגוּ בְּאִבָּם.</p>

<br />
</blockquote>

<blockquote>
<p>הָאֶחָד רָאָה עַצְמוֹ</p>

<p>כְּצִיר שָׁלוּחַ לָאֻמָּה,</p>

<p>וַיַּחַז לָהּ זִיו עֲתִידוֹת,</p>

<p>אַךְ מַה דַּלָּה הַתְּקוּמָה!</p>

<br />
</blockquote>

<blockquote>
<p>הַשֵּׁנִי הָיָה בְּעֵינָיו</p>

<p>כִּמְבַשֵּׂר הָאָדָם הֶחָדָשׁ,</p>

<p>וְהִנֵּה עִם רִבּוֹא דָשִׁים</p>

<p>אַךְ תֶּבֶן רֵיק הוּא דָשׁ.</p>

<br />
</blockquote>

<blockquote>
<p>הַשְּׁלִישִׁי אִישׁ צָנוּעַ</p>

<p>וְרַחֲמָיו נִפְלָאִים מְאֹד,</p>

<p>אָמַר: אָקִימָה כּוֹשְׁלִים.</p>

<p>וְתֵּט רַגְלוֹ לִמְעֹד.</p>

<br />
</blockquote>

<blockquote>
<p>הָרְבִיעִי עָנֹג וְנָעִים,</p>

<p>חָלַם הֱיוֹת אַךְ פַּיְטָן,</p>

<p>וְהִנֵּה מַרְבִּית חַיָּיו</p>

<p>כְּבָר נִתְּנָה לַשָּׂטָן.</p>

<br />
</blockquote>

<blockquote>
<p>הַחֲמִישִׁי אָמַר בְּתֻמּוֹ:</p>

<p>אֱהִי בַּעַל אוֹהֵב וָאָב,</p>

<p>וְהִנֵּה כַּף-אוֹכְלִים הוּא</p>

<p>לִסְתֹּם אֶת פִּי הָרָעָב.</p>

<br />
</blockquote>

<blockquote>
<p>הַשִּׁשִּׁי אָמַר: אֶאְגֹּר</p>

<p>דַּעַת חַיִּים וְעוֹלָם,</p>

<p>וְהִנֵּה גַם הַיֵּשׁ כֻּלּוֹ</p>

<p>אַךְ חֲלוֹם הוּא שֶׁחָלָם.</p>

<br />
</blockquote>

<blockquote>
<p>הַשְּׁבִיעִי, הַשְּׁמִינִי, הַתְּשִׁיעִי,</p>

<p>— כֻּלָּם אַנְשֵׁי חֲמוּדוֹת —</p>

<p>יָצְאוּ בְּדַרְכֵי מַעְלָה,</p>

<p>אַךְ שִׁבְּשׁוּ הַתְּעוּדוֹת.</p>

<br />
</blockquote>

<blockquote>
<p>אַף הָעֲשִׂירִי שֶׁאָמָר:</p>

<p>הָעוֹלָם נִתַּן לִצְחוֹק,</p>

<p>רָאָה פִּסְקֵי-דִין אַכְזָרִים</p>

<p>וְלֹא מוּבָן לוֹ הַחֹק.</p>

<br />
</blockquote>

<blockquote>
<p>וּבְכֵן יָשְׁבוּ יַחְדָּו דֹּם,</p>

<p>רֹאשָׁם מָשְׁפָּל אֶל חָזָם,</p>

<p>כְּיוֹרְדִים מִנִּכְסֵי-נְשָׁמָה</p>

<p>וְנֶחְשַׂף רִיק רָזָם.</p>

<br />
</blockquote>

<blockquote>
<p>וָאָבִין בִּפְנֵיהֶם הַלֵּאִים</p>

<p>בְּרֹב רַחֲמִים נִכְמָרִים,</p>

<p>וָאֹבֶה נַחֲמָם מֵעָצְבָּם —</p>

<p>וְלֹא מָצָאתִי דְבָרִים&#8230;</p>

<br />
</blockquote>

<blockquote>
<p>עוֹדִי מִתְבּוֹנֵן בַּמְּסִבָּה,</p>

<p>וַתִּזְעַק נַפְשִׁי מָרָה:</p>

<p><strong>אֶת מַסְוֵה פָּנַי רָאִיתִי</strong></p>

<p><strong>עַל פְּנֵי כָּל הָעֲשָׂרָה!</strong></p>

<br />
</blockquote>

<p>תרפ&quot;ט</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/39914">https://benyehuda.org/read/39914</a></div></body></html>