<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עַל הַדָּנוּב / אִידִילְיָה</title>
	<meta name="author" content="אשר ברש"/>
</head>
<body>

<blockquote>
<p>דָּכְיֵי מַיִם מְזַנְּקִים אֶל מַעֲרֻמֵּי כֵּפִים,</p>

<p>חוֹבְקִים גַּרְמֵי־צְלָעוֹת — שִׁלְדֵי־פְּגָרִים זְעוּמִים,</p>

<p>וּמִתְנַפְּצִים לְבָנִים, קֶצֶף פּוֹלֵט קֶצֶף,</p>

<p>חוֹזְרִים עַל עִקְּבוֹתָם, גַּלִּים נוֹשְׂאִים גַּלִּים,</p>

<p>נְמוֹגִּים וּמִתְפַּשְּׁטִים, יְרֻקִּים, צְלוּלִים, שְׁלֵוִים</p>

<p>לְעָרוֹת הַדְּלָיַיִם עַל סַף הָאֹהָלִים.</p>

<br />
</blockquote>

<blockquote>
<p>הָאֹהָלִים פְּזוּרִים עַל הָהָר וּכְתָלָיו,</p>

<p>כְּמַרְאֵה הַכַּוָּרוֹת בְּחֵיק יְבוּל הַשְּׁדֵמוֹת</p>

<p>בְּעֶצֶם עֵת הַלִּבְלוּב; אֹהֶל וְנוֹף־אִילָן</p>

<p>פּוֹרֵשׂ עָלָיו כַּפּוֹת, מַשְׁרֶה צֵל עַל חֶצְיוֹ,</p>

<p>וְעַל פְּנֵי הַשְּׁבִילִים, עוֹלִים וּמִתְפַּתְּלִים,</p>

<p>זְרוּעֵי חוֹל אַדְמוּמִי — רִשְׁתוֹת־צֵל רוֹעֲדוֹת.</p>

<p>רַק אֲחָדִים דַּלִּים, שִׁפְלֵי גַג וַאֲרֻבָּה,</p>

<p>מֻטִּים עַל הַדָּנוּב, מְצִיצִים אֶל מַעֲמַקָּיו</p>

<br />

<p>מִבֵּין הַצַּפְצָפוֹת, חֲרֵדִים וּמְשֻׁעְבָּדִים —</p>

<p>יְרֵאִים אֶת שְׁחוֹר מֵימָיו וְנִמְשָׁכִים אֵלָיו.</p>

<br />

<p>גִּנּוֹת חַסְרוֹת־מְשׂוּכָה, חֲתוּכוֹת תְּלָמִים־תְּלָמִים</p>

<p>יְשָׁרִים וַאֲלַכְסוֹנִים, זְרוּעוֹת פּוֹל וְדוּרָה</p>

<p>עוֹלִים בְּמַעֲלֵה קָנִים; בָּצָל עִם קִשּׁוּאִים,</p>

<p>אִישׁ בִּזְרוֹעוֹת אָחִיו; דְּלוּעִים וַאֲבַטִּיחִים</p>

<p>צָצִים רַחֲבֵי־טְרָפִים, מְלִיטִים צִיצַת־גְּזָרִים,</p>

<p>קִלְחֵי־כַרְפֲּס חִוְרִים, עוֹדָם עוּלֵי־יָמִים,</p>

<p>רַכִּים וּבַיְשָׁנִים. — בֵּין הַיְרָקוֹת מְדַדּוֹת,</p>

<p>נוֹפְלוֹת וְנִתְקָלוֹת תְּמוּכוֹת מֻטּוֹת־אֶבְרָה,</p>

<p>מְבֻדְּרוֹת נוֹצַת־זָנָב, תַּרְנְגוֹלוֹת בְּרֻדּוֹת,</p>

<p>אִשָּׁה וּמִשְׁפַּחְתָּהּ — כַּת אֶפְרוֹחִים מְצַיְּצִים.</p>

<p>וּבְרֹאשׁ כֻּלָּם צוֹעֵד גֶּבֶר אֲדֹם־כַּרְבֹּלֶת,</p>

<p>מוֹרֶה תוֹרַת־נִקּוּר בְּאַשְׁפָּה וּבִירָקוֹת</p>

<p>אַגַּב קִרְקוּר־גַּאֲוָה.</p>

<br />

<p>עַל כְּלוֹנְסָאוֹת־לִבְנֶה טוֹבְעִים בֵּין עֲשָׂבִים</p>

<p>מְתוּחִים חַבְלֵי־פִּשְׁתָּן, וַעֲלֵיהֶם פְּרוּשׂוֹת</p>

<p>רְשָׁתוֹת וּמִכְמָרוֹת תַּבְנִית סַל וַעֲרִיסָה,</p>

<p>תְּפוּחוֹת וּמִתְבַּדְּרוֹת בִּנְשֹׁב רוּחַ חֲרִישִׁית,</p>

<p>מְנַדְּפוֹת רֵיחַ דָּגִים. שְׁיָרֵי־יְרוֹקָה יְבֵשִׁים</p>

<p>עִם קַשְׂקֶשֶׂת־כֶּסֶף נֶאֶחְזוּ בְּנִקְבֵיהֶן</p>

<p>בְּעֵת דַּיִג אַחֲרוֹן. וּבֵין אֵלּוּ תְּלוּיִים</p>

<p>לְבוּשִׁים מִכָּל הַמִּינִים: צְנִיפִים עִם סִינָרִים</p>

<p>רְקוּמִים פִּרְחֵי־אֹדֶם, שְׁבִיסִים וְסוּדָרִים,</p>

<p>עֵרֶב־צְבָעִים מְשֻׁנֶּה, שְׂמָלוֹת עִם קִשּׁוּרִים,</p>

<p>קְפָלִים עַל גַּב קְפָלִים, סְדִינִים אַף חֲלוּקִים</p>

<p>תְּלוּיֵי זוּג שַׁרְווּלִים פְּרוּשִׂים כְּלַפֵּי מָטָּה.</p>

<p>לְעֻמַּת אֵלֶּה מְדַלְּגָה, שְׁתֵּי קַרְנֶיהָ שׂוּמוֹת</p>

<p>בַּעֲבוֹת וּבַיָּתֵד, עֵז אֲחוּזַת מְשׁוּבָה,</p>

<p>גִּדְלַת כְּחָל וְזָקָן, וְדַבְלוּלֵי צֶמֶר</p>

<p>תְּלוּיִים דְּבֵקֵי־דֹמֶן עַל רְזוֹן־שׁוֹקֶיהָ</p>

<p>לְפַיֵּס מִעוּט זְנָבָהּ. פִּיהָ קָץ בִּכְסִיסָה</p>

<p>מִנִּי אוֹר הַבֹּקֶר רַק בַּתְּחוּם הַמְסֻיָּם,</p>

<p>פּוֹעָה פְּעִיַּת־שִׁעֲמוּם, כּוֹרְעָה וּמִשְׂתָּעֲרָה</p>

<p>כְּלַפֵּי טוּר הַלְּבוּשִׁים, נְכוֹנָה כְּבָר לִנְגֹּחַ —</p>

<p>אַךְ הַחֶבֶל מְעַכֵּב: נִצְּבָה בְּקוֹמָה זְקוּפָה,</p>

<p>רֹאשָׁהּ אֲחוֹרַנִית וְעֵינֶיהָ לְטוּשׁוֹת.</p>

<p>עַל־יַד אֹהֶל לְבַנְבַּן זָקוּף עַמּוּד־שׁוֹבָךְ</p>

<p>שָׁחוֹר מִנִּי מָטָר וּמִשָּׁרָב מְבֻקָּע;</p>

<p>וּמִסְגֶּרֶת, מַרְאֵה כַּרְכֹּב־צַעֲצוּעִים,</p>

<p>שְׁלוּחִים מִן הַפְּתָחִים, פֶּתַח — פֶּה וּלְשׁוֹנוֹ.</p>

<p>יוֹנִים לְמוּדוֹת־מַיִם טָסוֹת אַט בִּמְחוּגָה,</p>

<br />
</blockquote>

<blockquote>
<p>יָשָׁר וּבְשִׁפּוּעַ, כָּנָף אַחַת סְרוּחָה</p>

<p>וַחֲבֶרְתֶּהּ נָעָה, מְלַטְּפָה אֶת הָאֲוִיר;</p>

<p>מְרַחֲפוֹת עַל הַנָּהָר, נוֹגְעוֹת וְאֵינָן נוֹגְעוֹת,</p>

<p>וְנִבְלָעוֹת חֶרֶשׁ אֶל תּוֹךְ חֲלַל הַשּׁוֹבָךְ</p>

<p>יוֹצְאוֹת צְנוּעוֹת, שְׁלֵווֹת, מְטַיְּלוֹת עַל הַכַּרְכֹּב,</p>

<p>עוֹגְבוֹת וּמִזְדַּוְּגוֹת אַגַּב הֶגֶה כָּשֵׁר.</p>
</blockquote>

<blockquote>
<br />
</blockquote>

<blockquote>
<p>כְּנֻפְיַת יְלָדִים רַכִּים, לְבוּשִׁים כָּתְנוֹת פִּשְׁתָּן,</p>

<p>עוֹסְקִָים בִּדְמִי־חֲרִיצוּת עֲלֵי כְּבִיר־הַדֶּשֶׁא:</p>

<p>חוֹבְרִים כָּפִיס לְכָפִיס, מְצָרְפִים יָד לְנֶסֶר,</p>

<p>מְהַדְּקִים בְּחוּּטֵי־קַנְבּוּס וּמַפְלִיגִים &#8220;סִירוֹת&#8221; —</p>

<p>דּוֹבְרוֹת־שַׁעֲשׁוּעִים — עַל פְּנֵי רְאִי הַמָּיִם,</p>

<p>שׁוֹלְחִים אַחֲרֵי כְּלֵיהֶם עֵינֵי־מַיִם עוֹרְגוֹת,</p>

<p>מְפִיקוֹת סַעֲרַת־גַּלִּים, וְשָׁטִים עִמָּם יַחַד</p>

<p>אֶל אִי־זָהָב רָחוֹק מְנַצְנֵץ בְּדִמְיוֹנָם.</p>

<br />
</blockquote>

<blockquote>
<p>כְּעֵין גֻּלְגֹּלֶת־כֶּתֶם עַל חֹד עַמּוּד שָׁחוֹר,</p>

<p>נִתְלָה עַל שֶׁן־סֶלַע שֶׁמֶשׁ בֵּין־עַרְבָּיִם,</p>

<p>וּמִלְּבָבוֹ זָבִים זִרְמֵי־דָם לוֹהֲטִים,</p>

<p>שׁוֹתְתִים וּמִתְקַלְּחִים לְרִבּוֹא רְמָחִים יוֹקְדִים,</p>

<p>צוֹנְחִים עַל הַכֵּפִים וּכְמִלֻּאַת־שְׁהָמִים</p>

<p>נִקְוִים בַּמִּשְׁקָעִים וּבִשְׁחוֹר הַחֲגָוִים,</p>

<p>יוֹרְדִים עַד תַּחְתִּיתָם וּמִשְׁתַּפְּכִים רְצוּעוֹת,</p>

<p>רְצוּעוֹת שֶׁל שַׁלְהֶבֶת, גַּם עַל פְּנֵי הַמָּיִם —</p>

<p>מִתּוֹךְ שְׁלִיטַת־דְּמָמָה טְעוּנָה זֹהַר־שְׁקִיעָה,</p>

<p>עוֹטָה עַלְטַת־הָרִים וְשַׁלְוַת־מַיִם רַכָּה,</p>

<p>עֹז הַנּוֹי מִסְתַּלֵּק, נוֹשֵׁק נְשִׁיקַת־פְּרִידָה</p>

<p>יוֹקְדָה לְרֹאשׁ הֶהָרִים וְנָמוֹג בְּחֵיק טָמִיר;</p>

<p>וְיֹפִי אַחֵר מְזֻמָּן רַךְ וּמְשׁוּחַ בֶּשֶׂם</p>

<p>נִכְנָס בַּחֲשָׁאִי. שׁוּלָיו מְגַלִּים טֶפַח</p>

<p>וּמְכַסִּים טִפְחֵי־טְפָחִים. עַל הַדָּנוּב מְרַפְרֵף</p>

<p>אֵד חֲוַרְוָר שָׁקוּף, עוֹלֶה וּמִתְבַּדֵּר</p>

<p>כִּצְעִיף־מֶשִׁי צָחוֹר מְנַפְנֵף בִּנְשֹׁב רוּחַ.</p>

<p>עֻמַּם תֵּל־הַזָּהָב צִפָּה אֶת הַסְּלָעִים,</p>

<p>מַרְאָם הָפַךְ אַט־אַט תִּלֵּי־רֶמֶץ כְּבוּיִים.</p>

<p>רַק עַל גַּג־הַנְּחשֶׁת שֶׁעַל דְּבִיר־הַתְּפִלָּה</p>

<p>וְעַל כִּפַּת־רֹאשׁוֹ בּוֹעֵר עוֹד וּמַבְהִיק</p>

<p>צְלָב־שַׁלְהֶבֶת מֻצָּל. נֶחְבְּאָה כָּל הַשְּׁפֵלָה</p>

<p>תַּחַת גַּף־אַפְלוּלִית, נִבְלַע כָּל הַחַי בָּהּ,</p>

<p>פָּסַק כָּל הָרוֹחֵשׁ וְלֹא נוֹדַע מָתָי.</p>

<p>רַק הַנָּהָר מְעָרֶה דְלָיָיו בִּדְמִי חֲרָדָה,</p>

<p>קוֹבֵל עַל נַחְשׁוֹלָיו הָרוֹחֲצִים אֶת הַכֵּפִים</p>

<p>בְּקוֹל שִׁכְשׁוּךְ צָלוּל, וְעַל כָּל פִּרְכּוּס דָּגָה.</p>

<br />
</blockquote>

<blockquote>
<p>אֶת הַדְּמָמָה פִּלַּח פִּתְאֹם כְּעֵין נֵפֶץ:</p>

<p>קוֹל הַפַּעֲמוֹן יָרַד מֵעַל דְּבִיר־הַתְּפִלָּה</p>

<br />
</blockquote>

<blockquote>
<p>אַדִּיר וּמִתְגַּלְגֵּל אֶל חֵיק דְּמִי הַשָּׁפֶל.</p>

<p>זֶה עוֹד טֶרֶם יִגְוַע — וְזֶה מִתְעוֹפֵף אַחֲרָיו</p>

<p>נִרְדָּף מִמִּשְׁנֵהוּ — וְהִנֵּה נִתַּךְ מָטָר</p>

<p>שֶׁל צִלְצוּלִים רַכִּים, נָאוִים וַעֲגוּמִים,</p>

<p>גּוֹלְשִׁים מִן הַגִּבְעָה. בָּאַפְלוּלִית צָצוּ</p>

<p>בְּרִיּוֹת עַל הַשְּׁבִילִים. תַּחַת כִּפּוֹת עֵצִים</p>

<p>נִפְנוּף רְדִידִים לְבָנִים, טִיסַת כּוֹבְעֵי־תֶבֶן</p>

<p>עַל קָדְקֳדֵי־צְלָלִים יוֹרְדִים טוּרִים־טוּרִים,</p>

<p>סִיעֹות, כְּנֻפִיוֹת, זוּגוֹת קְרֵבִים וּמִתְדַּבְּקִים,</p>

<p>פּוֹרְשִׁים וּמִתְפַּזְּרִים מִתּוֹךְ מְנוֹד־גֻּלְגָּלוֹת</p>

<p>וְנַעֲנוּעֵי־זְרוֹעוֹת — בְּרִיּוֹת עוֹלָם אַחֵר.</p>

<p>מִבֵּין הָאִילָנוֹת בּוֹקְעִים שִׁיר וּרְנָנָה.</p>

<p>שִׁיר וָשִׁיר לְעַצְמוֹ דּוֹבֵב עוֹלַם־רְגָשׁוֹת,</p>

<p>שַׁלְוַת לִבּוֹת נוּגִים וְלַַחַשׁ תְּפִלָּה תַמָּה,</p>

<p>זוֹלְפִים אֶל הַתְּכֵלֶת שֶׁל הַלֵּיל הַחֲגִיגִי,</p>

<p>גַּם נִפְגָּשִׁים דּוּמָם: זֶמֶר נוֹשֵׁק זֶמֶר</p>

<p>וּכְעֵין נְחִיל פַּרְפָּרִים יוֹרְדִים וּמשְׁתַּטְּחִים</p>

<p>עַל רְאִי מֵי הַדָּנוּב, רוֹתְתִים עַל בְּדָלְחוֹ,</p>

<p>שׁוֹקְעִים, צוֹלְלִים, אוֹבְדִים בִּשְׁאוֹן דְּכִי־הַסְּלָעִים.</p>

<br />
</blockquote>

<blockquote>
<p>עַל שְׁחוֹר הָאֶשְׁנַבִּים נִצְנְצוּ שַׁלְהָבוֹת</p>

<p>מִן הָאָח נִגָּרוֹת, מְפַזְּזוֹת וּמִשְׁתַּקְּפוֹת</p>

<p>בְּתוֹךְ רְאִי הַמַּיִם — שְׁלַל כּוֹכָבִים &#8220;נְפִילִים&#8221;.</p>

<p>הָאֲרֻבּוֹת פּוֹלְטוֹת עֲתַר עָשָׁן לְבַנְבַּן</p>

<p>עוֹלֶה וּמִתַּמֵּר אֶל רוֹם תְּכֵלֶת כֵּהָה.</p>

<p>סָמוּךְ אֶל סַף אֹהֶל, עַל גּוּשׁ אֶבֶן אָפֹר,</p>

<p>מֵסֵב בְּלִי־נוֹעַ סָבָא לְבֶן־תַּלְתַּלִּים,</p>

<p>מוֹצֵץ לוֹ מִקְטַרְתּוֹ, וּסְבִיבוֹתָיו חוֹנִים</p>

<p>גְּבָרִים, טַף וְנָשִׁים, עִרְבּוּב יָד וָרֶגֶל.</p>

<p>הַגֻּלְגָּלוֹת תְּמוּכוֹת עַל כְּתֵפַיִם מְגֻלּוֹת</p>

<p>וּבְהַקְשָׁבַת־דְּבֵקוּת תְּפוּשׂוֹת כָּל הָרוּחוֹת.</p>

<p>מִן הַגַּן הַסָּמוּךְ עוֹלָה וּמִשְׁתַּפְּכָה</p>

<p>פְּרִיטַת מַנְדּוֹלִינָה צְלוּלָה וַעֲרֵבָה,</p>

<p>נוֹסְכָה תּוֹךְ הַלְּבָבוֹת יַם גַּעְגּוּעִים חֲרִישִׁים.</p>

<p>וְיֵשׁ שֶׁתֵּרֶא עַיִן עַל הָרְאִי הַמְלֻטָּשׁ</p>

<p>הַנָּח בִּיפִי גְאוֹנוֹ מֵעֵין פִּזוּז בּוּעוֹת</p>

<p>כְּחֻלּוֹת וְחַכְלִילוֹת — כָּכָה עֵין הַפֶּרֶט.</p>

<p>בְּאֹפֶק מִזְרַח־נֶגְבָּה הֻצַּת פִּתְאֹם לַהַב;</p>

<p>גַּלְגַּל מְלֻבָּן אָיֹם יוֹצֵא וּמִזְדַּקֵּר</p>

<p>מִן הַתְּהוֹם הַחֲבוּיָה וְנִתְלֶה עַל הַצְּרִיחִים</p>

<p>וַעֲלֵי מְעִי־הֶחֳרָבוֹת שֶׁל פַּלַּטִּין עַתִּיק,</p>

<p>נִצַּב בְּדוֹר־קְדוּמִים עַל הָהָר בַּמֶּרְחָק —</p>

<p>נוֹלָד שָׁם הַסַּהַר. הָעֵינַיִם תְּלוּיוֹת</p>

<p>אֶל אֵשׁ הַמֶּרְחַקִּים וְהָאֹזֶן קוֹלְטָה</p>

<p>סִיּוּם דְּבַר הַסָּבָא מוֹצֵץ הַמִּקְטֶרֶת:</p>

<br />
</blockquote>

<blockquote>
<p>&quot;&#8230;וּבְכָל לֵילֵי־שַׁבָּת וּמוֹעֲדֵי־קֹדֶשׁ</p>

<p>אָסוּר לָדוּג דָּגִים מִשּׁוּם חֲשָׁשׁ־סַכָּנָה:</p>

<p>בֶּן־הַגְּרַף אָז עוֹלֶה סָמוּךְ לַחֲצוֹת־לַיְלָה</p>

<p>מִתְּהוֹם מֵי הַדָּנוּב הָדוּר בִּלְבוּשׁ גִּבּוֹר,</p>

<p>קוֹבַע פָּז בְּרֹאשׁוֹ. אַף הָרִיבָה עוֹלָה,</p>

<p>בַּת הַדַּיָּג פֶרֶנְץ, תַּלְתַּלֶּיהָ פְּזוּרִים,</p>

<p>מְלֵאִים שְׁלַל־קִשּׁוּרִים וְעֵינֶיהָ שׂוֹחֲקוֹת.</p>

<p>מְטַיְּלִים עַל הַמַּיִם כְּטַיֵּל עַל יַבָּשָׁה.</p>

<p>פּוֹרֵשׁ לוֹ הַגִּבּוֹר, מְטַפֵּס עַל הַסְּלָעִים,</p>

<p>מֵטִיל דֹּם אֲבוּקָה אֶל מְעִי הַמַּפֹּלֶת —</p>

<p>וְשׁוּב הָאֵשׁ מִתְלַקְּחָה, מְצִיפָה הַשָּׁמַיִם</p>

<p>וְכָל אַפִיק הַדָּנוּב יוּצַת בְּשַׁלְהָבֶת.</p>

<p>זְקַן־הַגְּרַף הַקָּבוּר תַּחַת גַּל הַהֵיכָל</p>

<p>קוֹפֵץ נְשׁוּךְ־יִסּוּרִים, מְשַׁוַּע בַּלֶּהָבָה,</p>

<p>וּמִזַּעַם־מַכְאוֹב זוֹרֵק הוּא עַמּוּדִים,</p>

<p>קוֹרוֹת, גְּלִילֵי־אוּרִים מְנַתְּזִים עִנְקֵי־רְשָׁפִים</p>

<p>לְאַרְבַּע פִּנּוֹת עוֹלָם. וּשְׁנֵי הַנֶּאֱהָבִים</p>

<p>עוֹמְדִים עַל הַמַּיִם שְׁלוּבֵי זְרוֹעוֹת־רוּחַ,</p>

<p>פְּנֵיהֶם מוּל הַבְּעֵרָה, קוֹרְנִים בְּאוֹר הָאשֶׁר</p>

<p>וּמִסָּבִיב עוֹלוֹת בְּנוֹת־הַמַּיִם זוֹרְחוֹת,</p>

<p>פּוֹרְטוֹת עַל עֻגָבִים, מַכּוֹת בְּתֻפֵּי־צֶדֶף,</p>

<p>שָׁרוֹת בְּמַקְהֵלָה וְשָׁטוֹת מְחוֹל־הַחֻפָּה</p>

<p>סְבִיב הַזּוּג הַחוֹגֵג&#8230;זֶהוּ חַג הַטְּבוּעִים,</p>

<p>בֶּן־הַגְּרַף הַגִּבּוֹר וּבַת הַדַּיָּג פֶרֶנְץ</p>

<p>בְּכָל לֵילֵי־שַׁבָּת וּמוֹעַדֵי־קֹדֶשׁ&#8230;&quot;</p>

<br />
</blockquote>

<blockquote>
<p>נִפְסַק קוֹל הַסָּבָא, נֶאֶנְקָה וְנִשְׁתַּתְּקָה</p>

<p>גַּם הַמַּנְדּוֹלִינָה. רוּחַ חֲרָדוֹת לָבְשׁוּ</p>

<p>גְּבָרִים, טַף וְנָשִׁים, מְגַשְּׁשִׁים בָּאַפְלוּלִית.</p>

<p>מִצְטַלְּבִים דּוּמָם, יָד אֶל יָד נִצְמֶדֶת</p>

<p>וְהָעֵינַיִם תְּלוּיוֹת אֶל רוֹם הָרָקִיעַ:</p>

<p>כּוֹכְבֵי־זָהָב קוֹרְצִים וְעִגּוּל־סַהַר מְזֻקָּק</p>
</blockquote>

<blockquote>
<p>יוֹצֵק אוֹרַת־קֶסֶם אֶל חֵיק סוּת־הַלָּיְלָה. —</p>
</blockquote>

<blockquote>
<p>לְאַחַר שְׁהִיַּת־רֶגַע כָּל הַכַּת מִזְדַּעְזְעָה,</p>

<p>חוֹפְזִים וּמִתְחַמְּקִים אִישׁ אִישׁ לְאָהֳלוֹ.</p>

<p>נֶאֱלַם רִשְׁרוּשׁ אַחֲרוֹן, כָּבוּ הָאֶשְׁנַבִּים;</p>

<p>כָּל הַדָּנוּב נִמְסַר עִם הֶהָרִים סָבִיב</p>

<p>וְעִם הֲמוּלַת דָּכְיוֹ כְּבָר לִרְשׁוּת הַלָּיְלָה.</p>

<p>&#8220;חֲצוֹת&#8221; מִתְקָרְבָה חֶרֶשׁ וְהַסַּהַר מְיַחֵל,</p>

<p>צוֹפֶה מִמִּשְׁמַרְתּוֹ לַחֲזוֹת חֲזוֹן־הַפְּלָאוֹת</p>

<p>יִבְקַע מִמַּעֲמַקִּים&#8230;</p>

<br />
</blockquote>

<p>תרע&quot;ב</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/34812">https://benyehuda.org/read/34812</a></div></body></html>