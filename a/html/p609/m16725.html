<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לְ'יוֹם הַיָּם'</title>
	<meta name="author" content="יהודה קרני"/>
</head>
<body>

<h2 id="א.הַסַּבָּלהַחוֹבֵלהַמַּלָּח">א. הַסַּבָּל, הַחוֹבֵל, הַמַּלָּח</h2>

<blockquote>
<p>הַסַּבָּל, הַחוֹבֵל, הַמַּלָּח,</p>

<p>כָּל סוּגֵי יַמָּאִים, מִמַּשַּׁךְ</p>

<p>הַמִּטְעָן וּמְחַזֵּק הַתְּרָנִים</p>

<p>עַד שַׁיָּט וּמַשְׁלִיךְ עֳגָנִים,</p>

<p>דִּרְכוּ עֹז עֲלֵי בָּמֳתֵי יָם,</p>

<p>סְחַר אַרְצֵנוּ שְׂאוּ אֶל עַמִּים,</p>

<p>וּבְשׁוּבְכֶם מֵאֶל עֵבֶר יַמִּים</p>

<p>הָבִיאוּ גְאוּלִים מִשִּׁבְיָם.</p>

<p>וְרָאוּ בְּנֵי צִיּוֹן וְיִשְׂמָחוּ</p>

<p>וּשְׁמוֹת צוֹרְרֵינוּ לָנֶצַח יִמָּחוּ.</p>

<br />
</blockquote>

<h2 id="ב.דַּיָּגִיםהַפּוֹרְשִׂיםמִכְמָרוֹת">ב. דַּיָּגִים הַפּוֹרְשִׂים מִכְמָרוֹת</h2>

<blockquote>
<p>דַּיָּגִים הַפּוֹרְשִׂים מִכְמָרוֹת</p>

<p>בְּיַמִּים, אֲגַמִּים וּנְהָרוֹת,</p>

<p>בִּבְרֵכוֹת וּמֵימוֹת עֲמֻקִּים</p>

<p>וּבְכָל מַיִם מְלוּחִים וּמְתוּקִים,</p>

<p>בִּימֵי חוֹל הַאֲכִילוּנוּ דָגִים</p>

<p>מִכָּל שֶׁתַּעֲלֶה הַחַכָּה,</p>

<p>וְאוּלָם בְּעַרְבֵי הַחַגִּים</p>

<p>וּבְעִקָּר בְּעַרְבֵי שַׁבָּתוֹת –</p>

<p>כָּל נֶפֶשׁ חַיָּה מְחַכָּה</p>

<p>שֶׁתַּעֲלוּ לִוְיָתָן בָּרְשָׁתוֹת.</p>

<p>וְאָכְלוּ בְּנֵי צִיּוֹן וְיִשְׂמָחוּ</p>

<p>וְיוֹדְכֶם אֲחִיכֶם, אִם עָשִׁיר וְאִם מָךְ הוּא.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16725">https://benyehuda.org/read/16725</a></div></body></html>