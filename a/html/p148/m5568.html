<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>וּנְטַעְתֶּם לִי דֶקֶל</title>
	<meta name="author" content="אלתר לוין"/>
</head>
<body>

<blockquote>
<p>אַל תִּשְׂרְפוּנִי וְאַל תְּפַזְּרוּ אֶת אֲפָרִי</p>

<p>עַל שִׁבְעָה יַמִּים;</p>

<p>וּטְבֹעַ אַל תִּטְבְּעוּנִי בְנִבְכֵי הַמְּצֻלָּה</p>

<p>אַחֲרֵי מוֹתִי:</p>

<p>קֶבֶר כְּרוּ לִי כְּקֶבֶר אֲבוֹתַי מֵעוֹלָם,</p>

<p>קֶבֶר אַרְבַּע אַמּוֹת,</p>

<p>וְגָוַעְתִּי בְלַחַשׁ כִּגְוֹעַ כָּל אָדָם</p>

<p>הָעוֹבֶר מֵעוֹלָם לְעוֹלָם</p>

<p>וְיָרַדְתִּי דּוּמָם אֶל בֵּיתִי, בֵּית אֱלֹהִים,</p>

<p>וְשָׁכַבְתִּי עִם אֲבוֹתָי&#8230;</p>

<p>וַחֲפַרְתֶּם אֶת קִבְרִי עַל הַר גָּבוֹהַּ וְתָלוּל,</p>

<p>נִשְׁקַף מְרוֹמֵי אֶרֶץ,</p>

<p>עַל הַר מְרוֹם הָרִים, מוּל הַר הַבַּיִת קֵדְמָה,</p>

<p>יַחַד אֶת אַחַי הַמֵּתִים;</p>

<p>וּמַצֶּבֶת אֶבֶן, מֵאַבְנֵי אַרְצִי וְסַלְעָהּ,</p>

<p>לֹא שַׁיִשׁ וְלֹא מַרְמָר,</p>

<p>מַצֶּבֶת זִכָּרוֹן לְבֵן וְנֶכֶד וְעָמִית,</p>

<p>עַל קִבְרִי תַּצִּיבוּ;</p>

<p>וְאִלָּן תִּטְּעוּ לִי, לֹא שִׁטָּה וְאֶרֶז וְזַיִת –</p>

<p>וּנְטַעְתֶּם לִי דֶקֶל;</p>

<p>וּפָרַשׂ הַדֶּקֶל עָלַי סֻכַּת שְׁלוֹמוֹ</p>

<p>וּשְׁמָרַנִּי בַיּוֹם וּבַלָּיְלָה</p>

<p>וְנָפְלוּ מִתְּמָרָיו טִפּוֹת הַדְּבַשׁ עֲלֵי קִבְרִי,</p>

<p>נְטָפִים מִצְלוֹחִית אֲפַרְסְמוֹן,</p>

<p>וְנָשְׁרוּ זְמָרְגַּדִים, אוֹרוֹת כּוֹכָבִי וְיַרְחִי וְשִׁמְשִׁי,</p>

<p>וְנָשְׁרוּ מִכֵּיפוֹ עַל קִבְרִי!</p>

<p>וְהִתְבַּקְּעוּ גִזְרֵי הַתֹּמֶר וְשָׁקְעוּ בַדָּיו</p>

<p>וְחָנוּ כַדּוּר לְמַצַּבְתִּי;</p>

<p>וְעִם שִׂיחַת דְּקָלִים, נְאֻם חַרְיוֹת צַמַּרְתָּם</p>

<p>אִישָׁן לִי שְׁנָתִי וְאֶחֱלוֹם</p>

<p>חֲלוֹם עוֹלָם לְנֶפֶשׁ, תַּחַת שְׁמֵי אַרְצִי,</p>

<p>וְטָעַמְתִּי טַעַם הַנֵּצַח!..
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5568">https://benyehuda.org/read/5568</a></div></body></html>