<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּמִדְבַּר יְהוּדָה</title>
	<meta name="author" content="נפתלי הרץ אימבר"/>
</head>
<body>

<blockquote>
<br />
</blockquote>

<blockquote>
<p>בְּמִדְבַּר-יְהוּדָה, בְּאֶרֶץ מְלֵחָה,</p>

<p>אֹרְחָה קְטַנָּה תֵלֵךְ לְמַסָּעָהּ;</p>

<p>כָּל לָשׁוֹן מִצָּמָא צִחֵחָה,</p>

<p>גַּם כָּל נֶפֶשׁ כְּבָר גָּוָעָה.</p>

<br />
</blockquote>

<blockquote>
<p>אֹרְחַת בְּנֵי-דוֹדָנִים לְשִׁבְטֵיהֶם,</p>

<p>שׁוֹכְנֵי אֹהָלִים בְּחַצְרוֹתָם;</p>

<p>עַל דַבֶּשֶׁת גְּמַלִים יִשְּׂאוּ חֵילֵיהֶם,</p>

<p>וְעַל כֶּתֶף עֲיָרִים אוֹצְרוֹתָם.</p>

<br />
</blockquote>

<blockquote>
<p>בְּרֹאשׁ הָאֹרְחָה, רֹאשׁ בֵּית-אָב הַשְּׁבָטִים,</p>

<p>הוֹרֵם דֶרֶךְ הוֹלֵךְ לִפְנֵיהֶם;</p>

<p>עֲלֵי כִּתְפֵיהֶם יִשְׂאוּ הַשְּׁלָטִים,</p>

<p>חֶרֶב וְקֶשֶׁת עֲלֵי מָתְנֵיהֶם.</p>

<br />
</blockquote>

<blockquote>
<p>וּבִקְצֵה הָאֹרְחָה יִתְנַהֵל לְאִטּוֹ,</p>

<p>הַלֵּוִי, רוֹכֵב עַל חֲמוֹרוֹ;</p>

<p>עֲלֵי מָתְנָיו תָּלוּי יַלְקוּטוֹ</p>

<p>וּבְתוֹךְ יַלְקוּטוֹ — כִּנּוֹרוֹ.</p>

<br />
</blockquote>

<blockquote>
<p>פֶּתַע הָאֹרְחָה הֲתַעֲמֹד לָנוּחַ?</p>

<p>לָמָּה הַגְּמַלִּים יִבְרְכוּ בֶּרֶךְ?</p>

<p>הֲתִשְׁמַע שָׁם קֶשֶׁב? בְּרַעַשׁ הָרוּחַ,</p>

<p>וּבְאַבְקַת חוֹל יְכַסֶּה הַדֶּרֶךְ.</p>

<br />
</blockquote>

<blockquote>
<p>קוֹל רַעַשׁ! אַךְ לֹא מֵרַעַשׁ הַסַּעַר,</p>

<p>יְשָׁרֵשׁ אַלּוֹן, אַרְזֵי אֲשֵׁרִים;</p>

<p>אַךְ קוֹל פְּחָדִים מֵחֲזִירֵי הַיַּעַר,</p>

<p>שַׁאֲגַת לְבָאִים, נַהֲמַת הַנְּמֵרִים.</p>

<br />
</blockquote>

<blockquote>
<p>הָאֹרְחָה תִּתְחַלְחֵל, חִצִּים יָבֵרוּ,</p>

<p>יִדְרְכוּ הַקְּשָׁתוֹת מִבְּלִי הֶרֶף;</p>

<p>אַךְ מִי יַעֲמֹד מוּל אֵלֶּה יִסְתָּעֵרוּ,</p>

<p>מוּל פְּרִיצֵי-חַיּוֹת טוֹרְפֵי טֶרֶף?</p>

<br />
</blockquote>

<blockquote>
<p>יְהוּדָה מִיַּלְקוּטוֹ יִקַּח כִּנּוֹרוֹ,</p>

<p>יַךְ מֵיתָרָיו, זְמִירוֹת יַשְׁמִיעַ;</p>

<p>שִׁירֵי צִיּוֹן הֵם קוֹלוֹת מִזְמוֹרוֹ,</p>

<p>בַּכִּנּוֹר הוּא חִידוֹת יַבִּיעַ&#8230;</p>

<br />
</blockquote>

<blockquote>
<p>וּלְקוֹל כִּנּוֹרוֹ, צִלְצְלָה רִנָּתוֹ,</p>

<p>יַקְשִׁיבוּ אַלּוֹנֵי חֲרֵרִים;</p>

<p>הַלָּבִיא בַּל עוֹד יְרוֹמֵם שַׁאֲגָתוֹ,</p>

<p>מִזִּמְרָתוֹ נִבְהֲלוּ הַנְּמֵרִים.</p>

<br />
</blockquote>

<blockquote>
<p>הַגְּמַלִּים יָקוּמוּ אַָרְצְה מִכְּרֹעַ,</p>

<p>יִשְּׂאוּ רוֹכְבֵיהֶם כְּעַל כַּנְפֵי נְשָׁרִים;</p>

<p>הָאֹרְחָה תֵלֵךְ, הָלֹךְ וְנָסֹעַ,</p>

<p>יְהוּדָה עוֹדוֹ יְזַמֵּר הַזְּמָרִים.</p>

<br />
</blockquote>

<blockquote>
<p>עִמְדִי-נָא אֹרְחָה עֲיֵפָה נִצְמֵאת,</p>

<p>אַיָּלָה שָׁם תֵּצֵא הַמָּיְמָה;</p>

<p>הָאוֹרְחָה הָלְאָה בִּזְמִירוֹת נוֹסַעַת,</p>

<p>תֵּלֵךְ לְמַסַָעָהּ יְרוּשָׁלָימָה.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25816">https://benyehuda.org/read/25816</a></div></body></html>