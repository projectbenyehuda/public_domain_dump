<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בִּיבְּלִיוֹגְרַפִיָּה [&quot;תושיה&quot;,&quot;מוריה&quot;, &quot;ספרות&quot;, ברקוביץ]</title>
	<meta name="author" content="יוסף חיים ברנר"/>
</head>
<body>

<p>הביביליותיקות החדשות, הגדולה של &#8220;תושיה&#8221; והקטנה – לעם ולבני-הנעורים – של &#8220;מוריה&#8221;, עושות את עבודתן: גם מזו וגם מזו יצאו כבר עשרה-עשרה נומרים. &#8220;הביבליותיקה הגדולה&#8221;, הוציאה חלק משירי ר' שמואל הנגיד, ספר אחד של ר&#8220;שׁ רוּבין, חלק אחד מסיפורי בּרַנדשׁטֶטֶר, מסעות פרופיסור זֶליקוֹביץ, &#8220;דמדומי&#8221; יצחק קצנלסון וקובץ מאמרים ספרותיים מאת ברדיצ&#8217;בסקי. מובן, שמזון שירי-ספרותי אמיתי ימצא הקורא בן-הדור רק בשני אלה הספרים האחרונים, אף על-פי שגם בספר-שיריו של ק., כמו שהמשורר בעצמו מבין בהקדמתו, נכנס הרבה בוסר, ובספרו של ב. &#8220;בערב&#8221; יש יותר מדי רוב-דברים, הכפלת דברים וחזרת-דברים. עלתה לו לב. ביותר הכאראקטריסטיקה של ליליינבלום ז&#8221;ל. אחר כך הספר עוסק בפרישמאן, בריינין, סוקולוב, ברנפלד, קלוזנר, צייטלין, ובר-טוביה, ובוודאי יש איזו הערות נכונות בנוגע לכל אחד ואחד, אבל הקוטב, לרוב, סוף-סוף, חדא הוא: גם את סוקולוב, גם את ברנפלד, גם את בר-טוביה הוא מתאר, למשל, כסופרים מחוסרי עצמיות מיוחדה! יש גם הפרזה, המגיעה עד לקלקול שורת האמת הגלויה, האלמנטארית, ביחוד בנוגע לקלוזנר.</p>

<p>גם הביביליותיקה של &#8220;מוריה&#8221; לעם ולבני-הנעורים שמטרתה היא כל כך חשובה ונחוצה, בהיות שבאמת כמעט שאין לנו כל חומר ספרותי הגון ובריא בשביל בני-נעורינו, יש שבמקום להעשיר את ספרות-המקרא שלנו בספרי-המופת: אָרטר, סמולנסקין, ברוֹדס וכדומה, הדורשים, אמנם, עיבוד והכשרה רבה, היא אינה אלא מוסיפה אכסמפלארים חדשים בשוק-הספרים, מלבד &#8220;קפיצת-הדרך&#8221; של גורדון, שיש בזה איזה חידוש, עמדה והדפיסה את &#8220;מסעות בנימין השלישי&#8221;, ציורי פרץ ופייארברג, רשימותיו של פרישמאן – חיבורים נפוצים למכביר גם על ידיה וגם בלעדיה, ולרוב באותה צורה ממש.</p>

<p>לא כל כך קלה, כנראה, היא עבודת חידוש ויצירה, תהא איזו שתהיה, בזמן של רפיון-ידים ומשבר לאומי. לפיכך, אולי, מתנהגת ככה בכבדות הביבליותיקה של &#8220;ספרות&#8221;, הקודמת לשתי הביבליותיקות הנקובות בהתחלה ושמטרתה להוציא-לאור רק דברים חדשים, שלא נדפסו עוד בשום מקום. אין בכוונתי לעמוד ברשימה זו על הערך היצירתי של הקונטרסים האחדים שהוציאה בסך-הכל: סיפוריהם הקטנים של י&#8220;ח ברנר וא. קַבַּק, &#8220;ספר-הסאטירות&#8221; שׁל שׁטיינברג ו&#8221;ספר-הנזירות&quot;, (חוברת א', של בר-וטוביה), אבל כדאי לציין בכלל את חבלי-הלידה הקשים של הספרים המובטחים, את כבדוּת הצד הטכני של יצירתנו המקורית&#8230;</p>

<p>גם מ&#8220;רשפים&#8221; של הוצאת &#8220;ספרות&#8221;, שהיו צריכים לצאת בכל שבוע וזה יותר משנה וחצי להתחלתם, אין עדיין בידינו אלא החוברת הכפולה מ'-מ&quot;א.</p>

<p>הופעה משמחת בספרותנו הוא קובץ ציוריו של י. ד. ברקוביץ. המספר הלז הוא מיוחד בן עודרי-ספרותנו הצעירים בזה, שכשרונו הספרותי הוא בהרמוניה שלמה עם השגותיו הנפשיות. הוא אינו בא לגלות לנו אופקים חדשים, אינו עוסק בחזיונות נפשיים עמוקים, אבל גם אינו &#8220;קופץ מעורו&#8221; ואינו &#8220;עושה העוויות&#8221; (ב&#8220;ווידוי&#8221; חטא קצת – ולקה מיד). זוהי נפש אמנותית בהירה, פשוטה, לפעמים מילנכולית קצת, אבל במידה. וכנפשו ככה הוא גם סגנונו של ברקוביץ: בהיר, פשוט, רענן. הציורים &#8220;בכפר&#8221;, &#8220;פרא-אדם&#8221;, &#8220;ממרחקים&#8221; ו&#8220;ירקות&#8221; הנם דברים שלמים ומהוקצעים בין בתוכן ובין בצורה.</p>

<br>

<p>[&#8220;הפועל הצעיר&#8221;, ניסן תר&quot;ע; החתימה: בן-שלמה]</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/860">https://benyehuda.org/read/860</a></div></body></html>