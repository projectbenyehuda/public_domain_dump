<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נורא</title>
	<meta name="author" content="יוסף חיים ברנר"/>
</head>
<body>

<p>חנות-מכולת.</p>

<p>&#8220;ארוחות בשביל רוסים&#8221; – כך חקוק על טבלה קטנה ממעל השער מבחוץ.</p>

<p>ומבפנים – יושבת אל השולחן הערוך בּתּווך כנופיה לא-גדולה של &#8220;רוסים&#8221; וסועדת.</p>

<p>האנשים – פליטי רוסיה! קצתם מבקשי רפואה, והרוב – מן המחכים עד יעבור זעם. הכרת הפנים של אמידים. בקצה השולחן, אל מול פניהם, יושבת אשה עדויה כבת שלושים, לבנה, שמנה, במגבעת בעלת נוצות גבוהות, וחשופת צואר רם, שכולו – בשר. היא מדברת רק אשכנזית ועושה רושם של לא-יהודית רוסית, אלא שמתחככת היא בין ה&#8220;רוסים&#8221;, בין היהודים הרוסים העשירים הסועדים בפונדק זה.</p>

<p>אצל אחד המסובים, אברך בעל פנים ירוקים-צהובים וזקן ירוק-צהוב מסופר ומחודד, מונחות &#8220;הידיעות מרוסיה&#8221;, והאיש ממלא את פיו חתיכות-קוטליטה, ואגב-הכי הוא מרשרש בשרשרת זהבו ומספר:</p>

<p>– &#8220;הרב, נוּ, כנהוג, ניגש אליו ואמר לו: &#8216;התווַדה!..&#8217; הנידון למיתה השיב את פניו ריקם&#8230; אך את התנ&#8221;ך אשר ביד הרב נשק פעם ופעמיים&#8230;&quot;</p>

<p>עלמה צעירה אחת, רזה, רצינית, ואספלנית לה על אחת מאזניה, לבושה בבלוזה אדומה – עפ&quot;י הנראה איזו קרובה של האברך המספר – מניעה בראשה אל עבר פני בן משפחתה ומאזינה לכל הגה בכל נפשה.</p>

<p>– &#8220;התליה היתה בשעה השמינית בבוקר&#8221; – מוסיף האברך הקורא.</p>

<p>– בשעה השמינית? – קראה העלמה רוסית – אוּז&#8217;אַסנוֹ&#8230; האין זאת? הלא נורא!</p>

<p>– הכל דוּכא שם עתה בחוזק-היד! – אמר אחד מן המסובים (הוא בא הלום לרפא את קיבתו) וידחף את קערת הלפת מלפניו בזעם.</p>

<p>– איזה מרק היום! התרעמה, בכדי לגרום לו איזו קורת-רוח, האשה בעלת המגבעת הגבוהה – משולל כל טעם!</p>

<p>– מים נמלחים ותו לא! סייע לה האברך ויוסף מתוך סיפורו: – &quot;בן שבע-עשרה היה העלם במותו&#8230; הוא נאסר במוסקבה&#8230; מאסרו ארך רק שבועות אחדים&#8230; ביד החקירה והדרישה לא עלה להוציא מפיו שום הודעה&#8230; כל הנסיונות לרכך את עורפו לא עלו יפה&#8230; ששה ימים ולילות עשה הוא שביתת צום&#8230; שמונה-עשרה &#8216;מעת לעת&#8217; רצופות ניתנו רגליו הערומות ברפש קר&#8230; הוא צלל ברפש בלי הפסק עד ברכיו&#8230; כל זה נעשו לענוֹתו&#8230; העינויים – &quot;</p>

<p>– ערומות&#8230; – הפסיקתו העלמה קרובתו אשכנזית – אימה! נורא! – &quot; Nicht wahr? &quot;</p>

<p>– Zahlen, bitte! – קראה בזעף האשה בעלת הצואר הערום אל המלצר, ולא נודע על מה היא זועפת.</p>

<p>האברך המספר ניגש אליה ויטפח לה בכפו, שהיתה כעין הלביבה המלאה, על כתפותיה.</p>

<p>– ממהרת את לשלם היום&#8230; – דיבר הוא אליה בחיבת עונג – לשלם ולהיפטר מאיתנו&#8230; חבל&#8230; מחפזון לא יצא דבר טוב&#8230;</p>

<p>האשה ישבה אתו על הספה, והוא דיבר בלחיים נוצצות משובע גמור:</p>

<p>– התשלומין&#8230; התשלומין&#8230; תשלומין אלו בכרך זה יובילוני עד בית-המשוגעים&#8230; היוקר – איך שלא יהיה לא-נעים כשהוא לעצמו – גרוע ממנו טבע-האנשים&#8230; בני כרך זה אין מזימתם אלא לגזול ממך את מעט פרוטותייך&#8230; אין אני קמצן: חמישים רובלים להכא, חמישים רובלים להתם – אין מתים מזה; אבל – לכל גבול.</p>

<p>הוא הסיר את כפו מעל בת-חברתו, פישפש קצת בטרדה רבה בכיסו, ויוצא משם פיסת נייר.</p>

<p>– אינכם מאמינים לי, - טען – אינכם מאמינים? אבל התבוננו-נא, ראו עין בעין – והיווכחו&#8230; מראית-העין – נגד זו הלא אין עצה! והנה: לינת לילה – ארבע מרקות, שירות – מרקה וחצי, כוס תה – עשרים וחמישה פּפֶינג. &#8220;בעד מה? – אני מנסה להתנגד – כיצד?!&#8221; היא טוענת: &#8220;את התה הביאו לכם, שימשו אתכם&#8221;. – איך &#8216;הביאו&#8217;?! ובכן עלי לשלם עוד פעם בעד השירות? חכמה גדולה! והמרקה וחצי שבעד השירות ביחוד היכן? אה?!&quot;</p>

<p>– השד!.. – גידפה האשה בת-חברתו, ולא נודע את מי: אם את בעלת הפונדק על אינסטינקטיה השפלים ורגשי גזלנותה, אם את האברך על בינתו היתרה, קושיתו הבלתי מופרכת והמצאותיו החריפות.</p>

<p>העלמה הרזה שבבלוזה האדומה התעוררה ממקומה, נתנה גם היא את עיניה באברך קרובה, ותסנן מתוך שניה בצעקה וביהודית:</p>

<p>– באמת! כוס תה עשרים וחמישה פּפינג – הן נורא… איום ונורא… באמת נורא…</p>

<p>וגנחה. Nicht wahr? לא הוסיפה בפעם הזאת.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/379">https://benyehuda.org/read/379</a></div></body></html>