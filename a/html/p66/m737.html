<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ניחומים</title>
	<meta name="author" content="יוסף חיים ברנר"/>
</head>
<body>

<p>חנות-מכולת.</p>

<p>מעבר למפתן פנימה עומד אברך בעל זקן קטן ושחרחר-כהה ועיניו כלות לקונה.</p>

<p>אביב – והוא במלבושו העליון עם הצוארון של עורות-חתולים נקרחים. לרגעים הוא מזדעזע מבלי משים.</p>

<p>– קר למי שאין לו <strong>דמים</strong> – הוא מתלוצץ ב&#8220;תרתי משמע&#8221; לנוכח אחיו הנכנס.</p>

<p>אחיו צעיר ממנו והולך בטל. בסוף הקיץ העבר שב מאחת ערי רוסיה הפנימית, מקום אשר שם עבד <strong>בצבא כל ארבע השנים</strong>, כפי שהוא אוהב לסהוד על עצמו בקצת אנחה ובקצת גאוה, ועדיין לא מצא לו כל עסק.</p>

<p>– היה היום איזה פדיון?</p>

<p>– פדיון?.. מהיכן, אני שואל אותך. כלום נקוב כיסו של הפריץ, כי יפול הפדיון מתוכו?.. חֶה, וכלב שוטה כלום סר הוא לכאן?</p>

<p>ישראל, – כך הוא שמו של &#8220;החנוני החדש&#8221; – כשהוא משוֹחח את אחיו, הריהו משתדל ברטט-עצבים משונה להיראות כ&#8220;בריה&#8221; וכמומחה, הלעז, כי עוד לא &#8220;התחרץ&#8221; וכי עדיין בבחינת &#8220;אברך סמוך על שולחן-חותנו&#8221; הוא לגבי מסחר – קשה לו מכל.</p>

<p>– כוס מי-זֶלטר! – נדחף החנותה אחד מ&#8220;גויי&#8221;-הרחוב. ישראל שמח, לכאורה, על הסר; ברם בלבו, למרות רצונו, רותת רגש של פחד מפני ה&#8220;גוי&#8221; ששתה לשכרה. בתנועותיו, אמנם, ניכרת הכרת בחירתו עליו, בחירת יהודי צלול-ראש על גוי שיכור כלוט. ואולם מתהלך הוא אתו כל העת בזהירות מרובה וזריזות של פיוסים&#8230;</p>

<p>רגלי הנכנס מתמוטטות. בכל גופו הכבד והמדכא הוא נופל על הכסא שאצל השולחן הקטן ומשמיט לארץ את גליון העתון שהיה מונח שם.</p>

<p>– היכיתיה!.. – מתחיל הוא את פזמונו – היכיתיה, שׂרוּל, התשמע? היכיתיה&#8230; ואיך לא אַכֶּנה? הא, שׂרוּל&#8230; את מַריה שלי&#8230; איך לא אַכֶּנה? את מי היא מסובבת? אה? לבלתי אשתה? איך לא אשתה? הא, הגידה, איך לא אשתה? –</p>

<p>– מתאפקים&#8230; חייב אדם&#8230; למשול ביצרו&#8230;</p>

<p>– מה?.. אדם?.. וכלום איני אדם לבלתי אשתה? שׂרוּל, הגידה לי, כלום איני אדם? מה לו ולי? מדוע הוא מכּני?.. גריגוֹרי אינו ירא&#8230; גריגוֹרי אינו ירא, שׂרוּל&#8230; גריגוֹרי אינו ירא את השוטר&#8230; יכה לו&#8230;</p>

<p>הוא מתופף באגרופו של חזהו. החנוני האומלל מסתובב אצל אורחו בשפת חלקות ולשון רכה, מפייסו בכל מיני אמרים וחושש שמא יקניטו, אל יפָתח פה לשטן&#8230;</p>

<p>– נוּ, לך לביתך, גריגורי, לך לביתך, בשם ד'. די לשבת, די, לך לישון, לך. שלם ולך.</p>

<p>– גש-הלאה, שׂרוּל! – רוקע גריגוֹרי ברגליו – עד הפרוטה האחרונה&#8230; ניקיתי את בתי-המחראות בחצרו של איצקה שלכם&#8230; ניקיתי, שׂרוּל&#8230; ניקיתי, בזעת אפי ניקיתי, ואף חמש פרוטות לא הוסיף לי, אה?.. השתחוויתי לו, נפלתי אפים ארצה: הוסיפה, אדון!.. והוא&#8230; הוא&#8230; עד הפרוטה האחרונה&#8230;</p>

<p>הצלוחיות רועדות על השולחן הקטן מהלמות אגרוף כבד. פני ישראל נחוורים כסיד. עוד &#8220;הנס הגדול&#8221; שהאח פה בזו השעה..</p>

<p>– אֵי, חובש-בית-המדרש! – גוער בו פלוני – מה אתה עומד כבול עץ? ישלם הערל וילך לו, כפי הנראה, עדיין לא למדת לבוא במגע-ומשא את אלה ה&#8220;פּוֹדפּוֹלקוֹבניקים&#8221;!</p>

<p>– אנכי&#8230; בֶּה&#8230; – מתבייש הבכור כעלמה צעירה.</p>

<p>– גריגורי! – פונה בן-החיל אל השיכור בדיבור קשה – לך-לך! חוללת כבר שערוריה – ודי לך, איפוא, כהרף-עין – מאַרש!</p>

<p>– יהודי!..</p>

<p>– מה?! רוצה אתה בהובלת שוטר?</p>

<p>– מה אתה? – נבעת ישראל מחדש – שוכח אתה, כי הננו בגלות&#8230;</p>

<p>– אתה מלמדני! – לועג לו הצעיר – נוּ, גריגוֹרי!</p>

<p>– שוטר?.. – מתרומם גריגוֹרי מעל מושבו – נוּ, יכני, נוּ&#8230; נוּ, יכני, יהודים. גריגוֹרי אינו ירא&#8230;</p>

<p>והוא מוציא ברוב עמל את כיסו המעוך ומושיט מטבע לישראל, כשזה תומך בו באותה שעה לבל יפול על המפתן&#8230;</p>

<p>– נו, מי? – פונה מי שהיה איש-צבא אל אחיו בקול מנצח, אחרי צאת גריגוֹרי – אני או אתה? &#8220;יהודי&#8221;&#8230; חה-חה&#8230; זה הלא נוגע לו&#8230; ואתה – חכם! אין מה לדבר! לשיכור כזה נותנים מחמש פרוטות ארבע נכיון!.. חנוני בר-דעת!..</p>

<p>– אוי, אוי, – נקוט ישראל בפניו – היודע אנכי? ואגב&#8230; כלום מדמה אתה, שלהם, לכאלה, טוב? אֶט&#8230; אמנם, על אדמתו הוא יושב, מצבו אינה שוה למצבנו, ברם כלום עליו אין רחמנות!.. עובד כחמור יומם ולילה – ולשם מה? גם לו תרעומת&#8230; לי דרוש מחר לשלם שכר-חנות ליצחק, ואַין, והוא ניקה את בתי-המחראות של זה גופא. כולנו בגלות, כולנו&#8230; בגלות&#8230; אֶה אֶה&#8230;</p>

<p>– נוּ, נוּ, די לך, חקרן, די לך! – מפסיקו הצעיר באי-רצון&#8230;</p>

<p>ובתוך כדי דיבור הוא מוסיף בקול של <strong>נחומים:</strong></p>

<p>– עדיין טירון אתה לחנונוּת, ישראל, יעברו הימים – תתרגל!</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/737">https://benyehuda.org/read/737</a></div></body></html>