<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דור הפלגה, שבטי בני יפת</title>
	<meta name="author" content="אהרן ליבושיצקי"/>
</head>
<body>

<blockquote>
<p>וְהַמֶלֶךְ נִמְרֹד הִכְרִיעַ אָז תַּחְתָּיו אֶת כָּל
הָאָרֶץ. וַיִוָעֲדוּ שָׂרָיו וּגְדוֹלָיו לִבְנוֹת לָהֶם מִגְדָל וְרֹאשוֹ
בַּשָמַיִם לְמַעַן יִמְשְלוּ בְּכָל הָעוֹלָם: גַם בָּאָרֶץ גַם
בַּשָמָיִם. וַיֶאֱסֹף נִמְרֹד שֵש מֵאוֹת אֶלֶף אִיש וַיִמְצְאוּ לָהֶם
בִּקְעָה רְחָבָה בְּאֶרֶץ שִנְעָר, מַהֲלָךְ שְנָתַיִם יָמִים, וַיָחֵלוּ
לִבְנוֹת מִגְדָל כַּאֲשֶר זָמָמוּ. וְכָל הַמִשְפָּחוֹת אֲשֶר
הִתְקַבְּצוּ בַּבִּקְעָה הַזֹאת נֶחֶלְקוּ לְשָלֹש מַחֲנוֹת. – הָאַחַת
אָמְרָה: נַעֲלֶה הַשָמַיְמָה וְנִלְכְּדֵם, הַשֵנִית אָמְרָה: נַעֲלֶה
הַשָמַיְמָה וְנַשְכִּין שָם אֶת אֱלֹהֵינוּ, וְהַשְלִישִית אָמְרָה:
נַעֲלֶה הַשָמַיְמָה וְנַכֶּה אֶת הָאֱלֹהִים הַיוֹשְבִים שָם. וַיִבְנוּ
לָהֶם שָם בְּנֵי הָאָדָם עִיר גְדוֹלָה וּמִבְצָר גָבוֹהַ מְאֹד מְאֹד,
וּמֵרֹב הַגַבְהוּת לֹא הִגִיעַ הַחֵמָר וְהַלְבֵנִים מִמַטָה לְמַעְלָה
רַק בַּעֲבוֹר שָנָה תְּמִימָה. וַיְהִי כַּאֲשֶר תִּפּוֹל לְבֵנָה
וְתִשָבֵר – וַיִבְכּוּ כֻלָם עָלֶיהָ, וְכַאֲשֶר יִפּוֹל מִמַעַל אֶחָד
מִן הַבּוֹנִים וָמֵת – לֹא שָׂם אִיש לֵב אֵלָיו. וַיְהִי הֵם בּוֹנִים
אֶת הַמִגְדָל וַיִזְרְקוּ חִצִים הַשָמַיְמָה, וַיָשוּבוּ הַחִצִים
מְלֵאֵי דָם וַיִפְּלוּ עַל רָאשֵי זוֹרְקֵיהֶם, וַיֹאמְרוּ אִיש אֶל
רֵעֵהוּ: הִנֵה הָרַגְנוּ אֶת הָאֱלֹהִים אֲשֶר בִּשְמֵי מָרוֹם. וַיֵרֶד
ה' הוּא וְשִבְעַת הַמַלְאָכִים הַקְרוֹבִים אֵלָיו אֶל הַבִּקְעָה וַיָבָל
אֶת שְׂפַת בְּנֵי הָאָדָם בּוֹנֵי הַמִגְדָל. מֵאָז שָכְחוּ אִיש אֶת
לְשוֹן רֵעֵהוּ וְלֹא הֵבִינוּ לְדַבֵּר בְּשָׂפָה אֶחָת. וַיְהִי כַּאֲשֶר
הִגִיש הָאֶחָד לַשֵנִי חֹמֶר, וְהוּא בִּקֵש מִמֶנוּ מַיִם, וַיִקַח
הַבּוֹנֶה אֶת הַלְבֵנָה וַיַפִּילֶנָה עַל רֹאש
רֵעֵהוּ – וַיְמִיתֶנוּ אָרְצָה. וַה' הִכָּה אֶת שְלֹש הַמַחֲנוֹת: אֵלֶה
אֲשֶר אָמְרוּ לַעֲלוֹת הַשָמַיְמָה וּלְהַשְכִּין שָם אֶת אֱלִילֵיהֶם
נֶהֶפְכוּ לְקוֹפִים וּלְשֶנְהַבִּים; אֵלֶה אֲשֶר אָמְרוּ: נַכֶּה אֶת
אֱלֹהֵי הַשָמַיִם – הוּמְתוּ אִיש בְּיַד רֵעֵהוּ; וְאֵלֶה אֲשֶר אָמְרוּ
לִלְכֹּד אֶת הַשָמַיִם –הֱפִיצָם ה' עָל פְּנֵי כָל הָאָרֶץ. וְהַמִגְדָל
אֲשֶר בָּנוּ בְנֵי הָאָדָם – פָתְחָה הָאֲדָמָה אֶת פִּיהָ וַתִּבְלַע אֶת
שְלִישִיתוֹ הָאַחַת, וַתֵּרֵד אֵש מִֵן הַשָמַיִם וַתֹּאכַל אֶת
שְלִישִיתוֹ הַשְנִיָה, וְהַשְלִישִית הָאַחֲרוֹנָה נִשְאֲרָה עַד הַיוֹם
הַזֶה.</p>

<p>וַיְהִי כַּאֲשֶר הֵפִיץ ה' אֶת בְּנֵי הָאָדָם בַּעֲוֹן
הַמִגְדָל עַל פְּנֵי כָל הָאָרֶץ, וַיִתְפָּרְדוּ לְאַרְבַּע רוּחוֹת
הַשָמַיִם וַיִבְנוּ עָרִים רַבּוֹת לְמִשְפְּחוֹתֵיהֶם בְּכָל הַמְקוֹמוֹת
אֲשֶר הִתְיַשָבוּ, וַיִקְרְאוּ אֶת הֶעָרִים עַל שְמוֹתֵיהֶם אוֹ עַל
שְמוֹת בְּנֵיהֶם. וַיֵלְכוּ בְּנֵי יֶפֶת וַיִבְנוּ לָהֶם עָרִים
בַּמְקוֹמוֹת אֲשֶר נָפוֹצוּ שָמָה, וַיִתְחַלְקוּ לְמִשְפְּחוֹתֵיהֶם
וְלִלְשוֹנוֹתֵיהֶם. וְאֵלֶה בְּנֵי יֶפֶת: גוֹמֶר<a href="#fn:1" id="fnref:1" title="see footnote" class="footnote"><sup>1</sup></a> וּמָגוֹג<a href="#fn:2" id="fnref:2" title="see footnote" class="footnote"><sup>2</sup></a> וּמָדַי וְיָוָן, וְתוּבָל<a href="#fn:3" id="fnref:3" title="see footnote" class="footnote"><sup>3</sup></a> וּמֶשֶךְ<a href="#fn:4" id="fnref:4" title="see footnote" class="footnote"><sup>4</sup></a> וְתִירָס<a href="#fn:5" id="fnref:5" title="see footnote" class="footnote"><sup>5</sup></a>. בְּנֵי גוֹמֶר:
<strong>אַשְכְּנַז</strong>, שֶעַל שְמוֹ נִקְרָא הָעָם שֶיָצָא מִמֶנוּ וְהִתְיַשֵב
בְּקִרְבַת אַרְמֵנִיָה (מִנִי)<a href="#fn:6" id="fnref:6" title="see footnote" class="footnote"><sup>6</sup></a> <strong>וּפַרְנְקוּס</strong>, שֶהִתְיַשְבוּ עַל נְהַר סֶינָה,
רִיפַת<a href="#fn:7" id="fnref:7" title="see footnote" class="footnote"><sup>7</sup></a> הוּא אֲבִי הַבְּרִיטַנִים,
<strong>וְתוֹגַרְמָה</strong> הוּא אֲבִי שֵבֶט הָאַרְמִינִים בְּקִרְבַת הָרֵי אֲרָרָט
וּמִנִי; וּמִמֶנוּ יָצְאוּ מִשְפְּחוֹת כַּזַר, תֹּרֶךְ, בּוּלְגַר,
אוּנְגַר דַלְמַץ<a href="#fn:8" id="fnref:8" title="see footnote" class="footnote"><sup>8</sup></a> הַחוֹנִים עַל שְׂפַת הַנָהָר דוֹנַאי. בְּנֵי יָוָן<a href="#fn:9" id="fnref:9" title="see footnote" class="footnote"><sup>9</sup></a> אֱלִישָה<a href="#fn:10" id="fnref:10" title="see footnote" class="footnote"><sup>10</sup></a>
וְתַרְשִיש<a href="#fn:11" id="fnref:11" title="see footnote" class="footnote"><sup>11</sup></a> כִּתִּים<a href="#fn:12" id="fnref:12" title="see footnote" class="footnote"><sup>12</sup></a> וְדוֹדָנִים<a href="#fn:13" id="fnref:13" title="see footnote" class="footnote"><sup>13</sup></a>–יוֹשְבֵי
מַקֵדוֹנִיָה וְאִיֵי הַיָם. מֵאֱלִישָה יָצְאוּ גַם הָאַלְמַנִים,
הַיוֹשְבִים בֵּין הָרֵי יוֹב וְשִבְתַּמוּ, הֵם הָרֵי הָאַלְפִּים.
וּמֵהֶם–הַלוֹמְבַּרְדִים שֶכָּבְשוּ אֶת אַדְמַת אִיטַלְיָה,
הַבּוּרְגוּנִים הַיוֹשְבִים עַל גְדוֹת הַנָהָר רוֹהְנִי וְהַבַּרְדִים
הַיוֹשְבִים עַל נְהַר רֵינוּס. מִתַּרְשִיש יָצְאוּ גַם יוֹשְבֵי טְרַסִיס
(תּרַקִיָה), שֶנִלְחֲמוּ עִם בְּנֵי יִשְמָעאֵל; מִכִּתִּים יָצְאוּ
הָרוֹמָאִים הַחוֹנִים עַל נְהַר תִּבְּרִיאוּ; מִדוֹדָנִים–יָצְאוּ
יוֹשְבֵי גַלִיצִיָה, קְרוֹאַתִּיהָ וּסְלוֹבַקִיָה. בְנֵי תוּבַל
הִתְיַשְבוּ בְּתוֹשְכַּנָה עַל נְהַר פִישָא.</p>

<p>וַיִהְיוּ בְּנֵי חָם: כּוּש וּמִצְרַיִם וּפוּט וּכְנָעַן.</p>

<p>וַיִוָלְדוּ לָהֶם בָּנִים וָיֵלְכוּ וַיִבְנוּ לָהֶם עָרִים בַּאֲשֶר מָצָאוּ, וַיִקְרְאוּ אֶת עָרֵי
מוֹשְבוֹתֵיהֶם עַל שְמוֹת אֲבוֹתֵיהֶם: בְּנֵי כּוּש הִתְיַשְבוּ עַל
גְדוֹת יָם הַפַּרְסִי צָפוֹנָה מַעֲרָבָה עַד קְצֵה גְבוּל אֶרֶץ עֲרָב,
וּבְאַחֲרִית הַיָמִים נִקְרְאוּ בִּשְמָם גַם
יוֹשְבֵי אֶרֶץ אֶטְיָפִּיָה בְּנֶגֶב מִצְרַיִם. מִמִצְרַיִם יָצְאוּ
הַשְבָטִים שֶחָנוּ עַל נְהַר שִיחוֹר הוּא נִילוֹס, וּמֵהֶם יָצְאוּ גַם
הַפְּלִשְתִּים שֶהָלְכוּ וַיִבְנוּ לָהֶם עָרִים עַל חֹף הַיָם הַגָדוֹל
וַיִתְיַשְבוּ בָהֶן. בְּנֵי פוּט חָנוּ בְּאֶרֶץ אַפְרִיקָה, וּבְנֵי
כְנַעַן – <strong>בְּשִפְלַת</strong> הָאָרֶץ הַיוֹשֶבֶת עַל שְׂפַת הַיָם הַגָדוֹל
מִגְבוּל צוֹר וְצִידוֹן עַד גְדוֹת הַיַרְדֵן. וְעַל שְמָם נִקְרְאָה
הָאָרֶץ הַזֹאת–פְּלִשְתִּינָה אוֹ אֶרֶץ כְּנָעַן. וַיֵלְכוּ אַרְבָּעָה
אֲנָשִים מִבְּנֵי חָם וַיִבְנוּ לָהֶם בְּאֶרֶץ הַכִּכָּר אַרְבָּע עָרִים
וְאֵלֶה שְמוֹתָם: סְדוֹם, עֲמוֹרָה, אַדְמָה וּצְבוֹיִים–וַיֵשְבוּ בָהֶם.
וַיֵלֶךְ שֵׂעִיר בֶּן חוֹרִי בֶּן כְּנָעַן וַיִמְצָא בִּקְעָה נֶגֶד הַר
פָּארָן וַיִבֶן שָם עִיר וַיֵשֶב בָּה הוּא וּבֵיתוֹ וַיִקְרָא אוֹתָה עַל
שְמוֹ, הִיא אֶרֶץ שֵׂעִיר עַד הַיוֹם.</p>

<p>וּבְנֵי שֵם בֶּן נֹחַ, אֲבִי כָּל בְּנֵי עֵבֶר, הָלְכוּ
וַיִבְנוּ עָרִים בַּמְקוֹמוֹת אֲשֶר נָפוֹצוּ שָם וַיִקְרְאוּ גַם הֵם
לְעָרֵיהֶם בִּשְמוֹתָם. ןַיִהְיוּ בְּנֵי שֵם: עֵילָם וְאַשוּר
וְאַרְפַּכְשַד וְלוּד וַאֲרָם. בְּנֵי עֵילָם הִתְיַשְבוּ בִּגְבוּל
פָּרַס. וַיֵלֶךְ אַשוּר הוּא וּבָנָיו וַיִמְצְאוּ בִּקְעָה רְחָבָה
<strong>וִישָרָה</strong> וַיִבְנוּ בָּהּ לְשִבְתָּם אַרְבַּע עָרִים: אֶת
נִינְוֶה וְאֶת רֶסֶן וְאֶת
כֶּלַח וְאֶת רְחוֹבוֹת עִיר. וּבְנֵי אֲרָם הָלְכוּ גַם
הֵם וַיִבְנוּ לָהֶם עִיר בְּאֶרֶץ <strong>עִלִית</strong> (רָמָה) וַיִקְרָאוּהָ עַל
שֵם אֲחִיהֶם הַבְּכוֹר–עוּץ וַיֵשְבוּ בָהּ.
וּבְנֵי אַרְפַּכְשַד הִתְיַשְבוּ מִקֶדֶם לִנְהַר חִדֶקֶל בֱּקִרְבַת
עֵילָם וְאַשוּר, וּבְנֵי לוּד – עָזְבוּ אֶת מוֹשָבָם הָרִאשוֹן עַל נְהַר
פְּרָת וַיִתְיַשְבוּ בְּאַסִיָה הַקְטַנָה עַל לְשוֹן יָם הָאֶגֶאִי.</p>

<p>וְנִמְרֹוד בֶּן כּוּש עוֹד מָלַך בְּאֶרֶץ שִנְעָר וַיִבֶן שָם עָרִים וְאֵלֶה שְמוֹתָן: <strong>בָּבֶל</strong>, כִּי
שָם בָּלַל ה' אֶת שְׂפַת כָּל הָאָרֶץ, <strong>אֶרֶךְ</strong>: לֵאמֹר מִשָם הֱפִיצָם
ה', <strong>אַכַּד</strong> לֵאמֹר: מַכָּה גְדוֹלָה הֻכּוּ בְּמִלְחַמְתָּם עִם
אֱלֹהֵי הַשָמָיִם, וְהָרְבִיעִית– <strong>כַּלְנֵה</strong>, כִּי שָם כָּלוּ שָׂרָיו
וְגִבּוֹרָיו וַיָפוּצוּ מֵעָלָיו.</p>

<br />
</blockquote>

<div class="footnotes">
<hr />
<ol>

<li id="fn:1">
<p>גרמניה <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>עם הסקתים <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>לדעת החוקרים: תברנים (לדעת אחרים: יושבי גליל  תבלסק). <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>שבט המשכים שישב בין הים השחור והים הכספי; לדעת  אחרים: המשכּוים. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>לדעת החוקרים: מהם יצאו האשכּנזים יושבי מצודת  אַשכּנזה בסכסוניה. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>לדעת אחרים: הוא אבי הקמברים יושבי קרים  לפנים, <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>לדעת החוקרים יצאו מריפת אחד משבטי הקימבּרים יושבי  הרי רפיה (הכּרפּתּים) <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>דלמציה, <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p>יוניים (גריכים) <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p>על שמו: הלס, <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>על שמו: תרתשיש שבּארץ הישפניה <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>על שמו אי כתּים (קפריסין) <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p>או רודנים, הם יושבי האי רודס, לפי דעת אחרים–דרדנים אצל טרויה. <a href="#fnref:13" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/45045">https://benyehuda.org/read/45045</a></div></body></html>