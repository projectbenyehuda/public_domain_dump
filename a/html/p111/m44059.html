<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מכון לחכמת היהדות</title>
	<meta name="author" content="אלכסנדר זיסקינד רבינוביץ'"/>
</head>
<body>

<p>(הצעה)</p>

<p>מימות צונץ ועד היום הזה הגדילו חכמי ישראל באירופה לעשות
בשביל &#8220;חכמת היהדות&#8221;. אלפי ספרים ואלפי אלפים מאמרים של גדולי החוקרים
מפוזרים בכל הלשונות האירופיות ורבים מהם ערכם גדול מאד בשביל ידיעת היהדות
וההיסטוריה של עם ישראל.</p>

<p>וכבר עמדו על זה הרבה מחכמי המערב שחכמת ישראל שנכתבה בשפה זרה סופה להשתכח, ערך קיים יש רק לאלה הדברים שנכתבו עברית.</p>

<p>וכל האוצרות היקרים הללו הם כמעט אבודים בשביל עם ישראל,
אם לא ימהרו להלבישם לבוש עברי, אבל מי ידאג לזה? מי יוציאם ממחשכים
לאורה?</p>

<p>כמדומני שהגיע הזמן להציל את הספרים והמאמרים לכל הפחות
היסודיים, היותר חשובים בכל המובנים שנכתבו בשפות לועזיות ולתרגמם
עברית.</p>

<p>יעשו נא אלה הסופרים הקרובים לחכמת ישראל והנדיבים
המוקירים את הרכוש התרבותי הגדול שלנו חבורה ויקבעו יחד תכנית של עבודה מה
להקדים ומה לאחר ויוציאו ספר אחר ספר. יש הלא ספרים שכאלה שלא בכל דור ודור
ימצאו חכמים שיוכלו לעשות כמתכונתם. היו גאונים, והחובה היא להציל את רכושם
הרוחני מכליון.</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/44059">https://benyehuda.org/read/44059</a></div></body></html>