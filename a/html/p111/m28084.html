<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הדוחקים את הקץ</title>
	<meta name="author" content="אלכסנדר זיסקינד רבינוביץ'"/>
</head>
<body>

<p>הפטריוטיות הטפשית, השפלה, הגלותית שלנו, שנתה אצל אחדים מהפועלים את שמה ותהי לסוציאליות בין־לאומית, לקומוניזם בין־לאומי.</p>

<p>לא די להם להתאחד עם פועלי כל הארצות לשם השבחת מצבם
הכלכלי והמדיני, אלא הם משתדלים לטשטש את צורתם העצמית, לכחש בלאומיותם
ולהיות מה שאינם – סוציאליסטים מפשטים, פורחים באויר, מזדווגים למי שהוא.
והכל היה טוב – אבל הצרה שיש גם צד שני. צד חזק ובריא, שיש לו בסיס, והוא
אינו רוצה בזרים הללו הנשרכים אחריו בין שקוראים לעצמם סוציאליסטים ואפילו
קומוניסטים.</p>

<p>כל הנסיונות שנתנסינו במשך ההיסטוריה הארוכה שלנו, שהדרך
הזאת לא נכונה ולא מוליכה אל המטרה של התאחדות האנושיות, ורק מביאה לידי
השפלת ערכנו ולידי בעיטות חזקות מצד אלה החזקים, שאנו מבקשים להזדווג אליהם
– לא הועילו לפקוח את העינים העורות של צעירינו שאינם מכירים את הממשיות,
את עצם החיים, הולכים על פי דוקטרינות מפשטות, שהן אולי יפות בשביל
ריקלמות, אבל החיים הריאליים אינם מתחשבים עמהם כלל.</p>

<p>רוצים הם התלושים הנלהבים למחוק את המלה &#8220;העברים&#8221; מתוך השם
של &#8220;הסתדרות העובדים העברים בארץ ישראל&#8221; ולעשות את החברה הזאת לחברה
בין־לאומית. חושבים הם כי אם רק ימחקו את המלה &#8220;העברים&#8221;, אז יזדווגו אל
העובדים הערבים, ושלום עולם יבוא לארץ ולא יהיו עוד חכוכים וחלוקי דעות.
אולם הערבים, שלהם יש חיים ממשיים, בסיס חזק כלכלי ותרבותי (הם גם חזקים
בתרבותם, אלא שאנחנו איננו ידעים ממנה כלום) ומדיני (שאינו מסתיים רק במה
שיש בארץ־ישראל, אלא גם בארצות השכנות), – למה להם להזדווג עמכם? ואנחנו הן
אין לנו לא הא ולא הא. כלום יש ערך לאיזה מושבות ואפילו לאיזה עשרים אלף
עובדים יהודים נגד הים הגדול של העם הערבי? לנו אין ארץ, אין כלכלה לאומית
וגם אין תרבות. התרבות שלנו הגדולה, העשירה, העתיקה אינה ידועה כלל
לצעירינו ה&#8220;בין־לאומיים&#8221;. וזולתה מה יש לנו? הסטוריה של קלמן שולמן?
מדיצינה של &#8220;מרפא לעם&#8221;? אסטרונומיה של חז&quot;ס? אם תתנו להם פירורים ממארכס
ולנין – אפשר שיקבלו עד כמה שהחיים הממשיים שלהם ירשו להם לקבל, ואחר כך
בודאי שיאמרו: &#8220;הכושי עשה את שלו, הכושי יכול ללכת&#8221;, ואם לא ילך, יתנו לו
בעיטה הגונה, כמו שעשו אחרים גדולים ובעלי תרבות יותר גבוהה. ואז נבין
שהזווג לא עלה יפה.</p>

<p>אינני אומר, חלילה, שאיננו צריכים לבקש קשרי שותפות עם
השכנים הערבים. יושבים אנחנו יחד עמהם על טריטוריה אחת ויש לנו הרבה ענינים
משותפים. אבל לא נטשטש את עצמנו, לא נמחק את שם &#8220;העברים&#8221; מעלינו, כי אם
אנחנו נמחק, אז האחרים יכתבוהו בדם ובאש&#8230;</p>

<p>באחדות של עמים חיים אנו רוצים, כלומר שנהיה עם חי, ההולך
ומתפתח על פי דרכו יחד עם שאר העמים ברֵעות ובשלום. אבל בשום אופן לא לותר
על עצמיותנו. יש לנו חיים מיוחדים וצרכים מיוחדים, ועלינו לשמור עליהם מכל
משמר.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28084">https://benyehuda.org/read/28084</a></div></body></html>