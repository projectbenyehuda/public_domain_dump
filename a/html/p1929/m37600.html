<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָאֱמוֹרִי</title>
	<meta name="author" content="זלמן שניאור"/>
</head>
<body>

<blockquote>
<br />
</blockquote>

<p><strong>א</strong></p>

<blockquote>
<p>מִמִּדְבַּר־פָּארָן קָם שֵׁבֶט</p>

<p>לֹא יֵדַע תַּחֲלוּאֵי־מִצְרַיִם,</p>

<p>שׁוּמִים וּבְצָלִים לֹא תָאָב</p>

<p>וּבְצָמְאוֹ לֹא קִלֵּל מְחוֹקְקָיו;</p>

<p>בָּקַע בַּסְּלָעִים וְחָפַר</p>

<p>בַּחוֹלוֹת עַד מָצְאוֹ מַעְיָנוֹת.</p>

<p>גְּבוּרוֹת לוֹ הוֹסִיף הָרָעָב</p>
</blockquote>

<blockquote>
<p>וְחֹסֶר־בֶּטֶן — עֹז־מִשְׁנֶה.</p>
</blockquote>

<blockquote>
<p>לָטַשׁ חַרְבוֹתָיו בַּצּוּרִים</p>

<p>וּרְמָחָיו בְּאַבְנֵי־חַלָּמִישׁ;</p>

<p>צָלַח בְּיַם־סוּף וְעָבָר,</p>

<p>בְּהֹר־הָהָר הֶעֱמִיד הָאוֹרֵב,</p>

<p>שָׁם נִסָּה אֶת כֹּחוֹ רִאשׁוֹנָה,</p>

<p>הִתְגָּרָה אֶת מַלְכֵי־הַנֶּגֶב.</p>

<p>הִכָּה הַכְּנַעֲנִי בַּעֲרָד,</p>

<p>הֶחֱרִים אֶת עָרָיו וַיַּעֲבֹר;</p>

<p>סָבַב אֶת אֱדוֹם וּגְבוּלוֹ</p>

<p>וַיְזַנֵּק מִכֶּתֶף הַר־שֵׂעִיר.</p>

<br />
</blockquote>

<blockquote>
<br />
</blockquote>

<p><strong>ב</strong></p>

<blockquote>
<p>עוּרוּ, מִדְיָנִים, הִנָּצְלוּ!</p>

<p>עַם בַּעַל־פְּעוֹר, קְרָא עֲצָרָה</p>

<br />
</blockquote>

<blockquote>
<br />

<br />
</blockquote>

<blockquote>
<p>אִסְפוּ בְּנוֹתֵיכֶם הַיָּפוֹת,</p>

<p>לַמְּדוּן לְהַרְבּוֹת כִּשְׁפֵיהֶן!</p>

<p>תֶּאֱרַכְנָה בָּבוֹתֵיהֶן בַּשָּׁשַׁר,</p>

<p>תִּהְיֶינָה כִּקְשָׁתוֹת עַל מִצְחָן.</p>

<p>תִּקְרַעְנָה עֵינֵיהֶן בַּפּוּךְ,</p>

<p>לְלַהֲטָן וּלְצוֹדֵד נְפָשׁוֹת.</p>

<p>תַּצְבַּעְנָה שְׁדֵיהֶן אַרְגָּמָן</p>

<p>וְצִפָּרְנֵיהֶן — בְּזָהָב שָׁחוּט;</p>

<p>אוּלַי יִפְּלוּ בְּחֶרְמָן גִּבּוֹרִים,</p>
</blockquote>

<blockquote>
<p>עַבְדֵי־יְהֹוָה קְשֵׁי־עֹרֶף —</p>
</blockquote>

<blockquote>
<p>לֹא יֹאבוּ הִתְחַתֵּן עִמָּכֶם</p>

<p>וְלֶאֱכֹל מִזִּבְחֵי אֱלֹהֵיכֶם.</p>

<p>תַּקְטֵרְנָה בְּנוֹתֵיכֶם לְבוֹנָה,</p>

<p>תְּמַלֶּאנָה הַקֻּבּוֹת אֵד־שָׁכְרָה,</p>

<p>אוּלַי תִּצְלַחְנָה־תְּרַפֶּינָה</p>

<p>לִבּוֹת לְבָאִים בְּזַנְּקָם.</p>

<br />
</blockquote>

<blockquote>
<br />
</blockquote>

<p><strong>ג</strong></p>

<blockquote>
<p>חִרְדוּ לָכֶם, בְּנֵי־לוֹט,</p>

<p>אַלּוּפֵי־מוֹאָב הַבְּרִיאִים!</p>

<p>הָאוֹכְלִים מְרִיאִים מִמַּרְבֵּק</p>

<p>וְשׁוֹתִים חֶמְאָה נְמַסָּה,</p>

<p>לֹא יוֹעִיל לָכֶם זֶבַח פָּרִים</p>

<p>וְלֶחֶם־אַבִּירִים לֹא יוֹעִיל.</p>

<p>זָנוּ בְּנֵי־יַעֲקֹב בַּשִּׁטִּים,</p>

<p>אֶל חֵיק בְּנוֹתֵיכֶם נָפָלוּ —</p>

<br />
</blockquote>

<blockquote>
<br />
</blockquote>

<blockquote>
<p>קָמוּ הָאָבוֹת, בְּקַנְּאָם,</p>

<p>עוֹרְרוּ כִּידֹונִים לְטוּשִׁים;</p>

<p>דָּקְרוּ בְּנוֹתֵיכֶם הַקּוֹסְמוֹת,</p>

<p>עַל בְּנֵיהֶם הַזּוֹנִים דְּקָרוּן.</p>

<p>קִרְאוּ לְעֶזְרָה צִידוֹנִים,</p>

<p>הַשּׁוֹלְחִים אֳנִיּוֹת בַּיַּמִּים</p>

<p>נוֹשְׂאוֹת טוּב־אִיִּים מֵרָחוֹק</p>

<p>וְיֵין־מְלָכִים מִכְּרֵתִים;</p>

<p>הַמּוֹשְׁחִים רֹאשָׁם בַּשֶּׁמֶן</p>

<p>וְאַצִּילֵי יְדֵיהֶם בַּבֹּשֶׂם.</p>

<p>הָאוֹכְלִים תְּאֵנִים בִּדְבָשׁ</p>

<p>וְשׁוֹתִים מִגְּבִיעִים שְׁקוּפִים, —</p>

<p>קַלִּים כְּקֶצֶף עַל מַיִם</p>

<p>וּצְבוּעִים כַּעֲלֵי־הַשַּׁלֶּכֶת —;</p>

<p>הוֹשִׁיעוּ, הָעִבְרִים בָּאוּנוּ!</p>

<p>לֹא יִשְׂאוּ פְּנֵי אֵלִים וְאֵלוֹת;</p>

<p>כְּלֵי־זְכוּכִית יְשַׁבְּרוּ וְיִסְחֲבוּ</p>

<p>בָּנוֹת אֶל אָהֳלֵי־שֵׂעָר,</p>

<p>לַעֲשׂוֹתָן אִמּוֹת עִבְרִיּוֹת</p>

<p>וּלְהוֹלִיד בָּנִים גִּבּוֹרִים, —</p>

<p>לִמּוּדֵי־מִדְבָּר כְּמוֹהֶם</p>

<p>יְשֵׁנִים וַאֲזֵנָם בְּיָדָם.</p>

<br />
</blockquote>

<blockquote>
<br />
</blockquote>

<p><strong>ד</strong></p>

<blockquote>
<p>שָׁמַע הָאֱמוֹרִי וַיִּרְגָּז,</p>

<p>הִתְחַלְחֲלָה רַבַּת בְּנֵי־עַמּוֹן,</p>

<br />
</blockquote>

<blockquote>
<br />
</blockquote>

<blockquote>
<p>סָגְרָה חֶשְׁבּוֹן בְּרִיחֶיהָ,</p>

<p>עַל אַרְנוֹן הָתְפָּקְדוּ הַגְּבָרִים.</p>

<p>עָבַר קוֹל־פְּחָדִים בְּיַהַץ,</p>

<p>מָגוֹר בֵּין קְצוּצֵי־פֵאָה;</p>

<p>קָם עַם־יְהֹוָה כַּלָּבִיא,</p>

<p>שׁוֹטֵף מִגּשֶׁן וְיַם־סוּף,</p>

<p>כְּשִׁיחוֹר בְּצֵאתוֹ מִגְּדוֹתָיו</p>

<p>וּכְקִישׁוֹן בְּיוֹם גֶּשֶׁם גָּדוֹל;</p>

<p>מֵהֹר־הָהָר יִשְׁטֹף עַד שֵׂעִיר</p>

<p>וּמִשֵּׁעִיר — בּוֹאֲכָה חֶרְמוֹן.</p>

<p>עַם צָעִיר מֵרוֹעִים יָצָא,</p>

<p>בְּקַרְנֵי־עַתּוּדִים יְחַצְצֵר,</p>

<p>עוֹרוֹת מְאָדָּמִים לְבוּשׁוֹ, —</p>

<p>לֹא יִבֹּל בַּשֶּׁמֶשׁ וָרוּחַ.</p>

<p>שָׁחַט אֶת צֹאנוֹ וּבְקָרוֹ</p>

<p>לְבַל יִהְיוּ לְמַשָּׂא בַּדֶּרֶךְ,</p>

<p>כִּי הָיָה עַם אֶחָד, עָם־לֶחֶם,</p>

<p>וְיֹאכַל תְּבוּאוֹת אוֹיְבָיו.</p>

<p>הֶחֱלִיף מַרְגֵּמוֹת בָּרְחָמִים</p>

<p>וְצִקְלוֹנָיו בִּנְחשֶׁת לְטוּשָׁה,</p>

<p>לֹא יְחַיּוּ כָּל זָכָר בְּעָבְרָם,</p>

<p>בֶּצַע־כֶּסֶף לֹא יִקָּחוּ.</p>

<p>יִקְנוּ לֵב־נָשִׁים בִּנְזָמִים —</p>

<p>זוֹנוֹת הַיּוֹשְׁבוֹת בַּחוֹמוֹת,</p>

<p>יְשַׁחֲדוּן בִּזְהַב־מִצְרַיִם</p>

<p>לִפְתֹּחַ שְׁעָרִים סֻגָּרוּ.</p>

<br />
</blockquote>

<blockquote>
<br />
</blockquote>

<p><strong>ה</strong></p>

<blockquote>
<p>מַשּׂוּאוֹת בְּהָרֵי־הַגִּלְעָד!..</p>

<p>יוֹמָם בֶּעָשָׁן תִּזְעַקְנָה,</p>

<p>חשֶׁךְ תְּלַחֵכְנָה בַּלֵּילוֹת;</p>

<p>מִבְצָר עִם מִבְצָר יְדַבֵּר.</p>

<p>עֶזְרָה יְבַקְשׁוּ מֵרָחוֹק,</p>

<p>יִשְׁפְּכוּ דְמָעוֹת — רְשָׁפִים;</p>

<p>כִּי אָפֵס כִּידוֹן לְהָטִיל</p>

<p>וְלֶחֶם לְשׁוֹמְרֵי הַחוֹמוֹת.</p>

<p>לַשָּׁוְא תַּגְדִּילוּ הַמְּדוּרוֹת,</p>

<p>תַּעֲלוּ עָשָׁן כַּדָּגֶל,</p>

<p>לְהַבְהִיל חֲנִיתוֹת מִכְּנַעַן</p>

<p>וְשֶׁבֶר מֵעִיר־הַתְּמָרִים!</p>

<p>כִּתְּרוּ בְּנֵי־יַעֲקֹב הַחוֹמוֹת,</p>

<p>נַפְשָׁם יְחָרְפוּ וְיַעֲלוּ,</p>

<p>אֱלִילִים עִם כֹּהֲנִים יִשְׂרְפוּן</p>

<p>וְעֶגְלֵי־עֵץ עִם נוֹשְׁקֵיהֶם.</p>

<p>לֹא יַעֲמְדוּ בִּפְנֵי עַם־מִדְבָּר</p>

<p>הַבָּלִים בִּזְנוּנֵי־עַשְׁתֹּרֶת,</p>

<p>הַמַּעֲלִים בְּכוֹרֵיהֶם לְמִלְכֹּם</p>

<p>וְקוֹבְרִים צְעִירֵיהֶם חַיִּים</p>

<p>בַּבָּתִּים, מִתַּחַת לַסִּפִּים,</p>

<p>בְּיָסְדָם דְּלָתַיִם וּבְרִיחַ.</p>

<p>לַשָּׁוְא יְקַלְלוּ עוֹנְנֵיכֶם</p>

<p>בַּבָּמוֹת, מֵרָאשֵׁי הַגְּבָעוֹת. —</p>

<p>יַשְׁקִיעוּ יְדֵיהֶם בַּכָּבֵד</p>

<p>וְאֶצְבְּעוֹתֵיהֶם בִּמְעֵי־קָרְבָּנוֹת,</p>

<br />
</blockquote>

<blockquote>
<br />
</blockquote>

<blockquote>
<p>יַעֲלוּ בְּנֵי־רוֹזְנִים לְעוֹלָה</p>

<p>עַל מַעֲבֵה חוֹמוֹת נִרְעָשׁוֹת;</p>

<p>וּכְמָרִים יָדוּשׁוּ אֶת בְּשָׂרָם,</p>

<p>יִתְגּוֹדְדוּ לְעֵינֵי לוֹחֲמֵיכֶם.</p>

<p>עוֹלִים הָעִבְרִים וּפוֹרְצִים, —</p>

<p>אֲרוֹן־בְּרִית יְהֹוָה לִפְנֵיהֶם,</p>

<p>אֵל אַדִּיר וְקַנָּא בְּתוֹכוֹ</p>

<p>עִם לוּחוֹת לוּטִים בָּאֵפוֹד —</p>

<p>חֻצְּבוּ מִשְּׁחוֹר הַחַלָּמִישׁ,</p>

<p>מִסַּלְעֵי־סִינַי נֶחֱצָבוּ;</p>

<p>וּבְמִכְתָּב לָבָן חֲרוּתִים —</p>

<p>פִּקּוּדֵי־חַיִּים עֲשָׂרָה.</p>

<br />
</blockquote>

<blockquote>
<br />
</blockquote>

<p><strong>ו</strong></p>

<blockquote>
<p>לֹא יִשְׁווּ לוֹ מִלְכֹּם וּכְמוֹשׁ</p>

<p>וְעַשְׁתֹּרֶת — שִׁקּוּץ צִידוֹנִים;</p>

<p>אֵל יוֹשֵׁב אֹהָלִים כְּרוֹעֶה,</p>

<p>שְׁבָטִים חֲמוּשִׁים — עֲדָרָיו,</p>

<p>יָחִיד כְּשֶׁמֶשׁ בַּמִּדְבָּר</p>

<p>וּכְיָרֵחַ בְּלֵיל־הָעֲרָבָה;</p>

<p>אֵל נוֹדֵד כְּעַמּוֹ בִּרְעָבוֹ</p>

<p>וּבְנוּחוֹ יָנוּחַ גַּם אוֹרוֹ.</p>

<p>לֹא יֶאֱהַב קָרְבְּנוֹת אָדָם</p>

<p>וְעוֹלוֹת בְּכוֹרִים יְתָעֵב,</p>

<p>יִקַּח מְחִירָם פָּרִים</p>

<p>וְאֵיפַת־סֹלֶת מֵעָנִי.</p>

<br />
</blockquote>

<blockquote>
<br />
</blockquote>

<blockquote>
<p>לֹא יְחַלֵּק מַלְכוּתוֹ עִם שֵׁדִים</p>

<p>וְזָהֳרוֹ עִם מַזְּרוֹת־לָיְלָה;</p>

<p>עִם עִקֵּשׁ יִתַּפָּל, וְעִם צַדִּיק</p>

<p>יְחַלֵּק הוֹדוֹ בָּאָרֶץ.</p>

<br />
</blockquote>

<blockquote>
<br />
</blockquote>

<p><strong>ז</strong></p>

<blockquote>
<p>דְּגָלִים יִתְנַשְּׂאוּ בְּקוּמוֹ</p>

<p>וּצְבָאוֹת בְּתָקְעוֹ בְּשׁוֹפָר.</p>

<p>וְעַבְדּוֹ אִישׁ עָז, רַב־פְּעָלִים,</p>

<p>קוֹרֵן עוֹר־פָּנָיו מִנֶּגְדּוֹ,</p>

<p>עָנָיו וּמְפַקֵּד כְּאֶחָד,</p>

<p>שִׁלְטוֹן וָחֶסֶד בִּדְבָרוֹ;</p>

<p>אֱלֹהִים יְצַוֵּהוּ בָּאֵשׁ</p>

<p>וְהוּא — בְּקוֹל־אָדָם לְעַמּוֹ.</p>

<p>זְקָנוֹ יוֹרֶדֶת עַל מַדָּיו,</p>

<p>סוֹעֶרֶת כְּדֶגֶל בָּרוּחַ;</p>

<p>נָשָׁיו — לְבָנָה וּשְׁחוֹרָה —</p>

<p>כְּלַיְלָה וָיוֹם יְלַוּוּהוּ,</p>

<p>בֵּית־מִדְיָן עִם כּוּשִׁית צְעִירָה</p>

<p>וְהוּא מֵאִיר כַּסַּהַר בֵּין שְׁתֵּיהֶן.</p>

<p>עֵינָיו כְּעֵינֵי חַרְטֻמִּים,</p>

<p>פְּתָנִים יָמִית מֶבָּטוֹ,</p>

<p>אֶפְעֶה יִרְאֵהוּ יִתְחַלְחָל,</p>

<p>יֶאֱסֹף אַרְסוֹ, לֹא יִלְחָשׁ,</p>

<p>יִרְבַּץ לְרַגְלָיו כְּמַטֶּה —</p>

<p>מִיַּד רוֹעֶה־צֹאן כִי יִשָּׁמֵט.</p>

<br />
</blockquote>

<blockquote>
<br />
</blockquote>

<blockquote>
<p>יָרִים אֶת יָדוֹ וְהָיְתָה</p>

<p>חֶרֶב יִשְׂרָאֵל בְּאוֹיְבָיו;</p>

<p>יִכְבְּדוּ יָדָיו — יַשְׁפִּילַן,</p>

<p>אַלְפֵי מְנַשֶּׁה יִיעָפוּ.</p>

<p>יֵשֵׁב עַל אֶבֶן וּמְשָׁרְתָיו</p>

<p>זְרוֹעוֹתָיו הַכְּבֵדוֹת יִתְמָכוּן —</p>

<p>יִתְנוֹפְפוּ דְגָלִים הָשְׁפָּלוּ,</p>

<p>חֲרָבוֹת קֵהוֹת תִּצְלַחְנָה.</p>

<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/37600">https://benyehuda.org/read/37600</a></div></body></html>