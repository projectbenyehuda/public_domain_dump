<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קִינָה לְבֵית־שָׁאוּל</title>
	<meta name="author" content="זלמן שניאור"/>
</head>
<body>

<h2 id="א">א</h2>

<blockquote>
<p>בְּנוֹת־יִשְׂרָאֵל, אֶל שָׁאוּל בְּכֶינָה,</p>

<p>  הַמַּלְבִּישְׁכֶן שָׁנִי עִם עֲדָנִים!</p>

<p>שְׁלַל־אוֹיֵב רִקְמָה לֹא חָמָד. —</p>

<p>  יְחַלְּקֵהוּ בֵּין מְחוֹלְלוֹת־יַעֲקֹב;</p>

<p>לֹא יִבְחַר פִּילַגְשִׁים בְּחָזְקָה</p>

<p>  וַחֲמוֹר עָנִי לֹא לָקָח.</p>

<p>בְּלָעוּהוּ מְשַׂנְאָיו כַּתַּנִּין</p>

<p>  וּמְקַנְאָיו אָכְלוּ נַחֲלָתוֹ,</p>

<p>אִבְּדוּ זַרְעוֹ וְזִכְרוֹ</p>

<p> נָבִיא מֵרָמָה וְאִישׁ־דָּמִים;</p>

<p>הָרִאשׁוֹן שְׁמוּאֵל הָרוֹאֶה</p>

<p> וְאַחֲרָיו — נִין מוֹאָבִים.</p>

<p>לֹא הֶאֱמִין יִשְׂרָאֵל בָּאָרוֹן</p>

<p>  מִיּוֹם נָפְלוֹ בִּידֵי הָעֲרֵלִים,</p>

<p>כִּי נִטְמָא בְּהֵיכַל־דָּגוֹן</p>

<p> וְנִסְאַב בְּעַכְבְּרֵי־זָהָב.</p>

<p>בָּחַל הָעָם בַּקָּרְבָּנוֹת</p>

<p> וּבְעוֹלוֹת הָרוֹאֶה לֹא בָטָח, —</p>

<p>זָקֵן, שְׂבַע יָמִים וְרַגָּז</p>

<p>  קִנֵּא לְמַמְלֶכֶת כֹּהֲנִים;</p>

<br />
</blockquote>

<blockquote>
<p>חָרַד לְקֶרַע בָּאֵפוֹד,</p>

<p> מָכַר בַּחשֶׁן כְּבוֹד־עַמּוֹ.</p>

<p>סָבַב בֶּעָרִים וַיְבָרְכֵן</p>

<p> וְהַקְּלָלָה רָבְצָה בְּיַעֲקֹב;</p>

<p>חָסְלוּ הַפְּלִשְׁתִּים יְגִיעוֹ,</p>

<p>  חֶרֶב וַחֲנִית לֹא הִנִּיחוּ.</p>

<p>חֶרֶשׁ אִם יֵרָאֶה וּפַטִּישׁ</p>

<p> בְּמֵאָה אֶלֶף בְּיִשְׂרָאֵל!</p>

<p>לֹא נָפַח יִשָּׂשׂכָר בִּרְצָפִים,</p>

<p>  לֹא עָשָׂה זְבוּלוּן בַּבַּרְזֶל.</p>

<p>יָרְדוּ אֶל פְּלֶשֶׁת לְלַטֵּשׁ</p>

<p>  קַרְדֻּמָּם וְאִתָּם כִּי קָהוּ,</p>

<p>פָּצְרוּ בַּפִּים אֲדוֹנֵיהֶם</p>

<p> וַיִּשְׂבְּעוּ בּוּז וְקִיקָלוֹן.</p>

<p>נֶעֶשְׂתָה רְמִיָּה הַמְּלָאכָה,</p>

<p> פֶּן יִהְיוּ הָאֵת וְהַכֵּילָף,</p>

<p>כְּלֵי־לֶחֶם לָעִבְרִי, בַּצַּר לוֹ,</p>

<p> לַהֲנִיפָם אֶל קָדְקֹד מְנַצְּחָיו.</p>

<p>צָעַק הָעָם אֶל הָרוֹאֶה:</p>

<p> &quot;תְּנָה לָנוּ מֶלֶךְ וַחֲרָבוֹת!</p>

<p>אַתָּה תְּכַהֵן בָּרָמָה</p>

<p> וְהַמֶּלֶךְ בַּגִּלְגָּל יְפַקֵּד&#8230;&quot;</p>
</blockquote>

<blockquote>
<br />
</blockquote>

<h2 id="ב">ב</h2>

<blockquote>
<p>נִחֵר הַזָּקֵן, לֹא נַעֲנָה,</p>

<p> נִקֵּם נְקַם־כְּבוֹדוֹ בַּסֵּתֶר</p>

<p>לֹא הִבִּיט אֶל אַלְפֵי אֶפְרַיִם,</p>

<p> שָׁכַח בַּחוּרֵי מְנַשֶּׁה,</p>

<p>בָּחַר מִקְּטֹן שִׁבְטֵי־יַעֲקֹב</p>

<p> אֶת שָׁאוּל בֶּן־קִישׁ, בֶּן יְמִינִי, —</p>

<p>נַעַר גְּבַהּ־קוֹמָה, שְׁפַל־רוּחַ,</p>

<p> בָּחוּר מְבַקֵּשׁ אֲתוֹנוֹת.</p>

<p>בָּרָמָה בּוֹ אָחַז, לֹא הִרְפָּה,</p>

<p> בְּחָזְקָה הִמְלִיכוֹ בַּמִּצְפָּה;</p>

<p>לְבַזּוֹת הַמְּלוּכָה בְּחָרָהוּ&#8230;</p>

<p> תָּמַהּ כִּי רָאָהוּ מַצְלִיחַ,</p>

<p>מַכֶּה בַּפְּלִשְׁתִּים בְּמִכְמָשׁ,</p>

<p>  פּוֹרֵץ קִיר מוֹאָב וֶאֱדוֹם;</p>

<p>עוֹשֶׂה חַיִל בְּצוֹבָה,</p>

<p> מַצִּיל הָעָם מִידֵי שׁוֹסָיו.</p>

<p>רָאָה הָרוֹאֶה כִּי שָׁגָה —</p>

<p> יָחִיד לְאִמּוֹ כָּל יָמָיו,</p>

<p>אַחֲרֶיהָ יָחִיד לְעַמּוֹ —</p>

<p> לֹא יִהְיֶה עוֹד נָגִיד וּמְצַוֶּה.</p>

<p>הִרְעִים פָּנִים לַמֶּלֶךְ,</p>

<p> בִּקֵּשׁ תּוֹאֲנָה, לֹא מָצָא.</p>

<p>נָטַר לוֹ אֵיבָה בְּלִבּוֹ.</p>

<p> צִפָּה לְמַפַּלְתּוֹ, לֹא חָדָל.</p>

<p>סָלַח לָרַבִּים פִּשְׁעֵיהֶם, —</p>

<p> מְחִיר פָּרִים וְעַתּוּדִים בַּבָּמוֹת,</p>

<p>וּלְשָׁאוּל לֹא חָפֵץ סְלוֹחַ.</p>

<p> עֹז נַפְשׁוֹ, בֹּר לִבּוֹ לֹא סָלָח.</p>
</blockquote>

<blockquote>
<br />
</blockquote>

<blockquote>
<p>כִי הוֹחִיל יָמִים רַק שִׁבְעָה</p>

<p>  לְקַבֵּל בִּרְכָתוֹ וְלֹא יָסָף,</p>

<p>וְהָעָם הוֹלֵךְ נָפוֹץ מֵעָלָיו</p>

<p> מִפַּחַד פְּלִשְׁתִּים וְרִכְבָּם;</p>

<p>הֶעֱלָה עוֹלָתוֹ הַמֶּלֶךְ,</p>

<p> הֶאֱכִיל נְעָרָיו הָרְעֵבִים&#8230;</p>

<p>עוֹד עָווֹן פְּלִילִי בּוֹ מָצָא,</p>

<p> בְּהַכּוֹתוֹ אֶת עֲמָלֵק חֵרֶם,</p>

<p>יַחֲמֹל עַל אֲגָג מַלְכָּם,</p>

<p> יְבִיאֶנּוּ חַי הַכַּרְמֶלָה&#8230;</p>

<p>קֳבָל־עָם הוֹבִישׁוֹ פַּעֲמַיִם</p>

<p> הָרוֹאֶה הַקַּנָּא מֵרָמָה,</p>

<p>בְּקֶרַע כְּנַף־בִּגְדוֹ קִלְלָהוּ:</p>

<p> &#8220;כָּכָה תִּקָּרַע מַלְכוּתְךָ!&#8221;</p>

<p>הֻכָּה בְּשִׁמָּמוֹן הַמֶּלֶךְ,</p>

<p> אָז נָפַל לִבּוֹ רִאשׁוֹנָה,</p>

<p>רָאָה זָרוֹת בְּהָקִיץ</p>

<p> וַיֵּבְךְּ וַיִּתְנַבֵּא כִּמְשֻׁגָּע.</p>
</blockquote>

<blockquote>
<br />
</blockquote>

<h2 id="ג">ג</h2>

<blockquote>
<p>אַחֲרָיו — דָּוִד הָרוֹעֶה,</p>

<p> נַעַר פְּתַלְתֹּל וְחָרוּץ,</p>

<p>אֲשֶׁר שֹׁרֶשׁ עָווֹן שָׁרְשׁוֹ</p>

<p> וְגֶפֶן מוֹאָבִים גַּפְנוֹ;</p>

<p>תָּמָר בְּחֵטְא הוֹלִידַתְהוּ,</p>

<p> רוּת יִחֲמַתְהוּ בַּגֹּרֶן&#8230;</p>
</blockquote>

<blockquote>
<p>אֲשֶׁר לֹא יָבוֹא בַּקָּהָל</p>

<p>  עַד עוֹלָם — בָּא בְּדוֹר שְׁלִישִׁי.</p>

<p>גָּנַב לֵב־מֵלֶךְ בְּנַגְּנוֹ,</p>

<p> קָנָה אֶת מִיכַל בְּדָמִים.</p>

<p>פַּעַם עִם פְּלִשְׁתִּים יִתְחַבָּר</p>

<p> וּפַעַם יִכְרוֹת עָרְלוֹתָם;</p>

<p>בַּאֲשֶׁר שָׂכָר שָׁם הוּא</p>

<p> וְלִנְחוֹל כָּבוֹד יִתְנַכֵּל.</p>

<p>הִבִּיט הַמֶּלֶךְ אֶל לִבּוֹ,</p>

<p> הִכִּיר אֶת אוֹיְבוֹ מֵרָחוֹק,</p>

<p>זֶה הָאַדְמוֹנִי, יְפֵה־עָיִן —</p>

<p> מַרְדוּת וּמְזִמָּה בּוֹ יָצוּק.</p>

<p>יָטִיל בּוֹ כִּידוֹן וְיַחֲטִיא,</p>

<p> יִרְדְּפֵהוּ בְּמִדְבָּר וּמְעָרוֹת,</p>

<p>וּבֶן־יִשַׁי יִתְחַמֵּק וְיָשׁוּב,</p>

<p> יַעֲשֶׁה מַעֲשֵׂהוּ בַּמַּחְשָׁךְ.</p>

<p>בְּבוֹא אֵיד־פִּתְאֹם יִתַּמָּם,</p>

<p> יְשַׁנֶּה טַעְמוֹ, יִתְרַפֵּס;</p>

<p>כְּצִפּוֹר מִפַּח כֵּן יִתְמַלֵּט,</p>

<p> יִשָּׁמֵט כְּדָג מֵרֶשֶׁת.</p>

<p>יְרַמֶּה אֶת כֹּהֲנֵי־נֹב —</p>

<p> חֶרֶב לוֹ יִתְּנוּ וָלֶחֶם</p>

<p>וְשָׁאֹל לוֹ בְּאוּרִים וְתֻמִּים</p>

<p> וְעָשׁה אֶת כֻּלָּם בְּנֵי־מָוֶת.</p>

<p>בֵּית אוֹיֵב בְּגַת יִשְׁאַל מַחֲסֶה,</p>

<p> אֶל מוֹאָב יָנוּס לְעֶזְרָה,</p>
</blockquote>

<blockquote>
<br />
</blockquote>

<blockquote>
<p>יִהְיֶה לְשׁוֹסֶה בַּמִּדְבָּר</p>

<p>  וְכָל בְּנֵי־בְלִיַּעַל — מֵרֵעָיו.</p>

<p>מִגּוֹזְזֵי־צֹאן יִדְרשׁ חֵלֶק,</p>

<p> לֹא יִתְּנוּ — אָז יָרֶק חֲנִיכָיו;</p>

<p>יַעֲלֶה לְהַכְרִית אֶת נָבָל,</p>

<p> כִּי הִקְשָׁה אֶת לִבּוֹ וְלֹא נָתָן.</p>

<p>אִשָּׁה תְכַפֵּר אֶת פָּנָיו</p>

<p> בְּצִמּוּקִים וּדְבֵלִים וְיֶחְדָּל;</p>

<p>תַּחֲנִיף לְרֹאשׁ גְּדוּד־מְרֵעִים,</p>

<p> תְּחָרֵף אֶת בַּעְלָהּ לְרַגְלָיו.</p>

<p>יִתֵּן בָּהּ עֵינָיו — תִּכָּנַע,</p>

<p> רוֹשׁ תִּתֵּן לְנָבָל וַיָּמֹת;</p>

<p>בָּא דָּוִד וַיִּירַשׁ רְכוּשׁוֹ,</p>

<p> אָסַף אַלְמָנָתוֹ אֶל בֵּיתוֹ.</p>

<p>יִשְׁמַן וְיֶעֱשַׁר וְיֶחֱזַק,</p>

<p> בָּזַז כָּל שִׁבְטֵי הַמִּדְבָּר;</p>

<p>יִשְׁלַח מַתָּנוֹת לַקֵּינִי,</p>

<p> יְשַׁחֵד הַיְרַחְמְאֵלִי מִשֻּׁדּוֹ;</p>

<p>יִקְנֶה אֶת לִבָּם בָּאֶשְׁכָּר,</p>

<p> פֶּן יְגַלּוּ מַחֲבוֹאָיו לַמֶּלֶךְ.</p>
</blockquote>

<blockquote>
<br />
</blockquote>

<h2 id="ד">ד</h2>

<blockquote>
<p>עַל מוֹת שָׁאוּל בְּקוֹל יִתְאַבֵּל,</p>

<p>  בִּפְנֵי קָהָל וָעָם יִשְׁפֹּךְ דִּמְעָה</p>

<p>וּלְבָנָיו כִּזְאֵב יֶאֱרֹב,</p>

<p> יִטְרֹף זַרְעוֹ וְיִבְכֶּה.</p>

<br />

<p>לֹא זָכַר חַסְדֵי יוֹנָתָן,</p>

<p>  הַנֶּאֱהָב בְּחַיָּיו וּבְמוֹתוֹ,</p>

<p>וְאֶת שְׁבוּעַת שָׁאוּל הִשְׁבִּיעוֹ:</p>

<p> בַּל יַשְׁמִיד זַרְעוֹ אַחֲרָיו.</p>

<p>אֶחָד אֶחָד יִשְׁחָטֵם,</p>

<p> מְרַצְּחֵי־סֵתֶר יִדְקָרוּם,</p>

<p>וּמִיכַל אֲסוּרָה בְּבֵיתֹו,</p>

<p> יִקְרָעֶנָּה מִזְּרוֹעוֹת בֶּן־לַיִשׁ</p>

<p>פֶּן יִתְלוּ בָּהּ תִּקְווֹת בֵּית־שָׁאוּל</p>

<p> תֵּשֵׁב שׁוֹמֵמָה בַּמְּצוּדָה,</p>

<p>רוֹאָה בְּאָבְדַן אַחֶיהָ,</p>

<p> בּוֹכָה וְהוֹשֵׁעַ לֹא תוּכָל;</p>

<p>יוֹנָה סוֹעֲרָה, לֹא־נֻחָמָה,</p>

<p> אֲבוּדָה בֵּין נָשָׁיו, פִּילַגְשָׁיו.</p>

<p>תִּרְאֶנּוּ בַּחַלּוֹן בְּרַקְּדוֹ, —</p>

<p> הַגִּבּוֹר מֵעֵמֶק־רְפָאִים,</p>

<p>אֵפוֹד־בַּד חָגוּר בְּמָתְנָיו,</p>

<p> יְכַרְכֵּר כְּאַחַד הָרֵיקִים,</p>

<p>בַּעֲבוּר מְשֹׁךְ לֵב הָאֲסַפְסוּף,</p>

<p> תְּהִלּוֹת אִמָּהוֹת לִשְׁמוֹעַ.</p>

<p>גְּאוֹן בַּת־מֶלֶךְ בָּהּ הֻצַּת,</p>

<p> הוֹכִיחַתְהוּ וְהוּא יָשִׁיב חֲרָפוֹת;</p>

<p>&quot;אֲדֹנָי בָּחַר בִּי מֵאָבִיךְ</p>

<p> וַאֲנִי לֹא אֲצַחֵק לְפָנָיו?</p>

<p>שְׁבִי בַיִת וּמָלְכִי לְבַדֵּךְ!&quot;&#8230;</p>

<p> וְלֹא יָסַף לְדַעְתָּהּ עַד מוֹתָהּ.</p>
</blockquote>

<blockquote>
<br />
</blockquote>

<h2 id="ה">ה</h2>

<blockquote>
<p>אַבְנֵר כִּי הוּמַת יִתְחַפֵּשׂ,</p>

<p>  יִתְאוֹנֵן בְּאָזְנֵי צִבְאוֹתָיו;</p>

<p>כִּי רַךְ הוּא, מָשׁוּחַ בְּעַמּוֹ</p>

<p> וּבְנֵי־צְרוּיָה חַטָּאִים וְקָשִׁים.</p>

<p>כְּאַחַת הַמְקוֹנְנוֹת יַעֲשֶׂה,</p>

<p> כַּבּוֹכוֹת בְּשַׁעֲלֵי־שְׂעוֹרִים,</p>

<p>חֶרֶב הוּחַדָּה בֵּין מַדָּיו</p>

<p> וּפִיו מְקוֹר הֶגֶה וְחֻמְלָה;</p>

<p>אוֹרְבוֹת עֵינָיו בְּדָמְעָן,</p>

<p> מָוֶת יְצַוֶּה בְּאָבְלוֹ.</p>

<p>עֲמָשָׂא יִדָּקֵר — לֹא חָטָא,</p>

<p> בֶּן־נֵר כִּי יֵהָרֵג — לֹא יִרְשָׁע.</p>

<p>שְׂכִירָיו הַכְּרֵתִי וְהַפְּלֵתִי,</p>

<p> עֲרֵלִים יַזְעִיק לְעָזְרוֹ;</p>

<p>בְּכֶסֶף־גְּזֵלָה יִשְׂכְּרֵם,</p>

<p> יַמְשִׁילֵם עַל מוּלֵי־עָרְלָה.</p>

<p>וְהוּא נְעִים זְמִירוֹת־יִשְׂרָאֵל,</p>

<p> יִשְׁפֹּךְ דָּם, יָעִיר כִּנּוֹר.</p>
</blockquote>

<blockquote>
<br />
</blockquote>

<h2 id="ו">ו</h2>

<blockquote>
<p>אַךְ עָצְמוּ עַד שָׁמַיִם תְּכָכָיו</p>

<p>  וְעַד שְׁאוֹל תּוֹעֲבוֹתָיו הִגִּיעוּ;</p>

<p>בְּשָׁכְבוֹ אֶת אֵשֶׁת אוּרִיָּה,</p>

<p> לְקָחָהּ וְהִיא מִתְקַדֶּשֶׁת.</p>
</blockquote>

<blockquote>
<p>בְּעַד מַלְכּוֹ נִלְחַם הַחִתִּי,</p>

<p>  בְּעַד עַם־אֱלֹהִים חֵרֵף נַפְשׁוֹ,</p>

<p>וְזֶה שָׁחַט כִּבְשָׂתוֹ, לֹא חָמָל,</p>

<p> שָׂם בְּרֹאשׁ עַבְדּוֹ אֶת דָּמָהּ.</p>

<p>יִשְׁלָחֵהוּ לְכַסּוֹת נַאֲפוּפָיו,</p>

<p> יַכֵּהוּ וַיָּמֹת כִּי מֵאֵן.</p>

<p>אֶל חוֹמַת בְּנֵי־עַמּוֹן יַקְרִיבוֹ,</p>

<p> יַשְׁחִיתוֹ עִם רֵעָיו בְּנֵי־חָיִל;</p>

<p>זֶה מְחִיר מִשְׁכַּב־דּוֹדִים אֶחָד</p>

<p> יִשְׂרָאֵל יְשַׁלֵּם לְדָוִד.</p>

<br />

<p>אָז יִשְׁטֹף הַדָּם, יַכְתִּים אָרֶץ</p>

<p> וְעַד נָתָן הָרוֹאֶה הִגִּיעַ,</p>

<p>הַמְכַסֶּה כָּל פְּשָׁעָיו תָּמִיד —</p>

<p> הַפַּעַם לֹא אָבָה סָלוֹחַ;</p>

<p>יְנַסֵּהוּ בְּמָשָׁל, יְיַסְּרוֹ.</p>

<p> וְזֶה יֵבְךְּ תַּמְרוּרִים וְיֹאכַל</p>

<p>אֶת כִּבְשַׂת הָרָשׁ הָעֲשׂוּיָה,</p>

<p> עַד שָׂבְעוֹ וְהוֹלִיד בֶּן־זְנוּנִים.</p>

<p>יֵרָגֵן הָעָם לְמִשְׁפְּחוֹתָיו,</p>

<p> וְהַקּוֹל מִבֵּית־דָּוִד מְבַשֵּׂר;</p>

<p>כִּי נִגַּף הַיֶּלֶד וַיָּמֹת,</p>

<p> כִּי הֶעֱבִיר הַמֶּלֶךְ אֶת שַׂקּוֹ,</p>

<p>כִּי בָא בֵּית־אֲדֹנָי וַיִּשְׁתָּחוּ,</p>

<p> כִּי רָצָה אֱלֹהִים אֶת עֲווֹנוֹ.</p>

<p>אַךְ שֵׁנִית, בְּעוֹד מוֹעֵד, יִוָּלֵד</p>

<p> הַיֶּלֶד הַנִּגָּף וַיֶּחִי,</p>

<br />

<p>יְדִידְיָה לוֹ קֹרָא וּשְׁלֹמֹה&#8230;</p>

<p>  לֹא הֶאֱמִין הָעָם וְלֹא הִשְׁלִים</p>

<p>כִּי יִבְגֹּד הַמֶּלֶךְ בְּחַגִּית</p>

<p> וּלְבֶן־שֵׁגָל יְצֻוֶּה הַכֶּתֶר —</p>

<p>לִילִיד גְּזוּלָה מֵאִישָׁהּ.</p>

<p> וְלֹא נַעֲשָׂה כָּזֹאת בְּיִשְׂרָאֵל</p>

<p>לְמִן יְמֵי סְדוֹם וַעֲמוֹרָה</p>

<p> וּמִימֵי פִּילֶגֶשׁ בְּגִבְעָה.</p>
</blockquote>

<blockquote>
<br />
</blockquote>

<h2 id="ז">ז</h2>

<blockquote>
<p>הָשְׁמַד וַיִּדַּל בֵּית־שָׁאוּל, —</p>

<p>  אָז יַשְׁאִיר לְחֶסֶד שֻׁלְחָנוֹ</p>

<p>אֶת מְפִיבשֶׁת — אִישׁ בָּזוּי,</p>

<p> פִּסֵּחַ שְׁתֵּי רַגְלָיו וְחָנֵף,</p>

<p>לִהְיוֹתוֹ תָּמִיד לְפָנָיו</p>

<p> וְלֹא יִפְסַח אָנֶה וְאָנָה,</p>

<p>לִזְרֹעַ מְבוּכוֹת בִּיהוּדָה</p>

<p> וּלְהַזְכִּיר אֶת גֶּזֶל הַמְּלוּכָה.</p>

<p>הֵקִים אֶת צִיבָה הָעֶבֶד</p>

<p> לִשְׁמֹר אֶת צַעֲדֵי אֲדוֹנוֹ,</p>

<p>לְחַלֵּק הַשָּׂדֶה וּלְהָבִיא</p>

<p> דִּבָּתוֹ אֶל אָזְנֵי הַמֶּלֶךְ&#8230;</p>

<p>אַךְ כְּבָר יָצָא הַקֶּצֶף בָּאָרֶץ,</p>

<p> אָחֲזָה אֵשׁ־רֶשַׁע בַּכִּסֵּא,</p>

<p>לָמְדוּ בָנִים מֵאֲבִיהֶם</p>

<p> וְכֵן עָשׂוּ. הִגְדִּילוּ לַעֲשׂוֹת.</p>

<br />

<p>עִנָּה אַמְנוֹן אֲחוֹתוֹ</p>

<p>  וְאָחִיו אַבְשָׁלוֹם הִכָּהוּ,</p>

<p>בָּחַל בִּסְלִיחַת אָבִיהוּ,</p>

<p> בְּמַעֲלָלָיו וּנְגִינוֹת כִּנּוֹרוֹ.</p>

<p>רָאָה כִּי הִרְחִיק אֶת בָּנָיו,</p>

<p> כִּי נִשְׁבַּע לְאֵשֶׁת־אוּרִיָּה</p>

<p>לְטַמֵּא אֶת כִּסְאוֹ אַחֲרָיו,</p>

<p> לְהוֹשִׁיב בֶּן־זָרָה בִּמְקוֹמָם,</p>

<p>נִעֵר תַּלְתַּלָּיו אַבְשָׁלוֹם,</p>

<p> כְּאַרְיֵה בְּזַנְּקוֹ לַטָּרֶף;</p>

<p>שָׁכַב אֶת פִּילַגְשֵׁי אָבִיו</p>

<p> לְעֵינֵי כָל אַנְשֵׁי יְהוּדָה.</p>

<p>יוֹם אֶחָד נִבְאַשׁ בֶּן־יִשַׁי,</p>

<p> תְּשׁוּעוֹת וּגְבוּרוֹת נִשְׁכָּחוּ,</p>

<p>גֵּרְשׁוּהוּ מִגְּבוּלוֹת צִיּוֹן</p>

<p> וַיֵּלֶךְ הָלֹךְ וּבָכֹה,</p>

<p>שְׁאֵרֵי־בְשַׂר שָׁאוּל יָעֵזוּ,</p>

<p> עָפָר יְעַפְּרוּ בְּפָנָיו.</p>
</blockquote>

<blockquote>
<br />
</blockquote>

<h2 id="ח">ח</h2>

<blockquote>
<p>אַךְ הוּמַת הַבֵּן הַמִּתְקוֹמֵם —</p>

<p>  אֶל עִירוֹ שָׁב אָבִיו כְּגַנָּב,</p>

<p>בְּהַבְטָחוֹת שָׁוְא וּבְמִרְמָה,</p>

<p> בְּלִי חֵפֶץ אִתּוֹ יַשְׁלִימוּ.</p>

<p>מְשֻׁקָּץ בִּשְׁכֶם וּבְחֶבְרוֹן</p>

<p> וּבְרִבֲבוֹת אַלְפֵי אֶפְרַיִם, —</p>

<p>יִפְנוּ לוֹ עֹרֶף, יִבְזוּהוּ,</p>

<p>  יִלְעֲגוּ: &#8220;רְאֵה בֵּיתְךָ, דָּוִד!&#8221;</p>

<p>שֶׁבַע בֶּן־בִּכְרִי יִתְנַשֵּׂא,</p>

<p> יִתְמוֹטֵט הַכִּסֵּא עוֹד פָּעַם;</p>

<p>תָּחֹג הַמְּלוּכָה, תָּנוּעַ</p>

<p> כְּסִירָה בֵּין מִשְׁבְּרֵי־זָעַם.</p>

<p>יָרֵא בֶּן־יִשַׁי לְנַפְשׁוֹ,</p>

<p> לֹא יִבְטַח בַּמְּצוּדָה, לֹא יִשְׁקֹט,</p>

<p>עַד תִּתּוֹ בִּידֵי הַגִּבְעוֹנִים</p>

<p> אֶת פְּלֵיטַת בֵּית שָׁאוּל וְזַרְעוֹ.</p>

<p>הוּמְתוּ, בִּידֵי עַבְדֵי־עֲבָדִים,</p>

<p> בְּנֵי רִצְפָּה וּמִיכַל הָרַכִּים,</p>

<p>הוּקְעוּ וַיִּהְיוּ מוּקָעִים</p>

<p> עַד שְׁפָךּ עֲלֵיהֶם מֵי־גֶשֶׁם.</p>

<p>עוֹף הַשָּׁמַיִם צוֹרֵחַ</p>

<p> וְרִצְפָּה צוֹרַחַת לְגָרְשׁוֹ,</p>

<p>שָׂמָה לֵילוֹת כַּיָּמִים,</p>

<p> כִּזְאֵבָה תְּיַלֵּל מוּל זְאֵבִים.</p>

<p>וְלֹא נֶעֶשְׂתָה כַּנְּבָלָה הַזֹּאת!..</p>

<p> לְמַעַן יִרְאֶה יִשְׂרָאֵל וְיִזְכֹּר,</p>

<p>כִּי אֵין עוֹד יוֹרֵשׁ לְשָׁאוּל</p>

<p> וּלְבֶן־קִישׁ לֹא נִשְׁאַר זֵכֶר.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38609">https://benyehuda.org/read/38609</a></div></body></html>