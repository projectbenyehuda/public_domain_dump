<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִנְחַת־קְנָאוֹת</title>
	<meta name="author" content="זלמן שניאור"/>
</head>
<body>

<h2 id="א">א</h2>

<blockquote>
<p>עוּרָה, עוּרָה, כִּנּוֹרִי!</p>

<p>  בְּטֶרֶם הָשְׁמַד בֵּית־אַחְאָב,</p>

<p>כֹּהֲנֵי־עָווֹן בְּבֵית־אֵל —</p>

<p>  כָּכָה הוּשַׁר בָּאָרֶץ:</p>

<p>נוּדוּ לַכַּרְמְלִית הַיָּפָה —</p>

<p>  כִּשְׁבוּיַת־חֶרֶב מוּבָלָה!</p>

<p>בַּעְלָהּ זָקֵן. וְהוּא קִנֵּא אוֹתָהּ</p>

<p>  לְנָזִיר בָּא מִן הֶהָרִים.</p>

<p>רֵיחַ כַּרְמֶל בְּשׁוּלָיו,</p>

<p>  בְּשׂוֹרַת־יָם בְּעַפְעַפָּיו.</p>

<p>אֶת בַּת־עִירוֹ פֹּה מָצָא,</p>

<p>  וְרֵיחַ הָרִים עֲבָרָם;</p>

<p>בְּתַלְתַּלָּיו הֵרִיחָה</p>

<p>  וְלֹא יָדְעָה עוֹד נַפְשָׁהּ.</p>

<p>פְּרוּמַת צַמָּה וּבֶגֶד</p>

<p>  הִיא מוּבֶלֶת לַמִּקְדָּשׁ;</p>

<p>יְחֵפָה תִּדְרֹךְ עַל שַׁיִשׁ,</p>

<p>  מִנְחַת־שְׂעוֹרִים בִּזְרוֹעָהּ.</p>

<p>כֹּהֵן בֵּית־אֵל זְעוּם עַיִן,</p>

<p>  כְּלַוּוֹת קָרְבָּן, יְלַוֶּנָּה;</p>

<br />

<p>יַעֲטֹף פָּנֶיהָ בִּשְׂעָרָהּ,</p>

<p>  יָסֹךְ לִבָּהּ הָעֵירֹם;</p>

<p>בְּנֵי־כֹהֲנִים בַּל יִרְאוּ</p>

<p>  וְלֹא יִתְאַוּוּ יָפְיָהּ.</p>

<p>הוּא כְּבַעְלָּהּ יְקַנֵּא לָהּ,</p>

<p>  תְּאֵבֵי־עַיִן יְקַלֵּל;</p>

<p>הַהוּא יוֹאֵל וִירַחֵם,</p>

<p>  בְּהַשְׁקוֹת אוֹתָהּ מְרוֹרִים?</p>

<p>יַחֲלִיף רַעַל בִּשְׁחֵלֶת,</p>

<p>  יִשְׂחַק מָר־דְּרוֹר בַּמַּיִם?</p>

<p>אוֹ רוֹשׁ אַכְזָר עִם עָפָר</p>

<p>  יִטְחַן, יִתֵּן בַּכֶּלִי?</p>

<p>יִמְחַק שֵׁם אֱלֹהֵי־קְנָאוֹת</p>

<p>  אֶל מֵי־מָוֶת לְקַדְּשָׁם?</p>

<p>לַנְפִּיל חַמּוּקֵי הַיָּרֵךְ,</p>

<p>  לַצְבּוֹת בֶּטֶן־נְעוּרִים.</p>
</blockquote>

<blockquote>
<br />
</blockquote>

<h2 id="ב">ב</h2>

<blockquote>
<p>נִשְׂאָה עֵינַיִם חֲרֵדוֹת,</p>

<p>  רָאֲתָה שׁוֹפְטָהּ בְּזַעְפּוֹ</p>

<p>וּבְשָׂפָה רָפָה מִלֵּלָה:</p>

<p>  &#8220;חוּס־נָא, טְהוֹרָה אָנֹכִי!&#8221;</p>

<p>— הַאִם לִי תִּשָּׁמֵעִי? —</p>

<p>  חֶרֶשׁ לָחַשׁ הַכֹּמֶר, —</p>

<p>אִם אֲכַסֵּךְ בִּכְנָפִי,</p>

<p>  בְּאֵפוֹד־כֹּהֵן מְקֻטָּר?</p>

<br />

<p>עָנְתָה: &quot;לְךָ אִשָּׁמֵעַ</p>

<p>  אִם תֵּאָסֵף חֶרְפָּתִי&#8230;&quot;</p>

<p>לָקַח עָפָר מִקַּרְקַע,</p>

<p>  מִתַּחַת לְעֵגֶל־הַזָּהָב:</p>

<p>כָּתַב אָלָה עַל לוּחַ,</p>

<p>  וְאֶל הַמַּיִם הַמְאָרְרִים</p>

<p>מָחַק, טָרַף עִם עָפָר,</p>

<p>  וְכֹה הִשְׁבִּיעַ קָרְבָּנוֹ:</p>

<p>אִם שִׁקַּרְתְּ לִי&#8230;תָּמוּתִי!</p>

<p>  עָנְתָה: &#8220;אָמֵן וְאָמֵן!..&#8221;</p>
</blockquote>

<blockquote>
<br />
</blockquote>

<h2 id="ג">ג</h2>

<blockquote>
<p>שָׁתְתָה, צָנְחָה לָאָרֶץ.</p>

<p>  אָץ הַכֹּהֵן, הֱקִימָהּ:</p>

<p>— אִם בִּדְבָרֵךְ תַּעַמְדִי</p>

<p>  תְּהִי לְאַלְפֵי רְבָבָה,</p>

<p>אָז יְקַלְּעוּ פַּרְעוֹת רֹאשָׁהּ,</p>

<p>  בִּפְתִיל־תְּכֵלֶת יְקַשְּׁרוּן;</p>

<p>עַד בֵּית בַּעְלָהּ יְנַהֲגוּהָ,</p>

<p>  יַשְׁכִּיבוּהָ בְּרִנָּה:</p>

<p>&quot;אִם טָהַרְתְּ — אַל תִּפְחָדִי,</p>

<p>  תְּהִי לְאַלְפֵי רְבָבָה!..&quot;</p>
</blockquote>

<blockquote>
<br />
</blockquote>

<blockquote>
<p>בּוֹכָה מַר הָעֲנִיָּה,</p>

<p>  אַךְ בַּעֲשַׁן־דִּמְעוֹתֶיהָ</p>

<p>פְּנֵי הַנָּזִיר יַזְהִירוּ&#8230;</p>

<p>  צַחוּ פָּנָיו מֵחָלָב,</p>
</blockquote>

<blockquote>
<br />

<p>רֵיחַ כַּרְמֶל לִשְׂעָרוֹ,</p>

<p>  בְּרַק הַיָּם בְּעַפְעַפָּיו.</p>

<p>וּלְעֻמָּתוֹ הַכֹּהֵן</p>

<p>זוֹעֵף, מַזְכִּיר שְׁבוּעָתָהּ:</p>

<p>אִם שִׁקַּרְתְּ לִי — תָּמוּתִי,</p>

<p>  תִּשָּׁמְעִי — כֵּן תַּפְרִיחִי.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38611">https://benyehuda.org/read/38611</a></div></body></html>