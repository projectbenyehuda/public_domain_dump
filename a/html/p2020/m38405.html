<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[שָׁלוֹם רַב מִפִּי אֵל שַׁדָּי] (שִׁיר פְּתִיחָה לְסֵפֶר חַכְמֹנִי)</title>
	<meta name="author" content="שבתי דונולו"/>
</head>
<body>

<p>[נולד באוֹרִיָּה בשנת 913, מת אחר שנת 982]</p>

<blockquote>
<br />
</blockquote>

<blockquote>
<p><strong>שִׁיר פְּתִיחָה לְסֵפֶר חַכְמֹנִי</strong></p>
</blockquote>

<br />

<blockquote>
<p>שָׁלוֹם רַב מִפִּי אֵל שַׁדָּי</p>

<p>בְּרָכוֹת וְנֶחָמוֹת טוֹבוֹת עַד-בְּלִי-דָי</p>

<p>תָּבֹאנָה לְכָל-מִי שֶׁיִּכְתֹּב זֶה סֵפֶר לִמּוּדָי</p>

<p>יוֹשִׁיעֵהוּ אֵל אִם יִכְתְּבֵהוּ בְּשֵׁם שַׁבְּתָי</p>

<p>בְּלִי לִמְחוֹת שְׁמִי מִזֶּה סֵפֶר סוֹדָי</p>

<p>רַק לִכְתֹּב שְׁמִי בֶּן-יְדִידָי</p>

<p>אָז יֵחָשֵׁב לוֹ כִּנְתִינַת מַשְׂכֻּרְתִּי בְּוַדָּאי</p>

<p>בִּין יָבִין יְגִיעִי שֶׁיָּגַעְתִּי בְּכָל-מְאוֹדָי</p>

<p>רִשְׁמֵי חָכְמָתִי לְלַמֵּד לֹא חַסְתִּי בְמַחֲמַדָּי</p>

<p>הַאֻמְנָם עַל-זֶה רָאוּי הַלּוֹחֵם בְּלֶחֶם חֲמוּדָי</p>

<p>מַאֲמַר פִּי לְקַיֵּם וְלִכְתֹּב בִּכְתַב יָדָי</p>

<p>חֶסֶד יַעֲשֶׂה מִלְּהַבְזוֹת לְהִתְלַמֵּד מִשְּׁמִי שֶׁקְּרָאוּנִי יוֹלְדָי</p>

<p>זָכֹר יִזְכֹּר הַכָּתוּב הִשְׂכַּלְתִּי מִכָּל-מְלַמְּדָי</p>

<p>קִנְאָה יַרְחִיק מִלִּבּוֹ מִלְּשַׁלֵּם רָעָה תַּחַת חֲסָדָי.</p>

<br />
</blockquote>

<blockquote>
<p>הוּא הֶחָפֵץ לִשָּׂא בְרָכָה מֵאֵת יְיָ</p>

<p>וּצְדָקָה מֵאֱלֹהֵי יִשְׁעִי כִּדְבַר חִנּוּנָי</p>

<p>אָזֹן יַאֲזִין לִכְתֹּב תְּחִלָּה חֲרוּזַי וְתִקּוּנָי</p>

<p>דִּבְרֵי הַסֵּפֶר וְחָכְמוֹתָיו בָּאַחֲרוֹנָה לִכְתֹּב כְּעִנְיָנָי</p>

<p>וְעַל-זֶה הֲעִירוֹתִי בַּחֲפֵצִים לִרְשֹׁם סֵפֶר הֶגְיוֹנָי</p>

<p>נְאֻמַּי אִם לֹא יְקַיְּמוּ שׂוֹפֵט צֶדֶק יָדִין דִּינָי</p>

<p>וְיִנְקֹם נִקְמָתִי מֵהֶם אֵל נְקָמוֹת יְיָ</p>

<p>לֹא יֹאבֶה יְיָ סְלֹחַ לָהֶם עַל-עֶלְבּוֹנָי</p>

<p>וְחָכְמָתָם יָשִׁיב לְאָחוֹר מִלְּהָבִין בְּסוֹד יְיָ</p>

<p>הוֹדָם וַהֲדָרָם יַשְׁפִּיל בִּגְזֵרַת יְיָ</p>

<p>נִיב שִׂפְתוֹתֵיהֶם לֹא יִתְקַיֵּם בֵּין-עַם יְיָ</p>

<p>וְיִמָּחוּ מֵאֶרֶץ חַיִּים אִם יִמְחוּ פִּיּוּטֵי זִכְרוֹנָי</p>

<p>לִבְאֵר שַׁחַת יֵרְדוּ חַיִּים כַּנִּצָּבִים עַל-עַם יְיָ</p>

<p>דְּבָרַי אֵלֶּה אִם יִמְאֲסוּ מִלְּכָתְבָם בְּסֵדֶר שִׁנּוּנָי</p>

<p>מָאֹס יִמְאֲסֵם אֱלֹהַי אִם לֹא יָחוּסוּ לְבִזְיוֹנָי</p>

<p>אַךְ בְּכָל-זֹאת בַּיְיָ אֱלֹהַי שַׁמְתִּי בִטְחוֹנָי</p>

<p>וְהוּא יְשָׁלֵּם שְׂכַר יְגִיעִי שֶׁיָּגַעְתִּי רֹב שָׁנָי</p>

<p>רֵאשִׁית חָכְמָה סוֹדָם לְפַעֲנֵחַ לִירֵאֵי יְיָ</p>

<p>סוֹדוֹת סְפָרִים סְתוּמִים חֲתוּמִים וַעֲמוּקִים לְפָרֵשׁ יוֹתֵר מִקַּדְמוֹנָי</p>

<p>חֲסָדָיו הַנֶּאֱמָנִים יְנַחֲמוּנִי מִכָּל-אַנְחוֹתַי וִיגוֹנָי</p>

<p>זֵכֶר יָד וְשֵׁם טוֹב יִתֶּן-לִי בְּבֵיתוֹ וּבִקְהַל יְיָ</p>

<p>קִנְיַן רֵאשִׁית דַּרְכּוֹ יַנְחִיל לְבָנַי וְלִבְנֵי בָנָי.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38405">https://benyehuda.org/read/38405</a></div></body></html>