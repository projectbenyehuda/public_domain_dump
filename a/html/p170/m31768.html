<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּזָכְרִי כִּי יְצָאוּנִי</title>
	<meta name="author" content="משה אבן עזרא"/>
</head>
<body>

<p>אל שלמה</p>

<blockquote>
<br />
</blockquote>

<blockquote>
<p>בְּזָכְרִי כִּי יְצָאוּנִי יְלָדַי / וְכִי בִי נֶהְפְּכוּ חִנָּם יְדִידָי</p>

<p>וְכִמְעַט קָט מְעִילַי מַעֲלוּ בִי / בְּלִי פֶשַׁע וּבָגְדוּ בִי בְגָדָי,</p>

<p>וְכִי הֵעִיף זְמָן עֵינוֹ בְהוֹדִי / וְאֵינֶנּוּ וְעָפוּ מַחֲמֻדָּי,</p>

<p>וְיָמִים בָּחֲרוּ בַּלּוֹת בְּחוּרַי / וְאָסְרוּ לֶאֱסֹר שֹׁרֶשׁ צְעָדָי,</p>

<p>לְהָתִיר סוֹד תְּעוּדָה סָר לְבָבִי / וְלַתִּיר מֵיתְרֵי הַשְׂכֵּל בְּיָדָי,</p>

<p>וְלָרִיק אֶת־מְטַר לֶקַח וְרַוּוֹת / צְמֵאֵי הַנְּפָשִׁים עַד בְּלִי דָי,</p>

<p>וְעַל נַפְשִׁי לְבַל תִּשְׂטֶה וְרַגְלִי / לְבַל תִּטֶּה זְמָמַי הֵם פְּקִידָי.</p>

<p>וְאִם חָכְמָה וְתֻמָּה כַּאֲדֹנַי / הֲלֹא גֵוָה וְתַאְוָה כַעֲבָדָי,</p>

<p>וְלוּ אַכְתִּיר בְּיָרֵחַ וְיִהְיוּ / בְּנוֹת עַיִשׁ לְהִתְפָּאֵר צְמִידָי,</p>

<p>וְלוּ גַּלְגַּל יְאַו לָפִיר עֲצָתִי / אֲזַי יִתְגּוֹדְדוּ עָלָיו גְּדוּדָי,</p>

<p>וְרַעְיוֹנַי כְּמוֹ עֵינַי, וּמִירֹא / מְצוֹדֵי הַזְּמָן רָמוּ מְצוּדָי.</p>
</blockquote>

<blockquote>
<p>וְאוֹמֶרֶת: ״חֲמָדוּךָ מְאוֹרִים״ / עֲנִיתִיהָ: אֲבָל חָמְדוּ חֲסָדָי,</p>
</blockquote>

<blockquote>
<p>וְקִרְאוּנִי עֲלֵי דוֹדֵי שְׁלֹמֹה / אֲשֶׁר הִתְעָרְבוּ מֵאָז בְּדוֹדָי,</p>

<p>וְזִכְרוּ אִם אֱהִי מַזְכִּיר יְשַׁלַּח / לְיַד אַפִּי כְּפָרַי עִם נְרָדָי,</p>

<p>וְיוֹם אֶשָּׂא בְּדוֹדַי רֹאשׁ אֱמוּנִים / מְצָאתִיהוּ יְסוֹד מִסְפַּר פְּקוּדָי,</p>

<p>וְאִם אֶקְרָא אֲלֵיהֶם: מִי לְנַפְשִׁי! – / לְבַדּוֹ יֶאֱתֶה אֵלַי וְעָדָי,</p>

<p>וְאִם אֶצְעַק בְּעַד כּוֹרְתֵי בְרִיתִי: / עֲלוּ אַחַי וְהֵאָסְפוּ חֲסִידָי! –</p>

<p>כְּטַל מַשְׁכִּים יְהִי חַסְדָּם, וְדוֹדֵי / שְׁלֹמֹה אֶקְרְאָה מֵהֶם שְׂרִידָי.</p>

<p>שְׁתִיל צֶדֶק נְטַעְתִּיהוּ וְדִבְרֵי / שְׁלוֹמָיו הֵם כְּבִכּוּרֵי מְגָדָי,</p>

<p>וּמִכְתָּבוֹ צְרוֹר הַמֹּר לְאַפִּי / וְלָלִין בֵּין זְרוֹעוֹתַי וְשָׁדָי,</p>

<p>וּמַצְפּוּנֵי לְבָבוֹ אוֹת וּמוֹפֵת / עֲלֵי לִבִּי, וְהֵם דָנַי וְעֵדָי,</p>

<p>וְתַגְמוּלוֹ הֱיוֹת דָּתֵי בְרִיתִי / בְּעוֹדִי חַי כְּדָת פָּרַס וּמָדָי.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31768">https://benyehuda.org/read/31768</a></div></body></html>