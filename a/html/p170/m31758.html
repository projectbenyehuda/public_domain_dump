<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הֲשֶׁמֶשׁ בַּגְּבִיעִים</title>
	<meta name="author" content="משה אבן עזרא"/>
</head>
<body>

<p>אל משה</p>

<blockquote>
<p>הֲשֶׁמֶשׁ בַּגְּבִיעִים אוֹ לְהָבִים / וּמֵאֹדֶם, אֱמֹר, אוֹ דַם עֲנָבִים,</p>

<p>וּמִמַּיִם אֲשֶׁר קָפְאוּ אֲשִׁישִׁים / וְאִם מִמַּחֲצַב שֹׁהַם חֲצוּבִים?</p>

<p>יְלִיד שֹׂרֵק בְּתוֹכָמוֹ כְרוּחַ / לְחַיּוֹתָם וְהֵמָּה כַקְּרָבִים.</p>

<p>שְׁתִינוּהוּ וְעִמָּנוּ אֲנָשִׁים / קְרָאנוּם עֵת פְּקֹד בָּנִים אֲהוּבִים,</p>

<p>וּמִי צֵל הַהֲדַס נֶעְדַּר לְפָנָיו / יְהִי יֹשֵׁב בְּצִלֵּי הָעֲרָבִים,</p>

<p>וְאַרְיֵה לֹא יְהִי מֹצֵא נְמֵרִים / לְבַל יֹאבַד – יְהִי טֹרֵף כְּלָבִים,</p>

<p>וּמִתְחַקֶּה עֲלֵי שָׁרְשֵׁי פְעָמִים / לְאִישִׁים – כָּל יְמוֹתָיו הֵם עֲצָבִים,</p>

<p>וְעֵין רָצוֹן תְּהַרְאֵהוּ נְכֹחוֹת / וְעָבֵי אַף מְאוֹר צֶדֶק מְעִיבִים,</p>

<p>וְדוֹדֵי הָאֱמֶת הַיּוֹם מְעַטִּים / וְאִם הֵמָּה בְשֵׁם אֵמֻן נְקֻבִים,</p>

<p>אֲסַפֵּר בַּעֲדָם אִמְרֵי אֱמוּנָה / וְהֵמָּה דִבְּרוּ עָלַי כְזָבִים,</p>

<p>יְרַמּוּנִי בְצוּף אֹמֶר לְהַעְלִים / הֲכִי הֵם לִי מְרֵעִים אוֹ מְטִיבִים.</p>

<p>הֲלֹא יֶחְטָא זְמָן פַּעַם לְהַקְרִיב / אֲשֶׁר הִרְחִיק וְיַרְחִיק הַקְּרוֹבִים,</p>

<p>אֲשֶׁר תָּעוּ נְדִיבֵי הַחֲסָדִים / וְנָסוֹגוּ וּפָנוּ אֶל רְהָבִים.</p>

<p>נְגִידֵי מַאֲמָר אִמְרֵי חֲכָמִים / וְשָׂרֵי נֹזְלִים כַּפֵּי נְדִיבִים,</p>

<p>וְשִׁיר מֹשֶׁה, אֱמֶת, הוֹוֶה לְמֶלֶךְ / לְשִׁיר עֶרֶב בְּמִלָּיו הָעֲרֵבִים.</p>

<p>גְּבִיר יֹשֵׁב עֲלֵי חוּג הַתְּעוּדָה / וְיֹשְׁבֶיהָ לְפָנָיו כַּחֲגָבִים,</p>

<p>בְּפָנָיו זָרְחָה שֶׁמֶשׁ צְדָקָה / וְלָבְשָׁה עַל פְּנֵי כָל־שַׂר עֲרָבִים.</p>

<p>קְשֵׁה לֵב יוֹם קְרָב שֵׂכֶל וְרַכּוּ / אֲמָרָיו עַד לְבָב אַרְיֵה מְדִיבִים.</p>

<p>לְכָל מַחְלָה בְּפִיו מַרְפֵּא, וּמַלְקוֹשׁ / בְּעֵת יִמָּנְעוּ לַשְׁקוֹת רְבִיבִים,</p>

<p>וְהוּא יַכְאִיב לְבַב צָרָיו וּפִיהוּ / צֳרִי גִלְעָד לְרַפֵּא אֶת כְּאֵבִים,</p>

<p>וְגָנְבוּ יֹעֲצִים מֵי מַחְשְׁבוֹתָיו / וְלָהֶם מָתְקוּ מַיִם גְּנוּבִים,</p>

<p>וְיוֹם נִצָּב לְבָאֵר תַּעֲלוּמוֹת – / מְתֵי חָכְמָה לְעֻמָּתוֹ נְצִיבִים,</p>

<p>וְיוֹנֶה נֹהֲלֵי חָכְמַת חֲכָמִים / וְיַעְרִיב כָּל מְאוֹר צַחוֹת עֲרָבִים.</p>

<p>וְעֵטוֹ מִבְּלִי כָנָף יְעוֹפֵף / בְּתִתּוֹ אֶצְבְּעוֹתָיו לוֹ כְרֻבִים.</p>

<p>יְרִיבוּנִי בְּאַהְבָתוֹ פְתָאִים / עֲדֵי אֶשְׁחַק לְרַגְלוֹ הַמְּרִיבִים.</p>

<p>וְיוֹם מִתַּאֲוָה יֵצֵא לְבָבִי / כְּתָבָיו הֵם אֲשֶׁר אוֹתוֹ מְשִׁיבִים.</p>

<p>וְהֵא הֵלֶךְ דְּבַשׁ דּוֹדַי, יְחַו כִּי / יְאוֹרֵי הָאֲהָבִים לֹא חֲרֵבִים,</p>

<p>חֲרוּתִים הֵם עֲלֵי לֻחוֹת לְבָבִי / וְאַךְ מִזֶּה וּמִזֶּה הֵם כְּתֻבִים.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31758">https://benyehuda.org/read/31758</a></div></body></html>