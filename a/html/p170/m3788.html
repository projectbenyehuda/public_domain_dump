<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[אֵשׁ קָדְחוּ אוּרָיו וְלֹא נֻפָּחוּ]</title>
	<meta name="author" content="משה אבן עזרא"/>
</head>
<body>

<blockquote>
<p>אֵשׁ קָדְחוּ אוּרָיו וְלֹא נֻפָּחוּ / תוֹךְ מִזְרְקֵי בָרָד וְהִתְלַקָּחוּ –</p>

<p>אֵיךְ עָבְרוּ דָתָם עֲדֵי הִתְגּוֹדֲדוּ, / אֵיךְ חָלְפוּ חֻקָּם עֲדֵי נִסְפָּחוּ?</p>

<p>חֶמֶר אֲשֶׁר חָמַר וְלֹא נָמַר – כְּעֵין / אֹדֶם, וּמֵחָלָב גְּבִיעָיו צַחוּ.</p>

<p>עַל גַּרְגְּרוֹת הַכּוֹס עֲנָק מִגַּרְגְּרֵי / שֹׁהַם, וְכִמְעַט תֶּחֱזֵם – יִמָּחוּ.</p>

<p>תִּבְעַר חֲמָתוֹ בוֹ וְאַפּוֹ יֶחֱרֶה – / וּבְרֹךְ לְשׁוֹן מַיִם לְאַט יִסָּחוּ,</p>

<p>יִשַּׁק – וְיִשַּׁךְ, יַחֲלִיא – גַּם יַחֲלִים, / וּבְתַהֲפוּכוֹתָיו אֱנוֹשׁ יִשְׂמָחוּ,</p>

<p>נָפְלוּ נְפִילֵיהֶם הֲרוּגִים מִיְּדֵי/ יֶלֶד אֲחִי עָנֵר – וְלֹא רֻצָּחוּ!</p>

<p>יַכֵּם – וְלֹא יֶחְלוּ, וְיֶהֶלְמֵם – וְלֹא / יֵדְעוּ, וְעֵת קוּם – בַּעֲדוֹ יִצְוָחוּ:</p>

<p>כִּי נֶאֱמָנִים הֵם פְּצָעִים מִיְּדֵי / אוֹהֵב, וּפִשְׁעֵי שׁוֹגֲגִים – יִסְלָחוּ.</p>

<p>יֵמַר – וְכָל מָרֵי נְפָשִׁים יֶעֲרַב / לָהֶם, וְרִישָׁם אוֹבְדִים יִשְׁכָּחוּ,</p>

<p>יַעְשִׁיר מְתֵי חֶסֶר בְּלִי מַתָּן, וּמֵ- / אֵין הוֹן דְּמֵי אַנְשֵׁי עֳנִי יוּדָחוּ,</p>

<p>יַרְהִיב בְּמַרְאֵהוּ אֲשֶׁר יִנָּזְרוּ, / עַד יִמְאֲסוּ נִזְרָם וְיִתְגַּלָּחוּ.</p>

<p>נִשְׁמַת סְבוּאָיו – קִנְּמָן-בֶּשֶׂם, וְכַ-/ פֵּיהֶם – בְּאַבְקַת רוֹכְלִים רֻקָּחוּ,</p>

<p>שָתוּ, וְהַיּוֹתֵר כְּשֶׁמֶן טוֹב עֲלֵי / רֹאשָׁם לְהִתְעַדֵּן בְּיָד מָשָׁחוּ.</p>

<p>יַשְׁקֶה אֱלֹהִים הַזְּמוֹרָה מִמְּטַר / עֻזּוֹ וּבַדֶּיהָ – עֲדֵי יִצְלָחוּ</p>

<p>כִּי הֶאֱרִיכָה גִּיל אֲנָשִׁים קָצְרוּ / מַדֵּי שְׂשׂוֹנֵיהֶם וְלֹא סָרָחוּ,</p>

<p>יֵאָלְמוּ שִׂפְתֵי יְגוֹנוֹת מֵעֲנוֹת – / כַּאְשֶׁר גְּבוֹהָה הָעֲלִיצוּת שָׂחוּ.</p>

<p>מַשְׁקֶה, לְטֹש עֵינַי בְנָגְהוֹ, וַעֲלֵי / אָזְנַי קְרָא בִשְׁמוֹ – וְיִתְפַּתָּחוּ,</p>

<p>כַּאְשֶׁר בְּתָמְכוֹ נָעֲמוּ יָדַי, וּפִי / מָתַק, וְאַפַּי מָר דְּרוֹר יָרָחוּ.</p>

<p>מֵסַב כְּרָקִיעַ, וּמִזְרָקָיו כְּכוֹ-/כָבִים בְּכַפֵּי סוֹבֲבִים זָרָחוּ:</p>

<p>אָכֵן לְפִיהֶם עֵת פְּנוֹתָם לַעֲרֹב – / יָדָם וְלֶחְיֵיהֶם בְּזָהָב טָחוּ.</p>

<p>כָּבְדוּ – וְהֵם רֵקִים, וְהָעֵת מָלְאוּ – / קַלּוּ וְאֶל פִּיהֶם כְּעוֹף פָּרָחוּ!</p>

<p>כֵּן הַפְּגָרִים בַּנְּפָשִׁים נִמְצְאוּ – / קַלִּים, וּבִלְתָּם – אַרְצָה צָנָחוּ.</p>

<p>יָרוּם וְיִתְנַשֵּׂא לְבָבִי, בַּחֲזוֹת/ כּוֹסִי – לְרַגְלָיו הַכְּלִי יִשְׁתָּחוּ.</p>

<p>אֶקְרָא לְמֵרֵעַי לְהָרִיעַ עֲלֵי / נָהָר, וְאֶל אַחַי שְׁתוֹת עַל אָחוּ,</p>

<p>כִּי הַסְּתָיו עָבַר וְהֵנֵצוּ עֲצֵי / בֹשֶׂם וְצִצֵּי הַהֲדַס פָּרָחוּ.</p>

<p>חוּשׁוּ לְהִסְתּוֹפֵף בְּצֵל אָמִיר, וְעַל / שׁוֹשָׁן יְדֵי רוּחַ בְּגַן שָׁטָחוּ,</p>

<p>וַיִּתְּנוּ רֵיחַ עֲרוּגוֹת נָשְׁפוּ / רוּחוֹת נְשָׁפִים בָּם עֲדֵי נָפָחוּ.</p>

<p>כָּל עִלְגֵּי הָעוֹף לְמִינוֹ הֶחֱלִיף, / זָמִיר לְעֻמַּת נוֹגְנִים פָּצָחוּ.</p>

<p>בִּי הַמְּנַגֵּן הַמְּמַגֵּן מַחְשְׁבוֹת / עָצְבִּי וְתוּגָתִי – כְּצֵל יִבְרָחוּ!</p>

<p>כִּנּוֹר – דְּמוּת פַּעַם לְיַד פַּחַד בְּלִי / שׁוֹק, דָּבְקוּ יַחַד וְלֹא נֻתָּחוּ–</p>

<p>יִתַּר לְבָבִי אֶל יְתָרָיו, עֵת אֲשֶׁר / נָעוּ וְלִקְרָאתָם אֲחֵרִים נָחוּ.</p>

<p>אֶתְמַהּ לְהוֹד יָדָיו אֲשֶׁר הָדוּ וְעַל / קַו קָפְצוּ בִסְפָר וְגַם שֻׁלָּחוּ–</p>

<p>גִּיל הַנְּשָׁמוֹת הַנְּשַׁמּוֹת וַעֲלֵי / אִישִׁים אֲנוּשִׁים מִנְּגֹף פָּסָחוּ:</p>

<p>הַקּוֹל וְהַפֹּעַל בְּמוֹ מִשְׁקָל וְעַל / מִסְפָּר בְּמוֹפֵת הָאֱמֶת הֻנָּחוּ.</p>

<p>יִסָּגְרוּ דַלְתֵי אֲפֵל, אַךְ מִשְׁכְּנֵי / עֶלְיוֹן לְעֵינֵי יְדוּעִים נִפְתָּחוּ,</p>

<p>יַעְלוּ לְעוֹלָם הַנְּפָשִׁים מִבְּלִי / מַעְלוֹת וְנַחְלֵי הַיְקָר יִצְלָחוּ,</p>

<p>זַכּוּ שְׂעִפֵּיהֶם וְכִמְעַט יֹאמְרוּ: / רוּחוֹת מְשָׁרְתֵי אֵל עֲלֵיהֶם נָחוּ!</p>

<p>עִם תּוֹפְשֵׂי כִנּוֹר וְעוּגָב יִצְהֲלוּ / אוֹנִים, וְלָהֶם מִבְּכִי יִרְוָחוּ –</p>

<p>בִּלְתִּי כְאֵבִי עַל בְּנֵי אָבִי אֲשֶׁר / סָפוּ וּמוֹדָעַי אֲשֶׁר הֻדָּחוּ.</p>

<p>דִּמְעִי לְבַד חֻקִּי – וְהוּא נִשְׁקִי, וְאִם / מֵעַי בְּרֻבֵּי נוֹזְלָיו יִרְתָּחוּ.</p>

<p>עֵינַי בְדִמְעִי נִגְּרוּ מֵאֵין דֳּמִי / לִדְמִי יְמוֹתַי עִם תְּמוֹל אָרָחוּ</p>

<p>יִכְלוּ וְלִמְאֹד יֶחְמְרוּ מֵימָם, הֲכִי / אוֹתָם דְּמֵי עַיִן וְלֵב דָּלָחוּ</p>

<p>כַּמָּה שְׁאִלְתִּימוֹ לְהֵעָצֵר – וְלֹא / אָבוּ, וְיִסַּרְתִּים – וְלֹא נוֹכָחוּ,</p>

<p>וּבְשׁוּב שְׂעִפַּי מִבְּלִי תִקְוָה וְלֹא / אוֹן, עַל סְעִפֵּי הַדֳּמִי בָטָחוּ.</p>

<p>אָנוּד עֲלֵי שֶׁמֶשׁ נְעוּרִים עָרְבָה / וּשְׁמֵי בְחוּרוֹתַי אֲשֶׁר נִמְלָחוּ,</p>

<p>בָּגְדוּ כְנַחַל בִּי וְהֵפֵרוּ בְרִית / אַהַב, וְאוֹתִי מֵאֱנוֹשׁ זָנָחוּ,</p>

<p>עֵץ הַנְּדוֹד – לֹא נָבְלוּ עָלָיו, הֲכִי / עַל מֵי דְמָעַי כַעֲרָבִים קָחוּ!</p>

<p>רָחְקוּ מְתֵי סוֹדִי, וְאַךְ יִשְׁתַּעְשְׁעוּ / נֶגְדִּי יְצוּרֵיהֶם וְלֹא יִזָּחוּ,</p>

<p>בָּשְׂמֵי שְׁמַנֵּיהֶם, אֲשֶׁר בָּם נִרְקְחוּ, / בַּחְלוֹם עֲלֵי פִצְעִי נְדוֹד מָרָחוּ.</p>

<p>אִם צָעֲנוּ עִם אָהֳלֵיהֶם – אֶשְׁכְּנָה / תוֹךְ אָהֳלֵי אַהַב אֲשֶׁר מָתָחוּ.</p>

<p>עַל הַזְּמָן אֶלּוֹן? וְאֵין לוֹ חֵטְא! אֲבָל / עַל מוֹעֲצוֹת אִישָׁיו אֲשֶׁר נִסְרָחוּ –</p>

<p>נִטְעֵי זְמוֹרֵי זָר, אֲשֶׁר שָׂגוּ בְתוֹךְ / מָקוֹם אֲשֶׁר לֹא נִטְּעוּ צָמָחוּ,</p>

<p>קָפְצוּ עֲלֵי הוֹנָם – וְאַךְ לֹא קָפְצוּ / בִזְכֹר פְּעָלֵימוֹ אֲשֶׁר נֶאְלָחוּ!</p>

<p>אַפִּי עֲלֵי חַיַּי מְאֹד יִחַר, הֲכִי / הָאֵשׁ בְּאַפִּי בּוֹעֲרִים קָדָחוּ.</p>

<p>יֵצַר לְבָבִי בָם – וְאִם הוּא יָם אֲשֶׁר / לֹא יֶחֱזוּ חוֹפוֹ אֲשֶׁר בּוֹ שָׂחוּ.</p>

<p>אִם נִדְבְּרוּ בִי – הַכְּלָבִים חָמְדוּ / מֵאָז מְאוֹר סַהַר וְלוֹ נָבָחוּ.</p>

<p>אֵיכָה יְבִינוּן מַחְשְׁבוֹת דֵּעִי – וְהֵם / יֵאָבְקוּ עִם עָשׁ וְיִתְנַגָּחוּ!</p>

<p>יִבְכּוּ צְבָא מָרוֹם עֲלֵי מִקְרִי, וְלִי / יִתְנוֹדֲדוֹ אוֹרָיו וּמַר יִצְרָחוּ.</p>

<p>לָקְטוּ חֲצִירֵי מַאֲמָר לָהֶם – בְּיוֹם / אֶקְטֹף אֲנִי צִצָּיו בְּעֵת פִּתָּחוּ,</p>

<p>עַד עָלְצוּ בָהֶם בְּנֵי הַשִּׁיר – וְאִם / יֵאָנְקוּ דוּמָם וְיֵאָנָחוּ –</p>

<p>יִתְאַמְּרוּ בָהֶם אֲדוֹנֵי מַאֲמָר, / יִתְהַלֲלוּ בִשְׁמָם וְיִשְׁתַּבָּחוּ!
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/3788">https://benyehuda.org/read/3788</a></div></body></html>