<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עוּרִי אֵם</title>
	<meta name="author" content="אברהם ברוך מני"/>
</head>
<body>

<p>שיר חנוכת הבית על השמינית</p>

<blockquote>
<br />
</blockquote>

<blockquote>
<p>עוּרִי אֵם כָּל קֹדֶשׁ עוּרִי שְׂפַת עֵבֶר</p>

<p>וּבְנוֹת שִׁירִי כַּנְּשָׁרִים יַעֲלוּ אֵבֶר</p>

<p>יִשַּׁב הָרוּחַ וְרוּחֵךְ גַּם יָפִיחַ</p>

<p>יִזַּל טַל אוֹרֵךְ וְטַלֵּךְ אַל תִּמְנְעִי</p>

<p>וְנִטְפֵי הַדִּבֵּר מֶנִּי אַל תִּגְרְעִי</p>

<p>גַּם בְּקַוֵּי שֶׁמֶשׁ זוּ נָגְהֵךְ יַזְרִיחַ</p>

<p>יִשְׁלַח כְּנַף הַשַּׁחַר צִירֵי הַזֹּהַר</p>

<p>וְאַתְּ תִּשְׁלְחִי עֶצֶם מִלַּיִךְ לָטֹהַר.</p>

<br />
</blockquote>

<blockquote>
<p>אֵל נוֹרָא תְהִלּוֹת אָנֹכִי אָשִׁירָה</p>

<p>וּכְמַר מִדְּלִי מִנִּפְלְאוֹתָיו אַזְכִּירָה</p>

<p>בְּקוּם עָלֵינוּ יָוָן כִּזְאֵב הָעֶרֶב</p>

<p>וַיֹּאמֶר בְּלִבּוֹ אֲנִי וְאַפְסִי נֵצַח</p>

<p>שָׁלַח עַוָּל שֵׁן וְזֵד רָע מַלְתְּעוֹת רֶצַח</p>

<p>וּבַת יַעֲקֹב אָכַל שַׁחַר וָעֶרֶב</p>

<p>עַל כֵּס בְּכוֹר מָוֶת יָשַׁב יוֹרֵשׁ עֶצֶר</p>

<p>וְעַצְמוֹת בֵּן וָאָב גָּרַם גֶּזַע וָנֵצֶר.</p>

<br />
</blockquote>

<blockquote>
<p>בַּת יַעֲקֹב זוֹ אָמַר צַר גְּבַהּ הָרוּחַ</p>

<p>שֶׂה, מְנַהֵל אֵין לָהּ בְּצִלּוֹ כִּי תָנוּחַ</p>

<p>אָכֵן בֵּין עַמִּים כַּלְּבִיאָה רָבָצָה</p>

<p>וְעַל צַלְמֵי אֱלִיל זְהָבָם שֵׁן חָרָקָה</p>

<p>הֵנִיעָה רֹאשׁ אַף לַעֲגָה וְגַם שָׂחֲקָה</p>

<p>וְעַל סֶלַע לִבָּהּ אֵימָתִי נֻפָּצָה</p>

<p>לֹא תֵדַע זוֹ כִי הִיא אַךְ שֶׂה צוֹלַעַת</p>

<p>רֶגַע חֵץ יִרְדְּפָהּ וְהִנֵַּה הִיא גֹוַעַת.</p>

<br />
</blockquote>

<blockquote>
<p>אִם מִגִּזַּת צַמְרָהּ עַד כֹּה לָבַשְׁתִּי</p>

<p>וָאֶשְׁתֶּה חֲלָבָהּ גַּם עוֹרָהּ פָּשַׁטְתִּי</p>

<p>הֲלֹא עוֹד שְׁמָהּ יָנוּב יִפְרַח כַּגֶּפֶן</p>

<p>לָכֵן אֵל אֵשׁ זַעְמִי אֹמַר תִּקְדָּחִי</p>

<p>אַל נָא תָשׁוּבִי עַד נָקָם תִּקָּחִי</p>

<p>וְאַתָּה שִׁלְחִי לְתַעְרֵךְ עֹרֶף תֵּפֶן</p>

<p>עַד לֹא תַשְׁאִיר גַּם שָׂרִיד אַל תָּשׁוּבָה</p>

<p>לֹא תִשְׁקֹט עַד תַּעַשׂ אֲשֶׁר אֲנוּבָה.</p>

<br />
</blockquote>

<blockquote>
<p>אִם אֳנִי יַהַדְּפוּ עֹז גַּלִּים הַיָּמָּה</p>

<p>הֵן הַקֶּרֶשׁ יָרוּם עַל וְעוֹד לֹא תַמָּה</p>

<p>אַךְ גַּם הַמַּפֵּץ אִם יֵרֵד אַחֲרֶיהָ</p>

<p>הֲלֹא זִכְרָהּ יָסוּף כְּאַיִן וּכְשַׁחַק</p>

<p>מֵאָפַע יִמְעַט כִּרְחוֹץ בִּדְיוֹ מַחַק</p>

<p>לָכֵן עַד הַיְּסוֹד אַחְרִיב כָּל נָוֶיהָ</p>

<p>וְזֵכֶר שֶׂה זוֹ תוֹךְ מְצוּלוֹת אַשְׁקִיעַ</p>

<p>שֶׂה רוֹעֶה אֵין לָהּ וְאָב הֲלֹא יַכְרִיעַ.</p>

<br />
</blockquote>

<blockquote>
<p>לֹא וָלֹא! יַרְעֵם אֵל עִזּוּז מִשָּׁמַיִם</p>

<p>רוֹעֶה אֲנִי וְשׁוֹכֵן יְרוּשָׁלַיִם</p>

<p>אִם בִּמְחִיר חֵטְא אוֹתָהּ בְּיָדְךָ מִגַּנְתִּי</p>

<p>הֵן אוֹתָהּ אֶפְדֶּה כִּי אֵלַי תַּעֲרֹגָה</p>

<p>אֵלֶיךָ שִׁלְחֲךָ אֶשְׁלַח וְיַהַרְגָה</p>

<p>חַרְבְּךָ, אַךְ נָוְךָ יַחְרִיב, בִּי נִשְׁבַּעְתִּי</p>

<p>וּדְמֵי מְשַׂנְאֵי ה׳ אַךְ יָלֹקּוּ</p>

<p>רְמָחִים מֹרָטּוּ וַחֲרָבוֹת יָשֹׁקּוּ.</p>

<br />
</blockquote>

<blockquote>
<p>מִמַּטֵּה אַהֲרֹן יְשׁוּעָה, אֵל, הִצְמַחְתָּ</p>

<p>כַּאֲשֶׁר מִמַּטֵּהוּ אָז צִיץ הִפְרַחְתָּ</p>

<p>בְּיַד מַתִּתְיָהוּ אוֹיֵב עַמְּךָ תַּתָּה</p>

<p>וּבְשִׁמְךָ יָהּ נָשָׂא דֶגֶל הַיֵּשַׁע</p>

<p>וּמַכַּבִּי כִבָּה אֵשׁ גְּאוֹן הָרֶשַׁע</p>

<p>וְנֶפֶשׁ כְּפִירִים מִנֶּחְשָׁלִים אֵַךְ חַתָּה</p>

<p>עַד קוֹל רָם נִשְׁמַע מִזָּקֵן עַד נַעַר</p>

<p>הֵן שֶׂה אֲמוּלָה נָשְׂאָה זְאֵב מִיַּעַר.</p>

<br />
</blockquote>

<blockquote>
<p>וּבַחֲמִשָּׁה וְעֶשְׂרִים לַתְּשִׁיעִי הַחֹדֶשׁ</p>

<p>כְּיוֹם נִתַּן שִׁקּוּץ מְשׁוֹמֵם תּוֹךְ הַקֹּדֶשׁ</p>

<p>טִהֲרוּ מִקְדָּשְׁךָ עַמְּךָ וַיָּרִיעוּ</p>

<p>וַיִּזָּר שְׂשׂוֹן שׁוּשַׁן עַל כָּל שַׁעַל</p>

<p>וּמְנוֹרָה הֵאִירָה וְלַהֲבָהּ יַעַל</p>

<p>וְנֵרוֹתֶיהָ דּוֹר דּוֹר אֹמֶר יַבִּיעוּ</p>

<p>לֹא יָעֹז עַם אַב כְּאַלּוֹן גָּבוֹהַּ</p>

<p>וְלֹא יִדַּל עַם, אַךְ בִּרְצוֹן אֱלוֹהַּ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/42723">https://benyehuda.org/read/42723</a></div></body></html>