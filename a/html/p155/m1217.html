<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הסנדל למינהו</title>
	<meta name="author" content="יצחק ליבוש פרץ"/>
</head>
<body>

<h1 id="הסנדללמינהויצחקליבושפרץ">הסנדל למינהו / יצחק ליבוש פרץ</h1>

<br>

<h2 id="א">א</h2>

<p>כששעתי פנויה, אוהב אני להשׂתרע על מצעי&#8230;</p>

<p>ואני משתמש בשעת הכושר לעשׂות &#8220;חשבון הנפש&#8221;, כעצת בעלי המוסר, כי אוהב שינה אנוכי&#8230;</p>

<p>ויודע אני, שחשבון הנפש קשה מאד לשינה, ושכּל תענוג השינה היא השכחה&#8230; שכחת כל החשבונות&#8230;</p>

<p>כחשבון בעל החנות כחשבון הנפש, כחשבון הזמן וכחשבונו של עולם&#8230;</p>

<p>המבקש לישון, אל יהרהר אפילו אחרי מידותיו של הקדוש ברוך הוא!</p>

<p>והנני שוכב פרקדן ומתענג על החופש במאת העשׂרים, שאין מנגיד על הפרקדן, ושׂפתי נעות והני מתפלל תפילה קצרה בלחש: יהי רצון, שאשכח הכול ותחטפני שינה!&#8230;</p>

<pre><code>                                                                 ---------
</code></pre>

<p>אבל &#8220;תפילה עושׂה מחצה&#8221;.</p>

<p>הרצון כבר נחלש קצת, ההגיון הישר מתנמנם, אבל המחשבות, ההרהורים!&#8230;</p>

<p>בעל-הבית כבּה את הנר, הוא הולך לישון, ודממה בחדר, ואז יוצאים העכברים מחוריהם&#8230;</p>

<p>ובאין &#8220;רוכב ומנהיג&#8221; – השם ישמרנו מן המחשבות, מן ההרהורים&#8230;</p>

<p>ואיני יודע במה להפחידם ולהניסם אל חוריהם בקרנות החשכות של הגוף&#8230;</p>

<p>ומה אעשׂה?</p>

<p>לירוק, כמנהג אנשי-מעשׂה, בפה כנגד התקרה, אני מתיירא; יודע אני, שהתקרה מחזרת לפעמים ממה שנותנים לה&#8230;</p>

<p>ואיני יכול להאריך לשון, כמר שקרן-העתוני, להוציאה בעד האשנב לחוץ ולהראות לעמי הארץ את יפיה – מפני שלא עשׂני היוצר &#8220;בעל לשון ארוכה, שאינו תוקע&#8221;&#8230;</p>

<p>ואינני מחרחר ריב עם הזבובים על דבר חוטמי היקר, כדרך הנקרנים, לפי שכנגד הזבובים יש לי סם בפרוטה ואיני צריך לפילוסופיה&#8230;</p>

<p>ואיני יכול לקחת ספר חדש ולעיין בו, לפי שמפני העתון נאסף הספר&#8230;</p>

<p>והספר נחנק ונקבר בחשאי&#8230; לא לווּהו אנשי לויה וגם לא נספד כהלכה&#8230;</p>

<p>יש לנו עוד איזו &#8220;מעות קטנות&#8221; בשביל &#8220;הוצאות קטנות&#8221; אבל הספר איננו&#8230;</p>

<p>וההוצאות הקטנות גם הן עומדות, אם לא בנס, לכל הפחות באחיזת עינים, בשלוש מידות לגליון&#8230;</p>

<p>היינו: הגליון הוא בן כ&#8220;ב עמודים בחשבון שׂכר-סופרים, בן כ&#8221;ד – בחשבונו של המדפיס בצירוף &#8220;הבחור הזעֶצעֶר&#8221;, ובשביל &#8220;ר' יעקב משלם&#8221; הקורא – מידתו ט&quot;ז עמודים&#8230;</p>

<p>ואינני נצר של משפחה הגונה, שעלתה לגדולה, למצוא חפץ (במחיר רוּבּל וקוֹפּיקוֹת) בספר תולדותיה – – ולא נשאר לי, איפוא, כי אם לקחת מלוֹן ולבקש מלים חדשות&#8230;</p>

<p>אמרו: &#8220;שמא תחסר המחשבה, תמלא המלה את מקומה&#8221;. ואני תפילה, שתבוא המלה ותגרש את המחשבות וההרהורים&#8230;</p>

<p>ואיני יכול לחכות, עד שיגמור בן-יהודה את מפעלו הכבּיר; די, שאני מחכּה לביאת הגואל ואיני דוחק, חס ושלום, את הקץ&#8230;</p>

<p>וה&#8220;מלון של כיס&#8221; קטן הוא, ונאחז ביד בנקל, ואני לוקח אותו ו&#8220;מעלעל&#8221; או &#8220;מדפדף&#8221; בו.</p>

<p>ומעלעל או מדפדף אני מאות אל&#8220;ף עד אות פ&#8221;א ולא יותר&#8230;</p>

<p>&#8220;ולא יותר&#8221; משום מאי? משום שעד כאן קמח סולת, ומכאן ואילך – סובין&#8230;</p>

<p>שאלו את &#8220;תושיה&#8221; ותגיד לכם&#8230;</p>

<p>אבל זה אינו נוגע אל הסנדל. ועוד לא הגיעה השעה לגלות את כל &#8220;מנהגי בית-הכנסת שלנו&#8221;&#8230;</p>

<pre><code>                                                                ---------
</code></pre>

<p>ובכן הנני מעלעל בה&#8220;מלון של כיס&#8221;&#8230; עד אות פ&quot;א&#8230;</p>

<p>וכשאני מגיע עד אות פ&#8220;א, הני שב וחוזר אל אות אל&#8221;ף, וחוזר חלילה&#8230;</p>

<p>ואיני מתיירא מפני הפוריסטים הקנאים; הלא אמרתי, שכנגד הזבובים יש לי סם בפרוטה&#8230;</p>

<p>ואני מעלעל ומדפדף, והמלון מזכיר לי נשכחות – מן החדר, מהגירסא דינקותא; ומעורר ישנים – צללי בית-המדרש מזמן תורה לשמה, בלי החפץ להורידה לשוק ולמכרה בפרוטה&#8230;</p>

<p>וכמה וכמה מושׂגים דקים וחצאי מושׂגים, והרגשות דקות וחצאי הרגשות, וכעין מושׂגים והרגשות, שהיו מתגוללים ערומים מתחת לסף הידיעה, עולים משם לבושי פאר, לפעמים גם &#8220;מלכות&#8221;, ועוברים ונכנסים אל אוצר הזכרון&#8230;</p>

<p>ואני משתומם ואומר: ביום פקדי ופקדתים&#8230;</p>

<p>וידי מעלעלות, ועיני משוטטות, ופתאום אני מוצא את ה&#8220;סנדל&#8221;&#8230;</p>

<br>

<h2 id="ב">ב</h2>

<p>והסנדל, רבותי, מתפרד ומסתעף לכמה סנדלים&#8230;</p>

<p>על פי ה&#8220;מלון של כיס&#8221; בצירוּף מה שאני זוכר ממלונו של שולבוים, עם הנופך משלי, – הסנדל פרה ורבה ומוליד סנדלים&#8230;</p>

<p>ישנו סנדל פשוט, סנדל מעץ הסנדל, הוא האלמוג, וזהו סנדל של אמת&#8230;</p>

<p>וישנו סנדל שקרן, סנדל מעץ מעושׂה באלמוג ונמכר בזול&#8230;</p>

<p>וישנו סנדל מסומר וסנדל שאינו מסומר&#8230;</p>

<p>והסנדל שאינו מסומר הולך בחשאי, כאִלו הוא מתגנב, והמסומר מנסר בקולי-קולות&#8230;</p>

<p>אבל איך שיהיה, זה הסנדל &#8220;בית-רגל-אדם&#8221; הוא&#8230;</p>

<p>וישנו סנדל – &#8220;בית-רגל-סוס&#8221;, כלומר: &#8220;צפּוּי לפרסות הסוס&#8221; –</p>

<p>וישנו &#8220;סנדל בהמה&#8221;, כלומר: בסיס או מצע להעמיד עליו בהמה&#8230;</p>

<p>ועולה על כל הסנדלים – הסנדל הנפל; הוא הבריה המשונה, הנפל &#8220;שנולד שטוח כסנדל&#8221;&#8230;</p>

<p>ואוי לאשה &#8220;מפלת סנדל&#8221;&#8230;</p>

<pre><code>                                                                  ---------
</code></pre>

<p>וכבר עיני לאו, והמלון של כיס נופל מידי העיפה, ומחשבותי מתנהלות בכבדות כאופני פרעה בשעת הנס&#8230;</p>

<p>ואני חושב –</p>

<p>שלאו דוקא נפל&#8230;</p>

<p>שישנם גם באים בּימים, זקנים וצעירים, שהם בריות משונות ושטוחות כסנדל&#8230;</p>

<p>רצוני לומר: שמוחם – סנדל, ולבם – סנדל; הגוף – לאו דוקא&#8230;</p>

<p>ולפעמים הסנדל מסומר וצועק בקולי-קולות, למען ישמעו וייראו&#8230; ולפעמים אינו מסומר והולך אל בית-הספרים להתמלא משם – בחשאי&#8230;</p>

<p>ולפעמים קשה להגיד איזה סנדל הוא, סנדל אמת או סנדל מעוּשׂה&#8230; סנדל אדם או סנדל סוס, או סנדל בהמה&#8230;</p>

<p>ועוד חושב אני –</p>

<p>שלמען העשיר את השׂפה, נוכל להשתמש באותו הסנדל, לסמן בו את כל הבריות המשונות – לאו דוקא נפל, ולאו דוקא שטוח&#8230;</p>

<p>שפלוני החרוץ, שיש לו אך ג&#8216;-ג&#8217; אצבעות הרגל להליכה, תחת זה ז&#8216;-ז&#8217; אצבעות היד לחטיפה ולמריטה – סנדל הוא!</p>

<p>והקפדן המעוּשׂה, שנולד גל-עצמות – בלי בשׂר ודם ובלי לחלוחית של טעם ושירה – סנדל הוא!</p>

<p>ומר זעירא, המתיירא מפני אוירו של המרחב, והולך בצדי רחובות, ואוחז בקירות הבתים, שמא יטבע באויר ויאבד במרחב – סנדל הוא! ואם הוא צועק על ההולכים בחללו של עולם והשואפים את אוירו – סנדל מסומר הוא!</p>

<pre><code>                                                                      ---------
</code></pre>

<p>ואני עיף מרוב מחשבות, ועיני נסגרות מאליהן&#8230;</p>

<p>ובעינים סגורות אני רואה סנדלים, בריות משונות למיניהן&#8230;</p>

<p>ויוצאים הם מכל קרן-זוית שבחדר, מהמלתחה הקטנה שעל יד מטתי, ומן כלי-הליל שתחת מטתי, ועוברים לפני, בחשאי או ברעש&#8230;</p>

<p>הנה סנדל גדול, בריה משונה מאד – רב חופ&#8220;ק בעיר ואם בישׂראל ועוזר תמידי בחור-הפתן – בה&#8221;זנאַמיאַ&quot;&#8230; מר יקרין!</p>

<p>והנה סנדל חדש, קטן שנולד משונה, סטוּדנט בלבוּב והוא כותב ברשימת האוניברסיטה: פלוני למשפחת פלוני, רוּתיני בן דת משה&#8230; סנדל מבריק.</p>

<p>ועוד סנדל, סנדל בעל חוטם, והוא עומד על הבמה ומדבר, ואש לוהטת מפיו&#8230; ה&#8220;וושעֶך-פּוֹלסקאַ&#8221; בין המדינות היא משׂאת נפשו, והלאומיות הישׂראלית – לאומיותו – אינטרנציונאלית היא, שחורה היא, אסורה היא&#8230;</p>

<p>והנה עדת ישורון בריגא&#8230; יראה היא מפני הארבה, אשר יבוא בגבולה – מפני אחיה הנודדים, ומשתדלת לבל תסופח העיר אל הגושן, אל תחום המושב – סנדל שבסנדלים היא&#8230;</p>

<p>והנה סנדל נמוֹל, אזרח רוּמיני, וגם הוא יושב בקתדרא ודורש בשבח ממשלת הזדון, ומודה לה על רב טובה וחסדה לאחיו הסנדלים-האזרחים&#8230; וכו' וכו'.</p>

<pre><code>                                                                       ---------
</code></pre>

<p>– ומי אתם, סנדלים?</p>

<p>– בני עם-הסנדל אנחנו!</p>

<p>בני העם החי ואינו חי&#8230;</p>

<p>בני העם, המכניס את חיי העולם הזה לחיי העולם הבא, וחיי העולם הבא לחיי העולם הזה&#8230;</p>

<p>בני הסנדל בעל שתי השׂפות, שאחת מהן אינה יכולה לחיות, והשניה – למות&#8230;</p>

<p>בני עם-הסנדל, שגבורתו היא חולשתו&#8230; העם הנלחם באנחות&#8230;</p>

<p>בני עם האריות, הנאספים כדגים&#8230;</p>

<p>בני עם-הסנדל, שנמשל לחול ולכוכבים.</p>

<p>בני האומה המפלת סנדלים&#8230;</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1217">https://benyehuda.org/read/1217</a></div></body></html>