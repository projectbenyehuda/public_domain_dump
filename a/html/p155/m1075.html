<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בשפל</title>
	<meta name="author" content="יצחק ליבוש פרץ"/>
</head>
<body>

<h2 id="הנפשות:">הנפשות:</h2>

<p><strong>מירל</strong> אלמנת שוחט, עניה מטופלת, כבת מ'.</p>

<p><strong>לאה</strong> (כבת כ&quot;ה) <strong>ונחמה</strong> (כבת כ') אחיותיה. משרתות.</p>

<p><strong>אברהמ&#8217;ל</strong> בנה הקטן של מירל; לומד תורה בחדר.</p>

<p><strong>משה&#8217;ל</strong> הגלב <strong>וזרח</strong>  הרצען. שני צעירים לימים.</p>

<br>

<p>גינת עיר קטנה; לפנות ערב של יום מעונן בראשית הסתיו, כשכלתה רגל מן השוק. למול הרואה: משעול הגינה לרוחב. באמצע – ספסל, לא הרחק ממנו לשׂמאל – פנס נפט דולק. לאורך הגינה משׂמאל – שורת בתים, עץ ואבן; כמה חלונות מוארים. הבית בראשית השורה מואר ביותר. לימין יוצא מראשית המשעול מעגל סביב הגן.</p>

<h2 id="מחזהא">מחזה א</h2>

<p><strong>מירל</strong> (יושבת על הספסל. פונה כה וכה בקוצר רוח כמחכה).</p>

<p><strong>אברהמ&#8217;ל</strong> (חצי שוכב, נשען בראשו על ברכי אמו; גונח ומשתעל קצת).</p>

<p><strong>מירל</strong> : הוי, כפוי טובה, הדודות אוהבות אותך כל כך, ואתה – –</p>

<p><strong>אברהמ&#8217;ל</strong> (באמתלא ): אבל קר לי, איני יכול להמתין עוד.</p>

<p><strong>מירל</strong> : קר לך, יתומי שלי, הא לך את מטפחתי ( מסירה אותה מעל שכמה ).</p>

<p><strong>אברהמ&#8217;ל</strong>: ואַת?</p>

<p><strong>מירל</strong> : לי לא קר&#8230; הסכנתי, ברוך השם ( מעטפת אותו ). ועתה השקט&#8230;</p>

<p><strong>אברהמ&#8217;ל</strong> (שב אחרי הפסקה קצרה לגניחותיו): אמי&#8230;</p>

<p><strong>מירל</strong> : ומה אתה רוצה תכשיטי, למדן שלי?&#8230;</p>

<p><strong>אברהמ&#8217;ל</strong>: רוצה אני אל אחיותי&#8230;</p>

<p><strong>מירל</strong> : עוד מעט, יתומי שני&#8230; הדודות תבואנה, עלינו להוָעד ליום מחר&#8230; יודע אתה מה הוא יום מחר?</p>

<p><strong>אברהמ&#8217;ל</strong>: יודע אני, היאָרציי&#8220;ט של אבא ז&#8221;ל.</p>

<p><strong>מירל</strong>: כן, ושלשתנו נלך יחד להשתטח על הקבר&#8230; ולהתפלל&#8230;</p>

<p><strong>אברהמ&#8217;ל</strong> (בתמיה ): גם הן – הדודות?</p>

<p><strong>מירל</strong>: בוַדאי&#8230;</p>

<p><strong>אברהמ&#8217;ל</strong>: אני אלך לבדי&#8230; אשכים ואלך&#8230;</p>

<p><strong>מירל</strong>: יהי כן, אבל עכשיו הלא רעב אתה, מן הבוקר לא אכלת עוד&#8230; ואני אשה קשת רוח, לא השׂתכרתי היום אף פרוטה&#8230; וגם האחיות שם&#8230; רעבות, והדודות תבאנה ותביאינה דברים טובים לאכול&#8230;</p>

<p><strong>אברהמ&#8217;ל</strong>: אני איני רעב.</p>

<p><strong>מירל</strong> (בלי שׂים לב לדבריו ): והדודה נחמה ביקשה ממני להביאך מן החדר&#8230;</p>

<p><strong>אברהמ&#8217;ל</strong>: בטוּל תורה לחינם&#8230;</p>

<p><strong>מירל</strong>: אבל היא רוצה לראותך, לנשקך&#8230;</p>

<p><strong>אברהמ&#8217;ל</strong> (קופץ ממקומו ): אבל איני רוצה!</p>

<p><strong>מירל</strong>: שוטה שלי, לדודה מותר. וגם שמעה, שאתה משתעל קצת, והיא רוצה ללכת עמך אל הרופא&#8230;</p>

<p><strong>אברהמ&#8217;ל</strong> (בעקשנות ): ואני איני רוצה!</p>

<p><strong>מירל</strong>: וללמוד תורה אתה רוצה?</p>

<p><strong>אברהמ&#8217;ל</strong>: ללמוד תורה אני רוצה!&#8230;</p>

<p><strong>מירל</strong>: ומי ישלם שׂכר לימוד? גם היום תביאינה מעות קטנות&#8230;</p>

<p><strong>אברהמ&#8217;ל</strong> (יותר אל עצמו ): מצוָה הבאה בעבירה!</p>

<p><strong>מירל</strong> (מזדעזעת ): מה אתה אומר?</p>

<p><strong>אברהמ&#8217;ל</strong>: אני יודע מה שאני אומר!</p>

<p><strong>מירל</strong>: מה אתה יודע?</p>

<p><strong>אברהמ&#8217;ל</strong>: הרבה אני יודע&#8230; איני רוצה לנבּל פי&#8230; חברי ספרו לי&#8230;</p>

<p><strong>מירל</strong>: אותם השקצים!</p>

<p><strong>אברהמ&#8217;ל</strong> (נעלב ): חברי אינם שקצים&#8230; לומדי תורה הם, ושמעו מאמותיהם&#8230; ( מתחנן:) איני רוצה לחכות לאותן הדודות!</p>

<p><strong>מירל</strong> (בכאב עצור וכעס מעושׂה ): לך כפוי טובה, לך!</p>

<p><strong>אברהמ&#8217;ל</strong> (קם ללכת ): אבל מחר אלך לבדי אל הקבר&#8230;</p>

<p><strong>מירל</strong> (אחרי אברהמ&#8217;ל ההולך לימין ): ואמור, שיבעירו אש&#8230; אביא תפוחי אדמה&#8230;</p>

<p><strong>אברהמ&#8217;ל</strong> (עומד; בקול בוחן ): אבל הלא אמרת, שלא השׂתכרת היום? היתנו לך בחנות בהקפה?</p>

<p><strong>מירל</strong>: לך! אין זה עסק שלך! מאשר אקח, אקח!</p>

<p><strong>אברהמ&#8217;ל</strong>: ואני לא אוֹכל! ( נעלם במעגל. מרחוק נשמעת שירתו: )</p>

<blockquote>
<p>אָדָם לַהֶבֶל דָּמָה:</p>
</blockquote>

<blockquote>
<p>רֵאשִיתוֹ עָפָר וְסוֹפוֹ רִמָּה:</p>
</blockquote>

<blockquote>
<p>הַיוֹם כָּאן וּמָחָר בַּקֶּבֶר –</p>
</blockquote>

<blockquote>
<p>אוֹי לַגָּבֶר!&#8230;</p>
</blockquote>

<p><strong>מירל</strong> (מקשבת לשירתו ): צדיקי שלי&#8230; יתומי שלי&#8230;</p>

<h2 id="מחזהב">מחזה ב</h2>

<p><strong>הקודמת</strong>. <strong>לאה</strong> (נראית במעגל מימין ). <strong>זרח</strong> ו<strong>משה&#8217;ל</strong> (משׂמאל ).</p>

<p><strong>זרח</strong>: לקראתנו באה שלך!</p>

<p><strong>משה&#8217;ל</strong> : אינה שלי עוד, ואין לי פנאי. היה שלום ( שב על עקביו ).</p>

<p><strong>זרח</strong> (סוקר את הספסל ): לפגוש את לאה אין זה עסק ביש. אבל שם ה&#8220;צנועה&#8221; על הספסל ( שב גם הוא ).</p>

<p><strong>לאה</strong> (רואה כל זאת ומזדעזעת, אבל מתאפקת ונגשת אל מירל ): ערב טוב! עכּבוני הגבירות, ימח שמן&#8230;</p>

<p><strong>מירל</strong> (במנוד ראש ): אין דבר. את קול חתנך שמעתי&#8230; למה נס מפניך?</p>

<p><strong>לאה</strong> (כאילו אינה שומעת ): ואיה אברהמ&#8217;ל?</p>

<p><strong>מירל</strong>: היה והלך; קר לו&#8230; והוא עזבך?</p>

<p><strong>לאה</strong>: אין זה עסק שלך! ( מרגישה בחסרון המטפחת על שכם מירל. ברחמים: ) נתת בעבוֹט?</p>

<p><strong>מירל</strong>: עטפתי את אברהמ&#8217;ל&#8230; קר היה לו.</p>

<p><strong>לאה</strong>: ואני כה התגעגעתי לנשקו.</p>

<p><strong>מירל</strong>: אבל הוא אינו רוצה&#8230; &#8220;דברים טובים&#8221; שמע עליכן מפי חבריו&#8230;</p>

<p><strong>לאה</strong>: ואולי מפיך.</p>

<p><strong>מירל</strong>: אני מחשה.</p>

<p><strong>לאה</strong>: לוּ החשית! אבל אַת אינך יכולה להחשות&#8230; ( מתעוררת ) אבל היום, אומרת אני לך מראש, איני יכולה לשמוע את מוסרך&#8230; די לי! אזני צבות ולבי נובל בי.</p>

<p><strong>מירל</strong>: אוי לי, שראיתיך בכך&#8230; אוי ואבוי&#8230; ואם אני אשתוק, הישתקו שם בשמים?</p>

<p><strong>לאה</strong>: מירל, איני רוצה לריב עמך! קשת רוח אַת&#8230; אחותנו הבכירה אַת, ושלוש יתומות אנחנו, ומזלנו – מזל יתומות עזובות&#8230; ( מתעוררת ) אבל מבקשת אני ממך: אל תמדי ביני ובין הרבונו של עולם! אם יש לו להתרעם עלי, גם לי יש להתרעם&#8230; לכל הפחות, על הכול יש תשובה&#8230; ואַתּ קחי מה שהבאתי בשביל האפרוחים ( מוציאה מכיס בגדה את החפצים וכשמירל אינה פושטת יד לקבל, היא מניחתם על הספסל ) סוכּר&#8230; תּה&#8230; שיירי אכילה&#8230; וזה התופין בשביל אברהמ&#8217;ל, שיחיה&#8230; ועוד חתיכת דונג.</p>

<p><strong>מירל</strong> (בחשד ): מאין יש לך דונג?</p>

<p><strong>לאה</strong>: קנו דבש ולקחתי לי את הדונג.</p>

<p><strong>מירל</strong>: איני רוצה בזה&#8230;</p>

<p><strong>לאה</strong>: משוגעת! הלא מחר יום הקבורה וצריך לנר-שעוָה!</p>

<p><strong>מירל</strong> (קופצת כנשוכה ): מה אַת אומרת? נר נשמה גנוב!</p>

<p><strong>לאה</strong> (נעלבה ): לקחתי ולא גנבתי&#8230; ויש לי הזכות לקחת&#8230; את דמי הם מוצצים.</p>

<p><strong>מירל</strong>: כל מה שאינו שיירי אכילה, איני לוקחת, שומעת אַת?</p>

<p><strong>לאה</strong>: כפי שאַת רוצה&#8230; יהא מונח הדונג; לי אין חפץ בו ( הפסקה ). וגם מעט כסף לשׂכר-למודו של אברהמ&#8217;ל, שיחיה&#8230; חצי רובל.</p>

<p><strong>מירל</strong>: מאין לקחת?</p>

<p><strong>לאה</strong>: סוחר בא מחוץ לארץ, התאכסן אצלנו ונסע, והשאיר לי&#8230;</p>

<p><strong>מירל</strong> (בחשד ): בחינם, בלא דבר?</p>

<p><strong>לאה</strong> (בחצי צעקה ): מה אַת רוצה ממני, מירל? המעט לי להיות שפחה חרופה, אסקופה נדרסת&#8230; ( בבכי ) היום בבוקר, עודני ישנה – עד אחר חצות צריך היה לשרת – עודני ישנה, ובעל הבית בא&#8230; הוא ופאותיו וחוטמו הגס&#8230;</p>

<p><strong>מירל</strong> (בחרדה ): ומה רצה?</p>

<p><strong>לאה</strong> (בגועל נפש ): ומה רוצים הגברים?</p>

<p><strong>מירל</strong>: ומה עשׂית?</p>

<p><strong>לאה</strong> (בהתעוררות ): מה עשׂיתי? נתתי לו מתנת יד לזכר עולם! כלום הם חושבים אותנו לבני אדם?</p>

<h2 id="מחזהג">מחזה ג</h2>

<p>הקודמות. <strong>נחמה וזרח</strong> (באים מן המשעול התיכון ).</p>

<p><strong>זרח</strong> (כבואו עד קצה המשעול רוצה לשוב על עקביו).</p>

<p><strong>נחמה</strong> (פונה אליו ): לאן?</p>

<p><strong>זרח</strong>: שם אחותך הצנועה&#8230;</p>

<p><strong>נחמה</strong> (בצחוק ): אינך אהוּב עליה כל עיקר. לך!</p>

<p><strong>זרח</strong>: ומחר בבוקר נתראה?</p>

<p><strong>נחמה</strong> : לא&#8230; מחר אני הולכת על קבר גיסי&#8230; צריך ללכת&#8230; אף-על-פי&#8230; אבל אין זה עסק שלך. לך ושוב אחרי שעה קלה; אל הספסל. ( זרח שב על עקביו. נחמה נגשת אל אחיותיה ).</p>

<h2 id="מחזהד">מחזה ד</h2>

<p>הקודמים בלי זרח</p>

<p><strong>מירל</strong> (אוספת באנחה את מתנותיה של לאה).</p>

<p><strong>נחמה</strong> (בגשתה אל הספסל ): ערב טוב.</p>

<p><strong>לאה</strong>: ערב טוב ( מחבקות זו את זו ).</p>

<p><strong>נחמה</strong> (אל מירל ): ואַת, אין כבודך לענות לי? ואיה אברהמ&#8217;ל?</p>

<p><strong>לאה</strong>: הלך מזה, קר היה לו.</p>

<p><strong>נחמה</strong> : ואני חפצתי לנשקו&#8230;</p>

<p><strong>מירל</strong>: יש לך, ברוך השם, למי לנשק! אברהמ&#8217;ל אינו רוצה.</p>

<p><strong>נחמה</strong> : כשיזקין – יערים&#8230;</p>

<p><strong>מירל</strong>: ארורה, אל תפתחי ה לשׂטן!</p>

<p><strong>נחמה</strong> : דומי, גבאית!</p>

<p><strong>לאה</strong> (עוצרת אותה במבטה).</p>

<p><strong>נחמה</strong> (מתאפקת. מתחילה להוציא מכיסה חפצים).</p>

<p><strong>מירל</strong>: מהרי, מהרי! הלא ידך רועדת מקוצר רוח, אין לך פנאי! כן, כן, חושי&#8230; אקח ואלך, ואפנה מקום – –</p>

<p><strong>נחמה</strong> (זורקת מכיסה מה שהביאה. אל לאה ): שבי אַת עמה, אם יכולה אַת&#8230; אני איני יכולה&#8230; פשוט, איני יכולה לשאוף רוח בפניה. ערב טוב! ( הולכת ).</p>

<p><strong>לאה</strong> (קוראת אחריה ): שובי עוד אלי, נחמה, עצובה אני&#8230;</p>

<p><strong>נחמה</strong> (מחזרת ראשה ): נשוב, נשוב!</p>

<p><strong>מירל</strong>: בלשון רבים!</p>

<p><strong>נחמה</strong> : הלא אמרתי לך, השׂיאני, פסקי לי נדוניא, עשׂי מלבושים, קראי למנגנים – – יכולה אַת? ( נעלמת בקצה המעגל ).</p>

<h2 id="מחזהה">מחזה ה</h2>

<p>הקודמות בלי נחמה.</p>

<p><strong>מירל</strong> (קמה ללכת ).</p>

<p><strong>לאה</strong>: שבי עוד מעט. יראה אני להשאר יחידה.</p>

<p><strong>מירל</strong>: לכי הביתה&#8230;</p>

<p><strong>לאה</strong>: הלכו כולם, אין איש בבית, והבדידות איומה&#8230;</p>

<p><strong>מירל</strong>: עוד מעט ויבואו הם&#8230;</p>

<p><strong>לאה</strong> (בתחנונים ): מירל, תני לה לשאוף רוח!</p>

<p><strong>מירל</strong>: כן, כן&#8230; הגיני עליה&#8230; משכי אותה אחריך אל הנהר&#8230; אַת טובעת, תצלול גם היא&#8230;</p>

<p><strong>לאה</strong>: אני איני מושכת&#8230;כל איש יש לו שׂכלו שלו ורצונו שלו&#8230; צעירה היא וחפצה חיים – תחיה כאוַת נפשה – – ואני איני, חס ושלום, טובעת!</p>

<p><strong>מירל</strong> (מבטת בפניה ): אינך טובעת?! חס ושלום! מתקנאים בך! בתולה כשרה וצנועה, שדכנים דופקים על דלתותיך – – ומה יהי בסופך, לאה?!</p>

<p><strong>לאה</strong>: בסופי?</p>

<p><strong>מירל</strong>: כאילו אינך מבינה! חכמה שלי! ולמה אַת חיורת כסיד? ומה הכתמים האדומים על לובן פניך? ולמה צבות אשמורותיך? ולמה כה דולקות עיניך? ולמה נהלכת כצל? ומה היא ה&#8220;מרה שחורה&#8221; שלך?</p>

<p><strong>לאה</strong> (מתפרצת ): ועל מה צריכה אני לשׂמוח? על גורלי הטוב! על ששפחה נחרפת אני ונעבדת בפרך&#8230;</p>

<p><strong>מירל</strong>: אבל קודם לזה היית שׂמחה ועליזה כצפור.</p>

<p><strong>לאה</strong> (ביאוש ): קודם למה?</p>

<p><strong>מירל</strong> (באכזריות ): קודם שעזבך ה&#8220;ימח שמו&#8221; – הגלב!</p>

<p><strong>לאה</strong>: וגם בזה אני אשמה?</p>

<p><strong>מירל</strong>: לכל הפחות לא אני&#8230; אם עזבך – דברים בגו! אחרי נשיקות-חינם אין צורך בחופה וקדושין&#8230;</p>

<p><strong>לאה</strong> (בתחנונים ): מירל! ( נופלת על משען הספסל ) יסורי גיהנום&#8230; מלח על פצעים חיים&#8230; שמן על האש&#8230;: מה אַת רוצה ממני, מירל! מה אַת רוצה ממני, מלאך המות שלי! חוסי עלי&#8230; שלוש אחיות&#8230; שלוש אחיות אנחנו&#8230;</p>

<p><strong>מירל</strong> (באכזריות ): לחוס עליך? חוסי אַת על נחמה&#8230; וגם חוסי עליך, כי מי יחוס עליך, אם לא אַת בעצמך? ( הפסקה ) ואם יתפרסם הדבר ביותר, מי יאספך, לאה?</p>

<p><strong>לאה</strong> (כטועה בכוָנה ): מי יאספני? האין אני עובדת? האין אני מבשלת, מנקה, מכבדת ותופרת? חס ושלום, עצלה אני, חולנית?</p>

<p><strong>מירל</strong> (במנוד ראש ): אַל תשלי את נפשך, לאה! בעלת בית כשרה לא תתן לך לדרוך על סף ביתה&#8230; ( הפסקה ) הכול רוצים בכשרה, בצנועה&#8230;</p>

<p><strong>לאה</strong> (מתכוצת בתחנונים ): מירל&#8230; הלא כך אי אפשר&#8230; אלמנה אַת וקשת-רוח&#8230; אבל לכול גבול&#8230; שלוש אחיות אנחנו&#8230; אחת אלמנה ושתי יתומות, יתומות עזובות&#8230; ונניח שאני, שאני – כמו שאת אומרת – איני כשרה כל כך, אבל – הלא אחות אַת&#8230; אחות בכירה! פגעו בי, בגדו בי, רצחוני נפש&#8230; שׂמוני, כמו שאַת אומרת – ללעג ולקלס&#8230; יצחק לו העולם&#8230; אבל אַת, את!</p>

<p><strong>מירל</strong> ( מחשה ).</p>

<p><strong>לאה</strong>: אין בך אף ניצוץ של רחמים&#8230; יהי כן&#8230; ערב טוב! ( הולכת לימין ).</p>

<p><strong>מירל</strong> (מביטה אחריה בחשד. כהגיע לאה אל הפנס, צורחת): שובי!</p>

<p><strong>לאה</strong> (מחזרת ראשה ): מה אַת רוצה ממני?</p>

<p><strong>מירל</strong> (בקול ניחר, אבל חזק ומצווה ): שובי כרגע!</p>

<p><strong>לאה</strong> (מתחלחלת ): למה אַת צועקת? הלא הולכת אני!</p>

<p><strong>מירל</strong>: כרגע חושי!</p>

<p><strong>לאה</strong> (מגיעה אליה ).</p>

<p><strong>מירל</strong> (מתבוננת בה רגע ): כן, כן! ( משליכה מכיסה בידים רועדות מה שקבּלה מן האחיות ) קחי, קחי והשיבי גם לה&#8230; איני רוצה&#8230; איני רוצה&#8230; ( נופלת על הספסל ) עגולה, עגולה כחבית, וַי, וַי&#8230; שלוש אחיות, היו שלוש אחיות&#8230; וַי, וַי ( בזעם פתאומי: ) ואַת עודך כאן? עודך עומדת? איני רוצה לעמוד בד' אמות שלך! ( הולכת. פוסעת כמה פסיעות ופונה שנית אל לאה ) ומחר אל תבואנה אל הקבר&#8230; לא אַת ולא היא&#8230; השומעת אַת? ( בשארית כוחה: ) את גולגלותיכן ארוצץ. חלילה! חלילה! ( הולכת ).</p>

<h2 id="מחזהו">מחזה ו</h2>

<p><strong>לאה</strong> (על הספסל). <strong>משה&#8217;ל</strong> (בא במעגל התיכון).</p>

<p><strong>משה&#8217;ל</strong> (משורר בשריקה ):</p>

<blockquote>
<p>גַּלָּב אָנֹכִי, גַּלָּב,</p>
</blockquote>

<blockquote>
<p>וְתַעֲרִי חַד כַּחַלָּף,</p>
</blockquote>

<blockquote>
<p>וּלְשׁוֹנִי כַתַּעַר:</p>
</blockquote>

<blockquote>
<p>וּמוֹצֵא חֵן הַנַּעַר&#8230;</p>
</blockquote>

<blockquote>
<p>הִזָּהַרְנָה כְבָשׂוֹת</p>
</blockquote>

<blockquote>
<p>מִן הַחַלָּף, מִן הַתַּעַר.</p>
</blockquote>

<blockquote>
<p>וְאֶל לִבִּי פְתוּחַ הַשַּׁעַר</p>
</blockquote>

<blockquote>
<p>רָצוֹת אוֹרְחוֹת, אוֹרְחוֹת,</p>
</blockquote>

<blockquote>
<p>צִפֳּרוֹת פּוֹרְחוֹת, פּוֹרְחוֹת!</p>
</blockquote>

<blockquote>
<p>וְשׂוֹרְפוֹת אֶת כַּנְפֵיהֶן</p>
</blockquote>

<blockquote>
<p>בְּאִשּׁוֹ שֶל הַנָּעַר –</p>
</blockquote>

<p>אבל שם, על הספסל, איזו כבשׂה! (נגש, מכיר את לאה, רוצה להסוג אחור, אך נדמה לו שכבר הרגישה בו).</p>

<p><strong>לאה</strong> (בצפצוף תחת קול ): קרב, קרב!&#8230; יש לי מה להגיד לך, לבשׂר לך.</p>

<p><strong>משה&#8217;ל</strong> (חרד וחושד ): ערב טוב&#8230; ( נמלך ) אבל –</p>

<p><strong>לאה</strong> (בלעג קר ): אבל מה?</p>

<p><strong>משה&#8217;ל</strong> : פנאי אין לי&#8230; עבודה רבה שם; מחכים&#8230; רציתי אך לקנות מה לעשן.</p>

<p><strong>לאה</strong> (כנ&quot;ל ): ומתוך כיסך שעל החזה נשקפות סיגריות.</p>

<p><strong>משה&#8217;ל</strong> (נבוך, ממשש ): כן, כן&#8230; העבודה כל-כך רבה, הראש סחרחר, ושכחתי&#8230; ועלי לשוב כרגע!</p>

<p><strong>לאה</strong> (כנ&quot;ל, ביתר עוז ): כן, כן&#8230; אבל אך שתים-שלוש מילים&#8230;</p>

<p><strong>משה&#8217;ל</strong> (מתנודד ): אבל במטותא, בלי זלזולים&#8230; הלא שנינו אין אנו יראי שמים, ברוך השם!</p>

<p><strong>לאה</strong>: כן, כן&#8230; שנינו&#8230; אבל לבשׂר לך רציתי&#8230; ברכת השם חלה עלי&#8230; כן ( מראה על כרסה ).</p>

<p><strong>משה&#8217;ל</strong> (מצחק להסתיר המבוכה ): הברכה שלי&#8230; ולא שלו&#8230; ואת הנעשה אין להשיב&#8230;</p>

<p><strong>לאה</strong>: ולא יותר?</p>

<p><strong>משה&#8217;ל</strong> : יותר אי אפשר, שני מתים אינם יוצאים במחול&#8230;</p>

<p><strong>לאה</strong> (בבוז יותר עמוק ): לך!</p>

<p><strong>משה&#8217;ל</strong> (נסער קצת ): אבל אני עוד אשוב אליך ונדבר עוד בזה&#8230;</p>

<p><strong>לאה</strong> (בחזקה ): אל תבוא!</p>

<p><strong>משה&#8217;ל</strong> : אבל, לאה!</p>

<p><strong>לאה</strong>: איני רוצה בשום אופן, התרחק; הולכים! ( משה&#8217;ל קופץ מעל לגדר ונעלם. באים נחמה וזרח ).</p>

<p><strong>נחמה</strong>: עודך כאן, לאה?</p>

<p><strong>זרח</strong>: ערב טוב!</p>

<p><strong>לאה</strong> (מחשה ).</p>

<p><strong>נחמה</strong> (מתפלאה ונגשת אליה ): לאה, מה לך? פניך כפני מת, מה היה לך?</p>

<p><strong>לאה</strong>: אין דבר שיני כואבות&#8230; מה אני אומרת? חשה אני בראשי&#8230; כן&#8230; גדול הכאב&#8230;</p>

<p><strong>נחמה</strong> (אינה מאמינה ): לאה, ההיה כאן הגלב?</p>

<p><strong>לאה</strong> (מחשה ).</p>

<p><strong>נחמה</strong> (בחימה עצורה ): היה? העלעבך?</p>

<p><strong>לאה</strong> (מחשה וממררת בבכי).</p>

<p><strong>זרח</strong> (בקצף מעוּשׂה קצת ורחמים ): הגלב הבליעל!</p>

<p><strong>נחמה</strong> : יפול נא בידי! הוא התחיל להתקרב אלי. אני אפרע ממנו!</p>

<p><strong>זרח</strong> (בתלונה ): נחמה!</p>

<p><strong>נחמה</strong> : אל תירא!</p>

<p><strong>זרח</strong>: קור עובר באברי&#8230; החולירע חוטפני!</p>

<p><strong>נחמה</strong> : אמרתי, אל תירא! אבל לו אשלם! ויהי מה&#8230; זה הרמאי&#8230; ( בחפזון ) כצאתי בבוקר לקנות בשׂר, פגשתיו בקצה הגינה, עמד לו אצל מרים הארורה – נשקו זה לזה&#8230;</p>

<p><strong>לאה</strong>: יעשׂה לה מה שלבו חפץ&#8230;אין זה נוגע אלי עוד.</p>

<p><strong>נחמה</strong> (מניעה ראשה כמסופקת).</p>

<p><strong>זרח</strong> (אל עצמו ): אכן&#8230; זו היא עלמה טובה&#8230; שׂבעת ודייך – לך לך! תבוא עליה ברכה!</p>

<p><strong>נחמה</strong> : מה אתה דובר שם?</p>

<p><strong>זרח</strong>: אני? אמרתי, שאם יקרב אליך, אתקע בו מרצע!</p>

<p><strong>נחמה</strong> : עדיין אינך אפוטרופוס לי&#8230; עוד קודם &#8220;הרי אַת&#8221;&#8230;</p>

<p><strong>לאה</strong>: חדלי, נחמה, דבר לי אליך ( מציצה לצד זרח ) ביני לבינך.</p>

<p><strong>נחמה</strong> (מצוה לזרח ): לך לך מזה&#8230; סוב במשעול. אם ארצה אקרא לך!</p>

<p><strong>זרח</strong>: הנני שומע, הוד מלכותך! ( הולך ).</p>

<p><strong>נחמה</strong> (בחבּה ): זרח שלי; הוא נאמן ככלב! ( זרח נעלם ).</p>

<p><strong>לאה</strong> (אחרי הפסקה ): ומובטחת אַת, שהוא שלך!</p>

<p><strong>נחמה</strong> : בלי ספק&#8230;</p>

<p><strong>לאה</strong>: לאורך ימים?</p>

<p><strong>נחמה</strong> : אני אומרת: ברוך ה' יום יום&#8230;</p>

<p><strong>לאה</strong>: ומחר, אם יאמר: לא?&#8230;</p>

<p><strong>נחמה</strong> : ילך לעזאזל!</p>

<p><strong>לאה</strong>: אינך רוצה להנשׂא לו?</p>

<p><strong>נחמה</strong> : אני רוצה, אבל אין זה הכרח&#8230; רואה אני את מזלה של אחותנו מירל, ודי לי&#8230;</p>

<p><strong>לאה</strong>: לא כל הבעלים מתים, ולא כל הנשים נשארות אלמנות עם יתומים&#8230; ולהיות משרתת וערירית כל הימים&#8230;</p>

<p><strong>נחמה</strong> : אמת&#8230; ולא כל הבעלים מתים&#8230; וזה גבר אלים – והשד לא יקחנו&#8230; ואפשר להשאר בלי יתומים&#8230;</p>

<p><strong>לאה</strong>: מה אַת דוברת, נחמה?</p>

<p><strong>נחמה</strong> : את האמת אני דוברת, כן הוא מזלה של משרתת עניה.</p>

<p><strong>לאה</strong> (מחשה רגע, אחרי כן ): אבל נחמה&#8230; כך אסור&#8230; חטא גדול&#8230; הקב&quot;ה פורע את חובותיו&#8230; מני כבר נפרע&#8230; קחי מוסר&#8230;</p>

<p><strong>נחמה</strong> : שמעי נא, לאה! השאירי את התחינות ליום מחר, כשנלך אל הקבר&#8230;</p>

<p><strong>לאה</strong>: לא נלך!</p>

<p><strong>נחמה</strong> (מתפלאה ): מדוע?</p>

<p><strong>לאה</strong>: מירל אינה רוצה!</p>

<p><strong>נחמה</strong> : ומי ישמע בקולה&#8230; ומשום מה אינה רוצה?</p>

<p><strong>לאה</strong>: הצדק אתה. היא אומרת שאנחנו מחללות את הקבר&#8230;</p>

<p><strong>נחמה</strong> (מתחלחלת ): חס ושלום, אני לא עשׂיתי עוד דבר רע&#8230;</p>

<p><strong>לאה</strong>: אבל מי יודע מה תעשׂי מחר&#8230; דרכנו מוליכה במורד&#8230;</p>

<p><strong>נחמה</strong> (בקול להכעיס ): ואם אוֹבה, אעשׂה&#8230; צעירה אני, יפה, אהובה ( רואה את זרח השב וחפץ לעבור לפניה, עוֹצרת אותו:) זרח, היפה אני?</p>

<p><strong>זרח</strong>: כשמש בצהרים!</p>

<p><strong>נחמה</strong> (נעלסה ): ואהובה אני?</p>

<p><strong>זרח</strong>: כשאני רואה אותך תוקפתני הקדחת!</p>

<p><strong>נחמה</strong> : וכשאתה מנשק לי?</p>

<p><strong>זרח</strong>: דמי סוער ודולק כזפת רותחת!</p>

<p><strong>נחמה</strong> : ותעמיד חופה?</p>

<p><strong>זרח</strong> (בקול רפה קצת ): כשארויח&#8230;</p>

<p><strong>נחמה</strong> (מאיימת ): זרח! אבל יקחך אופל, אם לא תרצה, לא תעמיד!</p>

<p><strong>לאה</strong> (במוסר תחנונים ): אבל, נחמה – – –</p>

<p>(באותו הרגע נפתח חלון בבית-החומה ומשם נשקפת אשה וצורחת)</p>

<p><strong>קול אשה</strong>: נחמה, אַיך? האם בגן, שובבה, אַת? זכרך יבוא הביתה תחתיך, רבונו של עולם!</p>

<p><strong>נחמה</strong> (מתאפקת בכוח ): הוי, לוּלא מירל ואפרוחיה&#8230; הגיהנום! לולא אברהמ&#8217;ל החולני&#8230;</p>

<p><strong>לאה</strong> (בדממה ): לכי&#8230;</p>

<p><strong>נחמה</strong> (בחשאי לבל תשמע גבירתה, אל זרח ): ואתה השאר פה, שב אצלה ודבּר על לבה; נחם אותה&#8230;</p>

<p><strong>זרח</strong>: בנעימות!</p>

<p><strong>נחמה</strong> (אל לאה): אַדיה! (יד לשׂפה, רמז לנשיקה למול זרח).</p>

<p><strong>זרח</strong> (יושב אצל לאה ): ועתה, יפתי&#8230;</p>

<p><strong>לאה</strong> (באי רצון ): אך בלי מחאות&#8230;</p>

<p><strong>זרח</strong> (שותק ).</p>

<p><strong>לאה</strong> (אל עצמה בתאניה ): יתומות אנחנו&#8230; עזובות&#8230; אין אפוטרופוס, אין יועץ, אין דובר אמת&#8230; מירל יש לה חמשה אפרוחים&#8230; לא היה לה פנאי לטפל בנו&#8230;גדלנו פראות&#8230;</p>

<p><strong>זרח</strong> (בצחוק קל ): אבל הסכנה אינה גדולה כל כך!</p>

<p><strong>לאה</strong> (מבטת בו בבוז, אחרי רגע מתעניינת בו): זרח!</p>

<p><strong>זרח</strong>: ומה חפצך ומה בקשתך, לאה האהובה!</p>

<p><strong>לאה</strong>: גם אותי אתה אוהב&#8230;</p>

<p><strong>זרח</strong>: האמת נתּנה להגיד&#8230; לולא נחמה&#8230; נחמה מושכת אותי כבצבת&#8230; מהלכה, שׂערותיה הפרועות, עיניה הקודחות&#8230; פניה הנלהבים בדברה! ( בתנחומים ) אבל גם אַת יפה, לאה, יפה מאד&#8230; שוטה גדול הוא הגלב&#8230; פונה לכאן ולכאן, הלא סוף סוף ישוב אליך; טובה ויפה ממך לא ימצא&#8230;</p>

<p><strong>לאה</strong> (בקוצר רוח ): אמרתי שאיני רוצה.</p>

<p><strong>זרח</strong>: תרצי, תסלחי לשׂיה התועה&#8230; מה בכך? גם אצל הגבירים יקרו מעשׂים כאלה&#8230; הלא סוף סוף תפקחנה עיניו&#8230;</p>

<p><strong>לאה</strong> (מפסיקה אותו ): ואתה, זרח&#8230;</p>

<p><strong>זרח</strong> מעמיד פניו בשאלה).</p>

<p><strong>לאה</strong>: ואתה אוהב את אחותי, באמת ובתמים?</p>

<p><strong>זרח</strong> (ברגש ): כן, בלא ספק! אם יעבור יום ואיני רואה אותה, מדומה לי שלא חייתי באותו יום&#8230; וגעגועי בלילות! אומר אני לך, החלומות שלי – אש מתלקחת!</p>

<p><strong>לאה</strong>: ותקדש אותה כדת משה וישראל?&#8230;</p>

<p><strong>זרח</strong> (מתקרר ): דבר זה אינו תלוי בי&#8230; מלבושים, הוצאות החתונה&#8230; והעבודה מועטה&#8230;</p>

<p><strong>לאה</strong>: צעירה היא ויכולה לחכות&#8230; אבל עד היום ההוא! ( בתחנונים ) אל תגע בה, זרח!</p>

<p><strong>זרח</strong>: בל אגע בה?</p>

<p><strong>לאה</strong>: שמעני, עשׂה זאת למעני!</p>

<p><strong>זרח</strong>: למענך?</p>

<p><strong>לאה</strong>: כן&#8230; ואם ישיאך יצרך – חוסה עליה, ואל תזלזל בה, זרח&#8230; ואם מוכרח אתה להפיג את יצרך – הלא הרבה &#8220;סחורה&#8221; יש בעיר&#8230; הרבה, הרבה נערות&#8230;</p>

<p><strong>זרח</strong> (מתלהב ): מיום שהכרתי את נחמה, מאוסות עלי כל אותן הנערות&#8230; הייתי לאיסטניס&#8230; השומעת אַת, לאה – אין כמוה! אחת היא בעולם ונחמה שמה!&#8230; ( שב לקלות רוח ) מובן מאליו – חוץ מלאה&#8230; גם אַת יפה, לאה! לולא נחמה, מרגיש אני, שהייתי נאחז בך כפתילה בשלהבת. היא לוקחת לב בשׂשׂונה, בשובבותה ובנועם חינה, ואַת ( מביט אל פניה ) ביגונך&#8230;. ובעצבונך ובלובן פניך&#8230; ( נסער ) בהצער שבעיניך, ובדמעותיך&#8230; ( לוקח את ידה ) אַת בעצמך אינך יודעת, עד כמה אַת יפה, עד כמה אַת חביבה ( לוחץ את ידה, לאה מרגשת בזה ומשיבה אותה אליה ).</p>

<p><strong>זרח</strong> (בתחנונים ): למה אַת מונעת ממני את ידך?</p>

<p><strong>לאה</strong>: ולמה לך ידי?</p>

<p><strong>זרח</strong> (לוקח את היד בחזקה ): אל תיראי, נחמה לא תתקנא בך&#8230; גיסתי אַת, ומותר לי גם לנשק אותך ( מנשקה ).</p>

<p><strong>לאה</strong>: תשאר האחת לפליטה – – – ואני – כאשר ( מרה ומתאפקת ).</p>

<p><strong>זרח</strong> (מתחנן ): אל תכעסי לאה&#8230; אני אוהב אותך באמת&#8230; ( שב ומתנצל ) הלא גיסתי אַת&#8230; אחות נחמה שלי&#8230; כשאני מנשק לך דומה אני – – –</p>

<p><strong>לאה</strong> (בלצון מר ): שאתה מנשק לנחמה שלך?</p>

<p><strong>זרח</strong> (בהבטחה ): כן&#8230;</p>

<p><strong>לאה</strong> (כנ&quot;ל ): אף-על-פי שאנחנו כל כך שונות זו מזו.</p>

<p><strong>זרח</strong>: אף-על-פי – – –</p>

<p><strong>לאה</strong> (משתקעת במחשבה).</p>

<p><strong>זרח</strong> (אחרי הפסקה ): אה, אל תתאכזרי לי&#8230;</p>

<p><strong>לאה</strong> (ברצון מעושׂה ): להפך! יש לי אליך בקשה, זרח!</p>

<p><strong>זרח</strong>: באש ובמים!</p>

<p><strong>לאה</strong>: דבר קטן מזה&#8230; כפעם בפעם <strong>יכול</strong> אתה לאהוב אותי?</p>

<p><strong>זרח</strong>: תמיד!</p>

<p><strong>לאה</strong>: אין צורך ב&#8220;תמיד&#8221;&#8230; אבל זרח, השבע לי. לבל תעשׂה לנחמה רעה&#8230;</p>

<p><strong>זרח</strong> (כאילו אינו מבין ): אני לנחמה – רעה?!</p>

<p><strong>לאה</strong>: כן, אל תפתה אותה&#8230; ואם יתקפך יצרך&#8230; ואם לא תוכל להתאפק – – בוא תבוא אלי&#8230; הלא מוצאת אני חן בעיניך – לפעמים? תוכל לבוא&#8230;</p>

<p><strong>זרח</strong> (משתומם ).</p>

<p><strong>לאה</strong>: תשאר האחת לפליטה – – – ואני – כאשר אבדתי, אבדתי.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1075">https://benyehuda.org/read/1075</a></div></body></html>