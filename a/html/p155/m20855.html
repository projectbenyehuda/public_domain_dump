<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חֲלֻקַּת הַחָכְמוֹת</title>
	<meta name="author" content="יצחק ליבוש פרץ"/>
</head>
<body>

<blockquote>
<p>קְחוּ לָכֶם חָכְמוֹת! אֵל קָרָא מִשָּׁמָיִם,</p>
</blockquote>

<blockquote>
<p>לַאֲחֻזַּת עוֹלָם אֶתְּנֵן לָכֶם מַתָּנָה, –</p>
</blockquote>

<blockquote>
<p>אָז פָּחֲזוּ בְּנֵי אָדָם מִכָּל אַפְּסָיִם,</p>
</blockquote>

<blockquote>
<p>כִּי בְּנוֹת אֵל תִפֹּלְנָה לָמוֹ לְמָנָה.</p>

<br />

<p>גַּם עֲשִׁירִים בָּאוּ, גַּם אֶבְיוֹנֵי אָדָם,</p>
</blockquote>

<blockquote>
<p>כָּל אֶחָד מִלֵּא חִצְנוֹ, חֶבְלָם לָקָחוּ,</p>
</blockquote>

<blockquote>
<p>וּבְשוּבָם הַבָּיְתָה, וְטוּבָם בְּיָדָם,</p>
</blockquote>

<blockquote>
<p>רָקְדוּ כְּאֵילִים, צָהָלוּ, שָׂמָחוּ.</p>

<br />

<p>מְבַקְשֵׁי חִשְּׁבוֹנוֹת רַבִּים מִהֲרוּ לְשִלּוּחִים</p>
</blockquote>

<blockquote>
<p>וְשָׂמוּ בִּכְלֵיהֶם מַקְצֻעוֹת וּמְחוּגָה –</p>
</blockquote>

<blockquote>
<p>רוֹדְפֵי מִשְׁפָּט לָקְחוּ מַשְׂאוֹת שָׁוְא וּמַדּוּחִים,</p>
</blockquote>

<blockquote>
<p>וְתַחְבֻּלוֹת צָבְרוּ בְּלִי קֵץ וַהֲפוּגָה. –</p>

<br />

<p>וּסְפָרִים נוֹשָׁנִים, אֲכָלָתַם תּוֹלַעַת,</p>
</blockquote>

<blockquote>
<p>גַּם הָעַכְבָּרִים זֶה כְּבָר בָּם שִׁלְּחוּ שִׁנָּם,</p>
</blockquote>

<blockquote>
<p>אִם מִזֹקֶן שָׁחָרוּ, גַּם בִּבְלִי דַעַת,</p>
</blockquote>

<blockquote>
<p>בֶּאֱמוּנָתָם יִתְקַדְּשׁוּ, וְגַם קֹדֶש הִנָּם.</p>

<br />

<p>סְפָרִים כָּאֵלֶּה בְּשִׂמְחָה וָגִיל אָסָפוּ,</p>
</blockquote>

<blockquote>
<p>דּוֹרְשֵׁי קַדְמוֹנִיּוֹת נָהֲרוּ מֵעֲבָרִים,</p>
</blockquote>

<blockquote>
<p>וְחִישׁ אֶל בָּתֵּימוֹ כְּמוֹ עַל צַוָּאר נִרְדָּפוּ,</p>
</blockquote>

<blockquote>
<p>וּמִשְּׁדוּפוּת קָדִים חִבְּרוּ עֳמָרִים.</p>

<br />

<p>הָרוֹפְאִים גַּם הֵם, אַךְ מְעַט לָקְחוּ דַעַת</p>
</blockquote>

<blockquote>
<p>לַחְקֹר מִמְסָךְ, כֹּל מַעְיָנָם שָׁתוּ,</p>
</blockquote>

<blockquote>
<p>אֵיךְ מִמְּרוֹרוֹת וְלַעֲנָה יֵעָשֶׂה קֻבַּעַת,</p>
</blockquote>

<blockquote>
<p>וּלְהַרְקַח סַמִּים, אֵיךְ כָּתוֹת יֻכָּתוּ –</p>

<br />

<p>חוֹקְרֵי דַעַת עֶלְיוֹן לָקְחוּ אֶת הַתְּבוּנָה</p>
</blockquote>

<blockquote>
<p>פְּשֹׁטָה וְעֹרָה<a href="#fn:1" id="fnref:1" title="see footnote" class="footnote"><sup>1</sup></a>, וְהָתֵל בָּה יְהָתֵלוּ,</p>
</blockquote>

<blockquote>
<p>בִּגְדָרִים אֵין חֵקֶר, וְאֵין קֵצֶה לַתְּבוּנָה,</p>
</blockquote>

<blockquote>
<p>&#8220;בְּמַשְׂכִּיל, בַּשֵּׂכֶל וּבְמֻשְׂכָּל&#8221; יִתְהוֹלֵלוּ –</p>

<br />

<p>בְּנֵי אִישׁ לֹא יָבִינוּ אֵלֶּה הַנִּשְׂגָּבוֹת,</p>
</blockquote>

<blockquote>
<p>עַל כֵּן בְּעֵינֵימוֹ כִּפְנִינִים יְקָרוֹת,</p>
</blockquote>

<blockquote>
<p>בְּחִידוֹת יִתְבּוֹנְנוּ, נְצוּרוֹת לוֹקְחֵי לְבָבוֹת,</p>
</blockquote>

<blockquote>
<p>בְּגָבֹהַּ עַל גָּבֹהַּ, יִרְאוּ נִסְתָּרוֹת –</p>

<br />

<p>וּמִי יִסְפֹּר כָּל אֵלֶּה בְּיָדָם דָּלֹה דָלוּ</p>
</blockquote>

<blockquote>
<p>מֵאוֹצְרוֹת הַחָכְמָה, מִכֹּל מַחֲמַדֶּיהָ?</p>
</blockquote>

<blockquote>
<p>לֹא חָדְלוּ מִקַּחַת, עַד אֲשֶׁר תַּמּוּ כָלוּ</p>
</blockquote>

<blockquote>
<p>כֹּל שְׂכִיּוֹת הַחֶמְדָּה מִגַּנְזַכֶּיהָ. –</p>

<br />

<p>עִתִּים גָּזוּ חָלְפוּ, וּכְבָר מִשָּׁמַיִם</p>
</blockquote>

<blockquote>
<p>כָּל גֶּבֶר לָקַח מְנָתוֹ, אָסַף לְמַדַּי –</p>
</blockquote>

<blockquote>
<p>וְהִנֵּה אִישׁ אֶחָד בָּא הִשְׁתַּחֲוָה אַפַּיִם</p>
</blockquote>

<blockquote>
<p>&#8220;תְּנָה לִי חֶלְקִי, הִתְחַנֵּן, אֵלִי! אֵל שַדַּי!&#8221;</p>

<br />

<p>אַךְ חָכְמָה כְּבָר אָפְסָה, לֹא נוֹתְרָה דַעַת,</p>
</blockquote>

<blockquote>
<p>וְהוּא בּוֹכֶה מִתְיַפֵּחַ, מְדַבֵּר בִּתְפִלָּה –</p>
</blockquote>

<blockquote>
<p>אֵל נִכְמְרוּ נִחוּמָיו, הִטָּה אֹזֶן שׁוֹמַעַת,</p>
</blockquote>

<blockquote>
<p>וּבְהִוָּתֵר אַךְ אֶפֶס, לוֹ נָתַן הַשְּׁלִילָה.</p>

<br />

<p>בָּהּ יִשְׁלֹל חָכְמַת סוֹפְרִים, יְגַלֶּה עֶרְוָתָם,</p>
</blockquote>

<blockquote>
<p>כְּבוֹד מֵתִים יִשְׁלֹל, וּבְתוּשִׁיָה יְשַׁקֵּר – –</p>
</blockquote>

<blockquote>
<p>חִישׁ יָדְעוּ הַחֲכָמִים אֶת הָרָעָה מְצָאָתַם,</p>
</blockquote>

<blockquote>
<p>כִּי מֵחֶסְרוֹן חָכְמָה נַעֲשָׂה הַמְבַקֵּר.</p>
</blockquote>

<p>(&#8220;השחר&#8221;, תרל&quot;ו)</p>

<div class="footnotes">
<hr />
<ol>

<li id="fn:1">
<p>מופשט <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/20855">https://benyehuda.org/read/20855</a></div></body></html>