<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מְרִי שִׂיחִי וְאַנְחָתִי כְּבֵדָה</title>
	<meta name="author" content="זכריה אלצ'אהרי"/>
</head>
<body>

<blockquote>
<br />
</blockquote>

<blockquote>
<p>מְרִי שִׂיחִי וְאַנְחָתִי כְּבֵדָה / וְנַפְשִׁי מִבְּלִי סוֹמֵךְ יְחִידָה</p>

<p>וְנִתָּכוּ כְמַיִם שַׁאֲגוֹתַי / וְדִמְעָתִי עֲלֵי עַרְשִׂי רְבוּדָה</p>

<p>וְרַעְיוֹנַי כְּיַמִּים יֶהֱמָיוּן / וְשִׁינָתִי כְּמוֹ לַיְלָה שְׁדוּדָה</p>

<p>בְּחָשְׁבָם כִּי אֱמֶת נוֹסְעִים לְיָטְבַת / וְתָעוּ בַחֲנִיָּתָם חֲרָדָה</p>

<p>וְעוֹד נָסְעוּ לְאֶדְרֶעִי וּמָרָה / וְאֵין כֹחַ לְהָשִׁיב הָאֲבֵדָה</p>

<p>וְהֵצַר הַזְּמָן צָרָיו לְעִתִּים / וְצָרָתִי בְּכָל רֶגַע לְבוּדָה</p>

<p>וּבָחַרְתִּי לְמוֹתִי מֵחֲיוֹתִי / וּמָה אוֹחִיל וְאֵין לִי עוֹד עֲמִידָה</p>

<p>וְאֵין מֵשִׁיב לְנַפְשִׁי מִיְּקוֹדָהּ / בְּטִיב מָשָׁל וּבִמְלִיצָה וְחִידָה</p>

<p>וּבָגַד אָח כְּמוֹ נַחַל אֲפִיקִים / בְּעֵת עָבַר וְעָצְמָה הַבְּגִידָה</p>

<p>וְאֵין לִי בַזְּמָן הָרָע עֲלִיָּה / אֲשֶׁר לֹא תִהְיֶה עִמָּהּ יְרִידָה</p>

<p>זְמַנִּי הֶעֱטַנִי סוּת כְּלִמָּה / וְלֹא אוּכַל רְתֹם רִכְבֵּי פְרִידָה</p>

<p>וּמִי יִתֵּן וְיַרְפֶּה לִי זְמַנִּי / וְאָשִׂים הַנְּסִיעָה לִי לְצֵידָה</p>

<p>בְּיַעַן כִּי אֲנִי עֶבֶד לְעַבְדִּי / וְגַם רַגְלִי בְּתוֹךְ הַפַּח לְכוּדָה</p>

<p>וְהַבָּנִים לְאַכְזָרִים מְסוּרִים / בְּיוֹם צָרָה וְעֶבְרָה עִם קְפָדָה</p>

<p>וְהָאָבוֹת אֲסוּרִים בַּכְּבָלִים / מְפֻזָּרִים בְּכָל עָרֵי מְצוּדָה</p>

<p>וְנַפְשִׁי תֶּהֱמֶה עַל רֹב עֲווֹנִי / וּמָה אַעַשׂ וְהִיא עָלַי מְעִידָה</p>

<p>וְעַד עַתָּה בְּטִיט יָוֵן שְׁקוּעָה / הֲיֹאמְרוּ לָהּ בְּשָׁמַיִם חֲסִידָה</p>

<p>וְאֵין דּוֹרֵשׁ לְבָתֵי הַתְּבוּנוֹת / חֲתוֹם תּוֹרָה וְגַם צוֹר לַתְּעוּדָה</p>

<p>וְהַחֶרֶב אֲשֶׁר הָיְתָה מְרוּטָה / מְקוּלְקֶלֶת וּפָנֶיהָ חֲמוּדָה</p>

<p>הֲלֹא קֵהָה וְגָבְרוּ הַחֲיָלִים / וְרֹעַ הַזְּמָן הֶעֱלָה חֲלוּדָה</p>

<p>אֲבָל דַּעְתִּי בְּשׁוֹשַׁנִּים לְלַקֵּט / וְתוּשִׁיָּה עֲלֵי לִבִּי אֲפוּדָה</p>

<p>וְאֵל בּוֹחֵן כְּלָיוֹת עִם לְבָבוֹת / וְכָל נֶעְלָם בְּנֶפֶשׁ אִישׁ וְסוֹדָהּ</p>

<p>לְמִי הֵכִין בְּאֶלֶף הָר בְּהֵמוֹת / וְלִוְיָתָן מְתֻקָּן לַסְּעוֹדָה</p>

<p>הֲלֹא לַמְיַחֲלִים חַסְדֵי כְּבוֹדוֹ / מְצָאוּהוּ בְּרֹב נִיעָה וְנִידָה</p>

<p>אֱלֹהִים חַי וּמַתִּיר הָאֲסוּרִים / לְךָ אוֹדֶה וְלָךְ אֶכְרַע בְּקִידָה</p>

<p>תְּנַהֲלֵנִי יְמֵי חֶלְדִּי וְחֶדְלִי / וְזָכְרֵנִי בְּיוֹם תָּבוֹא פְּקִידָה</p>

<p>אֲזַמֵּר לָךְ שְׁחָרִים וַעֲרָבִים / וְתִרְצֵנִי וְתִיטַב הָעֲבוֹדָה</p>

<p>וְיוֹם תָּבוֹא בְּמִשְׁפָּט עַל עֲלֻמוֹת / תְּזַכֵּנִי בְּתוֹךְ קָהָל וְעֵדָה</p>

<p>מְשֹׁךְ חַסְדָּךְ לְיוֹדְעֶיךָ בְּחֶמְלָה / בְּעֵת תֶּעֱרַב לְךָ מִנְחַת יְהוּדָה</p>

<p>וְעוֹד לֹא אַאֲרִיךְ לָשׁוֹן בְּזָכְרִי / מְרִי שִׂיחִי וְאַנְחָתִי כְבֵדָה.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/29310">https://benyehuda.org/read/29310</a></div></body></html>