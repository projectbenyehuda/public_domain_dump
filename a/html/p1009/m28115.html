<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גֶּשֶׁם נְדָבוֹת אוֹ יְאוֹר מִצְרַיִם</title>
	<meta name="author" content="זכריה אלצ'אהרי"/>
</head>
<body>

<blockquote>
<br />
</blockquote>

<blockquote>
<p>גֶּשֶׁם נְדָבוֹת אוֹ יְאוֹר מִצְרַיִם / עֵת יַעֲלֶה אוֹ יִזְּלוּ עֵינָיִם</p>

<p>אוֹ אֵשׁ מְלַהֶטֶת כְּמוֹפֵת הַסְּנֵה / תִּיקַד יְקוֹד אוֹ נֶחְמְרוּ מֵעָיִם</p>

<p>חָשַׁךְ מְאוֹר עֵינַי וְלֹא בַּנְתִּי לְזֹאת / הַאִם אֱמֶת אוֹ חָשְׁכוּ אוֹרָיִם</p>

<p>עַד שָׁב עֲלוֹת שַׁחַר כְּמוֹ נֶשֶׁף וְעוֹד / אֶרְאֶה לְצָהֳרַיִם כְּבֵין עַרְבָּיִם</p>

<p>גַּם רַעֲיוֹנַי חָרְדוּ גַּם רָעֲדוּ / זַעַף וְחַלְחָלָה בְּכָל מָתְנָיִם</p>

<p>וָאֶשְׁאֲלָה סִבָּה לְכָל עוֹבֵר וְשָׁב / אֵיךְ אֶמְצְאָה מָזוֹר לְפִיק בִּרְכָּיִם</p>

<p>וַיֹּאמְרוּ: אַתָּה פְּצוּעַ הַנְּדוֹד / לָקְחָה פְּרִידָה עַל פִּשְׁעֲךָ כִּפְלָיִם</p>

<p>וָאֶזְכְּרָה פֵּרוּד נְסִיכֵי מַעֲלָה / לִבִּי לְנָסְעָם נֶחֱלָק לִשְׁנָיִם</p>

<p>מֵהֶם מְאוֹר עֵינַי וְלֹא עֵינַי לְבַד / רַק הוּא לְכָל חָבֵר מְאוֹר עֵינָיִם</p>

<p>מֵאִיר בְּמַעֲנֵה פִּיו לְכָל שׁוֹאֵל כְּאוֹר / בֹּקֶר וְכַשֶּׁמֶשׁ בְּלֵב שָׁמָיִם</p>

<p>אָכֵן סְמָכָהוּ גְּבִיר הַדּוֹר אֲשֶׁר / גָּדַר לְכָל פֶּרֶץ כְּאִישׁ בֵּינָיִם</p>

<p>לֵוִי וּמַטֵּהוּ הֲלֹא פָּרַח וְצָץ / הָיָה כְּעֵץ שָׁתוּל עֲלֵי כָּל מָיִם</p>

<p>לָבַשׁ מְעִיל הַחֵן וְתִפְאָרָה וְהוֹד / גַּם פַּעֲמוֹן מִשְׂרָה עֲלֵי שׁוּלָיִם</p>

<p>גַּם מַחֲזִיקָיו עוֹזְרָיו גַּם אוֹהֲבָיו / מֵהֶם חֲכַם לֵב אוֹ לְבֶן שִׁנָּיִם</p>

<p>מִי יִתְנֵנִי חִישׁ בְּאֶבְרָה עַל כְּנַף / נֶשֶׁר וְאָטוּס לֹא בַּעֲצַלְתָּיִם</p>

<p>לִפְנֵי גְּדוֹלָם עִם קְטַנָּם אֶכְרְעָה / אֶקֹּד וְאֶשְׁתַּחֲוֶה עֲלֵי אַפָּיִם</p>

<p>אָמְנָם לְבֶן יַקִּיר אֲשׂוֹחֵחַ הֲכִי / הִפְצִיר וְנָתַן לִי כְּסוּת עֵינָיִם</p>

<p>אֵלֶּה אֲשֶׁר גָּנְבוּ לְבָבִי בֶּאֱמֶת / הִנְנִי בְּלִי לֵיבָב כְּבַד אָזְנָיִם</p>

<p>תָּנַע גְּוִיָּתִי כְּשִׁכּוֹר תֶּהֱמֶה / תִּדְמֶה לְפִסֵּחַ נְכֵה רַגְלָיִם</p>

<p>נִמְהָר בְּלִי שֵׂכֶל כְּפֶתִי מַחֲרִישׁ / נִרְאָה כְּאִישׁ נִדְהָם רְפֵה יָדָיִם</p>

<p>אֵל חַי בְּחַסְדֶּךָ פְּנֵה אֵלַי בְּחֵן / תֶּן לִי כְּיוֹם אֶחָד וְאִם יוֹמָיִם</p>

<p>תּוֹסִיף לְהַרְאוֹתִי תְּמוּנָתָם וְאָז / אֶת שֵׁם מְקוֹמָם אֶקְרָא מַחֲנָיִם</p>

<p>אָז הַלְּבָנָה תַּהֲפֹךְ אוֹרָהּ כְּאוֹר / חַמָּה וְאוֹר חַמָּה לְשִׁבְעָתָיִם.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28115">https://benyehuda.org/read/28115</a></div></body></html>