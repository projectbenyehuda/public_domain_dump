<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[אַל־תִּתְמְהִי עָפְרָה לְרֹב מִלַּי]</title>
	<meta name="author" content="עמנואל פרנשיס"/>
</head>
<body>

<blockquote>
<p>– – ͝ – – – ͝ – – –</p>
</blockquote>

<blockquote>
<p>אַל־תִּתְמְהִי עָפְרָה לְרֹב מִלַּי</p>

<p>אַל־תַּחְשְׁבִי אוֹתִי לְאִישׁ סָכָל</p>

<p>יַעַן בְּרִנָּה אֶכְתְּבָה מִלַּי.</p>

<p>תִּמְהִי לְרֹב עֻזִּי אֲשֶׁר אוּכַל</p>

<p>עַד־כֹּה סְבֹל אוֹתוֹ וְעוֹד אֶחְיֶה</p>

<p>אֵיךְ יַעֲמֹד אִישׁ מִמְּרוֹר אֻכָּל.</p>

<p>מָה גַּם גְּבוּרָתִי אֲשֶׁר יִחְיֶה</p>

<p>לִבִּי אֲשֶׁר יִכְתֹּב וְעֹז מִלָּיו</p>

<p>אֶצְעַק וְאִם לֹא אֵֽדְעָה אַיֵּה.</p>

<p>כִּי אֶחֱזֶה חֶלֶד וּמַנְעוּלָיו</p>

<p>הֶעְבִיר בְּעַד פִּתְחֵי תְפִלּוֹתָי</p>

<p>גָּזַר אֲשֶׁר אֶחְיֶה וְלֹא אֶשְׁלָו.</p>

<p>מָתַי אֲהָהּ לִי אֶגְוְעָה מָתָי</p>

<p>לוּ יִתְּנֵנִי מִזְּבוּל רִשְׁיוֹן</p>

<p>לָתֵת בְּיָדִי קֵץ לְעִתּוֹתָי.</p>

<p>כָּכָה לְנַפְשִׁי אֶתְּנָה פִדְיוֹן</p>

<p>מִמַּאֲסַר תֵּבֵל וּמַעְמָסוֹ</p>

<p>וּלְשַׁרְשְׁרוֹתַי אֶמְצְאָה רִפְיוֹן.</p>

<p>הָהּ יַעֲלָה לֹא אוּֽכְלָה לִנְשׂא</p>

<p>גֹּדֶל נְעִימוּתֵךְ מְאֹד נִכָּר</p>

<p>לֹא אֵֽדְעָה מָה אֶעֱשֶׂה עָשׂה.</p>

<p>לִבִּי שְׁלַחְתִּיו לָךְ כְּמוֹ אֶשְׁכָּר</p>

<p>מִיּוֹם רְאִיתִיךְ, קַבְּלִי אוֹתוֹ</p>

<p>וִיהִי כְעֶבֶד נֶאֱמָן נִמְכָּר.</p>

<p>אַל־נָא בְעֵינַיִךְ עֲבוֹדָתוֹ</p>

<p>תִּבְזִי צְבִיַּת־חֵן וְאִם עֶרְכּוֹ</p>

<p>יִמְעַט הֲלֹא רַבָּה אֱמוּנָתוֹ.</p>

<p>יָאִיר מְהֵרָה זָהֳרֵךְ חָשְׁכּוֹ</p>

<p>טֶרֶם תְּמוּתָה בַּעֲדֵךְ קִצִּי</p>

<p>תָּחִישׁ וְתֹאמַר לִי &#8220;לְכָה עַד־כֹּה&#8221;.</p>

<p>אַךְ אִם בְּמוֹתִי, נַעֲמָה, תִּרְצִי</p>

<p>לִבִּי בְיָדֵךְ עַד־שְׁאוֹל יֵרֵד</p>

<p>וּדְעִי אֲשֶׁר חֶפְצֵךְ יְהִי חֶפְצִי.</p>

<p>מִן־הַתְּמוּתָה לֹא אֱהִי חָרֵד</p>

<p>וּלְבַד לְזֹאת אֶשָּׂא נְהִי נִהְיָה</p>

<p>כִּי אֶרְחֲקָה מִמֵּךְ וְאֶפָּרֵד.</p>

<p>אָמְנָם אֲקַו כִּי אַתְּ יְפֵה־פִיָּה</p>

<p>עֵת עַל־לְבָבֵךְ יַעֲלֶה זִכְרִי</p>

<p>תֵּאָֽנְחִי דָוָה וּבוֹכִיָּה.</p>

<p>וּתְקוֹנֲנִי מָרָה עֲלֵי קִבְרִי</p>

<p>אָז תֹּאֽמְרִי &quot;כַּמָּה אֲהָהּ כַּמָּה</p>

<p>קָשֶׁה לְבָבִי זֶה וְאָכְזָרִי.</p>

<p>אָן אֵֽלְכָה אוֹי לִי לְנֶחָמָה</p>

<p>אִם בַּעֲבוּרִי זֶה־צְּבִי הַדַּל</p>

<p>נָפַל וּבָא אֶל־שַׁעֲרֵי דוּמָה.</p>

<p>גָּדַל עֲוֹנִי מִנְּשׂוֹא גָּדָל</p>

<p>אֵין כָּל־סְלִיחָה לִי וְאִי־אֶפְשִׁי</p>

<p>כִּי כָל־יְמוֹתַי מִבְּכִי אֶחְדָּל.</p>

<p>מִמַּאֲסַר חֵשֶׁק כְּבָר חָפְשִׁי</p>

<p>הַדּוֹד וְלֹא יוֹעִיל לְהִנָּחֵם&quot;</p>

<p>כֹּה תֹאמְרִי עָפְרָה וְאָז נַפְשִׁי</p>

<p>תִּמְצָא מְנוּחָה לָהּ וְתִתְנָחֵם.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/42073">https://benyehuda.org/read/42073</a></div></body></html>