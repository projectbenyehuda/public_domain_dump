<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עַמָּא דְדַהֲבָא</title>
	<meta name="author" content="שאול טשרניחובסקי"/>
</head>
<body>

<p>(בהברה ספרדית)</p>

<h2 id="שערראשון">שער ראשון</h2>

<h3 id="א.אִכָּאצַנְתָּרוֹתדְדַהֲבָא...">א. אִכָּא צַנְתָּרוֹת דְדַהֲבָא&#8230;</h3>

<br>  

<blockquote>
<p>&#8220;אִכָּא צַנְתָּרוֹת דְדַהֲבָא&#8221; יֶשְׁנָם צִנּוֹרוֹת שֶׁל זָהָב,</p>

<p>אֲשֶׁר אֵין דּוֹמֶה לְיָפְיָם בְּכָל אֲשֶׁר בָּרָא הַיּוֹצֵר,</p>

<p>כָּל אֲשֶׁר בָּרָא לִכְבוֹדוֹ לְשַׁכְלֵל יִפְעַת עוֹלָמוֹ.</p>

<p>פָּקַד לְהַכְנִיס בַּמִּשְׁכָּן שֶׁלּוֹ עַל שֻׁלְחַן-הַפָּנִים</p>

<p>גַּם צִנְצֶנֶת שֶׁל מָן. וְעוֹלָם וּמְלוֹאוֹ אֵינֶנּוּ</p>

<p>אֶלָּא שֻׁלְחַן-הַפָּנִים, הָעוֹמֵד לְפָנָיו בְּהָדָר.</p>

<p>מָלֵא צִנְצָנוֹת שֶׁל מָן, צִנְצְנוֹת זָהָב נִפְלָאוֹת.
<br><br />
&#8220;זַרְעָא דְדַהֲבָא אִכָּא&#8221;&#8230; יֶשְׁנוֹ זֶרַע שֶׁל זָהָב</p>

<p>נוֹשֵׂא מִסְתְּרֵי-חַיִּים, נִיצוֹצוֹת נֵצַח נְצָחִים,</p>

<p>חִידַת הַחַיִּים בְּחֵיקוֹ, חִידַת-הַחִידוֹת הַגְּדוֹלָה.</p>

<p>אָז, בַּעֲשׂוֹתוֹ בָּאָרֶץ, בִּימוֹת הַיְצִירָה הַגְּדוֹלָה,</p>

<p>צִוָּה לָאָרֶץ וַיִּפְקֹד מִכָּל אֲשֶׁר טָמַן בְּחֵיקָהּ,</p>

<p>אוֹצְרוֹת הֲוָיָה נִרְדֶּמֶת בְּצֵרוּף צֵרוּפֵי מִסְתּוֹרִין,</p>

<p>מַיִם, מַתֶּכֶת וְדוֹמֵם וּמְלָחִים – כָּל אֶחָד לְמִינוֹ,</p>

<p>בַּרְזֶל זוֹעֵם וָחוּם, גָּפְרִית זְהַבְהֶבֶת-חִוֶּרֶת,</p>

<p>זַרְחָן אַדְמוֹנִי וְלָבָן, וְאַשְׁלְגָן מַכְסִיף מִתְנוֹצֵץ,</p>

<p>סִידָן מַלְבִּין כַּכֶּסֶף וְחַנְקָן מֵמִית וּמְחַיֶּה, –</p>

<p>לִטְווֹת טְוִי-פְּלָאִים וָסוֹד, לַעֲשׂוֹת בִּטְוִי-חַיִּים קַיָּם</p>

<p>רִקְמָה, עוֹרֵק וָעֶצֶב; אֲשֶׁר לַגֶּזַע בַּגֶּזַע,</p>

<p>אֲשֶׁר לָעֶצֶב בָּעֶצֶב וַאֲשֶׁר לְעָלֶה בֶּעָלֶה,</p>

<p>אֲשֶׁר לַשֹּׁרֶשׁ בַּשֹּׁרֶשׁ, בָּעִקָּר וְצִיצִיּוֹת יוֹנְקוֹתָיו.</p>

<p>אֶרֶץ, הִיא לֹא תְכַסֶּה עַל כָּל-מַחְמַדֶּיהָ, יִתְפָּרֵץ</p>

<p>צֶמַח וְצֶמַח לְמִינוֹ, יַעֲלֶה, יִיף בְּמוֹעֲדוֹ,</p>

<p>דֶּרֶךְ יִמְצָא לוֹ מַעְלָה, וּפֹה תְקַדְּמֶנּוּ הַחַמָּה</p>

<p>בִּלְטִיפוֹתֶיהָ הָרַכּוֹת, הַנֶּאֱמָנוֹת וְהַטּוֹבוֹת.</p>

<p>יוֹם יוֹם הִיא תִפְקְדֶנּוּ, תְּחַיֵּךְ לוֹ וּתְעוֹדְדֶנּוּ,</p>

<p>תִּצְבַּע אֲשֶׁר לִצְבֹּעַ וַאֲשֶׁר לְחַמֵּם תְּחַמֵּם.</p>

<p>עָלֹה יַעֲלֶה הַצֶּמַח וְאָסַף וְאָגַר וְצָבָר</p>

<p>בִּרְכַּת שָׁמַיִם מֵעָל וְקַרְקַע רוֹבֶצֶת תָּחַת.</p>

<p>וְיוֹם יוֹם יַעֲמֹד בְּכָל אוֹנוֹ – בּוֹ יַזְכִּירֶנּוּ הַשֶּׁמֶשׁ,</p>

<p>אֲשֶׁר יֵשׁ בּוֹ נִיצוֹצוֹת שֶׁל הָאַלְמָוֶת, לֹא יִשְׁכָּח!</p>

<p>חַיִּים כִּי קִבֵּל וְחַיִּים עָלָיו לְהַחֲזִיר לְקוֹנוֹ,</p>

<p>חַיִּים תַּחַת חַיִּים וְזֶרַע תַּחַת הַזֶּרַע!</p>

<p>וְטָוָה הַצֶּמַח טְוִי-פְלָאִים, הוֹלֵךְ וּבוֹנֶה בֶּעָלִים</p>

<p>תַּבְנִית גָּבִיעַ וְכֹתֶרֶת, וּבִגְדֵי צִבְעוֹנִין לוֹ יָעַשׂ.</p>

<p>אֵין לְךָ צֶבַע בָּעוֹלָם אֲשֶׁר לֹא יִקַּח מִמֶּנּוּ,</p>

<p>אוֹצְרוֹת צֶבַע שָׁמַיִם בִּשְׁעוֹת בֵּין-הַשְּׁמָשׁוֹת בָּעֶרֶב</p>

<p>וַהֲמוֹן גּוֹנֵי-גְוָנָיו עִם אוֹרוֹת רִאשׁוֹנִים בַּשָּׁחַר.</p>

<p>אֵין לְךָ צוּרָה בָּעוֹלָם אֲשֶׁר לֹא יַעֲשֶׂה כְּמַתְכֻּנְתָּהּ</p>

<p>לַעֲטֹר בָּהּ הַגָּבִיעַ וְלַעֲשׂוֹת תַּבְנִית כֹּתֶרֶת.</p>

<p>יֵשׁ אֵינוֹ בוֹנֶה אֶלָּא גָבִיעַ כְּעֵין סֵפֶל, וּלְהֵפֶךְ,</p>

<p>יֵשׁ אֲשֶׁר יִבְחַר בְּכֹתֶרֶת, וְיֵשׁ אֲשֶׁר יִבֶן גַּם שְׁנֵיהֶם.</p>

<p>וּבַכֹּתֶרֶת, בַּתָּוֶךְ, יַעֲלֶה קַרְקַע-מַצָּעִית,</p>

<p>שָׁם נִפְגָּשִׁים בְּיַחַד גָּבִיעַ, כֹּתֶרֶת, וְכָל-יֶתֶר</p>

<p>חֶלְקֵי הַצֶּמַח, בַּתָּוֶךְ מִתַּמֵּר עֱלִי בַּעַל שַׁחְלָה,</p>

<p>נוֹשֵׂא כִּפָּה-צַלֶּקֶת, כְּלִי-קִבּוּל הַזֶּרַע הַמּוּבָא.</p>

<p>סָבִיב לְאוֹתוֹ עֱלִי עַמּוּדִים דְּקִּיקִים, עֲנָוִים,</p>

<p>טְעוּנֵי שַׂקִּיקִים בְּרֹאשָׁם, מְלֵאִים אַבְקַת-נִצָּנִים –</p>

<p>זַרְעֵי הַקֹּדֶשׁ בַּמַּאֲבָק שׁוֹנִים וּמְשֻׁנִּים לְמִינֵיהֶם.</p>

<p>עַל הַמַּצָּעִית בֵּינֵיהֶם צוּפָנִים זְעִירִים-זְעִירִים,</p>

<p>מְלֶאכֶת צוּף-הַנִּצָּנִים בְּיָדָם, כְּדֵי לִמְשֹׁךְ אֲלֵיהֶם</p>

<p>בְּיֵין-קִדּוּשִׁין רֵיחָנִי כָּל-קְהַל הַשּׁוֹשְׁבִינִים הַקַּלִּים,</p>

<p>לִהְיוֹת אוֹתָם גְּבִיעִים צִנְצֶנֶת מִן הֵיכַל הָעוֹלָם,</p>

<p>עוֹמְדִים פְּתוּחִים-נִצָּבִים וְאוֹצְרִים אֶת נֶקְטַר-הַקֹּדֶשׁ</p>

<p>וְאַבְקַת-נִצָּנִים קְדוֹשָׁה, מוּעָדָה לְחַיֵּי-הָעוֹלָם.</p>

<p>אָנוּ קוֹרְאִים לְכֻלָּם: הַפֶּרַח הָעוֹלֶה בַּקֶּלַח.</p>

<p>הִנֵּה הוּא טְוִי-הַפְּלָאִים! עַמּוּדִים עַמּוּדִים בְּסֵדֶר</p>

<p>נָכוֹן וְקַיָּם מֵאָז: כָּל פֶּרַח וְסִדְרוֹ לְמִינוֹ</p>

<p>לְאַלְפֵי רִבְבוֹת גְּבִיעִים וּלְרִבּוֹא רִבּוֹאוֹת צוּרוֹתָם,</p>

<p>גָּדְלָם וְצֵרוּפֵי-צִבְעֵיהֶם בְּלַהַט אֲהָבִים לְהַפְרוֹת</p>

<p>וּלְהִפָּרוֹת, לְקַיֵּם עוֹלָמוֹ לְנֵצַח נְצָחִים,</p>

<p>מִי בַּחֲרָקִים זְרִיזִים וּמִי בְּרוּחַ נוֹשֶׁבֶת</p>

<p>לְשֵׁם הִזְדַּוְּגוּת רְחוֹקִים, הַמְחַכִּים לוֹ אֵי-שָׁם מֵרָחוֹק.</p>

<p>אָנוּ קוֹרְאִים לוֹ פֶּרַח! וְאֻמַּת-הַזָּהָב כִּי תָבוֹא</p>

<p>לִשְׁתּוֹת מִיֵּין-הַקֳּדָשִׁים וְלֶאֱרֹז הָאַבְקָה הַמַּפְרָה,</p>

<p>נִפְגָּשׁוֹת בְּנֵי עַם-הַזָּהָב בְּצַנְתְּרוֹת-זָהָב, לְמַעַן</p>

<p>תַּעַל שִׁירַת-הַזָּהָב לְשִׁכְלוּל יְפִי יְמוֹת קָיִץ, –</p>

<p>מִזְמוֹר מִזְמוּטֵי מְזֻמָּנִים, נִזּוֹנִים מִזֶּרַע מִתְמַזְמֵז,</p>

<p>זִמְרַת זִמְזוּמֵי זַמֶּרֶת: הֲמָזוּג לִי יֵינִי וְזֻמַּן,</p>

<p>הוֹי מַזְמִינָתִי, לַזְּמַן? מַזָּל טוֹב! מַזָּל טוֹב! זוּזִי!</p>
</blockquote>

<blockquote>
> <br>  
</blockquote>

<h3 id="ב.עַמָּאדְדַהֲבָאאִכָּא...">ב. עַמָּא דְדַהֲבָא אִכָּא&#8230;</h3>

<blockquote>
> <br>  
> "עַמָא דְדַהֲבָא אִכָּא" – יֶשְׁנָהּ אֻמָּה שֶׁל זָהָב,

<p>אֻמָּה מִיָּמִים מִקֶּדֶם, מִתְּקוּפָה רְחוֹקָה-עַתִּיקָה,</p>

<p>טֶרֶם אָדָם בָּאָרֶץ – וּמְגִלַּת יְחָסִין לָהּ הָיְתָה</p>

<p>קְדוּמָה מֵרְשִׁימוֹת הַיְּוָנִים, חֲרוּתוֹת בְּשַׁיִשׁ וּנְחֹשֶׁת,</p>

<p>שְׂפַת רְנָנוֹת קְבוּעָה בְּאוֹתְיוֹת-מַחֲשֶׁבֶת מִכְּנָעַן;</p>

<p>וְעַתִּיקָה מִכְּתֹבוֹת מִצְרַיִם עַל גֹּמֶא וָאָבֶן,</p>

<p>מִכְתַּב-קֹדֶשׁ, מַחֲרֹזֶת צִיּוּרִים מַעֲשֵׂה-אָמָּן;</p>

<p>וְעַתִּיקָה מִכִּתְבֵי-יְתֵדוֹת שֶׁל בַּבְלִים עַל-גַּבֵּי</p>

<p>לְבֵנָה שְׂרוּפָה בְּאֵשׁ – מִכְתַּב אֱלֹהִים עֲלֵי-לוּחַ.</p>

<p>מְגִלַּת יְחָסִין שֶׁל אוֹתָהּ אֻמָּה קְבוּעָה בְּעַנְבָּר</p>

<p>זָהָב טָהוֹר, הָאוֹמֵר שִׁירָה אִלֶּמֶת מִלִּפְנֵי</p>

<p>רִבְבוֹת יוֹבְלוֹת עַל אֶרֶץ זַמְלַנְדְּ שֶׁל פְּרוּסְיָה עֵת שָׁרוּ</p>

<p>יַעֲרֵי בְרֵאשִׁית שִׁירָתָם בַּתְּקוּפָה הָאוֹלִיגוֹקֵנִית.</p>

<p>וְעוֹד יֵשׁ לָהּ, לְאוֹתָהּ הָאֻמָּה, מְגִלָּה קְבוּעָה בְּרַכְרוּכִית, <a href="#fn:1" id="fnref:1" title="see footnote" class="footnote"><sup>1</sup></a></p>

<p>גִּבּוּב אַבְנֵי-חוֹל וְחֻלְסִית<a href="#fn:2" id="fnref:2" title="see footnote" class="footnote"><sup>2</sup></a> בְּאוֹנִינְגֶּן-בַּדֶּן,</p>

<p>תְּקוּפַת הַמִּיאוֹקֵן בְּחֻמֵּי יְמוֹת הַשְּׁלִישָנוּת.<a href="#fn:3" id="fnref:3" title="see footnote" class="footnote"><sup>3</sup></a></p>

<p>אֵלֶּה תּוֹלְדוֹת הָאֻמָּה, עַם גָּדוֹל וְרַב עַל הָאָרֶץ,</p>

<p>וְאֵלֶּה גְּבוּלוֹת מֶמְשַׁלְתָּהּ, הַמָּקוֹם שֶׁתִּכּוֹן מַמְלַכְתָּהּ:</p>

<p>כָּרֵי הַצָּפוֹן הָרָחוֹק, כָּל מָקוֹם שָׁם סִגְלָה תְּחַיֵּךְ,</p>

<p>תּוּת-הַשִּׂיחַ<a href="#fn:4" id="fnref:4" title="see footnote" class="footnote"><sup>4</sup></a> שָׁם מוֹהֵל אֶת יֵינוֹ בְּטַלְלֵי-קַיִץ,</p>

<p>וְנָסַב גְּבוּלָהּ הַנֶּגְבָּה וּפָגַע בְּיַעֲרוֹת אֵלֶה,</p>

<p>מַעֲלִים רֵיחַ נִיחוֹחַ בְּחֻמָּם שֶׁל שִׁלְהֵי-דְקַיְטָא</p>

<p>עַד רַחֲבֵי שְׂדוֹת אַרְכּוּבִית<a href="#fn:5" id="fnref:5" title="see footnote" class="footnote"><sup>5</sup></a> רֵיחָנִית בְּשֵׁלָה בַּחַמָּה,</p>

<p>וְיָרַד עַד חֶבֶל דֻבְדְּבָנִים עֲסִיסִים-חֲמֻצִּים וָכֶרֶז,<a href="#fn:6" id="fnref:6" title="see footnote" class="footnote"><sup>6</sup></a></p>

<p>וְיָרַד מִשָּׁם עַד שֶׁנִּכְנַס בְּמַלְכוּת הַשִּׁטָּה הַלְּבָנָה</p>

<p>בַּהֲמוֹן עֲגִילֶיהָ, הַמְּשַׁמְּשָׁה כֹהֶנֶת מַקְטִירָה</p>

<p>קְטֹרֶת לְבַעַל-דְּבוֹר, וְשׁוּב יוֹרֵד עַד שֶׁהוּא נִתְקָל</p>

<p>בְּפַרְדְּסֵי הָדָר: בְּאֶתְרוֹג-הַקֹּדֶשׁ וּבְאֶשְׁכּוֹלִית</p>

<p>בְּרוּכַת-שָׁמַיִם וְתַפּוּחַ-הַזָּהָב הַמְרַעֲנֵן נֶפֶשׁ,</p>

<p>תַּבְנִית שְׁמָשׁוֹת שֶׁנִּתְלוּ בְּיֶרֶק רַעֲנָן וְרָטֹב,</p>

<p>וְהֶרָה יַעֲלֶה וּפָגַע בְּרַקֶּפֶת<a href="#fn:7" id="fnref:7" title="see footnote" class="footnote"><sup>7</sup></a> מַוְרִידָה בֵין טְרָשִׁים.</p>

<p>וְלָהּ כָּל קַרְקַע, בָּהּ יַעַל הַפְּטָל<a href="#fn:8" id="fnref:8" title="see footnote" class="footnote"><sup>8</sup></a> יְפֵה-צֶבַע וְרֵיחָנִי,</p>

<p>מַרְוָה<a href="#fn:9" id="fnref:9" title="see footnote" class="footnote"><sup>9</sup></a> מַרְבָּה דָלִיּוֹת וְשִׂיחַ שֶׁל לוּז פּוֹרֵץ גָּדֵר,</p>

<p>מַטְלִית כַּלָּנִית מַסְמִיקָה וְסִגְלָה בַשֶּׂמֶת, בַּיְשָׁנִית,</p>

<p>תִּלְתָּן מַלְבִּין-גֻּלְגֹּלֶת וְנַרְקִיס יְפֵה-נֵזֶר וְרַב-בֶּשֶׂם</p>

<p>שָׁקֵד רַךְ עָלֶה וָרֵיחַ וְאַסְפֶּסֶת מְסֻרְבֶּלֶת-הֶעָלִים,</p>

<p>נִיר לֹא יֵעָדֵר וְכָל שָׂדֶה אֲשֶׁר תְּפַלַּח מַחֲרֶשֶׁת,</p>

<p>וַאֲשֶׁר יַדְשִׁיא כָל דֶּשֶׁא רֵיחָנִי וְאִילָן רַב פֶּרִי,</p>

<p>יַעַר מַאֲרִיךְ בְּצִלּוֹ וּשְׂדֵה-בָר מַרְבֶּה הַזֶּרַע,</p>

<p>גַּן וַאֲפָר עֲשִׁיר-צֶמַח, – עַל פְּנֵי אַחֶיהָ הִיא תִשְׁכֹּן,</p>

<p>יוֹצֵאת יֶרֶךְ מִשְׁפַּחַת הַגַּז<a href="#fn:10" id="fnref:10" title="see footnote" class="footnote"><sup>10</sup></a>, הַכּוֹרֶה הַקַּדְמוֹן,<a href="#fn:11" id="fnref:11" title="see footnote" class="footnote"><sup>11</sup></a></p>

<p>בֵּית בַּעֲלֵי-פַּרְצוּף<a href="#fn:12" id="fnref:12" title="see footnote" class="footnote"><sup>12</sup></a> לְמִינוֹ וּבֵית הַמִּתְבּוֹדְדִים לְמִינוֹ;</p>

<p>שֵׁבֶט הָאוֹצְרִים-בָּרֶגֶל, מַטֶּה הָאוֹגְרִים-בְּכֶרַע,</p>

<p>מַטֶּה הָאוֹגְרִים-בַּשּׁוֹק וְטֹוֵי-הַמֶּשִׁי לְמִינֵיהֶם,</p>

<p>וְנוֹשְׂאֵי-הַפַּרְוָה לְמִינֵיהֶם, כָּל שֵׁבֶט הָאוֹצְרִים-בְּכָרֵס,</p>

<p>בּוֹנֶה בַעֲלֵי הַפֶּרֶג<a href="#fn:13" id="fnref:13" title="see footnote" class="footnote"><sup>13</sup></a> וּבוֹנֶה בַּעֲלֵי-תוּת-שִׂיחַ,<a href="#fn:14" id="fnref:14" title="see footnote" class="footnote"><sup>14</sup></a></p>

<p>בֵּית דּוּ-הַצְּבָעִים<a href="#fn:15" id="fnref:15" title="see footnote" class="footnote"><sup>15</sup></a> לְמִינוֹ וּבֵית חוֹתְכֵי עֲלֵי-הַוֶּרֶד;</p>

<p>מַטֵּה הָעוֹשִׂים בַּמֶּלֶט, כָּל אוֹצְרֵי-בְּכָרֵס לְמַטּוֹתָם,</p>

<p>וְשֵׁבֶט בְּנֵי הַטַּפִּילִים עַל כָּל בָּתֵּיהֶם לְמִינֵיהֶם,</p>

<p>בֵּית-הָאֲבֵלִים לְמִינוֹ וּבֵית-הַחֲרוּטִים לְמִינוֹ;</p>

<p>וְכָל מִשְׁפַּחַת הַמְּיַסְּדִים מַמְלָכוֹת וּמְחוֹקְקֵי חֻקִּים,</p>

<p>הֵמָּה הַפְּרָאִים לְמִינֵיהֶם: זִבּוּרִיּוֹת-הָאֲדָמָה,<a href="#fn:16" id="fnref:16" title="see footnote" class="footnote"><sup>16</sup></a></p>

<p>מַטֵּה זִבּוּרִית-הַשָּׂדֶה<a href="#fn:17" id="fnref:17" title="see footnote" class="footnote"><sup>17</sup></a> וּמַטֵּה זִבּוּרִית-הָאֶבֶן;<a href="#fn:18" id="fnref:18" title="see footnote" class="footnote"><sup>18</sup></a></p>

<p>וְגַם הָעַמִּים הָרְחוֹקִים מַטִּילֵי-הַדְּבָשׁ<a href="#fn:19" id="fnref:19" title="see footnote" class="footnote"><sup>19</sup></a> לְמִינֵהֶם,</p>

<p>אֲשֶׁר בַּכְּרַכִּים הַחַמִּים הַסְּמוּכִים לָאֵזוֹר הֶחָם, כָּל</p>

<p>מְחֻסְּרֵי-הָעֹקֶץ הַמָּר, גַּם הֵמָּה יִתְיַחְשׁוּ עַל אֵלֶּה, –</p>

<p>כֻּלָּם מִשְׁפַּחַת הַגַּז; וְעַמָּא דְּדַהֲבָא, בֵּית-דְּבוֹרָה,</p>

<p>הוּא אֲבִי אַדְרִיכָלִים אֲשֶׁר מֵעוֹלָם, וְהוּא הֵחֵל</p>

<p>לִקְרֹא בְשֵׁם בַּעַל-דְּבוֹר אֱלֹהֵי-הַכַּוֶּרֶת, וְהָיָה</p>

<p>גִּבּוֹר בּוֹנֶה מַמְלָכוֹת לִפְנֵי בַעַל-דְּבוֹר אֱלֹהֵיהֶם.
<br></p>
</blockquote>

<h3 id="ג.שִׁירָהדְדַהֲבָאאִכָּא...">ג. שִׁירָה דְדַהֲבָא אִכָּא&#8230;</h3>

<blockquote>
> <br>  
> "שִׁירָה דְדַהֲבָא אִכָּא"  יֶשְׁנוֹ שִׁיר-זָהָב, הַנִּשְׁפָּךְ

<p>עַל-פְּנֵי-כֶרֶם וּשְׁדֵמָה, בַּגַּיְא וּבָעֵמֶק וְעַל גַּנִּים,</p>

<p>פּוֹשֵׁט עַל אִילַן-הַיַּעַר וּמְרַחֵף בֵּין שִׂיחִי חֳרָשִׁים,</p>

<p>לְמִן עֵת בָּהּ נוֹשֵׁק יוֹם חֹרֶף יוֹם-קַיִץ בְּלַהַב,</p>

<p>רֶנֶן נִמְשָׁךְ וְהוֹלֵךְ, מַנְגִּינָה מַתְמִידָה וּבְרוּכָה.</p>

<p>דּוֹמֶה, שֶׁנִּימָה אֲרֻכָּה מִסּוֹף עוֹלַם-אָבִיב עַד סוֹפוֹ</p>

<p>תְּלוּיָה-מְתוּחָה בְּלֹא-רוֹאִים וּסְמוּיָה מֵעַיִן סַקְרָנִית,</p>

<p>נִימָה אַחַת מִזְדַּעְזְעָה מִמַּגַּע יָד רַכָּה מַתְמִידָה,</p>

<p>אֵינָהּ פוֹסֶקֶת מִזַּמֵּר וְאֵינָהּ עוֹמֶדֶת מִזִּיעַ,</p>

<p>עֵרָה עִם הָנֵץ הַחַמָּה, עִם בֹּקֶר טָלוּל וְרַעֲנָן,</p>

<p>נָחָה עִם חַמָּה שׁוֹקַעַת וּמַאֲרִיכָה בִּצְלָלִים, –</p>

<p>נִימָה אַחַת שֶׁל זָהָב וְשִׁירָה אַחַת שֶׁל זָהָב</p>

<p>לְמִן שְׂדוֹת-שְׁלָחִין מוֹרִיקִים וּמַעֲלִים עֵשֶׂב בְּרֹטֶב</p>

<p>וְעַד שֶׁיָּפִיחַ חַמְשִׂין גַּם פְּלִיטֵי הַגֵּשֶׁם הַמְּבֹרָךְ,</p>

<p>וְעָלוּ וְנִדְּפוּ, אֵד קָלִּיל, מוֹשֵׁל עַל נִכְסֵי-רְטוֹשִׁים;</p>

<p>נִימָה אַחַת שֶׁל זָהָב וְשִׁירָה אַחַת שֶׁל זָהָב</p>

<p>עַל פְּנֵי שְׂדֵה-בַעַל אָבֵל וְאָפֹר, מְלֵא-קוֹצִים,</p>

<p>קַרְקַע-טְרָשִׁים, גּוּשׁ-זוֹעֵם, גּוּשׁ כֶּבֶד אֶבֶן פְּרוּעָה,</p>

<p>חוֹנֵק אֶת אַדְמַת מַטָּעוֹ וּמֵעִיק עַל לֵב הַמִּסְתַּכֵּל,</p>

<p>נִטְפָּל הַזֶּמֶר לַגוּשִׁים הַסְּמוּקִים, מְחַפֵּשׂ וּמוֹצֵא</p>

<p>אֶת הָרַקֶּפֶת הַוְּרֻדָּה, שֶׁהִצְּפִּין הַלָּה בֵּין הַכֵּפִים,</p>

<p>עוֹלֶה עַל מַטְלִית מַלְבִּינָה, הִדְשִׁיאָה כֻּסֶּמֶת רֵיחָנִית,</p>

<p>מַקִּיף הַשִּׁטָּה הַצְּעִירָה, הַמְקַשְּׁטָה אֶת עַצְמָהּ בְּאַלְפֵי</p>

<p>צְמִידִים צְרוּפִים-תְּכוּפִים וְרִבְבוֹת עֲגִילִים רֵיחָנִים,</p>

<p>זֶמֶר-זִמְזוּמִים בְּאוֹן-זַעַם מִתְפַּשֵּׁט מִמְּזָוֶה לִמְזָוֶה,</p>

<p>זִמְזוּם בֵּין זְנִים וּזְנִים, מִזְמוּטֵי מְזֹרָזִים בְּעָזְמָה,</p>

<p>זְמִיר בֵּין זַלְזַלִּים וּזְמוֹרוֹת בִּזְמַנִּים שֶׁל מַזַּל מַזְמֵרָה,</p>

<p>שִׁיר הָעֲבוֹדָה הַגְּדוֹלָה, שִׁיר-הָעֲבוֹדָה הַגָּדוֹל.
<br></p>
</blockquote>

<h2 id="שערשני">שער שני</h2>

<h3 id="א.שָׁלוֹםלִידִיד">א. שָׁלוֹם לִידִיד</h3>

<br>  

<blockquote>
<p>שָׁלוֹם! שָׁלוֹם וּבְרָכָה לִידִיד מִמֶּרְחַקִּים פְּקָדָנִי!</p>

<p>כַּמָּה וְכַמָּה חִכִּיתִי לוֹ שֶׁיַּגִּיעַ לִמְקוֹמִי.</p>

<p>סוֹף סוֹף אֵין לוֹ לָאָדָם בְּיָמָיו אֶלָּא יְדִידוֹ,</p>

<p>אֶחָד וּמְיֻחָד בְּחֵיקוֹ יִשְׁפּוֹךְ אֶת-שִׂיחוֹ הַנֶּאֱמָן.</p>

<p>אָכֵן יֵשׁ לוֹ לָאָדָם בְּבֵיתוֹ הַחַיִל הַיָּקָר</p>

<p>אֲשֶׁר עָשָׂה בְּחַיָּיו, גַּם אִשְׁתּוֹ גַּם בָּנָיו, שֶׁיִּחְיוּ,</p>

<p>אוֹתָם שְׁתִילֵי הַזַּיִת, שֶׁאִם לֹא הֵמָּה, מִי הָיָה</p>

<p>מַמְתִּיק לוֹ אֶת הַשָּׁעָה הַמָּרָה לְאַחַר שֶׁבָּאָה,</p>

<p>שֶׁאִם לֹא הֵמָּה, כְּבָר הָיָה נוֹפֵל תַּחְתָּיו בְּעֻלּוֹ</p>

<p>תַּחַת מַשָּׂאוֹ, שֶׁהֵמָּה מַחְלִיקִים כָּל אֶבֶן בַּדֶּרֶךְ</p>

<p>וּמְאִירִים בְּעֵינֵיהֶם הַחֲבִיבוֹת כָּל-מַחְשָׁךְ.</p>

<p>אֶפֶס הָרֵעַ, הַיְדִיד, זֶה עִנְיָן לְחוּד, זֶהוּ עִנְיָן!</p>

<p>מָשָׁל לְמָה דָּבָר דּוֹמֶה: לְיַיִן שֶׁבֶּן-אָדָם שׁוֹתֶה.</p>

<p>יֶשְׁנָם בְּנֵי-אָדָם, שֶׁדַּרְכָּם לִגְמֹעַ כָּל-יוֹם קְצָת מַשְׁקֶה,</p>

<p>לְרַבּוֹת שַׁבָּתוֹת וְחַגִּים, – אָדָם זֶה מָה הוּא שׁוֹתֶה?</p>

<p>כָּל מָה שֶׁשּׁוֹתֶה בַחֹל, וְטוֹב עָלָיו תָּמִיד הַמַּשְׁקֶה.</p>

<p>אֶלָּא לְעִתִּים יֵשׁ אֲשֶׁר הוֹלֵךְ בֶּן-אָדָם וְתָר לוֹ</p>

<p>לִכְבוֹד הֶחָג מִין מַשְׁקֶה חָדָשׁ יָקָר מִמֶּנּוּ,</p>

<p>דְּבַר-מַה שֻׁפְרָא דְשֻׁפְרָא; כָּךְ מְקֻבְּלָנִי מֵאַבָּא,</p>

<p>שָׂרִים מֵאֻמּוֹת הָעוֹלָם, אַנְשֵׁי שְׂרָרָה, אֲצִילִים,</p>

<p>הֵמָּה בַּעֲלֵי-מַרְתְּפִים וְיֵינָם שָׁמוּר בְּגִיגִיּוֹת</p>

<p>כַּמָּה וְכַמָּה שָׁנִים, נְתוּנִים בְּסִמָּנִים, בְּגֻשְׁפַּנְקָה,</p>

<p>לְמַעַן יְשֻׁפַּר טַעְמָם, כַּיָּדוּעַ לַכֹּל, כִּי הַיֵּינוֹת</p>

<p>כָּל זְמַן שֶׁמַּזְקִינִים, טַעְמָם מִשְׁתַּפֵּר עֲלֵיהֶם.</p>

<p>אָנוּ, יְהוּדִים פְּשׁוּטִים, בַּכְּפָר שֶׁבְּטַבְרִיָּה, אָנוּ</p>

<p>אֵין לָנוּ כֶּרֶם, לֹא מַרְתֵּף, אָנוּ מִסְתַּפְּקִים בְּמֻעָט.</p>

<p>אָדָם יְהוּדִי שָׁמוּר לוֹ בַּקְבּוּק שֶׁל מוֹנוֹפּוֹלְקָה,<a href="#fn:20" id="fnref:20" title="see footnote" class="footnote"><sup>20</sup></a></p>

<p>חָתוּם בְּטַבַּעַת הַמֶּלֶךְ, בְּחֹמֶר-חוֹתָם עַל פְּקָקוֹ,</p>

<p>בֶּן-אַרְבָּעִים לַמַּעֲלוֹת וְעָמַד בְּזִקּוּק פַּעֲמַיִם,</p>

<p>מַשְׁקֶה חָרִיף וּבָרִיא וְעֵינוֹ צֶחָה כַּדֶּמַע.</p>

<p>אוּלָם לְצַד אוֹתוֹ בַּקְבּוּק דְּאַבָּא מַלְכָּא (שֶׁיִּחְיֶה)</p>

<p>עוֹמֵד לוֹ בַּקְבּוּק וְתוֹכוֹ – הַזָּהָב הַחִוֵּר הַנִּתָּךְ:</p>

<p>יַ&quot;ש דְּשֶׁל פֶּסַח, דּוֹמֶנִי, שֶׁהָיָה לְעוֹלָם מִגְּרוֹדְנָה,</p>

<p>הָיָה כֹּחוֹ פִּי שְׁנַיִם כְּכֹחוֹ שֶׁל זֶה, שֶׁל הַלָּבָן,</p>

<p>מַשְׁקֶה מְחַיֶּה נְפָשׁוֹת וּמְגָרֶה עֲצָמוֹת יְבֵשׁוֹת.</p>

<p>וְעוֹד גַּם קַנְקַן רַב-נֶפַח, גְּדָל-צַוָּאר וּרְחַב-אֲחוֹרַיִם,</p>

<p>מַשְׁקֶה חוּם בּוֹ וְדָשֵׁן, מִשְּׁיָרֵי מֵי-דְבַשׁ לִימֵי-פֶּסַח,</p>

<p>פָּלִיט מֵהוֹדוֹ שֶׁל חָג. וְאוּלָם בְּבֵיתוֹ שֶׁל אַבָּא</p>

<p>הָיָה עוֹד בַּקְבּוּק יְרַקְרַק וּמֻצְנָע בְּעָמְקוֹ שֶׁל מַרְתֵּף</p>

<p>עָמֹק וּבָאֲדָמָה, הַזְּכוּכִית הַיְרֻקָּה מַאֲפִילָה</p>

<p>עַל כָּל מִינֵי גַּרְגְּרִים רוֹחֲצִים בִּקְטִיפָה שֶׁל נוֹזְלִים,</p>

<p>דְּמוּמָה כֵהָה בְּעָבְיָהּ, אֲדֻמָּה-מַוְרִידָה, אִם דַּקָּה.</p>

<p>מִשְׁרַת-דֻּבְדְּבָנִים הִיא וּמִדֻּבְדִּבְנֵי אוּקְרַיְנָה!</p>

<p>אָמְנָם עִם תּוֹר-הַדֻּבְדְּבָנִים, לְאַחַר יְמוֹת-הָעַכָּבִית,</p>

<p>עוֹטָה לֹבֶן יְרַקְרַק אוֹ חֲלֻדָּה מַוְרִידָה,</p>

<p>הָיְתָה אִמָּא טוֹרַחַת בְּצֵל הָאִילָנוֹת בַּגִּנָּה</p>

<p>בְּאוֹתָהּ הַמִּשְׁרָה, מַצְנִיעָה גַּם לְכָל שַׁבְּתוֹת-הַחֹרֶף</p>

<p>עוֹד חֲצִי תְּרֵיסַר בַּקְבּוּקִים, מַטְמִינָה בְּעָמְקֵי הַמַּרְתֵּף,</p>

<p>כָּךְ מִדֵּי שָׁנָה בְּשָׁנָה, לִהְיוֹתָם שְׁמוּרִים מוּכָנִים</p>

<p>לְאוֹתָם יְמֵי חַג גְּדוֹלִים מִתְרַחֲשִׁים בְחַיַּי מִשְׁפָּחָה,</p>

<p>אָז גַּם הָיוּ הַטְּמוּנִים מְבַצְבְּצִים פִּתְאֹם וְעוֹלִים.</p>

<p>קֹדֶם בִּצְבְּצוּ עָלוּ כָּל שְׁנָתַיִם שְׁנָתַיִם,</p>

<p>כְּלוֹמַר עִם כָּל בְּרִית מִילָה, אוֹ עִם הַיַּלְדָּה (,בְּרִיתִיצָה&quot;),</p>

<p>אַךְ מִשֶּׁרַבּוּ הַיָּמִים וּמִשֶׁפָּסְקוּ הַבְּרִיתוֹת</p>

<p>בָּאוּ חַגֵּי בַר-מִצְוָה שֶׁל הָנֵּי &#8220;שְׁקָצִים&#8221; בַּחוּרִים</p>

<p>וּמִשֶּׁחָדְלוּ גַּם אֵלֶּה, הִתְחִילוּ בַקְבּוּקִים מוֹפִיעִים</p>

<p>עִם אֵרוּסִין שֶׁל בָּנוֹת זְקוּפוֹת וְחוּמוֹת-עֵינָיִם,</p>

<p>וְשַׁבָּת רִאשׁוֹנָה לְכַלָּה צְנוּעָה פּוֹרַחַת נִכְנֶסֶת.</p>

<p>וַדַּאי שֶׁעָמְדוּ בַּקְבּוּקִים מוּכָנִים לִבְרִית שֶׁל נְכָדִים,</p>

<p>אֶלָּא שֶׁזָּכוּ בָּם גְּדוּדֵי דֵנִיקִין וְקַלְגַסֵּי פֶּטְלוּרָה,</p>

<p>כְּנוּפִיּוֹת אַבָּא-מַכְנוֹ, &#8220;תַּכְשִׁיטֵי הַמַּהְפֵּכָה&#8221;.</p>

<p>מִי שֶׁלֹּא טָעַם מֵאוֹתָם בַּקְבּוּקִים שְׁמוּרִים, לֹא טָעַם</p>

<p>טַעַם שֶׁל מִשְׁרָה מִיָּמָיו. וְדִבּוּר מִתּוֹךְ דִּבּוּר נִזְכָּר.</p>

<p>אֶלָּא אֲנִי זֶה רְצוֹנִי לֵאמֹר לְךָ, שֶׁהָרֵעַ</p>

<p>אֶצְלִי בִּבְחִינַת הַמִּשְׁרָה הַזֹּאת לְגַבֵּי בְנֵי בֵיתִי.</p>

<p>בֹּאָה וְאַרְאֲךָ, אֶחָא, אֶת אֲשֶׁר רָכַשְׁתִּי בָּאָרֶץ.
<br></p>
</blockquote>

<h3 id="ב.הִנֵּהמִכְוַרְתִּי...">ב. הִנֵּה מִכְוַרְתִּי&#8230;</h3>

<br>  

<blockquote>
<p>הִנֵּה מִכְוַרְתִּי שֶׁלִּי! אִילָנוֹת מֵעֲצֵי הַפִּלְפֵּל</p>

<p>עוֹמְדִים מִסָּבִיב לַגָּדֵר, מוֹרִיקִים עֲמוּסֵי-אֶשְׁכֹּלוֹת</p>

<p>חִוְרִים-יְרֻקִּים, צְהַבְהַבִּים, מַתְחִילִים הוֹפְכִים מַוְרִידִים</p>

<p>עַד שֶׁמַּגִּיעִים לְסֻמָּק – כְּאוֹתָן הַפְּנִינִים הַיְקָרוֹת</p>

<p>תְּלוּיוֹת וּנְתוּנוֹת בַּעֲגִילֵי נָשִׁים, מִתְגַּנְדְּרוֹת בָּמוֹ.</p>

<p>אוֹתָהּ חָצֵר עֲלוּבָה, שֶׁעָלְתָה לִי פִּיקִים בְּלִירוֹת,</p>

<p>תָּמִיד הִיא לִי מַּזְכִּירָה מִכְוֶרֶת אַחֶרֶת לְשֶׁעָבַר,</p>

<p>בְּנוּיָה, לֹא גְדוּרָה, בְּרַחֲבוּת עַל מוֹרְדוֹת הַגִּבְעָה הַנּוֹטָה,</p>

<p>וְשִׁפּוּעֶיהָ כְּמֶגֶד מֵי-גְבָאִים סְמוּכִים לַשָּׂדֶה</p>

<p>עַד לְבוֹא גַבְשׁוּשִׁית אֲפוֹרָה. וּפֹה בְּמִכְוַרְתִּי, הַבִּיטָה,</p>

<p>שְׁלֹשִׁים כַּוָּרוֹת פְּזוּרוֹת זוֹ אַחַר זוֹ תַּחַת עֵצִים,</p>

<p>עוֹמְדוֹת סְמוּכוֹת פֹּה שְׁלֹשִׁים מְדִינוֹת עֲסוּקוֹת וְשׁוֹקְדוֹת</p>

<p>רֹאשָׁן וְרֻבָּן בַּמְּלָאכָה בַּבָּתִּים הַלָּלוּ, הַמְּשׁוּחִים</p>

<p>כְּחַלְחַל מִדַּהֶה בַּחַמָּה, וְדוֹמָה אַחַת לַחֲבֶרְתָּהּ.</p>

<p>אוּלָם אִם תֵּצֵא מִכָּאן, תִּסְתַּכֵּל מִסָּבִיב, וְתִרְאֶה</p>

<p>מַטְלִית עֵמֶק-פַּרְדֵסִים תְּקוּעָה בֵּין חוֹלוֹת צְהֻבִּים,</p>

<p>תַּבְנִית טַבְלָה מְסֻרְגֶּלֶת, מוֹרִיקָה בִּשְׂדֵרוֹת תַּפּוּחֵי-</p>

<p>זָהָב שֶׁל תַּרְבּוּת וְאַחַת בַּחֲבֶרְתָּהּ נִתְקֶלֶת;</p>

<p>הָרֵי יְהוּדָה מַכְחִילִים עַל אַפְסֵי הַמִּזְרָח וְגוֹדְרִים</p>

<p>גָּדֵר לְעַיִן נִבֶּטֶת, מְחִיצָה לַאֲשֶׁר מֵעֵבֶר</p>

<p>חוֹמַת הַתְּכֵלֶת הַלֵּזוּ – מְחִיצַת הָאֶבֶן הַגְּדוֹלָה</p>

<p>בֵּין מִישׁוֹר כְּנַעַן וּבֵין עֵמֶק הַיַּרְדֵּן הָעַרְבִי</p>

<p>(וְאוּלַי יֵשׁ לוֹמַר הָעִבְרִי?..). וְחֻרְבָּה שׁוֹמֵמָה אֵין-שֵׁם לָהּ</p>

<p>עוֹמְדָה בְּכֹתֶל נָטוּי אֶל נֶגֶד הַקְּבוּצָה:</p>

<p>אָהֳלֵי-בָד נִטּוּ סְמוּכִים וּמִסְפַּר צְרִיפִים אֲפוֹרִים,</p>

<p>דַּלִּים, עֲשׂוּיִים עֵץ-תֵּבוֹת – מִשְׁכָּנָם שֶׁל מִנְיַן חֲלוּצִים</p>

<p>וַחֲלוּצוֹת שְׁזוּפוֹת וּקְשׁוֹת-רַגְלַיִם מֵעֲמַל-פֶּרֶךְ,</p>

<p>אֲשֶׁר נִקְבְּצוּ, בָּאוּ מִכָּל קַצְוֵי תֵבֵל הָרְחוֹקִים,</p>

<p>בְּנֵי הַגּוֹלָה הַגְּדוֹלָה בְּאַרְבַּע רוּחוֹת הָעוֹלָם,</p>

<p>אֲשֶׁר לְשָׁם חָדְרָה רוּחַ הַגְּאֻלָּה וּתְחִיַּת הָאָרֶץ.</p>

<p>כּוֹבֵשׁ לוֹ מַעֲמָד הַכְּבִישׁ וְחוֹצֶה אֶת כָּל-הַמֶּרְחַבְיָה,</p>

<p>רֹאשׁוֹ בְּמַעֲרָב וְסוֹפוֹ נָעוּץ בְּמִכְחֲלֵי הֶהָרִים.</p>

<p>יֵשׁ אֲשֶׁר טָס עָלָיו אַבְטוֹ נוֹצֵץ-מִתְנוֹצֵץ בַּחַמָּה</p>

<p>בְּכָל רְמַ&quot;ח אֵבָרָיו, עֲשׂוּיִים מַתֶּכֶת וְלַכָּה;</p>

<p>לַיְלָה לוֹ תַּבְנִית חִפּוּשִׁית מְגַשֶּׁשֶׁת בְּקַרְנֵי-הָאוֹרוֹת,</p>

<p>תִּגַּע בְּכָל אֲשֶׁר תִּגַּע מַגָּע חַשְׁדָּנִי וְחָטוּף;</p>

<p>יֵשׁ מְשָׂרֶכֶת אֶת-דַּרְכָּהּ גַּמֶּלֶת עֲלוּבָה, וַחֲמוֹר בָּהּ</p>

<p>נוֹהֵג צוֹעֵד פְּזוּזוֹת, מַכְרֶזֶת עַל עַצְמָה בְּשִׁירַת</p>

<p>זוֹגֵי נְחֹשֶׁת – יְתוֹמָה לְאִטָּהּ מַאֲרִיכָה בְּדַרְכָּהּ;</p>

<p>יֵשׁ אֲשֶׁר יַעֲבֹר עַרְבִי רוֹכֵב עַל חֲמוֹר קְטַן-קוֹמָה,</p>

<p>עוֹטֶה הַקַּמְבּוּז הֶעָקֹד, וְאִשְׁתּוֹ נִגְרֶרֶת אַחֲרֵיהֶם,</p>

<p>יָדָהּ בְּאֻכַּף הַבְּהֵמָה וְעַל רֹאשָׁהּ נֵטֶל מַעֲמָסָה</p>

<p>כְּגֹדֶל הַחֲמוֹר וְהַבַּעַל – סֵמֶל שֶׁל תַּרְבּוּת עַתִּיקָה.</p>

<p>וְאַחֲרוֹן אַחֲרוֹן – אִילָן: שִׁקְמָה יְתוֹמָה בַּשָּׂדֶה,</p>

<p>רוּחַ תְּזָזִית כְּפָפַתָּהּ, פּוֹשֶׁטֶת מִזְרָחָה כַּפֶּיהָ, –</p>

<p>זֵכֶר לְחֻרְבַּן הַשִּׁקְמִים אֲשֶׁר בַּשְּׁפֵלָה הָרְחָבָה.
<br><br />
וְרוֹצֶה אַתָּה לָדַעַת מַה הִגִּיעַנִי שֶׁבָּאתִי</p>

<p>לְגַדֵּל דְּבוֹרִים בְּאֶרֶץ, נַעֲשֵׂיתִי דַּוְקָא לְכַוְרָן.</p>

<p>וַדַּאי הָיָה לִי זֶה מַשֶּׁהוּ מִגִּירְסָא דְּיַנְקוּתָא.</p>

<p>דְּבוֹרָה זוֹ שֶׁאָהַבְתִּי, זוֹ הָעַסְקָנִית הַזְּהֻבָּה,</p>

<p>אוֹתָהּ הִכַּרְתִּי מִכְּבָר, בִּהְיוֹתִי עוֹד בָּהוּל לְתָפְסָהּ</p>

<p>בֵּין הָעֲצִיצִים בַּגָּן וְנֶהֱנֶה מִשִּׁירָה מַקְדִּימָה</p>

<p>בְּעַנְפֵי הַשִּׁטָּה הַלְּבָנָה, שֶׁעָמְדָה מַבְהִיקָה רֵיחָנִית.</p>

<p>דְּבוֹרָה זוֹ עֲקָצַתְנִי לֹא פַעַם, לֹא פַעַם בָּכִיתִי</p>

<p>בְּאָזְנֵי אִמָּא-יַקִּירָה, עַד שֶׁלָּמַדְתִּי דְּרָכֶיהָ;</p>

<p>אוֹתָהּ דְּבוֹרָה שִׁירָנִית מְזַמְזֶמֶת פִּזְמוֹנָהּ בִּתְחוּמָהּ</p>

<p>שֶׁל גִּנָּתֵנוּ הַקְּטַנָּה בֵּין עַנְפֵי תַפּוּחֵי-גַּן-עֵדֶן</p>

<p>(קְטַנִּים, מְלֵאִים וּגְדוּשִׁים, הַבָּשָׂר הַלָּבָן בְּנַרְתִּיק</p>

<p>מֶשִׁי-אַטְלַס כְּתַמְתָּם וְלֶחְיָם דְּמוּמָה-מַוְרִידָה</p>

<p>בְּחֵן צַעֲצוּעִים חֲגִיגִי, עֲסִיסִיִּים, מְגָרֵי-תֵאָבוֹן –</p>

<p>בָּם הִתְגָּאִינוּ: לֹא הִצְמִיחַ שׁוּם גַּן בַּכְּפָר כְּדֻגְמָתָם).</p>

<p>הָיְתָה כַּוַּרְתָּהּ בַּגִּנָּה, סְמוּכָה לְבֵיתוֹ שֶׁל סָבָא,</p>

<p>גִּנַּת אַבָּא-אַנְטוֹנִי, דְּיָקוֹן כְּנֵסִיַּת הַכַּפְרִים,</p>

<p>זָקֵן שֶׁנָּשְׁרָה צַמָּתוֹ, חוּץ מִדְּמוּת זְנַבְנַב מְדֻלְדָּל,</p>

<p>שֵׂעָר שֶׁל שֵׂיבָה מַכְתִּימָה. בְּעַד סִדְקֵי מְשֻׂכַּת-עֲרָבוֹת</p>

<p>מַשְׁקִיף הָיִיתִי בְּצֵאתוֹ לִרְדּוֹת הַדְּבָשׁ בַּכַּוֶּרֶת,</p>

<p>עוֹטֶה לְבָנִים נְקִיִּים וְרֹאשׁוֹ תָּקוּעַ בְּנָפָה</p>

<p>צְמוּדָה לְגַבֵּי מַפְרַקְתּוֹ בְּמַטְלִית שֶׁל אֶרֶג יְשָׁנָה.</p>

<p>סוֹקֵר בְּמִין כִּלְיוֹן-נֶפֶשׁ לַנַּעֲשֶׂה לְיַד הַכַּוֶּרֶת,</p>

<p>מִשֶּׁיַּעַל הֶעָנָן הַמַּכְחִיל מֵעַל גַּב הַמַּחְתָּה.</p>

<p>רַבּוּ הַיָּמִים וְאָנֹכִי נִכְנַסְתִּי לְגִנַּת הַזָּקֵן,</p>

<p>נוֹהֵג מִנְהַג שְׁכֵנִים. מִתּוֹךְ אֲמַתְלוֹת מְשֻׁנּוֹת</p>

<p>נִטְפָּל לוֹ בַּעֲבוֹדָה, עַד שֶׁהִתְחִיל מְחַנְכֵנִי</p>

<p>בְּטִפּוּל בַּדְּבוֹרִים – וְסָבָא שֶׁלִּי עוֹד סִיַּע לַדָּבָר.
<br></p>
</blockquote>

<h3 id="ג.סַבָּאזִכְרוֹנוֹלִבְרָכָה">ג. סַבָּא, זִכְרוֹנוֹ לִבְרָכָה</h3>

<br>  

<blockquote>
<p>סָבָא, זִכְרוֹנוֹ לִבְרָכָה, קָרְאוּ לוֹ &#8220;סָבָא מַחֲרַשְׁתָּא&#8221;</p>

<p>סַבָּא-מַחֲרַשְׁתָּא בְּפִינוּ, בִּשְׂפַת אוּקְרַאִינָה – &#8220;דִיד רַאלוֹ&#8221;</p>

<p>עַל אַפּוֹ וְחָטְמוֹ שְׁכֵנִים חוֹחוֹלִים<a href="#fn:21" id="fnref:21" title="see footnote" class="footnote"><sup>21</sup></a> קָרְאוּ לוֹ כָּכָה.</p>

<p>חָטְמוֹ שֶׁגָּרַם לְכָךְ! מִיּוֹם הֱיוֹת חֹטֶם בָּעוֹלָם</p>

<p>חֹטֶם לֹא נֶחְטַם כָּמוֹהוּ: חֲתִיכָה עֲקֻמָּה וּגְרוּמָה,</p>

<p>חַדָּה, שִׁית כְּלַפֵּי מַעְלָה, בּוֹלֶטֶת וְנוֹטָה יָמִינָה.</p>

<p>אֶלָּא מִכֵּיוָן שֶׁבָּאָה עַד קִצָּהּ, נַעֲשֵׂית מְשֻׁנָּה,</p>

<p>פִּתְאֹם עָבְתָה, צָבָתָה, וְקִבְּלָה תַּבְנִית שֶׁל בֻּלְבּוּס</p>

<p>הָגוּן, זָרוּעַ תִּלְתָּלוֹת, הַמַּאֲפִיל עַל שְׂפָמוֹ הֶעָבֹת.</p>

<p>סַבְתָּא &#8220;חֲדִישָׁה&#8221; הַלֵּזוּ (כִּי שְׁנִיָּה נָשָׂא לוֹ סָבָא,</p>

<p>אַלְמָן – רַחֲמָנָא לִצְלָן! – מִסַּבְתָּא אֵשֶׁת נְעוּרָיו),</p>

<p>הִיא בִּשְׁעַת כַּעְסָהּ הִזְכִּירָה לוֹ גַּם יִחוּס זֶה חָטְמוֹ:</p>

<p>&#8220;דֵּין גַּרְזִנָּא דְבֵי שְׁמוֹנָה-עָשָׂר גִּלְדּוֹנִים שֶׁל פּוֹלִין&#8221; –</p>

<p>סָבָא-מַחֲרַשְׁתָא אַךְ הוּא הֱבִיאַנִי לְגִדּוּל שֶׁל דְּבוֹרִים,</p>

<p>לִהְיוֹת מְחַבֵּב כַּוֶּרֶת. כַּעֲסָן הָיָה בִּשְׁעָתוֹ,</p>

<p>זוֹרֵק מָרָה בַּטָּף. וּלְאַחַר שֶׁטָּרֹד טְרָדַנִי</p>

<p>מִן הַבַּיִת שֶׁלִּי, לֹא הָיְתָה לִי בְּרֵרָה אַחֶרֶת</p>

<p>אֶלָּא לְהִמָּלֵט עַל נַפְשִׁי – אֶל אַבָּא אַנְטוֹנִי הַיָּשִׁישׁ,</p>

<p>לְטַפֵּס בְּקוֹצֵי הַמְּשֻׂכָּה שֶׁבֵּין תַּרְבִּיץ סָבָא וְגִנַּת</p>

<p>אַבָּא אַנְטוֹנִי הַטּוֹב, שֶׁיָּצָא בְּדִימוֹס לְאַחַר</p>

<p>שְׁנוֹת עֲבוֹדָתוֹ הָרַבּוֹת כְּכֹמֶר-שַׁמַּשׁ כְּנֵסִיָּה</p>

<p>פְּרַוּוֹסְלָבִית לִכְבוֹד &#8220;צְעִיפָהּ שֶׁל אִמָּא קַדִּישָׁה&#8221;</p>

<p>בֵּיתוֹ שֶׁל סָבָא-מַחֲרַשְׁתָּא וְגִנָּתוֹ בְּנַחֲלַת אַנְטוֹנִי,</p>

<p>בַּיִת נָגַע בְּבַיִת וְגִנָּה בְּתַרְבִּיץ נָגָעָה.</p>

<p>אִלּוּ לֹא אוֹתָהּ מְשֻׂכָּה עֲשׂוּיָה מִקְלַעַת עֲרָבוֹת</p>

<p>דָּבָר לֹא הָיָה בֵּין גַּנּוֹ שֶׁל זֶה וְשֶׁל זֶה מִלְּכַתְּחִלָּה.</p>

<p>שׁוֹבָב הָיִיתִי, דּוֹמֶנִי: שׁוֹבָב בֶּן-בְּנוֹ שֶׁל שׁוֹבָב.</p>

<p>אַךְ מִשֶּׁאָרְכוּ הַיָּמִים וְנִטַּשְׁטְשׁוּ עֵינָיו שֶׁל סָבָא,</p>

<p>שָׁכַח כָּל מַעֲשֵׂי קֻנְדֵּס, בָּם שָׁקַע בִּשְׁעָתוֹ הַיָּשִׁישׁ,</p>

<p>נַעֲשָׂה קַפְּדָן מְאֹד וְזָרַק מָרָתוֹ בַּנְּכָדִים.</p>

<p>וְהָיָה מִדֵּי הֵעָשׂוֹתִי טַרְחָן בִּדְרָכַי וְ&#8220;שֵגֶץ&#8221;</p>

<p>הָיָה יוֹרֵד לִלְחָיַי בְּרֹב אַכְזָרִיּוּת וְחֵמָה,</p>

<p>עַד שֶׁהָיִיתִי נֶחֱלָץ מִיָּדָיו הַקָּשׁוֹת וְנִדָּח</p>

<p>עַד אוֹתוֹ קֶרֶשׁ הַטְּפִיסָה, הַמַּעֲבִיר בֵּין גִּנָּה לְגִנָּה,</p>

<p>לַעֲשׂוֹת קְפַנְדַרְיָה יָפָה לִשְׁנַיִם שְׁכֵנִים הֲגוּנִים.</p>

<p>כֵּיוָן שֶׁבָּאתִי לְכָאן הָיְתָה מִתְקָרְרָה דַּעְתּוֹ,</p>

<p>אַךְ מְקַפְּחֵנִי בִדְבָרִים, – אֲנִי בִּמְחִצָּתוֹ שֶׁל &#8220;אַבָּא&#8221;.</p>

<p>אַבָּא אַנְטוֹנִי, הַלָּה, כְּשֶׁהָיָה מַרְגִּישׁ בְּבוֹאִי,</p>

<p>הָיָה מַסְבִּיר מִיָּד לִי פָּנִים מַחֲוִירוֹת בְּצֵקוֹת:</p>

<p>&quot;שׁוּב סָרַחְתָּ, בַּר-נַשׁ? הַסַּבָּא, כַּנִּרְאֶה, בַּנִּצִּים?</p>

<p>תֵּשֵׁב פֹּה אִתִּי קְצָת – &#8220;עַד יַעֲבוֹר זַעַם&#8221;, כַּנֶּאֱמָר</p>

<p>בְּסִפְרִי הַקֹּדֶשׁ שֶׁלָּנוּ. אֵין כְּלוּם! הִנָּפֵשׁ, רְחִימָא, מִדִּלּוּג.</p>

<p>מַרְתָּה, תִּמְזְגִי קְוַס,<a href="#fn:22" id="fnref:22" title="see footnote" class="footnote"><sup>22</sup></a> בְּוַדַּאי שֶׁיֵּשׁ לָךְ בְּכַדֵּךְ,</p>

<p>אָנוּ אֶל הַכַּוֶּרֶת הָבָה נָשִׂים פְּעָמֵינוּ&quot;&#8230;
<br></p>
</blockquote>

<h3 id="ד.אַבָּאאַנְטוֹנִי">ד. אַבָּא אַנְטוֹנִי</h3>

<br>  

<blockquote>
<p>– – – – – – – – – – – – וְכָךְ הָיָה אַבָּא אַנְטוֹנִי,</p>

<p>בְּצֵאתוֹ בְּדִימוֹס שְׂבַע-שָׁנִים, שְׂבַע רֹגֶז וּמוֹשֵׁךְ בִּכְרֵסוֹ,</p>

<p>בַּעַל קוֹמָה וָגוּף וּרְחַב-כְּתֵפַיִם, קְצַר-עֹרֶף;</p>

<p>גֶּבֶר כְּבַד תְּנוּעָה מְאֹד, תָּחוּחַ וּמְרֻכָּךְ-בְּשָׂרִים,</p>

<p>מֻכֵּה שַׁגְרִינָה מַמְאִירָה וּפָנָיו כְּמַרְאֵה הַבָּצֵק.</p>

<p>צַמָּה עֲלוּבָה מַכְסִיפָה, גֻּלְגָּלְתּוֹ הִתְחִילָה מַשִּׁירָה</p>

<p>אֶת יְפֵיפוּתָהּ בְּעוֹדוֹ בִּימֵי גְּבוּרָתוֹ – וְהָלְכָה,</p>

<p>צַמָּה זוֹ דְלוּלָה נוֹגַעַת בְּמַפְרֶקֶת סְמוּקָה וּדְשֵׁנָה,</p>

<p>מַכָּה שָׁרָשִׁים בְּשֶׁטַח אֲחוֹרֵי פַדַּחַת רְחָבָה.</p>

<p>הָיָה בֶּן שְׁמוֹנִים וְלֹא כָפַף גַּבּוֹ כְּנֶגֶד הַתִּשְׁעִים;</p>

<p>אֶלָּא שֶׁרַגְלָיו כָּבֵדוּ, רַגְלֵי דֹב בָּא-בַיָּמִים,</p>

<p>אַךְ לְעִתִּים רְחוֹקוֹת עָלָה, וְרַק בַּחֲגָאוֹת</p>

<p>שֶׁבַּחֲגָאוֹת, לְמִנְיַן בֵּית הַכְּנֵסִיָּה הַלָּבָן.</p>

<p>&quot;הִנֵּה הַדִּיקוֹן הַזָּקֵן, הִתְלַחֲשׁוּ עָלָיו, כִּי חָגָא</p>

<p>רַבָּה לָהֶם&#8230;וְהַמַּטֶּה, שֶׁהוּא אוֹחֵז בְּכַפּוֹ!&quot;</p>

<p>מַטֵּה עֵץ שָׁחוֹר וְכָבֵד, וְגֻלָּה שֶׁל כֶּסֶף לַמַּטֶּה,</p>

<p>וְטַבְלָה שֶׁל כֶּסֶף עוֹטֶרֶת מִתַּחַת, עָלֶיהָ חֲקוּקוֹת,</p>

<p>שָׁחוֹר מַעֲשֵׂה-קַוְקַז, שְׁתַּיִם מִלִּים בְּעִבְרִית:</p>

<p>&#8220;כֹּהֵן צֶדֶק&#8221;. בִּירֻשָּׁה בָּא לוֹ הַמַּטֶּה מֵ&quot;אַבָּא</p>

<p>סֶרְגִי שׂוֹנֵא-הַיְּהוּדִים&quot;, וְהוּא שֶׁהִצִּילָם בִּפְרֹעַ</p>

<p>פְּרָעוֹת רִאשׁוֹנוֹת בַּנֶּגֶב.</p>

<p>וְעוֹד הָיָה אַבָּא אַנְטוֹנִי</p>

<p>אֶרֶךְ כַּפַּיִם, עֲבֵה אֶצְבָּעוֹת, תָּמִיד חֲמִימוֹת,</p>

<p>הִתְחִילוּ בּוֹ לִבְגֹּד גַּם הֵן, כְּשֵׁם שֶׁכְּבָר בָּגְדוּ בּוֹ רַגְלָיו.</p>

<p>וְרֵיחַ לְבוֹנָה מְתֻבָּל בְּמִשְׁרָה שֶׁל דֻּבְדְּבָנִים</p>

<p>(זוֹ שֶׁל תּוֹצֶרֶת הַבַּיִת) נוֹדֵף מִמֶּנּוּ בִּנְעִימוּת.</p>

<p>עַד שֶׁהָיָה מְכַהֵן כְּכֹמֶר-שַׁמָּשׁ בַּקְּהִלָּה,</p>

<p>הָיָה טָרוּד בְּשֶׁלּוֹ, וְרַק מִתּוֹךְ חִבָּה יְתֵרָה</p>

<p>הֵקִים לוֹ כַּמָּה כַוָּרוֹת, וְגָזַל מִשֵּׁנָה וּמְנוּחָה,</p>

<p>כְּדֵי לְשַׁפֵּר מִכְוַרְתּוֹ וְלַעֲשׂוֹת לַגִּנָּה הַחֲבִיבָה,</p>

<p>עַד שֶׁיָּצָא לוֹ שֵׁם וּבְכָל הָאֶפַּרְכִּיָּה יָדְעוּ,</p>

<p>כִּי אֵין דְּבַשׁ לְמֶתֶק וּלְרֵיחַ נִיחוֹחַ כְּדִבְשׁוֹ.</p>

<p>עַכְשָׁו כְּשֶׁיָּצָא בְּדִימוֹס וְהָיְתָה שְׁעָתוֹ לוֹ פְּנוּיָה,</p>

<p>עָשָׂה כָּל יָמָיו בַּגָּן וְכָל מַעְיָנָיו בַּדְּבוֹרִים.</p>

<p>אַבָּא וְאִמָּא וְסָבָא וְסַבְתָא &#8220;חֲדִישָׁה&#8221;, הֵם כֻּלָּם</p>

<p>מְרֻצִּים לֹא הָיוּ מֵאוֹתָהּ הַחִבָּה שֶׁלִּי לְגִנָּתוֹ.</p>

<p>אֶלָּא שֶׁפַּעַם בְּשָׁנָה גַּם אָבִי שׁוֹלְחֵנִי שָׁם לִרְדּוֹת</p>

<p>דְּבַשׁ מִן הַמֻּבְחָר שֶׁבְּמֻבְחָר בְּדִבְשׁוֹ – בְּעַרְבֵי רֹאשׁ-שָׁנָה,</p>

<p>אֲשֶׁר אֵין לְהִשְׁתַּמֵּשׁ בָּהֶם לְ&#8220;הַמּוֹצִיא&#8221; בְּמֶלַח.</p>

<p>נִכְנָס אֲנִי מַרְאֶה כַנְפֵי סַעַר מִמֶּרְחַקֵּי מִזְרַח:</p>

<p>&#8220;אַבָּא! מֻבְחָר שֶׁבְּמֻבְחָר!&#8221; – &quot;יָדַעְתִּי, חֲבִיבִי, יָדָעְתִּי.</p>

<p>רֹאשׁ-הַשָּׁנָה לָכֶם – וּבְעוֹד יָמִים מִסְפַּר גַּם לָנוּ</p>

<p>חַג-הַצָּעִיף &#8220;פּוֹקְרוֹבָה&#8221;, וִירִיד אֶחָד יִהְיֶה לִשְׁנֵינוּ.</p>

<p>יָבֹא יוֹם וְהָיוּ אֲחָדִים לְכָל בְּנֵי-אָדָם חֲגָאוֹת.</p>

<p>רוֹצֶה אַתָּה בְּ&#8220;שָׂטִית&#8221;,<a href="#fn:23" id="fnref:23" title="see footnote" class="footnote"><sup>23</sup></a> בִּכּוּרֵי הַשָּׁנָה? לַמַּרְתֵּף</p>

<p>נֵרֵד יַחְדָּו, וְאַתָּה קֹדֶם וּלְפָנַי, כִּי כָהוּ</p>

<p>עֵינַי וְרַגְלַי כָּבֵדוּ, וּלְאַבָּא שֶׁלְּךָ אַתָּה אוֹמֵר:</p>

<p>עֶשְׂרִים גֵּרָה וְחָמֵשׁ; הַשָּׁנָה גְּשׁוּמָה וּבְטֵלוֹת</p>

<p>יָשְׁבוּ הַדְּבוֹרִים, וְדַוְקָא עִם פְּרִיחַת הַשִּׁטָּה, – לֹא יִשְׁכָּח!&quot;
<br></p>
</blockquote>

<h3 id="ה.מִגְדַּלאֵשֶׁתאַנְטוֹנִי">ה. מִגְדַּל אֵשֶׁת אַנְטוֹנִי</h3>

<blockquote>
> <br>  
> אָרוֹן שֶׁל לוּחוֹת-אֳרָנִים נִשְׁעָן אֶל כֹּתֶל הַמִּטְבָּח,

<p>תּוֹפֵס מָקוֹם בָּרֹאשׁ, כִּמְלֹא חֲצִי כֹּתֶל לְרָחְבּוֹ,</p>

<p>מִגְדָּל אֶרֶךְ מַדָּפִים וּבַעַל מִסְגֶּרֶת עֲצוּמָה,</p>

<p>מִגְדָּל שֶׁלֹּא בָא בִקְנִיָּה, אֶלָּא חָרָשׁ הָאָמָן</p>

<p>(שְׁמוֹ טִטְקוֹ הַפִּסֵּחַ, חָרָשׁ מְפֻרְסָם בַּסְּבִיבָה)</p>

<p>הוּא עָשָׂהוּ כְּמִצְוַת אַבָּא-אַנְטוֹנִי כְּמַתְכֻּנְּתּוֹ</p>

<p>וּבְמַחְשָׁבָה-תְּחִלָּה, מִקְּרָשִׁים מִשֻּׁפְרֵי דְשֻׁפְרֵי,</p>

<p>מוּצָק, מַדָּפָיו רְחָבִים, וְכַרְכֹּב מִכָּאן וּמִכָּאן לוֹ:</p>

<p>אֶחָד – גָּבֹהַּ מֵאָחוֹר, וְאֶחָד נָמוּךְ – מִלְּפָנָיו.</p>

<p>עָמְדוּ עֲלֵיהֶם הַכֵּלִים הַמְּשַׁמְּשִׁים מַכְשִׁיר לְבִשּׁוּל:</p>

<p>סִירִים מִסִּירִים מְשֻׁנִּים, וְכֵלִים מִכֵּלִים נִפְרָדִים,</p>

<p>קְדֵרוֹת לְמִינֵי-מִינֵיהֶן, קְעָרוֹת גְּדוֹלוֹת וּקְטַנּוֹת,</p>

<p>דְּוָדִים לְסוּגֵי-סוּגֵיהֶם רַחֲבֵי אֲחוֹרַיִם וָמֹתֶן,</p>

<p>פִּנְכָּה צָפָה וַעֲמֻקָּה, צַלָּחוֹת רְחָבוֹת וּשְׁטוּחוֹת,</p>

<p>פַּכִּים עוֹשִׂים שְׁלִיחוּתָם, וְשׁוֹנָה שְׁלִיחוּת מִשְּׁלִיחוּת,</p>

<p>קַנְקַן וְקַנְקַן בִּגְדוּד וְהַנִּסְפָּחִים עַל בֵּית-הַצַּפַּחַת,</p>

<p>קְדֵרִיּוֹת פְּעוֹטוֹת בְּסוֹד, הַכַּד וְהַכְּדִידָה בְּזִוּוּג;</p>

<p>נִצְּבוּ חֲדָשִׁים, מַסְבִּירִים פְּנֵיהֶם, עִם כֵּלִים יְשָׁנִים,</p>

<p>זְעוּמִים וּמְפֻחָמִים, מְלֻמְּדֵי פִּיחַ וְקִיטוֹר,</p>

<p>כֵּלִים מְשֻׁנֵּי-הַשֵּׁמוֹת וְכֵלִים לְלֹא שֵׁם וָזֵכֶר,</p>

<p>כָּל אֲשֶׁר יָצַר הַפֶּחָח עַל הָאָבְנָיִם הַזְּרִיזִים,</p>

<p>וַאֲשֶׁר עָשָׂה הַקַּדָּר בְּחָכְמָה בַּחֹמֶר הַצַּיְתָן;</p>

<p>כֵּלִים לְשֵׁם בִּשּׁוּל סְתָם וּלְשֵׁם תַּבְשִׁילִים מְסֻיָּמִים</p>

<p>(פְּרָט לְיוֹרָה יוֹשֶׁבֶת-קְרָנוֹת וּדְלִי מְפַזֵּר-רַגְלַיִם,</p>

<p>חֹמֶר, חֶרֶס וָטִין, וְעֵץ וּבַרְזֶל-הַסִּיגִים),</p>

<p>צוּרוֹת וְצּוּרוֹת נֻסְחָאוֹת – דְּפוּסִים לְמִינֵי מַטְעַמִּים,</p>

<p>כְּגוֹן לַחֲמָנִיּוֹת מִתְפּוֹרְרוֹת וּרְקִיקִים זְרוּעִים טַל-סֻכָּר,</p>

<p>&#8220;קֵיזְל&#8221; מְסֻרְבָּל בִּבְשַׂר תַּפּוּחֵי-אֲדָמָה ו&#8220;כְרֶמְזְל&#8221;</p>

<p>נָמֵס בִּשְׁמַנֵּי-שְׁזִיפִים וְכָל מִינֵי פַּשְׁטִידָא בָּעוֹלָם</p>

<p>עַד הַ&#8220;פַלִירְצִ&#8217;יק&#8221; הַגָּדוֹל, הָרוֹבֵץ בֵּין מִסְמוּס וָאָיִן,</p>

<p>אוֹ הַתְּפוּחִיוֹת הָרַכּוֹת-שַׁמְנוּנִיּוֹת, נוֹדֵף לַמֶּרְחָק</p>

<p>רֵיחַ הַשּׁוּם, שֶׁבּוֹ מוֹרְחִים אֶת-רֹאשָׁן הַשָּׁחוּם וְהַקָּשֶׁה;</p>

<p>וַאֲשֶׁר לְ&#8220;חַלּוֹת הַפַּסְחָא&#8221; – יְפֵפוֹת הַסֹּלֶת הַמֻּבְחֶרֶת,</p>

<p>כְּבֵדוֹת בְּבֵיצֵי-הָאָבִיב וּרְווֹת הַחֶמְאָה הַטְּרִיָּה,</p>

<p>תַּבְנִית מִלְמָלָה קַלִּילָה, אֲשֶׁר שְׁזָפָהּ הַזְּעַפְרָן;</p>

<p>דְּפוּסֵי &#8220;פַּסְחָאוֹת-הַגְּבִינָה&#8221; – חֲדָשִׁים וְעוֹבְרִים בִּירֻשָּׁה</p>

<p>הֵם הַמּוֹצִיאִים בִּשְׁעָתָם מִתּוֹךְ אַרְבַּעַת דָּפְנֵיהֶם</p>

<p>פִּירַמִּידוֹת מְקֻשָּׁטוֹת סִמָּנִים וְנוֹטְרִיקוֹן-חֲגָאוֹת;</p>

<p>כֵּלִים מִכֵּלִים מְשֻׁנִּים, לְרַבּוֹת מַכְשִׁירֵי-קְטִינָא,</p>

<p>כָּל חַבְרַיָא-זְעִירַיָא, הַשְּׁנִיָּה בְּמַעֲלָה בַּמִּטְבָּח,</p>

<p>עוֹמְדִים, רְבוּצִים וּתְלוּיִים, נְעוּצִים זֶה פֹּה וְזֶה הָתָם:</p>

<p>מַקְצֵף קוֹפֵץ-קְפִיצוֹת, מַקֵּדָה מִגַּלְגַּל-שְׁעוֹנִים,</p>

<p>כַּתִּישׁ וּמַבְלַל הַיּוֹדְעִים פֶּרֶק בִּקְפִיצָה וְרִקּוּד,</p>

<p>בַּחֲשַׁת-עֵץ וְתַרְוַד-פַּחִים תּוֹקְעִים חָטְמֵיהֶם בְּכָל-פָּרוּר,</p>

<p>הַמַּאֲכֶלֶת הַגְּדוֹלָה וְקוֹפִיץ מְגֻשָּׁם אַכְזָרִי,</p>

<p>גַּם הַמְשַׁמֶּרֶת עַל רַבִּים חֲלוּלִים בְּתַבְנִית צִיּוּרִים,</p>

<p>כָּל הַמִּסְנָנוֹת הַבְּרוּכוֹת בִּנְקָבִים צְפוּפִים וְצָרִים,</p>

<p>מַכְחוֹל שֶׁל נוֹצוֹת קְלוּעוֹת, מַעֲשֵׂה חוֹשֵׁב וְנָאֶה,</p>

<p>לָשִׂים בּוֹ אֶת הַחֶלְמוֹן הַזָּהֹב עַל גַּבֵּי הַחַלּוֹת,</p>

<p>כְּנַף-תַּרְנְגֹלֶת נְקִיָּה אוֹסֶפֶת פְּתוֹתִים וָקֶמַח,</p>

<p>וְכָל כְּלִי יוּצַק בְּבָתֵּי חֲרֹשֶׁת וְגוֹיִים בּוֹ זוֹכִים;</p>

<p>בַּרְזֶל סִיגִים וְאָבָץ וּפַחֵי הַבַּרְזֶל הַגְּמִישִׁים,</p>

<p>מִינֵי קַלַּחַת וּבְנוֹת-קַלַּחַת, מַרְחֶשֶׁת לְמִינָהּ,</p>

<p>מַחֲבַת מִמַּחֲבַת גְּדוֹלָה, וּמַחֲבַתּוֹת זְעִירוֹת לְסוּגָן.</p>

<p>מַחֲבַת-בַּרְזֶל וָפַח הַמַּאֲרִיכוֹת בַּקַּתָּה,</p>

<p>גַּם מַטְחֵנַת-הַקַּהְוָה, דְּמוּת צִנּוֹר שֶׁל פְּלִיז עַתִּיקָה, –</p>

<p>כָּל כְּלִי גְבֶרֶת בַּת-טוֹבִים, בַּעֲלַת-בַּיִת בְּעַמָּהּ,</p>

<p>כָּל הַמַּכְשִׁירִים הַטּוֹבִים שֶׁסָּבוֹת שׁוֹמְרוֹת-מָסֹרֶת</p>

<p>הֵן נִתְחַנְּכוּ עֲלֵיהֶם וְהֵן יָדְעוּ סוֹד תַּשְׁמִישֵׁיהֶם,</p>

<p>זוֹכְרוֹת תַּבְשִׁילִים מִקֶּדֶם וְטַעַם מַאֲכָלִים שֶׁבָּטְלוּ</p>

<p>בְּרֹב הַיָּמִים בְּרָעָה, וְהִנֵּה נִשְׁאֲרוּ נוֹצְרוֹת</p>

<p>סוֹד כְּבִישָׁה מְעֻלָּה שֶׁל כְּרוּב מְרֻבֶּה טַלִּיתוֹת לְבָנוֹת</p>

<p>בְּגִיגִית רְפוּדָה בְּתַפּוּחִים וּמְסֻמֶּכֶת בַּעֲשָׁשִׁית<a href="#fn:24" id="fnref:24" title="see footnote" class="footnote"><sup>24</sup></a></p>

<p>חִמּוּץ תַּפּוּחִים בְּכַדִּית עוֹמְדִים בְּחֻמְצָם הַשָּׁנָה;</p>

<p>כֵּיצַד עוֹשִׂים הַמְּלִיחָה הַטּוֹבָה לְגַבֵּי קִשּׁוּאִים,</p>

<p>מַה יֵּשׁ לְצָרֵף לֶחָבִית וּמַה טָעוּן פְּרִישָׁה, חָלִילָה;</p>

<p>מִדַּת תְּבָלִים הַנִּתְּנָה – זִרְדֵּי-דֻבְדְּבָנִים וָשָׁיִת.</p>

<p>בַּמֶּה מְשַׁפְּרִים וְאֵיךְ אֲבַטִּיחֵי מִקְשְׁאוֹת-עֲרָבָה,</p>

<p>בְּאֵיזֶה מִינֵי יְרָקוֹת וּשְׁאָר עֲשָׂבִים רֵיחָנִים,</p>

<p>עַד שֶׁיִּהְיוּ עוֹמְדִים בְּטַעְמָם עַד יְמֵי-פֶסַח</p>

<p>וְעַד בִּכְלָל; וְיוֹדְעוֹת הֵן סְגֻלּוֹת מִסְּגֻלּוֹת יְקָרוֹת</p>

<p>כְּנֶגֶד הָרָקָב וְהָעֹבֶשׁ, כָּל קִלְקוּל וּפְגָם בְּמִרְקַחַת,</p>

<p>מַהוּ תִּקּוּנָהּ שֶׁל רִבָּה שֶׁבָּאָה לִידֵי הַהִסְתַּכְּרוּת,</p>

<p>וְאֵיךְ יֵשׁ לְיַשֵּׁב פָּנֶיהָ וְהִתְחִילָה בִּתְסִיסָה מַקְצִיפָה</p>

<p>(זוֹ מְיֻתֶּרֶת הַסֻּכָּר וְזוֹ – כִּי לָקְתָה בְּחָסֵר).</p>

<p>יוֹדְעוֹת כָּל מְלֶאכֶת-מִרְקַחַת וּפִטּוּם הַתַּרְנְגֹלֶת,</p>

<p>אִבּוּס אַוָּזִים בַּסְּתָו בֵּין תְּלוּיִים נְתוּנִים בַּשַּׂקִּים,</p>

<p>בֵּין כְּשֶׁהֵם כְּלוּאִים בַּכְּלוּב וּצְפוּפִים נְטוּלֵי כָּל-תְּנוּעָה, –</p>

<p>כְּלוֹמַר, כָּל בֵּית הַמֶּשֶׁק שֶׁל בַּעֲלַת-בַּיִת בְּעַמָּהּ,</p>

<p>שָׂרַת הַמִּטְבָּח הַדָּשֵׁן, חוֹבֶבֶת הַתַּנּוּר הָרָחָב,</p>

<p>נֶאֱמָנָה לְכַרְכֻּבּוֹ, כְּשֶׁהָיוּ הַיָּמִים כְּתִקּוּנָם,</p>

<p>דּוֹר הָאַכְלָנִים בָּאָרֶץ וְרַב שֶׁבֶר בַּמְּדִינָה וָשֹׂבַע.
<br></p>
</blockquote>

<h2 id="שערשלישי">שער שלישי</h2>

<h3 id="א.שִׁירֵיהַדְּבָשׁ">א. שִׁירֵי הַדְּבָשׁ</h3>

<br>  

<blockquote>
<p>וְיֵשׁ כִּי תַלְאֵנִי הַחַמָּה, וּבְלָאו הֲכִי שְׁעָתִי אִם פְּנוּיָה,</p>

<p>יוֹצֵא אֲנִי עַל מִכְוַרְתִּי וּמוֹצֵא סְדָן לִי וְיוֹשֵׁב</p>

<p>חָבוּי בַּצֵּל אֲשֶׁר אֶמְצָא וְנֶהֱנֶה מֵאוֹתָהּ דוּמִיָּה</p>

<p>גְּדוֹלָה וּקְדוֹשָׁה הַשְּׁרוּיָה בַּחֲלַל הָעוֹלָם הַשּׁוֹתֵק,</p>

<p>אוֹתָהּ דּוּמִיַּת-הַשָּׂדֶה וְהָעֲרָבָה הָרְחָבָה</p>

<p>הַמִּתְמַזֶּגֶת כֹּה יָפֶה עִם רַחַשׁ חֲרִישִׁי מִסָּבִיב,</p>

<p>רַחַשׁ הַשֶּׁרֶץ הָרוֹמֵשׂ וְשֶׁרֶץ-כְּנָפַיִם בָּאֲוִיר.</p>

<p>אֹזֶן שׁוֹמַעַת קוֹלֶטֶת עִם הַדּוּמִיָּה הַקְּדוֹשָׁה</p>

<p>תַּבְנִית שִׁירַת אֵין-אֹמֶר, שִׁירַת אֵין-דְּבָרִים, צוֹבֶטֶת</p>

<p>לֵב בְּנֵי-אָדָם בְּעָמְקוֹ, כִּתְפִלַּת אֵין-אוֹנִים שֶׁל עוֹלָם,</p>

<p>זוֹ שֶׁנּוֹצְרָה לְיַחֵד עוֹלְמוֹת אֵין-סוֹף וְאֵין-זְמַנִּים</p>

<p>עִם קְטֹן-יְצִירֵי-אֲדָמוֹת, שִׁירַת-אֵלֶם בַּשָּׂדֶה.</p>

<p>אֶפֶס בַּגִּנָּה הַקְּטַנָּה, הַלֵּאָה מִצָּהֳרֵי-שֶׁמֶשׁ,</p>

<p>אוֹתָהּ דּוּמִיָּה מְלֵאָה שִׁירַת-זִמְזוּמִים מַתְמֶדֶת.</p>

<p>נֶחְבָּא הָעוֹף וְנִשְׁתַּתֵּק, שִׁלְשְׁלוּ עֵצִים פֹּארוֹתָם,</p>

<p>נִצְּבוּ מִתְעַלְּפִים בַּחֹרֶב, וְאֵלֶּה מַמְשִׁיכִים נִגּוּנָם.</p>

<p>אוֹמֵר הַקֶּרֶץ אֶת-פְּסוּקוֹ, אוֹמֶרֶת זַבּוּרִית אֶת-פְּסוּקָהּ,</p>

<p>אוֹמֵר הַגַּז אֶת-פְּסוּקוֹ, אוֹמְרוֹת הַדְּבוֹרִים אֶת-פְּסוּקָן,</p>

<p>אוֹמְרִים כָּל יַלְדֵי-הַגִּנָּה, אוֹמְרוֹת כָּל פְּעוֹטוֹת-הַשָּׂדֶה.</p>

<p>וְיֵשׁ אֲשֶׁר אֶשְׁמַע&#8230; מֵילָא, נִדְמֶה, כְּאִלּוּ שׁוֹמֵעַ</p>

<p>שִׂיחַ וּדְבָרִים וָזֶמֶר.</p>

<p>וְאוֹתוֹ הַבָּחוּר הֶחָלוּץ</p>

<p>וַדָּאי בִּהְיוֹתוֹ עוֹד תִּינוֹק הָיָה שָׁקוּעַ בִּתְכֵלֶת</p>

<p>מַדֵּי גִמְנַסְיָה בִּשְׁעָתוֹ וְזוֹכֵר עֲדַיִן תּוֹרָתוֹ,</p>

<p>פְּסוּקֵי יָוָן וְרוֹמָא. הוּא סִפֵּר בְּאָזְנַי גַּם מִינֵי</p>

<p>שִׁירִים בְּשִׁבְחוֹ שֶׁל דִּבְשִׁי. נִדְמֶה לִי, כְּאִלוּ קוֹלֶטֶת</p>

<p>אָזְנִי מֵאוֹתָם הַשִּׁירִים בְּפִי כָל-הַשֶּׁרֶץ הַמְּעוֹפֵף.
<br></p>
</blockquote>

<h4 id="i">I</h4>

<p>(בהברה הספרדית)</p>

<blockquote>
<p>דֶּרֶךְ תִּמְנָתָה קֵרַחַת מֵאֵצֶל צָרְעָה אֶל הָעֵמֶק.</p>

<p>כֶּרֶם מִכָּאן וּמִכָּאן. אֵצֶל הַשֶּׁקַע מַלְבִּין</p>

<p>שֶׁלֶד כְּפִיר-אֲרָיוֹת וְעוֹד גִּידֵי עַצְמוֹתָיו לֹא נֻתָּקוּ:</p>

<p>עֶצֶם-תִּפְאֶרֶת בְּצַד עֶצֶם-פֶּלֶא שֶׁל אוֹן.</p>

<p>וַעֲדַת דְּבוֹרִים מְזַמְזֶמֶת וְתוֹךְ עֲבוֹדָה הִיא מוֹשֶׁכֶת</p>

<p>בְּשִׁירַת-קֹדֶשׁ עַל כָּל פֶּרַח וְשִׂיחַ וָעֵץ,</p>

<p>וּבַמַּפֶּלֶת בַּתָּוֶךְ שְׁלַל יַעֲרוֹת דְּבַשׁ, יִרְדֶּנּוּ</p>

<p>גֶּבֶר מַכֵּה-הָאֲרִי: כִּי מֵעַז יֵצֵא הַמָּתוֹק:</p>

<p>כְּפִיר-אֲרָיוֹת פְּגָשָׁהוּ כְּפִיר-אֲרָיוֹת וַיַּכֶּנּוּ:</p>

<p>כְּפִיר-אֲרָיוֹת כְּפִיר-חַיָּה, כְּפִיר אֲרָיוֹת כְּפִיר-אָדָם&#8230;</p>

<p>גֶּבֶר, מַה תִּירָא מִזַּעַם אֲרִי-עֲרָבָה – תְּשַׁסְּעֶנּוּ!</p>

<p>לֹא עָמַד מֵעוֹלָם פֶּרֶא בִּפְנֵי הָאָדָם – – –
<br></p>
</blockquote>

<h4 id="ii">II</h4>

<blockquote>
<p>קְלִיטוֹ מְגַדֵּל הַדְּבוֹרִים, הַשָּׁב, לְךָ הִקְרִיב בְּחֹם-לִבּוֹ</p>

<p>אֶת אֲשֶׁר נָטַל מִבִּנְיַן הַפְּלָאִים שֶׁל דְּבוֹרִים חָרוּצוֹת,</p>

<p>שֶׁפַע דְּבַשׁ, אֲשֶׁר נָשָׂא בָּאָבִיב לְיַעֲרוֹת דִּבְשׁוֹ</p>

<p>אוֹתוֹ הַחַיִל הַמְכֻנָּף, שֶׁאֵין לוֹ כָּל-רוֹעֶה לְשָׁמְרוֹ.</p>

<p>אַל-נָא בְּחַסְדְּךָ תִּתֵּן לִפְגֹּעַ בַּנְּחִילִים וּמַלֵּא</p>

<p>בִּנְיָן-הַפְּלָאִים וְתָאֵי-הַדּוֹנַג נֹפֶת דוֹמֶה לְנֶקְטָר.</p>

<p>(עַל פִּי אַפּוֹלוֹנִידֵס)
<br></p>
</blockquote>

<h4 id="iii">III</h4>

<blockquote>
<p>חַרְטֹּם<a href="#fn:25" id="fnref:25" title="see footnote" class="footnote"><sup>25</sup></a> מְצֻפֶּה בְּבַרְזֶל – תַּחְמֹשְׁתָּהּ שֶׁל סְפִינַת-מִלְחָמָה,</p>

<p>עֵד לִקְרָב אַקְטִיּוּם,<a href="#fn:26" id="fnref:26" title="see footnote" class="footnote"><sup>26</sup></a> נָח עַל רַחֲבַת חוֹף שֶׁל יָם שָׁקֵט,</p>

<p>הָפַךְ וְהָיָה כַּוֶּרֶת שֶׁל דְּבוֹרִים וּלְחַלּוֹת שֶׁל דּוֹנַג</p>

<p>מְלֵאוֹת-הַדְּבַשׁ, וּמִסָּבִיב לוֹ שׁוֹקֵק הַנְּחִיל הַמְזַמְזֵם, –</p>

<p>זוֹהִי מַתְּנַת הַקֹּדֶשׁ, שֶׁנָּתַן קֵיסָר: הוּא צִוָּה</p>

<p>וְהָיָה כְּלִי-זֵינוֹ שֶׁל אוֹיֵב מְשַׁגֵּר בִּרְכַּת הַשָּׁלוֹם.<a href="#fn:27" id="fnref:27" title="see footnote" class="footnote"><sup>27</sup></a></p>

<p>(על פי פיליפוס)</p>

<p>&#8230; דּוֹמֶה לִי אֲשֶׁר זָכַרְתִּי פֹּה בָּחוּר חָלוּץ, וְזֶה עִנְיָן</p>

<p>חָשׁוּב וְחָשׁוּב מְאֹד, וְעַל אוֹתוֹ הָעִנְיָן אֲדַבֵּר,</p>

<p>אַרְחִיב דִּבּוּרִי: הוּא שֻׁתָּפִי וְאֵיךְ שֶׁהִתְהַוָּה הַדָּבָר.</p>

<p>אֶלָּא אַל תִּשְׂחַק לַשִּׁירִים אֲשֶׁר קָרָאתִי בְּאָזְנֶיךָ,</p>

<p>כָּל הַכַּוֶּרֶת הִיא שִׁירָה אַחַת יְחִידָה נִפְלָאָה,</p>

<p>מִי יִפְתְּרֶנָּה – לֹא אֵדַע, וְאִם יִפְתְּרֶנָּה – מְּסֻפָּקְנִי,</p>

<p>חִידָה הַמַּלְכָּה וְחִידָה כָּל בַּכַּוֶּרֶת יִוָּלֵד,</p>

<p>אֲשֶׁר לֶעָמָל לֶעָמָל וַאֲשֶׁר לְמַלְכוּת – לַמַּלְכוּת,</p>

<p>וְגַם הָאַהֲבָה בָּהּ הַאִם אֵינָהּ שִׁיר שֶׁבַּשִּׁירִים?
<br></p>
</blockquote>

<h3 id="ב.בַּלָּדַתהַכַּוֶּרֶתבהברהספרדית">ב. בַּלָּדַת הַכַּוֶּרֶת (בהברה ספרדית)</h3>

<br>  

<blockquote>
<p>בְּחֻמָּהּ שֶׁל חַמַּת-צָהֳרָיִם רָחִים</p>

<p>מִתְנַדְנֵד כָּל זְכוּר-הַדְּבוֹרִים עַל פְּרָחִים.
<br><br />
הֵם הוֹזִים, הֵם נָמִים: לֵב אַדִּיר, לֵב רָחָב,</p>

<p>מִסָּבִיב מַנְגִּינָה, הֵד שִׁירַת הַזָּהָב:
<br><br />
&quot;בְּמַמְלֶכֶת-דּוֹנַג, בְּקִרְיַת-שַׁעֲוָה</p>

<p>שָׁם נִרְדֶּמֶת מַלְכָּה בַּחֲלוֹם-תַּאֲוָה.
<br><br />
&quot;הַמַּלְכָּה צְעִירָה, בְּכָל הוֹד יִפְעָתָהּ;</p>

<p>הַמַּלְכָּה מְחַכָּה לַחֲתַן-חֻפָּתָהּ;
<br><br />
&quot;לַיָּחִיד מֵרְבָבָה הַמַּלְכָּה מְחַכָּה;</p>

<p>קְטִיפָה שֶׁל זָהָב פַּרְוָתָהּ הָרַכָּה.
<br><br />
&quot;לָהּ עֵינַיִם – אוֹרוֹת, וְדַקָּה לָהּ גִּזְרָה,</p>

<p>לָהּ נוֹצוֹת הֲדוּרוֹת, הֵן עוֹטְרוֹת לְנִזְרָהּ.
<br><br />
&quot;בַּכַּוֶּרֶת כֻּלָּהּ אֵין כָּמוֹהָ יָפָה,</p>

<p>הַכַּוֶּרֶת כְּחֻלָּה, רֵיחָנִית וּכְשׁוּפָה.
<br><br />
&quot;רְפוּדָה בִצְּלָלִים כְּעֵין-עַנְבָּר, אִם יֵשׁ-בָּהּ</p>

<p>אוֹר-חַמָּה שֶׁתָּעָה, אוֹר-חַמָּה שֶׁנִּשְׁבָּה.
<br><br />
&quot;הִיא אַךְ פַּעַם תֵּצֵא מֵחֶבְיוֹן אַרְמוֹנָהּ,</p>

<p>&quot;הִיא אַךְ פַּעַם תָּעוּף בַּהֲדַר גְּאוֹנָהּ.
<br><br />
&quot;הִיא אַךְ פַּעַם תֶּאֱהַב בְּנַפְשָׁהּ וּמְאֹדָהּ,</p>

<p>הִיא אַךְ פַּעַם דּוֹדֶיהָ תִּתֵּן לְדוֹדָהּ,
<br><br />
&quot;אַהֲבָה צְעִירָה, אַהֲבָה נַעֲלָה;</p>

<p>אַךְ רַק פַּעַם יַחְבֹּק לָהּ חָבֹק בַּעֲלָה.
<br><br />
&quot;כֵּן, רַק פַּעַם אֶחָת! אַךְ גַּם הִיא בִּשְׁעָתָהּ</p>

<p>תַּגְמִיאֶנּוּ אֶת-כָּל אַהֲבַת חַיָּתָהּ,
<br><br />
&quot;אֶת-כֻּלָּהּ&#8230; אֶת-כֻּלָּהּ&#8230; עַל אִשָּׁהּ וּתְהוֹמָהּ,</p>

<p>וְאַךְ לוֹ תֵעָגֵן עַד אַחֲרוֹן אוֹר יוֹמָהּ.
<br><br />
אֵין שֵׁנִי כְּמִתְקָהּ, אֵין שֵׁנִית כְּאִשָּׁהּ!</p>

<p>בְּחַיָּיו יִמְהָרֶנָּה וְהָיְתָה לוֹ אִשָּׁה.
<br><br />
&quot;יְחַבְּקֶנָּה אַךְ פַּעַם בְּשִׂיחָה מְתִיקָה:</p>

<p>&#8220;אֲהַבְתִּיךְ&#8221; וְיִגְוַע בְּמִיתַת נְשִׁיקָה.
<br><br />
&quot;אֵין בַּיְקוּם, אֵין דּוֹמֶה לְאוֹתָהּ אַהֲבָה!</p>

<p>אֵין יָפֶה, אֵין שֵׁנִי כַּדָּגוּל מֵרְבָבָה!
<br><br />
&quot;הַלְּלוּ הַגִּבּוֹר שֶׁכָּכָה אָהָב,</p>

<p>כְּבוֹדוֹ גַּם נַגִּיד בְּשִׁירָה שֶׁל זָהָב&quot;.
<br></p>
</blockquote>

<h2 id="שעררביעי">שער רביעי</h2>

<h3 id="א.צֵאוּלְמַדהַכַּוָּרוֹת...">א. צֵא וּלְמַד הַכַּוָּרוֹת&#8230;</h3>

<blockquote>
> <br>  
> הִנֵּה כַּוֶּרֶת בּוּל-עֵץ, כְּלוֹמַר סְדָנִית,[^ftn28א] בְּצֶלֶם

<p>אוֹתָהּ כַּוֶּרֶת-בְּרֵאשִׁית, שֶׁמָּצָא בָּהּ אָדָם הָרִאשׁוֹן</p>

<p>אֶת-נְחִיל הַדְּבוֹרִים בְּתוֹךְ חֲלוּלֵי-אִילָנוֹת בַּיָּעַר,</p>

<p>עַד שֶׁקֵּרַבְנוּ אֶת עַם-הַזָּהָב הֶעָמֵל אֵלֵינוּ,</p>

<p>וְנַעֲשָׂה &#8220;חַיָּה מוֹעִילָה&#8221; בַּשּׁוּק הַחַקְלָאִי הַגָּדוֹל.</p>

<p>עַכְשָׁו יוֹדֵעַ אָנֹכִי וּמַבְחִין בְּכָל מִינֵי סְדָנִית,</p>

<p>מַכִּיר כַּוֶּרֶת טְעוּנָה יַעֲרוֹת חַלּוֹת-קַיָּמוֹת,<a href="#fn:28" id="fnref:28" title="see footnote" class="footnote"><sup>28</sup></a></p>

<p>קָבְעוּ אוֹתָן דְּבוֹרִים בִּפְנִים שֶׁל גְּזָעִים נְבוּבִים,</p>

<p>סְדָנִית עֲשׂוּיָה לְשֵׁם כָּךְ בְּמַחֲשָׁבָה תְּחִלָּה בִּידֵי אָדָם;</p>

<p>תֵּבוֹת הַקַּשׁ הַהֲדוּרוֹת, טַרְזָנִיּוֹת, כְּלִילוֹת הַגִּזְרָה,</p>

<p>כָּל תַּבְנִית הַפַּעֲמוֹנִים,<a href="#fn:29" id="fnref:29" title="see footnote" class="footnote"><sup>29</sup></a> וְתַבְנִית שַׁרְווּל שֶׁל לִימְבּוּרְגְּ</p>

<p>שֶׁטַּבְּעוֹתָיו נִפְרָדוֹת, וְסַל בַּעַל דְּיוֹטוֹת - גַּלְגִּלָּן,<a href="#fn:30" id="fnref:30" title="see footnote" class="footnote"><sup>30</sup></a></p>

<p>עַד שֶׁהִגַּעְתִּי לִידֵי כַוֶּרֶת עִם חַלּוֹת מְטֻלְטָלוֹת.<a href="#fn:31" id="fnref:31" title="see footnote" class="footnote"><sup>31</sup></a></p>

<p>יָדַי לָמַדְתִּי לַכְנִיס בָּהֶן אֶת מַטּוֹתָיו שֶׁל טְשִׁיאֶרְסוֹן,<a href="#fn:32" id="fnref:32" title="see footnote" class="footnote"><sup>32</sup></a></p>

<p>אַחֲרֵי כֵן לְהִשְׁתַּמֵּשׁ גַּם בְּמִסְגַּרְתּוֹ שֶׁל פֶרְלֶפְּשׁ,<a href="#fn:33" id="fnref:33" title="see footnote" class="footnote"><sup>33</sup></a></p>

<p>עַד תֵּבָתוֹ שֶׁל דָּדַן, עַכְשָׁו אֲנִי בְּמִכְוַרְתִּי</p>

<p>לִי כַּוְּרוֹתָיו שֶׁל צַנְדֶר בִּלְבָד, וְאַתָּה בְּוַדַּאי יוֹדֵעַ</p>

<p>כְּבָר גַּם אֲחֵרוֹת בְּשֵׁם שֶׁל פּוֹסֵק-כַּוָּרוֹת הָאַחֲרוֹן,</p>

<p>נֶחְבַּט בִּשְׁאֵלַת הַצֶּבַע, שֶׁיֵּשׁ בּוֹ לִצְבֹּעַ, אִם לָבָן</p>

<p>וְאִם &#8220;כֻּלָּהּ תְּכֵלֶת&#8221;, – אֲנִי מְבַכֵּר אֶת הַכְּחַלְחֶלֶת.</p>

<p>טַעַם יֵשׁ לְכָל דָּבָר, וְתָמִיד לְמַד הַנִּמּוּקִים.</p>

<p>&#8220;אַל תֵּלֶךְ אַחֲרֵי חֲכָמִים כְּעֶגְלָה זוֹ אַחַר הַפָּרָה&#8221;,</p>

<p>כָּךְ הָיָה אַבָּא אַנְטוֹנִי חוֹזֵר בְּאָזְנַי, &quot;וְאוּלָם</p>

<p>סְתָם עַקְשָׁן אַל תִּהְיֶה – תַּאֲמִין לְדִבְרֵי חֲכָמִים&quot;.</p>

<p>מַעֲשֵׂה שֶׁבָּאָה לְיָדוֹ מַחְבֶּרֶת בּוּטְלֵרוֹף בְּעִנְיַן</p>

<p>חַיֵּי-הַדְּבוֹרִים, וּלְעֵינָיו נִגְלוּ חֲדָשׁוֹת וּנְצוּרוֹת,</p>

<p>אֲשֶׁר מֵעוֹלָם לֹא שָׁעַר וַאֲשֶׁר הִתְקַשָּׁה לְהַאֲמִין.</p>

<p>יָשַׁב כָּל אוֹתוֹ הַלַּיְלָה עַל אוֹתוֹ הַסֵּפֶר – בּוֹלֵעַ</p>

<p>דִּבְרֵי חֲכָמִים, וְלֹא הֶאֱמִין; אֶפֶס כְּבָר הִרְגִּישׁ וְהִנֵּה</p>

<p>יוֹשֵׁב בּוֹ הַסָּפֵק וְעוֹשֶׂה אֶת לִבּוֹ כִּכְבָרָה,</p>

<p>מַעֲשֵׂה &#8220;תּוֹלַעַת בַּחֲזֶרֶת&#8221;, מִכֵּיוָן שֶׁנִּכְנַס לְתוֹכוֹ.</p>

<p>הָיָה מַאֲמִין וְכוֹפֵר, כּוֹפֵר וְחוֹזֵר וּמַאֲמִין.</p>

<p>מַמָּשׁ מְשֻׁגָּע מִדִּבְרֵי הַמְּלֻמָּד, &#8220;כִּנַּת הַסְּפָרִים&#8221;.</p>

<p>נוֹקֵט הוּא אֶת הַכְּלָל (וּבוֹעֵט בְּדִבְרֵי חֲכָמִים):</p>

<p>מַה שֶּׁרָאֲתָה שִׁפְחָה בַּגָּן, לֹא רָאָה מְלֻמָּד מִיָּמָיו,</p>

<p>הֵמָּה הֲלָכוֹת יַפְרִיחוּ וּסְבָרוֹת סְתָם, אוּלָם אָנוּ</p>

<p>מִן &#8220;הַמַּעֲשֶׂה&#8221; לְמֵדִים וּכְרוּכִים אַחֲרֵי הָעִקָּר.</p>

<p>אֶלָּא שֶׁדִּבְרֵי הַמְּלֻמָּד בִּלְבְּלוּ מוֹחוֹ – כִּדְבָרָיו:</p>

<p>&quot;נִכְנָס אָנֹכִי &#8216;לִפְנִים&#8217; וְנִרְאֵית לִי תַּבְנִית כַּוֶּרֶת&#8230;</p>

<p>&#8216;לֶחֶם הַקֹּדֶשׁ&#8217; לְפָנַי – מִתְבּוֹנֵן אֲנִי: שֶׁמָּא מַלְכוֹת</p>

<p>דְּבוֹרִים גְּדֵלוֹת וְכוּלֵי&#8230; מַעֲשֵׂה שָׂטָן לְהַכְעִיס</p>

<p>הַמְעַכְּבֵנִי בַּעֲבוֹדָה, לוֹעֵג לַקֹּדֶשׁ.</p>

<p>גָּבַר הַשָּׂטָן מְאֹד! וּפַעַם בֶּחָג, יְמֵי פַּסְחָא</p>

<p>פָּתְחוּ בְּצִלְצוּל עַלִּיזִים, וְנִדְמֶה לִי קוֹל הַכַּוֶּרֶת</p>

<p>בְּרֵעָהּ עִם צֵאת כָּל-הַנְּחִיל, – פָּרַצְתִּי כִּמְטֹרָף הַחוּצָה,</p>

<p>כָּךְ כְּמוֹ שֶׁהָיִיתִי, תַּחְתּוֹנִים וְכֻתֹּנֶת לְמַעְלָה,</p>

<p>הָלַכְתִּי בָּנִיתִי, עַד שֶׁגָּמַרְתִּי – עָשִׂיתִי כַּוֶּרֶת&#8230;</p>

<p>כָּתְלֵי-זְכוּכִית קָבַעְתִּי בָּהּ, כַּעֲצַת הַפְּרוֹפֵסוֹר,</p>

<p>לִרְאוֹת בְּעֵינַי שֶׁלִּי הַנַּעֲשֶׂה בְּתוֹךְ הַכַּוֶּרֶת.</p>

<p>לַיְלָה אֲנִי עִם הַסֵּפֶר, בַּיּוֹם אֲנִי דָבוּק לַזְּכוּכִית,</p>

<p>עַד שֶׁגָּעַר בִּי אַבָּא וַסִּילִי, תָּגֵן זְכוּתוֹ עָלֵינוּ.</p>

<p>קָרָא לִי וַיְחָרְפֵנִי: דִּיָקוֹן, חֲדַל מִן הַדְּבוֹרִים,</p>

<p>טֶרֶם הִגִּיעַ הַדָּבָר לְאֹזֶן זְקַן-כָּל-הַכְּמָרִים.</p>

<p>אֱמֶת, אֱמֶת יְסַפֵּר הַמְּלֻמָּד הַגָּדוֹל, רָאִיתִי!</p>

<p>אֶלָּא אַךְ זֹאת לֹא יָכֹלְתִּי לְהַאֲמִין לוֹ, שֶׁהַזְּכָרִים</p>

<p>הֵם מַה שֶּׁהֵם, וְכַמְסֻפָּר. יוֹדֵעַ אַתָּה, מֶה עָשִׂיתִי?</p>

<p>צַדְתִּי כֻּלָּם כְּכֻלָּם בְּאוֹתָה סְדָנִית וַהֲמִתִּים.</p>

<p>נִשְׁאֲרָה לִי רַק הַמַּלְכָּה הַצְּעִירָה בִּנְחִילָהּ וְיָצְאָה.</p>

<p>יָצְאָה בְּגַפָּהּ, וְצַדְתִּי וְשַׂמְתִּי הַנְּחִיל בַּכַּוֶּרֶת.</p>

<p>וְהִנֵּה הִתְחִילָה מַטִּילָה בֵיצֶיהָ כְּאַחַת מֵאֵלֶּה</p>

<p>אֲשֶׁר הַזְּכוּר בְּכַוַּרְתָּן, נִתְבַּדָּה הַמְּלֻמָּד כִּבְיָכוֹל!</p>

<p>אוֹתוֹ לַיְלָה יָשַׁבְתִּי בִּיחִידוּת, וְאִמָּא יְשֵׁנָה.</p>

<p>מִכְתָּב חִבַּרְתִּי לִשְׁלֹחַ לְאוֹתוֹ מְלֻמָּד בַּבִּירָה,</p>

<p>הַכֹּל סִפַּרְתִּי לוֹ: אֵיךְ בִּעַרְתִּי אַחֲרֵי הַזְּכָרִים,</p>

<p>וְאֵיךְ שֶׁהַמַּלְכָּה מַמְשִׁיכָה וְהוֹלְכָה מַטִּילָה הַבֵּיצִים,</p>

<p>אֵיךְ שֶׁהִתְבַּדָּה הַלָּה&#8230; וְאוֹתוֹ הַמִּכְתָּב שָׁלַחְתִּי</p>

<p>לוֹ לְעִיר הַבִּירָה, וּלְיֶתֶר בִּטָּחוֹן – בְּאַחֲרָיוּת.</p>

<p>עוֹד הַבֹּקֶר וְאָנֹכִי רִאשׁוֹן בַּדֹּאַר לְמָסְרוֹ,</p>

<p>וְדַעְתִּי נִתְקָרְרָה&#8230; שׁוּב אֲנִי בַּעֲבוֹדָה כְּקֶדֶם,</p>

<p>מָסוּר לָהּ כַּהֲלָכָה. לְאַחַר שְׁלֹשָׁה שָׁבוּעוֹת</p>

<p>פָּגַע בִּי שׁוֹמֵר בֵּית-פְּקִידוּת הַכְּפָר, מוֹדִיעֵנִי:</p>

<p>מִכְתַּב יֵשׁ בִּשְׁבִילִי, מֻנָּח עַל בַּטַח<a href="#fn:34" id="fnref:34" title="see footnote" class="footnote"><sup>34</sup></a> הַחַלּוֹן.</p>

<p>מְיַעֵץ הוּא לִי לֹא לְהַחֲמִיץ, שֶׁלֹּא יַקְדִּימֵנִי אִישׁ אַחֵר</p>

<p>לִזְכּוֹת בַּמִּכְתָּב הַלָּה: הַכַּפְרִי סַקְרָנִי מִטִּבְעוֹ.</p>

<p>מִכְתַּב זֶה רִאשׁוֹן קִבַּלְתִּי מֵאָז אֲנִי יוֹשֵׁב בִּכְפָר זֶה.</p>

<p>הִגִּיד לִי לִבִּי: מִנַּיִן, תֵּכֶף פָּנִיתִי לַמִּגְרָשׁ.</p>

<p>אִלּוּ מֻתָּר – אָז רַצְתִּי, שֶׁלֹּא כְּדֶרֶךְ הַכְּהֻנָּה!</p>

<p>אוֹתוֹ מִכְתַּב מְזָרְזֵנִי, וּבִגְדֵי הַכְּהֻנָּה מְיַסְּרִים.</p>

<p>וְרַק אֲנִי הוֹלֵךְ וְלֹא הוֹלֵךְ, רָץ וְלֹא רָץ – מְשֻׁנֶּה!</p>

<p>מַדֵּי הַקֹּדֶשׁ בְּשֶׁלָּהֶם, וּבְשֶׁלָּהֶן הָרַגְלָיִם.</p>

<p>מִכְתָּב זֶה הָיָה מִמֶּנּוּ&#8230; בּוּטְלֵרוֹף, אוֹתוֹ פְּרוֹפֵסוֹר:</p>

<p>שֶׁבַח לִי שֶׁאֵינֶנִּי מַאֲמִין לְכָל דָבָר שֶׁנִּדְפָס,</p>

<p>שֶׁבַח לְמַעֲשֵׂה כַוֶּרֶת עִם כָּתְלֵי הַזְכוּכִית, וְאוּלָם</p>

<p>בְּנִדּוֹן הַזְּכָרִים הוּא עוֹמֵד וְשׁוֹאֵל אוֹתִי לָדַעַת,</p>

<p>אֵיפֹה כַּוַּרְתִּי מֻנַּחַת? הַאִם בַּמִּכְוֶרֶת נִשְׁאָרָה?</p>

<p>הָיָה סוֹבֵר: הוֹאִיל וְעַל זְכָרִים גְּזֵרָה גָּזַרְתִּי</p>

<p>רַק בְּכַוַּרְתִּי הָאַחַת, וְכַמָּה וְכַמָּה כַּוָּרוֹת</p>

<p>עוֹמְדוֹת סְמוּכוֹת לָזוֹ, כַּוֶּרֶת וְכַוֶּרֶת וּזְכוּרָהּ,</p>

<p>לָמָּה זֶה אֵינִי מֵבִין, שֶׁנִּטְפְּלוּ לְאוֹתָהּ הַמַּלְכָּה</p>

<p>זְכָרִים שֶׁלֹּא מִכַּוַּרְתָּה, מֵאוֹת וַאֲלָפִים בֶּהָמוֹן,</p>

<p>לְעֵרֶךְ תַּ&quot;ק בְּכָל אַחַת. וְזֹאת הִיא הָעֵצָה שֶׁיָּעָץ:</p>

<p>נַרְחִיק כַּוֶּרֶת-נִסְיוֹנִי מַהֲלַךְ חָמֵשׁ וֶרְסְטָאוֹת</p>

<p>מִן הַמִּכְוֶרֶת דְּנַן וְנַכְרִית זְכוּרָהּ – וְנִרְאֶה.</p>

<p>מִכְתָּב זֶה הֲמָמַנִי: מִיָּד הֲבִינוֹתִי – נִכְשָׁלְתִּי.</p>

<p>אֶלָּא הִמְשַׁכְתִּי נִסְיוֹנִי, רָחַקְתִּי כַּמָּה תְּחוּמֵי שַׁבָּת</p>

<p>(אַתָּה הַשֶּׁקֶץ, בְּוַדַּאי שֶּׁאֵינְךָ יוֹדֵעַ זֶה מָהוּ,</p>

<p>תִּשְׁאַל לְסָבָא שֶׁלְּךָ, הַמַּקְפִּיד עֲדַיִן בִּתְחוּם זֶה),</p>

<p>בָּרֵר בֵּרַרְתִּי הַזְּכוּר אֲשֶׁר אִתִּי שָׁם וְטִבַּעְתִּיו</p>

<p>כֻּלּוֹ בַּכְּדִידָה הָאַחַת&#8230; וְהַמַּלְכָּה עֲקָרָה נִשְׁאָרָה.</p>

<p>וְכָךְ הָיָה כַּאֲשֶׁר אָמַר וְהוֹרָה הַמְּלֻמָּד הַגָּדוֹל.
<br><br />
&quot;אֵצֶל אַלּוּשְׁטָה הַיָּפָה, הַסְּמוּכָה לַיָם הָאֶבְכְּסִינִי,</p>

<p>יֶשְׁנָהּ פִּנָּה נֶחְמָדָה: &#8220;פִּנַת הַפְּרוֹפֵסוֹרִים&#8221;,</p>

<p>שֶׁמֶשׁ, אִילָנוֹת, וְיָם וּסְלָעִים&#8230; וְהַרְחֵק עֲיָרָה&#8230;</p>

<p>שָׁמָּה הָלְכָה תְשׁוּבָתִי לִכְבוֹד הַפְּרוֹפֵסוֹר הַגָּדוֹל.</p>

<p>כְּתָב הוֹדָאָה וְהוֹדָאָה – תַּרְתֵּי מַשְׁמַע וְכוּלֵי.</p>

<p>שׁוּב קִבַּלְתִּי מִכְתָּב וְצֵרוּף לַמִּכְתָּב – רְשִׁימָה:</p>

<p>זֹאת וְזֹאת יִקְרָא אַבָּא, וְכָאן יֵשׁ לְהַשִּׂיג בַּהֲנָחָה</p>

<p>מַכְשִׁיר זֶה וְכַדּוֹמֶה, וּשְׁאָר כָּל סְפָרִים מוֹעִילִים.</p>

<p>שָׁלוֹם, שָׁלוֹם לַעֲפָרוֹ שֶׁל אוֹתוֹ הָאָדָם הַיָּקָר:</p>

<p>גָּדוֹל, מְלֻמָּד, פְּרוֹפֵסוֹר&#8230; יוֹעֵץ סְתָרִים בְּפֹעַל&#8230;!</p>

<p>אֲשֶׁר לֹא זִלְזֵל בִּקְטַנִּים, בִּדְיָקוֹן שֶׁבִּדְיָקוֹנִים.</p>

<p>הֶדְיוֹט בִּכְפָר קָט וְנִדָּח&#8230; בּוּר וְעַם-הָאָרֶץ כַּנֶּאֱמָר,</p>

<p>רַוְיָא רַבְרָבָא! סִלְחָה לִי, אֵלִי, בִּזְכוּת קְדוֹשֶׁיךָ!</p>

<p>וּמִשֶּׁנִּכְנַס פֶבְרַאל, מַרְבֶּה אָנֹכִי בִּקְרִיאָה,</p>

<p>מוֹצִיא אֲנִי אֶת כָּל-סְפָרַי, מַשִּׁיב אֲבָקָהּ שֶׁל שָׁנָה,</p>

<p>קוֹנֶה יְשִׁיבָה בַּפִּנָּה – וּמַעֲמִיק, עוֹסֵק בְּתוֹרַת</p>

<p>דִּינֵי כַוֶּרֶת, וּרְאֵה, פִּתְאֹם יִגָּלֶה לְעֵינָי,</p>

<p>נִרְאִים לִי כַּחֲדָשִׁים דְּבָרִים, עָבַרְתִּי עֲלֵיהֶם</p>

<p>כַּמָּה וְכַמָּה פְּעָמִים – קְרִיאָה מְעַנְּגָה נְפָשׁוֹת&#8230;</p>

<p>סִלְחָה לִי, אֱלֹהַי, מֵעוֹלָם לֹא הֶעֱמַקְתִּי</p>

<p>בְּסִפְרֵי-הַקֹּדֶשׁ גַּם אָז, בִּהְיוֹתִי מֵחוֹבְשֵׁי סַפְסָלָיו</p>

<p>שֶׁל סֵמִינַרְיוֹן דְּקוּרְסְק, כְּשֶׁנִּכְסְפָה נַפְשִׁי לָרֶדֶת</p>

<p>לְעִמְקֵי מְפָרְשִׁים מֵעֵין &#8220;כְּנַף יוֹנָה נַעֲלָסָה&#8221;.</p>

<p>אָכֵן לֹא הַרְבֵּה לִי נִשְׁאַר מֵאוֹתָהּ שְׂפַת הָרוֹמָאִים.</p>

<p>יֵשׁ וְיוֹשֵׁב אָנֹכִי, הוֹגֶה וּמְחַשֵּׁב: כְּלוּם שָׁוֶה</p>

<p>הָיָה לָשִׂים הַלֵּילוֹת כְּיָמִים עַל סֵפֶר הַדִּקְדּוּק,</p>

<p>אַךְ כְּדֵי שֶׁיִּוָּתְרוּ, לְאַחַר שְׁנֵי יוֹבְלוֹת, שְׁתֵּי מִלִּים.</p>

<p>צָדַק וְצָדַק אַבָּא וַסִּילִי, שֶׁהִתְרָה בִּי כַּמָּה וְכַמָּה:</p>

<p>&quot;דְּיַקוֹן, יֵשׁ לְךָ זְכוּת הַמַּלְאָךְ הַמֵּגֵן עָלֶיךָ,</p>

<p>שְׁתַדְלָן בַּמְּרוֹמִים לְךָ! אִלְמָלֵא הוּא, אַתָּה מִתְעַמֵּק</p>

<p>בְּסִפְרֵי הַקֹּדֶשׁ, בְּחַיַּי, שֶׁמַּפְקִיר הָיִיתָ נַפְשֶׁךָ.</p>

<p>אַבָּא, כְּלָל זֶה נְקוֹט: הַמַּעֲמִיק בְּכִתְבֵי-הַקֹּדֶשׁ,</p>

<p>&#8220;בְּרִית יְשָׁנָה&#8221; שֶׁלָּהֶם – סוֹפוֹ יוֹרֵשׁ גֵּיהִנּוֹם,</p>

<p>נַפְשׁוֹ קוֹבֵעַ הַלָּה, יוֹצֵא וְכוֹפֵר בָּעִקָּר.</p>

<p>שַׁמָּשׁ, אֶת אַרְיוּס<a href="#fn:35" id="fnref:35" title="see footnote" class="footnote"><sup>35</sup></a> זְכֹר, אֲבִי כָל הַכְּפִירָה, לֹא תִשְׁכַּח!</p>

<p>כְּלַךְ לְךָ אֵצֶל כַּוָּרוֹת&#8230;&quot;
<br></p>
</blockquote>

<h3 id="ב.דִּבְּרוֹתהַכַּוְרָנִים">ב. דִּבְּרוֹת הַכַּוְרָנִים</h3>

<blockquote>
> <br>  
> אֶחָא, יָדַעְתָּ, נָסוּרָה לְרֶגַע אַךְ קָט לַמִּכְוֶרֶת,

<p>תַּעֲשֶׂה לִי נַחַת רוּחַ, וְיֵשׁ לִי שָׁם עִנְיָן: שָׁמַעְתִּי</p>

<p>זִמְזוּם חָשׁוּד בַּבֹּקֶר, וְיֵשׁ לְהִתְחַשֵּׁב בַּדָּבָר,</p>

<p>שֶׁמָּא נְחִיל הוּא הַיּוֹצֵא, שֶׁלֹּא יַפְתִּיעֵנִי וְנִמְלָט.</p>

<p>סוּרָה-נָא אִתִּי לַצְּרִיף, נִצְטַיֵּד בִּבְגָדִים, בְּנָפָה –</p>

<p>וְלָמָּה לֹא תַכְנִיס אַתָּה לַפַּרְדֵּס שֶׁלְּךָ גַּם כַּוֶּרֶת?</p>

<p>תּוֹךְ כְּדֵי הֲלִיכָה גַּם תִּלְמַד רָאשֵׁי פְּרָקִים פֹּה אִתִּי.
<br><br />
בֶּגֶד תַּעֲשֶׂה לְךָ, בִּגְדֵי-עֲבוֹדָה בַּגִּנָּה&#8230;</p>

<p>לִכְשֶׁתִּכָּנֵס בְּמִכְוֶרֶת, תִּכָּנֵס כַּכֹּהֵן לַמִּקְדָּשׁ –</p>

<p>אֶלֶף הַבְדָּלוֹת לְהַבְדִּיל, שִׁגְרָא דְלִשְׁנָא בִּשְׂפָתִי&#8230;</p>

<p>וְהָיוּ בְּגָדֶיךָ נְקִיִּים, אֵין שׁוּם רֵיחַ נוֹדֵף מִבֶּגֶד,</p>

<p>שֶׁלֹּא לְבַלְבֵּל אֶת מוֹחָן שֶׁל דְּבוֹרֶיךָ הַפְּחִידוֹת;</p>

<p>שְׁמוּרִים יִהְיוּ לְךָ תָּמִיד מִחוּץ לְדִירָתֶךָ,</p>

<p>הַרְחֵק מִזָּהֳמַת אָדָם, עַד שֶׁתִּזָּקֵק לְאֵלֶּה,</p>

<p>בְּפִנָּה שְׁרוּיָה בְּרִחוּק, נְתוּנָה לְרוּחַ מְנַסֶּרֶת,</p>

<p>בָּאָה מִכַּנְפֵי הָעוֹלָם וְחֹפֶשׁ וּדְרוֹר בִּכְנָפֶיהָ:</p>

<p>רֵיחוֹת שָׂדֶה וָיַעַר מְבֹרָכִים בְּצוֹנְנִים רַעֲנַנִּים.</p>

<p>וְאִתְּךָ לֹא יַעֲלֶה רֵיחַ מִשְׁכְּנוֹת אָדָם וָעֹבֶשׁ,</p>

<p>רֵיחַ יִשּׁוּבוֹ שֶׁל הָמוֹן וּקְטָרְתּוֹ שֶׁל מִטְבָּח וְקִיטוֹר,</p>

<p>בִּשְׂמֵי בְצָלִים וָשׁוּם, נִיחוֹחַ שֶׁל בּוֹרְשְׁץ' – מְרַק רוּסְיָה,</p>

<p>רֵיחַ כְּרוּב כָּבוּשׁ לַחֹרֶף אוֹ כְרוּבִית מַכְרִיזָה עַל מִינָהּ.</p>

<p>בְּתוּלָה מְבֻשָּׂמָה פְּסוּלָה לִכְנִיסָה בִּתְחוּם שֶׁל כַּוֶּרֶת,</p>

<p>שִׁכּוֹר מְבֻסָּם לֹא יָבוֹא, כִּי פִּיו מַכְשִׁילוֹ בַשֵּׁכָר.
<br><br />
תָּבֹר אָרִיג קַל וּפָשׁוּט, שֶׁיִּהְיֶה חָלָק וּבָהִיר,</p>

<p>בֶּגֶד-צִבְעוֹנִין לֹא תִלְבַּשׁ, וְלֹא יִהְיוּ צִיּוּרִים לוֹ בּוֹלְטִים,</p>

<p>שֶׁמָּא יִפּוֹל מוֹרָאָם עַל עוֹשׂוֹת-הַדְּבָשׁ – תִּתְבַּלְבֵּלְנָה.</p>

<p>מְעִיל שֶׁל פִּשְׁתִּים וְצִבְעוֹ לָבָן יִהְיֶה לְבוּשֶׁךָ,</p>

<p>כּוֹבַע תַּחְבֹּשׁ לְרֹאשְׁךָ, כּוֹבַע-קַשׁ רְחַב-שׁוּלַיִם,</p>

<p>לֹא תְּמִירֶנּוּ בְּאַחֵר, כְּגוֹן כּוֹבַע עָשׂוּי מִלֶּבֶד;</p>

<p>צְעִיף מַלְמָלָה תִּתְכַּסֶּה כְּנֶגֶד עֲקִיצַת דְּבוֹרִים,</p>

<p>אוֹתוֹ הַצָּעִיף בַּתָּוֶךְ – מִלּוּאוֹ מִשַּׂעֲרוֹת סוּסִים,</p>

<p>מַעֲשֵׂה רֶשֶׁת דְּקִיקָה. לֹא תִירָא וְלֹא תִפְחַד מִדְּבוֹרָה!</p>

<p>כַּוְּרָן וָתִיק יוֹדֵעַ טֶבַע דְּבוֹרָיו הַזְּהֻבּוֹת:</p>

<p>עַד שֶׁשָּׁקֵט אַתָּה, הִיא לֹא תַעֲקָצְךָ לְעוֹלָם;</p>

<p>עַד שֶׁלֹּא צִעֲרוּהָ, עַד שֶׁאֵינֶנָּה נִפְחֶדֶת –</p>

<p>רָעָה פְּגִיעָתָהּ לֹא תִּהְיֶה בְּךָ, תַּאֲמִין לִי,</p>

<p>אַךְ בְּרִדְתְּךָ תָּשִׂים עַל כָּל כֵּלֶיךָ שֶׁתִּקַּח</p>

<p>גַּם צִנְצֶנֶת כֹּהַל-הַנַּשְׁדּוֹר, לְעוֹלָם אַל תֶּחְסָר,</p>

<p>תְּרוּפָה נֶגֶד עֲקִיצַת עוֹשַׂת-הַדְּבַשׁ לִכְשֶׁתִּכְעַס,</p>

<p>שֶׁמָּא אִסְטְנִיס אַתָּה וְיָרֵא מִפְּנֵי הָעֲקִיצָה,</p>

<p>אוֹ מִפְּנֵי הַקַּדַּחַת אוֹ הֶחָרֶלֶת, בָּךְ תִדְבָּק.
<br><br />
כַּוְּרָן מְנֻסֶּה – הֲרֵי זֶה מַאֲמִין בְּדָרוֹת כַּוַּרְתּוֹ,</p>

<p>גַּם הַדְּבוֹרִים, אַף הֵן, בּוֹ מַאֲמִינוֹת, מַכִּירוֹת</p>

<p>אוֹתוֹ תֵּכֶף-מִיָּד לִכְשֶׁיִּכָּנֵס בְּתוֹכָן,</p>

<p>הֵן מַכִּירוֹת בִּלְבוּשׁוֹ, בַּצֶּבַע שֶׁל זֶה וּבַגִּזְרָה,</p>

<p>וְגַם אֶל רֵיחוֹ הִתְרַגְּלוּ, זֶה רֵיחוֹ שֶׁלּוֹ – כִּי לֹא חָסֵר.</p>

<p>הֵנָּה יוֹדְעוֹת תְּנוּעוֹתָיו כְּשֶׁהוּא עָסוּק בַּעֲבוֹדָה,</p>

<p>כֵּיצַד הוּא נוֹהֵג אִתָּן. מִכָּאן אֲנִי חוֹזֵר וְאוֹמֵר:</p>

<p>כַּוְרָן וָתִיק יוֹדֵעַ נֶפֶשׁ הַדְּבוֹרָה הַפְּחִידָה.</p>

<p>כָּל שֶׁלֹּא נִסְּתָה בוֹ – מִיָּד יַבְהִילֶנָּה, תִּבָּעֵת,</p>

<p>עֻקְצָהּ שׁוֹלַחַת מִיָּד, נִדְהָמָה וְלֹא תָחוּס עַל נַפְשָׁהּ.
<br><br />
אִשָּׁה נִכְנֶסֶת בְּכַוֶּרֶת – אַל תִּתֵּן הָרוּחַ לְשַׁטּוֹת</p>

<p>בְּתַלְתַּלֶּיהָ הַנָּאִים, שֶׁלֹּא תִּתְעַבַּרְנָה הַדְּבוֹרִים.</p>

<p>אוֹי אוֹי, כַּמָּה וְכַמָּה גִּבּוֹרִים שֶׁבְּגִבּוֹרִים</p>

<p>כֻּפְּתוּ בְּתַלְתַּלֵּי הַיְקָר כִּבְשַׁלְשְׁלָאוֹת שֶׁל בַּרְזֶל,</p>

<p>דְּבוֹרָה זְעִירָה זוֹ עַל אַחַת כַּמָּה וְכַמָּה,</p>

<p>לִכְשֶׁתִּסְתַּבֵּךְ בָּהֶם! – כְּלוּם לֹא כָךְ הוּא, חֲבִיבִי?
<br><br />
יוֹצֵא אֲנִי אֶל שֶׁאֵצֵא בִּתְחוּם הַמִּכְוֶרֶת וּבְיָדִי</p>

<p>תֵּבָה זוֹ עַל שׁוּם מָה? בָּהּ רָאשֵׁי מַכְשִׁירַי מֻנָּחִים:</p>

<p><strong>קֹדֶם-לַכֹּל הַמְּנַקִּית</strong>. לְהָסִיר בָּהּ אֶת הַזָּהֳמָה;</p>

<p><strong>שְׁנִיָּה צְבַת-הַחַלּוֹת</strong>, עֲשׂוּיָה כְּדֵי לִבְנוֹת בָּהּ חַלָּה.</p>

<p>אָכֵן לְעִתּוֹת בַּצָּרָה אִי-אֶפְשָׁר לְךָ בְּלִי עֶזְרַת</p>

<p><strong>מַכְשִׁיר זֶה: הַמְּסַיֵּעַ</strong>, הַמְּכֻנֶּה עַל שְׁמוֹ שֶׁל גֶּרְסְטוּנְגְּ;</p>

<p><strong>אֶפֶס לְעוֹלָם אַל תִשְׁכַּח לָקַחַת אִתְּךָ הַמְּפַצֶּלֶת</strong> –</p>

<p>כֻּלָּם יִהְיוּ בְּיָדֶיךָ. אוּלָם לְהָשִׁיב הַדְּבוֹרִים</p>

<p><strong>קַח לְךָ גַּם מִקְטֶרֶת</strong>, כַּטּוֹב בְּעֵינֶיךָ לְךָ תִּקָּח,</p>

<p>כֻּלָּן טוֹבוֹת וּבְכֻלָּן יֵשׁ מִדָּה וּמִדָּה לְשֶׁבַח.</p>

<p>אָנוּ בַּיָּמִים הָהֵם, אֲנִי כַּד הֲוִינָא טַלְיָא,</p>

<p>וּבְמִכְוַרְתּוֹ שֶׁל אַבָּא אַנְטוֹנִי, הָיִינוּ מִשְׁתַּמְשִׁים,</p>

<p>פָּשׁוּט בְּתַכְלִית הַפַּשְׁטוּת, בְּמַחֲבַת מֵאֵצֶל הַמִּטְבָּח,</p>

<p>אֲשֶׁר יָצְאָה בְּדִימוֹס, כִּכְלוֹת עֲבוֹדָתָהּ עִם כֹּחָהּ,</p>

<p>כֹּחַ בַּרְזֶל-הַסִּיגִים, שֶׁעָבַר בָּאֵשׁ וּבַמָּיִם</p>

<p>(אֲשֶׁר גַם אִשְׁתּוֹ שֶׁל אַבָּא, קַמְצָנִית בַּת-קַמְצָן בֶּן-קַמְצָן,</p>

<p>כְּבָר לֹא מָצְאָה בָּהּ כָּל תּוֹעֶלֶת וְנוֹאֲשָׁה מֶנָּה);</p>

<p>אֶלָּא שֶׁעַכְשָׁו אָנֹכִי הוֹלֵךְ בַּדֶּרֶךְ הַסְּלוּלָה,</p>

<p>אוֹחֵז בְּשִׁיטוֹת חֲכָמִים, אָבָק לְכַפּוֹת רַגְלֵיהֶם,</p>

<p><strong>וַחֲבִיבָה עָלַי מִקְטַרְתּוֹ</strong> שֶׁל דַּטֶה הַנָּאָה.</p>

<p>רוֹצֶה אַתָּה אַחֶרֶת, טוֹל לְךָ אַחֶרֶת – כִּי יֶשְׁנָהּ,</p>

<p><strong>לְמָשָׁל זוֹ: הַוּוּלְקָן</strong>. וְסַמֵּי קְטֹרֶת לְךָ תָּבֹר:</p>

<p>גְּזִירֵי עֵץ יָבֵשׁ וְרָקוּב קַח מֵעֲצֵי-פְּרִי זְקֵנִים,</p>

<p>אֲבָל גַּם הָעֲרָבָה יָפָה לְכָךְ, וַחֲכָמִים</p>

<p>הֵמָּה עֲצָתָם נֶאֱמָנָה – וְאֶפְשָׁר גַּם אַבְקַת-כָּבוּל<a href="#fn:36" id="fnref:36" title="see footnote" class="footnote"><sup>36</sup></a></p>

<p>לָשׂוּם עָלֶיהָ לְקַטֵּר חֲתִיכוֹת נְעֹרֶת יוֹקֶדֶת.
<br></p>
</blockquote>

<h3 id="ג.וְאֵלֶּהכְּלֵיהַמִּכְוֶרֶת">ג. וְאֵלֶּה כְּלֵי הַמִּכְוֶרֶת</h3>

<br>  

<blockquote>
<p>וְאֵלֶּה כְּלֵי הַמִּכְוֶרֶת כְּנֶגֶד מֵאָה מִשְׁפָּחָה:</p>

<p>צָדֵי נְחִילִים <a href="#fn:37" id="fnref:37" title="see footnote" class="footnote"><sup>37</sup></a>עֲשָׂרָה לִתְפֹּשׂ הַנְּחִילִים הַפּוֹרְשִׂים,</p>

<p><strong>אַחַת הִיא: תַּבְנִית שְׂקִיקוֹן</strong> <a href="#fn:38" id="fnref:38" title="see footnote" class="footnote"><sup>38</sup></a> אוֹ זֶה הַנּוֹחַ שֶׁל מָנוּם,</p>

<p>אֶפֶס הַטּוֹב שֶׁבֵּינֵיהֶם – זֶה שֶׁל קוּלַבְּלֶף הַמְשֻׁכְלָל;</p>

<p>מִינֵי סַכִּינִים – שֵׁשׁ: שֶׁל אַבּוֹט, שֶׁל דְז&#8217;וֹנְס אוֹ שֶׁל בִּינְגַם;</p>

<p>אוֹ שֶׁל נוֹבִיס – לִפְתֹּחַ חַלָּה אוֹ שַׁעֲוִיָּה</p>

<p>(כְּלוֹמַר, יַעֲרַת-דְּבַשׁ מְלָאכוּתִית עֲשׂוּיָה בִמְכוֹנָה).</p>

<p>בָּתֵּי-מְלָכוֹת <a href="#fn:39" id="fnref:39" title="see footnote" class="footnote"><sup>39</sup></a>עֶשְׂרִים לְטַפֵּל בַּמַּלְכָּה לְשֵׁם הֶבְדֵּד,</p>

<p>כְּדֵי לְהָגֵן עָלֶיהָ לִכְשֶׁתַּכְנִיסָהּ בְּכַוֶּרֶת,</p>

<p>אֲשֶׁר מַלְכָּה אֵין בָּהּ, אוֹ מִשּׁוּם גְּזֵרַת וְלָדוֹת.</p>

<p>בַּיִת-הַמַּלְכָּה מִטִּפּוּס שֶׁל טִיטוֹף אוֹ שֶׁל לֵוִיצְקִי,</p>

<p>אַךְ לְשֵׁם הוֹצָאַת הַמַּלְכָּה מִכָּתְלֵי כַּוַּרְתָּהּ –</p>

<p>בֵּית-הַמַּלְכָּה לְשִׁיטַת וֶסְט לִשְׁמִירַת <strong>טוּר-מַלְכָּה</strong><a href="#fn:40" id="fnref:40" title="see footnote" class="footnote"><sup>40</sup></a>
<br><br />
בּוֹגֵר, לְמַעַן לֹא תִשְׁלַט בּוֹ דְּבוֹרָה לְכַרְסֵם אֶת כְּתָלָיו.</p>

<p>גָּלוּת אִם תִּגְזֹר עַל מַלְכָּה לְשַׁלְּחָהּ לַמֶּרְחָק בַּדֹּאַר,</p>

<p>קַח בֵּית-מַלְכָּה שֶׁל פִּיט, שֶׁל בֶּנְטוֹן אוֹ בַיִת אִיטַלְקִי.</p>

<p>עוֹד בָּתֵּי-מְּלָכוֹת – מַשְׁתֵּלָה לְשִׁיטַת רוּט וְכַדּוֹמֶה.</p>

<p>פַּעֲמוֹנִיּוֹת<a href="#fn:41" id="fnref:41" title="see footnote" class="footnote"><sup>41</sup></a> שְׁתַּיִם לְהֶסְגֵּר אַרְעַי שֶׁל מַלְכָּה</p>

<p>עַל פְּנֵי הַחַלָּה, בְּתוֹךְ עַמָּהּ, <strong>וּמַעֲשָׁנוֹת</strong> <a href="#fn:42" id="fnref:42" title="see footnote" class="footnote"><sup>42</sup></a> – קַח שְׁתַּיִם</p>

<p>זוֹ (הָרִאשׁוֹנָה בִּזְמַן) שֶׁל קְלִינְבִּי בְּתוֹסֶפֶת מַפּוּחַ,</p>

<p>כְּלֵי מֵפִיץ עָשָׁן לִבְרִיחַ בּוֹ אֶת הַדְּבוֹרִים – כִּי תָּבוֹא</p>

<p>לִרְדּוֹת דְבַשׁ מִכּוֹרֵת בֶעָשָׁן תַּבְרִיחַ הַדְּבוֹרִים –</p>

<p>אוֹ שֶׁל רוּט אוֹ שֶׁל בִּינְגַם אוֹ מֵעֲשָׁנָהּ בְּלִי-עָשָׁן,</p>

<p>הִיא &#8220;הַמַּכְנִיעָה&#8221;, בָּהּ תִּתֵּן מִצֶּמֶר-הַגֶּפֶן הַמַּלְבִּין,</p>

<p>אוֹ מִן הַנְּעֹרֶת הָרַכָּה, סְפוּגָה יָפָה וּגְדוּשָׁה</p>

<p>תְּמִסַּת חֻמְצַת-קַרְבּוֹל אוֹ שֶׁל לִיזוֹל חַד-הָרֵיחַ.</p>

<p>רִשְׁתוֹת-הַפָּנִים – שְׁתַּיִם לְהָגֵן מִפְּנֵי הָעֲקִיצוֹת.</p>

<p>אִצְטָוָן שֶׁל מַלְמָלָה שְׁחוֹרָה וְלוֹ תַּבְנִית כּוֹבַע</p>

<p>צָמוּד לְחִשּׁוּק מַתֶּכֶת, אוֹ שֶׁל מַלְמָלָה – מִלְּפָנִים,</p>

<p>וְאֶרֶג צֶמֶר-הַגֶּפֶן מֵאֲחוֹרָיו לוֹ צָמוּד</p>

<p>אֶל מַסֵּכָה שֶׁל תַּיִל. תֵּיבוֹת לַסִּיעַ מִסְגָּרוֹת.</p>

<p>שְׁתַּיִם, שְׁתַּיִם <strong>מַלְעָטוֹת</strong><a href="#fn:43" id="fnref:43" title="see footnote" class="footnote"><sup>43</sup></a>: אַחַת גְּדוֹלָה וְאַחַת</p>

<p>קְטַנָּה, עֲשׂוּיָה מַתֶּכֶת, לְשִׁיטַת דָּדַן וְזִיבֶּנְטַל,</p>

<p>אוֹ <strong>מַלְעֶטֶת-מִסְגֶּרֶת</strong> דּוּלִיטְל נִסְפַּחַת לַצְּדָדִין,</p>

<p>אוֹ עֲשׂוּיוֹת בָּעֵץ, לְפִי יַרְצֶף אוֹ מִילֶר וְכַדּוֹמֶה.</p>

<p>אֵלֶּה הַכֵּלִים בָּהֶם תָּשִׂים צֵידָה לַדְּבוֹרָה לְעִתּוֹת</p>

<p>סְתָו וּלְיָמִים, שֶּׁאֵין לָהּ דָּבָר בַּחוּץ אֲשֶׁר תֶּאֱגֹר.</p>

<p><strong>מַרְוֶה</strong><a href="#fn:44" id="fnref:44" title="see footnote" class="footnote"><sup>44</sup></a> אֶחָד, בּוֹ תִּשְׁבֹּר צְמָאָהּ הַדְּבוֹרָה הַצְּמֵאָה</p>

<p>לְמַיִם חַיִּים – <strong>מַרְוֶה-בַקְבּוּק</strong><a href="#fn:45" id="fnref:45" title="see footnote" class="footnote"><sup>45</sup></a> אוֹ מַרְוֶה-צִנְצֶנֶת,</p>

<p><strong>מַרְוֶה-מוּסָף</strong><a href="#fn:46" id="fnref:46" title="see footnote" class="footnote"><sup>46</sup></a> מִשִּׁיטַת גְּנֶבִיטְשׁ, גּוֹלִיצִין וְרוּצְקוֹף,</p>

<p>שְׁנַיִם <strong>חֳרָטִים</strong> שֶׁל קַרְלֶן לַחְתֹּךְ גִּלָּיוֹן כִּרְצוֹנְךָ</p>

<p>בְּסֶרֶט הַשַּׁעֲוִיָּה הַמְּלָאכוּתִית כַּצֹּרֶךְ.</p>

<p><strong>מַעֲרִיכֵי</strong><a href="#fn:47" id="fnref:47" title="see footnote" class="footnote"><sup>47</sup></a> אוֹגוֹלְיוּק עִם דָּרְבַן וַבְּלֶה – שְׁלֹשָׁה,</p>

<p>בָּמוֹ מַדְבִּיקִים חֲתִיכוֹת הַשַּׁעֲוִיָּה לְמִסְגַּרְתָּהּ.</p>
</blockquote>

<br>  

<blockquote>
<p>אֶחָד – מַכְשִׁירוֹ שֶׁל דֵּזִי לְדַנֵּג בּוֹ אֶת <strong>הַפָּרָשׁוֹת</strong><a href="#fn:48" id="fnref:48" title="see footnote" class="footnote"><sup>48</sup></a>,</p>

<p><strong>מוֹצִיא-דְבַשׁ</strong><a href="#fn:49" id="fnref:49" title="see footnote" class="footnote"><sup>49</sup></a> אֶחָד מִמִּינֵי מוֹצִיאֵי-הַדְּבָשׁ מִן הַחַלּוֹת.</p>

<p><strong>מַתִּיךְ-דְּבַשׁ</strong> שִׁמְשִׁי אֶחָד הַמַּתִּיךְ דְּבַשׁ בְּאוֹר חַמָּה,</p>

<p><strong>וּמְבַקַּעַת</strong><a href="#fn:50" id="fnref:50" title="see footnote" class="footnote"><sup>50</sup></a> רוּט אַחַת – מַפְסֶלֶת תְּקוּנָה לַדָּבָר;</p>

<p><strong>מַשְׁאָב</strong><a href="#fn:51" id="fnref:51" title="see footnote" class="footnote"><sup>51</sup></a> לַחְתּוֹת הַנְּחִיל וְגַם לְהַכְנִיסוֹ בְּכַוֶּרֶת,</p>

<p>אוֹ כַּף-מְבַשְּׁלִים פְּשׁוּטָה, אוֹ בַחֲשָׁה מִן הַמִּטְבָּח,</p>

<p>אַרְגָּז שׁוֹמֵר-מִסְגָּרוֹת אֶחָד, שֶּׁאֵין בּוֹ כָּל סֶדֶק,</p>

<p><strong>מַגְרֵד</strong><a href="#fn:52" id="fnref:52" title="see footnote" class="footnote"><sup>52</sup></a>, פָּשׁוּט כְּמַשְׁמָעוֹ, אֶחָד עָשׂוּי בַּפֶּלֶד,</p>

<p>וְאוּלַי מַגְרֵד-מַגְרֵפָה בְּיַחַד – אַנְדְּרוֹגִינוֹס – אֶחָד;</p>

<p>אַחַת <strong>מַזְרֵקָה</strong><a href="#fn:53" id="fnref:53" title="see footnote" class="footnote"><sup>53</sup></a> שֶׁל פַּח לַעֲצֹר בַּנְּחִיל וְלֹא יִתְפַּזֵּר,</p>

<p><strong>צָד-זְכוּר</strong><a href="#fn:54" id="fnref:54" title="see footnote" class="footnote"><sup>54</sup></a> אֶחָד, תִּתְפֹּס בּוֹ אֶת הַדְּבוֹרִים הַזְּכָרִים,</p>

<p>תֵּיבָה עֲשׂוּיָה בְּרִשְׁתּוֹ שֶׁל הַנֶּמַן תִּהְיֶה לָךְ אַחַת,</p>

<p><strong>מְסַלֵּק</strong> שֶׁל פוֹרְטֶר, שֶׁיֵּשׁ לְכַנּוֹתוֹ <strong>הַמַּבְדִּיל</strong>, קַח אֶחָד,</p>

<p>שְׁנֵי מַדְחֻמִּים, מֹאזְנַיִם וּפִנְקָס לְצָרְכֵי הַמֶּשֶׁק.
<br></p>
</blockquote>

<h3 id="ד.מַסַּעהַנְּחִיל">ד. מַסַּע הַנְּחִיל</h3>

<blockquote>
> <br>  
> רוֹאֶה אַתָּה הַמְּדִינָה הַשְּׁלֵוָה-שְׁקֵטָה כָּךְ תָּמִיד,

<p>שְׁקוּעָה כֻלָּהּ בַּעֲבוֹדַת הַמֶּשֶׁק הַגָּדוֹל וְהַפּוֹרֶה,</p>

<p>אִישׁ אִישׁ עַל חֻקּוֹ וְעַל חֶלְקוֹ, אִישׁ אִישׁ מוֹשֵׁךְ בְּתַפְקִידוֹ.</p>

<p>פִּתְאֹם יָבוֹא הַסַּעַר וּפָסְקוּ הַיָּמִים הָרְגִילִים.</p>

<p>עָבְרָה רִנָּה בַּנְּחִיל – וְלֹא יָצְאוּ הָאֹגְרוֹת בַּשָּׂדֶה,</p>

<p>עָמְדוּ מִנּוּעַ כַּנְפֵיהֶן הַמְּמֻנּוֹת עַל אִוְרוּר הַבָּיִת.</p>

<p>הֵיכָן הַשּׁוֹמְרוֹת אֶת פֶּתַח מְבוֹא הַכַּוֶּרֶת בְּמִשְׁמֶרֶת?</p>

<p>&#8220;שַׁבַּת שַׁבָּתוֹן הַיּוֹם!&#8221; הַיּוֹם הַגָּדוֹל לַדְּבוֹרִים.</p>

<p>פִּתְאֹם לְפֶתַע חָל אִסּוּר עַל ל&quot;ט מְלָאכוֹת-כַּוֶּרֶת:</p>

<p>בְּשׁוֹפָר לֹא-נִשְׁמָע יִתָּקַע&#8230; וְקוֹל נְהִימָה דַּקָּה יִשָּׁמֵעַ&#8230;</p>

<p>בָּאוּ הָעוֹבְדִים בְּקֶרֶן תְּאַשׁוּר וְכָל הַנִּדָּחִים</p>

<p>בְּכֶרֶם שֶׁל צָהֳרָיִם וְהִצְטָרְפוּ לֶהָמוֹן בְּזִמְזוּם</p>

<p>וּבִשְׁאוֹן כְנָפָיִם. רִנָּה קְלִילָה וּנְהִימָה.</p>

<p>תְּפִלָּה קְצָרָה עַל פִּיהֶן, תָּעוֹפְנָה, מְתוֹפְפוֹת עַל לִבָּן,</p>

<p>כְּנוּפְיוֹת חֲסִידָיו הַקְּטַנִּים שֶׁל בַּעַל-דְּבוֹר – וּמִתְוַדּוֹת:</p>

<p>&quot;אוֹי-אוֹי! אָשַׁמְנוּ – בָּזַזְנוּ – גִּבַּבְנוּ – דִּלְדַּלְנוּ דְּבַשׁ-פִּינוּ –</p>

<p>הִתְעַצַּלְנוּ מְאֹד וְהִתְרַשַּׁלְנוּ – זָלַלְנוּ –</p>

<p>חַסְנוּ – טָמַנּוּ מֶתֶק – יָשַׁנּוּ יוֹמָם – כִּרְכָּרְנוּ –</p>

<p>אוֹי, לִכְלַכְנוּ – מָרַדְנוּ – סַרְנוּ מִמִּצְווֹתֶיךָ –</p>

<p>אוֹי, עָקַצְנוּ – פִּקְפַּקְנוּ – צִרְצַרְנוּ – קִלְקַלְנוּ טֶרֶף –</p>

<p>רִמִּינוּ – שׁוֹטַטְנוּ – תָּבַעְנוּ – אוֹי לָנוּ, כִּי תִּרְתָּרְנוּ!&quot;
<br><br />
&#8220;שַׁבַּת שַׁבָּתוֹן הַיּוֹם!&#8221; לֹא הָיָה יוֹם טוֹב פֹּה מִיּוֹם זֶה!</p>

<p>רִנָּה קְלִילָה וּנְהִימָה – וּפָשְׁטוּ עַל כָּל הָאֲסָמִים,</p>

<p>זוֹלְלִים, סוֹבְאִים מִמֶּתֶק הַנֶּקְטַר הַגָּנוּז הַמַּשְׁכִּיר,</p>

<p>פּוֹרְשִׁים מִשָּׁם וּמִתְיַחֲדִים עִם יֶתֶר הָעָם &#8220;בְּגִלּוּפִין&#8221;,</p>

<p>רָצִים וְשׁוֹקְקִים יְשׁוֹטְטוּ בְּכָל הַמִּנְהָרוֹת וְהַדְּרָכִים.</p>

<p>אָבְדָה מִשְׁמַעַת מֵעָם – שָׁכַח הֶהָמוֹן מָסֹרֶת.</p>

<p>שָׁכַח כִּי יֵשׁ לוֹ פֹּה מַלְכָּה, וְיֵשׁ לוֹ מִכְמַנִּים וּוְלָדוֹת</p>

<p>אֲשֶׁר לוֹ לִדְאֹג לָאֵלֶּה, מִשְׁתּוֹלְלִים יָנוּעוּ, יִצְהָלוּ.</p>

<p>גַּם הַמַּלְכָּה נִסְעֶרֶת, הִיא עָמְדָה מֵהַטִּיל הַבֵּיצִים;</p>

<p>אֲשֶׁר כָּל כְּבוֹדָהּ פְּנִימָה – בֵּין הַהֲמוֹנִים תִּתְלַבָּט.</p>

<p>פּוֹנָה הַמַּלְכָּה לִשְׂמֹאל וּפוֹנָה יָמִין – וְאֵין שׁוֹמֵעַ:</p>

<p>&quot;אֵיכָה נַנִּיחַ הַבַּיִת הַמָּלֵא כָּל-טוּב וְרָב-נַחַת,</p>

<p>אֹסֶם עֲבוֹדַת הַקָּיִץ? וּמְלָכוֹת צְעִירוֹת וְעוֹבְדוֹת</p>

<p>עוֹמְדוֹת לְהִגָּלוֹת יוֹם יוֹם, וְהַזְּכוּר הַמַּפְרֶה בַתָּאִים?</p>

<p>אֵיכָה נִטּוֹשׁ הַיְקָר וְהַתָּאִים הַנּוֹטְפִים דְּבַשׁ-אָבִיב,</p>

<p>לָתוּר אֶרֶץ לֹא נֵדַע וּלְהַתְחִיל בַּבִּנְיָן הֶחָדָש,</p>

<p>אֲשֶׁר לֹא מָצָאנוּ, מִי יֵדַע אַיֵּהוּ וּמַה הוּא?</p>

<p>מַה הַמֶּרֶד הַיּוֹם? מַדּוּעַ, שַׁלָּמָה? נִשָּׁאֵר!</p>

<p>בְּנוֹתַי, בְּנוֹתַי הַיְקָרוֹת, אֵיכָכָה אֶרְאֶה בְּעוּפְכֶן?</p>

<p>טוֹב לִי פֹּה, אִשָּׁאֵרָה, עוֹפְנָה אֶל אֲשֶׁר תָּעוֹפְנָה!&quot;</p>

<p>זִמְזוּם מִסָּבִיב לָהּ, רֶטֶן: &quot;לֹא! כִּי עִמָּנוּ תֵּלֵכִי!</p>

<p>פֹּה לֹא תִשָּׁאֵר כָּנָף. חֲלוּצִים נֵצֵא וְנָתוּר</p>

<p>אֶרֶץ וְשָׂדוֹת אֲחֵרִים, גַּנִּים וְכַוֶּרֶת אַחֶרֶת,</p>

<p>אֶלָּא אֶל כָּל אֲשֶׁר תֵּלְכִי, נֵלֵךְ גַּם אָנוּ כֻּלָּנוּ –</p>

<p>וּבַאֲשֶׁר תָּעוּפִי נָעוּפָה – כָּל עַמָּא דְּדַהֲבָא.</p>

<p>זְבוּלֵךְ זְבוּלֵנוּ וְכַוַּרְתֵּךְ כַּוַּרְתֵּנוּ. תֵּצֵאִי!&quot;
<br><br />
מָשָׁל לִ&#8220;שְׁטִיבְּל&#8221; חֲסִידִים בְּאֶמְצַע הַתְּפִלָּה וּפִסְגַּת</p>

<p>הַהִתְלַהֲבוּת הַגְּדוֹלָה, וְכֻלָּם נֶחְפָּזִים מִתְרוֹצְצִים,</p>

<p>אָצִים הֵנָּה וָהֵנָּה, וּלְכָאן וּלְכָאן יִבָּדֵלוּ,</p>

<p>אֶחָד פּוֹסֵעַ יָמִינָה וְשֵׁנִי כְּנֶגְדּוֹ, אַךְ שְׂמֹאלָה,</p>

<p>אֶחָד נִתְקָל בַּשֵּׁנִי, אֵלֶּה מַפְלִיגִים בְּצַוְתָּא,</p>

<p>אֵלֶּה יִדֹּדוּ יְחִידִים, מִתּוֹךְ פִּזּוּם תְּפִלָּה וָנָהַם.</p>

<p>רַעַשׁ, הֲמֻלָּה בַּבַּיִת, הַנָּכְרִי הַנִּכְנָס לֹא יָבִין,</p>

<p>מַה הַהֲמֻלָּה וְהַשָּׁאוֹן, וְיִהְיֶה סוֹבֵר בְּחָפְזוֹ,</p>

<p>אֲשֶׁר הֻכּוּ בְתִמָּהוֹן אוֹ בְּאֵין לָהֶם מוֹצָא יִתְלַבְּטוּ –</p>

<p>כָּכָה מַרְאֵה הַנְּחִיל הַשּׁוֹקֵק-מִתְרוֹצֵץ בְּכַוַּרְתּוֹ:</p>

<p>אֵלֶּה יוֹרְדִים בַּדְּרָכִים וְאֵלֶּה עוֹלִים בְּמִנְהָרוֹת,</p>

<p>כְּנוּפְיוֹת מִסְתּוֹבְבוֹת עַל עָמְדָן, כְּנוּפְיוֹת מִתְגּוֹדְדוֹת תַּחְתָּן,</p>

<p>מָלְאוּ הַסִּמְטוֹת הַצָּרוֹת וּגְדוּשִׁים כָּל הַמַּעֲבָרִים,</p>

<p>דְּבוֹרָה נִגֶּשֶׁת בִּדְבוֹרָה, דְּבוֹרִים נִדְחָקוֹת, מִתְפַּזְּרוֹת</p>

<p>בְּרֶטֶן, בְּפִזּוּם פִּזְמוֹנִים, בִּמְסִירוּת נֶפֶשׁ&#8230;</p>

<p>עוֹלֶה הַחֹם וּמִתְגַּבֵּר, מִתְגַּבֵּר וְהוֹלֵךְ, מִתְרַכֵּךְ</p>

<p>בִּנְיַן-הַדּוֹנַג הַנִּפְלָא, וְנוֹטִים קִירוֹתָיו הַנָּאִים.</p>

<p>מַמָּשׁ כִּבְעַרְבֵי הַקָּפוֹת בְּבָתֵּי כְנֵסִיּוֹת בָּעֲיָרָה,</p>

<p>אֲשֶׁר פִּתְאֹם יִתְמוֹלְלוּ הַסְּרָגִים וְהַמְחִיצוֹת כֻּלָּהַן,</p>

<p>עֶזְרַת נָשִׁים תְּבֻטַּל, וְהָיָה הָעָם כֻּלּוֹ אֶחָד,</p>

<p>נָשִׁים וּגְבָרִים וָטָף, זְקֵנִים וּנְעָרִים בְּיָחַד,</p>

<p>בַּעֲלֵי בָתִּים וְשׁוּלְיוֹת, עֶגְלוֹן וְרַבִּי וְחַיָּט,</p>

<p>הַמְּיֻחָסִים בָּעָם וְדַלַּת-הָעִיר הַמְטֻלָּאָה, –</p>

<p>כָּכָה הִתְעָרְבוּ הַדְּבוֹרִים: מֵינִיקוֹת מִשֶּׁבֶת עַל תָּאִים,</p>

<p>שׁוֹמְרוֹת הַשַּׁעַר וְהָאִוְרוּר, הַדְּבוֹרָה הַצְּעִירָה הַיָּפָה</p>

<p>וְהַנִּקְרַחַת הַזְּקֵנָה, הָאוֹגֵר וְהֶחָרָשׁ הַנָּבוֹן,</p>

<p>לָשֵׁי שַׁעֲוַת-הַכֶּסֶף וְשׁוֹמְרֵי מִשְׁמֶרֶת הַמַּלְכָּה, –</p>

<p>כֻּלָּם בְּ&#8220;צַוְתָּא חֲדָא&#8221;, בְּלִילָה חַיָּה נִרְגֶּשֶׁת.</p>

<p>פִּתְאֹם מַתְחִילִים לְהִנָּתֵק מִתּוֹךְ הַכַּוֶּרֶת הַחַמָּה</p>

<p>בְּכַמָּה אֲפִיקִים שֶׁל קְטִיפָה, בְּקִלּוּחִים חַיִּים שֶׁל כֶּתֶם –</p>

<p>אֶל הַפֶּתַח וְהַגָּן, זֶרֶם מִתְגַּבֵּר שֶׁל רִבְבוֹת</p>

<p>גַּלִּים צְעִירִים וְחַיִּים, נוֹזְלִים וְנוֹזְלִים הַחוּצָה</p>

<p>אֶל מֵעֵבֶר הַפֶּתַח; מִתְרוֹמְמוֹת, עוֹלוֹת, מִזְדָּרְזוֹת</p>

<p>בְּנִפְנוּף כְּנָפַיִם קְלִילוֹת, בְּזִמְזוּם רִבֹּאוֹת כְּנָפַיִם</p>

<p>שׁוֹרְקוֹת-מְרַשְׁרְשׁוֹת סָבִיב, עוֹטוֹת כַּוֶּרֶת וְאִילָנוֹת</p>

<p>בְּעַב-עֲנַן-זָהָב מִתַּמֵּר, בְּמַלְמָלָה רְקוּמָה נִיצוֹצוֹת.</p>

<p>כְּאוֹתוֹ גֶשֶׁם יוֹם-קַיִץ בְּחֻמָּה שֶׁל עוֹנָה, בְּרֵאשִׁיתָהּ,</p>

<p>פִּתְאֹם יוּעַמּוּ שָׁמַיִם, וְעָב כְּבֵדָה מַקְשָׁה לָלֶכֶת</p>

<p>גֹל תִּתְגּוֹלֵל עַד תָּפְשָׂה חֲצִי הָרָקִיעַ לְהַקְדִּיר;</p>

<p>עָב זוֹעֶפֶת מִכָּאן, מִכָּאן הַחַמָּה מְחַיֶּכֶת,</p>

<p>וְיוֹרְדוֹת הַטִּפּוֹת הַגְּדוֹלוֹת תַּבְנִית הַבָּרָד הַמֻּזְהָב –</p>

<p>כָּכָה מַרְאֶה הַנְּחִיל, עַד שֶׁהִתְרוֹמֵם בִּמְעוּפוֹ</p>

<p>כְּטַלִּית כֻּלָּהּ שְׁקוּפָה, הוֹלֶכֶת נִקְרַעַת לִפְרָקִים,</p>

<p>שָׁבָה מִתְאַחָה תְּכוּפוֹת, רוֹטֶטֶת, מַרְעִידָה, מִתְקַפְּלָה,</p>

<p>וְשׁוּב מִתְפַּלְּגָה, מְרַפְרֶפֶת, עַד שֶׁהִיא מִתְרוֹמֶמֶת,</p>

<p>נוֹד תִּתְנוֹדֵד בִּמְעוּפָהּ, פִּתְאֹם תַּעֲמֹד תַּחְתֶּיהָּ,</p>

<p>שׁוּב מְרַפְרֶפֶת וְטָסָה: עוֹלָה וְיוֹרְדָה בְּמֶרְחַב</p>

<p>תְּכֵלֶת בֵּין-אֶרֶץ-וְשָׁמַיִם וְיֶרֶק אִילָנוֹת וְשָׂדֶה.</p>

<p>טַלִּית הַפְּלָאִים נִשֵּׂאת וְצִיצִיּוֹתֶיהָ נִדָּפוֹת.</p>

<p>אַחֲרֵי-כֵן תִּתְלַכֵּדְנָה – חֲטִיבָה אַחַת מְרַחֶפֶת</p>

<p>בֵּין הָאִילָנוֹת, עַל שָׂדֶה, עַד שֶׁהַמַּלְכָּה מַטְבִּיעָה</p>

<p>עַצְמָהּ כְּחוֹתֶמֶת שֶׁל כֶּתֶם אֶל אַחַד הַזְּרָדִים שֶׁל אִילָן,</p>

<p>וְנַעֲשֶׂה גּוּשׁ אֶחָד, כְּאוֹתוֹ אֶשְׁכֹּל שֶׁל רִבְבוֹת עֲנָבִים</p>

<p>חַיִּים, עֵרִים וּזְרִיזִים, שֶׁנִּתְלוּ בָּאִילָן הָאֶחָד,</p>

<p>סָבִיב לַמַּלְכָּה הָאַחַת, זוֹ בְּזוֹ נִדְבְּקוּ תְלוּיוֹת, –</p>

<p>עַד שֶׁיָּבוֹאוּ הַמְּרַגְלִים הַתָּרִים הָאָרֶץ מִסָּבִיב,</p>

<p>בָּאִים וּבְפִיהֶם הַבְּשׂוֹרָה, אָנָה תִּפְנֶה הָעֵדָה,</p>

<p>אוֹ שֶׁיַּקְדִּים הַכַּוְרָן וִינַעֲרֵן לְתוֹךְ הַכַּוֶּרֶת.</p>

<p>אֵלֶּה מַסְעֵי הַנְּחִיל מִתּוֹךְ הַרְחָבָה וָשֶׁפַע,</p>

<p>בְּצַו בַּעַל-דְּבוֹר, בְּמַאֲמָרוֹ – וּבְצַו הַהִסְטוֹרְיָה כָּכָה</p>

<p>הוֹלְכִים נְחִילֵינוּ לְחַדֵּשׁ אֶת כַּוַּרְתֵּנוּ מִקֶּדֶם.
<br></p>
</blockquote>

<h3 id="ה.קִבּוּץעוֹלֶהעַלהַקַּרְקַע">&gt; ה. קִבּוּץ עוֹלֶה עַל הַקַּרְקַע</h3>

<blockquote>
> <br>  
> הַשְׁכֵּם בַּבֹּקֶר, בְּצִנָּה שֶׁל טֶרֶם-שַׁחֲרִית יָצָאנוּ

<p>כַּמָּה וְכַמָּה מְכוֹנִיּוֹת וְ&#8220;לוֹרִי&#8221; עֲמוּסִים הַמִּטְעָן.</p>

<p>הָלְכוּ הֵם לְפָנֵינוּ – גְּדוֹלִים מַשְׁחִירִים, לֹא שָׁלְטָה</p>

<p>עַיִן בָּהֶם כְּדֵי לְהַכִּיר, בַּמָּה עֲמוּסִים הַלָּלוּ.</p>

<p>הָיָה עֲרָפֶל מִתְכַּוֵּץ עַל כַּנְפוֹת הֶהָרִים וְנִתְלֶה</p>

<p>קִרְעֵי מַטְלִיּוֹת מַטְלִיּוֹת – בַּשְּׁפֵלָה, בַּמֶּרְחָב מִתָּחַת.</p>

<p>אוֹרָה דַּלָּה-חִוֶּרֶת בּוֹקַעַת הַלַּיְלָה, הִשְׁחִירוּ</p>

<p>דַּבְּשׁוֹת הָרִים וְרָמוֹת, דּוֹמוֹת צוֹעֲדוֹת לְאִטָּן,</p>

<p>כְּאִלּוּ הִקְדִּימוֹ אוֹתָנוּ, וְהָלְכוּ אֶל אֲשֶׁר הָלָכוּ.</p>

<p>תּוֹר: דַּבֶּשֶׁת, דַּבֶּשֶׁת בַּדֶּרֶךְ קֵדְמָה-צָפוֹנָה,</p>

<p>אוֹרְחָה בִּלְתִּי נִפְסֶקֶת. פַּנָּסֵי הַמְכוֹנִית מְגַשְּׁשִׁים</p>

<p>מַמָּשׁ הַכְּבִישׁ הַמִּתְפַּתֵּל, כְּאוֹתָהּ חִפּוּשִׁית עֲנָקִית,</p>

<p>וּמְשׁוּשׁוֹתֶיהָ הַמְּאִירוֹת נִתְקָלוֹת בְּאִילָן דַּל יָתוֹם,</p>

<p>מוֹשְׁחוֹת בְּאוֹר אֶת הָאֶבֶן, מְגַלּוֹת <strong>דַּרְכִּיָּה</strong><a href="#fn:55" id="fnref:55" title="see footnote" class="footnote"><sup>55</sup></a> בוֹדֶדֶת,</p>

<p>טוּחָה בַּסִּיד וּמַכְרֶזֶת בְּאֶצְבַּע אֲדֻמָּה עַל פַחַת.</p>

<p>פִּתְאֹם עָבַרְנוּ עַל גֶּשֶׁר מְכַסֶּה עַל זֶרֶם רָב-זָמֶר,</p>

<p>נַעֲשׂוּ קְלוּשִׁים כָּל עֶדְרֵי הַכּוֹכָב, וְעוֹד שָׁעָה קַלָּה</p>

<p>כָּבוּ לָנוּ אַחֲרוֹנֵי צְבָא הַמַּזָּלוֹת – וַיָּאֶר</p>

<p>מִזְרָח מְעֻרְפָּל-חֲוַרְוָר וְהִתְחִיל מִתְוָרֵד מִתְוָרֵד;</p>

<p>וּמִמֶּרְחַקִּים נַעֲלָמִים, מִתּוֹךְ פִּנָּה אַחַת מֻצְנַעַת,</p>

<p>פָּרְצָה קֶרֶן וְרֻדָּה, וַתָּרָם וַתִּגַּע רָקִיעַ,</p>

<p>שְׁנִיָּה וּשְׁלִישִׁית וּרְבִיעִית נִטְפְּלוּ אֵלֶיהָ לְצִדָּהּ,</p>

<p>אֵלֶּה זְקוּפוֹת, וְאֵלֶּה נוֹטוֹת, וְאֵלֶּה עוֹמְדוֹת בַּאֲלַכְסוֹן, –</p>

<p>כְּאִלּוּ עַיִן שַׂגִּיאָה וְסָבִיב לָהּ שָׁתוּ רִיסֶיהָ,</p>

<p>&#8220;עַפְעַפֵּי שַׁחַר נִבְקָעוּ&#8221; – עַד שֶׁנִּבְלַע הַוֶּרֶד</p>

<p>וְגָבַר הַכֶּתֶם הַבָּהִיר.</p>

<p>וּכְבִישׁ כְּבָר לֹא הָיָה לְפָנֵינוּ.</p>

<p>חָצוּ הַמְּכוֹנוֹת הַנִּיר, מַרְעִידוֹת, נִזְרָקוֹת בְּרֶטֶט.</p>

<p>פִּתְאֹם צָצָה נְקֻדָּה בְּאֶמְצַע הַשָּׂדֶה מֵאֵי-שָׁם.</p>

<p>אִישׁ לֹא אָמַר, כִּי שָׁם הִיא, לִבֵּנוּ בָהּ הִרְגִּישׁ, הִכִּירָהּ.</p>

<p>עַד שֶׁהִגַּעְנוּ אֵלֶיהָ, וּכְבָר בָּהּ עֲסוּקִים וּטְרוּדִים</p>

<p>אֵלֶּה בַּחֲפִירָה שֶׁל בּוֹרוֹת לְקִבּוּל עַמּוּדֵי הַתַּיִל,</p>

<p>כּוֹרִים בְּחֶדְוָה וּמְסִירוּת, בְּכֹבֶד נְשִׁימָה וְזֵעָה,</p>

<p>אֵלֶּה מְקִימִים הַצְּרִיף, זֶה מַכְנִיס קֶרֶשׁ וְזֶה קוֹבְעוֹ.</p>

<p>זֶה בַּמַּקֶּבֶת וְזֶה בְּגַרְזֶן, וְאֵלֶּה מְחַשְּׁבִים הַגַּגּוֹת.</p>

<p>אַרְבַּע כְּנוּפְיוֹת בְּבַת-אַחַת הִתְחִילוּ בַּהֲקָמַת הַגָּדֵר,</p>

<p>רֻבָּן – בַּחוּרוֹת מְגַלּוֹת שׁוֹקַיִם, מִעוּטָן בַּחוּרִים.</p>

<p>כְּנוּפְיָה פָּרְשָׁה לַמֶּרְחָק, דּוֹאֶגֶת לִשְׁלֹשׁ הָעֲמָדוֹת.</p>

<p>כְּבָר מְבַצְבֵּץ וְעוֹלֶה הַמַּסַּד – אֲבָנִים וּלְבֵנִים,</p>

<p>וְהַחֲפִירוֹת מִתְכַּוְּנוֹת אֶל אֲשֶׁר מִתְכַּוְּנוֹת וּפוֹנוֹת.</p>

<p>בָּנוֹת פּוֹתְחוֹת בְּשִׁירָה, בַּחוּרִים נִדְחָקִים וְצוֹוְחִים,</p>

<p>גָּרֵי הַנְּקֻדָּה &#8220;הָעוֹלִים&#8221;, וּשְׁכֵנִים מִקִּבּוּץ – יְדִידִים</p>

<p>בָּאוּ לְעֶזְרָה, סְתָם אוֹרְחִים וְהָעִתּוֹנָאִים הַטּוֹבִים.</p>

<p>וּבֵינָתַיִם נִכְנָסִים &#8220;לוֹרִי&#8221; וְעוֹד &#8220;לוֹרִי&#8221;, וְעוֹד &#8220;לוֹרִי&#8221;</p>

<p>בְּטִרְטוּר מְכוֹנָה וּתְרוּעַת עָם, קוֹלוֹת הַבָּאִים וּבְרָכוֹת.</p>

<p>אֶחָד הֵבִיא קְהַל שְׁכֵנִים, הַשֵּׁנִי חֳמָרִים שֶׁל בִּנְיָן,</p>

<p>שְׁלִישִׁי כָּבֵד בַּטָּף, בַּנָּשִׁים, בַּכְּבוּדָה וְגוֹמֵר,</p>

<p>רְבִיעִי – אוֹרְחִים בַּטְלָנִים שְׂמֵחִים בְּבִנְיַן-הָאָרֶץ.</p>

<p>רֶגַע מִתְקַבְּצִים בְּיַחַד, עוֹד רֶגַע וְנִתְפָּרְדוּ בַשָׂדֶה:</p>

<p>אֶחָד מַסִּיעַ הָאָבֶן, הַשֵּׁנִי נִטְפַּל לַבּוֹנִים,</p>

<p>אֵלֶּה מְחַפְּשִׂים עֲבוֹדָה, וְאֵלֶּה מְחַפְּשִׂים מַכְשִׁירִים,</p>

<p>בְּטֵלִים אַךְ – הָעִתּוֹנָאִים, מִתְרוֹצְצִים אָנֶה וְאָנָה,</p>

<p>הֵמָּה – עוֹזְרִים-מִסְתַּכְּלִים; בַּעֲלֵי הַמַּצְלֵמוֹת</p>

<p>תָּרִים אַחֲרֵי &#8220;מְעַנְיֵן&#8221;, &#8220;מַנְצִיחִים&#8221; עַד סוֹף כָּל הַדּוֹרוֹת</p>

<p>אוֹתוֹ פָּרָשׁ עֲרָבִי, כְּנוּפְיוֹת הָעוֹסְקִים בַּתַּיִל,</p>

<p>גִּבְעָה נִכֶּרֶת, – &#8220;הַנּוֹף&#8221;, הַשְּׁכוּנָה הַקְּרוֹבָה בְּיוֹתֵר,</p>

<p>הָעִתּוֹנָאִים לְבָד, וּלְבַד אֶת כֻּלָּנוּ, וְיָחַד.
<br><br />
&#8220;בּוֹרוֹת לְכַרְעֵי הַמִּגְדָּל!&#8221; וּשְׁנַיִם בַּחוּרִים כְּבָר כּוֹרִים,</p>

<p>– אֶחָד מִכָּאן וְאֶחָד מִכָּאן – בְּכָל נַפְשָׁם וּמְאֹדָם,</p>

<p>הוֹלְכִים תּוֹקְעִים בַּקַּרְקַע הַמַּגְרֵף רְחַב-הַשּׁוּלַיִם.</p>

<p>נִתְקַל בַּטֶּרֶש, וְנִתְקַל בְּטֶרֶש שֵׁנִי – מַזִּיעִים;</p>

<p><strong>אֶלָּא הַבּוֹר</strong> עוֹמֵד בְּעֵינוֹ וְאֵינוֹ מִתְרוֹקֵן מֵחוּלְיָתוֹ.</p>

<p>פִּי פָּתַחְתִּי בַּעֲנָוָה, מְדַבֵּר אֶל אוֹתוֹ הַבָּחוּר:</p>

<p>&quot;דּוֹדִי הֲרֵינִי לְפָנֶיךָ – כַּפְרִי בֶּן-כַּפְרִי, נִין כַּפְרִי.</p>

<p>דַּרְכּוֹ שֶׁל כַּפְרִי לְהִזְדַּקֵּק לְכָל עֲבוֹדָה בַּבָּיִת,</p>

<p>כָּל-בּוֹ קַטִּינָא – זֶה דַרְכּוֹ: גַּם נַגָּר, גַּם חָרָשׁ, גַּם מַסְגֵּר,</p>

<p>עַד שֶׁיִּזְדַּמֵּן הַמֻּמְחֶה וְיִתְגַּלְגֵּל בַּעַל מִקְצוֹעַ –</p>

<p>אֵין לוֹ פְּנַאי שֶׁיְּחַכֶּה לְמֻמְחֶה, בֶּן-כַּפְרִי גַּם אָנִי!</p>

<p>בְּעַרְבֵי סֻכּוֹת הָיִיתִי כוֹרֶה עִם סָבָא – בַּסֻּכָּה.</p>

<p>אֵין אֲנִי כוֹפֶה עָלֶיךָ אֶת דַעְתִּי: סָבוּרְנִי,</p>

<p>קַרְקַע זֶה לֹא נוֹצַר לְשֵׁם הַמַּגְרֵפָה הָרְחָבָה,</p>

<p>אֶלָּא, נִיחָא, יִשָּׁמַע לַמַּעְדֵּר; בְּמַגְרֵפָה תּוֹצִיאוּ</p>

<p>אֶת חֻלְיוֹתֶיהָ; הַטּוּרִיָּה – אֵיךְ תְּכַנֶּנָּה? לְכָאן הִיא!</p>

<p>אֵין אֲנִי כוֹפֶה אֶת דַּעְתִּי, אִם תִּרְצֶה&#8230; תְּנַסֶּה&#8230;&quot;</p>

<p>וַדַּאי הָיָה יָגֵעַ הַבָּחוּר, וּמָצָא אַמְתָּלָא,</p>

<p>סָר מִן הַבּוֹר, וּכְשֶׁחָזַר – בְּיָדָיו הַמַּעְדֵּר. נוּ מֵילָא&#8230;</p>

<p>שָׁעָה קַלָּה לֹא עָבְרָה, וְהַבּוֹר הָיָה – בּוֹר, וּבַיָּעֶה</p>

<p>הֵרִיק אוֹתוֹ הַשֵּׁנִי – כָּל הָרְגָבִים וְהַטְּרָשִׁים,</p>

<p>עַד שֶׁזֶּה עוֹמֵד וָנָח. כְּדֵי לֹא לִרְאוֹת בְּקַלְקָלָתָם</p>

<p>סַרְתִּי מִשָּׁם, אֲבָל לִבִּי מְבָרֵךְ אוֹתָם וּמְבָרֵךְ.</p>

<p>עוֹמֵד אֲנִי וּמִסְתַּכֵּל, נִפְנֶה לְצַד זֶה וּלְצַד זֶה.</p>

<p>שְׁנַיִם בַּחוּרִים אֲחֵרִים הִתְחִילוּ בְּבִנְיָן הַמִּגְדָּל.</p>

<p>כָּתְלֵי הַבִּנְיָן כְּבָר בָּאוּ – מֻנָּחִים בֶּחָצֵר, בָּאֶמְצַע,</p>

<p>צִיְּנוּ לָהֶם אֶת הַמָּקוֹם, גַּם הֵם הִתְחִילוּ בַחֲפִירַת</p>

<p>יֶתֶר הַבּוֹרוֹת לְקִבּוּל כְּלוּנְסָאוֹת הַמִּגְדָּל, וְכוֹרִים</p>

<p>אֵלֶּה לְעֻמָּתָם שֶׁל אֵלֶּה. לִכְאוֹרָה הֵבִיאוּ שְׁתֵּי קוֹרוֹת,</p>

<p>כִּוְּנוּ אֶת פִּנּוֹת הַבִּנְיָן – וּמָדְדוּ, וְתִקְּנוּ וְחִשְּׁבוּ.</p>

<p>אֶלָּא הַכַּפְרִי שְׁבִּי אֵינֶנּוּ שְׂבַע רָצוֹן; שָׁאַלְתִּי:</p>

<p>&#8220;מִי הֵם הָעוֹסְקִים בָּזֶה?&#8221; וּבָאָה הַתְּשׁוּבָה: הַמֻּמְחִים!</p>

<p>מִי שֶׁלָּמַד בְּחַיָּיו דְּבַר-מָה מִתּוֹךְ שִׁיטָה וָסֵדֶר</p>

<p>נִכְנַע לַמֻּמְחֶה, הוֹאִיל וְיֵשׁ בּוֹ רֶגֶשׁ הַכָּרַת</p>

<p>כָּבוֹד לְאָדָם שֶׁקָּנָה יְדִיעוֹת וּמֵבִין מִקְצוֹעוֹ.</p>

<p>עוֹמֵד אָנֹכִי וְשׁוֹתֵק. וּלְאַחַר שֶׁגָּמְרוּ עֲבוֹדַת</p>

<p>אַרְבַּע הַשּׁוּחוֹת וְרָצוּ לְהַכְנִיס אֶת כַּרְעֵי הַמִּגְדָּל,</p>

<p>אָז, אָז אַךְ נִתְחַוֵּר לְכֻלָּם: הַצִּדָּה נָטוּ בַּחוּרָי.</p>

<p>בּוֹשְׁתִּי לְהַגִּיד זֹאת קֹדֶם – הֲלֹא גַּם רָאִיתִי: שׁוּב מֵבִין!</p>

<p>סַרְתִּי שֶׁלֹּא לְהִסְתַּכֵּל בְּקַלְקָלָתָם: – בֵּרַכְתִּים.</p>

<p>פָּתְחוּ שׁוּב נְעָרַי בַּחֲפִירָה כְּנֶגֶד הַנְּקֻדָּה הַנְּכוֹנָה,</p>

<p>יַעַן כִּי מָדְדוּ שׁוּב, וְשׁוּב חִשְּׁבוּ – וְעַכְשָׁו מָצָאוּ.</p>

<p>אֶפֶס כָּתְלֵי הַמִּגְדָּל שֶׁבָּאוּ מוּכָנִים מוּבָלִים</p>

<p>הֵמָּה הִתְאִימוּ אִישׁ לְאָחִיו, הִכְנִיסוּ כַּרְעֵיהֶם בְּקִנָּן,</p>

<p>שָׁעָה קַלָּה וְהוּרָמוּ, שָׁעָה קַלָּה וְהִתְלַכְּדוּ –</p>

<p>מִגְדָּל זָקוּף הוֹפִיעַ כָּל קְרָשָׁיו הָרַעֲנַנִּים,</p>

<p>בִּצְבֵּץ וְעָלָה בְּמִסְגֶּרֶת גֶּדֶר-אֲבָנִים לוֹ סָבִיב.</p>

<p>קַלִּים סֻלָּמָיו הַצָּרִים וּתְלוּלִים אֵלָיו נִלְחָצוּ.</p>

<p>גֵּא וְעָזִיז, כָּךְ עָמַד, מִתַּמֵּר לְבָדָד בַּשָּׂדֶה,</p>

<p>קָבַע אֶת עֵינוֹ הָאַחַת הָרוֹאָה בְמַחֲנֵה שָׂטָן.
<br><br />
הָיְתָה לָהּ מַה שֶּׁהָיְתָה תֵל-אָבִיב בַּת הָעֶשְׂרִים;</p>

<p>בָּאוּ בָנֶיהָ בְרִנָּה, וּבְשִׂמְחָה עָמְלוּ בוֹנֶיהָ.</p>

<p>בָּאוּ אֵלֶּה מֵרוּסְיָה, וְנַפְשָׁם כָּלְתָה לְבֵית-רוּסִים,</p>

<p>זֶה מִשְׁוֵיצַרְיָה הִכְנִיס נוּסַח שֶׁלּוֹ מִמְּדִינָתוֹ,</p>

<p>אֶחָד שׁוֹגֶה בְּאִיטַלְיָה, וְזֶה מִבַּוַּרִיָּה הִכְנִיס</p>

<p>יָפְיָהּ שֶׁל אֶרֶץ גֶּרְמַנְיָה; זֶה לְבֵנִים, זֶה גִּזְרַת-אֲבָנִים,</p>

<p>גַּגּוֹת רְעָפִים לָזֶה, גַּגּוֹת מְפֻלָּשִׁים לַשֵּׁנִי,</p>

<p>אֶחָד חוֹבֵב יָצִיעַ, זֶה בִּגְזוּזְטְרָאוֹת יִשְׁתַּעְשַׁע,</p>

<p>&#8220;אֶרְקֶר&#8221; שִׂמְחָתוֹ שֶׁל שְׁלִישִׁי, – אֵין קֵץ לַנּוּסְחָאוֹת וּלְדוּגְמָאוֹת.</p>

<p>הָאַחֲרוֹנִים בָּעוֹלִים, מִבִּירוֹת אֶבְרוֹפָּה דְּהַשַּׁתָּא</p>

<p>סִגְנוֹן בָּתִּים שֶׁל קְלָפִים – נוּסַח מִצָּפוֹן הֵבִיאוּ,</p>

<p>בִּנְיָן רָעֵב לַשֶּׁמֶשׁ מִמֶּלֶט חַד-גּוֹנִי וְלֹא-צֶבַע,</p>

<p>בִּנְיַן כֶּבֶד גְּזוּזְטְרָאוֹת מְרַכְּזוֹת חֻמָּהּ שֶׁל שֶׁמֶשׁ,</p>

<p>נוּסַח – &#8220;נֶגֶד כָּל חֻקֵּי אַקְלִימָהּ שֶׁל אֶרֶץ-יִשְׂרָאֵל&#8221;,</p>

<p>נוּסַח – &#8220;עוֹמֵד בְּתָקְפּוֹ&#8221; עַד שֶׁיִּמָּכֵר לְטִפֵּשׁ.</p>

<p>מֻתָּר לִי לוֹמַר כָּל זֹאת: אֵינֶנִּי מֻמְחֶה לְבִנְיָן,</p>

<p>בּוּר דְּאַדְרִיכָלִיּוּת אָנִי. וְנוּסַח יְהוּדִי מֶה עָלָיו?</p>

<p>מִי שֶׁזּוֹכֵר הַפָּסוּק יֵלֵךְ וַיִמְצָא אַיֵּהוּ:</p>

<p>&quot;לְמִן הַיּוֹם שֶּׁבּוֹ נִטְּלָה נְבוּאָה מִנְּבִיאִים וְנִתְּנָה</p>

<p>לְהָנֵי קְטִינָא וְשׁוֹטִים&quot;&#8230; אָנֹכִי הָיִיתִי מִתְנַבֵּא:</p>

<p>יָבֹא יוֹם וְיִמָּצֵא לָנוּ סִגְנוֹנוֹ שֶׁל בִּנְיָן;</p>

<p>אֶלָּא בְּאִם יָבֹא וְיִהְיֶה, אֶל קוֹל פְּצָצוֹת יַעֲרִיכוּהוּ!</p>

<p>לֹא מִן הַגּוֹלָה יִכָּנֵס, וְעַל אַף בַּעֲלֵי-בָתִּים יִתְפַּתַּח,</p>

<p>וְהָאַדְרִיכָלִים בְּעַל-כָּרְחָם יְטַפְּלוּ בּוֹ לְשַׁכְלְלֵהוּ;</p>

<p>אֶלָּא הַחַיִּים וְהַמְּצִיאוּת הֵם אַדְרִיכָלָיו הַבָּאִים,</p>

<p>תַּחַת לַחַץ הַיָּמִים, וּבְצַו-הִסְטוֹרְיָה תּוֹבֵעַ,</p>

<p>וְלֹא כְפַנְטַסִיָּה דַּלָּה שֶׁל אַדְרִיכָלִים מְשָׁרְתִים</p>

<p>שֶׁל בַּעֲלֵי-בָתִּים סַפְסָרִים וְנוֹתְנִים עֲבוֹדָה בְּחֶסֶד.</p>

<p>אֶת תֵּל-אָבִיב אֵין כְּבָר לִבְנוֹת קַוֵּי-הֲגָנָה וָבַחַן:</p>

<p>עוֹד יִמָּצֵא (וּלְפִתְאֹם) הַסִּגְנוֹן – לְנוּסַח-הַבַּרְזֶל,</p>

<p>בְּאֵשׁ יְחָרְתוּהוּ הַבּוֹנִים וּבְדָם יִקְבָּעוּהוּ עַל לוּחַ</p>

<p>בְּאֶרֶץ יִשְׂרָאֵל הַנִּבְנֵית, בְּבִנְיָן בְּמַחֲשָׁבָה תְּחִלָּה,</p>

<p>כַּאֲשֶׁר בָּנוּ סְפָרָדִים אֶת אֶרֶץ קַסְטִילִיָּה – טִירוֹת,</p>

<p>מְצוּדָה מְצוּדָה – חוֹתָמָם עַל כָּל שַׁעַל אֶרֶץ הַמַּוְרִים.
<br><br />
פֶּתַע קוֹל שָׁאוֹן וּמְבוּכָה! הִתְמוֹטְטָה הַגָּדֵר, וְתִפּוֹל</p>

<p>חוֹמַת הָאָבֶן, וּבְטֶרֶם גָּמְרוּ לַעֲשׂוֹתָהּ הַמֻּמְחִים.</p>

<p>אֶבֶן נִשְׁמֶטֶת, גּוֹרֶרֶת שְׁתַּיִם, וּשְׁתַּיִם – הָאַרְבַּע.</p>

<p>פִּרְצָה נִגְלְתָה, מְצוּדָה בְאֶפֶס-יָד נֶהֱרָסָה,</p>

<p>טֶרֶם נָגְעָה בָהּ גַּם יָד שֶׁל &#8220;שֶׁרֶץ בַּר-מִצְוָה&#8221;, נָפָלָה.</p>

<p>עוֹד הָעֶרֶב עָלֶיהָ לְהָגֵן עַל אָדָם וּבְהֵמָה!</p>

<p>בָּאוּ נִזְעֲקוּ לְעֶזְרָה וְעַד שֶׁסָּתְמוּ הָאַחַת,</p>

<p>וְהִנֵּה חֲדָשָׁה! – אֲבָנִים מִדַּרְדְּרוֹת – נוֹפְלוֹת!</p>

<p>פִּרְצָה פִּיהָ פוֹעֶרֶת בִּצְחוֹק שֶׁל שְׂטָנִים, תּוֹבַעַת:</p>

<p>כְּלוֹמַר, יָדַיִם חָרוּצוֹת, וְדַעַת נְבוֹנִים חָסַרְתָּ&#8230;</p>

<p>מֻמְחִים אַתֶּם הַבּוֹנִים! תִּלְמְדוּ קֹדֶם – וְתִבְנוּ!</p>

<p>כַּפְרִי בֶּן-כַּפְרִי, עֵינֶיךָ לִרְאוֹת הֵיטִיבוּ, לְצַעֲרִי!</p>

<p>אֶבֶן הִסִּיעָה בַּחוּרָה, אֶבֶן הִסִּיעַ הַבָּחוּר,</p>

<p>זוֹ בְּכָל-כֹּחָהּ שֶׁלָּהּ, וְזֶה בְכָל-כֹּחוֹ שֶׁל גָּבֶר,</p>

<p>וְ&#8220;סִדְּרוּ&#8221; אֶת הָאֲבָנִים עַד כַּמָּה שֶׁאֵלּוּ נִשְׁמָעוּ</p>

<p>בְּדֶרֶךְ &#8220;כְּלָל-גָּדוֹל&#8221; שֶׁל אֵלֶּה, שֶׁרָאוּ גִדְרוֹת הָאֶבֶן, –</p>

<p>עַד שֶׁנָּפְלָה הַגָּדֵר מֵעַצְמָהּ, גָּדֵר לֹא-גְּמוּרָה.</p>

<p>סַרְתִּי כְדֵי לֹא לִרְאוֹתָם בְּקַלְקָלָתָם – בֵּרַכְתִּים:</p>

<p>אַתֶּם הַיּוֹדְעִים לְכַפֵּר עַל כָּל שְׁגִיאוֹתֵיכֶם בְּדִמְכֶם!</p>

<p>וְעַד שֶׁאֵלֶּה עֲסוּקִים בַּגָּדֵר, הַלָּלוּ מְתַקְּנִים</p>

<p>דְּפָנָיו שֶׁל צְרִיף (לַיְלָדִים?), מְהַדְּקִים קוֹרוֹת הַתִּקְרָה,</p>

<p>אוֹ מַרְכִּיבִים רְעָפִים עַל גַּבֵּי רְעָפִים, מַבְהִילִים</p>

<p>קֶרֶשׁ אֶל קֶרֶשׁ גְּזוּרִים. קַדַּחַת עֲבוֹדָה אוֹחֶזֶת</p>

<p>כָּל הַבָּאִים, לְרַבּוֹת קְהַל הַבַּטְלָנִים: הֵם נוֹטִים</p>

<p>שֶׁכֶם תַּחַת הַקּוֹרָה, וְתַחַת הַכֹּתֶל הַמּוּסָר –</p>

<p>מִן הַמְּכוֹנִיּוֹת הֱבִיאוּם. דֹּפֶק דִּבְרֵי-הַיָּמִים</p>

<p>נִרְגַּשׁ בְּיָמֵינוּ שֶׁלָּנוּ: קֹדֶשׁ, קֹדֶשׁ, וָקֹדֶשׁ!</p>

<p>כָּךְ עוֹשִׂים דִּבְרֵי-הַיָּמִים!</p>

<p>וּבֵינָתַיִם הַשֶּׁמֶשׁ</p>

<p>עוֹמֵד בְּאֶמְצַע שָׁמַיִם וּמַתְחִיל לִנְטוֹת הַיָּמָה,</p>

<p>אֶלָּא הַמְּצוּדָה הוּקָמָה! תַּם וְנִשְׁלָם – גָּמַרְנוּ!</p>

<p>(כָּךְ: שָׁלֹשׁ יָדוֹת, לְמֶחֱצָה), וּכְבָר עֲסוּקִים בְּתִקּוּן</p>

<p>כִּכַּר חֲגִיגָה. מַכְנִיסִים סַפְסָלִים, וּסְדָנִים וּקְרָשִׁים.</p>

<p>אֹהֶל מַצְנִיעַ כָּל מִינֵי גַזּוֹז, עֲסִיסִים וּתְסִיסִים,</p>

<p>תְּרֵיסַר בַּקְבּוּקִים שֶׁל בִּירָה חֲמִימָה וְעוּגוֹת וּכְעָכִים,</p>

<p>תּוֹפֵס מְקוֹמוֹ וְעוֹמֵד סָמוּךְ לְשֻׁלְחַן הַבִּימָה,</p>

<p>עוֹמֵד צוֹלֵעַ, כְּבָר רוֹשְׁמִים שְׁמוֹת הַנּוֹאֲמִים, מְיַצְּגֵי</p>

<p>כָּל הַמּוֹסָדוֹת בָּאָרֶץ וְכָל הָאֲגֻדּוֹת הַשָּׂשׂוֹת</p>

<p>אֶל הַפִּרְסוֹמֶת. מְנַהֵל מַרְצֶה בְּאָזְנֵי הַקָּהָל,</p>

<p>וְהָעִתּוֹנָאִים בִּפְרָט, הַצְּפוּפִים, עוֹמְדִים וְיוֹשְׁבִים</p>

<p>עַל כָּל חָמְרֵי הַבִּנְיָן הַמְחַכִּים לִשְׁעַת תְּקוּמָתָם.
<br><br />
אֶפֶס כְּשֶׁעָבְרָה הָרִנָּה וְנִזְרְקָה הַמִּלָּה: גָּמַרְנוּ!</p>

<p>פִּתְאֹם נִתַּק דְּבַר מָה פְּנִימָה בַלֵּב – הֶחֱרַשְׁנוּ.</p>

<p>נִפְקְחוּ עֵינֵינוּ, וּכְאִלּוּ רַק עַתָּה רָאִינוּ, רִאשׁוֹנָה</p>

<p>וְהִנֵּה: הַנְּקֻדָּה! חֲדָשָׁה – צְמַרְמֹרֶת עוֹבֶרֶת בְּשָׂרֵנוּ.</p>

<p>לֹא הִכַּרְנוּהָ – נִהְיָתָה! הַאֻמְנָם אָנוּ כַפֵּינוּ</p>

<p>עָסְקוּ בָהּ בְּבִנְיָנָהּ – אָנוּ? וְהָיְתָה הַשָּׁעָה קְדוֹשָׁה.</p>

<p>עָבַר וְהֹוֶה וְעָתִיד פֹּה נָשְׁקוּ בַּמָּקוֹם הַקָּדוֹשׁ.</p>

<p>וְהָיְתָה חֲמִימוּת נִפְלָאָה, עַד לְנַשֵּׁק אִישׁ אָחִיו.</p>

<p>פֶּתַע עָבְרוּ וְחָלְפוּ, וְנִמְחוּ וְנִשְׁכְּחוּ כָּלָה</p>

<p>כָּל הַמִּפְלַגּוֹת וְהַטְּעָנוֹת, וְאֵין כָּל קְשָׁיִים, עֵינֵינוּ</p>

<p>מְלַטְּפוֹת אִישׁ אֶת רֵעֵהוּ; וְטוֹב הָיָה, טוֹב – עַד כְּדֵי לִבְכּוֹת&#8230;</p>

<p>וּכְשֶׁפָּרַשְׁנוּ לָלֶכֶת וְהִרְחַקְנוּ כִּמְטַחֲוֵי-עָיִן,</p>

<p>נִדְמְתָה לָנוּ הַמְּצוּדָה קְטַנָּה כָּל-כָּךְ וַעֲלוּבָה,</p>

<p>לְבָדָד, וּטְעוּנָה מְאֹד רַחֲמִים, וְכֹחַ אַדִּירִים וְלֶב-נֶאֱמָן</p>

<p>לְאַהֲבָה רַבָּה וֶאֱמוּנָה – הַיְתוֹמָה בְּמֶרְחָב עֲרָבָה,</p>

<p>לְבַדָּהּ בְּאוֹקְיָנוֹס שֶׁל שִׂנְאָה, כַּסִּירָה בְּיָם הָאוֹקְיָנוֹס!</p>

<p>וּמִמַּעַל לָהּ הִכְסִיף הַחֶרְמוֹן הַיָּשִׁישׁ בִּשְׁלָגָיו</p>

<p>כְּאוֹתוֹ הַכֹּהֵן לְבוּשׁ-בַּדִּים וּבְפִיו הַבְּרָכָה הַקְּדוּמָה:</p>

<p>&quot;אַתְּ, אֲחֹתֵנוּ, הֲיִי לְאַלְפֵי רְבָבָה, וְיִירַשׁ</p>

<p>זַרְעֵךְ שַׁעַר אוֹיְבָיו&quot; – – – הָרַבִּים, אָמֵן וְאָמֵן!
<br></p>
</blockquote>

<h2 id="שערחמישי">שער חמישי</h2>

<h3 id="א.בְּעַרְבֵישִׁלְהֵידְקַיְטָא">א. בְּעַרְבֵי שִׁלְהֵי דְקַיְטָא</h3>

<blockquote>
> <br>  
> יוֹשֵׁב לוֹ אַבָּא אַנְטוֹנִי בְּעֶרֶב שִׁלְהֵי דְקַיְטָא

<p>יְשִׁיבָה רְוֵחָה שֶׁיֵּשׁ עִמָּהּ כָּל-שֶׁהִיא שְׁכִיבָה</p>

<p>עַל הָאִצְטָבָא הָרְחָבָה הַקְּבוּעָה לְכֹתֶל הַבִּקְתָּה,</p>

<p>צְבוּעָה כְּרוּמִית<a href="#fn:56" id="fnref:56" title="see footnote" class="footnote"><sup>56</sup></a> חֲמִימָה מֵעֶרֶב יוֹם רִאשׁוֹן שֶׁעָבַר,</p>

<p>נֶהֱנֶה מִצִּנַּת-נְשָׁפִים וּמֵהִתְיַחֵף בְּפַרְהֶסְיָה;</p>

<p>תּוֹלֵשׁ תְּלִישָׁה חֲטוּפָה בְּקִמּוּץ אֶצְבָּעוֹת מְעֻבּוֹת</p>

<p>שַׂעֲרָה עוֹשָׂה הַטָּיָה מִתּוֹךְ הָאֶגֶד הַמְּדֻלְדָּל,</p>

<p>אֶגֶד לִיפִים עֲלוּבִים, שֶׁשִּׁמֵּשׁ לוֹ זָקָן כָּל-יָמָיו,</p>

<p>לָשׁ לוֹ לִישָׁה טְעִימָה בֵּין שִׁבְרֵי שִׁנַּיִם צְהֻבּוֹת,</p>

<p>וְהוֹלֵךְ וּמוֹשֵׁךְ בְּחוּט זִכְרוֹנוֹתָיו – כָּךְ שָׁעָה אֲרֻכָּה,</p>

<p>מַעֲלֶה שׁוּב נֶגֶד עֵינָיו יַעֲרוֹת-פֶּרְם מוֹלַדְתּוֹ,</p>

<p>יַעֲרוֹת-בְּתוּלָה אַפְלוּלִים מֵעֵבֶר לְמַעַר שֶׁל יַעַר,</p>

<p>חוּץ לְמִשְׁעוֹלִים שֶׁכָּבְשָׁה, פּוֹסַעַת בִּצְעָדוֹת בְּהוּלוֹת,</p>

<p>חַיַּת הַחֹרְשָׁה הַפְּזִיזָה, קַלַּת-הָרֶגֶל הַשְּׂעִירָה,</p>

<p>וְאַבָּא-דֹב, עִקְלַן-הַיַּעַר, הוּא חוֹבֵב הַדְּבָשׁ מִן הָעוֹלָם,</p>

<p>בֵּין מַפֶּלֶת-סְעָרוֹת וְאִילָנוֹת מֻכֵּי-רְעָמִים,</p>

<p>סָפֵק מִשְׁעוֹל וְרֶשֶׁם בְּמִפְלַשׁ אִילָנוֹת וָהֶמֶס<a href="#fn:57" id="fnref:57" title="see footnote" class="footnote"><sup>57</sup></a></p>

<p>בַּחֲלַל הַפַּלַּטִּין הַגָּדוֹל בַּיַּעַר הֶעָבוֹת הָעַתִּיק –</p>

<p>שָׁם בְּאַמְבָּרֵי-מַחֲבוֹאִים לְשַׂר אוֹתוֹ יַעַר-מַצְפּוּנִים</p>

<p>קִנְּנוּ דְבוֹרִים פִּרְאִיּוֹת בְּעֵצִים נְבוּבִים וִיבֵשִׁים,</p>

<p>שָׁם לוֹ נְחִילִים שֶׁל הֶפְקֵר, הַנּוֹשְׂאִים אֶת דִּבְשָׁם לָאֶחָד,</p>

<p>לוֹ לְסָבָא-שֶׁל-יַעַר; וְאֵין בָּעוֹלָם לוֹ דּוֹמֶה</p>

<p>לְמֶתֶק עֲדָנִים וּלְרֵיחַ שֶׁל צַתְרָה<a href="#fn:58" id="fnref:58" title="see footnote" class="footnote"><sup>58</sup></a> מַקְטִירָה אֶת-קְטָרְתָּה,</p>

<p>בְּצִנְעָה, בִּישִׁיבָה שֶׁל צְלָלִים וּבֹשֶׂם פִּרְחֵי-הָאַלָּה,</p>

<p>בֹּשֶׂם צָנוּעַ וָחָם, נִתְבָּרְכוּ בּוֹ יַעֲרוֹת-הַצָּפוֹן.
<br><br />
כָּרוּךְ אַחֲרֵי &#8220;אַבָּא&#8221; אֲנִי וְסָמוּךְ לְצִדּוֹ,</p>

<p>מַבִּיט וְלֹא רוֹאֶה, וְאוּלָם קוֹלֵט לְתוֹכִי הַדְּמָמָה,</p>

<p>דְּמָמָה רַבָּה, יְחִידָה, מְדַבֶּרֶת בְּאֵלֶם-קְדֻשָּׁה,</p>

<p>שָׂחָה בִּקְרִיצוֹת כּוֹכָבִים לְכָל-צֵרוּפֵיהֶם בְּתֵבֵל,</p>

<p>בְּלַחַשׁ הַטְּרָפִים בְּרָאשֵׁי אִילָנוֹת מַזְקִיפֵי קוֹמָתָם,</p>

<p>בְּרַחַשׁ עֲשָׂבִים יְשֵׁנִים בְּאֵין-קוֹל בַּחֲלָלוֹ שֶׁל-עוֹלָם</p>

<p>עֵר בְכָל שַׁ&quot;י עוֹלְמוֹתָיו – וּמַאֲזִין, מַאֲזִין-מַחֲרִישׁ.</p>

<p>פִּתְאֹם פּוֹתֵחַ וּמוֹשֵׁךְ הַיָּשִׁישׁ בְּקוֹל דְּמָמָה דַּקָּה</p>

<p>חוּט זִכְרוֹנוֹתָיו בְּאָזְנֵי הַנַּעַר הַיּוֹשֵׁב לְצִדּוֹ:</p>

<p>לְאַחַר שֶׁאַבָּא נִסְתַּלֵּק מֵעֲבוֹדָתוֹ בַּקֹּדֶשׁ</p>

<p>מָעֲטוּ מַשְׁכִּימִים לְפִתְחוֹ, כְּבָר הָלַךְ וּפָחַת דּוֹר-גִּילוֹ,</p>

<p>הָלְכוּ לְעוֹלָמָם לָנוּחַ אֶל-תַּחַת הַגַּלִּים הַיְּרֻקִּים</p>

<p>בְּחַצְרוֹת בָּתֵּי-הָעוֹלָם הַסְּמוּכִים לְמִגְרְשֵׁי-כְפָרִים,</p>

<p>אֶחָד אֶחָד הִסְתַּלְּקוּ יְדִידִים וְאוֹיְבִים בְּנֶפֶשׁ,</p>

<p>נִשְׁאֲרוּ בּוֹדְדִים, מִתְיַתְּמִים, וְדַיָּם בֶּחָצֵר הַגְּדוֹלָה</p>

<p>לַעֲשׂוֹת בָּהּ כָּל-הַנִּשְׁאָר מִדֶּרֶךְ חַיֵּיהֶם הַפְּשׁוּטָה,</p>

<p>קָשְׁתָה עֲלֵיהֶם הֲלִיכָה, וְנַעֲשׂוּ חוֹבְבֵי-סַפְסַלִּים,</p>

<p>יוֹשְׁבֵי אִצְטַבָּה חֲמִימָה בְּקֶרֶן דְּרוֹמִית-מַעֲרָבִית,</p>

<p>פִּנָּה מַאֲרִיכָה בְּחֻמָּהּ – לֹא הָיָה עִם מִי לְשׂוֹחֵחַ.</p>

<p>אִשְׁתּוֹ הַיְשִׁישָׁה – זוֹ דַּרְכָּהּ שֶׁאֵינָהּ חוֹבֶבֶת כָּל-עִקָּר</p>

<p>שִׂיחוֹת אִישׁ אַחֵר זוּלָתָהּ, וְדִבְרֵי עַצְמָהּ חֲבִיבִים</p>

<p>מֵאָז וּמֵעוֹלָם עָלֶיהָ מִדִּבְרֵי כָל נוֹשְׂאֵי-נְאוּמִים;</p>

<p>וְעוֹד – מִן הַכְּלָל הִיא יוֹדַעַת כָּל-מָה שֶׁהַיָּשִׁישׁ לָהּ יַגִּיד,</p>

<p>מַה שֶׁהוּא עָתִיד לְהָעִיר בְּמֶשֶׁךְ הַיּוֹם וְהַשָּׁנָה.</p>

<p>שִׁשִּׁים שָׁנָה שֶׁהֵמָּה בַּכְּפִיפָה הָאַחַת, כְּבָר אָפְסוּ</p>

<p>דִּבְרֵי-חִבָּה וְקִנְטוּר בֵּינֵיהֶם וּמַה יֵּשׁ לוֹ לוֹמַר?</p>

<p>אֵינָהּ סוֹבֶלֶת אֶת דְּבָרָיו. וּשְׁנֵיהֶם כּוֹבְשִׁים שְׂפָתַיִם</p>

<p>זֶה בְּצַד זֶה עַד שֶׁיָּבוֹא אִישׁ מִן הַשּׁוּק לְשֵׁם שִׂיחָה.</p>

<p>עַכְשָׁו יִשְׁפֹּךְ הַזָּקֵן בְּאָזְנַי בְּעַרְבוֹת-אֲפֵלָה</p>

<p>כָּל מַה שֶּׁיֵּשׁ לוֹ עוֹד לוֹמַר בָּעוֹלָם הַזֶּה הַמִּשְׁתַּעֲמֵם,</p>

<p>עוֹלָם שֶׁדָּהוּ צְבָעָיו, נִתְרוֹקֵן מֵאֶפֶס מַכִּירִים,</p>

<p>חַי חַיִּים זָרִים וְלָהוּט אַחַר מַעֲשִׂים מְשֻׁנִּים,</p>

<p>עַד שֶׁנִּשְׁאֲרוּ לוֹ אַחִים: הָעֵצִים הַמְּלַבְלְבִים בְּעִתָּם,</p>

<p>מַמָּשׁ כְּלַבְלְבָם אָז, כְּשֶׁנִּכְנַס בְּפַעַם רִאשׁוֹנָה</p>

<p>לְפַרְדֵּס סָבָא שֶׁלּוֹ בְּעוֹדוֹ &#8220;שֶׁקֶץ מְשֻׁקָּץ&#8221;,</p>

<p>וְהֵמָּה בְּרֵאשִׁית פְּטוּרָם כְּחֹטֶר בַּגֶּזַע בּוֹ עָלוּ,</p>

<p>וְאוֹתָן הַדְּבוֹרִים הַיְקָרוֹת, הָעוֹסְקוֹת בְּמַעֲשֵׂי-בְרֵאשִׁית</p>

<p>לְמִן הֱיוֹת דְּבוֹרָה בָּאָרֶץ, מַמְשִׁיכוֹת וְשׁוֹזְרוֹת חוּט-חַיִּים,</p>

<p>אֲשֶׁר הוּא יָדַע מִקֶּדֶם וַאֲשֶׁר הֵבִין בְּרוּרוֹת,</p>

<p>חוּט לֹא יִנָּתֵק לְעוֹלָם בְּחַסְדּוֹ שֶׁל בּוֹרֵא-הָעוֹלָם&#8230;
<br><br />
וְכָךְ אֲנִי יוֹשֵׁב וּמַאֲזִין עַל אֶרֶץ שֶׁכֻּלָּהּ רֹן-דְּבוֹרִים,</p>

<p>כֻּלָּהּ קַן-דְּבוֹרִים וְכֻלָּהּ פּוֹרַחַת לִמְזוֹנוֹת שֶׁל דְּבוֹרִים,</p>

<p>&#8220;אֶרֶץ זָבַת הַדְּבָשׁ&#8221;, וְהוֹלֵךְ כָּךְ וּמִתְחַוֵּר</p>

<p>פָּסוּק מִכִּתְבֵי הַקֹּדֶשׁ, הוֹלֵךְ מִתְחַוֵּר מֵאֵלָיו:</p>

<p>&#8220;אֶרֶץ זָבַת דְּבַשׁ&#8221; – אֶרֶץ בְּרוּכָה וְזֶה שִׁבְחָהּ.</p>

<p>הִנְנִי שׁוֹמֵעַ הַזִּמְזוּם בְּתוֹךְ הַכַּוָּרוֹת בַּשָּׂדֶה,</p>

<p>בְּגִנַּת עֵץ-פֶּרִי, בַּחֹרְשָׁה, וּבְמַפֶּלֶת שֶׁל אַרְיֵה&#8230;</p>

<p>זָבַת דְּבַשׁ! אֲנִי קוֹלֵט קוֹל דְּבָרָיו שֶׁל אַבָּא אַנְטוֹנִי,</p>

<p>אַךְ אֶת-הַנֶּאֱמָר לֹא אֶקְלֹט: – קוֹל זִמְזוּם אָנֹכִי שׁוֹמֵעַ,</p>

<p>נִים וְלֹא נִים – וְגַם אוּלַי תִּיר וְלֹא תִּיר – וּבְאָזְנַי:</p>

<p>&#8220;זָבַת חָלָב וּדְבָשׁ&#8221;&#8230; &#8220;זָבַת דְּבַשׁ&#8221;&#8230; זֶה זִמְזוּמָהּ.</p>

<p>וְאוּלַי מֵאָז – כְּבָר מֵאָז! מֵאוֹתָם נְשָׁפִים רְחוֹקִים</p>

<p>אֲשֶׁר עִם אַבָּא אַנְטוֹנִי – נִיצוֹצוֹת לְלִבִּי נִכְנָסוּ,</p>

<p>טֶרֶם יְדַעְתִּים וְטֶרֶם אֲנִי הֲבִינוֹתִי, שֶׁהֵמָּה</p>

<p>הָיוּ לַאֲשֶׁר הָיוּ, וְהֵם הֱבִיאוּנִי בְּאֵין רוֹאִים</p>

<p>עַד הַמִּכְוֶרֶת הַזֹּאת – פֹּה בְּאַרְצֵנוּ הַקְּדוֹשָׁה,</p>

<p>אוֹתָם נִיצוֹצוֹת-זֵרְעוֹנִים, שֶׁנָּפְלוּ עַל קַרְקַע, שֶׁהִכְשִׁיר</p>

<p>רַבִּי, זִכְרוֹנוֹ לִבְרָכָה, בְּיַד הַתַּנַכְ&quot;ל הַקָּטָן,</p>

<p>ו&#8220;סָבָא-מַחֲרַשְׁתָּא&#8221; גַּם הוּא, אֲשֶׁר טְרָדַנִי בְּכַעְסוֹ</p>

<p>וּבַחֲמָתוֹ עַד אֵצֶל אַבָּא-אַנְטוֹנִי וּדְבוֹרָיו, –</p>

<p>זְכוּרִים גַּם שְׁלָשְׁתָּם לְטוֹב – אָמֵן כֵּן יְהִי רָצוֹן!
<br></p>
</blockquote>

<h3 id="ב.הַקָּרְבָּן">ב. הַקָּרְבָּן</h3>

<blockquote>
> <br>  
> – – – – – – וּפַעַם וְאָנוּ מְנַצְּחִים

<p>זֶה אֶת זֶה בַּהֲלָכָה, מְקַפְּצִים-מְדַלְּגִים מֵעִנְיַן</p>

<p>לְעִנְיָן, כְּמִנְהַג יְהוּדִים מִתְוַכְּחִים, עַד שֶׁהִגַּעְנוּ</p>

<p>כָּךְ לְפָרָשַׁת בִּכּוּרִים בַּתּוֹרָה, וּשְׁאֵלַנִי</p>

<p>אוֹתוֹ הַבָּחוּר: מָה, רַבִּי, הַיְלַמְּדֵנִי, בִּכּוּרִים</p>

<p>לְגַבֵּי דְבַשׁ? וְהַנְּחִיל לְעִנְיָן &#8220;פֶּטֶר כָּל-רֶחֶם&#8221;?</p>

<p>אוֹמֵר אֲנִי לוֹ: מַה אַתָּה בִּשְׁאֵלַת הֲלָכָה, אָנֹכִי</p>

<p>לְמַעֲשֵׂה מִצְוָה זוֹ, אַךְ לְסִטְרָא אַחֲרָא, קִיַּמְתִּי.</p>

<p>אַתָּה תָּמֵהַּ, שְׁמָעֵנִי לָדַעַת וַאֲסַפֵּרָה.
<br><br />
פַּעַם בְּעֶרֶב מְחֻמָּם, מִסּוֹפֵי-הָאָבִיב הַנּוֹחִים,</p>

<p>עָקָר אַבָּא אַנְטוֹנִי אֶת רַגְלָיו הַכְּבֵדוֹת מִבֵּיתוֹ,</p>

<p>בָּא וְנִתְקָרֵב עַד גֶּדֶר אָבִי, וְהִתְחִיל מְסַפֵּר</p>

<p>אִתּוֹ בְּעִנְיָנֵי-דְּיוֹמָא וְכוּלֵי וְכוּלֵי, וְהָלְכוּ</p>

<p>מוֹשְׁכִים, כְּדַרְכָּם מֵאָז, וְסוֹפָם – מִתְנַגְּחִים בְּעִקְּרֵי</p>

<p>דָת וֶאֱמוּנָה – כְּתָמִיד. עַד שֶׁהִגִּיעוּ כְּתָמִיד</p>

<p>עַד לֶאֱמוּנַת הַשִּׁלּוּשׁ (מְקוֹמָהּ שֶׁל תֻּרְפָּה לְאַנְטוֹנִי).</p>

<p>אַבָּא מְמַלֵּל בְּמֶלֶל, עֲקָצוֹ זֶה וְלֹא נֶעֱקַץ,</p>

<p>אַךְ רְמָזַנִי וְהִרְגַּשְׁתִּי בִּרְמִיזָה קְלִילָה-חֲטוּפָה,</p>

<p>לֵאמֹר: &quot;הַלַּיְלָה אֶל בֵּיתִי תָּבוֹא עִם צִלְצוּל פַּעֲמוֹנִים</p>

<p>כַּחֲצוֹת-לַיְלָה&quot;. מֵעוֹלָם לֹא אָמַר לִי דְבָרִים כְּמוֹתָם.</p>

<p>אָרַךְ עָלַי אוֹתוֹ עֶרֶב וְקָשֶׁה לִי הָיָה כְּאֹרֶךְ</p>

<p>צוֹמוֹ שֶׁל יוֹם-כִּפּוּרִים – יוֹם כֻּלּוֹ צוֹם וְיוֹם שָׁרָב.</p>

<p>&#8220;אַבָּא&#8221; מַה רָאָה, שֶּׁהִזְמִין בַּחֲצוֹת לַיְלָה וָאָמֶשׁ?</p>

<p>וַדַּאי תָּמְהָה תְמִיהָתָהּ אִמִּי בְּהִכָּנְסִי לַמִּטָּה</p>

<p>תּוֹךְ כְּדֵי תְּבִיעָה רִאשׁוֹנָה, שֶׁלֹּא כְּבִימוֹת כָּל-הַשָּׁנָה.</p>

<p>עֵר שָׁכַבְתִּי מִתְכַּוֵּץ, מְחַכֶּה לְצִלְצוּל פַּעֲמוֹנִים,</p>

<p>צִלְצְלוּ תֵּשַׁע וָעֶשֶׂר, וְהִגִּיעָה שְׁעַת קְרִיאַת הַשֶּׂכְוִים.</p>

<p>הַרְחֵק מֵעֵבֶר לַגִּנּוֹת נֵעוֹר בֶּן-שֶׂכְוִי וְהִכְרִיז</p>

<p>עַל מַה שֶׁהִכְרִיז, וּלְקוֹלוֹ עָנָה כָּל-שֶׂכְוִי עַל מוֹטוֹ.</p>

<p>עַד שֶׁעָבְרָה הָרִנָּה כָּל הַכְּפָר כֻּלּוֹ – וְגָמְרָה</p>

<p>שׁוּב מֵעֵבֶר לַגִּנּוֹת, וְשׁוּב עוֹלָם עָיֵף בַּשֵּׁנָה.</p>

<p>צִלְצְלוּ גַּם אַחַת עֶשְׂרֵה – וְהַבַּיִת מָלֵא עוֹד תְּנוּעָה.</p>

<p>מַה-לּוֹ לְאַבָּא הַמַּשְׁהֶה אֶת-שְׁנָתוֹ לְאַחַר יוֹם-יֶגַע?</p>

<p>שָׁעָה לֹא מָצָא אַחֶרֶת לְסַיֵּר אֶת לוּל-הָאַוָּזִים</p>

<p>בִּלְתִּי הַלַּיְלָה, וְהָעוֹף נִתְפַּחֵד וּמַרְעִישׁ עוֹלָמוֹת,</p>

<p>מַמָּשׁ צְוָחוֹת אַחֲרוֹנוֹת בְּעֶרֶב יוֹם-כִּפּוּר: הַשּׁוֹחֵט</p>

<p>עוֹבֵר מִסִּמְטָה לְסִמְטָה בַּכְּפָר ו&#8220;מְסַדֵּר כַּפָּרוֹת&#8221;,</p>

<p>אִמָּא – דַּוְקָא הָעֶרֶב עֲסוּקָה בְמִשְׁאֶרֶת מוֹרֶדֶת,</p>

<p>פַּעַם וְעוֹד פַּעַם פָּקְדָה הַכַּד עִם הַבָּצֵק; יָרֵאתִי</p>

<p>שַׁמָּא תִּתְעַקֵּשׁ זוֹ וְעָלְתָה לְפָקְדָהּ בַּשְּׁלִישִׁית!</p>

<p>שֵׁינְדֶּלֶה (אָחוֹת לִי קְטַנָּה) רוֹצָה לְהִתְחַלּוֹת, לֹא הָיְתָה</p>

<p>שָׁעָה לָהּ נוֹחָה אֶלָּא הַיּוֹם – שֶׁאֶתָּפֵס בְּיָדָיִם.</p>

<p>סוֹף סוֹף שָׁכַב לוֹ אַבָּא, וְקוֹל הָאַוָּזִים הִשְׁתַּתֵּק.</p>

<p>בִּצְבֵּץ גּוּשׁ הַמִּשְׁאֶרֶת וְעָלָה עַד שְׂפוֹת הַמַּגֶּבֶת,</p>

<p>אִמָּא גַּם הִיא בְּמִטָּתָהּ, יְשֵׁנָה, וְשֵׁינְדֶּלֶה נָחָה.</p>

<p>מִגְדַּל-הַמְּצִלּוֹת גַּם הוּא, נִרְאֶה, נִרְדַּם עִם כֻּלָּם.</p>

<p>שׁוֹמֵר בֵּית-הַכְּנֵסִיָּה (גַּבְרִילוֹ) בִּלְבֵּל הַשָּׁעוֹת,</p>

<p>שֶׁקֶט שֶׁבְּשֶׁקֶט בַּכְּפָר, שֶׁקֶט וְשַׁלְוָה בַּבָּיִת.</p>

<p>קוֹל הַדּוּמִיָּה אַךְ הוּא, שׁוֹמֵעַ אֲנִי, מָלֵא רִנָּה.</p>

<p>צִפּוֹר דְּרוּסַת-הַטּוֹרֵף תְּמָרֵר בִּצְוָחָה – נִשְׁתַּתְּקָה.</p>

<p>מִי-שֶׁהוּא נֶעְלָם תּוֹעֶה בִּפְסִיעוֹת לֹא-שֶׁמַע, מִתְהַלֵּךְ,</p>

<p>זְרָדִים שֶׁיָּבְשׁוּ, חֲרוּכִים וּצְרוּמִים, מְכַרְכְּרִים פִּתְאֹם</p>

<p>תַּחַת כַּף-רַגְלוֹ; חֲצָצִית, שָׁמְטָה מִגַּל, מִתְגַּלְגֶּלֶת.</p>

<p>מִי הוּא שֶׁאָחַז בְּכַפּוֹ בִּטְרַקְלִיל הַבְּאֵר, וְהַטִּפִּין</p>

<p>פִּתְאֹם הִתְחִילוּ מִזְדָּרְזוֹת בְּפַעְפּוּעֵי-בַעְבּוּעִים?</p>

<p>הָס! צִפָּרְנַיִם לְמִפְתָּן: גּוֹרֶדֶת, גּוֹרֶדֶת, גּוֹרֶדֶת&#8230;</p>

<p>אָיֹם וְנוֹרָא הָאֹפֶל וּמָלֵא מִלַּחַשׁ מְלַחֲשִׁים.</p>

<p>תְּנוּעָה חֲלוּשָׁה אֲיֻמָּה – וּפִתְאֹם הַדְּמָמָה נִקְרָעָה.</p>

<p>אַרְבַּע הֵרִיעַ הַפַּעֲמוֹן, וּשְׁתֵּים עֶשְׂרֵה צְרִיחוֹת הִצְרִיחַ</p>

<p>לְתוֹךְ הָאֲפֵלָה הַחַיָּה&#8230;</p>

<p>עַל קְצוֹת בְּהוֹנוֹתַי נִתַּקְתִּי,</p>

<p>חָשׁ-מִתְמַהְמֵהַּ בְּאַחַת אֶל דֶּלֶת הַחֶדֶר וְלִבִּי</p>

<p>מֵת עִם כָּל פְּסִיעָה וּפְסִיעָה, מֵת עִם כָּל רַחַשׁ וְרָחַשׁ.</p>

<p>אָדָם לֹא הִרְגִּישׁ בְּצֵאתִי, לֹא הִרְגִּישׁ הַכֶּלֶב בְּלֶכְתִּי,</p>

<p>עֵר אַךְ אָנֹכִי בַּבַּיִת, וְכַף הַמַּנְעוּל הַצָּרוּד</p>

<p>נַעֲנָה לִי וְלֹא רָטַן, וְגַם בְּבֵית אַבָּא אַנְטוֹנִי</p>

<p>– &#8220;אַתָּה, בַּחוּרִי?&#8221; – אֲנִי הוּא! אַבָּא אַנְטוֹנִי, מַה-קָּרָה?</p>

<p>–&#8220;רוֹצֶה אַתָּה וְאִתִּי תֵּרֵד לַגֶּשֶׁר הֶחָדָשׁ?&#8221;</p>

<p>–אַבָּא, לָמָּה לְשָׁם? – &quot;הַנְּחִיל הָרִאשׁוֹן כְּבָר פָּרַח</p>

<p>מִן הַכַּוֶּרֶת – בְּכוֹרִי; קָרְבָּן לוֹ צָרִיךְ לְהָבִיא&quot;.</p>

<p>–קָרְבָּן? לְמִי? – &quot;אַךְ לוֹ, &#8220;לַשָּׁחוֹר&#8221;&#8230; לְסִטְרָא אַחֲרָא,</p>

<p>הַס מִלְּהַזְכִּיר אֶת שְׁמוֹ. שִׂים יָד לְפֶה&quot; – נִשְׁתַּתָּקְתִּי.
<br><br />
נָטַל אַבָּא אַנְטוֹנִי הַנָּפָה הַשְּׁבוּרָה, אֲרוּזָה</p>

<p>מַטְלִית מִבְּלוֹיֵי הַסְּחָבוֹת. – &#8220;רוֹצֶה אַתָּה?&#8221; – בְּרָצוֹן!</p>

<p>נִטְפַּל אֵלֵינוּ הַכֶּלֶב, הֱנִיסוֹ הַדְּיָקוֹן בַּמַּטֶּה,</p>

<p>אָחַז בְּכַפִּי – וַנֵּלֶךְ. נִכְנַסְנוּ לָעֵבֶר הַמְצֻלָּל.</p>

<p>סַהַר פָּגוּם מִשְׁמֹאלִי מְדַדֶּה בְּרָאשֵׁי אִילָנוֹת.</p>

<p>שִׁנּוּ סִמְטָאוֹת פַּרְצוּפָן, הָיוּ הַבָּתִּים אֲחֵרִים,</p>

<p>נַעֲשׂוּ גְּלוּמִים-עֲצוּמִים, חָיוּ הַסְּבַךְ וְהַשִּׂיחַ.</p>

<p>גִּלּוּ הָעֵצִים אֶת פְּנֵיהֶם – פְּנֵי חַיּוֹת מְשֻׁנּוֹת מַבְהִילוֹת,</p>

<p>פּוֹשְׁטוֹת כַּפַּיִם שְׂעִירוֹת-מְעֻקָּצוֹת וּלְהוּטוֹת לִתְפִיסָה.</p>

<p>כְּלָבִים בֵּרְכוּנוּ בִּלְשׁוֹן-כְּלָבִים גְּרוּעָה נַבְחָנִית.</p>

<p>עוֹלָה חַיָּה כְּנֶגְדֵּנוּ, מְדַדָּה מְשֻׁנּוֹת בַּהֲלִיכָה,</p>

<p>דִּלּוּג דְּהִירָה בְּצַד דִּלּוּג דְּהִירָה כְּבֵדָה,</p>

<p>פּוֹשְׁטָה צַוָּאר מָאֳרָךְ וּמְכַנְּסָה בִּלְעִיסָה עַצְלָנִית,</p>

<p>נוֹשְׁמָה וְנוֹשְׁפָה בְּקוֹלוֹת וְשׁוּב הִיא מַזְּקִיפָה צַוָּארָהּ, –</p>

<p>עַד שֶׁנִּתְחַוְּרָה לָנוּ – תַּבְנִית סוּס כָּבוּל בְּבַרְזֶל,</p>

<p>סוּסָה מְדַדָּה אַתְּלַת נִתְקֶלֶת-מֻתְקֶלֶת בִּגְדֵרוֹת,</p>

<p>פּוֹסְעָה בְּדִלּוּג, צוֹלַעַת עַל שְׁלֹשׁ פַּרְסוֹתֶיהָ הַכְּפוּתוֹת.</p>

<p>רַק יָרֵחַ סוֹף-חֹדֶשׁ נִטְפָּל בָּא מֵאֲחוֹרֵינוּ,</p>

<p>עוֹקֵב אַחֲרֵי צְעָדֵינוּ: יֵשׁ וְהוּא הוֹלֵךְ וְנִתְלֶה</p>

<p>בְּזֶרֶד-אִילָנוֹת מְעֻקָּץ אוֹ קוֹפֵץ-פּוֹסֵעַ עַל גַּגּוֹת</p>

<p>בָּתִּים עֲטוּרִים קַשׁ זָהָב, כְּאוֹתָהּ הַשֻּנְרָה בְּהִתְגַּנְּבָה;</p>

<p>אוֹ מֵאֲחוֹרֵי מֵעֲשֵׁנָה רְחָבָה הוּא מַסְתִּיר אֶת פָּנָיו,</p>

<p>אוֹ מֵעֵבֶר לִסְנִיפוֹ שֶׁל דִּיר רְחַב-כְּתָלִים וָשַׁעַר.</p>

<p>נִגְלֶה שׁוּב וְהוּא מֵצִיף עַל סְבִיבָיו אֶת כֶּסֶף קְסָמָיו.</p>

<p>עַד שֶׁהִגַּעְנוּ לַמּוֹרָד בַּמִּשְׁעוֹל הַיּוֹרֵד הַמַּיְמָה,</p>

<p>הִנֵּה גַּם מַעֲקוֹת הַגֶּשֶׁר. אֵין זֶה כִּי אִם אֵימַת הַלַּיְלָה</p>

<p>עָלָיו, כִּי קַרְשֵׁי מַצָּעוֹ מִזְדַּעְזְעִים בְּרֶטֶט-חֲרִיקָה.</p>

<p>אוֹתוֹ הַנַּחַל הַקָּטָן הַנָּתוּן בִּמְצָרֵי בֵין-גְּדוֹתָיו,</p>

<p>כָּרֹם מִכָּאן וּמִכָּאן, בְּהִתְכַּנְּסוֹ בְּשִׁלְהֵי דְאָבִיב,</p>

<p>אַחַר שֶׁגָּאָה בְּשֶׁטֶף וְעָבַר עַל גְּדוֹתָיו הַצְּנוּעוֹת,</p>

<p>הָיָה לְזֶרֶם שָׁחוֹר, נִמְהָר אֶל אַפְסֵי מֶרְחַקִּים,</p>

<p>נִכְסָף אֵלָיו וּמְגָרֵף.</p>

<p>עָמַדְנוּ בְּאֶמְצַע הַגֶּשֶׁר,</p>

<p>הִבִּיט אַנְטוֹנִי, הִסְתַּכֵּל וּבְקוֹל רוֹעֵד פָּתַח וְאָמַר:</p>

<p>–&#8220;הֵא, הֵבֵאתִי לְךָ אֶת שֶׁלָּךְ!&#8221; – וְשָׁנָה וְשִׁלֵּשׁ,</p>

<p>זָרַק הַנָּפָה בַּנַּחַל, מִמֶּנּוּ וָהָלְאָה – צָלָלָה.</p>

<p>שָׁעָה קַלָּה הִבַּטְנוּ לִמְקוֹם-נְפִילָתָהּ – אֵינֶנָּה.</p>

<p>רֶגַע נִדְמֶה לִי, כְּאִלּוּ יָצְאָה כַּף גְּרוּמָה שְׂעִירָה</p>

<p>מִן הַמַּעֲמַקִּים, מִתַּחַת, וְתָפְסָה הַנְּחִיל וְהַנָּפָה.</p>

<p>עָבְרָה צְמַרְמֹרֶת בְּגוּפִי, תָּפַסְתִּי בְּכַף יַד הַדְיָקוֹן.</p>

<p>–&#8220;קַבֵּל! רָאִיתָ?&#8221; – רָאִיתִי! – כִּי תֵּכֶף בַּמַּיִם שָׁקָעָה.</p>

<p>–&quot;נֵלֵךְ! לָחַשׁ הַזָּקֵן – רְאֵה! לְאִישׁ אַל תְּסַפֵּר.</p>

<p>גַּם אַל תַּבֵּט אַחֲרֶיךָ, הֲלֹא בְּנַפְשֵׁנוּ – שָׁמָעְתָּ?&quot;</p>

<p>שׁוּב מַחֲרִישִׁים נְבוּכִים פָּסַעְנוּ בְּצִדֵּי הַדֶּרֶךְ,</p>

<p>אֶלָּא הָיָה עוֹד אֶחָד וְאוֹתוֹ אֲנִי לֹא רָאִיתִי,</p>

<p>אֶלָּא הֵד פְּסִיעוֹתָיו הִרְגַּשְׁתִּי וְגַם נְשִׁימָתוֹ</p>

<p>מֵאֲחוֹרַי עַל גַּבִּי, חַמָּה מְאֹד – וּבְהַפְסָקוֹת.
<br></p>
</blockquote>

<h2 id="שערששי">שער ששי</h2>

<h3 id="א.דִּבְרֵיהַבָּחוּר">א. דִּבְרֵי הַבָּחוּר</h3>

<blockquote>
> <br>  
> הִתְחִיל בָּא אוֹתוֹ הֶחָלוּץ לְעִתִּים קְרוֹבוֹת אֵלֵינוּ,

<p>בָּא וּמִתְכַּנֵּס יְחִידִי אֶל גֶּדֶר מִכְוַרְתִּי וְיוֹשֵׁב</p>

<p>בְּמָקוֹם שֶּׁיִּיטַב לוֹ, נִרְאֶה, מַאֲזִין וּמַקְשִׁיב לְשִׁירַת</p>

<p>קְהַל דְּבוֹרַי הַנְּפוֹצוֹת – יוֹשֵׁב וּמַאֲזִין וְשׁוֹתֵק.</p>

<p>וְיֵשׁ, וּמִתּוֹךְ יְשִׁיבָתוֹ הוּא הוֹזֶה חוֹלֵם בְּהָקִיץ,</p>

<p>כֻּלּוֹ שָׁקוּעַ מִתְעַמֵּק, מִתְיַחֵד לוֹ שָׁם עִם נִשְׁמָתוֹ.</p>

<p>פָּנָיו קוֹדְרִים וְהוֹלְכִים, וְהוּא אֵינוֹ כָאן, אֶלָּא מַרְחִיק</p>

<p>לָעוּף בְּמֶרְחַקֵּי-מֶרְחַקִּים, עַד שֶׁאֶכְבֹּשׁ אֶת יִצְרִי.</p>

<p>פַּעַם נָגַעְתִּי בִּכְתֵפוֹ, מְחַיֵּךְ אֲנִי לוֹ וְשׁוֹאֵל:</p>

<p>&#8220;בְּנִי רְחִימָאי, אֱמָר-נָא, מֵאַיִן תָּבוֹא, בַּחוּרִי?&#8221;</p>

<p>– דּוֹדִי, דְּבָרוֹ יַעֲנֵנִי, מִמַּעְבְּרוֹת טְשׁוֹנְגַר<a href="#fn:59" id="fnref:59" title="see footnote" class="footnote"><sup>59</sup></a> הִנֵּה שַׁבְתִּי,</p>

<p>מִמַּעַרְכוֹת הַקְּרָב: שָׁמַעְתִּי שׁוּב מַפַּץ פְּצָצוֹת.</p>

<p>– &#8220;זֹאת אֵינִי מַשִּׂיג: מַה עִנְיַן טְשׁוֹנְגַר זֶה וּלְשִׁירַת דְּבוֹרַי?&#8221;</p>

<p>– דּוֹדִי, אַל תִּכְעַס, אִם אֵין זֶה לְרָצוֹן לְךָ – לֹא אָבֹא.</p>

<p>– &#8220;לֹא, כִּי תּוֹאִיל לְהַסְבִּיר לִי עִנְיַן טְשׁוֹנְגַר – שְׁאֵלָתִי&#8221;.</p>

<p>–דּוֹדִי, שׁוֹמֵעַ אָנֹכִי שִׁירַת הַדְּבוֹרִים וּבְאָזְנַי</p>

<p>שָׁרִים כַּדּוּרֵי טְשׁוֹנְגַר, וְנוֹבְחוֹת מְכוֹנוֹת-הַיְרִיָּה</p>

<p>עַל הַמַּעְבָּרוֹת וְעַל הַחֲפִירוֹת בְּעֶצֶם יוֹם חֹרֶף,</p>

<p>קוֹל עֲנוֹת הַמִּלְחָמָה: אֲדֻמִּים נִלְחָמִים בִּלְבָנִים.</p>

<p>דּוֹדִי, אָמַרְתִּי לְךָ: יֵשׁ אֲשֶׁר דַּעְתִּי נִטְרֶפֶת.</p>

<p>יוֹשֵׁב אָנֹכִי וּמַאֲזִין, וְאָזְנַי קוֹלְטוֹת הַשִּׁירָה,</p>

<p>שִׁירָה זוֹ, מָה הִיא, אֱמוֹר: שִׁירָה אוֹ סְתָם קוֹל-כְּנָפַיִם?</p>

<p>הֲרֵי גַּם אַתָּה סִפַּרְתָּ עַל שִׁירַת הַמַּלְכָּה הַצְּעִירָה,</p>

<p>הַתּוֹקַעַת תְּקִיעָתָהּ עַד שֶׁצָּרָתָהּ בַּתָּוֶךְ,</p>

<p>בְּאוֹתָהּ כַּוֶּרֶת, עוֹד שׁוֹהָה, לָהּ עוֹנָה אֲסִירַת-הַכֶּלֶא.</p>

<p>אַתָּה מָכִּיר בַּשָּׁאוֹן, בְּאוֹתוֹ הַשָּׁאוֹן הַנִּפְלָא</p>

<p>טֶרֶם יִפְרֹשׂ כְּנָפָיו נְחִיל כָּל-הַמְהַגְּרִים וְיָעוּף,</p>

<p>אוּלַי שִׁיר מַהְפֵּכָה? וְאִם שִׁיר מַהְפֵּכָה – מִנַּיִן?</p>

<p>הִנֵּה אַתָּה שׁוֹמֵעַ הַשִּׁירָה הָעוֹלָה מִסָּבִיב,</p>

<p>סָבוּר אַתָּה שֶׁזּוֹהִי שִׁירָה שֶׁל עִדּוּד וְזֵרוּז,</p>

<p>וְאוּלַי שֶׁל יֵאוּשׁ-עוֹלָמִים – לַמְּוַתְּרִים עַל נַפְשָׁם וּדְרוֹרָם?</p>

<p>שִׁירַת עֲבָדִים מְיֻאָשִׁים וּלְשֵׁם קִיּוּם מִינָם בָּעוֹלָם,</p>

<p>לְשֵׁם הַשְׁאָרַת בֵּית-דְּבוֹרָה, כַּאֲשֶׁר הָפַךְ וְהָיָה</p>

<p>בְּמֶשֶׁךְ אַלְפֵי שְׁנוֹת-קְרָב וּמִלְחֶמֶת אֶזְרָחִים נְטוּשָׁה,</p>

<p>מִלְחֲמוֹת הֶרֶג אַכְזָרִי וּקְרָבוֹת, חֶמְלָה לֹא יָדְעוּ.</p>

<p>אוּלָם עוֹד הֵד מִפִּי הֵד יֵשׁ אֲשֶׁר אֶשְׁמַע וְאַכִּיר</p>

<p>בְּאוֹתָהּ הַשִּׁירָה נִיצוֹצוֹת שֶׁל מֶרֶד בּוֹקְעִים וְעוֹלִים,</p>

<p>טֶרֶם וִתֵּר הַפְּרָט לְטוֹבַת הַכְּלָל – הַכַּוֶּרֶת,</p>

<p>עַל כָּל יֵשׁוּתוֹ שֶׁלּוֹ: עַל חֹפֶשׁ, עַל אַהֲבָה, עַל חַיִּים,</p>

<p>וְלֹא בְּתוֹךְ קַו-כְּבָר-קָבוּעַ וְלֹא בְּמִסְגֶּרֶת-מֵעוֹלָם,</p>

<p>לְשֵׁם&#8230; לְשֵׁם רַאֲיָה, שֶׁאֶפְשָׁר לִשְׁמוֹר בָּעוֹלָם עַל מִין זֶה</p>

<p>גַּם בְּמִשְׁטַר כַּוֶּרֶת של דְּבוֹרִים יוֹצְרוֹת-מַמְלָכָה.</p>

<p>אוּלַי יֵשׁ נִימָה נִסְתֶּרֶת שֶׁל מֶרֶד מִתְעַתֵּד בְּמַשָּׁאוֹן,</p>

<p>רֻקַּם בַּסֵּתֶר וְעוֹלֶה, מִלְחֶמֶת אֶזְרָחִים עֲתִידָה</p>

<p>לַהֲפוֹךְ אָשְׁיוֹת כַּוַּרְתָּהּ וְכָל מַה שֶׁקִּבֵּל עֹל מַלְכוּת,</p>

<p>כֹּחוֹת נִסְתָּרִים נַעֲלָמִים&#8230; מַה-טּוֹב לְךָ בֶאֱמוּנָתְךָ:</p>

<p>יֶשְׁנוֹ גּוֹזֵר גְּזֵרָה – וְאֵינְךָ יוֹדֵעַ שַׁלָּמָה –</p>

<p>אֶלָּא הוּא הַיּוֹדֵעַ, וְאַתָּה מַצְדִּיק דִּינֶךָ.</p>

<p>וּמוֹסִיף הַבָּחוּר: מַה טּוֹב לְךָ, דּוֹדִי, שֶׁאַתָּה הַמַּאֲמִין</p>

<p>אֲבָל אָנֹכִי&#8230; שֶׁאֵין לִי אֶלָּא תְּמוּרוֹת-חֲלִיפוֹת,</p>

<p>אֵין לִי מִיצִירָה מִבְּרֵאשִׁית, וְאֵין לִי מִסּוֹף כָּל הַיָּמִים.</p>

<p>רֵאשִׁית הַגַּז<a href="#fn:60" id="fnref:60" title="see footnote" class="footnote"><sup>60</sup></a> אֲשׁוּרֶנּוּ, כָּל אֶחָד וְאֶחָד בְּקִנּוֹ,</p>

<p>מִי הֵם אֲבוֹת אֲבוֹתֵיהֶם? מִי יֵדַע, מִי יָבִין לוֹ עַתָּה?</p>

<p>אֵלֶּה שֶׁרֻבָּם דְּרֻבָּם מִשְׁפַּחַת הַדְּבוֹרִים, עֲדַיִן</p>

<p>אֵין לָהֶם כָּל מַמְלָכָה וְכַוֶּרֶת, כִּדְבוֹרַת-הַחוֹרִים,</p>

<p>כְּחוֹתְכֵי-עֲלֵי-הַוֶּרֶד וְכוֹרֵי-הַמִּכְרוֹת בָּאִילָן,</p>

<p>כְּאוֹתָהּ הַבּוֹנָה הַחָפְשִׁית נוֹטֶלֶת בָּתֵּי-שַׁבְּלוּלִים</p>

<p>לִבְנוֹת בְּדַיְסָה שֶׁל עָלִים תָּאֶיהָ בִּשְׁבִיל הַדַּיָּרוֹת, –</p>

<p>אֵינָם אֶלָּא שַׁלְשֶׁלֶת שֶׁל חוּלְיוֹת וְחוּלְיוֹת-נִסְיוֹנוֹת,</p>

<p>דַּרְגוֹת-הִתְפַּתְּחוּת, וְיֶתֶר הִתְפַּתְּחוּת בְּמֶשֶׁךְ הַיָּמִים,</p>

<p>עַד שֶׁיַּגִּיעוּ לְכָאן, לְאוֹתוֹ הָאֹשֶׁר הָאָיֹם,</p>

<p>מִשְׁטָר שִׁתּוּפִי עִקְבִי וְאֵין לְמַעְלָה הֵימֶנּוּ.</p>

<p>אֵין לָהֶם אוֹתָם הַסְּפָרִים, שֶׁגָּנְזוּ מְחוֹלְלֵי דָתָם,</p>

<p>סֵפֶר מִלְחֲמוֹת אֵלִים וּבַעַל-דְּבוֹר אֱלֹהֵיהֶם.</p>

<p>וְאוּלַי הַשִּׁירָה אֵינֶנָּה אֶלָּא קִינַת עֲבָדִים,</p>

<p>קִינַת נֶפֶשׁ אֲבוּדָה אֲשֶׁר לֹא מָצְאָה תִקּוּנָהּ,</p>

<p>קִינַת אִמָּהוֹת לֹא עֻבְּרוּ וַאֲשֶׁר לֹא הֶעֱמִיד רַחְמָן</p>

<p>וְלָדוֹת בָּעוֹלָם וְהֵן מְבַכּוֹת רְגָשִׁים חֲנוּקִים,</p>

<p>רִמְזֵי מַאֲוַיֵּהֶן, שֶׁנִּטְּלוּ מֵהֶן בְּעַל כָּרְחָן.</p>

<p>סוֹף-סוֹף יְצוּר לֹא נוֹלַד אֶלָּא כְּדֵי לָמֹץ בְּחַיָּיו</p>

<p>אוֹתָהּ טִפַּת הָאֹשֶׁר, לוֹ נִתְּנוּ בִּשְׁבִילָהּ יְצוּרָיו;</p>

<p>סוֹף-סוֹף הַיָּחִיד, זִיק אָשְׁרוֹ קוֹדֵם לַכֹּל בְּעוֹלָמוֹ.</p>

<p>תֹּאמַר אָשְׁרוֹ שֶׁלּוֹ, וְלֹא שֶׁיְהִי קָרְבַּן-תָּמִיד</p>

<p>עַל מִזְבֵּחַ, לֹא בָנָה, לִצְרָכָיו שֶׁל נֶעְלָם מֶנּוּ.</p>

<p>לוּ אֲדַבֵּרָה&#8230; אָמַרְתִּי, שֶׁדַּעְתִּי נִטְרְפָה עָלָי.
<br></p>
</blockquote>

<h3 id="ב.הוֹסִיףהַבָּחוּרוְאָמָר...">ב. הוֹסִיף הַבָּחוּר וְאָמָר&#8230;</h3>

<blockquote>
> <br>  
> תְּנֵנִי אֲדַבְּרָה... אָמַרְתִּי, שֶׁדַּעְתִּי עָלַי מִטָּרֶפֶת...

<p>עוֹמֵד אָנֹכִי וּמַאֲזִין וּמַאֲזִין לִשְׁאוֹן הַכַּוֶּרֶת,</p>

<p>זִמְזוּם &#8220;עַמָּא דְּדַהֲבָא&#8221;, כְּדֵי לָצוּד, כְּדֵי לִקְלוֹט צְלִיל בּוֹדֵד</p>

<p>פֹּה מִצְּלִילֵי הַבָּאוֹת, מִשִּׁירַת הֶעָתִיד הָרָחוֹק,</p>

<p>צְלִיל קַל שֶׁבַּקַּלִּים מֵאוֹתָם הַקְּרָבוֹת הַגְּדוֹלִים בֶּעָבָר</p>

<p>(אוּלַי מִלְחֲמוֹת דּוֹרוֹת, קְרָבוֹת שְׁנוֹת אֶלֶף וָאֶלֶף,</p>

<p>הֵד-קוֹל שֶׁלְּאַחַר-בְּרֵאשִׁית, פְּלִיטֵי צְלִילִים עֲמוּמִים</p>

<p>אַחַר רְעָמִים וְסוּפוֹת אֲיֻמּוֹת בְּמֶשֶׁךְ שֶׁל תְּקוּפוֹת).</p>

<p>שֶׁמָּא אֵין אוֹתָהּ כַּוֶּרֶת אֶלָּא סֵמֶל-מִפְלֶצֶת,</p>

<p>וְיֵשׁ בָּהּ הֵד אַחֲרוֹן שֶׁל אַנְחוֹת אַחֲרוֹנִים&#8230; אוֹ אֶקְלֹט</p>

<p>צְלִילוֹ הָרִאשׁוֹן שֶׁל מֶרֶד מִתְעַתֵּד וּבָא לְהִסְתָּעֵר.</p>

<p>וְאוּלַי אֵין אוֹתָהּ כַּוֶּרֶת אֶלָּא סֵמֶל-מִפְלֶצֶת,</p>

<p>וְעוֹד נַגִּיעַ לְכָךְ&#8230; אוּלַי כָּמוֹהָ כְּמַנְגִּינוֹת</p>

<p>שִׁירֵי הַבָּאוֹת הַקָּמוֹת עָלֵינוּ, עַל אָדָם בָּאָרֶץ;</p>

<p>אוּלַי גַּם סוֹף הָאֱנוֹשׁוּת כֻּלָּהּ – כַּוֶּרֶת הָאָדָם.</p>

<p>אוּלַי פֹּה גַּם חֲזוֹן כָּל מַאֲמַצֵּי אֱנוֹשׁ וְתִקְווֹתָיו:</p>

<p>אֱמֶת – כַּמְּצֻוֶּה, בַּקָּו, בְּמִסְגֶּרֶת מִשְׁמַעַת-סַנְוֵרִים,</p>

<p>וְלָדוֹת בְּלֹא חִיּוּךְ שֶׁל אֵם, לְאֵין כָּל אַבְהוּת, כָּל אַמְהוּת,</p>

<p>הֵרָיוֹן עַל-פִּי צַו לַמְעַבֵּר, הַבָּא עַל-פִּי בְרֵרָה</p>

<p>שֶׁל הַהַנְהָלָה הָרָאשִׁית, וְאוּלַי בִּזְרִיקָה בְּיַד מֻמְחֶה.</p>

<p>דּוֹדִי, אֱמָר-לִי בְּסוֹד, גַּלֵּה לִי מִפֶּה אֶל הָאֹזֶן:</p>

<p>מַה כָּאן, מַה בַּכַּוֶּרֶת – חֵרוּת הִיא זוֹ וְאִם עַבְדוּת,</p>

<p>כָּל הָעֲבוֹדָה, הֶעָמָל, לְשֵׁם קֵיבַת-הַכְּלָל הַנִּרְחֶבֶת?</p>

<p>מַה-יֵּשׁ בָּעוֹלָם – כְּלוּם חֵרוּת הָעַבְדוּת, אוֹ עַבְדוּת הַחֵרוּת?</p>

<p>דּוֹדִי, אֵינֶנִּי יוֹדֵעַ מַה בֵּין עַבְדוּת לְעַבְדוּת –</p>

<p>עַבְדוּת חֲמוֹרוֹ שֶׁל פִּנְחָס אוֹ עַבְדוּת עֶבֶד-עֲבָדָיו</p>

<p>שֶׁל שְׁתוּקִי-סְתוּמִי, לְהַבְדִּיל. אֱמָר-לִי, מַדּוּעַ</p>

<p>מָוֶת וְכִלְיוֹן-יְתוֹמִים לְכָל הָעֲנָקִים הַבּוֹדְדִים</p>

<p>וְשֶׁפַע וְחַיִּים לְרִבְבוֹת קְטַנֵּי-הַקְּטַנִּים הַשּׁוֹרְצִים?</p>

<p>מֶרְחַב הַפַּמְפָּה<a href="#fn:61" id="fnref:61" title="see footnote" class="footnote"><sup>61</sup></a> הַגְּדוֹלָה, אַלְפֵי מִילִין עַל אַלְפִין,</p>

<p>הוּא לֹא יִשָּׂא אֶת שֵׁבֶט הַמֵּגַתֶּרְיוֹן<a href="#fn:62" id="fnref:62" title="see footnote" class="footnote"><sup>62</sup></a> בִּתְחוּמוֹ;</p>

<p>וְזֶרֶם הַמִּיסִיסִיפִּי<a href="#fn:63" id="fnref:63" title="see footnote" class="footnote"><sup>63</sup></a> לֹא מָצָא לוֹ לַדִּפְּלוֹדוֹקוּס;<a href="#fn:64" id="fnref:64" title="see footnote" class="footnote"><sup>64</sup></a></p>

<p>וּרְבָבוֹת כִּפְלֵי רְבָבוֹת שֶׁל נְמָלִים וּדְבוֹרִים</p>

<p>יִשְׁרְצוּ שָׁרֹץ עַל שַׁעַל וְטֶפַח-עַל-טֶפַח אֲדָמָה.</p>

<p>זֶה סֵמֶל קֵץ כָּל-בָּשָׂר. לְשֵׁם מָה? לְשֵׁם מָה, כִּי אֵדַע?</p>

<p>אָדָם-דְּבוֹרָה עוֹד יָקוּם, עוֹד חָזוֹן לְמוֹעֵד מוֹעֲדִים&#8230;</p>

<p>אַחַר שֶׁאָפְסָה וְכָלְתָה הַחַיָּה הָרָעָה בָּעוֹלָם:</p>

<p>פֶּתֶן וּפֶרֶס וּזְאֵב&#8230; וְהָאָדָם&#8230; – וְהָיָה זֶה יוֹרְשׁוֹ,</p>

<p>יוֹרֵשׁ הָאָרֶץ וּמְלוֹאָהּ. דּוֹרֵס יְכַלֶּה אֶת דּוֹרֵס,</p>

<p>וְדוֹרֵס-הַדּוֹרְסִים אֶת כֻּלָם, וְסוֹפוֹ יְכַלֶּה אֶת עַצְמוֹ.</p>

<p>וְהָיְתָה אַדְמָתוֹ יְרֵשָׁה לִבְנֵי-הַחֲרָקִים לְמִינָם,</p>

<p>לְחַכְמֵי הָרֶמֶשׂ בִּלְבַד: דְּבוֹרָה וּנְמָלָה וְעַפְרִית,<a href="#fn:65" id="fnref:65" title="see footnote" class="footnote"><sup>65</sup></a></p>

<p>אַךְ מִהְיוֹתָם רִאשׁוֹנִים לְקַבֵּל הַתּוֹרָה הַגְּדוֹלָה:</p>

<p>תּוֹרַת הַקּוֹמוּנִיזְמוּס&#8230; הֲלֹא מְטֹרָף אָנֹכִי&#8230;</p>

<p>אוּלַי בַּחֲלִיפוֹת חֲלִיפוֹת שְׁנוֹת מֶרֶד וּמַהְפֵּכוֹת,</p>

<p>שְׁנוֹת שְׁפִיכַת דָּמִים כַּמַּיִם וְנַהֲרֵי נַחֲלֵי דְמָעוֹת,</p>

<p>נוּכַל נַגִּיעַ גַּם אָנוּ – גֶּזַע הָאָדָם – לְאוֹתוֹ</p>

<p>אֹשֶׁר שֶׁל מִשְׁטַר-דְּבוֹרִים, הָאֹשֶׁר הָאָיֹם, הָאָרוּר.</p>

<p>וּכְשֶׁנַגִּיעַ, מַה-יִּהְיֶה? אָז מַה-יִּהְיֶה – הֲרֵינוּ</p>

<p>רוֹאִים אוֹתוֹ הַמִּשְׁטָר, לְאַחַר שֶׁאֵלָיו הִגִּיעוּ,</p>

<p>הָיוּ לַעֲבָדִים! דִּבְשָׁם נִקַּח כָּל שָׁעָה –</p>

<p>וְכַטּוֹב בְּעֵינֵינוּ! נְחַבֵּר מִשְׁפָּחָה בְמִשְׁפָּחָה,</p>

<p>יַעַן זֶה טוֹב לְמִשְׁקֵנוּ, לְהַרְבּוֹת רְוָחִים וּרְוָחִים;</p>

<p>מַלְכָּה נָמִיר בְּמַלְכָּה, בִּ&#8220;רְעוּתָהּ הַטּוֹבָה מִמֶּנָּה&#8221;,</p>

<p>מַמָּשׁ כַּכָּתוּב&#8230; וְעַכְשָׁו – עַכְשָׁו, אִם נִרְצֶה, נְשַׁתֵּף</p>

<p>מַלְכָּה לְמַלְכָּה, כִּי הִנֵּה בְיָדֵנוּ מִקְנֵנוּ הַמְּעוֹפֵף.</p>

<p>וְיֵשׁ לִי עוֹד חָזוֹן מְאֹד אָיֹם לְיָמִים וּלְעָתִיד מְאֹד רָחוֹק&#8230;
<br></p>
</blockquote>

<h3 id="ג.הָעֵצָה">ג. הָעֵצָה</h3>

<blockquote>
> <br>  
> וּפַעַם סָח לִי הַבָּחוּר: – יָדַעְתָּ, הָיִיתִי בְּרוּסְיָה

<p>חַיָּל בִּגְדוּדֵי דֵנִיקִין? לֹא שֶׁגֻּיַּסְתִּי, חָלִילָה,</p>

<p>הַגַּע בְּעַצְמְךָ, דּוֹדִי, מֵרָצוֹן נִכְנַסְתִּי – מִתְנַדֵּב,</p>

<p>דָּבֵק הָיִיתִי בָּעִקָּר: אַחַת וּבִלְתִּי נֶחְלֶקֶת.<a href="#fn:66" id="fnref:66" title="see footnote" class="footnote"><sup>66</sup></a></p>

<p>– &#8220;יִיַּשַּׁר כֹּחֶךָ&#8221; – עָנִיתִי. וְהַבָּחוּר מַמְשִׁיךְ בַּדִּבּוּר:</p>

<p>– עוֹד הַרְבֵּה זְמַן גַּם לְאַחַר מַעֲשֵׂה בַּלְטָה, פְּרוֹסְקוּרוֹב,<a href="#fn:67" id="fnref:67" title="see footnote" class="footnote"><sup>67</sup></a></p>

<p>וְכוּלֵי, וְכוּלֵי, עַד&#8230; עַד שֶׁנִּתְיָאַשְׁתִּי מִלְּבָנִים.</p>

<p>וְשׁוּב נִכְנַסְתִּי לְגִיּוּס – בְּקַלְגַּסָּיו שֶׁל טְרוֹצְקִי,</p>

<p>אֵצֶל מַעְבְּרוֹת טְשׁוּנְגַּר בַּצָּבָא הָאָדֹם, שָׁמָעְתָּ?</p>

<p>– &#8220;תֵּיתֵי לְךָ, בֵּן יַקִּיר, שָׁמַעְתִּי מְסַפְּרִים, יָדַעְתִּי&#8221; –</p>

<p>לוֹ עָנִיתִי – &quot;וְעַכְשָׁו מָה אַתָּה, אָדֹם אוֹ לָבָן?</p>

<p>מַשְׁמָע, כֻּלְּךָ תְּכֵלֶת? לְמַלֵּא כָּל צֶבַע בְּדֶגֶל</p>

<p>אַבָּא מִיקוֹלַא הַצַּאר?&#8230;&quot; עָנָה לִי: – &quot;כֵּן, סָבוּרְנִי,</p>

<p>לָבָן וּתְכֵלֶת מִכָּאן, וְאָדֹם מִכָּאן, שֶׁמָּא לֹא כֵן?&quot;</p>

<p>– &#8220;הֵן בִּידִידוּת אָנוּ מִתְוַכְּחִים&#8221; – עָנִיתִי לוֹ אָנִי –</p>

<p>&quot;אֶלָּא אָנֹכִי בְּכָךְ: הַלָּבָן הוּא חִוֵּר, וּמַהֵר</p>

<p>יַחְלֹף כָּלִיל וְעָבַר, מִצְטַעֵר אֲנִי עַל הָאֹדֶם.</p>

<p>זִוּוּג שְׁנֵי אֵלֶּה קָשֶׁה לִי, גַּם לְךָ, רְחִימָאִי,</p>

<p>כְּמוֹ שֶׁנֶּאֱמַר בַּתּוֹרָה הַקְּדוֹשָׁה שֶׁלָּנוּ, וְכָתוּב:</p>

<p>&#8216;<strong>וַיִּתְרוֹצְצוּ הַבּוֹנִים</strong>&#8217; – אוֹי וַאֲבוֹי לָהּ לְאִמָּא!</p>

<p>וְרוֹאֶה אֲנִי, גַּם בְּךָ עֲדַיִן מִתְרוֹצְצִים הַבָּנִים&quot;.</p>

<p>– &quot;אָכֵן, דּוֹדִי, מִתְרוֹצְצִים, וְהֵיאַךְ מִתְרוֹצְצִים לְעִתִּים!</p>

<p>– &#8220;לֵךְ וְאָהַבְתָּ בַּחוּרָה&#8230;&#8221; – יֵשׁ לִי בַּחוּרָה&#8230; אָהַבְתִּי.</p>

<p>– &quot;אַל תְּהִי נִכְנַס לִדְבָרָי&#8230; נְטַע לְךָ עֵץ, וְשׁוּב תִטַּע.</p>

<p>מִי שֶׁנָּטַע לוֹ אִילָן בָּאָרֶץ, פֹּה יַכֶּה שָׁרָשִׁים,</p>

<p>הוּא גּוּפוֹ יַכֶּה שָׁרָשִׁים עוֹד טֶרֶם יַשְׁרִישׁ הָאִילָן.</p>

<p>מַאֲפִיל אוֹתוֹ הָעֵץ עַל כַּמָּה וְכַמָּה טְלָאִים.</p>

<p>אֵין זֹאת לְךָ אוּקְרַאִינָה, שֶׁאָדָם כּוֹרֵת הַזְּמוֹרָה</p>

<p>מִן הָעֲרָבָה הַיְרֻקָּה וְנוֹעֵץ אוֹתָהּ בַּקַּרְקַע;</p>

<p>עַד שֶׁהוּא פּוֹנֶה לְכָאן, עַד שֶׁהוּא פּוֹנֶה לְהָתָם –</p>

<p>אִילָן מְלַבְלֵב לְפָנָיו&#8230; פֹּה הָבֵן תָּבִין לָדַעַת</p>

<p>צַעַר גִּדּוּל שְׁתִילִים וְתִלְמַד בְּעַל פֶּה יָפֶה יָפֶה</p>

<p>תְּפִלּוֹת גֶשֶׁם וָטָל. תְסַקֵּל וְתַעְדֹּר וְתַשְׁקֶה,</p>

<p>תִּירָא מִצִּנָּה בַלַּיְלָה וְיוֹמָם מֵחַמָּה יוֹקֶדֶת,</p>

<p>יוֹם וְגַם לַיְלָה לְךָ יִהְיוּ מִשְׁמֶרֶת מִפֶּרֶא עֲרָבִי,</p>

<p>שֶׁמָּא יָבוֹא יַעַקְרֶנּוּ. כְּבֵן לְךָ יִיקַר הָאִילָן.</p>

<p>עַד שֶׁזֶּה הוֹלֵךְ וְגָדֵל יְטֻשְׁטַשׁ חֲלוֹם הַקּוֹמוּנָה.</p>

<p>אֶלָּא צָרִיךְ שֶׁתִּהְיֶה לְעוֹלָם קָרוֹב אֵלֶיהָ,</p>

<p>דַּוְקָא קָרוֹב אֵלֶיהָ. צֵא וְאַרְאֶךָּ קוֹמוּנָה.</p>

<p>לֹא בְּעִיּוּן סְתָם וְיָפֶה עַל גַּבֵּי הַסֵּפֶר,</p>

<p>אֶלָּא קַיֶּמֶת וְחַיָּה, וְאֵין לָהּ וִתּוּרִים וְהִסּוּסִים,</p>

<p>אָכֵן קוֹמוּנָה כַּנֶּאֱמָר. הִנֵּה כַּוֶּרֶת שֶׁל דְּבוֹרִים.</p>

<p>צֵא מִקִּבּוּצְךָ, הִתְלַוֵּה עִמִּי, וְנִהְיֶה שֻׁתָּפִים.</p>

<p>זָקוּק אֲנִי לְשֻׁתָּף וְיָאֶה לִי אָתָּה; כָּל אָדָם,</p>

<p>עַד שֶׁהוּא שׁוֹגֶה בַּחֲלוֹמוֹת, טָהוֹר לְבָבוֹ וְיָשָׁר.</p>

<p>כְּלָל זֶה נְקֹט בְּיָדֶךָ: כַּוֶּרֶת לְעוֹלָם עוֹמֶדֶת</p>

<p>עַל הַנִּקָּיוֹן בִּלְבַד. וְיִהְיוּ בְגָדֶיךָ נְקִיִּים,</p>

<p>נְקִיָּה תְהִי הַכַּוֶּרֶת, וְהָיָה נָקִי לְבָבֶךְ.</p>

<p>חָכְמַת דְּבוֹרִים – שֶׁהֵן מַרְגִּישׁוֹת גַּם בִּכְגוֹן אֵלֶּה.</p>

<p>לָמָּה אַתָּה מִצְטַחֵק? שְׁאַל כַּוְרָנִים וָתִיקִים.</p>

<p>כַּוְרָן שֶׁכֶּתֶם עַל נַפְשׁוֹ עֲדֶן לֹא רָאָה מֵעוֹלָם</p>

<p>סִמָּן שֶׁל בְּרָכָה בְּמִכְוַרְתּוֹ. אֵיךְ יוֹדְעוֹת הַדְּבוֹרִים וְכֵיצַד?</p>

<p>זֹאת אֵינִי יוֹדֵעַ – כְּלוּם כְּבָר הַכֹּל כֹּה מְפֹרָשׁ</p>

<p>בְּאוֹתָהּ מְדִינָה נְבוֹנָה, שׁוֹמֶרֶת עַל חֻקֵּי בַרְזִלָּהּ?</p>

<p>כַּוְרָן, שֶׁדְּבוֹרִים מְחַבְּבוֹת אוֹתוֹ וּנְחִילוֹ פּוֹרֵחַ –</p>

<p>מְשׁוֹרֵר בְּמִקְצָת; וְתֹאמַר: בְּמִקְצָת שֶׁבְּמִקְצָת גַּם בַּטְלָן?</p>

<p>יְהִי כִדְבָרֶיךָ; אַךְ בַּטְלָן לֹא תָמִיד מַשְׁמָעוֹ בִּישׁ-גַּדָא.</p>

<p>וְיֵשׁ לְךָ טַעֲנוֹת וּמַעֲנוֹת? גַּם לִבִּי זָב דָּמִים&#8230; יָדַעְתִּי.</p>

<p>בּוֹנִים מַלְאָכִים לֹא הָיוּ בָּעוֹלָם מֵעוֹלָם – וְאֵינָם,</p>

<p>אֶלָּא בָּשָׂר-וָדָם; וְיָפֶה כָּל בִּנְיָן אַךְ לְאַחַר</p>

<p>שֶׁתַּעֲבֹרְנָה שְׁנוֹת בִּנְיָן וְחֶבְלֵי בִנְיָן יַחֲלֹפוּ.</p>

<p>עַד שֶׁבּוֹנִים הַבַּיִת – הַסְּחִי וְהַמָּאוֹס לוֹ סָבִיב,</p>

<p>אַשְׁפָּה וּסְרִיחָה מַסְרִיחָה, הַטִּיט וְהַבֹּץ וְהַשְׁבָבִים.</p>

<p>פִּגוּם מְכַסֶּה עַל יָפְיוֹ, וְקַבְּלָנִים-עֲלוּקוֹת זְרִיזִים</p>

<p>כְּבָר מַרְוִיחִים בַּבִּנְיָן; עַד שֶׁנִּכְנַסְתָּ בּוֹ אַתָּה,</p>

<p>נְמָלִים מַשְׁחִירוֹת זְעִירוֹת נוֹטְלוֹת לְקִנָּן הָאָפֵל</p>

<p>כָּל אֲשֶׁר נִתָּן לִנָּטֵל, וּזְבוּבֵי-הַחוֹל בּוֹ מְקַנְנִים</p>

<p>לָמֹץ דָּמֶיךָ הַצְּעִירִים – עַד שֶׁתִּשְׁלַם הַמְּלָאכָה&quot;.
<br><br />
וְעִם הַבַּחוּרָה דִּבַּרְתִּי, עִם בַּחוּרַת שֻׁתָּפִי:</p>

<p>&#8220;תִּהְיִי לוֹ וְיָלָדְתְּ&#8230;&#8221; – אֲנִי&#8230; אֲנִי&#8230; הוּא אֵינוֹ רוֹצֶה –</p>

<p>עוֹנָה לִי הַבַּחוּרָה. וּבְכֹבֶד-רֹאשׁ לָהּ אָמָרְתִּי:</p>

<p>– &quot;מָה אֵינוֹ רוֹצֶה! מַה מֵּבִין גֶּבֶר בִּדְבָרִים כָּאֵלֶּה!</p>

<p>הוֹלֵךְ הוּא אַחֲרֵי הָאִשָּׁה, כְּאוֹתוֹ סוּס עִוֵּר בַּשּׁוּחָה&quot;.</p>

<p>– אוּלָם הַבַּעַל הוּא רֹאשׁ, וְהָאִשָּׁה אֵינָהּ אֶלָּא צַוָּאר&#8230;</p>

<p>– &quot;טִפְּשָׁה מְטֻפֶּשֶׁת כְּמוֹתֵךְ! הִיא צַוָּאר לְגַבֵּי הַבַּעַל:</p>

<p>אֶל אֲשֶׁר פּוֹנֶה הַצַּוָּאר הוֹלֵךְ הָרֹאשׁ&#8230; לֹא תָבִינִי?</p>

<p>אִשָּׁה חֲכָמָה עוֹשָׂה תָמִיד רְצוֹנוֹ שֶׁל בַּעְלָהּ,</p>

<p>אֶלָּא שֶׁבַּעֲלָהּ רוֹצֶה לְעוֹלָם אֲשֶׁר הִיא חֲפֵצָה.</p>

<p>כְּלָל זֶה נִקְטִי בְּיָדֵךְ: אֵשֶׁת-חַיִל נְבוֹנָה</p>

<p>הִיא הַמּוֹשֶׁלֶת בַּבָּיִת; אַךְ כְּדֵי לָצֵאת יְדֵי בְרִיּוֹת,</p>

<p>הַמַּאֲמִינִים, שֶׁהֵם, הַגְּבָרִים, מַנְהִיגִים הַמֶּשֶׁק,</p>

<p>וַאֲשֶׁר אֵין לָהֶם אֵמוּן אֶלָּא בְּזוּג מִכְנְסָיִם, –</p>

<p>וְגַם תַּרְנְגוֹלִים, הַנּוֹשְׂאִים עַל רֹאשָׁם כַּרְבֹּלֶת גְּדוֹלָה,</p>

<p>רוֹאִים פְּגִיעָה בִכְבוֹדָם שֶׁאִשָּׁה מְבִינָה כְמוֹתָם,</p>

<p>הִיא אֶת בַּעֲלָהּ מַכְתֶּרֶת כְּתָרִים, אַךְ לָהּ הַמְּלוּכָה.
<br></p>
</blockquote>

<h3 id="ד.הַדְּבוֹרִיםשֶׁלָּנוּ">ד. הַדְּבוֹרִים שֶׁלָּנוּ</h3>

<blockquote>
> <br>  
> סָח לִי הַבָּחוּר: – בֹּא אִתִּי וְאַרְאֶה לְךָ גַם אָנֹכִי

<p>דְּבוֹרִים מֵאֵלֶּה שֶׁלָּנוּ וּמִן הַכַּוֶּרֶת שֶׁלָּנוּ.</p>

<p>וַהֲבִינוֹתִי מִיָּד, כִּי לֹא לָצוֹן חָמַד הַנָּעַר.</p>

<p>וְהוּא הֱבִיאַנִי אֶל בַּיִת, מֵאוֹתָם הַבָּתִּים הַקְּטַנִּים,</p>

<p>אֲשֶׁר רָאִיתִי וְיָדַעְתִּי בְּכָל הַקִּבּוּצִים הַצְּנוּעִים.</p>

<p>גִּנָּה כְּלַפֵּי הָרְחוֹב, מֵעֵין גָּדֵר קְטַנָּה מִלְּפָנָיו,</p>

<p>מִינֵי צַבָּרִים מִצְטָרְפִים לְצִדּוֹ לִהְיוֹת לוֹ גִּנָּה,</p>

<p>מִינֵי עֲצִיצִים יְבֵשִׁים לְמֶחֱצָה, מֵאֵלֶּה הַמְּצוּיִים,</p>

<p>בֶּרֶז עוֹמֵד וּמְטַפְטֵף טִפִּין וּבִצָּה קְטַנְטֹנֶת,</p>

<p>נִתְקְלוּ בָּנוּ בַּפֶּתַח שְׁנַיִם יְלָדִים תִּינוֹקוֹת,</p>

<p>אֶחָד בֶּן חָמֵשׁ וְשֵׁנִי בֶן-שֶׁבַע, עֲרֻמִּים לְמֶחֱצָה.</p>

<p>– &#8220;אִמָּא, אִמָּא אַיֶּהָ?&#8221; ­– מֵאֲחוֹרֵי הַבַּיִת&#8230; כּובֶסֶת.</p>

<p>סַרְנוּ אַחֲרֵיהֶם אֶל עֵבֶר הֶחָצֵר הַקְּטַנָּה, שָׁם עָמְדָה</p>

<p>אִשָּׁה כַּרְסָנִית מַזְקִינָה בְּגִלּוּי רַגְלַיִם בְּצֵקוֹת</p>

<p>עַל עֲרֵבָה שֶׁל פַּחִים מְלֵאָה מַיִם מְזֹהָמִים</p>

<p>מַעֲלָה קֶצֶף סַבּוֹן עַל כָּל גְּדוֹתֶיהָ הַגְּבוֹהוֹת,</p>

<p>וַעֲרֵמַת לְבָנִים גְּדוֹלָה עַל קְרָשִׁים לְיָדָהּ.</p>

<p>רֹאשָׁהּ נָעוּץ בְּמִטְפַּחַת אֲדֻמָּה וְקֶשֶׁר לָהּ בּוֹלֵט,</p>

<p>נוּסַח אִכֶּרֶת בְּרוּסְיָה, נוּסַח חֲלוּצָה בָּאָרֶץ,</p>

<p>מְגַלָּה צַוָּאר מְשֻׁלָּשׁ, מְצָרֵף קֶמֶט אֶל קֶמֶט.</p>

<p>קְוֻצָּה מְבַצְבֶּצֶת וְנוֹפֶלֶת עַל רֹחַב הַמֵּצַח הַנָּמוֹךְ,</p>

<p>קְוֻצָּה מְבַצְבֶּצֶת וּבוֹלְטָה עַל-גַּבֵּי כְתֵפַיִם מַשְׁמִינוֹת,</p>

<p>תַּבְנִית זְנַבְנַבּוֹ שֶׁל עַכְבָּר – עֲלוּבָה, אֲפוֹרָה מִשֵּׂיבָה.</p>

<p>קִבְּלָה שָׁלוֹם וְהֶחֱזִירָה, הִסְתַּכְּלָה בִי רֶגַע וְשָׁבָה</p>

<p>אֶל הָעֲרֵמָה הַלֶּחָה. – &#8220;וְיוֹסֵף אַיֵּהוּ?&#8221; – שְׁאֵלָהּ</p>

<p>בֶּן-לְוָיָתִי הַבָּחוּר. ­ &#8220;הוּא יָשׁוּב תֵּכֶף, חַכּוּ לוֹ&#8221;.</p>

<p>שְׁנֵינוּ נִכְנַסְנוּ לַבַּיִת וְעַד שֶׁאָנֹכִי שׁוֹלֵחַ</p>

<p>עֵינַי לְכָאן וּלְכָאן וּבוֹחֵן וּבוֹדֵק הַבַּיִת,</p>

<p>נִמְצָא בַּחוּרִי זֶה כָּרוּךְ לַשִּׁדָּה הַצְּהֻבָּה, שֶׁעָמְדָה</p>

<p>סְמוּכָה לַכֹּתֶל הַתִּיכוֹן חֲסַר-הַחַלּוֹנוֹת, וְנָטַל</p>

<p>תְּמוּנָה עוֹמֶדֶת בָּאֶמְצַע, יְשָׁנָה וְדֵהָה מִשֶּׁמֶשׁ,</p>

<p>וְשִׁמְּשָׁה מַה שֶּׁשִּׁמְּשָׁה לַזְּבוּבִים שֶׁלֹּא לְטוֹבָתָהּ.</p>

<p>תַּבְנִית יַלְדֹּנֶת נֶחְמָדָה בְּפִעוּר עֵינַיִם עַלִּיזוֹת.</p>

<p>פֶּה תַאֲוָנִי פָּתוּחַ לְמֶחֱצָה, וְכֻלָּהּ אוֹמֶרֶת</p>

<p>בַּת מְפֻנֶּקֶת עַקְשָׁנִית. נְתוּנָה בְּשִׂמְלָה שֶׁל קַיִץ,</p>

<p>גִּזְרָה טוֹבָה וּבְטָעַם. – &quot;יְעַיֶּן-נָא, דּוֹדִי, בַּתְּמוּנָה.</p>

<p>זוֹהִי כּוֹבֶסֶת הַלְּבָנִים לִפְנֵי עֶשְׂרִים שָׁנָה, לֹא יוֹתֵר.</p>

<p>כְּלוּם אֵינְךָ מַכִּיר בְּכֹבֶד הַנְּחָשִׁים הַשְּׂרֻקִּים הַלָּלוּ,</p>

<p>בָּעֲטָרָה מְשֻׁלֶּשֶׁת שֶׁעִטְּרוּ לְרֹאשָׁהּ הַזָּעִיר?</p>

<p>אוֹתָם עַמּוּדֵי-שֵׁשׁ צְנוּעִים, הַקַּלִּים בִּמְחוֹלוֹת וּזְרִיזִים,</p>

<p>כָּלוּ מֵעֶמְדָה זְקוּפָה, בָּצְקוּ בַּצֶּקֶת מַחְפִּירָה.</p>

<p>אֵלֶּה יָדַיִם עֲנֻגּוֹת, מַה הָעֲבוֹדָה תְּבַצַּעְנָה?</p>

<p>אֵי הֵם הַשְּׁבִילִים הַנָּאִים שֶׁבַּסּוּדֵטִים, עֲלֵיהֶם</p>

<p>רַגְלָהּ הַזְּעִירָה לֹא דָּרְכָה, לֹא יָצְאָה בְּמָחוֹל בְּקַזִּינוֹ</p>

<p>לְעֵינֵי הַקָּהָל הַסּוֹקֵר, בַּטְלָנֵי כָּל אֻמּוֹת הָעוֹלָם?</p>

<p>וְאַיֵּה הַמָּקוֹם הַנֶּחְמָד שֶׁבָּרִיבְיֵרָה וְכָל תְּחוּמָהּ</p>

<p>שֶׁל &#8220;הַגָּדָה הַכְּחֻלָּה&#8221;, לְפִטְפּוּט גַּלֵּי יָם הַתִּיכוֹן,</p>

<p>אֲשֶׁר בְּחוֹלָהּ הַמְצֻחְצָח לֹא טָבְעָה מַטְבְּעוֹת כַּף-רַגְלָהּ,</p>

<p>עַד שֶׁבָּאָה הָרוּחַ&#8230; מֵאַיִן בָּאָה? הִיא בָּאָה!</p>

<p>אַבָּא הַכְּרֵסָן הַגּוּץ, הַמּוֹנֶה לִשְׁטָרוֹת וּלְרִבִּית,</p>

<p>הוּא לֹא הִשְׁרָה עָלֶיהָ, גַּם אִמָּא, הַטִּפְּשָׁה הַטּוֹבָה,</p>

<p>אֲשֶׁר לֹא דָּאֲגָה, אֶלָּא לַבְּשָׂרִים אֲשֶׁר עָלֶיהָ</p>

<p>וְלַאֲשֶׁר בָּא מִן הַסִּיר – לֹא הִיא אֲשֶׁר אָצְלָה מֵרוּחָהּ.</p>

<p>וְהִנֶּהָ הַבַּת הָעֲנֻגָּה בַקִּבּוּץ הֶעָנִי בְּיוֹתֵר,</p>

<p>עוֹבֶדֶת, מוֹשֶׁכֶת בָּעֹל, רְעֵבָה, רוֹעֶדֶת מִצִּנָּה,</p>

<p>גַּם קוֹדַחַת לִפְרָקִים, רוֹקֶדֶת &#8220;הוֹרָה&#8221; מַשְׁכִּירָה,</p>

<p>שְׁקוּעָה בְּעִסְקֵי הַכְּלָל, נְתוּנָה-מְסוּרָה לַ&#8220;חֶבְרָה&#8221;.</p>

<p>אַךְ בְּהִתְנַחֵל הַקִּבּוּץ – וְהִיא לֹא רָצְתָה לִפָּרֵד</p>

<p>מִן הַ&#8220;חֶבְרָיָה&#8221; הַטּוֹבָה, בָּהּ דָּבְקָה בְּנַפְשָׁהּ וּבְלִבָּהּ,</p>

<p>גָּמְרָה לְהִנָּשֵׂא לֶחָבֵר, וִיהִי מִי שֶׁיִּהְיֶה – תִּנָּשֵׂא,</p>

<p>וּבִלְבַד שֶׁלֹּא לָצֵאת, שֶׁלֹּא לְהִנָּתֵק מֵ&#8220;חֶבְרָה&#8221;.</p>

<p>גַּם לֹא הָיְתָה לָהּ בְּרֵרָה לְמִי לְהִנָּשֵׂא – וְנִשְּׁאָה</p>

<p>לְאִישׁ לֹא-תֹאַר, לֹא הָדָר, לֹא צָעִיר, גַּם לֹא פִקֵּחַ –</p>

<p>וּבִלְבַד שֶׁתִּשָּׁאֵר. וְתָבַע מִמֶּנָּה הַ&#8220;בַּעַל&#8221;</p>

<p>אֶת אֲשֶׁר תָּבַע – מֵאִשְׁתּוֹ, מִתְּחִלָּה בְּחִבָּה יְתֵרָה,</p>

<p>בְּמֶתֶק-שְׂפָתָיִם, בְּפִנּוּק – כְּכָל אֲשֶׁר יָדַע לְהָבִין.</p>

<p>אַחַר – כְּבָר תָּבַע בְּפֶה&#8230; וְאִלּוּ שְׂפָתַיִם לַכֹּתֶל,</p>

<p>וְאִלּוּ הָיָה הַכֹּתֶל הוֹלֵךְ רָכִיל וּמְסַפֵּר,</p>

<p>כַּמָּה הָיָה מְסַפֵּר עַל אוֹתוֹ הַיָּגוֹן הַשּׁוֹתֵק,</p>

<p>אוֹתוֹ הַיֵּאוּשׁ הָאָיֹם וְאוֹתָן הַדְּמָעוֹת הַחַמּוֹת,</p>

<p>אֲשֶׁר הִרְטִיבוּ הַכָּר, עַל אוֹתָן אֲנָחוֹת, שֶׁרָצוּ</p>

<p>לְהִתְפָּרֵץ בְּקוֹל וּבְעֻבֵּי מַגֶּבֶת נֶחְנָקוּ,</p>

<p>שׂוּמָה בַּפֶּה לְהֵחָנֵק&#8230; הָיָה מְסַפֵּר עַל לֵילוֹת,</p>

<p>לֵילוֹת-מַחֲשַׁכִּים אֲרֻכִּים, וְעַל אִשָּׁה שֶׁהָיְתָה חוֹבֶטֶת</p>

<p>רֹאשָׁהּ הַנָּאֶה הַצָּעִיר בְּכָתְלֵי הַצְּרִיף הַמְעֻרְטָלִים,</p>

<p>אֵיךְ הָיוּ צוֹבְטוֹת כַּפֶּיהָ בְּאֶצְבָּעוֹת שֶׁל מְטֹרֶפֶת</p>

<p>אֶת שְׁדֵי-הַבַּהַט הַגְּמִישִׁים וְתִפְאֶרֶת הַיָּרֵךְ הַוְּרֻדָּה,</p>

<p>כְּדֵי לְהַכְנִיעַ בְּשָׂרָהּ, הַמּוֹחֶה מְחָאָה אִלֶּמֶת</p>

<p>וְאֵינוֹ רוֹצֶה לְוַתֵּר עַל קָרְטוֹב-הַיֹּפִי בַּחַיִּים;</p>

<p>צוֹבְטוֹת וְחוֹזְרוֹת וְצוֹבְטוֹת, כְּדֵי לְהַשְׁקִיטוֹ מֵאוֹתוֹ</p>

<p>שְׁאַט-הַנֶּפֶשׁ הַגָּדוֹל וְאוֹתָהּ הַבְּחִילָה הַגְּדוֹלָה&#8230;</p>

<p>אֶפֶס נִכְנָעָה – וַתַּהַר. וַתַּהַר אַךְ לְשֵׁם פִּצּוּי</p>

<p>גּוּפָהּ הַמְעֻנֶּה, הַמְחֻלָּל&#8230; וַתַּהַר בַּשְּׁנִיָּה, בַּשְּׁלִישִׁית&#8230;
<br><br />
וְיָמִים בָּאִים וְחוֹלְפִים וְשִׁמְשָׁהּ שֶׁל אֶרֶץ יִשְׂרָאֵל</p>

<p>וְשִׁלְהֵי-דְקַיְטָא וְחַמְשִׂינִים הוֹלְכִים מַשְׁזִיפִים פָּנֶיהָ,</p>

<p>מְיַבְּשִׁים, מַשְׁחִירִים, מַכְעִירִים&#8230; נְטִיעָה וְנִכּוּשׁ וְעִדּוּר</p>

<p>הוֹלְכִים וְכוֹפְפִים קוֹמָתָהּ, וּבְקָרִים עִם צְפִירָה מֻקְדֶּמֶת</p>

<p>בְּרִפְתָּהּ שֶׁל פָּרָה חוֹלֶבֶת מוֹצְצִים לְשַׁדָּהּ הָרַעֲנָן.</p>

<p>יֶתֶר הָרֶפֶת הוֹבִישָׁה הַכְּבִיסָה עַל גַּבֵּי עֲרֵבָה</p>

<p>וְיֶתֶר הַכְּבִיסָה סָחֲטָה הַגִּנָּה הַיְבֵשָׁה וְהַתִּעוּל,</p>

<p>וְיֶתֶר הַתִּעוּל – הַיְלָדִים הֶחָשִׁים בְּבִטְנָם הַנְּפוּחָה.</p>

<p>הַכֹּל, הַכֹּל הִקְרִיבָה לַמֶּשֶׁק, לַקִּבּוּץ, לְרַעְיוֹן:</p>

<p>יָפְיָהּ, אֲבִיבָהּ, כָּל כֹּחָהּ, כָּל נַפְשָׁהּ עִם כָּל מְאֹדָהּ.</p>

<p>הִנֵּה הִיא לְפָנֶיךָ הַדְּבוֹרָה, הַטְּהוֹרָה, הַקְּדוֹשָׁה,</p>

<p>אַחַת הַדְּבוֹרִים שֶׁלָּנוּ&#8230;
<br><br />
וְעוֹד דְּבוֹרָה אַחַת הֶרְאָנִי.</p>

<p>פֶּתַח שֶׁל רֶפֶת פָּתוּחַ; עֲגָלָה עוֹמֶדֶת בַּפֶּתַח.</p>

<p>שְׁנַיִם שְׁוָרִים בְּנֵי-בָקָר רְתוּמִים אֶל גַּבֵּי הַכֶּלִי</p>

<p>בְּמוֹשְׁכוֹת חֲבָלִים יְשָׁנִים, וְאוֹתָן הַמּוֹשְׁכוֹת נְתוּנוֹת</p>

<p>בְּכַפּוֹת יָדַיִם, בְּחִינַת יְדֵי-עֵשָׂו, שֶׁל גֶּבֶר לֹא-צָעִיר.</p>

<p>וְהַכַּפַּיִם רְחָבוֹת, נִקְשׁוֹת, חֲרוּשׁוֹת חֲרִיצִים,</p>

<p>וְאֶצְבְּעוֹתֵיהֶן כְּבֵדוֹת, יַבֶּלֶת עַל גַּבֵּי יַבֶּלֶת,</p>

<p>פַּרְצוּף הַפָּנִים – דְּלַעַת – עֲגֻלִּים, שְׁזוּפִים מִשֶּׁמֶשׁ,</p>

<p>זְרוּעִים קוֹצִים מַלְבִּינִים זְעֵיר שָׁם זְעֵיר שָׁם, וְקָרַחַת</p>

<p>פָּשְׂתָה בֵּין שֶׁטַח לְשֶׁטַח שֶׁל שְׂעָרוֹת אֲדֻמּוֹת כִּנְחֹשֶׁת,</p>

<p>אַךְ הָעֵינַיִם הַטּוֹבוֹת מַבִּיטוֹת מִתַּחַת לְרִיסִים</p>

<p>צְהֻבִּים עֲבֻתִּים, כְּעֵינֵי יֶלֶד שׁוֹקֵט וּמָתוּן.</p>

<p>כָּל הַגּוּף מִתְמַתֵּחַ בְּשֶׁפַע שֶׁל שְׁרִירִים מוּצָקִים</p>

<p>וְכֹחַ אֵיתָנִים, גְּמוּל קַרְקַע אֶרֶץ יִשְׂרָאֵל, הַגְּדֵלָה</p>

<p>טְרָשִׁים בִּתְחוּם הֲרָרֶיהָ וְגֶזַע הַזַּיִת הָעִקֵּשׁ,</p>

<p>אֲשֶׁר כָּל זֶרֶת וָזֶרֶת בְּבִנְיָן הַגֶּזַע מְעִידָה</p>

<p>עַל הַמִּלְחָמָה הַכְּבֵדָה עִם רוּחַ וּמַיִם וָתֶלֶם.</p>

<p>עָמְדוּ הַשְּׁוָרִים רְתוּקִים בְּאוֹתָהּ הַכַּף הַמָּרְחֶבֶת,</p>

<p>צְמוּדִים אֶל מוֹט-הָעֲגָלָה, וְעָמַד הַגֶּבֶר בְּכָל-כָּבְדוֹ</p>

<p>אוֹתָהּ עֲמִידָה מוּצֶקֶת שֶׁל בְּרוֹנְזָה בְּמִקְשֵׁה תִּפְאַרְתָּהּ.</p>

<p>&#8220;שָׁלוֹם לְךָ!&#8221; בֵּרְכָהוּ הַבָּחוּר, וְנַעֲנָה: &#8220;שָׁלוֹם!&#8221;</p>

<p>– &quot;שׁוּב אַתָּה כָּאן בֵּין הַצְּעִירוֹת, בְּמֶשֶׁק יְפוֹת-הָעֵינַיִם?</p>

<p>רַוָּק זָקֵן שֶׁכְּמוֹתְךָ – רְאֵה הִשָּׁמֵר לְנַפְשֶׁךָ!&quot;</p>

<p>חִיֵּךְ הַלָּהּ: – &quot;וְכִי מַה? הוֹלֵךְ אָנֹכִי וּמַזְקִין,</p>

<p>הֶעֱבִירוּנִי לְכָאן, חָזִית הָעֲבוֹדָה הַקַּלָּה&quot;.</p>

<p>– &#8220;מָתַי תִּבְנֶה לְךָ בַּיִת?&#8221; – &quot;וְלָמָּה לִי בַּיִת, הַגִּידָה.</p>

<p>הַבֵּט, כַּמָּה לִי בָנוֹת, אֲנִי הֶעֱמַדְתִּי בְּלִי טִרְחָה</p>

<p>וּבְלִי צַעַר גִּדּוּל בָּנִים. אֵין פְּנַאי, רְחִימָאִי – עֲבוֹדָה!&quot;</p>

<p>וּכְשֶׁעָבַרְנוּ עָלָיו וַיֹּאמֶר הַבָּחוּר: &quot;רָאִיתָ</p>

<p>אוֹתוֹ גַּס-גּוּף וְגַס-רוּחַ? בְּוַדַּאי אָמַרְתָּ: גַּס-רוּחַ.</p>

<p>הָבָה אֲסַפְּרָה לְךָ עַל אוֹדוֹת הָאִישׁ שֶׁרָאִינוּ:</p>

<p>בְּנוֹ שֶׁל דַּיָּן בְּעִיר&#8230; בִּתְחוּם הַמּוֹשָׁב, וְאִמּוֹ</p>

<p>אֵשֶׁת חַיִל, חֶנְוָנִית, מְפַרְנֶסֶת בְּנֵי-בֵיתָהּ בְּכָבוֹד,</p>

<p>בְּרֶוַח נָקִי, הַבָּא מֵחֲנוּת לְמִמְכַּר מְלִיחִים.</p>

<p>כָּל הַבַּיִת אַךְ בָּנוֹת, עַד נוֹלַד הַלָּה, הַ&#8220;בֵּן-יָחִיד&#8221;,</p>

<p>בֶּן-זְקוּנִים מְפֻנָּק, זָעִיר, מַכִּישׁ בְּקַרְסֻלָּיו,</p>

<p>צָמוּד לְבֶטֶן נְפוּחָה וְדַל-שׁוֹקַיִם וְקִבֹּרֶת,</p>

<p>אֲשֶׁר פִּגֵּר בְּלֶכְתּוֹ וְהֵבִיא שִׁנַּיִם לִשְׁנָתוֹ.</p>

<p>רַק הָעֵינַיִם הַקְּטַנּוֹת הִבִּיטוּ בְּבִינָה יְתֵרָה</p>

<p>תַּחַת הַמֵּצַח הַגָּדוֹל, הַנֶּעְטָר שְׁתֵּי בְלִיטוֹת עֲצָמוֹת</p>

<p>לְבִנְיָן גֻּלְגָּלְתּוֹ הַגְּדוֹלָה הַשְּׁטוּחָה כְּלַפֵּי הָעֹרֶף.</p>

<p>אֶפֶס בֶּן-שָׁלֹשׁ כְּבָר שֵׂרַךְ אֶת דַּרְכּוֹ הַחֶדְרָה וְיָדוֹ</p>

<p>זָזָה בְּיַד הַ&#8220;בֶּהֶלְפֶר&#8221;, הַמְּאַסֵּף אֶת עֵדֶר הַמְּלַמֵּד,</p>

<p>פָּסַע מְתוּנוֹת, תַּבְנִית עַכָּבִישׁ גַּמְלוֹנִי, וּמַטֶּה</p>

<p>בְּיָדוֹ, לָבוּשׁ מִכְנְסָיִם וְסֶדֶק מֵאֲחוֹרֵיהֶם,</p>

<p>מִלֵּא אֶת כְּרֵסוֹ הַגְּדוֹלָה בְּתוֹרָה וּבְכָל אֲשֶׁר מִלֵּא,</p>

<p>בְּנוֹ שֶׁל דַּיָּן וְדַיָּן בְּעֶזְרַת הַבּוֹרֵא לְהַבָּא.</p>

<p>עֶלֶם בֶּן שְׁבַע עֶשְׂרֵה שָׁנָה יָבֵשׁ וִירַקְרַק, כְּאוֹתוֹ</p>

<p>לוּלָב דְּאֶשְׁתָּקַד, הִתְהַלֵּךְ הָעִלּוּי הַנּוֹדָע לִתְהִלָּה,</p>

<p>פֶּרַח שַׁעֲשׁוּעִים לְשַׁדְכַן-הַמְּדִינָה, הַמְּחַכֶּה לִשְׁעָתוֹ,</p>

<p>גָּדַל וַיַּעַל וַיִּפְרַח, גַּאֲוַת אָבִיו וְאִמּוֹ,</p>

<p>תִּקְוַת חוֹבְשֵׁי בֵית-מִדְרָשׁ, קִנְאַת אָבוֹת-אִמָּהוֹת.</p>

<p>פִּתְאֹם שְׁמוּעָה בָּעִיר, כִּי סְטָרוֹ עַל לֶחְיוֹ בָּרַבִּים</p>

<p>אָבִיו הַדַּיָּן הַזָּקֵן עַל חֵטְא שֶׁחָטָא בִּקְרִיאָה.</p>

<p>וַעֲבֵרָה גּוֹרֶרֶת עֲבֵרָה גְדוֹלָה הֵימֶנָּה,</p>

<p>הֵצִיץ וְנִפְגַּע, וְהָיָה צִיּוֹנִי – תִּפְאֶרֶת בַּחוּרִים,</p>

<p>כְּבָר רָאָהוּ מְטַיֵּל בָּרְחוֹב, בְּפַרְהֶסְיָה, עִם בָּנוֹת,</p>

<p>הוּא מִתְוַכֵּחַ עִם פִּרְחֵי הַ&#8220;בּוּנְד&#8221;: דַּנְטִיסְטִים וּמְיַלְּדוֹת,</p>

<p>עִם מְשֻׁלָּחָיו הַמֻּמְחִים, אַדִּירֵי הַלָּשׁוֹן הַשְּׁנוּנָה,</p>

<p>אֵשׁ וְגָפְרִית בִּגְרוֹנָם וּפְסוּקִים שֶׁל פּוֹסְקִים אַחֲרוֹנִים.</p>

<p>פָּרְחָה עֲטֶרֶת עִלּוּיִים, פָּרְחָה הַנְּדוּנְיָה הַשְּׁמֵנָה,</p>

<p>כִּסֵּא-דַיָּנִים לְהַבָּא וּתְהִלַּת רַבָּנִים גְּאוֹנִים;</p>

<p>וְאוֹתוֹ הַקִּבּוּץ הֶעָנִי, אֲשֶׁר סִפְּחָהוּ בָּאָרֶץ,</p>

<p>הוּא לֹא יָדַע מַה עִלּוּי, מַאי קָא מַשְׁמַע לָן שֵׁם זֶה,</p>

<p>אֶלָּא כִּנָהוּ &#8220;אַלּוּף&#8221;, עַל מֶה וְעַל מָה, מִי יוֹדֵעַ?</p>

<p>נִסְפַּח אֵלָיו הַשֵּׁם, נִסְפַּח וְשׁוּב לֹא עֲזָבוֹ,</p>

<p>אוּלַי דַּוְקָא מִפְּנֵי שֶׁלֹּא הָיְתָה לוֹ סִבָּה נְכוֹנָה.</p>

<p>אֶפֶס הוּא עַצְמוֹ הָיָה עֶבֶד הַכְּלָל בְּכָל לִבּוֹ,</p>

<p>אֵין לְךָ קְשִׁי עֲבוֹדָה אֲשֶׁר לֹא נִסָּה בוֹ שְׁרִירָיו,</p>

<p>אֹזֶן לֹא שָׁמְעָה מֵעוֹלָם שֶׁיֹּאמַר: זֶה כָּבֵד מִמֶּנִּי,</p>

<p>מַקְדִּים בְּכָל-מָקוֹם שֶׁאֶפְשָׁר וּמְאַחֵר עֲבֹד, אִם רַק מֻתָּר,</p>

<p>עַל הָעֲבוֹדָה הָרַבָּה, שֶׁעָמְסָה עָלָיו הַ&#8220;חֶבְרָה&#8221;;</p>

<p>עֵינוֹ אֲשֶׁר לֹא יָדְעָה אֶלָּא צוּרַת אוֹת זְעִירָה,</p>

<p>שׁוּרוֹת שְׁחוֹרוֹת עַל-גַּבֵּי דַפֵּי הַסֵּפֶר הַנִּדְפָּס,</p>

<p>נִפְתְּחוּ פִּתְאֹם לֵהָנוֹת מִקַּרְקַע הֲפוּכָה-תְחוּחָה,</p>

<p>מַעֲנִיּוֹת, שֶׁחָרַת טְרַקְטוֹר כֶּבֶד-מַתֶּכֶת;</p>

<p>מֵאוֹתָהּ יִפְעַת-הַפְּרָאִים שֶׁל דֶּרֶךְ לֹא-סְלוּלָה, נִתְקֶלֶת</p>

<p>בְּרֶכֶס גְּבָעוֹת וּנְחָלִים, שׁוֹתֶקֶת וְעֵרָה וְעֵרָה –</p>

<p>יַד יְדִידוּתִית מְתוּחָה בֵּין קִבּוּץ לְקִבּוּץ מִשְׁנֵהוּ;</p>

<p>פִּתְאֹם נֵעוֹרָה לְגוֹנֵי עַפְעַפֵּי הַשַּׁחַר הַמַּשְׁכִּים</p>

<p>בְּתוֹךְ הָעַרְפִלִּים הַחִוְרִים, הַלָּנִים בְּעִמְקֵי עֲמָקִים,</p>

<p>וַחֲלַל חָזֵהוּ הִתְרַחֵב מִקִּבּוּל הָאֲוִּיר הָרוֹחֵץ</p>

<p>בְּצִנַּת טֶרֶם-צְפִירָה, בְּרָן-יַחַד שֶׂכְוֵי-הַכְּפָרִים.</p>

<p>אֵי מִזֶּה נִמְתְּחוּ שְׁרִירִים עַל-גַּבֵּי עֲצָמוֹת עֲקֻמּוֹת,</p>

<p>וְיָדוֹ חוֹבֶבֶת לְהַכִּיר וּלְהִשְׁתַּעֲשֵׁעַ בְּכָל כָּבֵד.</p>

<p>שָׁנָה חוֹלֶפֶת וְעוֹד שָׁנִים: זֶה בּוֹנֶה לוֹ בַיִת, זֶה נוֹשֵׂא</p>

<p>אִשָּׁה, לָזֶה נוֹלָד יֶלֶד, וְהוֹלֵךְ הַכֹּל וּ&#8220;מִסְתַּדֵּר&#8221;,</p>

<p>אֶפֶס לוֹ, לָ&#8220;אַלּוּף&#8221; – אֵין לִמְצֹא לוֹ פְּנַאי בִּשְׁבִיל עַצְמוֹ:</p>

<p>יֵשׁ עֲבוֹדָה כְּשֶׁיֶּשְׁנָה, וּבְאֵין זוֹ – אַחֶרֶת מְחַכָּה.</p>

<p>אוּלַי מָצָא גַם הוּא זְמַן לַחֲזוֹר אַחֲרֵי אִשָּׁה,</p>

<p>אֶפֶס פֹּה כּוֹרִים, שָׁם זוֹרִים, כָּאן עוֹדְרִים,שָׁם נוֹטְעִים, שָׁם דָּשִׁים,</p>

<p>יֵשׁ וְגַם בּוֹנִים&#8230; זוֹ שִׂמְחָה! הַקִּבּוּץ הוֹלֵךְ מִתְפַּתֵּחַ,</p>

<p>אוֹמְרִים חֲבֵרִים: עָיַפְתָּ, כְּלוֹמַר: אָחִינוּ, זָקָנְתָּ;</p>

<p>כָּךְ בְּלֹא-יוֹדְעִים, בְּלֹא-יוֹדְעִים; מוֹרִידִים הַלָּה מִן הַכָּבֵד</p>

<p>כְּבָר אֶל הַקַּל, שֶׁלֹּא יַרְגִּישׁ&#8230; לְמֶשֶׁק שֶׁל נָשִׁים נִתְבַּקֵּשׁ.</p>

<p>הוּא, הַגֶּבֶר הַיְחִידִי, נִתְחַבֵּב עַל כָּל הַחֲבֵרוֹת,</p>

<p>הוּא, הַגֶּבֶר הַיְחִידִי, מָרוּתוֹ עַל כֻּלָּן מִמֵּילָא.</p>

<p>מַה-שָּׁם וּמִי שָׁם מְנֻסֶּה? רֹב יָמִים וְאֵילוּ יְדִיעוֹת</p>

<p>אֲשֶׁר רָכַשׁ בַּמֶּשֶׁק – לוֹ נָעִים וָטוֹב, וַיְהִי סָבוּר:</p>

<p>רַק בַּאֲשֶׁר הוּא הַגֶּבֶר – מִטַּעַם זֶה וְלֹא אַחֵר,</p>

<p>חֵן שֶׁל גְּבָרִים עַל נָשִׁים, לְרַבּוֹת &#8220;הָרַכּוֹת הַצְּעִירוֹת&#8221;,</p>

<p>שֶׂכְוִי בִּמְדוֹר הַפַּרְגִּיּוֹת אוֹ שֻׂלְטָן בְּהַרְמוֹן פִּילַגְשִׁים.</p>

<p>הֵן אַךְ זְקוּקוֹת לְמַדְרִיךְ, וְלִבּוֹ לֵב רַוָּק זָקֵן,</p>

<p>מָלֵא אַהֲבָה לִבְנוֹתָיו, עַד אֶפֶס מָקוֹם לְ&#8220;אַהֲבָה&#8221;:</p>

<p>כֻּלָּן חֲבִיבוֹת וְנָאוֹת, וְכֻלָּן זְקוּקוֹת לְרַחֲמִים.</p>

<p>וּמִדֵּי שׁוּבוֹ לַקִּבּוּץ, כִּי יֵלֵךְ בִּשְׁלִיחוּת הָעִירָה,</p>

<p>אֵיךְ זֶה לֹא יָבִיא דְּבַר-מָה לַיְלָדוֹת הַקְּטַנּוֹת, יַלְדוֹתָיו?</p>

<p>אֵינוֹ חָס עַל הַמָּמוֹן, דֶּרֶךְ אַלּוּפִים הוּא נוֹהֵג,</p>

<p>מַפְרִישׁ מָעוֹת קְטַנּוֹת וּמֵבִיא לָהֶן מִזֵּרְעוֹנֵי</p>

<p>הַחַמָּנִיוֹת הַקְּלוּיִים אוֹ מִן הַפִּסְתַּקִּין הַיְּרֻקִּים.
<br></p>
</blockquote>

<h2 id="שערשביעי">שער שביעי</h2>

<h3 id="א.הַזְמָנָהלַחֲתֻנָּה">א. הַזְמָנָה לַחֲתֻנָּה</h3>

<blockquote>
> <br>  
> שִׁדֵּר לִי פַּעַם הַבָּחוּר הַזְמָנָה לַחֲתֻנָּתוֹ!

<p>מַתְחִיל אָנֹכִי לְפַשְׁפֵּשׁ בְּכָל מִזְוְדוֹתַי וּמַתְקִין</p>

<p>עַצְמִי לִכְבוֹד הַחֲגִיגָה: הוֹצֵאתִי הַגְּלִימָה הַשְּׁחוֹרָה,</p>

<p>נוֹטֵל מִכָּל כִּיסֶיהָ שְׁיָרֵי גְלִילִים לְבָנִים –</p>

<p>שֶׁל נַפְתָּלִין דְּאֶשְׁתָּקַד וּמַכְנִיס אַגַּב גַּם צִנְצֶנֶת</p>

<p>אַחַת מְלֵאָה בֶּנְזִין וְצָד כָּל רְבָב וְכָל כֶּתֶם.</p>

<p>גַּם הָעֲנִיבָה הַשְּׁחוֹרָה פּוֹרֶשֶׁת-כְּנָפַיִם כְּפַרְפַּר,</p>

<p>אַף עַל-פִּי שֶּׁאֵין חִנָּהּ עַל אַנְשֵׁי-שְׁלוֹמֵנוּ, כַּיָּדוּעַ,</p>

<p>קָבְעוּ לָהּ שֵׁם דָּג מָלוּחַ – עַל שֵׁם מָה? הַשֵּׁד הוּא יוֹדֵעַ.</p>

<p>אֶלָּא אֲנִי הִתְרַגַּלְתִּי מֵאָז (כַּד הֲוִינָא עוֹד טַלְיָא):</p>

<p>חֲתֻנָּה – נוֹהֵג חֲגִיגִית! וְנִכְנַסְתִּי הַפַּעַם &#8220;צַד חָתָן&#8221;.</p>

<p>בָּאתִי בְּאַבְטוֹ בְּשָׁלוֹם. &quot;הֶחָתָן אַיֵּהוּ? – אֵינֶנּוּ,</p>

<p>נָסַע הוּא וְהַכַּלָּה, וּשְׁנַיִם מִידִידָיו, לַמָּקוֹם,</p>

<p>שָׁמָּה יָבוֹא הָרַב לְהַכְנִיסָם לְחֻפָּה, גַּם אוֹתָם,</p>

<p>גַּם עוֹד כַּמָּה זוּגוֹת בְּבַת-אַחַת. הִמְתַּנְתִּי בְּאֵין לִי כָל בְּרֵרָה.</p>

<p>וְאֹהֶל פִּנּוּ לַזּוּג – עַד לִכְשֶׁיַּרְחִיב – וְתִהְיֶה</p>

<p>דִּירָה לָהֶם בְּתוֹךְ צְרִיף, כְּלוֹמַר חֶדֶר לָהֶם לְבַדָּם.</p>

<p>נִרְאֶה לִי, עָסְקוּ הַבָּנוֹת קְצָת בְּקִשּׁוּטוֹ, בְּוַדַּאי</p>

<p>פִּנּוּ, טִאטְאוּ, הִרְבִּיצוּ הָרִצְפָּה. עַל שֻׁלְחַן בַּתָּוֶךְ</p>

<p>כַּד הַמַּיִם, וּפְרָחִים מִפִּרְחֵי-הַשָּׂדֶה בּוֹ תְּקוּעִים.</p>

<p>כַּמָּה עֲצִיצִים מִתְיַחֲדִים גַּם בְּיֶתֶר הַפִּנּוֹת בָּאֹהֶל.</p>

<p>עָמְדָה הַתֵּיבָה לְצַד כָּתְלָהּ וְסִדְרַת הַסְּפָרִים עַל כַּנָּהּ.</p>

<p>נִכְנְסוּ גַם סַקְרָנִים לְהָצִיץ בּוֹ רֶגַע: לִי נִדְמֶה</p>

<p>חֻלִּין הִכְנִיסוּ – וְזָהֳמָה. עוֹמְדִים מְמַשְׁמְשִׁים בְּעֵינַיִם</p>

<p>מִטָּה זוֹ וְהַכָּרִים וְהַסָּדִין הַלָּבָן, הַמְבַצְבֵּץ</p>

<p>קְצָתוֹ מִתַּחַת לַשְּׂמִיכָה הַקְּצָרָה וְהַמִּטָּה הַצָּרָה.</p>

<p>וּמִן הָאֹהֶל יָצָאתִי – אֶל תַּחַת כִּפַּת רָקִיעַ,</p>

<p>הוֹלֵךְ וּמַרְחִיק מֵאֵצֶל הָאוּלָם וְהַצְּרִיפִים הַקְּטַנִּים,</p>

<p>בּוֹדֵד וְנֶעֱזָב לְנַפְשִׁי. וּלְעֵינַי קָמוּ חֲגִיגוֹת,</p>

<p>כָּל הַחֲתֻנּוֹת רָאִיתִי בְּעוֹדִי יֶלֶד – שָׁם הַרְחֵק.</p>

<p>הִנֵּה אָנֹכִי שׁוֹמֵעַ אֶת הַמַּנְגִּינוֹת הַלָּלוּ,</p>

<p>אֲשֶׁר שָׁמַעְתִּי בֶחָלָל הַגָּדוֹל עַל פְּנֵי הָעֲרָבָה,</p>

<p>אוֹתָם ה&#8220;פְרֵיילִיכְס&#8221; הַמְּלֵאִים שׁוֹבְבוּת וּתְשׁוּאוֹת וְצָהֳלָה,</p>

<p>וְעֹמֶק הַצַּעַר הַגָּדוֹל– כָּל צַעַר הָאָדָם בָּעוֹלָם –</p>

<p>צָפוּן בַּקּוֹלוֹת הַדַּקִּים-הַצְּנוּעִים שֶׁבְּסִתְרֵי-דְסִתְרֵי</p>

<p>קוֹל מַנְגִּינַת חֲתָנִים בִּתְחוּם חַיֵּינוּ – הַיְּהוּדִים,</p>

<p>אֲשֶׁר אִי אֶפְשָׁר לְהַצְפִּינוֹ בְּצִלְצְלֵי תְרוּעָה וָשֶׁמַע.</p>

<p>חֻלִּין! חֻלִּין וְחֻלִּין! הָאֻמָּה טוֹבַעַת בְּדָמֶיהָ,</p>

<p>אֵין לְךָ יוֹם וְלֹא יִשָּׁמֵט גּוּשׁ-קַרְקַע מִתַּחַת רַגְלֶיהָ,</p>

<p>אֵין לְךָ יוֹם וְלֹא יֵצַר עָלֶיהָ אַפִּירְיוֹן שָׁמֶיהָ,</p>

<p>אֵין לְךָ יוֹם וְלֹא יְקַצְּצוּ בַּעֲנָפֶיהָ הַצְּעִירִים,</p>

<p>הֶרֶס מְדִינוֹת וְכִלְיוֹן קְהִלּוֹת וּשְׁמָד שֶׁל מִשְׁפָּחוֹת –</p>

<p>אַיֵּה אֵיפֹה הַשִּׂמְחָה עַל כָּל קֵן, שֶׁהוֹלֵךְ וְנִבְנֶה!?</p>

<p>לְחֻלְיָה חֲדָשָׁה בְּגוּפָהּ שֶׁל אֻמָּה הוֹלֶכֶת גּוֹסֶסֶת?</p>

<p>אַיֵּה עֵינֶיךָ, רַבִּי יְהוּדָה בַר עִלָּאִי? אַיֶּךָּ?</p>

<p>לָמָּה אֵינְךָ מְרַקֵּד אַתְּלַת, מַר שְׁמוּאֵל בְּרוֹ יִצְחָק,</p>

<p>כְּנֶגֶד חָתָן וְכַלָּה? אֲנִי לֹא רָאִיתִי שׁוּם דָּבָר.</p>

<p>חֻלִּין, חֻלִּין וְחֻלִּין! – חֲתֻנָּה? מַה נִּשְׁתַּנָּה&#8230;?</p>

<p>אַךְ כְּשֶׁהִתְחִילָה הַכַּלָּה עוֹבֶרֶת מִזְּרוֹעוֹת לִזְרוֹעוֹת</p>

<p>כָּל חַבְרוֹתֶיהָ בִנְשִׁיקוֹת, נִדְמָה לִי רֶגַע כְּאִלּוּ</p>

<p>רָעַד דְּבַר-מָה בְּפָנֶיהָ וְעֵינֶיהָ פִּתְאֹם רָטָבוּ.</p>

<p>רַק אָנֹכִי הִמְשַׁכְתִּי בְּדִמְיוֹנִי אֶת הַחֲתֻנָּה, כְּאִלּוּ</p>

<p>הוֹלְכָה וְנַעֲשֵׂית שָׁמָּה, בְּמֶרְחֲבֵי שָׂדוֹת כְּקֶדֶם,</p>

<p>בְּרַחֲבוּת לֵב וּבִנְדִיבוּת, בְּחַג שֶׁל נְשָׁמָה יְתֵרָה.</p>

<p>וַחֲתֻנַּת מִשְׁפָּחָה – חֲתֻנַּת הַסִּמְטָה, לְכֻלָּהּ.</p>

<p>וַחֲתֻנַּת הַסִּמְטָה – חַג חֲתֻנָּתָהּ שֶׁל עֵדָה.</p>

<p>וְחָתָן דּוֹמֶה לְמֶלֶךְ, וְחֵן שֶׁל בַּת-מַלְכָּהּ עַל כַּלָּה,</p>

<p>לְקוֹל מִצְהֲלוֹת כְּלֵי-זֶמֶר מִשְׁתַּתְּפִים בְּכָל נַפְשָׁם וּמְאֹדָם</p>

<p>בְּאוֹתָהּ חֲגִיגָה הֲדוּרָה, שֶׁהֵמָּה גַּם הֵמָּה קְרוֹבֶיהָ,</p>

<p>סַבְתּוֹת מֻפְלָגוֹת הַיּוֹצְאוֹת &#8220;בִּמְחוֹל הַכָּשֵׁר&#8221; עִם כַּלָּה,</p>

<p>תַּבְנִית גֶּפֶן אַדֶּרֶת הַכְּבֵדָה בְּאַשְׁכֹּלוֹת בְּרוּכוֹת,</p>

<p>סַבְתּוֹת מֻקָּפוֹת בָּנוֹת וּבָנִים, נְכָדִים וּנְכָדוֹת,</p>

<p>כַּלּוֹת וַחֲתָנִים, גִיסִים וְגִיסוֹת, שִׁלֵּשִׁים וְרִבֵּעִים,</p>

<p>לְקוֹלוֹ שֶׁל כִּנּוֹר מִתְפַּנֵּק וּתְרוּעוֹת חֲצוֹצְרָה חֲצוּפָה,</p>

<p>טַנְבּוּר מְפַקֵּד בִּגְעָרָה וְחָלִיל שֶׁל עֵץ מִתְיַפֵּחַ.</p>

<p>כִּנּוֹר זֶה, אַתָּה יוֹדֵעַ, כָּמוֹהוּ כָּמוֹנוּ בָּעוֹלָם,
<br></p>
</blockquote>

<h3 id="ב.הַמַּקְהֵלָה">ב. הַמַּקְהֵלָה</h3>

<blockquote>
> <br>  
> אֻמּוֹת הָעוֹלָם אֵינָן אֶלָּא בְּחִינַת מַקְהֵלָה

<p>אַחַת גְּדוֹלָה וְנָאָה לִפְנֵי קֻדְשָׁא בְּרִיךְ הוּא!</p>

<p>נֹאמַר: מַקְהֵלָה הֲגוּנָה, שֶׁאֵין לָהּ תְּבִיעוֹת מְרֻבּוֹת</p>

<p>אוֹ מְיֻחָדוֹת בְּעִנְיַן חָכְמָה יְתֵרָה וְעִלָּאָה –</p>

<p>כְּנוֹהֵג בְּעוֹלַם כְּלֵי-זֶמֶר: הִיא אֵינָהּ מְרִימָה יָדֶיהָ,</p>

<p>אִם לֹא הֵרִים מְנַצְּחָהּ אֶת מַטֵּה-הַמְּנַצְּחִים בְּיָדוֹ.</p>

<p>אֶפֶס אוֹתָם הַמְּנַצְּחִים – אוֹי לָנוּ מֵאוֹתוֹ הַמַּטֶּה</p>

<p>אֲשֶׁר בְּיָדָם לִרְצוֹנָם! אוֹי לָנוּ מֵהֶם וּמִזְּדוֹנָם!</p>

<p>וְכָל הַדָּם הַנִּשְׁפָּךְ מֵאָז וּמֵעוֹלָם וַאֲשֶׁר</p>

<p>עָתִיד וְעוֹמֵד לִשָּׁפֵךְ, לֹא נִשְׁפַּךְ אֶלָּא לְצָרְכֵי</p>

<p>אוֹֹתָם הַמְנַצְּחִים הַגְּדוֹלִים, הַקְּטַנִּים וּזְעִירֵי-הַזְּעִירִים;</p>

<p>כִּי עֲלֵיהֶם וְעַל כַּיּוֹצֵא בָהֶם בָּא הַכָּתוּב</p>

<p>לֵאמוֹר: &#8220;יִפְתָּח בְּדוֹרוֹ כִּשְׁמוּאֵל בְּדוֹרוֹ&#8221;.</p>

<p>וְכָל הָעוֹלָם אֵינֶנּוּ אֶלָּא בְּחִינַת מַקְהֵלָה</p>

<p>גְּדוֹלָה, עֲשִׁירָה בִנְגִינוֹת וְכֵלִים מִכֵּלִים מְשֻׁנִּים,</p>

<p>לִהְיוֹת שִׁיר אֶחָד נֶאְדָּר לְחַיֵּי עוֹלָם וְעוֹלָמוֹת,</p>

<p>וְכָל הָאֻמּוֹת אֵינָן אֶלָּא הַכֵּלִים, כְּלֵי-זֶמֶר.</p>

<p>אָזְנְךָ הַט לִשְׁמֹעַ, פְּתַח אֶת קוֹרוֹת הַדּוֹרוֹת.
<br><br />
הַקְּלָרִינִיתָא<a href="#fn:68" id="fnref:68" title="see footnote" class="footnote"><sup>68</sup></a> – אִיטַלְקִים! רְווּיָה הֲגִיגֵי-אֲהָבִים,</p>

<p>צַעֲרָם שֶׁל יוֹצְרִים וְחוֹלְמִים וּבְנוֹת-הֵד מִיָּמִים עָבָרוּ.</p>

<p>אֵשׁ כִּסּוּפִים מִקֶּדֶם, מִתְחַטְּאָה, מִתְפַּנְקָה כְנֶגֶד</p>

<p>יֵצֶר הַשֶּׁמֶשׁ הֶחָם וְיֵצֶר יָרֵחַ מַדִּיחַ,</p>

<p>וַחֲלוֹמוֹת, שֶׁחָלְמוּ כֹּהֲנִים בְּעַרְפִלֵּי-הַלְּבוֹנָה</p>

<p>וְרוֹעֵי-עֲדָרִים מִתְנַבְּאִים בְּדִמְדוּמֵי-עַרְבַּיִם וָאָמֶשׁ.
<br></p>
</blockquote>

<blockquote>
<p>צָרְפַת – קַרְנִית<a href="#fn:69" id="fnref:69" title="see footnote" class="footnote"><sup>69</sup></a> צוֹהֶלֶת מִתּוֹךְ צְלִילֶיהָ הַבְּהִירִים,</p>

<p>מְלֵאָה שׁוֹבֵבוּת רַעֲנָנָּה וּצְעִירָה בִתְסִיסַת דָּמֶיהָ,</p>

<p>קֶסֶם תְּרוּעָתָהּ הַנֶּהְדָּר מִשְׁתַּפֵּךְ בְּשֶׁפַע חִנָּנִי.</p>

<p>צֶחָה שִׁירָתָהּ, מְנַצְנֶצֶת וּצְלִילֵי-בָרֶקֶת צְלִילֶיהָ</p>

<p>לְסַנְוֵר עֵינַיִם, וְאַחַת מִשִּׁשִּׁים שֶׁל קַלּוּת-הַדַּעַת,</p>

<p>זִיקֵי גְּאוֹנִיּוֹת יוֹרָה עַל סְבִיבָהּ, בָּהֶם תִּשְׁתַּעְשֵׁעַ.
<br></p>
</blockquote>

<blockquote>
<p>רוּסִים – מַפּוּחִית שֶׁל יָד<a href="#fn:70" id="fnref:70" title="see footnote" class="footnote"><sup>70</sup></a> כְּבֵדָה בִנְגִינוֹת וְקוֹלוֹת,</p>

<p>רַחֲבַת דִּיַּפָּזוֹן נִשּׁוֹבָה מֵרוּחַ גְּדוֹלָה,</p>

<p>סְפוּגָה יְלֵל סַעֲרוֹת-שֶׁלֶג וּקְטֹרֶת רֹחַב עֲרָבוֹת,</p>

<p>רֵיחַ שְׂרָף יַעֲרוֹת-בְּרֵאשִׁית וְרֵיחַ הַדָּגָן בַּדָּיִשׁ.</p>

<p>בְּהֶגֶה מְטַרְטֵר עַל-גַּבֵּי מְנַעַנְעֵי-מַתֶּכֶת נוֹקֶשֶׁת</p>

<p>נִתְפַּס לְקִינַת-עוֹלָמוֹת וְכֶשֶׁף פְּרָאִים בִּכְנָפֶיהָ.
<br></p>
</blockquote>

<blockquote>
<p>שִׁבְטֵי גֶּרְמָנִים – חֲצוֹצְרָה<a href="#fn:71" id="fnref:71" title="see footnote" class="footnote"><sup>71</sup></a> חֲשׁוּלָה-נְגוּדָה בַּנְּחֹשֶׁת,</p>

<p>קָרָה וּמְלֵאֲתִי אוֹן, מְשִׂיחָה גְזֵרָתָהּ בָּרַבִּים,</p>

<p>לַחַשׁ אַכְזָרִי תַצְנִיעַ עִם לַחַשׁ גֶּחָלִים מִתַּחַת</p>

<p>שֶׁלֶג-תַּכְרִיכִים וָקֶרַח, בּוֹ קָפָא זַעַם קַדְמוֹנִי.</p>

<p>בְּבִנְיַן קַוִּים יְשִׁירִים לְצָו עֲרִירִי לְלֹא-רַחֵם:</p>

<p>פִּסְגַּת קוֹלָהּ הַשְּׁאָגָה, שַׁאֲגַת חַיַּת-מַתֶּכֶת.</p>

<p>בְּרִיטִים – הַקּוֹנְטְרַבַּס, הַגָּדוֹל מֵאֶחָיו בַּכֵּלִים,</p>

<p>קוֹלוֹ לְבָדָד יָרִיעַ, לְעִתִּים רְחוֹקוֹת יָרִיעַ,</p>

<p>הוּא הָאֶחָד, כְּבַד-כֹּחַ, הַמַּהֲסֶה הָרַבִּים בַּנַּהַם:</p>

<p>שְׁאָגָה כְבוּשָׁה, – זוֹ כֹּחוֹ, מִילֵל סוּפוֹת יַמִּים רְחוֹקִים,</p>

<p>הֶגֶה-נְגִידִים עִמּוֹ, קְצַר בִּנְיַן-הֲבָרוֹת וְרַב-רֶמֶז, –</p>

<p>כּוֹבֵשׁ רַעֲמוֹ כִּי עָז וּבְנַהַם אֲרָיוֹת יִתְפָּרֵץ.
<br></p>

<p>יַלְדֵי פוֹלַנְיָה – וִיאוֹלָה,<a href="#fn:72" id="fnref:72" title="see footnote" class="footnote"><sup>72</sup></a> וּלְבָבִית שִׁירָתָהּ נוֹבַעַת,</p>

<p>הַמַּבְלִיגָה עַל אֵבֶל וּמַגְהָה בַצַּעַר הַכָּבוּשׁ,</p>

<p>בְּרֶנֶן-גַּאֲוָה תְכַסֶּה עַל יֵאוּשׁ אַכְזָרִי וָבֶכִי,</p>

<p>בְּאֹמֶץ לֶב-גֶּבֶר תְּתַנֶּה עַוְלָתָה מִדּוֹרוֹת מִקֶּדֶם.</p>

<p>בְּנֹעַם מַקְסִים בֶּן-כֶּשֶׁף, בְּגִלְגּוּלֵי קַפְּרִיזָה יַלְדּוּתִית,</p>

<p>פִּתְאֹם תִּסָּעֵר בְּסַעַר שִׁגָּעוֹן מְרֻתָּק לַקֶּצֶב.
<br></p>

<p>אָנוּ הַיְהוּדִים – הַכִּנּוֹר,<a href="#fn:73" id="fnref:73" title="see footnote" class="footnote"><sup>73</sup></a> שֶׁאֵין לְךָ מַקְהֵלָה בָּעוֹלָם</p>

<p>אֲשֶׁר לֹא יִבְכֶּה בְּסוֹדָהּ וְלֹא יִתְיַפֵּחַ בִּשְׁאוֹנָהּ;</p>

<p>גַּם כִּי יָרִיעַ בְּמִצְהָלָה וּבְשִׁגְעוֹן-גִּילָה יִתְפָּרֵץ,</p>

<p>קוֹלוֹ הַדַּק – בְּתוֹךְ תּוֹכוֹ נִימָה חֲנוּקָה רוֹעֶדֶת:</p>

<p>קִינָה מִדּוֹרוֹת לְדוֹרוֹת – כָּאן פּוֹסְקָה וְכָאן אַךְ מַתְחִילָה</p>

<p>תְּפִלָּה מִכִּלְיוֹן הַנֶּפֶשׁ אֶל אֹפֶק לֹא-נִרְאֶה שׁוֹאֶפֶת.
<br><br />
&#8230; וְכָךְ אֲנִי הוֹלֵךְ וְנִזְכָּר – בְּהִלּוּלֵי שְׁכֵנֵינוּ הַגּוֹיִם,</p>

<p>זָכֹר אֶת הַכִּרְכָּרוֹת הַטּוֹבוֹת הַמְשׁוּחוֹת צִבְעוֹנִין,</p>

<p>צֶבַע תַּעֲשִׂיַּת מִינְץ יַקִּירֵנוּ הַחוֹבֵב אֶת הַיְנֶה,</p>

<p>הַ&#8220;נֵּיטִיטְשַׁנְקוֹת&#8221; הַמְּלֵאוֹת מֵרֵעָיו שֶׁל חָתָן הָעוֹבְרִים</p>

<p>בְּחוּצוֹת הַכְּפָר בְּגִיל שָׂשׂוֹן, בִּתְרוּעוֹת צָהֳלָה וּדְהָרָה,</p>

<p>וְרֹאשׁ-הַמֵּרֵעִים לִימִינוֹ, לְבוּשִׁים חֲגִיגִית וּסְרָטִים,</p>

<p>וְאֶת הַכִּרְכָּרוֹת הַמּוֹשְׁכוֹת בַּחוּרוֹת עֲדוּיוֹת צִבְעוֹנִין</p>

<p>אוּקְרָאִינִיּוֹת שְׁזוּפוֹת עִם חוּמוֹת עֵינַיִם מַבְרִיקוֹת,</p>

<p>שָׁרוֹת בְּקוֹל, מְעֻמָּדוֹת, מַנְגִּינוֹת מִסָּבִיב לַכַּלָּה,</p>

<p>בְּרֹאשָׁן עַל דּוּכָן כִּרְכָּרָה יוֹשֶׁבֶת מִשְׁתַּחֲוָה לְעֻמַּת</p>

<p>כָּל הַמִּסְתַּכְּלִים בְּשִׂמְחָתָהּ, וּבְיָדָהּ &#8220;צִפּוֹר-הַסֹּלֶת&#8221;,</p>

<p>אֲשֶׁר תַּעֲנִיק לְכָל אֵלֶּה, שֶׁהִזְמִנָתַם לַשִּׂמְחָה,</p>

<p>עַד שֶׁנִּזְכַּרְתִּי, כַּמּוּבָן, גַּם בַּחֲתֻנַּת דְּבוֹרָי.
<br></p>
</blockquote>

<h3 id="ג.חֲתֻנַּתהַחֲתֻנּוֹת">ג. חֲתֻנַּת הַחֲתֻנּוֹת</h3>

<blockquote>
> <br>  
> מַלְכָּה נִכְנֶסֶת לְחֻפָּה! מַלְכָּה בַּת-מַלְכָּה מְיֻחֶסֶת,

<p>בְּכוֹרָה בַּת-בְּכוֹרָה, כִּי מָלְאוּ יְמֵי מְרוּקֶיהָ</p>

<p>כְּדַת הַנָּשִׁים וּכְדִין, מָסֹרֶת עִדָּן וְעִדָּנִים:</p>

<p>יָמִים בְּדוֹנַג הַמּוֹר, וְיָמִים בִּדְבָשׁ הַכַּוֶּרֵת,</p>

<p>יָמִים בְּבָשְׁמִי כָּל-עֵץ; וּבְאוֹתָם תַּמְרוּקֵי הַנָּשִׁים –</p>

<p>רֵיחַ הַפְּלָאִים, שֶׁנּוֹדֵף מִגּוּפָהּ הָרַעֲנָן, הַמָּלֵא</p>

<p>כֹּחַ וְיֹפִי עִם גְּמַר אֲבִיבָהּ וּתְחִלַּת הַקָּיִץ,</p>

<p>כְּאוֹתוֹ הַיַּיִן הַטּוֹב הַמְּמַלֵּא כּוֹס-זָהָב נִבְחָרָה</p>

<p>עַל כָּל שְׂפָתָהּ וְאֵין שׁוּם מָקוֹם לְטִפָּה יְתֵרָה.
<br><br />
עֶשֶׂר הֵנָּה בְּנוֹת-מֶלֶךְ אֲסוּרוֹת בַּתָּאִים הָרְחָבִים,</p>

<p>חֲמֵשׁ מֵאוֹת אַבִּירִים, שִׁשָּׁה-עֶשֶׂר אֶלֶף הַגֹּלֶם,</p>

<p>עוֹד אַרְבָּעִים אֶלֶף – דַּיָּרוֹת עֲדֶן בַּחִתּוּלִים,</p>

<p>וַעֲלָמוֹת אֵין-מִסְפַּר עֲמֵלוֹת בְּשָׂדֶה וְכַוֶּרֶת,</p>

<p>אַחַת הִיא הַמַּלְכָּה הַצְּעִירָה, הַזְּקוּפָה, הַנָּאוָה,</p>

<p>אַחַת הִיא לְכַוַּרְתָּה, בָּרָה הִיא לְאֻמָּתָהּ.</p>

<p>חֲמֵשׁ מֵאוֹת – כָּל זְכוּר הַכַּוֶּרֶת, כָּל בָּחוּר בַּדְּבוֹרִים,</p>

<p>בָּהּ נִתְקָלִים יוֹם יוֹם, אֲוִירָם אֲוִירָהּ יִנְשֹׁמוּ,</p>

<p>אֵינָם מַרְגִּישִׁים בָּהּ כְּלָל, עֵינַיִם לָהֶם וְלֹא יִרְאוּ?</p>

<p>שְׁלֹשָׁה-עָשָׂר אֶלֶף עֵינַיִם מִזֶּה וּמִזֶּה לְכָל אֶחָד,</p>

<p>עוֹלָם וּמְלֹאוֹ הֵן קוֹלְטוֹת וְאוֹתָהּ הַמַּלְכָּה לֹא יִרְאוּ?</p>

<p>גַּם לֹא יַרְגִּישׁוּ בַכַּלָּה וּבְרֵיחָהּ הַנּוֹדֵף, הַמַּשְׁכִּיר,</p>

<p>גַּם לֹא יְרִיחוּן? וְשִׁבְעָה וּשְׁלֹשִׁים אֶלֶף וּשְׁמוֹנֶה</p>

<p>מֵאוֹת כּוּכֵי-הֲרָחָה לִמְשׁוֹשָׁה וּמְשׁוֹשָׁה בְּרֹאשָׁם.</p>

<p>אוּלַי רֵיחַ כַּוַּרְתָּהּ, נִיחוֹחַ שֶׁלָּהּ הַמְּיֻחָד,</p>

<p>הוּא שֶׁמִּצְטָרֵף לְרֵיחָהּ לְהַכִּיר בַּכַּלָּה-בָּאָחוֹת.</p>

<p>רֵיחַ מְיֻחָד, הַמַּזְהִיר מִתּוֹךְ מִשְׁמַעַת שֶׁל דּוֹרוֹת</p>

<p>עַל אִסּוּר זִוּוּג בָּזוֹ, לְשֵׁם שִׁכְלוּל זִוּוּג מִסְתּוֹרִי</p>

<p>זֶרַע בְּזֶרַע לֹא-לוֹ: קָרוֹב לֹא יִקְרַב לְהַפְרוֹת, –</p>

<p>חֹק תּוֹרֶשֶׁת קַיֶּמֶת בְּמַמְלֶכֶת הַחַי וְהַצּוֹמֵחַ.
<br><br />
הֵמָּה בְּאֶמְצַע שָׁמַיִם שׁוֹפֶכֶת בְּשִׁכָּרוֹן שִׁגְעוֹנָהּ</p>

<p>חֻמָּה עַל אֶרֶץ עֲיֵפָה וּמַעֲלָה אֵד – צְעִיף תְּכֵלֶת,</p>

<p>נִתְלֵית עוֹמֶדֶת בַּמָּרוֹם, יוֹקֶדֶת, נְמַסָּה בְּלַהַב,</p>

<p>נִתְלֵית מְבַזְבֶּזֶת אוֹצָרָהּ – אוֹקְיָנוֹס לֶהָבוֹת – הַפָּעַם.</p>

<p>מֵתָה הָרוּחַ בַּשָּׂדֶה, הָאִילָן כִּי עֻלְפֶּה לֹא יִגַּע,</p>

<p>דֵּהֶה-דֵהֶה רָקִיעַ מִלַּהֲבוֹת מְלֶכֶת-שָׁמַיִם,</p>

<p>חִוֵּר וְשָׁמֵם-שְׁאִיָּה לְלֹא סִמָּן קַל שֶׁל עֲנָנָה,</p>

<p>כָּל אֲשֶׁר נְשָׁמָה בְּאַפּוֹ נִסְתַּר מֵחִצָּיו שֶׁל שֶׁמֶשׁ,</p>

<p>אֵל אֱלֹהֵי הַשָּׁמָיִם. מַה-יַאֲבֶר פֶּרֶס וְאֵין טָרֶף?</p>

<p>עָיְפוּ לְחוּמֵי הָרֶשֶׁף, פָּתְחוּ הַפְּרָחִים גְּבִיעֵיהֶם</p>

<p>צְמֵאִים לָאֲוִיר. בַּדְּמָמָה אַךְ שִׁירַת-הַזָּהָב נִשְׁפֶּכֶת,</p>

<p>שִׁירַת הַדְּבוֹרִים אַךְ הִיא, כִּי הִנֵּה לֹא פָסְקוּ מִמְּלַאכְתָּן,</p>

<p>הֵנָּה עֲסוּקוֹת-עֲמֵלוֹת, מְשַׁחֲרוֹת לְאַבְקַת נִצָּנִים,</p>

<p>לְאוֹתוֹ נֶקְטַר-הַצְּמָחִים הַנּוֹעָד לַדְּבָש וְלַדּוֹנַג,</p>

<p>טָסוֹת מִפֶּרַח לְפֶרַח, פּוֹרְשׁוֹת כְּנָפַיִם, – וְהַזְּכָרִים</p>

<p>הוֹזִים נִתְלִים בַּפְּרָחִים מִתּוֹךְ צִפִּיַּת אֲהָבִים.
<br><br />
וּכְשֶׁתַּגִּיעַ הַשָּׁעָה הַגְּדוֹלָה לִמְעוּף נִשּׂוּאֶיהָ</p>

<p>צִפּוֹר לֹא צִיֵּץ בָּעֵץ וְעוֹף לֹא פָרַח בָּרָקִיעַ,</p>

<p>שׁוֹר לֹא גָּעָה בַּכָּר וּנְשִׂיאִים לֹא עָפוּ בַמְּרוֹמִים,</p>

<p>עֵצִים לֹא אָמְרוּ פִטְפּוּטָם, הָאֲוִיר לֹא הִזְדַּעֲזֵעַ,</p>

<p>אוּבָל-מַיִם לֹא דוֹבֵב – כָּל הָעוֹלָם הַגָּדוֹל</p>

<p>שׁוֹתֵק וּמַחֲרִישׁ עַל כָּל בְּרִיּוֹתָיו הַנָּאוֹת, – אָז תֵּצֵא</p>

<p>מִמַּחֲשַׁכֵּי אֲפֵלַת-עַנְבָּר גּוֹסֶסֶת בַּכֵּהֶה.</p>

<p>פַּעַם רִאשׁוֹנָה עֵינֶיהָ נִתְקָלוֹת בָּעוֹלָם הַגָּדוֹל,</p>

<p>סוֹפְגוֹת תְּכֵלֶת מֶרְחַבְיָה וְשׁוֹתוֹת יָרֹק מַרְגִּיעַ,</p>

<p>יֶרֶק שֶׁל אִילָן וָעֵשֶׂב, נִכְווֹת בְּאִשּׁוֹ שֶׁל פֶּרֶג,</p>

<p>כְּשׁוּפוֹת מִוֶּרֶד-הַרְדָּפְנִי אוֹ כֵהוֹת מִלֹּבֶן יַסְמִינִים,</p>

<p>יֵשׁ אֲשֶׁר תָּרֹג יְלַטְּפָהּ בְּלַהֲבוֹ, תְּכֹל-רַךְ יְעוֹדְדֶנָּה,</p>

<p>אוֹ שֶׁהַסָּגֹל לָהּ יִקְסֹם, נוֹסֵךְ עָלֶיהָ הָעַצְלָה.</p>

<p>אֲוִיר שֶׁל שָׂדֶה בָּא נִכְנָס בְּסִמְפּוֹנוֹת רֵיאָתָהּ הַגְּדוֹלָה</p>

<p>וּבִסְבָךְ כָּל קְנוֹקְנִיָּה, הָאֲוִיר הַנָּקִי מִשֶּׁפַע</p>

<p>רֵיחַ כַּוֶּרֶת וְחֻמָּהּ; וְהוֹלְכוֹת הָאוּנוֹת וְגוֹמְעוֹת</p>

<p>גֶּמַע וְגֶמַע עֲמֻקּוֹת עִם נֶשֶׁם אַלְפֵי צִנּוֹרוֹת,</p>

<p>מַצִּית קִלּוּחֵי דָמֶיהָ וּמַתְחִיל הַדָּם מְרַתֵּחַ.</p>

<p>כָּכָה תֵצֵא הַמַּלְכָּה עַל מַדַּף-הַמָּעוֹף, תִּסְתַּכֵּל</p>

<p>בַּאֲשֶׁר סָבִיב לַמְּדִינָה, בָּהּ עֲתִידָה הִיא לִמְלֹךְ, –</p>

<p>הִנֵּה פֹּה אִילָן, שָׁם גָּדֵר, כַּוֶּרֶת מִמּוּלָהּ עוֹד אַחַת,</p>

<p>לְמַעַן לֹא תִשְׁכַּח בְּבוֹאָהּ לְאַחַר מְעוּף-כְּלוּלוֹתֶיהָ.</p>

<p>שׁוּב תִּסְתַּכֵּל: נְכוֹנָה נִצֶּבֶת חֻפָּתָהּ הָרָמָה,</p>

<p>חֻפַּת הַתְּכֵלֶת הַפְּרוּשָׂה אֶל אַרְבַּע רוּחוֹת שָׁמָיִם,</p>

<p>רְקוּעָה-מְתוּחָה אֵין קֶמֶט, אֵין קֶפֶל, אַךְ תְּכֹל שֶׁבִּתְכֵלֶת</p>

<p>מָרוֹם עַל כֹּל, וּלְאֵין גְּבוּל, וְסֶרַח שׁוּלֵי הָאֶרֶג</p>

<p>קֵדְמָה עַל רִכְסֵי הֶהָרִים, נֶגְבָּה עַל קְצוֹת הָעֲרָבָה,</p>

<p>יָמָּה עַל חוֹלוֹת צְהֻבִּים, צָפוֹנָה עַל קַצְוֵי הַשְּׁפֵלָה.</p>

<p>נִצְּבָה הַכַּלָּה-הַמַּלְכָּה, מַשְׁקִיפָה עַל פְּנֵי כֹל וְרוֹאָה:</p>

<p>הִנֵּה בַחוּרֵי הַחֶמֶד נְפוֹצִים עַל פְּנֵי כָל הַכִּכָּר,</p>

<p>כֻּלָּם אַבִּירִים-גִּבּוֹרִים בְּמִבְחַר יְמֵיהֶם וְאוֹנָם,</p>

<p>קַסְדָּה עֲשׂוּיָה פְּנִינֵי-גַמְלוֹנִים נִפְלָאוֹת מַשְׁחִירוֹת</p>

<p>עוֹטְרָה לְרֹאשָׁם הַנָּאֶה, וּשְׁתַּיִם נוֹצוֹת-תִּפְאָרָה</p>

<p>רָמוֹת מִסְתַּעֲפוֹת מַעְלָה, מַרְעִידוֹת מִשֶּׁפַע שֶׁל חַיִּים,</p>

<p>שִׁרְיוֹן קְשֵׁה-דֹפֶן וְשָׁקוּף מְחַבֵּק לַגְּוִיָּה הַצְּעִירָה,</p>

<p>חֻלְצָה הוֹלֶמֶת עֲשׂוּיָה קְטִיפָה צְהַבְהֶבֶת לֶחָזֶה,</p>

<p>פַּרְוָה שְׂעִירָה מְדֻבְלֶלֶת מְתוּחָה מִתַּחַת לַחֻלְצָה, –</p>

<p>הִיא הַחֲשׁוּקָה הָאַחַת, בִּכּוּרֵי אַהֲבָתָם בִּשְׁבִילָהּ,</p>

<p>הֵמָּה מֵעוֹלָם לֹא חִבְּקוּ חֵיק-זָרָה וְלָהּ רֵאשִׁית אוֹנָם,</p>

<p>נִקְבְּצוּ בָאוּ מִכָּל הַכַּוָּרוֹת, לָהּ יִכְמַהּ בְּשָׂרָם, –</p>

<p>נֶפֶשׁ תַּחַת אַהֲבָה לָהּ יִתְּנוּ, אֵלֶיהָ יִנְהָרוּ.</p>

<p>מִי כָמוֹהָ בַּכַּלּוֹת כַּלָּה, שֶׁכֻּלָּהּ חֲשׁוּקָה?</p>

<p>אוֹתָהּ מְחַפְּשִׂים אַדִּירִים, גִּבּוֹרִים רְבָבָה, עֵינֵיהֶם</p>

<p>תָּרוֹת חֲלַל הַשָּׁמַיִם, שֶׁמָּא תִּגָּלֶה הַכַּלָּה.
<br><br />
פִּתְאֹם נִתְּקָהּ מִמְּקוֹמָהּ בְּפֵרוּשׂ כְּנָפַיִם שֶׁל זְכוּכִית,</p>

<p>זוֹרְקָה אֶת עַצְמָהּ כְּלַפֵּי סַפִּיר הַשָּׁמַיִם וְעוֹלָה</p>

<p>מַעְלָה וָמָעְלָה, מִתְנַשְּׂאָה וּכְבָר מְנַסֶּרֶת בַּתְּכֵלֶת,</p>

<p>עוֹלָה שִׁכּוֹרָה מִשֶּׁפַע הָאוֹרָה הַגְּדוֹלָה, הַמַּכְהָה,</p>

<p>תֵּרוֹם שְׁתוּיַת עֲתֶרֶת הָאֲוִיר הַצַּח וְהַבָּשֹׂם,</p>

<p>תִּסַּק עַל כַּנְפֵי אַהֲבָתָהּ – רִאשׁוֹנָה וְאַחֲרוֹנָה בְּחַיֶּיהָ.
<br><br />
אֶפֶס כָּל זְכוּר הַכַּוֶּרֶת כְּבָר רָאָהּ בְּהִנָּשְׂאָהּ מַמְרִיאָה,</p>

<p>הִרְגִּישׁ בַּכַּלָּה הַמַּלְכָּה וּבְכֶשֶׁף כָּל תַּמְרוּקֶיהָ,</p>

<p>וְעָלָה זֶה אַחַר זֶה, מַחֲנֶה כָּבֵד אַחֲרֶיהָ,</p>

<p>נִמְשַׁךְ מֵאֵצֶל הַשִּׂיחַ, הָעֵץ וְהַפֶּרַח וְכָל גִּבְעֹל.</p>

<p>מָקוֹם שֶׁיָּשַׁב שָׁם הוֹגֶה גַּעְגּוּעֵי אַהֲבָתוֹ,</p>

<p>תַּבְנִית צָעִיף שֶׁל סַלְסָלָה גָּדוֹל וְיָקָר, מְרֻקַּם</p>

<p>זָהָב נְקֻדּוֹת נְקֻדּוֹת, מִתְנַפְנֵף-מְרַפְרֵף בָּאֲוִיר,</p>

<p>כָּנָף וְכָנָף לְכָאן, כָּנָף וְכָנָף לְהָתָם;</p>

<p>תַּבְנִית עָב-קַלָּה זְהַבְהֶבֶת, הַגְבֵּהַּ תַּגְבִּיהַּ שָׁמַיְמָה,</p>

<p>כַּאֲשֶׁר תִּהְיֶה בָּעֶרֶב וּלְאַחַר חַמָּה נִסְתַּלְּקָה,</p>

<p>אַחַת יְחִידָה וְשָׁטָה, הוֹלֶכֶת וְכֵהָה בַּשָּׁחַק.
<br><br />
בַּת-קוֹל יוֹצֵאת וּמַכְרֶזֶת, דּוֹבֶרֶת לַזְּכוּר וְאוֹמֶרֶת:</p>

<p>&quot;מִי הַדְּבוֹר אֲשֶׁר תַּשׁ, הַחַלָּשׁ, הַחוֹלֶה בַּמַּחֲנֶה –</p>

<p>יֵרֵד וְיָשֹׁב לְכַוַּרְתּוֹ, פֶּן יֵלֶא וְאַחֵר יַשִּׂיגֶנָּה;</p>

<p>מִי הַדְּבוֹר הַזָּקֵן וּמִי בַעַל-מוּם שֶׁבַּמַּחֲנֶה –</p>

<p>יֵרֵד וְיָשֹׁב לְכַוַּרְתּוֹ, פֶּן יִצְנַח וְאַחֵר יִכְבְּשֶׁנָּה;</p>

<p>מִי הַדְּבוֹר הָרָזֶה מִשֵּׁבֶט דַּל וְאֵין-כֹּחַ –</p>

<p>יֵרֵד וְיָשֹׁב לְבֵיתוֹ, פֶּן יִפּוֹל וְאַחֵר יִקָּחֶנָּה&quot;.</p>

<p>וְיָסְפָה בַת-קוֹל עַל אִמְרָתָהּ: &quot;מִי הַדְּבוֹר אֲשֶׁר יָרֵא,</p>

<p>מִי רַךְ-הַלֵּבָב בַּמַּחֲנֶה – יֵרֵד וְיָשֹׁב וְלֹא יִמַּס</p>

<p>לְבַב כָּל אֶחָיו כִּלְבָבוֹ, כִּי בְחַיָּיו הוּא יִמְהָרֶנָּה,</p>

<p>כַּאֲשֶׁר צִוָּה לוֹ בַּעַל-דְּבוֹר אֱלֹהֵי הַכַּוֶּרֶת!&quot;</p>

<p>עָב קַלָּה מְרַחֶפֶת וְעוֹלָה, מִתְנַשֵּׂאת וְדוֹאָה שָׁמַיְמָה,</p>

<p>עוֹלָה מִתְנוֹצְצָה, כְּאִלּוּ נוֹעֶרֶת טַלְלֵי-זְהָבָהּ;</p>

<p>חֶבֶר אַבִּירִים מְנַסֵּר בַּחֲלַל תְּכֹל-הַתְּכֵלֶת בְּעִקְבוֹת</p>

<p>מַלְכַּת מַמְלֶכֶת-הַדּוֹנַג לְדָבְקָה בָּהּ אַךְ הַפָּעַם.</p>

<p>תַּבְנִית פָּרֹכֶת בַּשַּׁחַק, יָדַיִם מְסוּרוֹת רְקָמוּהָ,</p>

<p>קָבְעוּ בָהּ הַרְבֵּה נְקֻדּוֹת הַזָּהָב הַטָּהוֹר, לְמַעַן</p>

<p>תִּיף בַּהֲדָרָהּ וְהָיְתָה מַשְׁרָה הַשִּׂמְחָה עַל מַבִּיט.</p>

<p>נִקְרְעָה אוֹתָהּ פָרֹכֶת וְצוֹנְחִים קְרָעֶיהָ לְמַטָּה,</p>

<p>מַטְלִית נוֹגַעַת בְּמַטְלִית וּבְנוֹת-קֶרַע נוֹפְלוֹת וְיוֹרְדוֹת,</p>

<p>כְּנוּפְיָה מִתְפָּרְדָה, וְשׁוֹקְעִים אֶחָד אֶחָד אַבִּירִים.</p>

<p>אוּלָם הַמַּלְכָּה, הִיא דוֹאָה, וְסִיעָה קְטַנָּה אַחֲרֶיהָ,</p>

<p>הוֹלְכָה וְדַלָּה – אַךְ טָסָה, לֹא נִשְׁאֲרוּ בִלְתִּי עֲשָׂרָה.</p>

<p>הִנֵּה הַמַּלְכָּה מְאִטָּה מְעוּפָהּ, כְּאִלּוּ מְהַסֶּסֶת&#8230;</p>

<p>אוּלַי הִכִּירָה הָאַבִּיר הַנֶּהְדָּר, הָאַדִּיר בְּכֻלָּם?</p>

<p>הוֹלְכוֹת וְרָפוֹת כְּנָפֶיהָ, עוֹד רֶגַע וְהוּא יַדְבִּיקֶנָּה.</p>

<p>וְהָיָה בְּרֶדֶת הַמַּלְכָּה אֶל מִפְתַּן כַּוַּרְתָּהּ וְרָאוּ</p>

<p>שׁוֹמְרוֹת-הַסַּף וְהִזְדָּרְזוּ וּפִנּוּ לָהּ דֶּרֶךְ לְעָבְרָהּ,</p>

<p>בַּחֲצִי-גֹרֶן נִצָּבוֹת, נִרְתָּעוֹת, מִשְׁתַּחֲווֹת כְּנֶגְדָּהּ.
<br></p>
</blockquote>

<h2 id="חתימה">חתימה</h2>

<h3 id="גַּםאֵלֶּהדְּבוֹרִים">גַּם אֵלֶּה דְּבוֹרִים</h3>

<blockquote>
> <br>  
>... וְעוֹד מַה-לּוֹ אוֹסִיף וְאֹמַר: אָנוּ הַקְּטַנִּים, הַפְּעוֹטִים,

<p>בּוּרִים וְעַמֵּי הָאָרֶץ, אֲנַחְנוּ קָטֹנּוּ-קָטֹנּוּ.</p>

<p>אֵין אָנוּ יוֹדְעִים בֶּאֱמֶת, אֵיךְ לַעֲמֹד בִּפְנֵי הַגְּדוֹלִים.</p>

<p>נָחוּץ לָנוּ פַּטְרוֹן, הָאֶחָד שֶׁיַּמְלִיץ עָלֵינוּ בַּמָּקוֹם</p>

<p>אֲשֶׁר יֵשׁ שָׁם לְהַמְלִיץ: כִּי אָנוּ, טִפְּשׁוֹנִים, דַּלֹּנוּ.</p>

<p>אַשְׁרֵי הֶ&#8220;חָסִיד&#8221;, שֶׁיֵּשׁ לוֹ &#8220;צַדִּיק&#8221; בָּאָרֶץ לְעֶזְרָה,</p>

<p>גְּזֵרָה רָעָה יְכַלֶּה, וּשְׁמֵי-הַשָּׁמַיִם לוֹ נַעֲנִים.</p>

<p>שְׁכֵנַי – הָנֵי &#8220;חוֹחוֹלִים&#8221;, שֶׁהָיְתָה לָהֶם אֵם-קַדִּישָׁה,</p>

<p>לִבָּהּ, לֵב-נָשִׁים, בְּוַדַּאי שֶׁהָיָה מִתְרַכֵּךְ מִדִּמְעָה</p>

<p>אוֹ לְנֵר-שַׁעֲוָה דַקִּיק, שֶׁהָיוּ מַדְבִּיקִים לְמִסְגֶּרֶת</p>

<p>דְּמוּת-דְּיוֹקָנָהּ מִתּוֹךְ אֱמוּנָה רַבָּה וְחַמָּה.</p>

<p>עַל אַחַת כַּמָּה וְכַמָּה שֶׁיֵּשׁ לְכָל אֶחָד מֵאֵלֶּה</p>

<p>גַּם פַּטְרוֹן מִשֶּׁלּוֹ בַּשָּׁמַיִם. שֶׁהוּא בִּשְׁמוֹ יִדְגֹּל.</p>

<p>יוֹם תְּחִיַּת מֵתִים כִּי יָבוֹא, וְכָל הָאִיוַנִּים מִתְכַּנְּסִים</p>

<p>סָבִיב לְאוֹתוֹ אִיוַן, שֶׁנָּתַן הוֹד שְׁמוֹ עַל שֵׁם כֻּלָּם,</p>

<p>קָהָל עָצוּם מְאֹד. וְגַם אוֹתוֹ &#8220;קָדוֹשׁ&#8221; הֶעָלוּב,</p>

<p>אֲשֶׁר אַךְ פַּעַם לְאַרְבַּע שָׁנִים יָחֹגּוּ אֶת זִכְרוֹ</p>

<p>(שָׁנָה מְעֻבֶּרֶת בִּלְבַד), גַּם הוּא יִּזְכֶּה וְיִזְכֶּה בִּשְׁעָתוֹ</p>

<p>לְשִׁפְעַת קַלְגַּסִּין מִשֶּׁלּוֹ – כְּלוֹמַר, רְצוֹנִי לְהַגִּיד:</p>

<p>כָּל הַ&#8220;גּוֹיִים&#8221; לָהֶם מְלִיצֵי-יֹשֶׁר עַל בְּנֵיהֶם.</p>

<p>אוֹתוֹ אַבָּא אַנְטוֹנִי לוֹ הָיוּ פַּטְרוֹנִים נוֹסָפִים:</p>

<p>פְלוֹר וְלַאוְר מְגִנִּים עַל מִכְלְאוֹת צֹאנוֹ וְאֻרְוָתוֹ,</p>

<p>שְׁנַיִם, זוֹסִימָא וְסַבְבַטִי, מְמֻנִּים עַל כָּל הְמִּכְוָרוֹת;</p>

<p>הָיָה מַדְלִיק הַנֵּר כְּנֶגֶד אִיקוֹנִין שֶׁל אֵלֶּה,</p>

<p>נַעֲשָׂה חָבִיב עֲלֵיהֶם&#8230; אֵינֶנִּי יוֹדֵעַ עַד הַיּוֹם,</p>

<p>אִם לִשְׁכֵנֵינוּ הָעַרְבִים גַּם הֵמָּה יֵשׁ לָהֶם קְדוֹשִׁים</p>

<p>מְגִנִּים לְמִכְוְרוֹתֵיהֶם.</p>

<p>אֲנִי, שֶׁאָנֹכִי יְהוּדִי</p>

<p>פָּשׁוּט וְאֵין לִי &#8220;קְדוֹשִׁים&#8221;, וְאֵין לִי אִיקוֹנִין בַּפִּנָּה,</p>

<p>אֶחָד מֵהָנֵי &#8220;חֲסִידִים&#8221; שֶׁל עַרְבוֹת טַבְרִיָּה, אֲשֶׁר</p>

<p>אֵין לָהֶם &#8220;צַדִּיק&#8221; וְאֵינָם מַעֲלִים מִסִּים לֶ&#8220;חָצֵר&#8221;,</p>

<p>כָּל חֲסִידוּתָם עַל אוֹתוֹ סִדּוּר הַתְּפִלּוֹת בְּיָדָם,</p>

<p>וּכְשֶׁהֵם פּוֹנִים אֶל אַבָּא רִבּוֹן-עוֹלָמִים, מְשִׂיחִים</p>

<p>לוֹ דַּאֲגָתָם מִסֵּפֶר הַתְּהִלִּים, מְחִירוֹ שְׁתֵּי פְּרוּטוֹת,</p>

<p>דְּפוּס הָאַחִים וְהָאַלְמָנָה שֶׁבְּוִילְנָה הַבִּירָה הָרְחוֹקָה,</p>

<p>כּוֹרְכִים הֵם אֶת הַדַּפִּים בֵּין אֶצְבַּע לְאֶצְבַּע, וְתֵצֵא</p>

<p>פִּנָּה קְטַנָּה לָהֶם, כְּדֵי לְהִתְיַחֵד עִם קוֹנָם, –</p>

<p>אֵין מְתַוֵּךְ בֵּינֵיהֶם&#8230; אֶלָּא שֶׁשּׁוּב אֲנִי חוֹזֵר:</p>

<p>מִדָּה טְבוּעָה בָאָדָם, לִכְשֶׁהוּא צָרִיךְ לְדַבֵּר,</p>

<p>לַעֲמֹד לִפְנֵי גְדוֹלִים, הָעוֹמְדִים לְמַעְלָה הֵימֶנּוּ –</p>

<p>לִמְצֹא לוֹ גַם מְתַוֵּךְ, לְמַעַן לֹא תִקְשֶׁה מָרוּתָם.</p>

<p>אוּלָם יְהוּדִי כָּמוֹנִי, שֶּׁאֵין לוֹ אֶלָּא זְכוּת אָבוֹת,</p>

<p>עַמֵּי הָאָרֶץ כָּמוֹהוּ, שֶׁקִּיְּמוּ יַהֲדוּתָם בְּשַׁדְמוֹת</p>

<p>טַבְרִיָּה, &#8216;רַבָּתִי&#8217;, בְּפֶלֶךְ &#8220;לֹא חֻפָּה לוֹ וְקִדּוּשִׁין&#8221;, <a href="#fn:74" id="fnref:74" title="see footnote" class="footnote"><sup>74</sup></a></p>

<p>זָקוּק אֲנִי – אוֹי לִי אוֹי! – לְמִישֶׁהוּ תַּקִיף הָעוֹמֵד</p>

<p>לְעֶזְרָה לִי וּבַצָּר.</p>

<p>סָבָא-מַחֲרַשְׁתָּא, לוֹ הָיְתָה</p>

<p>&#8220;קֻפַּת מֵאִיר בַּעַל-נֵס&#8221;; אֲנִי לִי בְּחֶדְרִי מַכְחִילָה</p>

<p>&#8220;קֻפַּת קֶרֶן קַיֶּמֶת&#8221;, יְהֵא פַּטְרוֹן לִי אוּסִישְׁקִין.</p>

<p>פְּרוּטָה וּפְרוּטָה, כְּלוֹמַר: פְּיַאסְטֶר וּפְיַאסְטֶר, שֶׁזּוֹרְקִים</p>

<p>בְּנֶדֶר אוֹ בְלִי נֶדֶר, תִּצְטָרֵף הַפְּרוּטָה לַפְּרוּטָה,</p>

<p>מַעֲשֵׂה אוֹתָן הַדְּבוֹרִים, טִפָּה לְטִפָּה וְגוֹמֵר,</p>

<p>עַד שֶׁתִּצְטָרֵף לְחַלָּה. וְלֹא זוֹ בִּלְבַד, אֶלָּא אֵלֶּה</p>

<p>עוֹשֵׂי רְצוֹנוֹ שֶׁלּוֹ, שֶׁל מְנַחֵם אוּסִישְׁקִין – סָבַרְתִּי,</p>

<p>דְּבוֹרִים חָרוּצוֹת גַּם הֵם. מְזַמְזְמִים הֵם בְּכָל הָעוֹלָם:</p>

<p>פּוֹלִין, אֲמֶרִיקָה, לִיטָא, עַד אַפְרִיקָה חָדְרוּ וְהֹדוּ,</p>

<p>קוֹרְאִים מַכְרִיזִים עַל פְּרוּטוֹת, – עַד שֶׁיָּבִיאוּ הַלָּלוּ</p>

<p>טִפָּה מְתוּקָה אֶל אוֹצַר הַקֶּרֶן פֹּה יְרוּשָׁלַיִם,</p>

<p>תָּבוֹא הַבְּרָכָה עֲלֵיהֶם, וּבְרָכָה רַבָּה עָלֵינוּ</p>

<p>וְעַל כָּל יִשְׂרָאֵל בִּמְהֵרָה בְיָמֵינוּ, אָמֵן וְאָמֵן.</p>

> <br>  
</blockquote>

<p>תל-אביב תש&quot;א</p>

<div class="footnotes">
<hr />
<ol>

<li id="fn:1">
<p>Molasse. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>Mergel. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>Tortiär. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>Brombeere. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>Buchweizen. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>Samerkirsche. <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>Cyclamen. <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>Erdbeere <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p>Salbei. <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p>Wespe. <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>Dasypoda. <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>Prosopis. <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p>Osmia papaveris. <a href="#fnref:13" title="return to body" class="reversefootnote">&#160;&#8617;</a></p>
</li>

<li id="fn:14">
<p>Osmia rubicola. <a href="#fnref:14" title="return to body" class="reversefootnote">&#160;&#8617;</a></p>
</li>

<li id="fn:15">
<p>Osmia bicolor S. <a href="#fnref:15" title="return to body" class="reversefootnote">&#160;&#8617;</a></p>
</li>

<li id="fn:16">
<p>Bombus terrertris. <a href="#fnref:16" title="return to body" class="reversefootnote">&#160;&#8617;</a></p>
</li>

<li id="fn:17">
<p>Bombus agrorum. <a href="#fnref:17" title="return to body" class="reversefootnote">&#160;&#8617;</a></p>
</li>

<li id="fn:18">
<p>Bombus lapidarius. <a href="#fnref:18" title="return to body" class="reversefootnote">&#160;&#8617;</a></p>
</li>

<li id="fn:19">
<p>Mellipona. <a href="#fnref:19" title="return to body" class="reversefootnote">&#160;&#8617;</a></p>
</li>

<li id="fn:20">
<p>בפי ההמון הרוסי – בקבוק&#8211;י&quot;ש שהמונופול עליו היה בידי הממשלה. <a href="#fnref:20" title="return to body" class="reversefootnote">&#160;&#8617;</a></p>
</li>

<li id="fn:21">
<p>כנוי גנאי לאנשי אוקראינה. <a href="#fnref:21" title="return to body" class="reversefootnote">&#160;&#8617;</a></p>
</li>

<li id="fn:22">
<p>משקה קר, עשוי מלחם מחמיץ, חביב על ההמונים ברוסיה. <a href="#fnref:22" title="return to body" class="reversefootnote">&#160;&#8617;</a></p>
</li>

<li id="fn:23">
<p>דבש של פרח השטה. <a href="#fnref:23" title="return to body" class="reversefootnote">&#160;&#8617;</a></p>
</li>

<li id="fn:24">
<p>גוש ברזל <a href="#fnref:24" title="return to body" class="reversefootnote">&#160;&#8617;</a></p>
</li>

<li id="fn:25">
<p>Rostra, את חרטומה של אנית מלחמה היו מצפים בברזל לנגח בו את ספינות האויב. <a href="#fnref:25" title="return to body" class="reversefootnote">&#160;&#8617;</a></p>
</li>

<li id="fn:26">
<p>במלחמת אקטיון (Actium) הכריע אבגוסטוס קיסר את מתנגדיו. <a href="#fnref:26" title="return to body" class="reversefootnote">&#160;&#8617;</a></p>
</li>

<li id="fn:27">
<p>כנראה, שבאחד החרטומים התישבה עדת דבורים, וזה שמש למשורר אמתלה לאמר, שגם כלי&#8211;זינו של האויב מביא ברכה לפי צו שלו. <a href="#fnref:27" title="return to body" class="reversefootnote">&#160;&#8617;</a></p>
</li>

<li id="fn:28">
<p>Unbewegliche Wabe. <a href="#fnref:28" title="return to body" class="reversefootnote">&#160;&#8617;</a></p>
</li>

<li id="fn:29">
<p>Glockenkorb. <a href="#fnref:29" title="return to body" class="reversefootnote">&#160;&#8617;</a></p>
</li>

<li id="fn:30">
<p>Walzenkorb <a href="#fnref:30" title="return to body" class="reversefootnote">&#160;&#8617;</a></p>
</li>

<li id="fn:31">
<p>Bewegliche Wabe. <a href="#fnref:31" title="return to body" class="reversefootnote">&#160;&#8617;</a></p>
</li>

<li id="fn:32">
<p>Dzierson's Stäbchen <a href="#fnref:32" title="return to body" class="reversefootnote">&#160;&#8617;</a></p>
</li>

<li id="fn:33">
<p>Verlepsh Rahmchen. <a href="#fnref:33" title="return to body" class="reversefootnote">&#160;&#8617;</a></p>
</li>

<li id="fn:34">
<p>לוח היוצא מתחת לחלון. <a href="#fnref:34" title="return to body" class="reversefootnote">&#160;&#8617;</a></p>
</li>

<li id="fn:35">
<p>כומר, 256–336, אבי הכפירה בכנסיה (אריאניזם, פעל באנטיוכיה ואלכסנדריה. <a href="#fnref:35" title="return to body" class="reversefootnote">&#160;&#8617;</a></p>
</li>

<li id="fn:36">
<p>Torf. <a href="#fnref:36" title="return to body" class="reversefootnote">&#160;&#8617;</a></p>
</li>

<li id="fn:37">
<p>Schwarmfänger. <a href="#fnref:37" title="return to body" class="reversefootnote">&#160;&#8617;</a></p>
</li>

<li id="fn:38">
<p>Fangbeutel. <a href="#fnref:38" title="return to body" class="reversefootnote">&#160;&#8617;</a></p>
</li>

<li id="fn:39">
<p>Weiselkäfig. <a href="#fnref:39" title="return to body" class="reversefootnote">&#160;&#8617;</a></p>
</li>

<li id="fn:40">
<p>Welselzelle. <a href="#fnref:40" title="return to body" class="reversefootnote">&#160;&#8617;</a></p>
</li>

<li id="fn:41">
<p>Weiselfänger. <a href="#fnref:41" title="return to body" class="reversefootnote">&#160;&#8617;</a></p>
</li>

<li id="fn:42">
<p>Rauchapparat. <a href="#fnref:42" title="return to body" class="reversefootnote">&#160;&#8617;</a></p>
</li>

<li id="fn:43">
<p>Futternapf. <a href="#fnref:43" title="return to body" class="reversefootnote">&#160;&#8617;</a></p>
</li>

<li id="fn:44">
<p>Tränke. <a href="#fnref:44" title="return to body" class="reversefootnote">&#160;&#8617;</a></p>
</li>

<li id="fn:45">
<p>Flasche. <a href="#fnref:45" title="return to body" class="reversefootnote">&#160;&#8617;</a></p>
</li>

<li id="fn:46">
<p>Stichel <a href="#fnref:46" title="return to body" class="reversefootnote">&#160;&#8617;</a></p>
</li>

<li id="fn:47">
<p>Walze, <a href="#fnref:47" title="return to body" class="reversefootnote">&#160;&#8617;</a></p>
</li>

<li id="fn:48">
<p>…..ction (ההערה המקורית קטועה במקור המודפס – הערת פרויקט בן&#8211;יהודה) <a href="#fnref:48" title="return to body" class="reversefootnote">&#160;&#8617;</a></p>
</li>

<li id="fn:49">
<p>Honigschleuder. <a href="#fnref:49" title="return to body" class="reversefootnote">&#160;&#8617;</a></p>
</li>

<li id="fn:50">
<p>Meissel. <a href="#fnref:50" title="return to body" class="reversefootnote">&#160;&#8617;</a></p>
</li>

<li id="fn:51">
<p>Schöpschaufel <a href="#fnref:51" title="return to body" class="reversefootnote">&#160;&#8617;</a></p>
</li>

<li id="fn:52">
<p>Wandschabef. <a href="#fnref:52" title="return to body" class="reversefootnote">&#160;&#8617;</a></p>
</li>

<li id="fn:53">
<p>Spritze. <a href="#fnref:53" title="return to body" class="reversefootnote">&#160;&#8617;</a></p>
</li>

<li id="fn:54">
<p>Drohnenfalle. <a href="#fnref:54" title="return to body" class="reversefootnote">&#160;&#8617;</a></p>
</li>

<li id="fn:55">
<p>אֶבֶן מוֹרָה דֶרֶךְ <a href="#fnref:55" title="return to body" class="reversefootnote">&#160;&#8617;</a></p>
</li>

<li id="fn:56">
<p>Ocker, oxpa. <a href="#fnref:56" title="return to body" class="reversefootnote">&#160;&#8617;</a></p>
</li>

<li id="fn:57">
<p>ענפי עץ יבשים <a href="#fnref:57" title="return to body" class="reversefootnote">&#160;&#8617;</a></p>
</li>

<li id="fn:58">
<p>Saturei. <a href="#fnref:58" title="return to body" class="reversefootnote">&#160;&#8617;</a></p>
</li>

<li id="fn:59">
<p>שם נהר בקרים, שעל מעברותיו נלחמו הצבא האדום והלבן בשנת 1919. <a href="#fnref:59" title="return to body" class="reversefootnote">&#160;&#8617;</a></p>
</li>

<li id="fn:60">
<p>דבורה פראית <a href="#fnref:60" title="return to body" class="reversefootnote">&#160;&#8617;</a></p>
</li>

<li id="fn:61">
<p>ערבות אמריקה הדרומית (ארגנטינה). <a href="#fnref:61" title="return to body" class="reversefootnote">&#160;&#8617;</a></p>
</li>

<li id="fn:62">
<p>חיה שלפני המבול, בתקופת הדיל וביון, באמריקה הדרומית; ממשפחת העצלים הענקיים, שבעה מטר' ארכה. <a href="#fnref:62" title="return to body" class="reversefootnote">&#160;&#8617;</a></p>
</li>

<li id="fn:63">
<p>נהר באמריקה הצפונית. <a href="#fnref:63" title="return to body" class="reversefootnote">&#160;&#8617;</a></p>
</li>

<li id="fn:64">
<p>חיה שלפני המבול, ממשפחת הדיגוזברים (לטאות האימים), 22 מטר ארכה. <a href="#fnref:64" title="return to body" class="reversefootnote">&#160;&#8617;</a></p>
</li>

<li id="fn:65">
<p>Termite. <a href="#fnref:65" title="return to body" class="reversefootnote">&#160;&#8617;</a></p>
</li>

<li id="fn:66">
<p>סיסמַת הצבא הלבן של דֶניקין היתה &quot;אחת ובלתי&#8211;נחלקת, הכונה לרוסיה – единая, неделимая <a href="#fnref:66" title="return to body" class="reversefootnote">&#160;&#8617;</a></p>
</li>

<li id="fn:67">
<p>מקומות שבהם נערכו פרעות ביהודים בידי צבאות דניקין. <a href="#fnref:67" title="return to body" class="reversefootnote">&#160;&#8617;</a></p>
</li>

<li id="fn:68">
<p>Klarinette. <a href="#fnref:68" title="return to body" class="reversefootnote">&#160;&#8617;</a></p>
</li>

<li id="fn:69">
<p>Cornet à piston. Kornett <a href="#fnref:69" title="return to body" class="reversefootnote">&#160;&#8617;</a></p>
</li>

<li id="fn:70">
<p>Harminuica. Zieh&#8211;, Handharmonika. <a href="#fnref:70" title="return to body" class="reversefootnote">&#160;&#8617;</a></p>
</li>

<li id="fn:71">
<p>Tromba.Trompete. <a href="#fnref:71" title="return to body" class="reversefootnote">&#160;&#8617;</a></p>
</li>

<li id="fn:72">
<p>Viola, Bratsche. <a href="#fnref:72" title="return to body" class="reversefootnote">&#160;&#8617;</a></p>
</li>

<li id="fn:73">
<p>Violine. Geige. <a href="#fnref:73" title="return to body" class="reversefootnote">&#160;&#8617;</a></p>
</li>

<li id="fn:74">
<p>לאחר שכבשו הרוסים את דרום&#8211;רוסיה מידי הטטרים, לא היו מקפידין על הנשואין, ובלבד שיתרבה הישוב, ומשום זה קראו לו &#8220;פלך בלי חפה וקדושין&#8221; <a href="#fnref:74" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/9661">https://benyehuda.org/read/9661</a></div></body></html>