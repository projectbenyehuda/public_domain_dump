<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הֶעָנָן</title>
	<meta name="author" content="פרסי ביש שלי / שאול טשרניחובסקי"/>
</head>
<body>

<blockquote>
<p>לִי רְבִיבִים וּתְחִיָּה לַפְּרָחִים בַּצִּיָּה</p>

<p>מִשֹּׁד נַהֲרוֹת אֵיתָן וָיָם,</p>

<p>וּבְחַשְׁרַת הַצְּלָלִים אָלִיטָה הֶעָלִים</p>

<p>הַחוֹלְמִים בְּעֶצֶם יוֹם חָם.</p>

<p>בִּכְנָפַי טַל אוֹרוֹת לְנִצּוֹת נְעוֹרוֹת,</p>

<p>לָרַכּוֹת אַעֲרִיפָה הַטָּל,</p>

<p>בְּהִתְעַטְּפָן בַּצָּמָא אֶל חֵיק הָאֲדָמָה,</p>

<p>עֵת תָּחוּל סְבִיב שִׁמְשָׁהּ בָּעָל.</p>

<p>כִּי, אִם הֲנִיפוֹתִי שׁוֹט בָּרָד בְּהַכּוֹתִי,</p>

<p>יַלְבִּינוּ נְאוֹת דֶּשֶׁא וָכָר,</p>

<p>וְשַׁבְתִּי וְאַמְסֶנּוּ, בִּצְחוֹק אֲשַׁעְשְׁעֶנּוּ,</p>

<p>וְחָדַל הָרַעַם וָסָר.</p>

<p>עַל הָרִים מוּצָקִים אַשְׁלִיגָה מִשְּׁחָקִים,</p>

<p>וְחָרְדוּ אִילָנֵי-עֲנָק,</p>

<p>עַד עַרְשִׂי הִלְבִּינָה, בָּהּ לַיְלָה אָלִינָה</p>

<p>בִּזְרוֹעוֹת סוּפָתִי אֵין-חֹק.</p>

<p>בְּאַרְמְנוֹתַי בַּשְּׁחָקִים יָפֹזּוּ הבְּרָקִים,</p>

<p>וּרְעָמִים יִתְעַנּוּ בָעֹל;</p>

<p>וְרָגַן הָרַעַם, וְשָׁאַג, וְנָהַם,</p>

<p>וְרָעַם – וְנֶחְבָּא הַקּוֹל.</p>

<p>עַל פְּנֵי יָם וְיַבֶּשֶׁת, כְּחֵץ עָף מִקֶּשֶׁת,</p>

<p>יַנְחֵנִי מַנְהִיגִי הָעָז,</p>

<p>אָעוּפָה אַיְשִׁירָה בְּיָם-חַכְלִיל-הַצְּפִירָה</p>

<p>תּוֹךְ גַּלֵּי אַרְגָּמָן וָפָז.</p>

<p>עַל עַרְבוֹת-הַפְּלָאוֹת, עַל מֶרְחַב-גֵּאָיוֹת,</p>

<p>עַל גַּבְנוּן, עַל צוּר וְעַל אֲגָם,</p>

<p>וּבְנַחַל-בְּלִיַּעַל וּבְשֶׁן-סֶלַע יַעַל,</p>

<p>בַּאֲשֶׁר אָנֹכִי הוּא שָׁם.</p>

<p>מִסַּפִּיר-עֲנָנַי אָאִירָה לוֹ פָנַי,</p>

<p>בְּהִפָּרְדוֹ עִם מֵימֵי הַיָּם.</p>

<br />
</blockquote>

<blockquote>
<p>הַשַּׁחַר בַּמְּרוֹמִים כִּי יָבֹא בַדָּמִים,</p>

<p>וּמֻטּוֹת-אֶבְרוֹתָיו בָּאוֹר –</p>

<p>וְהֵעִיב וְעָכַר אַיֶּלֶת הַשָּׁחַר,</p>

<p>וְאֵשׁ עֵינָיו כִּבְרַק מֶטֶאוֹר;</p>

<p>וְצָלַח וְרָכַב עַל שִׁכְמִי הָרָחָב,</p>

<p>כַּנֶּשֶׁר שֶׁיָּטוּשׂ עַל צוּר</p>

<p>עֵת תָּנוּט הָאָרֶץ בִּמְחִתָּה וָפָרֶץ,</p>

<p>וְרָגְזוּ יְעָרוֹת וָשׁוּר.</p>

<p>וּבֵין-הָעַרְבַּיִם מַרְקִיעַ שָׁמָיִם</p>

<p>כִּי נִתַּק אוֹר שָׁנִי וָדָם,</p>

<p>וְנָפְלָה תַרְדֵּמָה, וּמְנוּחָה נָעֵמָה</p>

<p>וְאַהֲבָה כִּי יֶהְגֶּה לֶב יָם –</p>

<p>קַן-רוּחַ אַרְקִיעַ, אֶאֱסֹף כְּנָפַי, אַרְגִּיעַ,</p>

<p>כְּגוֹזָל תָּם יִשְׁלֶה וָנָם.</p>

<br />
</blockquote>

<blockquote>
<p>בְּנֵזֶר אֵשׁ-פְּלָדוֹת הָעַלְמָה צוֹעָדֶת,</p>

<p>לָהּ קוֹרְאִים &#8220;לְבָנָה&#8221; בְּנֵי-אִישׁ,</p>

<p>עַל קְוֻצּוֹת תַּלְתַּלִים פְּעָמֶיהָ מַה-קַּלִּים,</p>

<p>וְחָמְקָה וְעָבְרָה לָהּ חִישׁ.</p>

<p>בִּנְתִיבָה נַעֲלָמָה כִּי תִצְעַד בִּדְמָמָה,</p>

<p>וְשָׁמְעוּ אַךְ בְּנֵי-אֱלֹהִים,</p>

<p>וּבְמֶחֱזַת-רָקִיעַ צְבָא-שַׁחַק יַגִּיהַּ,</p>

<p>הַמֵּאִיר בַּלַיְלָה לַצִּים.</p>

<p>מַה-יִּנְעַם לִי רְאוֹתָם בְּגִיל מִצְהֲלוֹתָם,</p>

<p>בְּהִתְעוֹפְפָם כִּדְבוֹרִים, עַם-פָּז.</p>

<p>כְּשִׁבְרֵי רָקִיעַ הַנַּחַל יוֹפִיעַ,</p>

<p>פָּרֹכֶת-אָהֳלִי עֵת גָּז.</p>

<p>בִּנְהַר-מִשְׁקַע-מַיִם – כָּל כּוֹכְבֵי-שָׁמָיִם,</p>

<p>וְנִבַּט הַסַּהַר הַלָּז.</p>

<br />
</blockquote>

<blockquote>
<p>בְּלַהֲבוֹת הוֹדָהּ כֵּס חַמָּה אֶאְפֹּדָה</p>

<p>וְיָרֵחַ בְּזֵר פְּנִינִים וָאֵשׁ.</p>

<p>הֶהָרִים יִשַּׁחוּ, כּוֹכָבִים יִדְעָכוּ,</p>

<p>כִּי אַאֲבִיר אָנֹכִי כַּנֵּס.</p>

<p>מֵרֹאשׁ צוּר אֲנַסֵּר עַד רֹאשׁ הָרֵי-בָתָר,</p>

<p>כַּנֶּשֶׁר עַל פְּני צוּלַת יָם,</p>

<p>וְהָרִים שָׁתוֹתַי אֶל אַרְבַּע פִּנּוֹתָי,</p>

<p>אֲכַס עֵין הַשֶּׁמֶשׁ הֶחָם.</p>

<p>הַקֶּשֶׁת לִי שַׁעַר-נִצָּחוֹן: בְּסַעַר,</p>

<p>בְּשֶׁלֶג וּבְאֵשׁ אֶחֱלֹף בּוֹ;</p>

<p>וּבְהָמִיר הַצְּבָעִים, יִתְהַפֵּךְ לִרְגָעִים,</p>

<p>וּמַרְאוֹת מַאֲלִיפוֹת דְּמוּת לוֹ.</p>

<p>מִמַּיִם אֶקָּרֵץ, הוֹרָתִי הָאָרֶץ,</p>

<p>שָׁמַיִם – הֵם חָלְצוּ לִי שַׁד,</p>

<p>וּבְלֵב-תְּהוֹם אֶשָּׂגֵב וּבְקִצְבֵי הָרָגֶב,</p>

<p>אֶשְׁתַּנֶּה – וְלֹא אָמוּת לָעַד.</p>

<p>כִּי יֶחְדְּלוּ בְרָקִים, וְיִטְהֲרוּ שְׁחָקִים,</p>

<p>וְיוֹפַע הַחֶרֶס הָעֵר,</p>

<p>וְרוּחוֹת נְעוֹרִים עִם קַרְנֵי הָאוֹרִים</p>

<p>יָקִימוּ אֶת דְּבִיר הָאֲוִיר –</p>

<p>אָנֹכִי אֶתְנַעֵר מִתְּהוֹם יְלֵל-סָעַר,</p>

<p>וְיַחֲלֹף עַל שְׂפָתַי צְחוֹק-רָז,</p>

<p>וּכְנָחָשׁ-בָּרִיחַ מֵחוֹרוֹ, אָגִיחַ</p>

<p>וְאֶהְפֹּךְ הַהֵיכָל הַלָּז.</p>

<br />
</blockquote>

<p>אודיסה, 1898</p>

<blockquote>
<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/13604">https://benyehuda.org/read/13604</a></div></body></html>