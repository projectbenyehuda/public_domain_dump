<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הִרְהוּרֵי עֶרֶב</title>
	<meta name="author" content="שאול טשרניחובסקי"/>
</head>
<body>

<blockquote>
<p>&#8230;אֵין זֶה כִּי אִם מְקוֹם מַחְצַב אֲבָנִים</p>

<p>הַמָּקוֹם מִשֶּׁכְּבָר, וּבְרֹב הַיָּמִים נֻטָּשׁ!</p>

<p>וּכְקִיר-עֲנָק הַשָּׂם מַעֲטֵהוּ סִתְרֵי עָבִים,</p>

<p>וּכְחֶבֶל-הָאֲנָךְ שָׁמַיְמָה יִשָּׂא רֹאשׁוֹ,</p>

<p>יִתְרוֹמֵם פֹּה הָהָר – גַּבְנוּנֵי הָאַרְגָּמָן,</p>

<p>הַמְּלֵאִים הוֹד וְעֹז וְיִפְעָה זָרָה, פִּרְאִית;</p>

<p>וְאַךְ מֵעֵת לְעֵת יַאֲפִילוּ עוֹרְקִים כֵּהִים</p>

<p>וּתְכֻלִּים, כַּעֲשָׁן הַכְּפָרִים טֶרֶם בֹּקֶר,</p>

<p>וּכְתָמִים, אֲשֶׁר עֵין אֲסֻפּוֹת אֵפֶר לָמוֹ,</p>

<p>כָּל רַחֲבֵי זֶה הַקִּיר וּמֶרְחַב הָאַרְגָּמָן –</p>

<p>לְשַׁוּוֹת עָלָיו חֵן שֶׁל תּוּגָה, וְעַצֶּבֶת</p>

<p>וִיגוֹנֵי עוֹלָם זָר.</p>

<p>וּרְגָבִים, רִגְבֵי חָגָא,</p>

<p>כָּל קֶרֶן וְכָל שֵׁן אֲבָנִים פּוֹרְצוֹת, בּוֹלְטוֹת,</p>

<p>כַּעַצְמוֹת הָעֲנָק וּכְגַרְמֵי גָלְמֵי-פַחַד,</p>

<p>שֶׁקָּפְאוּ פִּתְאֹם כָּךְ בֶּאֱחֹז בָּם הַפַּלָּצוּת</p>

<p>וּמְצוּקוֹת הָעֲוִית, וְנִפְסַק חוּט חַיָּתָם.
<br><br />
וְהַשֶּׁמֶשׁ שָׁלַח קַו, וַיִּגַּע בָּאֲבָנִים,</p>

<p>וּכְגַעַת בָּן הָאוֹר וַיְהִי לְדָם הָאֹדֶם&#8230;</p>

<p>אָז נִדְמֶה לִי הַכֵּף וְהִנּוֹ נוֹטֵף דָּמִים,</p>

<p>וְהַדָּמִים יְמוֹגְגוּ צוּר וְרוֹעֲפִים בַּחֲגָוָיו.</p>

<p>וַתְּהִי לְהָר זֶה דְּמוּת שֶׁל שֶׁלֶד לִבְנֵי שַׁחַץ,</p>

<p>עֲרֻם-עֲצָמוֹת וְאֵין לוֹ עוֹר, מִפְלֶצֶת</p>

<p>מִמִּשְׁפְּחוֹת אֱיָל, שֶׁאָפְסוּ מִן אֲדָמוֹת.</p>

<p>מֵעֵבֶר לְאוֹדֶנְוַלְדְּ הַשֶּׁמֶשׁ יַסְתִּיר פָּנָיו,</p>

<p>וַתִּגְבַּר עַב הַצֵּל וַתְּחַיֶּה כָּל הָרְכָסִים</p>

<p>מִדֵּי תִּתְרַכֵּז בָּם וּבְחַגְוֵי שְׁקַעֲרוּרָתָם;</p>

<p>וּסְבִיבַי שַׁלְוַת-יָהּ – וְלֹא נֵעוֹר קוֹל בַּיַּעַר,<a href="#fn:1" id="fnref:1" title="see footnote" class="footnote"><sup>1</sup></a></p>

<p>שֶׁיַּחְדֹּר עַד הֲלֹם, וְעֵין הַנֶּקָּר קָמָה,</p>

<p>וְהַכִּכָּר בַּעֲנָן אַגָּדוֹת וְעוֹלָם-פְּלָאִים&#8230;</p>

<p>וַיְהִי הַיַּעַר עֵר, וָאֶהְיֶה מַקְשִׁיב אָנִי</p>

<p>הַאֵין גַּם אֶחָד בָּא – וְהוּא מִבְּנֵי-הַנְּפִילִים</p>

<p>גִּבּוֹרֵי-הָאֱשׁוּן, וּבְיָדוֹ עֵץ חֲנִיתוֹ,</p>

<p>בָּא דוֹלֵק אַחֲרֵי תְאוֹ וְרוֹדֵף רְאֵם בֶּן-יוֹמוֹ</p>

<p>בֵּין שְׁיָרֵי-יַעֲרֵי-עַד? הֲכִי לֹא דַהֲרוֹת פְּעָמָיו</p>

<p>תָּרֵמְנָה עָבֵי חוֹל, וְעוֹד רֶגַע – וּבַנַּחַל</p>

<p>הֲמוֹן גְּבוּרָתוֹ בָּא, קוֹל פֶּרֶא-גֶבֶר יִקְרָא?&#8230;</p>

<p>אַךְ הֵם, מִסָּבִיב הָס – וּכְקֶדֶם תִּישַׁן אָרֶץ – –
<br></p>
</blockquote>

<div class="footnotes">
<hr />
<ol>

<li id="fn:1">
<p>Neckar&#8211;Steinach, שם נהר באשכנז <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4776">https://benyehuda.org/read/4776</a></div></body></html>