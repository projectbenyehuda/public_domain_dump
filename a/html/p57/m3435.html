<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שִׁיר עַל הַמְּחוֹלְלוֹת</title>
	<meta name="author" content="שאול טשרניחובסקי"/>
</head>
<body>

<blockquote>
<p>וַתֵּצֶאנָה כָּל הַנָּשִׁים אַחֲרֶיהָ בְּתֻפִּים וּבִמְחֹלוֹת: (שמות ט:ו, כ')
<br></p>
</blockquote>

<blockquote>
<p>תֹּף אֶל תֹּף יַבִּיעַ, שָׂח; תֹּף אֶל תֹּף שׁוֹלֵחַ צָו!</p>

<p>הִיא לַתֹּף וְהַתֹּף לָהּ – בְּרִית הַלַּהַב וְהַנִּצָּב.</p>

<p>בַּת אֶל בַּת! כָּל הַבָּנוֹת טוֹפְפוֹת-צָפוֹת בִּמְחוֹל –</p>

<p>סְעָרוֹת שֶׁל יְשִׁימוֹן וּמַעַרְבֹּלוֹת שֶׁל חוֹל.</p>

<p>נִשָּׂאוֹת בִּמְשׁוּבָתָן אֶל מוּל פְּנֵי כָל-הָעֵדָה:</p>

<p>פְּרוּעוֹת&#8230; בְּהַרְמוֹנִיָּה&#8230; שׁוֹק זָקוּף, יָרֵךְ כְּבֵדָה.</p>

<p>קְדֵשׁוֹת בִּקְדֻשָּׁתָן, חֲצוּפוֹת בְּתֻמָּתָן:</p>

<p>שַׁד תּוֹבֵעַ, שׁוֹק מַצִּית דַּם הַבַּעַל-הֶחָתָן,</p>

<p>בְּכִרְכּוּר וּבִמְחֹלוֹת קִסְמֵיהֶן, וְהֵן צָדוֹת,</p>

<p>רֹן-כְּשָׁפִים לָעֲכָסִים, רֹן-תְּבִיעָה לָאֶצְעָדוֹת,</p>

<p>– הוֹי, הַבַּעַל הֶחָסֹן, בַּהֵיכַל בֹּא וְקַדֵּשׁ!</p>

<p>לְכַפֶּיךָ שְׁאֵרִי, קֹר שַׁדִּי בְּאֵשׁ כֶּפֶל אֵשׁ!</p>

<p>– קַרְסֻלִּי זָר לֹא רָאָה, קַרְסֻלִּי הַדַּק, הַתָּם,</p>

<p>אֶחְשְׂפֶנּוּ – זֶה שָׁבְלִי! כִּי אֶתְגַּל לַרְתִּיחַ דָּם.</p>

<p>– זֶרַע דּוֹר קְשֵׁה-עֹרֶף תֵּן, תֵּן לִי זֶרַע דּוֹר אֵיתָן!</p>

<p>יֶחֱמַנִי דוֹד-מִדּוֹד, דּוֹד וּבַעַל וְחָתָן!</p>

<p>– וְהָיָה זַרְעִי קָדוֹשׁ, זְרַע מִשְׁנֵה הַתַּאֲוָה,</p>

<p>בִּקְדֻשָּׁה שֶׁל מִסְתּוֹרִין, בִּתְשׁוּקָה לֹא כָּאֲבָה.</p>

<p>– זְרַע דּוֹר גֵּא וּזְעוּם מֶבָּט כְּתַלְאוּבוֹת מִדְבְּרוֹת סִין;</p>

<p>הָאוֹתוֹת וְהַמּוֹפְתִים הוּא יִרְאֶה – וְלֹא יַאֲמִין.</p>

<p>– דּוֹר יָאֶה לְקִבְרוֹתָיו בְּמִדְבַּר צוּלוֹת-חוֹלוֹת,</p>

<p>עַל קִבְרוֹת-הַגַּאֲוָה הֶסְפֵּדִים לְלֹא קוֹלוֹת.</p>

<p>– דוֹר יָאֶה לְמִיתָתוֹ, מֵת בְּאֶרֶס עֲכָנִים,</p>

<p>נְחָשִׁים שְׁלִיחֵי-אֵלִים, דּוֹר בַּרְזֶל וַאֲבָנִים!&quot;</p>

<p>הֵן טָסוֹת, וּשְׁרִירֵיהֶן הֵם תּוֹבְעִים צוּקַת-חֲבוֹק,</p>

<p>קֶמֶט כָּל-מְעִיל קוֹרֵא, וּבְרִמְזֵי רְמָזָיו הַשּׁוֹק.</p>

<p>אִמָּהוֹת שֶׁל שְׁבָטִים, אִמָּהוֹת קְדוֹשׁוֹת שֶׁל עָם.</p>

<p>מְקִימוֹת חֵיל רִבְבוֹתָיו בְּתַאֲוָה וּבַעֲיָם.</p>

<p>מַזְרִיעוֹת לַעֲתִידוֹת וּלְנִצְחוֹן יוֹם אַחֲרוֹן,</p>

<p>דּוֹר עוֹמֵד בָּאֵשׁ וָדָם, בַּמִּדְבָּר וּבַשָּׁרוֹן,</p>

<p>דֵּי סֵיפֵי הַלִּגְיוֹנוֹת, לַמְּדוּרוֹת, לָאוֹפַנִּים,</p>

<p>וּלְקִבְרוֹת חַיִּים&#8230; יַלְאֶה תַּלְיָנִים וְחֵיל מְעַנִּים;</p>

<p>דֵּי לוֹעוֹת כְּפִירֵי-מִדְבָּר וְחָלָל עַל הַחוֹמוֹת,</p>

<p>וּלְהַשְׂבִּיעַ חֹד סַכִּין וּלְמַלֵּא פִי-תְהוֹמוֹת.
<br><br />
נִשָּׂאוֹת בִּמְשׁוּבָתָן אֶל מוּל פְּנֵי כָל-הָעֵדָה</p>

<p>אִמָּהוֹת שֶׁל שְׁבָטִים: שׁוֹק זָקוּף, יָרֵךְ כְּבֵדָה.</p>
</blockquote>

<br>  

<p>תל-אביב 1936</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/3435">https://benyehuda.org/read/3435</a></div></body></html>