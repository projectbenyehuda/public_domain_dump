<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קוּמָה אֱלֹהִים עֶזְרָתָה לִּי</title>
	<meta name="author" content="אברהם אבן עזרא"/>
</head>
<body>

<p>(זולת (לפורים)</p>

<blockquote>
<br />

<p>קוּמָה, אֱלֹהִים, עֶזְרָתָה / לִּי, וַעֲנֵה בַּצָּרָתָה!</p>

<br />

<p>אַכְזָר, אֲהֵבוֹ אָבִיהוּ,</p>

<p>רַע יַחֲשֹׁב עַל אָחִיהוּ,</p>

<p>צַיָּד – וְצָדָהוּ פִיהוּ,</p>

<p>אָכַל עֲדָשִׁים גַּם שָׁתָה, / אָז הַבְּכוֹרָה נִכְרָתָה.</p>

<br />

<p>בּוֹגֵד לְצוֹדֵד עֵת לֶכְתּוֹ,</p>

<p>נִתְחַכְּמָה לּוֹ יוֹלַדְתּוֹ,</p>

<p>וּלְאָב, בְּטֶרֶם בּוֹא עִתּוֹ,</p>

<p>מַטְעָם וְלֶחֶם עָשָׂתָה, / אָז הַבְּרָכָה נִשְׁחָתָה.</p>

<br />

<p>רָצָה לְהַרְאוֹת הַדְרָתוֹ</p>

<p>מֶלֶךְ לְשָׂרֵי מַלְכוּתוֹ,</p>

<p>אָז, בַּעֲבוּר יֵין שִׂמְחָתוֹ,</p>

<p>אֶסְתֵּר גְּבֶרֶת הָיָתָה, / כִּי לָהּ מְלוּכָה יָאָתָה.</p>

<br />

<p>הָמָן, צְפִיעַ אִישׁ שָׂדֶה,</p>

<p>נַפְשׁוֹת בְּנֵי אֵל חַי צוֹדֶה;</p>

<p>לוּלֵי יְיָ הַפּוֹדֶה –</p>

<p>חִטָּה זְרוּעָה נֻכָּתָה, / כֶּרֶם נְטוּעָה שָׁת בָּתָה.</p>

<br />

<p>מֶלֶךְ בְּעֹצֶם אַהְבָתוֹ,</p>

<p>אָז עִם הֲדַסָּה בִּשְׁתוֹתוֹ</p>

<p>יֵין תַּעֲנוּגִים תּוֹךְ בֵּיתוֹ –</p>

<p>יַיִן לְצוֹרֵר הִשְׁקָתָה, / הִיא כוֹס מְלֵאָה חֶלְאָתָה.</p>

<br />

<p>בַּת צָעֲקָה: ׳זֶה הַנִּבְזֶה</p>

<p>חָשַׁב אֲשֶׁר דָּמִי יַזֶּה!׳</p>

<p>מֶלֶךְ, בְּעֵת שָׁמְעוֹ כָּזֶה,</p>

<p>חֵמָה בְּלִבּוֹ עָלָתָה, / בּוֹ אֵשׁ קְנָאוֹת נִצָּתָה.</p>

<br />

<p>שׂוֹנֵא בְּבֵיתוֹ כִּי נִתְלָה –</p>

<p>נוֹדַע לְדוֹר וָדוֹר סֶלָה,</p>

<p>כִּי מַעֲשֵׂה שַׁדַּי נִפְלָא;</p>

<p>כִּי עֹז לְגוֹלָה נִגְלָתָה, / מֵרִבְבוֹת קֹדֶשׁ אָתָא.</p>

<br />

<p>לָבְשׁוּ כְּלִמָּה כָּל זָרִים,</p>

<p>כִּי עַם יְיָ רֹאשׁ הֵרִים,</p>

<p>עָשָׂה כְחֶפְצוֹ בַּצָּרִים,</p>

<p>פּוֹרֵר בְּיוֹם פּוּר פּוּרָתָא, / וּמֵת וְנִסְפָּה אַסְפָּתָא.</p>

<br />

<p>מִשְׁתֶּה בְּכָל שׁוּשָׁן הָעִיר,</p>

<p>נִתְלוּ יְלִידֵי אִישׁ שָׂעִיר;</p>

<p>עִמָּם גְּוִיַּת הַצָּעִיר</p>

<p>עַל עֵץ, בְּעֵת שֶׁהוּשָׁתָה – / אָרוֹךְ כְּמוֹ וָיו וַיְזָתָא.</p>

<br />

<p>וַיִּכְתְּבוּ זֹאת בִּמְגִלָּה,</p>

<p>לִהְיוֹת לְשֵׁם גַּם לִתְהִלָּה,</p>

<p>מוּסָר לְכָל אַנְשֵׁי כִסְלָה;</p>

<p>שׁוֹמְעֵי דְבַר בֶּן הַמְּדָתָא – / תִּפֹּל עֲלֵיהֶם אֵימָתָה.</p>

<br />

<p>רַבּוּ לְפָנִים עֵדֶיךָ,</p>

<p>כִּי כָל חֲמַת אִישׁ תּוֹדֶךָ;</p>

<p>שׁוּב נָא וְשָׂא עֹז יָדֶיךָ,</p>

<p>וּשְׁבֹר כְּמוֹ עֵץ עַוְלָתָה – / אַךְ לִי תְהִי לִישׁוּעָתָה.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/18842">https://benyehuda.org/read/18842</a></div></body></html>