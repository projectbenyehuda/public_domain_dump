<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לרב אברהם יצחק הכהן קוק</title>
	<meta name="author" content="זאב ז'בוטינסקי"/>
</head>
<body>

<blockquote>
<br />
</blockquote>

<h2 id="יוםגאלחתמוזתרפט">יום ג&#8216;, א&#8217; לח' תמוז, תרפ&quot;ט</h2>

<p><strong>פרטי</strong></p>

<p>לכבוד</p>

<p>הרב הגאון מר יצחק הכהן קוק</p>

<p>משרד הרבנות הראשית,</p>

<p>ירושלים</p>

<blockquote>
<br />
</blockquote>

<p>אדוני הרב הנכבד והנעלה!</p>

<p>תודה לו על מכתבו מיום זה, ועל יחסו המלא שימת לב אל העיתון &#8220;דאר היום&#8221;.</p>

<p>טלפנתי למערכת, והסבירו לי משם כי אמנם באה ידיעה ע&quot;ד
הכנסיה המוקדשת למשמרת השבת, אבל רק בקיצור נמרץ, וזה אך ורק מפני שהמאורע
החשוב הזה קרה בימי הרעש והקדחת של הבחירות לקונגרס.</p>

<p>המערכת מבטיחה לי שכעת יופיע דו&quot;ח יותר מפורט.</p>

<p>מה שנוגע לחלק האחרון של מכתבו החביב, אתכבד להעיר, כי
בהסתדרות &#8220;ברית טרומפלדור&#8221; יש חוק האוסר על חבריה כל מעשה של חילול שבת
בפרהסיא, והחוק זה הוקבע עוד לפני בואי לארץ, ועד היום לא הגיעה לאוזני שום
תלונה בנידון זה.</p>

<p>בהזדמנות כתבי את המכתב הזה, הייתי רוצה לקרוא את תשומת
לבו של אדוני הרב הראשי אל העניין של תעודות הזהות לבוחרים מעדת הקוּרדים,
אשר יצר כל כך הרבה סכסוכים בזמן הבחירות. הסיבה העיקרית של הסכסוך היא
הסירוב של ועדת הבחירות להכיר ברבני העדות בתור אלה שיש להם יפוי־כוח לחתום
על תעודות זהות, בעת אשר גלוי וידוע לכל שלקורדים האלה אין כל מגע עם
אינסטנציות אחרות, והאיש הרשמי היחידי המכיר אותם הוא רב עדתם. מאוד
הצטערתי ותמהתי כשנודע לי כי המתנגדים היותר חריפים להכרת חתימתו של רב
העדה היו באי־כוח הסתדרות המזרחי. הענין הזה יבוא לפני בית הדין של
הקונגרס, ואני מפחד שגם שמה יוסיפו באי־כוח המזרחי לשלול את זכותם של רבני
העדות לחתום על תעודות זהות.</p>

<p>בכבוד גמור</p>

<p>ז. ז&#8217;בוטינסקי</p>

<blockquote>
<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/44459">https://benyehuda.org/read/44459</a></div></body></html>