<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לר' חיים נחמן ביאליק</title>
	<meta name="author" content="נחום סוקולוב"/>
</head>
<body>

<p>חובר לשבחו של ביאליק, לרגל נסיעתו להשתתף במגבית א&#8220;י באמריקה ונקרא ע&#8221;י
המחבר בנשף קבלת הפנים לכבוד המשורר.</p>

<blockquote>
<br />
</blockquote>

<p><strong>[א]</strong></p>

<blockquote>
<br />
</blockquote>

<p>בחדר משכיתו משורר ישב ספון-רעיונות</p>

<p>בקודש הקדשים, מעיין מפכה חזיונות,</p>

<p>מקום שם הוא אורג שיריו, ורוקם מטווה זהבו</p>

<p>מצלילי מיתרי כינורו, הם נימי לבבו.</p>

<p>— צמצום השכינה, שלווה, דומיה ערבה! —</p>

<p>והוא נשען על שולחן עבודתו — המכתבה</p>

<p>עשוי עץ שחום ועטוף רדד ירוק הדף</p>

<p>עליו קולמוס ונייר, דבק וקרס וחף.</p>

<p>וכלי נשק: עט-נוצה כליבנת שלג</p>

<p>תיטוף אגלי בדולח &#8220;ותלד את פלג&#8221;,</p>

<p>תזרום גשמי ברכה, תמטיר טללי שחקים,</p>

<p>תשפוך נהר די-נור, תְסָער משברי ברקים.</p>

<p>אך הפעם אל טל; הנוצה תנוח,</p>

<p>חרש יושב המשורר, החלון פתוח;</p>

<p>שבת ניד עט, פסק המן,</p>

<p>מעיין השירה נכלא רגע, לא ירונן.</p>

<blockquote>
<br />
</blockquote>

<p><strong>[ב]</strong></p>

<blockquote>
<br />
</blockquote>

<p>חוצה מביט המשורר בעינים קמות,</p>

<p>שם עדת ציפורים אומללות, רפות, נדהמות</p>

<p>חופשות ניצי שלכת ומקוששות שבבים</p>

<p>לבנות הקינים לאפרוחים הנאהבים</p>

<p>הרועדים מקור, התועים בלי כנפיים,</p>

<p>השואפים צל מנוח ונכספים לחום וחיים.</p>

<blockquote>
<br />
</blockquote>

<p>אז יתגעש לב המשורר, וקפץ ופנה</p>

<p>אל קסת הסופרים, לנוצה הלבנה</p>

<p>ותפשה בחמתו, שיסע לכפיסים</p>

<p>ובדיה ושערה ימרוט לרסיסים</p>

<p>ובצחוק חן על שפתיים ובאור פנים</p>

<p>יקרא: “ציפורי עדני, קחו את כנף הרננים</p>

<p>אספו חלקיה, כל מוץ, כל נים משהו</p>

<p>(היא לא תינשא לשיר שירה רמה מזו!),</p>

<p>שוטו ולקטו, ומהרו, בנו את הקינים</p>

<p>והצילו את הטף מנדודים, מצנינים!”</p>

<blockquote>
<br />
</blockquote>

<p><strong>[ג]</strong></p>

<p>ונאלם דום השולחן, שכול-עט, חדל-כהונתו,</p>

<p>ובחלון שם עומד בעלו מלוא קומתו,</p>

<p>זורה אבק הנוצה, ממלא כל חלל האויר.</p>

<p>מסביב לו מקהלות ציפורים יוצאות בשיר.</p>

<p>כל קורט, כל קיסם ומוץ מצרפות למניין</p>

<p>ובשמחה וצהלה הן מתכוננות לבניין,</p>

<p>והנוצה קרועה, פורחת בכל נים וסיב</p>

<p>ועל מצח המשורר כתר הזיו;</p>

<p>הינחם השלחן, אל תאבל, לא עת ספוד,</p>

<p>ישוב אליך בעלך, וחידש כוח והוד!</p>

<blockquote>
<br />
</blockquote>

<p>כי ישחו בנות השיר ונדמו עד ארגיעה,</p>

<p>אמנם נסתם החזון, קשה הדומיה,</p>

<p>אבל אין דבר! החסרון להימנות ביתרון חן</p>

<p>בבוא עת רצון, ונבנה, האח! נבנה הקן!</p>

<p>וזכרו: מסורת היא לנו, כוחנו לאלוה,</p>

<p>צדיק מחלק פירורים משולחן גבוה,</p>

<p>והגאון העברי איננו נציב קרח רם,</p>

<p>אך איש עניו וחונן, מעורב בדעת עם העם,</p>

<p>כי אמנם רב כתרים גאון מהולל בתשבחות,</p>

<p>אבל &#8220;הטוב והמיטיב&#8221; היא המעולה בברכות.</p>

<blockquote>
<br />
</blockquote>

<p><strong>[ד]</strong></p>

<blockquote>
<br />
</blockquote>

<p>למשורר צדיק זה, בזיו נדיבות זורח,</p>

<p>בחזוני דימיתיך היום, יקר אורח!</p>

<p>על כינורך, אצבע אלהים פורטת הגיון,</p>

<p>אתה מושל הר זמר, שר היכל החזיון;</p>

<p>מלאכים בעטך, משיקי כנפים</p>

<p>ועל מצחך זרי הדסים, זוהר קרנים;</p>

<p>רצפה לך מהמזבח ואוצרות כוכבים,</p>

<p>אף תוכחות חימה מתנחשלות בחזיזי להבים,</p>

<p>ורקמת אש דמיונך, ביפי פתלתולי פלדות</p>

<p>אתה רוקע לעינינו כאברת עוף אגדות.</p>

<blockquote>
<br />
</blockquote>

<p>בך הומה הד התפילות ששפכו מאז האבות,</p>

<p>תפילות העתיקות, הכתובות בדם לבבות,</p>

<p>שחדרו לתוך השיש של עמודי נצח</p>

<p>בפרסות ברזל של ענות נפש ויסורי רצח;</p>

<p>אתה הדמעה הבוערת, גואל הדם!</p>

<p>נורא אתה כשר הרעמים, בקומך למשפט עם;</p>

<p>כסוער ים זועף במיתרי כנורך הרעש,</p>

<p>השולח ברקים כלָבּה היוצאת מהרי געש,</p>

<p>התובע עלבון בקול קורע שמים,</p>

<p>רמוס תנין ועשות שפטים באלוהי מצרים.</p>

<blockquote>
<br />
</blockquote>

<p><strong>[ה]</strong></p>

<blockquote>
<br />
</blockquote>

<p>נפשך נחל-רזים עם נבכים ומעמקים</p>

<p>שבו טובעו מקדם קדמתה כרכים,</p>

<p>אשר מצה כל עבי האופל ורעל הסמים</p>

<p>מן הביצות והכבול, הגבאים והאגמים;</p>

<p>ולילות יאוש סתיו, ללא כוכב, טבועי עופרת</p>

<p>(רק עששית כאבוקת שדים שהבהבת-מעוורת)</p>

<p>פעפעו לתוכו צער צורב וכאב עולמים,</p>

<p>בכל זאת בהיר הנחל וגליו כזוהר השמים,</p>

<p>זך כבדולח, קל ופזיז, עוטה צבעונים,</p>

<p>לקובעת ירדו השמרים של כוס היגונים!</p>

<blockquote>
<br />
</blockquote>

<p>עליז וחפשי המשורר, ולו רוך כרצפת הפרחים,</p>

<p>לא עממוהו בגלות הסמרטוטים והמלחים,</p>

<p>הגיטו לא קיצץ כנפיו, אך נפל שבע</p>

<p>וקם! בן הנשרים, מקורב למלכות הטבע,</p>

<p>עושה דרכו במעמקי היצירה לפני ולפנים,</p>

<p>מקשיב לחש האדמה, לבלוב עצי עדנים;</p>

<p>לו רומז הכוכב והעב, הקריץ והשפרפר;</p>

<p>רעיפת הטל ורפרוף הציפור והפרפר;</p>

<p>הוא מלא עוז חיים ויפי ורוח היצירה</p>

<p>ובמקהלה הכל סביב עונים לו הד שירה.</p>

<blockquote>
<br />
</blockquote>

<p>ויהי ששון ושמחה לשארית מחנה יהודה,</p>

<p>כי נתן פאר חדש לשפת ציון השדודה</p>

<p>באספקלרית אורו פלאים וקסם יפי גוונו,</p>

<p>בדמדום תכלתו, לובן ספיריו, ברק ארגמנו;</p>

<p>שפה עתיקה ורעננה, צלולה וצרופה,</p>

<p>מביעה כל הגה, בשלש-עשרה נפות מנופה,</p>

<p>לא ניב מעוך ורצוץ של המקוששים במילונים,</p>

<p>לא ענן מליצות סרות טעם בלשון המטטרונים,</p>

<p>כי מבית-מדרש בא, דומה, מהוולז&#8217;ונים,</p>

<p>קרא ושנה, ובחדשו מלים נזהר מקמשונים,</p>

<p>ותיזל אמרתו כטל, וכמו ממור הלך</p>

<p>ויצא שמו לתהילה, ויהי בשירה מלך!</p>

<blockquote>
<br />
</blockquote>

<p><strong>[ו]</strong></p>

<blockquote>
<br />
</blockquote>

<p>ויהי כי הקיפו הימים, ומשוררנו החביב</p>

<p>עלה, תהלה לאל!, מן הגולה, והוא בתל-אביב</p>

<p>ביקש לישב בשלווה, שם ביתו ורחובו,</p>

<p>כונן מיתרי כינורו לשלם את חובו,</p>

<p>להשמיעני מציון את מבחר השירים,</p>

<p>גם מאסף ועורך, בורר כתבים ומכין &#8220;דבירים&#8221;</p>

<p>ונאמר אליו: תלה-נא הכנור על ערבים!</p>

<p>והנח לרגע העט, הספרים והכתבים!</p>

<p>סליחה! לא רצינו להפריעך ממעשיך,</p>

<p>אך עת לעשות לשם – הפרו שיריך!</p>

<p>ויקם ויסע, והנה הוא בתוכנו,</p>

<p>נאזר בגבורה ועומד בשורה – למלחמתנו</p>

<p>מה&#8220;פרנס&#8221; ירד פיטן לעזור ב&#8220;דריוו&#8221;,</p>

<p>עוד מעט יעשה נפלאות, ילהיב מוח ולב.</p>

<blockquote>
<br />
</blockquote>

<p><strong>[ז]</strong></p>

<blockquote>
<br />
</blockquote>

<p>הנה זמר בלי מלים, הללויה של יצירה!</p>

<p>הנה ההמנון של מעשים, השירה!</p>

<p>הנה ספר בראשית, עשוי בידיים עמלות!</p>

<p>שיר שכולנו חייבים לשיר במקהלות,</p>

<p>האסטניסים והמתפנקים, בני העליה,</p>

<p>אצילי רעיון, צנועי רוח – לעולם העשיה!</p>

<p>הניחו הסינקליטין, מה לכם דמדומים וסוד?</p>

<p>הלעולם נרדף רוח, ולא נכונן לנו יסוד?</p>

<p>החרש והחושב והחוקר בכל עניין!</p>

<p>כל אשר נגע אלהים ללבו – לעבודה, לבנין!</p>

<p>כשישראל טובעים בים אין שירה אחרת</p>

<p>בלתי אם: עַם בּנֵה, החזר לישנה העטרת!</p>

<blockquote>
<br />
</blockquote>

<p><strong>[ח]</strong></p>

<blockquote>
<br />
</blockquote>

<p>יש שאני שב אחרי חצות לילה מן האספה</p>

<p>בראש סחרחר, בעצבים נרגזים ובנפש עייפה</p>

<p>(אותי תיקנו חצות ואני מפגין בלילות תפילתי), אתהפך על משכבי, ולא אנום את
שנתי.</p>

<p>כי צלמי מגור, שמראיהם מקריש את דמי</p>

<p>הולכים ונמשכים בשורות-שורות, לא יתנו דמי לא צוק הגלות ותמונות מחיי
העצבים</p>

<p>שראינו יום-יום, בשבתנו אל עקרבים:</p>

<p>לחיים מקומטות, שקערורות, משוקעות,</p>

<p>עיניים עמומות, מוקפות תכלת-טבעות,</p>

<p>צפודי עור, נפוחי כפן, נרמסים ושדודים</p>

<p>בלי נחלה, מחיה ומעמד, שבעי קלון ונדודים.</p>

<blockquote>
<br />
</blockquote>

<p>אך תמונות אחרות: מלבלבים ציצי תחיה!</p>

<p>פלגי עבודה חדרו וישקו את הציה!</p>

<p>חלוצים אמונים עלי תולע מחבקים אשפתות,</p>

<p>ובאו ונחו כלם בנחלי הבּתות –</p>

<p>שמחים ביסורים, וכבר יש ניר וביכורי פירות,</p>

<p>שלהבות תקווה נלחמות לקיומן, מפרפרות:</p>

<p>חינוך, שפה, חקלאות, תעשיה, מעט זכויות,</p>

<p>זרעם בם לצמוח, ברבות העם בעליות,</p>

<p>וכוח אין! ותלונה כיללת חשאין בנשף</p>

<p>נוזלת אט, אנחת חלושה איומת קשב</p>

<p>וצליל לה אחד: הבו התקציב בלי נכיון!</p>

<p>פן יכשל הכוח, ונחרץ כליון&#8230;</p>

<blockquote>
<br />
</blockquote>

<p>אז ייהפך לאבן הכר שלמראשותי</p>

<p>וזרם קפאון שוטף חולף בכל עצמותי</p>

<p>ובמחול פרא מרקדים לעיני קורטי שביבים</p>

<p>שדות ופרדסים, משתלות ושרברבי ביבים,</p>

<p>ובתי מרפא ובתי-ספר, הוי, סגורים,</p>

<p>וחשמלים נדעכים, והכבישים מלאים הדורים</p>

<p>ומחוסרי עבודה מתלבטים הנה והלום,</p>

<p>ואיקץ, ואני טבול זיעת קור, והנה חלום!</p>

<p>ולבוקר, פג פחד הלילות, עת מלאכה!</p>

<p>אסיפות וסעודות חדשות, כל המרקחה!</p>

<p>שוא יעלה שועל בחומה, שוא לפרוץ ייוָואֵל —</p>

<p>איתן הצור, לא ישקר נצח ישראל;</p>

<blockquote>
<br />
</blockquote>

<p><strong>[ט]</strong></p>

<blockquote>
<br />
</blockquote>

<p>ברוך בואך, ציר ארצנו, נכבד אורח!</p>

<p>משורר רב מתנות מאלהים, רענן, פורח!</p>

<p>לא פנים חדשות אתה במחנה אחיך,</p>

<p>שמך מקשקש כפעמון באזני קוראי שיריך</p>

<p>ונודף כאפרסמון גם לאף יודעי התרגומים,</p>

<p>אף כי נמר הריח – בין ישראל ללאומים!</p>

<p>גם אשר לא מקרא ולא תרגום –רצויה כוונתם</p>

<p>לתת כבוד וגדולה לעמם ושפתם.</p>

<blockquote>
<br />
</blockquote>

<p>ורבים מעמי הארץ מתיהדים ביניהם,</p>

<p>כי נפל פחד שפתנו וספרותה עליהם,</p>

<p>והתנבאו גם הם במחנה בתום לב ושלהבת יה</p>

<p>ומתוך שלא לשמה יבואו לשמה.</p>

<blockquote>
<br />
</blockquote>

<p>יודעים להכין חגים בעולם זה של צעקנות,</p>

<p>של פזיזות ופומבי ובולמוס של סקרנות,</p>

<p>של בעלי ה&#8220;ישתקשקון&#8221; וכרוזה קורא בחיל,</p>

<p>ששם כל יום פרשה סתומה בלי קשר ופתיל</p>

<p>עם התמול והשלשום, כטעם המראות הנעות,</p>

<p>ומנסר גלגל הקיקיונות והמודעות</p>

<p>וההידור למראה עין, כחל ופירכוס וסרק</p>

<p>וקולי הקולות של יערות אילני סרק;</p>

<p>אבל דע: לא אלה בעבועי סיר הנפוח,</p>

<p>הם תוכן עולם זה, בלי היות בו חיי רוח,</p>

<p>לא זה, משורר אורח, משפט חגנו,</p>

<p>אך קדוש באמת היום הזה לשפתנו!</p>

<blockquote>
<br />
</blockquote>

<p>יש פה אוצרות של רוח לאום ואורה,</p>

<p>של דעת שפתנו ורוך ורגש והשפעת התורה,</p>

<p>רוח ציון אדירה, תקווה ואימון ותום,</p>

<p>אחווה ורעות, אצילות ונדיבות, קושט וחום</p>

<p>יש ויש! אלא שהם מייחלים עוד לרוח המעורר,</p>

<p>זאת תעודתך, המאיר, המלהיב, המשורר!</p>

<p>צער הגלות אתה במצבועך תיארת,</p>

<p>ששון ישענו בציון אתה בכינורך שרת,</p>

<p>כל מלה מפיך תעודד, תפיץ אור, תרים,</p>

<p>כי חותם תכנית אתה, אף בלי אומר ודברים,</p>

<p>בעדך ידברו כל שיריך, תלהיב מגילת האש,</p>

<p>כולך שאגת-איתנים אדירה — לך רש!&#8230;</p>

<p>למשורר יליד דמיוני דמיתיך נדיב חן!</p>

<p>כי תעזור ברוח גאונך לבנות לעמך הקן.</p>

<blockquote>
<br />
</blockquote>

<p>ניו-יורק, ט&#8220;ו בשבט תרפ&#8221;ו [1926]</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/12961">https://benyehuda.org/read/12961</a></div></body></html>