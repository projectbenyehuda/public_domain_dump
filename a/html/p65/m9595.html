<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שְּתֵּי הָרוּחוֹת</title>
	<meta name="author" content="יחיאל יוסף לבונטין"/>
</head>
<body>

<p>אני מתהפך מצד לצד על ערשי, ערש דוי: מה קשה עלי הנשימה!&#8230;</p>

<p>אני מביט אל החלון הפתוח.</p>

<p>קרני הירח העגום חודרות אל חדרי ומזהירות בכתמי-כסף על השמיכה.</p>

<p>קפואים עומדים האילנות השתולים על יד החלון וענפיהם מורדים בלי נוע כמאובנים.</p>

<p>אין ניד, אין תנודה&#8230;</p>

<p>אני מתאמץ לנשום מעט אויר להקל את נשימתי, את לחץ לבי – ואין&#8230;</p>

<p>ואתחנן אל אלוהים לאמור:</p>

<p>אנא אלי, אל הרוחות, ראה נא בעניי! שלח נא את רוחך הטובה לשובב נפשי הנלאה&#8230;</p>

<p>נרדמתי&#8230; אחוז שנה אני נושם בכבדות.</p>

<p>עברו רגעים מעטים – ופתאום אני מרגיש:</p>

<p>גלי רוח קלים, קרירים, מרעננים עוברים עלי, אפפוני, מלטפים אותי בנחת ובעידון כלטיפת יד אם ענוגה, כנשיקת עלמה אהובה&#8230;</p>

<p>גלי הרוח משתפכים עלי, משובבים את נפשי המעונה. מקילים את כאבי, נזרמים אל קרבי ומאמצים את גופי.</p>

<p>– מאין באת, רוחי חביבה? – כאילו שומע אני את קולי בין תסבוכת של חזיונות.</p>

<p>אני שומע לחש דממה, כמו הד רינה מעוממה באה-דאה ממרחקים.</p>

<p>מתעופת הרי קדם שולחתי, על רוכסי הקרח הנורא עפתי, על הרים וגבעות, עמקים וגיאיות עברתי, אל יערות-עד חדרתי, את ענפי האַלונים הנעתי והרעשתי ואת הצפרים החרדתי – ותעפנה מבין העפאים נתנו קולן. על הים השתטחתי – וירעש הים ויהמו גליו ויחמרו משבריו&#8230; התרוממתי ועליתי ואת העננים פזרתי, ולאור הירח החוור והעגום עדיך הגעתי&#8230;</p>

<p>דממה&#8230;</p>

<p>גלי הרוח הצחה עוברים עלי ומענגים את נפשי.</p>

<p>אני ישן שנה עמוקה ושואף בקרבי את האויר המזוקק והמזוכך.</p>

<p>&#8230;והאחות הרחמניה יושבת בכורסה אשר בקצה החדר ונרדמת.</p>

<p>התעוררה מתרדמתה, קמה, לחצה את כפתור החשמל. הזרם עבר אל המאַוורר – ותנועינה כנפיו ויזרמו גלי רוח קשים, כבדים כגלי-ים המלח בהתגעשם – וגם עד ערשי הגיעו.</p>

<p>זמזום המאַוורר מתפשט בחלל החדר כזמזום היתושים, ילידי הביצות.</p>

<p>– מי את רוח תזזית? – שומע אני לחש זועף יוצא מגלי הרוח, השוטפים דרך החלון. – אים אוצרות רוח שמשם הגחת?</p>

<p>– מקשקוש כנפיים נוצרתי&#8230;</p>

<p>– מי נותן לך עוז ועוצמה לנשוב?</p>

<p>– האופן הקשור על הכנפיים, כי רוח החיה באופן&#8230;</p>

<p>– רוח רמיה, רוח מעושה אַת&#8230; חדלי לך להתפשט. – הומה קול רוגז.</p>

<p>– לא אוכל&#8230; לא אוכל&#8230; הזרם מחייני&#8230; הזרם לא ייספה&#8230;</p>

<p>– רוח רמייה, רוח מזויפת, לא אהיה אתך&#8230;</p>

<p>הגלים הכבדים הקשים היוצאים מן המאַוורר, מגיעים עד משכבי, מכים בשמיכה, גועשים ומתגברים על גלי הרוח, הנושבת מההרים&#8230;</p>

<p>הקיצותי&#8230;</p>

<p>הה! רוחי הנעימה, רוח היער והים – איך?</p>

<p>רוח השקר גברה על רוח האמת!</p>

<p>עד מתי?&#8230;</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/9595">https://benyehuda.org/read/9595</a></div></body></html>