<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אגדת שלושה וארבעה (נוסח שני)</title>
	<meta name="author" content="חיים נחמן ביאליק"/>
</head>
<body>

<p>וַיְהִי הַיּוֹם וַיַּעַשׂ הַמֶּלֶךְ שְׁלֹמֹה מִשְׁתֶּה גָדוֹל בְּאַרְמוֹנוֹ. וַיָּבֹאוּ אֶל המִשְׁתֶּה כָּל-מַלְכֵי מִזְרָח וּמַעֲרָב, מֶלֶךְ אֲרָם וּמֶלֶךְ צֹר וּמַלְכֵי עַמּוֹן וּמוֹאָב, וְיֶתֶר הַמְּלָכִים הַגְּדוֹלִים וְהַקְּטַנִים וּקְטַנֵי הַקְּטַנִים, וּבְרֹאשָׁם מֶלֶךְ מִצְרַיִם הַנֶּאְדָּר,הֵם וְנִכְבַּדֵּי שָׂרֵיהֶם וּגְדוֹלֵי חַכְמֵיהֶם וְרָאשֵׁי קוֹסְמֵיהֶם, אִישׁ אִישׁ וּצְפוּנֵי לִבּוֹ עִמּוֹ: אֵלֶּה בָאוּ אֶל הַמִּשְׁתֶּה בְּלֵב שָׁלֵם וּבֶאֱמֶת וּבְתָמִים לִרְאוֹת אֶת-חֲכַם הַמְּלָכִים בַּהֲדָרוֹ וּלְהִתְכַּבֵּד בִּכְבוֹדוֹ, אֵלֶּה כְּחַנְפֵי לַעַג וּכְקוֹרְצֵי עַיִן, וְאֵלֶּה בְקִנְאָה מְסֻתָּרָה וּבְשֶבַע מְזִמּוֹת אָוֶן.</p>

<p>וְשֻׁלְחַן שְׁלֹמֹה עָרוּךְ בְּכָל-מַעֲדַנֵי אֶרֶץ, לֹא חָסֵר דָּבָר מִכֹּל אֲשֶׁר יַחְמֹד לוֹ לֵב אָדָם וּמִכֹּל אֲשֶׁר תִּשְׁאַלְנָה לוֹ עֵינָיו, וַיֹּאכְלוּ הַקְּרוּאִים וַיִּשְׁתּוּ וַיִּשְׂמְחוּ – וְעֵינֵיהֶם פְּקוּחוֹת וְאוֹרְבוֹת.</p>

<p>וַיְהִי אַחֲרֵי הֲטִיבָם לִבָּם וַיְבִיאֵם הַמֶּלֶך כְּמִשְׁפָּטוֹ אֶל גַּן הַאַרְמוֹן לָשׂוּחַ שָׁם בְּחֶבְיוֹן צְלָלִים וּלְהִשְׁתַּעֲשֵׁעַ יַחַד בְּשִׂיחוֹת חָכְמָה וּבְדִבְרֵי מָשָׁל וּמְלִיצָה וּבְחִידוֹת מִנִּי קֶדֶם, כְּיַד-אֱלֹהִים הַטוֹבָה עַל שְׁלֹמֹה.</p>

<p>וְגַן הַמֶּלֶך גָדוֹל מְאֹד וּרְחַב יָדַיִם, אֵין מִסְפָּר לַחֲמֻדוֹתָיו וּלְתִפְאַרְתּוֹ אֵין קֵצֶה. כָּל-עֲצֵי אֱלֹהִים, מַטָּעֵי בְרֵאשִׁית, חֻבְּרוּ בוֹ יַחְדַּו, וַעֲרוּגוֹת כָּל-פִּרְחֵי הָדָר וְרָאשֵׁי בְשָׂמִים כָּלְלוּ יָפְיוֹ. כַּנְפֵי רְנָנִים וְצִפֳּרֵי רִקְמָה מִלְאוּהוּ תְשׂוּאוֹת נֹעַם וְצָהֳלַת שָׂשוֹן מִבֹּקֶר וְעַד עָרֶב, וּמִזְרְקוֹת מִזְרְקוֹת מַיִם חַיִים וזַכִּים הֵקֵרוּ נוֹזְלֵיהֶם תָּמִיד לְאֵין דֳּמִי וְנִפְּצוּם כִּבְדֹלַח אֶל אַגְנוֹת שַׁיִשׁ טָהוֹר, וַיִּהְיוּ כִמְדוֹבְבִים וּמְחַיִּים בַּהֲמֻלָּתָם הַמְּתוּקָה אֶת כָּל-מַחֲבּוֹאֵי הַגַּן הַנַעֲלָמִים. וּמְנַעַנְעֵי זְכוּכִית וּמְצִלוֹת גָּבִישׁ וְעִנְבְּלֵי אַחְלָמָה וּפַעֲמוֹנֵי זָהָב קְטַנִּים, וְגִלֵּיהֶם פְּנִינִים, תְלוּיִים כִּנְזָמִים בְּעֳפָאֵי הָעֵצִים, וְהָיָה כִמְעַט תִגַּע בָהֶם רוּחֵ חֲרִישִׁית, וְהִשְׁמִיעוּ כֻלָּם צְלִילִים דַּקִּים וְדַקֵּי דַּקִּים, עֲרֵבִים מְאֹד לָאֹזֶן, וְהִתְעָרְבוּ הַצְּלִילִים בְּרִגְשַׁת הֶעָלִים וּבְהֶמְיַת הַמִּזְרָקוֹת וּבְרִנְנַת הַצִּפֳּרִים וְהָיוּ יַחַד כְּזִמְרַת-יָהּ נִפְלָאָה, לֹא תִמָּלֵא אֹזֵן מִשְׁמֹעַ.</p>

<p>וְהַקְּרוּאִים רוֹאִים אֶת כָּל-הַתִּפְאֶרֶת וַיִּהְיוּ כְּחוֹלְמִים. וְאוּלָם בּפְתֹחַ שְׁלֹמֹה אֶת-פִּיו לְדַבֵּר בְּחָכְמָה – וַיִּטֹּשׁ אִישׁ אִישׁ אֶת-עָרְמָתוֹ הַקְּטַנָּה וְאֶת-מְזִמַּת לִבּוֹ הֶעָקֹב, וְנִצְמְדוּ פִּתְאֹם עֵינֵי כֻלָּם אֶל פִּי שְׁלֹמֹה וְלֹא יָדְעוּ אֶת-נַפְשָׁם עוֹד, כִּי כֵן הָיָה הַקֶּסֶם עַל שִׂפְתֵי שְׁלֹמֹה לִקְנוֹת לְבָבוֹת וְלִכְרוֹת אָזְנָיִם.</p>

<p>וּשְׁלֹמֹה מָשַׁךְ אֶת-קְרוּאָיו אֶל תַּחַת תְּאֵנָה עֲנֵפָה וַעֲבֻתָה מְשׂרֶגַת כֻּלָּהּ גַּפְנֵי אַדֶּרֶת וֲיּוֹשִׁיבֵם עַל מַרְבַדֵּי רִקְמָה מִסָּבִיב לִבְרֵכַת מַיִם זַכִּים. וְעַבְדֵי הַמֶּלֶךְ וּמְשָׁרְתָיו, בַּחוּרֵי חֶמֶד מִבְּנֵי כוּשׁ וּסְבָא וְקֵדָר, נָאוֵי גִזְרָה וִיפֵי עַיִן, מְהִירֵי יָד וְקַלֵּי רֶגֶל כֻּלָּם, שׁוֹמְרִים אֶת-פִּי הַקְּרוּאִים וַחֲרֵדִים אֶל נִיד עַפְעַפָּם וּמְרִיצִים אֲלֵיהֶם בְּסִפְלֵי פָז וּבִגְבִיעֵי גָבִיש מִכָּל-עָסִיס וּמֶסֶךְ אֲשֶר יָשִׁיבוּ נֶפֶשׁ וּמַגִּישִׁים טַנְאֵי כֶסֶף עֲמוּסִים מִכָּל-מֶגֶד אֲשֶר יֵיטִיב לֵב, לְהַנְעִים עַל הַקְּרוּאִים אֶת-מְסִבָּתָם וּלְהַצְהִיל רוּחָם וּפְנֵיהֶם.</p>

<p>וּשְׁלֹמֹה יוֹשֵׁב בְּרֹאשׁ הַקְּרוּאִים, חָכְמַת אֱלֹהִים תָּאִיר פָּנָיו וּפִיו מְקוֹר תְּבוּנוֹת. וַיִּשָּׂא מְשָׁלֹו בַּיּוֹם הַהוּא עַל הָעוֹף וְעַל הַחַיָּה וְעַל הַצּוֹמֵחַ, וַיְדַבֵּר בְּחָכְמָה עֲמֻקָּה עַל דַּרְכֵי אֱלֹהִים וּמִשְׁטָרוֹ בָּאָרֶץ וְעַל כָּל-פְּלִיאוֹת נְתִיבוֹתָיו. וּכְנוֹחַ עָלָיו הָרוּחַ וַיִּשָּׂא מַשָּא גַם עַל כּוֹכְבֵי הַשָּמַיִם וּכְסִילֵיהֶם וְעַל כָּל-צִבְאוֹת מָרוֹם אֲשֶר יֵּצְאוּ וַאֲשֶר יָבֹאוּ עַל-פִּי אֱלֹהִים. הוּא יַתְוֶה אֶת מַעְגְּלוֹתָם וְהוּא יְכֹונֵן אֶת-הֲלִיכוֹתֵיהֶם. וַיִּגַּע בָּאַחֲרוֹנָה לְדַבֵּר גַּם עַל הָאִשּׁה כִּי מַתַּת אֱלֹהִים הִיא אֲשֶר תִּנָתֵן בְּחֵיק כָּל-גֶּבֶר כִּגְמוּל מַעֲלָלָיו, אִם טוֹבָה וְאִם רָעָה.</p>

<p>וּמֶלֶךְ צֹר רֵעַ שְׁלֹמֹה מִבְּחוּרָיו, כְּשָׁמְעוֹ אֶת-דִּבְרֵי שְׁלֹמֹה וַתִּצְחַקְנָה עֵינָיו בְּעָרְמָה צְחוֹק לַעַג מֻסְתָּר, צְחוֹק דַּק מִן הַדַּק כְּחֹד הַמַּחַט. כִּמְעַט לֹא תִתְפְּשֵׂהוּ עָיִן. וְאוּלָם מֵעֵינֵי שְׁלֹמֹה לא נֶעְלַם דָּבָר וַיֹּאמֶר פִתְאֹם:</p>

<p>&#8220;הֲלֹא יַגִּיד מֶלֶךְ צֹר אֵת אֲשֶׁר בְּלִבּוֹ.&#8221;</p>

<p>וַיַּעַן מֶלֶךְ צֹר, וְשָׂעִיר קָטָן מְרַקֵּד בְּעֵינָיו:</p>

<p>&#8220;הַאֻמְנָם מִיַּד הָאֱלֹהִים הָאִשּׁה? וַאֲנִי יָדַעְתִּי מֶלֶךְ אֶחָד אֲשֶׁר אֶלֶף נָשִׁים לוֹ בְהַרְמוֹנוֹ; הֲגַם אֶת-כֻּלָּן הֵבִיא בְּחֵיקוֹ אֱלֹהִים?&#8221;</p>

<p>וְעֵינֵי כָל-הַקְּרוּאִים נָסַבּוּ אֶל הַדּוֹבֵר, אֵלֶּה בְּתּוֹכַחַת זָעַף, אֵלֶּה בְפַחַד וְאֵלֶּה בְּשִׂמְחָה מֻסְתֶּרֶת; בֶּן חַיִל מֶלֶך צֹר, דַקָּה מַחַטְךָ וְעַזָּה עֲקִיצָתָה.</p>

<p>וּמֶלֶךְ בְּנֵי עַמּוֹן, חוֹתֵן שְׁלֹמֹה מֵאֹנֶס, זָכַר אֶת אֲשֶׁר עָשָׂה לוֹ חֲתָנוֹ, בְּהִתְגַּנְבוֹ לָבוֹא אֶל בֵּיתוֹ כְמֶלְצַר וַיִּקַּח אֶת-נַעֲמָה בִתּוֹ מֵעִמּוֹ, וַיֹּאמַר:</p>

<p>וַאֲנִי גַם אָנִי, חַי מִלְכֹּם, אִם אַאֲמִין כִּי יִשְׁעוּ הָאֱלֹהִים הָאַדִירִים לְהִתְעָרֵב בְּעֶסְקֵי אֲהָבִים וּבְחֶפְצֵי דוֹדִים. הֲמִבְּלִי אֵין בְּעָלִים אֲחֵרִים לַמְּלָאכָה הַזֹּאת נַפְקִידֶנָּה בִידֵי הָאֱלֹהִים? יָדַעְתִּי אֲנָשִׁים חָרוּצִים, מְהִירִים בִּמְלַאכְתָּם, אֲשֶׁר הֶעֱרִימוּ לִגְנֹב לֵב נְעָרוֹת פּוֹתוֹת כִּגְנֹב הַמֶּלְצַר הַנּוֹכֵל נֵתַח טוֹב מִסִּיר בְּעָלָיו, וְגַם הִשְׂכִּילוּ לְהַדִּיחָן אַחֲרֵיהֶם מִבֵּית אֲבִיהֶן. הַאִם לֹא בִצְּעוּ אֶת כָּל-מְלֶאכֶת המַחֲשֶׁבֶת הֲזֹּאת מִבַּלְעֲדֵי הָאֱלֹהִים?&quot;</p>

<p>וְאָזְנֵי הַקְּרוּאִים הוּחַדּוּ, וְעֵינֵיהֶם לֻטְּשׁוּ שִׁבְעָתַיִם לְשֵׁמַע הַדְּבָרִים הַמְפֹרָשִׁים הָאֵלֶּה. אָכֵן הִפְלִיא הָעַמּוֹנִי הַכּוֹת! הַפְלֵא וָפֶלֶא! הַפָּעַם נִחֲתָה בִּבְשַׂר שְׁלֹמֹה לֹא מַחַט דַּקָּה, כִּי אִם חֲנִית! חֲנִית קְלוּיָה בָאֵשׁ! – וַיֵּשְׁבוּ כֻלָּם דְּרוּכִים כִּקְשָׁתוֹת, מְצַפִּים לְאַחֲרִית הַקְּרָב.</p>

<p>וּמֶלֶךְ אֲרָם אִישׁ צְנוּם בָּשָׂר וּשְׁפַל קוֹמָה, מְזֵה אֵיבָה וַאֲכוּל קִנְאָה, הַנּוֹטֵר לְבֶן-דָּוִד מֵאָז, רָאָה כִּי יֵשׁ נָקָם, וַיָּצִיצוּ שְׁנֵי עַקְרַבִּים קְטַנִּים וְרָעִים מֵעֵינָיו וַיֹּאמַר:</p>

<p>&#8220;וַאֲנִי יָדַעְתִּי נִפְלָאוֹת מֵאֵלֶּה, יָדַעְתִּי מֶלֶךְ אֲשֶר גָּזַל אִשּׁה מֵחֵיק עַבְדּוֹ הַנֶּאֱמָן, וּבְנוֹ, פְּרִי חַטָּאתוֹ, יוֹשֵׁב עַל כִּסְאוֹ אַחֲרָיו. עַתָּה תִתְאַו מְאֹד נַפְשִׁי לָדַעַת לְמִי יָעַד הָאֱלֹהִים רִאשׁוֹנָה אֶת-הָאִשָּׁה, הֲלַנִּגְזָל אִם לַגּוֹזֵל! וְאוּלַי לִשְׁנֵיהֶם כְּאֶחָד?&#8221;</p>

<p>הַחֵץ אֲשֶר נִשְׁלַח הַפָּעַם – חֵץ שָׁחוּט! חֵץ מָשׁוּחַ בְּרַעָל! מְפַלֵחַ כְּלָיוֹת וָלֵב!</p>

<p>וּמֶלֶךְ מוֹאָב אִיש בָּשָׂר וְחֵלֶב וְעָמוּס בִלְשׁוֹנוֹ, בִרְאוֹתוֹ כִּי נִפְרְצוּ כָל-הַגְּדָרִים, וַיִּצְהֲלוּ פָנָיו מִשָׁמֶן, וּבְלִבּוֹ גָמַר לְבִלְתִּי הִתְמַהְמֵהַ עוֹד וּלְהַתִּיר מוֹסְרוֹתָיו גַּם הוּא, וְאוּלָם בְטֶרֶם יַעֲשֶׂה זֹאת וַיִּשְׁלַח מִפִּיו לָשׁוֹן עָבָה כִּלְשׁוֹן הַתְּאֹו וּבְלַקְּקוֹ בָהּ אֶת-מִשְׁמַן שְׂפָתָיו אַחַת הֵנָּה וְאַחַת הֵנָּה הֵטִיל מִפִּיו גֶּלְלֵי מִלִּים כְּבֵדֹות, אַחַת לְאַחַת, כְּגוֹלֵל אֲבָנִים לֵאמֹר:</p>

<p>&#8220;הִנֵּה רוּת הַמּוֹאֲבִיָּה נֵצֶר מִגֶּזַע מִשְׁפַּחְתֵּנוּ, בַּת אֵילֵי מוֹאָב וְאַדִירֵי עַם כְּמוֹשׁ מֵעוֹלָם, הַאִם לֹא הִיא אֲשֶׁר בָּנְתָה אֶת-בֵּית מֶלֶך יְהוּדָה בִּהְיוֹתָה לְבֹעַז בֵּית-הַלַּחְמִי אַחֲרֵי מוֹת עָלֶיהָ אַלּוּף נְעוּרֶיהָ מַחְלוֹן בֶּן-אֱלִימֶלֶך, וְעַתָּה מִי יִתֵּן וְיָדַעְתִּי, מִי הוּא הָאֱלֹהִים אֲשֶר נָתַן מוֹאָבִית בְּחֵיק בֶּן-יְהוּדָה פַּעֲמָיִם הַכְּמוֹשׁ אֱלֹהֵי מוֹאָב וְאִם אֱלֹהֵי יְהוּדָה? וְאוּלַי שְׁנֵיהֶם גַּם יָחַד?&#8221;</p>

<p>אָכֵן אִיש כָּבֵד הוא מֶלֶךְ מוֹאָּב, מְרִיא בָקָר! וְאוּלָם גַּם מַגַּח קַרְנוֹ נֶאֱמָן! יּוֹרֵד חַדְרֵי בָטֶן! שְׁאֵלָתוֹ נָאוָה לִבְעָלֶיהָ: עָבָה וּכְבֵדָה כְּקוֹרַת בֵּית-הַבַּד, לא יְמִישׁוּהָ שִׁבְעַת אֲרִיאֵל מוֹאָב.</p>

<p>וְכָל-הַמְּלָכִים מִן הַקְּרוּאִים, הַגְּדוֹלִים וְהַקְּטַנִים וּקְטַנֵי הַקְּטַנִים, הֵרִיחוּ סְעָרָה קְרוֹבָה וַתַּעֲלֹץ בִּטְנָם מְאֹד. כָּל-קִרְבֵיהֶם רָקְדוּ בְּתוֹכָם מִגִּיל. עַתָּה תִהְיֶה הַשִׂמְחָה שְׁלֵמָה! לִכְבוֹדָהּ עָלוּ גַם עָלֹה בְעֵינֵיהֶם לַפִּידֵי אֵשׁ קְטַנִּים, לַפִּידֵי מָשׂוֹשׂ. וְאוּלָם בְּמֹרֶךְ לִבָּם נֶחְפְּזוּ לְהַצְפִּינָם מִתַּחַת לְעַפְעַפֵּיהֶם בְּהַשְׁפִּילַם אֶת-עֵינֵיהֶם אֶל מַרְבַדֵּי מוֹשָׁבָם.</p>

<p>רַק מֶלֶךְ מִצְרַיִם, הָאַדִּיר בַּמְּלָכִים, אַרְיֵה זָקֵן וְיָהִיר, עוֹדֵה גָאוֹן וְרַהַב וּזְעוּם עַפְעַפִּים, אֲשֶר בָּא אֶל הַמִּשְׁתֶּה לְהִתְהַדֵּר בַּהֲדָר חֲתָנוֹ, רַק הוּא לְבַדּוֹ מִכָּל-הַקְּרוּאִים כְּשָׁמְעוֹ אֶת דִּבְרֵי הַנְּאָצָה רָתַח כְּקַלַּחַת תַּחְתָּיו וַיִּבְעַר כְּכִיוֹר אֵשׁ. כָּל-מַפְּלֵי בְּשָׂרוֹ רָעֲדוּ מִזַּעַם, עֵינָיו רָשְׁפוּ וּנְחִירָיו עָשֵׁנוּ. כַּף יְמִינוֹ חָרְדָה לִרְגָעִים אֶל נִצַּב חַרְבּוֹ וּבְרָב-כֹּחַ הִתְאַפֵּק וַיְשִׁיבֶנָּה אָחוֹר. הֲיִפְגְעוּ רָאשֵׁי הַכְּלָבִים הָאֵלֶּה בִּכְבוֹד חֲתַן פַרְעֹה, אִישׁ בְּרִית לְמֶלֶךְ מִצְרַיִם וְנוֹשׂא בִּתּוֹ, וְנִקּוּ?</p>

<p>וּדְּמָמָה גְדוֹלָה הָיְתָה פִתְאֹם בַּמְסִבָּה, דִּמְמַת צִפִּיָּה כְּבֵדָה מִנְשׂוֹא. כָּל-הַקְּרוּאִים כָּלְאוּ רוּחָם וַיַּבִּיטוּ אֶל אֲשֶׁר הִבִּיטוּ, לִבָּם הָגָה אֵימָה סְתוּמָה, כְּאִלּוּ אִבְחַת חֶרֶב נַעֲלָמָה עוֹפְפָה בְרָאשֵׁי כֻלָּם, אֲשֶׁר עוֹד מְעַט וּבְצָעָתַם.</p>

<p>אָז יַקְדִּיר פִּתְאֹם מֶלֶךְ מִצְרַיִם אֶת-עַפְעַפָּיו שִׁבְעָתַיִם וּבְשָלְחוֹ בִשְׁלֹמֹה עֵין-עֶבְרָה מְזָרַת אֵשׁ הָיָה כִמְצַוֶּה: רָמְסֵם!</p>

<p>וְגַם רַבִּים מִן הַקְּרוּאִים נְשׂוּאֵי הַפָּנִים, הַמְּלָכִים הַגְּדוֹלִים עִם הַקְּטַנִים וּקְטַנֵי הַקְּטַנִים, אֲשֶׁר לֹא הֵעֵזוּ פִיהֶם בִּשְׁלֹמֹה, הִתְעוֹרְרוּ פִתְאֹם מִן הַדְּמָמָה, וּבְשְׂאֵתָם אִישׁ מִמְּקוֹמוֹ אֶת-עֵינֵיהֶם לִשְׁלֹמֹה, עֵינַיִם מֵעֵינַיִם שׁוֹנוֹת, עֵינֵי כְּלָבִים וּשְׁפַנִים, עֵינֵי שׁוּעָלִים וּצְבוֹעִים, עֵינֵי נְחָשִׁים וְקוֹפִים וְעֵינֵי תַּחְמָסִים וְיַנְשׁוּפִים, הָיוּ כִמְשַׁסִּים וּכְמַחֲנִיפִים וְכִמְעוֹדְדִים וְכִצְמֵאֵי שַׁעֲרוּרָה גַם יַחַד לֵאמֹר:</p>

<p>&#8220;הַכֵּם, הַכֵּם, הַמֶּלֶךְ, רֹץ אֶת-קָדְקֳדָם!&#8221;</p>

<p>וְאוּלָם הַמֶּלֶךְ שְׁלֹמֹה לֹא שָׁת לֵב גַּם לְכֻלָּם, וַיְחַכֶּה דּוּמָם וְשָׁלֵו אֶת-אוֹרְחָיו בִּדְבָרִים, וּכְהוֹצִיאָם כָּל-רוּחָם, וַיִשָׂא רֹאשׁוֹ כִּכְּפִיר בוֹטֵחַ וַיֹּאמֶר בְּנַחַת וּבְהַדְרַת מֶלֶךְ כְּאֶחָת:</p>

<p>&#8220;לָכֵן בְּהֵאָמֵן דְּבָרַי, וַעֲלִיתֶם כֻלְכֶם אִישׁ מִמְּקוֹמוֹ וּמֵאַרְצוֹ, וּבָאתֶם אֶל הַבַּיִת אֲשֶׁר בָּנִיתִי לֵאלֹהִים בְּהַר צִיוֹן וְהִשְׁתַּחֲוִיתֶם שָׁם אַפַּיִם אָרְצָה וְלִחַכְתֶּם אֶת-עֲפַר אַדְמָתוֹ.&#8221;</p>

<p>וַיִשְׁאֲלוּ הַקְּרוּאִים:</p>

<p>&#8220;וְאֵיכָה יִּוָּדַע כִּי קָמוּ דְבָרֶיךָ?&#8221;</p>

<p>וַיֹּאמֶר שְׁלֹמֹה:</p>

<p>&#8220;זֹאת נַעֲשֶׂה: אִישׁ אִישׁ מִכֶּם וַאֲנִי בְתוֹכְכֶם, יִכְתֹּב שֵׁם אַחַת מִבְּנוֹתָיו, נַעֲרָה בְּתוּלָה אֲשֶר הִגִּיעָה עִתָּה עֵת דּוֹדִים, וִנַפּילָה עֲלֵיהֶן גּוֹרָלוֹת. וְהָיָה הַנַּעֲרָה אֲשֶר יִלְכְּדֶנָּה הַגּוֹרָל, וְהוֹשַׁבְתִּיהָ עַל אִי בּוֹדֵד, אֲשֶר לֹא יִרְאֶנָּה וְלֹא יִפְקְדֶנָּה אִישׁ, וַאֲנִי אֲצַוֶּה עָלֶיהָ אֶת-נִשְׁרִי, אֶת-נֶשֶׁר רְכוּבִי הַלָּבָן, וְכִלְכְּלָהּ מִלֶּחֶם בֵּיתִי כָּל-יְמֵי שִׁבְתָּהּ בָּדָד בָּאִי. אַחֲרֵי-כֵן נִרְאֶה, הֲיִמְצָאֶנָּה דְּבָרִי בְאַחֲרִיתָהּ אִם לֹא.&#8221;</p>

<p>וַּיאמְרוּ הַמְּלָכִים פֶּה אֶחָד:</p>

<p>&#8220;כַּאֲשֶׁר יָעַצְתָּ כֵּן יָקוּם.&#8221;</p>

<p>וַיּוּטַל הַגּוֹרָל וַתִּלָּכֵד בַּת מֶלֶךְ אֲרָם. וַיִּזְעַף מֶלֶךְ אֲרָם בִּרְאוֹתוֹ מִשְׁפָּט הַגּוֹרָל, כִּי יְחִידָה לוֹ הַנַּעֲרָה וּבַת חֲמֻדוֹת, מְשׂוֹשׂ בֵּיתוֹ וּמַחְמַל עֵינָיו, וַּיחַר לוֹ מְאֹד וַיַּחֲרֹק אֶת-שִׁנָיו הַדַּקּוֹת וְהַשְׁנוּנוֹת כְּשִׁנֵּי הַעַכְבָּר, וַיְקַלֵל בְּלִבּוֹ בִשְׁלֹמֹה וּבֵאלֹהָיו, וְאוּלָם דָּבָר יָצָא מִפִּיו נֶגְדָּהּ לכָל-הַמְּלָכִים וְאֵין לְהָשִׁיב.</p>

<p>וּמֶלֶך אֲרָם שָׁמַר אֶת מוֹצָא שְׂפָתָיו, וּכְשׁוּבוֹ אֶל בֵּיתוֹ וַיִּשְׁלַח אֶת-קְצִיעָה בִּתּוֹ, אֶת-יְחִידָתוֹ אֲשֶר אֲהֵבָה, לִשְׁלֹמֹה וְנִסָּה בָהּ מֶלֶך יְהוּדָה אֶת-דְבָרוֹ. וַיִּתְעַצֵב מְאֹד מֶלֶךְ אֲרָם אֶל בִּתּוֹ אַחֲרֵי שַׁלְּחוֹ אוֹתָה מֵעָלָיו, וַיַּכֵּהוּ לִבּוֹ וּמֵעָיו הָמוּ לָהּ מֵרַחֲמִים וּמִדְּאָגָה, כִּי מִי יוֹדֵעַ מַה-מִנָּה לָהּ אֱלֹהִים.</p>

<br> 

<h2 id="ב">ב</h2>

<p>וּשְׁלֹמֹה הַמֶּלֶךְ יָדַע אִי אֶחָד נֶעְלַם, כָּמוּס עִמּוֹ מִיָּמִים, אִי קָטָן וּבוֹדֵד וְשָׁמֵם, נָטוּעַ בְּלֶב-יָם, הַרְחֵק הַרְחֵק מִכָּל-מְקוֹם מַהֲלַךְ אֳנִיּוֹת, וְכֻלוֹ הָרִים וּגְבָעוֹת וְצוּרֵי מָגוֹר וְיַעֲרוֹת עַד. מֵעוֹלָם לֹא דָרְכָה רֶגֶל אֱנוֹשׁ עֲפָר הָאִי וְצִי שַׁיִט לֹא קָרֵב אֶל גְּבוּלוֹ, כִּי נְתִיבוֹת הַיָּם בְּכָל-סְבִיבוֹתָיו, אַרְבַּע מֵאוֹת פַּרְסָה, מָלְאוּ גַּם הֵם חַתְחַתִּים וּמוֹקְשֵׁי מָוֶת, לֹא יוּכְלוּ לָהֶם חוֹבֵל וּמַלָּח וְלֹא יָשׁוּבוּ מֵהֶם בְּשָׁלוֹם כָּל-בָּאֵיהֶם. וְלֹא יָדַע איש אֶת-מְקוֹם הָאִי הַהוּא וְלֹא בָא בֶן-אָדָם עַד חֵקֶר מוֹצָאָיו וּמוֹבָאָיו, זוּלָתִי שְׁלֹמֹה, אֲשֶר מְצָאוֹ בְּאַחַד הַיָּמִים בִּדְאוֹתוֹ עַל נִשְׂרוּ הַלָּבָן וַיֵּרֶד עָלָיו לְתוּרוֹ וּלְחָקְרוֹ, וַיִּשְׁמְרֵהוּ בְּלִבּוֹ לְעֵת מְצוֹא. וְעַתָּה כְבוֹא דְבַר הַנַּעֲרָה לְיָדוֹ, וַיִּכְשַׁר הָאִי הַנֶעְלָם לְהַצְפִּין שָׁם אֶת-הַנַּעֲרָה בַּמִּגְדָּל אֲשֶר יִבָּנֶה בִּידֵי חָרָשָׁיו, וְשָׁכְנָה בַּת הַמֶּלֶךְ סְפוּנָה בַּמִּגְדָּל עַד בּוֹא לָהּ עֵת פְּדוּת.</p>

<br>  

<p>וְלֹא אֵחַר הַמֶּלֶךְ מַעֲשֵׂהוּ, וַיָּקָם וַיִּבְחַר חַכְמֵי חָרָשִׁים נֶּאֱמָנִים לְפָנָיו, מִמִּבְחַר הַחוֹצְבִים וּמִמֵיטַב הַבּוֹנִים וְהָגּוֹדְרִים וּמִכָּל-הָעוֹשִׂים בִּמְלֶאכֶת עֵץ וְאֶבֶן וּבַרְזֶל, וַיִּשְׁלָחֵם אֶל הָאִי, אוֹתָם וְאֶת-כְּלֵי מְלַאכְתָּם עִמָּם, וְצֵידָה לָרֹב נָתֵן בְיָדָם, וּבָנוּ שָׁם אֶת-הַמִּגְדָּל בְּרֹאשׁ אַחַד הַצּוּרִים כְּחֵפֶץ הַמֶּלֶךְ וְכַתַּבְנִית אֲשֶר הִתְוָה לָהֶם. וְלֹא שָׁלַח אֶת-חָרָשָׁיו בָּאֳנִיוֹת, פֶּן יִמְצָאֵם אָסוֹן בְּאָרְחוֹת הַיָּם וְגַם לְבִלְתִּי פְּרוֹץ נָתִיב אֶל הָאִי הַנֶעְלָם, וַיְבִיאֵם שָׁמָּה עַל כַּנְפֵי רוּחַ בְּאַדַּרְתּוֹ הַמְעוֹפֶפֶת, הִיא אַדֶּרֶת הַפְּלָאִים אֲשֶׁר לִשְׁלֹמֹה, וַיּוֹרִידֵם עַל הָאִי בְשָׁלוֹם, אוֹתָם וְאֶת-כָּל-הַכְּבֻדָּה אֲשֶׁר בְּרַגְלָם.</p>

<p>וַיְהִי כְּעָמְדָם עַל הָאָרֶץ וַיִּשְׂאוּ אֶת-עֵינֵיהֶם וַיִּרְאו וְהִנֵּה הֵם חוֹנִים בִּשְׂדֵה יַעַר בִּמְרוֹמֵי הָאִי עַל קָדְקֹד הַר גָּבוֹהַ וְתָלוּל מְאֹד וְזָקוּף מִכָּל-עֲבָרָיו, וַעֲצֵי אֱלֹהִים רָמִים וְנִשָּׂאִים, עֲבֵי גֶזַע וְכִבְדֵי צַמֶּרֶת, עוֹטְרִים עֲלֵיהֶם מִימִינָם וּמִשְׂמֹאלָם לְכָל-מַרְאֵה עֵינֵיהֶם. אֶת-הַמָּקוֹם הַזֶּה יָעַד שְׁלֹמֹה לְבִנְיַן הַמִּגְדָּל.</p>

<p>וּמִקֵּץ יָמִים שָׁלְמָה הַמְּלָאכָה לְכֹל-חֻקָּתָהּ וּמִשְׁפָּטָהּ, וְהַמִּגְדָּל עָמַד עַל תִּלּוֹ עָרוּךְ וּמְתֻכָּן בַּכֹּל כְּחֵפֶץ הַמֶּלֶךְ וְכִשְׁאֵלָתוֹ, מִן הַמַּסַּד וְעַד הַטְּפָחוֹת. וַיִּגְבַּהּ מְאֹד הַמִּגְדָּל בְּרֹאש הָהָר, וַיָּרָם בְּקוֹמָה עַל כָּל- סְבִיבוֹתָיו, וַיִשָׂא רֹאשׁוֹ גַם מִמַּעַל לַעֲצֵי הַיַּעַר, וַיֵרָאֶה מֵרָחוֹק כְּצַוָּאר עָתָק נָטוּי שָׁמַיְמָה יוֹצֵא מִבֵּין הָעֵצִים. וּמִבֵּית לַמִּגְדָּל, בִּמְרוֹמֵי מְרוֹמָיו, חֲדַר מִשְׁכָּב וַעֲלִיָּה מְפּאָרָה רַחֲבַת יָדַיִם, אֲשֶר תֵּשֵׁב וַאֲשֶר תִּתְהַלֵּךְ בָּהּ בַּת הַמֶּלֶךְ בִּרְוָחָה, כִּי כֵן הָיְתָה מִצְוַת הַמֶּלֶךְ עַל הַבּוֹנִים, לְהַרְחִיב עַל הַנַּעֲרָה אֶת-בֵּית מִקְלָטָהּ וְלֹא יֵצַר לָהּ וְלֹא תֵכַהּ רוּחָהּ. וְאֶשְׁנַבִּים וַאֲרֻבּוֹת מַעֲשֶׂה שְׂבָכָה לַמִּגְדָּל מִלְמַעְלָה סָבִיב, אֲשֶר יִפָּתְחוּ לְרוּחַ הַיּוֹם וּלְזִיו הַשּׁמֶשׁ, וְנִשְׁקְפָה בַעֲדָם בַּת הַמֶּלֶךְ הַחוּצָה כְּיוֹנָה מֵאֲרֻבָּתָהּ וְלֹא תִשׁוֹמֵם. וְאוּלָם לְמָטָּה מִן הָאֶשְׁנַבִּים סָתוּם הַמִּגְדָּל וְאָטוּם מִכָּל-רוּחוֹתָיו, אֵין מִפְתָּח. וְהַקִּירוֹת מִחוּץ אַף הֵם גְּבוֹהִים גְּבוֹהִים מְאֹד וַחֲלָקִים חֲלָקִים כֻּלָּם, אֵין בָּהֶם לֹא זִיז וְלֹא כַּרְכֹּב, לֹא חוֹר וְלֹא מִגְרָע וְלֹא כָּל-בֵּית אֲחִיזָה זוּלָתָם כִּמְלוֹא הָאֶצְבַּע. רַק מוֹצָא אֶחָד יָחִיד נִפְתַּח לַנַּעֲרָה, וְהוּא גַּם הוּא אֵינֶנּוּ בִּלְתִּי אִם לוּל קָטָן פְּנִימִי אֲשֶרתַּעֲלֶה דֶּרֶך בּוֹ הַנַּעֲרָה מֵעֲלִיָּתָהּ הַגָּגָּה לְהִתְהַלֶּךְ שָׁם לְרוּחַ הַיּוֹם לְכֹל-אַוַּת נַפְשָׁהּ. וּפֶתַח אֶחָד לַמִּגְדָּל וְשַׁעַר הַפֶּתַח וּבְרִיחָיו וּמַנְעוּלָיו כֻּלָּם בַּרְזֶל מוּצָק.</p>

<p>וַיְהִי לְמוֹעֵד הַיּוֹם אֲשֶר תּוּבַל הַנַּעֲרָה אֶל הַמִּגְדָּל, כַּמְדֻבָּר, וַיִּוָעֲדוּ יַחַד כָּל-הַמְּלָכִים, שְׁלֹמֹה וּבַעֲלֵי דְבָרָיו, וַיִּקְחוּ אֶת-קְצִיעָה בַּת מֶלֶךְ אֲרָם, וַיָּעוּפוּ כֻּלָּם בְּאַדֶּרֶת הַפְּלָאִים, וַיָּבֹאוּ אֶל הָאִי, וַיֵּרְדוּ על רֹאש הָהָר אֲשֶר שָׁם הַמִּגְדָּל.</p>

<p>אָז יָתוּרוּ הַבָּאִים אֶת-הַמִּגְדָּל מִבַּיִת וַיִּבְחָנוּהוּ מִכָּל-סְבִיבוֹתָיו, בָּחֹן הֵיטֵב, מִקַּרְקָעוֹ וְעַד גַּגוֹ, וּבִרְאוֹתָם כִּי בָנוּי הוּא כֻּלוֹ כַּדָּת וְכַמִּשְׁפָּט, אֵין בּוֹ סֶלֶף וּרְמִיָּה, וַיַּעֲלוּ אֵת בַּת-הַמֶּלֶךְ בְּסֻלָּם אֶל הָעֲלִיָּה, וַיַּשְׁכִּינוּהָ בָּהּ, וְאֶת-הַסֻּלָּם שָׁמְטוּ אַחֲרֶיהָ.</p>

<p>וַתֵּבְךְ מְאֹד הַנַּעֲרָה בְהִכָּלְאָה וַתְּשַׁטַּח כַּפֶּיהָ אֶל אָבִיהָ, כִּי נָמוֹגָה כֻלָּהּ מִפַּחַד. וְגַם לֵב אָבִיהָ הַמֶּלֶךְ יָצָא לְבִתּוֹ, כִּמְעַט נִקְרַע בַּהֲמוֹן רַחֲמָיו. וּבְכָל-זֹאת הִתְאַפֵּק מֶלֶך אֲרָם וַיֶּחֱשֶׁה, וַיְהִי כְמַקְשֶׁה לִבּוֹ, כִּי עַל כֵּן מֶלֶך הוּא וְגַם נָטַל עָלָיו. וַיַּרְא שְׁלֹמֹה אֶת-הַנַּעֲרָה בְצָרַת נַפְשָׁהּ וַיְנַחֲמָהּ וַיְדַבֵּר עַל לִבָּהּ וַיֹּאמֶר בְּחֶסֶד וּבְרַחֲמִים:</p>

<p>&#8220;אַל תִּבְכִּי, בִּתִּי, הָסִירִי פַחַד מִלִּבֵּךְ. בַּמִּגְדָּל הַזֶּה לֹא יְבֹאֵךְ רַע וְלֹא תַחְסְרִי כָל-מְאוּמָה. נִשְׁרִי הַלָּבָן יִפְקְדֵךְ יוֹם יוֹם וְכִלְכְּלֵךְ לָשׂבַע וּלְמַעֲדָנִים. מִמֵיטַב שֻׁלְחָנִי וּמִמֵיטַב מַטְעַמַּי יָבִיא לָךְ. צִפָּרֵי שָׁמָיִם תִּשְׁקֹדְנָה עַל חַלּוֹנֵךְ וְהִרְנִינוּ עָלַיִךְ מוֹצָאֵי בֹּקֶר וָעָרֶב. וְגַם עוֹף פְּלָאִים, צִפּוֹר מְדַבֶּרֶת מִנִּיתִי לָךְ, אֲשֶר תָּבֹא אֵלַיִךְ לְעִתִּים מְזֻמָּנוֹת וְהֱשִׂיחָתֵךְ וְחִדְּשָׁה אֶת-רוּחֵךְ. לָיְלָה לָיְלָה יִרְמְזוּ לָךְ עַפְעַפֵּי אֱלֹהִים, כּוֹכְבֵי מָרוֹם; חֲדָשׁוֹת לַבְּקָרִים תָּרֵצְנָה אֵלַיִךְ כַּנְפֵי רוּחַ בְּשׂוֹרוֹת גִּיל מִמֶּרְחָקִים וּתְשׂוּאוֹת גַּלִּים תִּשֶׂאנָה יוֹם יוֹם אֶת-נַפְשֵׁךְ מִזֶּה וָהָלְאָה. וְהָמוּ בְקִרְבִּךְ דְּמֵי עֲלוּמַיִךְ, וְהָיִית כְּנֹאד מָלֵא תִירוֹש וּכְכוֹס רְוָיָה, וְהָיָה כַּאֲשֶׁר תִּבְשְׁלִי וְכָרַעַתְּ תַּחַת מַשָּא נַפְשֵׁךְ, וּבָא דוֹדֵך וְגוֹאֲלֵך, לַמּוֹעֵד פִּתְאֹם יָבוֹא לָךְ, וְאַתְּ טֶרֶם תֵּדְעִי אֵי זֹה הַדֶּרֶךְ, וּפִתַּח אֲסוּרַיִךְ בִּן-רֶגַע וְקֹרָא לָךְ דְּרוֹר מִן הַמִּגְדָּל הַזֶּה.&#8221;</p>

<p>כָּכָה דִבֵּר הַמֶּלֶךְ עַל לֵב הַנַּעֲרָה בְּחָכְמָה, וּכְכָל אֲשֶׁר הוֹסִיף לְנַחֲמָהּ כֵּן שָׁכְכָה רוּחָהּ וְכֵן הוּנַח לָהּ, עַד שׁוּב אֵלֶיהָ שַׁלְוַת רוּחָהּ כֻּלָּה, וַתִּמַח דִמְעָתָהּ וַתֹּאמַר:</p>

<p>&#8220;גּוֹרָלִי הוּא וְאֶשָׂאֶנוּ, עֲשֶׂה בִי כִרְצוֹנְךָ, הַמֶּלֶךְ.&#8221;</p>

<p>וַיֵּצְאוּ כָל-הַמְּלָכִים מִן הַמִּגְדָּל, וְהַשּׁעַר נִסְגַּר עַל הַנַּעֲרָה אַחֲרֵיהֶם, הִסָּגֵר וְהָבְרֵחַ וְהִנָּעֵל שִׁבְעָתַיִם, שִׁבְעָה בְרִיחֵי בַרְזֶל חֲזָקִים לַשַּעַר ושִׁבְעָה מַנְעוּלֵי בַרְזֶל כְּבִדִים לַבְּרִיחִים, כֻּלָּם חֲתוּמִים בְּחוֹתְמוֹת הַמְּלָכִים,חָתֹם וְהָעֵד עֵדִים כַּדָּת וְכַמִּשְׁפָּט, לְבִלְתִּי תֵת יָדַיִם לכָל-מַעֲשֵׂה תַּרְמִית וְתַחְבּוּלַת אָוֶן.</p>

<p>וַיְהִי לִפְנֵי הֵעָלוֹתָם, בָּרֶגַע הָאַחֲרוֹן, וַיַּרְא מֶלֶךְ צֹר לְתֻמּוֹ וְהִנֵּה אַלּוֹן אֶחָד, חָסוֹן וְגָבוֹהַ מְאֹד, כַּחֲמִישִׁים אַמָּה וָמַעְלָה קוֹמָתוֹ, עוֹמֵד בְּצַד הַמִּגְדָּל, קָרוֹב מְאֹד אֶל הַקִּיר, רַק רֶוַח קָטָן בֵּין שְׁנֵיהֶם. קוֹרָתוֹ, מִן הַשֹׁרֶש וְעַד הַצַּמֶּרֶת, יְשָׁרָה וַחֲלָקָה כֻלָּה, לְלֹא שֹׁךְ וְשׁכָה, וְנוֹפוֹ מְשַׁלֵחַ פֹּארֹת וְבַדִים עַד הָאֶשְׁנַבִּים הָעֶלְיוֹנִים, וַיָּעַר מֶלֶךְ צֹר אֶת-אֹזֶן שְׁלֹמֹה עַל כָּכָה וַיֹּאמַר:</p>

<p>&#8220;הַאֵין טוֹב לוּ הוֹאַלְתָּ הַמֶּלֶךְ, וַתְּצַו לִכְרוֹת אֶת-הָאַלּוֹן? לָמָּה יְהִי לְמוֹקֵש לַנַּעֲרָה וּפְתְחוֹן פֶּה לִמְבַקְשֵׁי תוֹאֲנוֹת?&#8221;</p>

<p>וַיִּתְבּוֹנֵן הַמֶּלֶךְ רֶגַע בַּאַלּוֹן וַיֹּאמַר:</p>

<p>&#8220;מֶה רָאִיתָ? יַעֲמֹד הָאַלּוֹן בִּמְקוֹמוֹ וְשִׂמְחוּ עֳפָאָיו אֶת-לֵב הַנַּעֲרָה בִּימֵי הָשּׁמָּהּ, הֲגַם אֶת-הָעֹנֶג הַמְעַט הַזֶּה נְחַסֵּר מנַפְשָׁהּ? וְעוֹד גַּם זֹאת, עַל רֹאשׁ הָאַלּוֹן הַזֶּה יַחֲנֶה נִשְׁרִי מִדֵּי בֹאוֹ יוֹם יוֹם אֶל הַנַּעֲרָה לְכַלְכְּלָה, וּמִפֹּה יוֹשִׁיט אֵלֶיהָ בְּעַד הָאֶשְׁנָב אֶת-מְזוֹנָהּ.&#8221;</p>

<p>וּמֶלֶךְ צֹר שָׁמַע אֶת-הַדְּבָרִים וַיָּעַף בִּשְׁלֹמֹה רֶגַע אֶחָד עַיִן מְרַגֶלֶת וְלֹא אָמַר מְאוּמָה, וְאוּלָם בְּלִבּוֹ שָׁמַר אֶת-הַדָּבָר.</p>

<p>אַחֲרֵי הַדְּבָרִים הָאֵלֶּה עָלוּ שְׁלֹמֹה והַמְּלָכִים אֲשֶר אִתּוֹ וְכָל-אַנְשֵׁיהֶם עַל הָאַדֶּרֶת וַיֵּעָלוּ מֵעַל הָאִי וְהַנַּעֲרָה בַּת-הַמֶּלֶךְ נֶעֶזְבָה לְבַדָּהּ בְּלֵב הַיַּעַר בַּמִּגְדָּל, אֲפוּפָה מֶרְחֲבֵי יָם וַהֲמוֹנָם וּמֻפְקֶדֶת בִּידֵי אֱלֹהִים.</p>

<br>  

<h2 id="ג">ג</h2>

<p>וְהַנַּעֲרָה יָשְבָה כְלוּאָה בַמִּגְדָּל בַּעֲלִיָּתָה יָמִים עַל יָמִים לְלֹא כָל-תְּמוּרָה וַחֲלִיפוֹת וּלְלֹא כָל-חֲדָשָׁה. זוּלָתִי אֲשֶר יִפְקְדֶנָּה הַנֶּשֶׁר הַלָּבָן וְהֵבִיא לָהּ אֶל אֶשְׁנַבָּהּ אוֹ אֶל גָּג הַמִּגְדָּל אֶת-מְנָתָהּ וְאֶת-חֻקָּהּ מִכָּל-מַעֲדַנֵי הַמֶּלֶךְ, מַאֲכָל יוֹם בְּיוֹמוֹ, כַּשׂוּמָה עָלָיו מִטַּעַם הַמֶּלֶךְ שְׁלֹמֹה מֵעֵת הִכָּלֵא הַנַּעֲרָה בַמִּגְדָּל, וְהָיָה לְעֵת-בּוֹא הַנֶּשֶׁר וְעָלְתָההַנַּעֲרָה הַגָּגָּה, וְשָׁלְחָה אֶת-עֵינֶיהָ לִפְאַת הַיָּם, וְהִבִּיטָה עַד בּוֹש, עַד הִגָּלוֹת אֵלֶיהָ מִקְצֵה הָרָקִיעַ כְּעֵין נְקֻדָּה קְטַנָּה מְרַחֶפֶת לְנֹגַהּ הַשֶׁמֶשׁ, וְהַנְּקֻדָּה הוֹלֶכֶת וּגְדוֹלָה עַד הֱיוֹת לָהּ אֶבְרָה וְחַרְטֹם וּמַרְאֵה עַיִט – הוּא הַנֶּשֶׁר הַלָּבָן. וּבָא הַנֶּשֶׁר וְיָרַד אֶל הַנַּעֲרָה הַגָּגָּה, אוֹ כִּי אֶל צַמֶּרֶת הָאַלּוֹן יֵרֵד, וְהוֹשִׁיט לַנַּעֲרָה אֶת-מְזוֹנָהּ, וְאַחֲרֵי-כֵן יָשׁוּב כָּל-עֻמַת שֶׁבָּא, כָּכָה יַעֲשֶׂה הַנֶּשֶׁר כָל-הַיָּמִים.</p>

<p>וּלְעִיתִּים מְזֻמָּנוֹת יָבוֹא אֶל הָאַלּוֹן, כִּדְבַר-שְׁלֹמֹה, עוּף פְלָאִים, תֻכִּי לְמוּד בַּיִת, טְלוּא נוֹצָה וּמְשֻׁפֵּה כּוֹבַע וַחֲרוּמַף, וּבְשִׁבְתּוֹ עַל אַחַת הַשּׂכוֹת מִמּוּל הָאֶשְׁנָב יְבַשֵּׁר בּוֹאוֹ בְּקוֹל מַר צוֹרֵחַ, כְּקוֹל הַמַּשׂוֹר בְּקוֹרָה יְבֵשָׁה, לֵאמֹר:&quot; הִנְנִי הִנֵּנִי, בַּת הַמֶּלֶךְ, עַתָּה בָּאתִי!&quot; וּבַת הַמֶּלֶך תִּפְתַּחלו אֶת-הָאֶשְׁנָב, וּבְקַדְמָה אֶת-פָּנָיו בִּשְׂשׂוֹן לֵב, תְּדַבֵּר אִתּוֹ כְּדַבֵּר אִישׁ אֶל רֵעֵהוּ וּכְכָל אֲשֶׁר יִהְיֶה עָלֶיהָ הָרוּחַ, אִם מַהֲתַלּוֹת וְאִם נְכֹחוֹת. הַנַּעֲרָה תִשְׁאַל וְהַתֻּכִּי יַעֲנֶנָּה בְקוֹל. וְהָיָה אִם מֵישָׁרִים בְּפִיו וְרָקְדָה הַנַּעֲרָה מִגִּיל וּמָחֲאָה לוֹ כָף, וְגַם נַחֵשׁ תְּנַחֵשׁ בּוֹ, וְהָיְתָה בְעֵינֶיהָ כְּמוֹצֵאת שָׁלָל. אַךְ אִם רִיק יֶהְגֶּה אוֹ כְי יַעֲנֶה תַּהְפּוּכוֹת – וְרָגְזָה לוֹ הַנַּעֲרָה וְרָעֲמָה לוֹ פָנִים וְקָפְצָה לְמוּלוֹ מֵרָחוֹק אֶת-אֶגְרוֹפָהּ הַקָּטָן כִּתְאֵנָה בַּכּוּרָה, אוֹ כִּי הַאֲרִיךְ תּאֲרִיךְ לְשׁוֹנָהּ הַמְּתוּקָה כְּנֶגְדוֹ וְהִפְטִירָה בִשְׂפָתֶיהָ שָׁנִי וְשָׂמָה אוֹתוֹ לְקַלָּסָה, וּלְמַרְאֶה כְלִמָּתוֹ נֶגְדוֹ יִתְעוֹרֵר הַתֻּכִּי גַם הוּא וְכִלָּה בַנַּעֲרָה אֶת-כָּל-צִוְחוֹתָיו וְאִמְרוֹתָיו אַחַת לְאַחַת בְּזַעַף וּבְחֵמָה וּבְקֶצֶף גָּדוֹל, וּכְהוֹצִיאוֹ כָל-רוּחוֹ יִפְרֹשׂ כְּנָפָיו וְאֵינֶנּוּ.</p>

<p>וּבַת הַמֶּלֶךְ רָאֲתָה כִּי בָאוּ כָל-הָאוֹתוֹת וְהַפְּלָאִים כַּאֲשֶׁר אָמַר שְׁלֹמֹה, וַתַּאֲמֵן בּוֹ וַתִּבְטַח בְּדִבְרֵי נִחוּמָיו,וְלֹא יָסְפָה לְרָגְזָה עוֹד. וַתֵּשֶב בָּדָד בָּאִי במִשְׁכַּן דִּמְמָתָהּ סְפוּנָה מֵעֵין כֹּל כִּפְנִינָה בִקְלִפָּתָהּ וַתְּמַלֵּא אֶת-נַפְשָׁהּ מִכָּל-הַמַּרְאוֹת וּמִכָּל- הַקּוֹלוֹת אֲשֶר נָהֲרוּ אֵלֶיהָ מִקָּרוֹב וּמֵרָחוֹק עִם אֹרְחוֹת הֶעָבִים הַקַּלוֹת וְעִִם תְּשׁוּאוֹת גַּלֵּי הַיָּם וְעִִם רַחַשׁ עֳפָאֵי הַיַּעַר, וַיָּבֹאוּ בְקִרְבָּהּ מֵאֲלֵיהֶם כְּבֹוא הָאוֹר בְּלֵב הָרִמּוֹן וּבְבְשַׂר התַפּוּחַ. וַתִּגְדַּל הַנַּעֲרָה בִדְמָמָה וַיִּרֶב עֲסִיסָה מִיּוֹם לְיוֹם וַיֵּצַר עוֹר בְּשָׂרָה עָלֶיהָ עֲדֵי חִשֵּׁב לְהִתְבַּקֵּעַ. וּבְאַחַד הַבְּקָרִים כַּאֲשֶׁר זָרְחָה עָלֶיהָ הַשּׁמֶשׁ – וַתְּהִי בְעֵינֶיהָ כְאֶשְׁכּוֹל בָּשֵׁל בַּגֶּפֶן, וַתִּשְׁאַל אֶת-נַפְשָׁהּ פִתְאֹם:</p>

<p>&#8220;מָתַי יָבֹא בוֹצֵר לִי? מַדּוּעַ אֶחֱרוּ פַעֲמֵי הַדֹּרֵךְ בַּגָּת?&#8221;</p>

<br>  

<h2 id="ד">ד</h2>

<p>וּבְצִידוֹן הָעִיר רַבַּת הַמַּרְכֹּלֶת וְרַבַּת הַמְּהוּמָה גָּר בָּעֵת הַהִיא אִישׁ עִבְרִי, אַלּוּף בַּעֲדָתוֹ וּקְצִין עָם, מַלְכִּישׁוּעַ שְׁמוֹ, סוֹחֵר עָשִׁיר וּגְדָל-פְּעָלִים מִבְּנֵי זְבוּלוּן, אֲשֶר נָטָה אֵלֶיהָ לִפְנֵי שָׁנִים רַבּוֹת בְּעוֹדֶנּוּ צָעִיר וּבְעוֹד דָּוִד מֶלֶךְ יִשְׂרָאֵל חַי, וַיָּבֹא בִשֱׁעָרֶיהָ כְּפָלִיט וּכְגוֹלֶה, וּבְכִשְׁרוֹן מַעֲשֵׂהוּ עָלָה מָעְלָה מָעְלָה בְּעִיר מִקְלָטוֹ, וַיִשָׂא לוֹ שָׁם אִשָׁה כִּלְבָבוֹ, יוֹנָה תַמָּה, בַּת נָדִיב עֲנֻגָּה וְרַכָּה לְמַטֵּה נַפְתָּלִי, מִתּוֹשָׁבֵי צִידוֹן גַּם הוּא, וַיִּבֶןֶ לוֹ בַיִת וַיֵּאָחֵז בְּצִידוֹן וַיְהִי כְאֶזְרַח הָאָרֶץ, וּכְהִתְעָרוֹתוֹ וַיַּעַשׂ עֲנָפִים, וַיִּשְׂגֶּה מְאֹד, וַיִּרֶב חֵילוֹ וְהוֹנוֹ עָצַם, וַיְהִי לו עֹשֶׁר וּנְכָסִים וַעֲבֻדָּה רַבָּה, כִּי שָׁכְנָה הַבְּרָכָה בְכָל-מַעֲשֵׂי יָדָיו וּמִסְחָרוֹ פָרַץ לָרֹב, וַיִּשְׁלַח אֶת-אֹרְחוֹת גְּמַלָיו אֶל קַצְוֵי אֲרָצוֹת ואֶת-אֳנִיוֹתָיו אֶל אִיִּים רְחוֹקִים, אֶל אִיֵּי יָוָן וְאֱלִישָׁה וְתַרְשִׁישׁ וְכִתִּים. וַיֵּצֵא לוֹ שֵׁם בְּכִנְעֲנֵי אֶרֶץ כְּאַחַד הָאַדִירִים. וְגַם מַלְכֵי אֶרֶץ וְרוֹזְנִים נָשְׂאוּ פָּנָיו, בְּהַכִּירָם אֶת-רֹחַב דַּעְתּוֹ וְאֶת-אֱמוּנַת רוּחוֹ וְאֶת-נִקְיוֹן כַּפָּיו, וַיְבַצְעוּ אֶת-חֶפְצֵיהֶם עַל-יָדוֹ וַיִּטּוּ אֵלָיו חֶסֶד. עַל כֵּן בִּקְשׁוּ רַבִּים וּגְדוֹלִים קִרְבָתוֹ וּלְפִתְחוֹ הִשְׁכִּימוּ קְּרוֹבִים ורְחוֹקִים. וְהוּא גַּם הוּא בְּרוּחוֹ הַנְּדִיבָה לא הֵשִׁיב פְּנֵי אַישׁ וַיִּשְׁלַח יָד-יֶשַׁע לְכָל-כּוֹשֵׁל. וּבַיִת לְבַדּוֹ עָשָׂה לוֹ בֶחָצֵר, אֲשֶׁר יִמְצְאוּ בוֹ מַחֲסֶה וּמָלוֹן כָּל-גוֹלֶה וְ וְכָל-עָשׁוּק וְרָצוּץ הַנִּמְלָטִים אֵלָיו מִיהוּדָה, וְאַף כִּי זְעוּמֵי מֶלֶךְ וְשָׂרִים וּפְלִיטֵי חֲמָתָם, כִּי יָדַע מִבְּשָׂרוֹ אֶת-נֶפֶשׁ הַנִּרְדָּף וַיָּבֶן אֶת-כָּל-עֱנוּתָהּ וּמְרוּדֶיהָ, אֶת-פָּרָשַׁת יְמֵי חַיָּיו הָרִאשׁוֹנִים, מִצֵּאתוֹ לַעֲשׂוֹת לנַפְשׁוֹ וְעַד בּוֹאוֹ צִידוֹנָה, לֹא יָדְעוּ רַבִּים. הַשְׁכֵּן הִשְׁכִּינָם מַלְכִּישׁוּעַ בָּעֲרָפֶל. וְאוּלָם הַיָּמִים הָהֵם נִפְלְאוּ מְאֹד בִּצְבָא חֲלִיפוֹתָם וּבְתַּהְפּוּכוֹת פִּגְעֵיהֶם. עוֹדֶנּוּ בָּחוּר עוֹמֵד בִּמְלֹא כֹחוֹ וּבְעֶצֶם אֵיתָנוֹ עָזַב אֶת-בֵּית אָבִיו, בֵּית שׁוֹעַ בְּעַמָּיו, וַיֵּצֵא עַז נֶפֶש וּצְמֵא עֲלִילָה לְבַקֵּשׁ לוֹ נְתִיבוֹת וְלִרְדֹף רְחוֹקוֹת. בְּשָׁמְעוֹ כִּי הִזְעִיק יוֹאָב אֶת-צִבְאוֹתָיו לְהַצּוֹת עַל אֲרָם מִהֵר גַּם הוּא אֶל הַמַּעֲרָכָה וַיְעַר אֶת-כֹּחוֹ בַקְּרָב וְגַם עָשָׂה גְּבוּרוֹת גְּדוֹלוֹת. לִבּוֹ כְּלֵב הַנָּמַר לֹא יָדַע פַּחַד. אֶל כָּל אֲשֶר יִּהְיוּ פְנֵי הַמִּלְחָמָה הַחֲזָקָה וְהַכְּבֵדָה – שָׁמָּה יַחְפֹּז מַלְכִּישׁוּעַ בְּחַרְבּוֹ וּבְקַשְׁתּוֹ. בְּאַחַד הַקְּרָבוֹת שָׁלַח חֵץ נֶּאֱמָן בְּלֵב אֶחָד מִבְּנֵי מֶלֶךְ אֲרָם – וַיִּנְחַל כְּבוֹד גִּבּוֹרִים. וּכְעֹז רוּחוֹ כֵּן עָרְמָתוֹ. לִבּוֹ מְקוֹר תַּחְבּוּלוֹת לֹא-אַכְזָב. שֶׁבַע בַּיּוֹם הָיָה בְכָל רַע – וַיִּנָּצֵל. כַּמָּה פְעָמִים נִשְׁבָּה בַּמִּלְחָמָה, וְהוּא מִלֵּט אֶת-נַפְשׁוֹ בְחָכְמָתוֹ. יוֹם אֶחָד נִתְפַּש וַיּוּבָא לִפְנֵי מֶלֶךְ אֲרָם וּכְפֶשַׂע הָיָה בֵּינוֹ וּבֵין הַמָּוֶת. וְאוּלָם גַם הַפָּעַם עָמְדוּ לוֹ תַחְבּוּלוּתָיו לְהָתֵל בְּשׁוֹבָיו וּלְהִמָּלֵט. פִתְאֹם הָיְתָה אִתּוֹ רוּחַ אַחֶרֶת וַיִּתֵּן יָדוֹ עִם הַקּוֹשְרִים עַל דָּוִד. נָקְעָה נַפְשׁוֹ מִמֶּלֶך יְהוּדָה וַיִּקְרָא אֶת-הָעָם לְמֶרֶד. לֹא הָיָה קֶשֶׁר על דָּוִד אֲשֶר לֹא נִסְפַּח אֵלָיו. מֵאָז הָיָה מִשְׁכָּנוֹ נְקִיקֵי הַסְּלָעִים בַּמִּדְבָּר וּמְעוֹנָתוֹ מְחִלוֹת עָפָר וְכֵפִים. וּבְהִתְגַּנְבוֹ לָבוֹא בָּעָם לְעוֹרְרוֹ לְמֶרֶד וַיָּשֶׂם לוֹ סֵתֶר פָּנִים, מִיִּרְאָתוֹ אֶת רוֹדְפָיו, בְּהָרֵם שֶׁבַע בֶּן-בִּכְרִי יָד בְּדָוִד, בָּא מַלְכִּישׁוּעַ אֶחָד מִן הָרִאשׁוֹנִים לְהִתְחַבֵּר אֵלָיו, וּבְהִכָּשֵׁל גַּם הַקֶּשֶׁר הַזֶּה, הַקֶּשֶׁר הָאַחֲרוֹן, בָּרַח וַיְשׁוֹטֵט יָמִים רַבִּים בַּמִּדְבָּר וּבְעָרֵי נֵכָר. וּבְבַקְשׁוֹ לוֹ בִּימֵי נְדוּדָיו מִחְיָה מְעַט, לֹא בָז לְכָל-מְלֶאכֶת עֲבוֹדָה וַיַּחֲלֵף מִשְׁלַח-יָדוֹ עֲשֶׂרֶת מוֹנִים, וַיַּעֲבֹד אֲדוֹנִים אַכְזָרִים וְקָשִׁים, וַיִּשְׂבַּע לַעֲנָה וָרוֹשׁ. לֹא הָיְתָה תְלָאָה אֲשֶר לֹא יְדָעָהּ וּכְלִמָּה אֲשֶר לֹא כִסְּתָה פָנָיו. וּבְכָל-עֲמָלוֹ וֶעֱנּוּתוֹ לֹא רֻצַּץ וְלֹא דֻכָּא, וַיְהִי לְהֶפֶך: בְּהִצָרְפוֹ בְכוּר הָעֹנִי וְהַמְּרוּדִים אָמְנָם שָׁכְכָה כִּמְעַט סַעֲרַת רוּחוֹ הַלּוֹהֵט, וְאוּלָם רְצוֹנוֹ חָזַק כַּשָּׁמִיר וְשִׂכְלוֹ מֹרַט כְּתַעַר מְלֻטָּשׁ. וְכָכָה בָא יוֹם אֶחָד בְּשַׁעֲרֵי צִידוֹן וְהוּא שְׂבַע מְרוֹרוֹת וּלְמוּד פְּגָעִים וּמְנֻסֶּה בְכָל-מַסָּה, וְאוּלָם גַּם רְחַב דַּעַת וּנְבוֹן תַּחְבּוּלוֹת וְחָרוּץ-יָדַיִם שִׁבְעָתַיִם מִשֶּׁהָיָה. עָרְפּוֹ גִיד בַּרְזֶל, יָדוֹ יַד-אֱמוּנָה, עֵינָיו – חִצִּים מְשׁוּחִים בְּרַעַל לַעַג וְלִבּוֹ אוֹצַר חָכְמָה וּבְאֵר תְּבוּנָה עֲמֻקָּה. וּבִרְאוֹתוֹ אֶת-הָעִיר רוֹכֶלֶת הַגּוֹיִם עַל הֲמוֹנָהּ וּשְׁאוֹנָהּ וְעַל סַחֲרָהּ וְאֶתְנַנָּהּ וַתִּיטַב בְּעֵינָיו לִתְקֹעַ יָתֵד בָּהּ וְלַחְשׂף כֹּחוֹ וְחָרִיצוּתוֹ בְּמִסְחָר וּבְקִנְיָן, וְהוּא גַּם עָשָׂה וְהִצְלִיחַ, וַיִּגְדַּל וַיֶעֱצַם מְאֹד.</p>

<p>וְשֵמַע מַלְכִּישׁוּעַ הִגִּיעַ גַּם עַד דָּוִד בִּירוּשָׁלַיִם, וְיוֹעֲצֵי בְלִיַעַל, מְלָשְׁנֵי בַסֵּתֶר, בְּהֵרָאוֹתָם כִּמְקַנְאִים לְדָּוִד וּלְכִסְאוֹ, הֵסִיתוּ בוֹ אֶת-הַמֶּלֶךְ לֵאמֹר: &#8220;הִנֵּה מַלְכִּישׁוּעַ, צוֹרֵר כִּסְאֲךָ מִנְּעוּרָיו, הִתְבַּצֵּר בְּצִידוֹן וּבֵיתוֹ קֵן לְכָל-קוֹשֵׁר וּמִתְקוֹמֵם וּמִקְלָט לְכָל-מְזַעְזֵעַ שְׁלוֹם הָאָרֶץ וּמַרְגִּיז מְנוּחָתָהּ. וְעַתָּה אֱמֹר-נָא לְמֶלֶך צִידוֹן, הֲלֹא אִישׁ בְּרִיתְךָ וַעֲמִיתְךָ הוּא, וְהִסְגִּירוֹ בְּיָדֶךָ.&#8221; וְאוּלָם דָּוִד זָקֵן בָּעֵת הַהִיא, זָקֵן וּשְׂבַע תְּלָאָה גַּם הוּא, וַיְדַבֵּר שָׁלֹום לְכָל-עַמּוֹ, עַל כֵּן לא הִטָּה אֹזֶן לְקוֹל מְלַחֲשִׁים, גַּם גָּעֹר גָּעַר בָּהֶם לֵאמֹר:</p>

<p>&#8220;חַטֹּאת נְעוּרִים לֹא תִפָּקַדְנָה. אֶזְכֹּר לְמַלְכִּישׁוּעַ אֶת-אֱמוּנַת נְעוּרָיו, בְּחָרְפוֹ נַפְשׁוֹ עַל כְּבוֹד עַמּוֹ בַּמִּלְחָמָה וַיַּעַשׂ לוֹ שֵׁם. אִישׁ גִבּוֹר חַיִל הוּא וִימִינוֹ יְמִין צֶדֶק. וְאִם כְּאָדָם שָׁגָה בִימֵי עֲלוּמָיו – כְּבָר רָצָה אֶת-עֲוֹנוֹ בִּשְׁנוֹת נְדוּדָיו וְגָלוּתוֹ. וְגַם עַתָּה שָׁמַעְתִּי, כִּי מָעֹז וּמִבְטָח הוּא לִבְנֵי עַמּוֹ יוֹשֵׁב צִידוֹן וּבִכְבוֹדֹו לָהֶם כָּבוֹד וָעֹז. חִדְלוּ מִמֶּנּוּ. יִשְׁקָט-נָא בִמְכוֹנֹו בְשָׁלֹום וְעָשָׂה חַיִל בְּעִיר הַנֵּכָר וְהִגְדִּיל אֶת-כְּבוֹד יְיָ, מֵעֵבֶר לִגְבוּל יִשְׂרָאֵל.&#8221;</p>

<p>וּבְכָל-זֹאת הִתְאַפֵּק מַלְכִּישׁוּעַ מֵעֲלוֹת יְרוּשָׁלַיְמָה וְאַרְצָה יְהוּדָה כָּל-יְמֵי חַיֵי דָוִד, וַיִּמָּנַע גַּם מִבּוֹא שָׁמָּה בְּמַשָּׁא וּבְמַתָּן וּמֵהַרְבּוֹת לוֹ בָהֶן דִּבְרֵי בֶצַע, לְבִלְתִּי פְתוֹחַ פֶּה לְשׂוֹטְנָיו, וּפֶן יִשְׁמַע הַמֶּלֶך הַזָּקֵן וְרַע בְּעֵינָיו. וּבְהִנָּהוֹתוֹ אַחֲרֵי אֱלֹהִים וּמוֹעֲדָיו בָאָרֶץ, וְשָׁלַח בַּסֵּתֶר בִּידֵי מַלְאָכָיו וּבִידֵי אַנְשֵׁי מַעֲשֵׂהוּ הַמְעַטִּים בִּיהוּדָה אָת-נְדָרָיו וְנִדְבוֹתָיו, לְהָבִיא אֶל הַבָּמָה הַגְּדוֹלָה אֲשֶׁר בְּגִבְעוֹן, וְכִבְּדוּ שָׁם אָת-מִזְבַּח אֱלֹהִים וְכֹהֲנָיו ואָת-עֲנִיֵּי עַמּוֹ מֵהוֹן מַלְכִּישׁוּעַ וּמִבִּרְכַּת יָדוֹ וְנֶחְשְׁבָה לוֹ לִצְדָקָה. וְגַם בְּכָל-עֵת מְצוֹא, בַּצֹרֶת כִּי תִהְיֶה בָאָרֶץ אוֹ כָל-פֶּגַע וּמְצוּקָה, וַיְהִי מַלְכִּישׁוּעַ הָרִאשׁוֹן לְהָחִישׁ מֵרָחוֹק יֶשַׁע לַנִדְכָּאִים וּלְהַמְצִיא רְוָחָה לַנְּתוּנִים בַּצָּרָה, וַיְהִי שֵׁם מַלְכִּישׁוּעַ לִבְרָכָה בְּפִי עַם רַב.</p>

<p>וּלְמִן הָעֵת אֲשֶׁר בָּנָה שְׁלֹמֹה אֶת-בֵּית אֱלֹהִים וַיְבַשֵׂר שָׁלֹום וֶאֱמֶת בָּאָרֶץ,שָׁב לֵב מַלְכִּישׁוּעַ אֶל בֵּית דָּוִד תְּשׁוּבָה שְׁלֵמָה, וַיַּעַל שָׁנָה בְשָנָה יְרוּשָׁלַיְמָה וַיֶּרֶב נְדָרִים וּנְדָבוֹת, וְאוּלָם מִבֵּית הַמֶּלֶך הִתְרַחֵק ואֶת-פְּנֵי שְׁלֹמֹה לֹא רָאָה, לְבִלְתִּי הַעֲלוֹת עַל לֵב הַמֶּלֶךְ רִאשׁוֹנוֹת וְהִפִּיל אוֹר פָּנָיו. וְגַם מֵעֲשׂוֹת חֲפָצָיו בְּאֶרֶץ אֲרָם הֵשִׁיב יָדוֹ, וַיִּשָּׁמֵר מֵהַצִּיג כַּף רֶגֶל בִּגְבוּלָהּ, כִּי יָגֹר אֶת-הָאַף וְאֶת-הַחֵמָה, כִּי לֹא נִשְׁכַּח לוֹ עוֹד בַּאֲרָם עֲוֹן חִצּוֹ עַד הֵנָּה, וַיֵּדַע כִּי בְנָפְלוֹ בְּיַד מְבַקְשֵׁי נַפְשׁוֹ חֲנִינָה לֹא תְּהִי לוֹ, וַיֵּשֶׁב מַלְכִּישׁוּעַ בְּעִירוֹ וְהוּא שָׁלֵו וְשַׁאֲנָן וַיְכַלְכֵּל אָת-מַעֲשָׂיו בְּיַד רָמָה וַיִּשְׂבַּע עֹשֶׁר וְכָבוֹד וּגְדֻלָּה וְאֵין מַחֲרִיד.</p>

<p>וּבְכָל-שַׁלְוָתוֹ וּגְדֻלָּתוֹ לֹא נִקָּה מִיַּד הַשָּטָן גַּם הַפָּעַם, וְאוֹר חַיָּיו הַשַׁאֲנַנִים הוּעַם פִּתְאֹם בְּהִלָּקַח מִמֶּנּוּ בְּלֹא עֵת וּבְדֶרֶךְ אָסוֹן אֵשֶׁת נְּעוּרָיו הַרַכָּה וְהָעֲנֻגָּה, תִּפְאֶרֶת בֵּיתוֹ וְאֵם בְּנוֹ הַיָּחִיד הַיֻּלָּד לוֹ. כִּי בְלֶכְתָּה יוֹם אֶחָד בָּאֳנִיָּה בְּלֶב-יָם, וְהִיא לֹא נִזְהֲרָה, וַתִּשְׁמַט פִּתְאֹם וַתִּפֹּל הַמַּיְמָה בְאֵין רוֹאֶה וַתִּמְצָא קֶבֶר בִּמְצוּלַת הַיָּם. ומֵאָז וָהָלְאָה כָּבֵד הַיָּגוֹן בְּלֵב מַלְכִּישׁוּעַ, וַיִּנָּזֵר מִכָּל-תַּעֲנוּגוֹת, שָׁבַת מְשׂוֹשׂ חַגּוֹ וְשַׁבַּתוֹ, וְגַם מֵעִיר הָאֱלֹהִים מִירוּשָׁלַיִם הוֹקִיר רַגְלָיו וְלֹא בָא עוֹד בִּשְׁעָרֶיהָ, כְּמִשְׁפָּטוֹ מִיָּמִים יְמִימָה, וַיְמַלֵּט מַלְכִּישׁוּעַ אֶת-מַשָּא יְגוֹנוֹ בְּאַהֲבָתוֹ הָעַזָּה לְיֶלֶד נִחוּמָיו, יְתוֹם אִמּוֹ הַקָּטָן, בַּר בִּטְנָהּ וּנְדָרֶיהָ, אֲשֶר שָׁפַך עָלָיו אֶת-הֲמוֹן רַחֲמָיו, וִיְטַפְּחֵהוּ, וַיְפַנְקֵהוּ וַיִּצְרֵהוּ כְּאִישׁוֹן עֵינוֹ.</p>

<p>וַיִּגְדַל הַיֶּלֶד וַיְהִי לנַעַר, והַנַּעַר הָיָה לְבָחוּר בֶּן חַיִל, וְהוּא אַמִּיץ כֹּחַ וְטוֹב שֵׂכֶל וּמְהִיר יָדַיַם וְגַם יָפֶה לְהַלֵּל, אֵין כָּמֹהוּ בְּכָל-בַּחוּרֵי הָעִיר אֲשֶר כְּגִילוֹ. וַיַּעֲמֹד נְתַנְיָה לִפְנֵי אָבִיו בְּכָל-אֵיתָנוֹ, וַיַּעֲזֹב עִמּוֹ בְּכָל-מַעֲשֵׂהוּ ובְּכָל-מִשְׁלַח יָדוֹ וַיְהִי לוֹ כְיַד יְמִינוֹ. וַיַּרְא הָאָב כִּי חֲמֻדוֹת הָעֶלֶם וְכִי בְרָכָה בוֹ וַיַּפְקִידֵהוּ אִתּוֹ עַל בֵּיתוֹ ועַל קִנְיָנוֹ. וּנְתַנְיָה כִלְכֵּל אָת-מַעֲשָׂיו בְּדַעַת וּבְחֶשְׁבּוֹן, בְּרֹחַב לֵב וּבְיָד אַמִּיצָה, וַיִּשְׂמַח בּוֹ אָבִיו וַיּוֹסֶף אַהֲבָה על אַהֲבָתוֹ, וְלֹא חָשַׂךְ מִמֶּנּוּ מְאוּמָה. אֶפֶס כִּי לֹא נְתָנוֹ לָצֵאת בָּאֳנִיוֹתָיו אָנֶה וָאָנָה, פֶּן יִקְרָאֶנּוּ כְמִקְרֶה אִמּוֹ בִּנְתִיבוֹת הַיָּם הַבּוֹגֵד, וַיַּחֲזֵק-בּוֹ תָּמִיד וַיַּדְבִּיקֵהוּ אֵלָיו באַהֲבָתוֹ אוֹתוֹ וּבְחֶרְדָּתוֹ לִשְׁלוֹמוֹ.</p>

<p>וְכָל-בְּנוֹת צִידוֹן, כָּעִבְרִיוֹת כַּנָכְרִיוֹת, אֲשֶׁר יָדְעוּ אֶת-נְתַנְיָה, חֲמָדוּהוּ בְלִבָּן וַתִּשְׁאַפְנָה אֶת-צִילוֹ מֵרָחוֹק וַיְהִי הֲגִיגָן בְּהָקִיץ וּבַחֲלוֹם אַךְ לֵב נְתַנְיָה לֹא הָלַךְ אַחֲרֵיהֶן, כִּי לֹא מָצָא בְּכֻלָּן אַחַת כִּלְבָבוֹ, וְגַם אָבִיו לֹא הֵאִיץ בּוֹ, וַיִּמְלְאוּ לִנְתַנְיָה יְמֵי בְחוּרָיו וְהוּא עוֹדֶנּוּ הוֹלֵךְ בְּגַפּוֹ. וַיְהִי הַיּוֹם וַתֵּצֵא אֳנִיָּה מִצִידוֹן לָלֶכֶת תַּרְשִׁישָה, נוֹשֵׂאת חִטִּים וְשֶׁמֶן וְיַיִן לָרֹב, מֵעִזְבוֹן מַלְכִּישׁוּעַ וּסְחַר יָדוֹ, וְאֶחָד מִנֶּאֶמְנֵי בֵיתוֹ הוֹלֵךְ עִמָּהּ לְשַׁלְּחָהּ. וַיֵּרְדוּ מַלְכִּישׁוּעַ וּבְנוֹ אֶל הַחוֹף לִפְקֹד אֶת-הָאֳנִיָּה וּלְצַוּוֹת לָהּ לִפְנֵי צֵאתָהּ, כְּמִשְׁפָּטָם. וַיְהִי בְּרִדְתָּם וְהִנֵּה לַהֲקַת בַּחוּרִים בָּאָה יוֹרֶדֶת אֶל הַחוֹף בְּחֶדְוָה וּבְצָהֳלָה וְהַתֹף וְהֶחָלִיל וְהַמְּצִלְתַּיִם מַכִּים לִפְנֵיהֶם, כֻּלָּם מִבַּחוּרֵי יִשְׂרָאֵל מֵאֲשֶר הִתְלַקְּטוּ מִצִּידוֹן וּבְנוֹתֶיהָ מִסָּבִיב וּפְנֵיהֶם אֶל אַחַת הָאֳנִיּוֹת הַהוֹלְכוֹת לְיָם עַכּוֹ, כִּי מֵעַכּוֹ יַעֲלוּ יְרוּשָׁלָיְמָה לָחֹג שָׁם אֶת-חַג הַסֻּכּוֹת וְלִשְׂמֹחַ לִפְנֵי אֱלֹהִים. וַיַּרְא נְתַנְיָה אֶת-מִצְהֲלוֹת הַבַּחוּרִים וַתִּדְבַּק רוּחָם גַּם בּוֹ, וַתִּצַּת בּוֹ אֵשׁ הַתְּשׁוּקָה לִרְאוֹת גַּם הוּא הַפּּעַם בְּעֵינָיו אֶת-עִיר הָאֱלֹהִים, וִיהִי מָה, וַיִּפְצַר בְּאָבִיו מְאֹד הַפְצֵר וְהוֹסֵף לְתִתּוֹ לָלֶכֶת יְרוּשָׁלָיְמָה כְּתַּאֲוַת לְבָבוֹ, וַיֶּחֱרַד לְבָב מַלְכִּישׁוּעַ וַיֹּאמֶר בְּשָׂפָה רָפָה:</p>

<p>&#8220;שְׁאֵלָתְךָ, בְּנִי, תִּנָתֵן לְךָ, אַךְ אַל תֵּלֵךְ, בְּנִי בָּאֳנִיָּה וְאַל תְּנַסֶּה אֶת-אֱלֹהִים, כִּי בְדֶרֶךְ הַיַּבָּשָׁה תֵלֵךְ. בְּעוֹד יָמִים מִסְפָּר תֵּצֵא אֹרְחַת גְּמַלִּים לַדֶּרֶךְ וְנִלְוֵיתָ עָלֶיהָ.&#8221;</p>

<p>וְאוּלָם נְתַנְיָה בְּאַחַת: לֹא וָלֹא, אָבִי, כִּי בָאֳנִיָּה אֵרֵד, וְכָעֵת עַתָּה. הַאֱלֹהֵי יַבָּשָׁה אֱלֹהִים ולא אֱלֹהֵי יָמִים?</p>

<p>וְלֹא יָכֹל מַלְכִּישׁוּעַ עֲמֹד הַפַּעַם בִּפְנֵי תְּחִנַּת בְּנוֹ יְחִידוֹ, כִּי רָאָהוּ וְהוּא בוֹעֵר כֻּלוֹ בְּאֵשׁ חִשְׁקוֹ, וַיִּכָּמְרוּ לוֹ נִחוּמָיו, וַיִּתְּנֵהוּ לָלֶכֶת כִּשְׁאֵלָתוֹ, וְאוּלָם בְחֶרְדָּתו הָרַבָּה לְשְׁלוֹם בְּנוֹ שָׂמָהוּ בְּיַד זְקַן בֵּיתוֹ, הַהוֹלֵך אֶת-הָאֳנִיָּה, וַיְצַוֵּהוּ עַל נְתַנְיָה לְבִלְתִּי גְרוֹעַ מִמֶּנּוּ עַיִן עַד בּוֹאוֹ עִירָה עַכּוֹ, כִּי שָׁם תַּחֲנֶה הָאֳנִיָּה עֵת מְעַט בְּדַרְכָּה, וְהֶעֱלָהוּ שָׁם אֶל הַיַּבָּשָׁה וּנְתָנוֹ בְיַד פְּלוֹנִי אַלְמוֹנִי, אִישׁ בְּרִית לְמַלְכִּישׁוּעַ וְעוֹשֵׂה דְבָרוֹ בעַכּוֹ, וְהוּא יִדְאַג לַעֶלֶם וְשָׁקַד עַל שְׁלוֹמוֹ כַּאֲשֶׁר יוֹרֵהוּ. וּמִכְתָּב שָׁלַח מַלְכִּישׁוּעַ בְּיַד בְּנוֹ לאִישׁ בְּרִיתו יוֹשֵב עַכּוֹ וַיְחַל אֶת-פָּנָיו לִהְיוֹת לִבְנוֹ לְעֵינַיִם וּלְיָדַים כָּל-יְמֵי הִתְהַלְכוֹ בְאֶרֶץ הַקֹּדֶשׁ וְשָׁמַר עָלָיו מִכָּל-מִשְׁמָר וְהֵבִיאוֹ בְיָדָיו עַד עִיר הָאֱלֹהִים וְיָדַע שָׁם אֶת-צֵאתוֹ וְאֶת-בֹּאוֹ, וּכְתֹם יְמֵי הַחַג אַל יְאֲחַרֵהוּ עִמּוֹ, כִּי הָשֵׁב יְשִׁיבֵהוּ מְהֵרָה בְשָׁלוֹם לְבֵית אָבִיו בְּאַחַת מֵאֳנִיּוֹת מַלְכִּישׁוּעַ אֲשֶר תִּקָּרֶה לִפְנֵיהֶם רִאשׁוֹנָה.</p>

<p>וַתִּמְעַט זֹאת בְּעֵינֵי מַלְכִּישׁוּעַ, וַיָּרָץ הַבַּיְתָה וַיָּבֵא מִשָּׁם צְרוֹר כֶּסֶף כָּבֵד, שִׁבְעָה מָנִים מִשְׁקָלוֹ, וּבָרֶקֶת אַחַת יְקָרָה וּגְדוֹלָה מְאֹד, שְׂפוּנַת טְמוּנַת אוֹצָרוֹ וּמִבְחַר סְגֻלּוֹתָיו, מִשְׁקָלָהּ עֶשְׂרִים אֲדַרְכְּמוֹנִים, וַיִּתְּנֵם עַל יַד נְתַנְיָה וַיֹּאמַר:</p>

<p>&#8220;הַיַעֲלֶה בֶן-מַלְכִּישׁוּעַ, אֶל בֵּית אֱלֹהִים רִאשֹׁונָה וְרָאָה אֶת-פְּנֵי אֱלֹהִים רֵיקָם? הָיֹה לֹא תִהְיֶה, קְחָה נָא אֵפוֹא, בְּנִי, עִמְּךָ אֶת-הַמּוּבָא בָזֶה וְהוֹלַכְתּוֹ מִנְחָה וּמַתָּת מִיָּדִי לְבֵית אֱלֹהִים; אֶת-הַכֶּסֶף תִּתֵּן לְעוֹלָה וּלְזֶבַח בִּימֵי הַחַג וְאֶת-הָאֶבֶן היְקָרָה לְפָאֵר בָּהּ אֶת-פָּרֹכֶת הַקֹּדֶשׁ.&#8221;</p>

<p>וְאוּלָם בְּטֶרֶם יִתֵּן מַלְכִּישׁוּעַ אֶת-אֶבֶן הַחֵן עַל יַד בְּנוֹ הִתְמַהְמַהּ מְעַט וּכְמַבְלִיג עַל סַעֲרַת רוּחוֹ אָמַר בְּקוֹל רוֹעֵד וְנִתָּק לִרְגָעִים, בְּהַבִּיטוֹ בְעֵינַיִם רְסוּסוֹת דִּמְעָה אֶל הַבָּרֶקֶת הָרוֹעֶדֶת בְּיָדוֹ גַם הִיא:</p>

<p>&#8220;הֲרוֹאֶה אַתָּה, בְּנִי אֶת-הָאֶבֶן הַזֹּאת? רֹאשׁ סְגֻלּוֹת תֵּבֵל הִיא לִי, שְׁאֵרִית קֹדֶשׁ. כְּהֵילֵל בֶּן שַׁחַר זָרְחָה רִאשׁוֹנָה עַל רֹאשׁ אִמְּךָ בְּיוֹם כְּלוּלוֹתֶיהָ וּכְכוֹכַב הַנֹּגַהּ קָרְנָה מֵעַל לוּחַ לִבָּהּ בִּימֵי חַג וּמוֹעֵד, אֶבֶן מוֹפֵת הִיא, אֶבֶן סְגֻלָּה, וְכֹחַ נֶעְלַם רַב עֲלִילָה צָפוֹן בָּהּ. אוֹצְרוֹת מְלָכִים לֹא יַעַרְכוּהָ. יָמִים רַבִּים סְפוּנָה הָיְתָה בְּגִנְזֵי אַחַד נְסִיכֵי הֹדוּ וּפֶתֶן גָּדוֹל שָׁמַר עָלֶיהָ, וּבְאֹרַח פֶּלֶא הִתְגַּלְגְּלָה וַתָּבוֹא מִקֵּץ יָמִים לְאוֹצָרִי. תָּהֶל-נָא מֵעַתָּה מֵעַל הפָּרֹכֶת וְרָעַד נֹגַהּ זַרְחָהּ בְּהֵיכַל אֱלֹהִים וְהָיְתָה כְנֵר-תָּמִיד לְזֵכֶר נֶפֶשׁ אִמְּךָ, הַזַּכָּה בִּנְשֵׁי אֶרֶץ, וּכְדִמְעַת עוֹלָם לֹא תִיבַשׁ לְזֹהַר חַיֶּיהָ אֲשֶר כָּבָה בְּלֹא עֵת?&#8221;</p>

<p>וְהַבָּרֶקֶת עָבְרָה מִיַּד הָאָב לְיַד הַבֵּן וְהִיא עוֹדֶנָּה רוֹעֶדֶת וּמַזְהִירָה בְּכַף נְתַנְיָה וּמַרְאֶהָ כְּדִמְעַת אֱלֹהִים גְדוֹלָה, דִמְעַת יְגוֹן עוֹלָמִים.</p>

<p>וַיִּקַּח נְתַנְיָה אֶת-כֶּסֶף הַקֳּדָשִׁים וְאֶת-הָאֶבֶן הַיְקָרָה בִדְמָמָה וַּיְּצְפְּנֵם אִתּוֹ בְּאֵזוֹר הָעוֹר אֲשֶר בְּמָתְנָיו. אַחֲרֵי הַדְּבָרִים הָאֵלֶּה שָׁקַט כִּמְעַט לֵב מַלְכִּישׁוּעַ אֶל בְּנוֹ. עַתָּה הֲלֹא צַוֵּה יְצַוֶּה אֱלֹהִים אֶת-מַלְאָכָיו הַטּוֹבִים לִבְנוֹ וְשָׁמְרוּ אֶת-צֵאתוֹ וְאֶת-בֹּאוֹ, כִּי עַל כֵּן שָׁלוּחַ עַתָּה הָעֶלֶם מֵאֵת אָבִיו לְבֵית אֱלֹהִים בְּמַלְאֲכוּת קֹדֶשׁ. בִּדְבַר אֱלֹהִים הוּא הוֹלֵךְ וְאֶת-מִצְוַת אָבִיו הוּא עוֹשֶׂה.</p>

<p>וַיְחַבֵּק מַלְכִּישׁוּעַ אֶת-בְּנוֹ וַיִּשּׁק לוֹ, נַשֵּק וְהוֹסֵף, וַיְשַׁלְחֵהוּ לְשָׁלֹום. עַד מְהֵרָה נִתְּקָה הָאֳנִיָּה מִן הַחוֹף וַתִּשָּׂאֵ עִמָּהּ בְּחֵיקָהּ אֶת-נְתַנְיָה בֶן-מַלְכִּישׁוּעַ לְמֶרְחֲבֵי הַיָּם. וְלֹא יָדַע נְתַנְיָה בְּתֻמַּת עֲלוּמָיו כִּי בְּעוֹד לִבּוֹ וּבְשָׂרוֹ יְרַנְּנוּ יַחַד לְמַרְאֶה הַיָּם וּמֶרְחָבָיו וְנַפְשׁוֹ תְרוּעָה וָגִיל, אָבִיו הַזָּקֵן עוֹדֶנּוּ נָטוּעַ בִּמְקוֹמוֹ עַל שְׂפַת הַיָּם, וּבְהַבִּיטוֹ בְפַחַד וּבְיָגוֹן רַב אַחֲרֵי הָאֳנִיָּה הַמִּתְרַחֶקֶת יַחַרְזוּ עַפְעַפָּיו דִּמְעָה אַחֲרֵי דִמְעָה וּשְׂפָתָיו תִּרְחַשְׁנָה תְפִלַת לָחַש.</p>

<br>  

<h2 id="ה">ה</h2>

<p>לֵב אָב לֹא יְכַחֵשׁ לְעוֹלָם. וַיְהִי אַךְ בָּאָה הָאֳנִיָּה בַיָּם, עוֹד לֹא הִרְחִיקָה, וְאלֹהִים הֵטִיל בַיָּם רוּחַ סְעָרָה וַתָּשֶׂם אֶת-הַמְּצוּלָה כַּמֶּרְקָחָה. הָאֳנִיָּה הַכְּבֵדָה טֻלְטְלָה מִמִּשְׁבָּר אֶל מִשְׁבָּר כִּכְלִי גֹמֶא וְיַד חוֹבְלֶיהָ וּמַלָּחֶיהָ נִלְאֲתָה מִשְּלָט-בָּהּ לְהַטּוֹתָהּ הַדֶּרֶךְ וְלַנְחוֹתָהּ לִמְחוֹז חֶפְצָם. נָמַס כָּל-לֵב וְרָפוּ כָל-יָדָיִם. וַיִּקְרְאוּ יוֹרְדֵי הָאֳנִיָּה אֶל אֱלֹהִים בְּחָזְקָה, אִישׁ לֵאלֹהָיו, וְאוּלָם הַסְּעָרָה לֹא שָׁכְכָה כִּי חָזְקָה עוֹד שִׁבְעָתַיִם. מִפְרָש אַחֲרֵי מִפְרָש נִקְרַע, הַחֲבָלִים נִתְּקוּ וְהַתְּרָנִים נִשְׁבְּרוּ אֶחַד אֶחָד וְגַם רוֹצְצוּ בְּמַפַּלְתָּם גֻּלְגֹּלֶת לֹא אַחַת – וְעֵינֵי הַמַּלָּחִים רוֹאוֹת וְכָלוֹת. אָז יָקוּמוּ הַמַּלָּחִים לְהָקֵל מֵעַל הָאֳנִיָּה, אַמְתְּחוֹת בָּר וְנֹאדוֹת יַיִן וְכַדֵּי שֶׁמֶן נִנְעֲרוּ יַחַד בַּמְּצוּלָה הָרוֹתַחַת, וַיֵּצְאוּ בִמְחוֹל שְׂעִירִים מְרַקְּדִים מִסָּבִיב לְכָתְלֵי הָאֳנִיָּה: אֵלֶּה עוֹלִים וְאֵלֶּה יוֹרְדִים וְאֵלֶּה מִתְנַגְּשִׁים אִישׁ בְּאָחִיו וּמִתְנַפְּצִים. עַד מְהֵרָה הִכִּירוּ הַמַּלָּחִים אֶת-עַוָּתָתָם: הָאֳנִיָּה כִּמְעַט הוּקַלָּה וּמִשְׁבְּרֵי הַיָּם עוֹד הִסְתּוֹלְלוּ בָהּ שִׁבְעָתַיִם. הַרְקֵד הִרְקִידוּהַ בְּאֶפֶס יָד וַתְּהִי לָהֶם מִשְׂחָק אַכְזָרִי. וְרַע מִזֶּה, כִּי גַּם הַנֵּטֶל אֲשֶר הָשְׁלַך הַיָּמָּה נוֹסַף גַּם הוּא עַל הַמִּשְׁבָּרִים לְנַגֵּח אֶת-קִירוֹת הָאֳנִיָּה וּלְהַרְעִישָׁהּ מִסָּבִיב. אַחֲרֵי רְגָעִים מִסְפָּר וּבְקִירוֹת הָאֳנִיָּה נִבְעוּ פְרָצִים אֲנוּשִׁים, מֵאֲנוּ הִסָּתֵם, וְהַמַּיִם זִנְּקוּ אֶל חֵיקָהּ בְכֹחַ רַב וּבְשֶׁצֶף קֶצֶף. אֵימוֹת מָוֶת נָפְלוּ עַל יוֹרְדֵי הָאֳנִיָּה, וַיִּתְרוֹצְצוּ עַל פָּנֶיהָ הֵנָּה וָהֵנָּה, כֻּלָּם אֲחוּזֵי בְעָתָה, וְכֻלָּם פְּרוּעֵי רוּחַ וּטְרוּפֵי עֵינַיִם, לְלֹא כֹחִ וּלְלֹֹא עֵצָה, וַתְּהִי מְהוּמָה וּמְבוּכָה וּמְבוּסָה וְיַד אִישׁ בְּרֵעֵהוּ. וְהָאִישׁ אֲשֶר עַל הָאֳנִיָּה רָאָה כִּי אֵין תְּשׁוּעָה, וַיִּזְכֹּר אֶת-בֶּן-אֲדוֹנָיו אֲשֶר הָפְקַד בְּיָדוֹ, וַיַּחְשֹׁב מַחֲשָׁבוֹת לְמַלְּטוֹ. וַיִּקְשְׁרֵהוּ בְחֶבֶל עֲבוֹת לִשְׁנֵי נֹאדוֹת נְפוּחִים, וּבַקְבּוּק יַיִן תָּלָה בְצַוָּארוֹ, בְּאָמְרוֹ, אִם תִטְבַּע הָאֳנִיָּה, וְהֶחֱזִיקוּ הַנֹּאדוֹת אֶת-הָעֶלֶם עַל-פְּנֵי הַמַּיִם עֵת-מָה, אוּלַי תְּהִי לוֹ פְלֵיטָה. וְגַם יֶתֶר אַנְשֵׁי הָאֳנִיָּה חִבְּלוּ תַּחְבֻּלוֹת לְהַצִּיל אִישׁ אֶת-נַפְשׁוֹ כַּאֲשֶׁר יָכֹל, וַיִּתְפַּשְׁטוּ עֲרֻמִּים וַיִּקְשְׁרוּ נֹאדוֹת נְפוּחִים בְּמָתְנֵיהֶם, וּמֵהֶם נִקְשׁרוּ אֶל קוֹרוֹת עֵץ וְאֶל קְרָשִׁים וְאֶל כַּדִּים וְצַפָּחוֹת רֵיקוֹת וּמוּגָפוֹת, וְאֶל כָּל-כְּלִי אֲשֶר יָצוּף עַל-פְּנֵי הַמַּיִם, אִישׁ כַּאֲשֶׁר מָצְאָה יָדוֹ בְתוֹךְ הַמְְּהוּמָה. וְהַמַּיִם הַזֵּידוֹנִים עוֹדָם חוֹתְרִים אֶל הָאֳנִיָּה הָלֹך וְחָתוֹר, וַיְמַלְאוּהַ עַד שְׂפָתָהּ. אָז תְפַלַח אֶת-הַסְּעָרָה זְעָקָה גְדוֹלָה וּמָרָה, זַעֲקַת שֶׁבֶר וּפַחֲדֵי מָוֶת – וְהָאֳנִיָּה וְכָל אֲשֶר בָּהּ נִבְלְעָה בְּבֶטֶן הַמְּצוּלָה. רַק מְתֵי מְעַט מִיּוֹרְדֶיהָ, וּנְתַנְיָה הָעֶלֶם בְּתוֹכָם, אֲשֶר מָצְאוּ פְלֵיטָה בְּיַד כְּלֵיהֶם, עוֹד נִשְׂאוּ בִזְעָקָה עַל-פְּנֵי גַּלֵּי הַיָּם הַזּוֹעֲפִים, וְאוּלָם גַּם בֵּין אֵלֶּה הִפְרִידָה הַסְּעָרָה מְהֵרָה וַתִּגְרְפֵם אִישׁ לְעֶבְרוֹ, וַתְּפִיצֵם לְכָל-רוּחַ, עַד הֵעָלֵם אִישׁ מֵעֵין רֵעֵהוּ.</p>

<p>כָכָה אָבְדָה הָאֳנִיָּה בְּיוֹם הָעֲבָרוֹת וְאִישׁ לֹא הִכִּיר אֶת-מְקוֹמָהּ.</p>

<br>  

<h2 id="ו">ו</h2>

<p>מֶה הָיְתָה אַחֲרִית יֶתֶר מְתֵי הָאֳנִיָּה אֲשֶׁר הִפְקִידוּ אֶת-נַפְשָׁם בִּידֵי הַיָּם – אֵין יוֹדֵעַ. וְאוּלָם נְתַנְיָה בֶן-מַלְכִּישׁוּעַ נִשָּא שְׁנֵי יָמִים תְּמִימִים עַל כֶּתֶף הַגַּלִּים, וְהוּא עוֹדֶנּוּ מוּטָל בֵּין שְׁנֵי הַנֹּאדוֹת בַּתָּוֶךְ כְּעוֹלָל בֵּין שְׁדֵי אִמּוֹ, אָחוּז בֵּינֵיהֶם בַּחֶבֶל וּמֻשְׁלָך בְּלִי הֶרֶף מִגַּל לְרֵעֵהוּ. כָּל-הָעֵת הַהִיא לֹא בָא אֶל פִּיו לֹא אֹכֶל וְלֹא מַשְׁקֶה, כִּי הֲמָמוּהוּ מִשְׁבְּרֵי הַיָּם וַיְרוֹצְצוּהוּ וְלֹא יָדַע אֶת-נַפְשׁוֹ. בַּיּוֹם הַשְּׁלִישִׁי בַבֹּקֶר שָׁכְכָה הַסְּעָרָה פִתְאֹם וְשֶׁמֶשׁ צְדָקָה וּמַרְפֵּא זָרְחָה על הַמַּיִם. וַיִּצְהַל הַיָּם בִּגְאוֹנוֹ וַיְהִי כְּאִילוּ עֲבָרוֹ רוּחַ שָׂשׂוֹן גָּדוֹל מִנְשׂוֹא. וַיִּפְקַח הָעֶלֶם אֶת-עֵינָיו וַיַּרְא וְהִנֵּה הוּא חָבוּשׁ בֵּין הַנֹּאדוֹת בְּלֶב-יָם וּמֶרְחֲבֵי מֵי זָהָב לְאֵין גְּבוּל הוֹמִים וְצוֹהֲלִים עַל כָּל-סְבִיבוֹתָיו. וַיִּזְכֹּר אֶת-הַסְּעָרָה וְאֵת כָּל אֲשֶׁר עוֹלְלָה לָאֳנִיָּה וּלְיוֹרְדֶיהָ, וַתִּתְעַטֵּף נַפְשׁוֹ עָלָיו וַיֵּבְךְּ לִבּוֹ בְתוֹכוֹ. וּבְיוֹתֵר הָמָה לִבּוֹ לִזְקַן בֵית אָבִיו, סוֹכֵן הָאֳנִיָּה, אֲשֶׁר גַּם בִּהְיוֹת בַּלְהוֹת הַמָּוֶת לְנֶגְדוֹ עָמַד בֶּאֱמוּנָתוֹ לַאֲדוֹנָיו וַיִּדְאַג לַרִאשֹׁונה לִנְתַנְיָה לָתֵת לוֹ פְלֵיטָה בְּיַד צֶמֶד הַנֹּאדוֹת. וַיֵּצֵא לִבּוֹ לַזָּקֵן וַיִּכָּמְרוּ נִחוּמָיו לוֹ, כִּי נִדְמָה לוֹ פִתְאֹם כְּאִלּוּ עוֹדֶנּוּ שׁוֹמֵעַ אֶת-קְרִיאָתוֹ הַבּוֹקַעָת אֵלָיו מֵרָחוֹק מִמֶּרְחֲבֵי הַיָּם וּמִנַהֲמַת גַלָּיו: נְ-תַ-נְ-יָה!! וַיִּדֹּר נְתַנְיָה בְּלִבּוֹ לֵאמֹר: &#8220;אִם יַצִּילֵנִי הָאֱלֹהִים מִיַּד הַמַּיִם הָאַדִירִים וְהֱשִׁיבַנִי אֶל בֵית אָבִי – וְאָסַפְתִּי אֶת כָּל-אַלְמְנוֹת יוֹרְדֵי הָאֳנִיָּה וִיתוֹמֵיֶהם אֵלַי וְכִלְכַּלְתִּים בְּחֶסֶד וּבְרַחֲמִים כָּל-יְמֵי חַיַּי כְּיַד אֱלֹהִים עָלַי וְעַל בֵּית אָבִי.&#8221; עַד כֹּה וְעַד כֹּה וּבְשַׂר נְתַנְיָה הִתְחַמֵּם. וְגַם סַעֲרַת לִבּוֹ שָׁקְטָה מְעַט, וַיִּתְחַזֵּק וַיִּפְתַּח אֶת-פִּי הַבַּקְבּוּקִ אֲשֶׁר בְּצַוָּארוֹ וַיִּגְמָא מְעַט מִן הַיַּיִן וַתָּאֹרְנָה עֵינָיו וְכֹחַ יָדָיו שָׁב אֵלָיו. וַיְמַשּׁשׁ עוד וַיִּמְצָא וְהִנֵּה הָאֵזוֹר אֲשֶר בְּמָתְנָיו שָׁלֵם אִתּוֹ, אֵין נִגְרָע מִן הַצָּרוּר בְּתוֹכוֹ מְאוּמָה, וַיְהִי לוֹ הַדָּבָר כְּאוֹת לְטוֹבָה, כִּי יַעֲלֶה עוֹד אֶל בֵּית אֱלֹהִים וְשִׁלֵּם אֶת-נִדְרֵי אָבִיו, כְּמִצְוַת אָבִיו עָלָיו, כִּי עַל כֵּן שָׁלוּחַ הוּא בִּדְבַר אָבִיו לַעֲשׂוֹת מִצְוַת אֱלֹהִים.</p>

<p>וַיִּשְׁכַּב נְתַנְיָה בְּחֵיק שְׁנֵי הַנֹּאדוֹת, וְהוּא צָף וּמִתְנַדְנֵד בֵּינֵיהֶם עַל-פְּנֵי רַחֲבֵי מֵי הַזָּהָב כְּיֶלֶד בָּעֶרֶש, פָּנָיו</p>

<p>לְזֹהַר הָרָקִיעַ ולִבּוֹ תְפִלָה וְתִקְוָה וְנִחוּמִים. עוֹדֶנּוּ צָף וְעֵינָיו הַשָּׁמַיְמָה, וְהִנֵּה בַעַל כְּנָפַיִם הוֹפִיע בַּמָּרוֹם פִּתְאֹם, עַיִט גָּדוֹל-גָּדוֹל מֹאד לְמַרְאֵה, וְלָבָן-לָבָן כֻּלוֹ, וְהוּא טָס וּמְרַחֵף, מִמַּעַל לָעֶלֶם בִּתְכֵלֶת הָרָקִיעַ וְנוֹצָתוֹ מַזְהִירָה כַּמֶּשִׁי הַלָּבָן לְנֹגַהּ הַשֶׁמֶשׁ. רֶגַע אֶחָד עָמַדַ הָעַיִט מִטּוּס וַיְהִי כְּתָלוּי בְּחוּט נֶעְלָם בֵּין הַשָּמַיִם וּבֵין הַיָּם, אַך מִקֵּץ רֶגַע וְהִנֵּה כְּאִלּוּ נִתַּק הַחוּט, וְהָעַיִט נָפַל פִּתְאֹם, כִּירוּי חֵץ, מִמְּרוֹמִים, וַיִּישַׁר לָרֶדֶת אֵלָיו, אֵלָיו, וּבְטֶרֶם יִמְצָא הָעֶלֶם אֶת-לִבּוֹ – וְהִנֵּה הָעַיִט הַנּוֹרָא, כְּבַד הַגְּוִיָּה וְאַדִּיר הָאֶבְרָה, סוֹכֵךְ וּמְנַפְנֵף מֵעַל הָעֶלֶם בִּמְלֹא רֹחַב כְּנָפָיו וְלִפְנֵי עֵינֵי נְתַנְיָה צָצוּ פִתְאֹם צִפָּרְנֵי שָׁמִיר וְחַרְטֹם צֹר מְלֻטָּשׁ, נְטוּיִים בְּחֻדֵיהֶם הָעֲקֻמִּים, הַטּוֹרְפִים, לְעֻמַּת פָנָיו. חֶרְדַּת מָוֶת אָחֲזָה אֶת-הָעֶלֶם, וַיְהִי כְּמֵרִים יָד לְהָסֵךְ לוֹ מִפְּנֵי בֶּן-הַשַׁחַץ, וְאוּלָם הָעַיִט הִכָּה בָרֶגַע הַזֶּה בְמַקוֹרוֹ עַל הַחֶבֶל אֲשֶר בְּמָתְנֵי הָעֶלֶם מַכָּה חֲזָקָה מאד, אַחַת וּשְׁתַּיִם וְשָׁלֹש, וַיִּנָּתֵק הַחֶבֶל, וְהָעֶלֶם נֶחֱלָץ מֵאֲסוּרָיו. מִקֵּץ רֶגַע וְהָעַיִט הַלָּבָן הִתְנַשּׂא לַמָרוֹם אַדִּיר וְכַבּיר, וּבֵין מֶלְקְחֵי צִפָּרְנָיו לָפוּת שְׁלָלוּ בְחָזְקָה – הָעֶלֶם הַמִּתְעַלֵּף.</p>

<p>מִי אִישׁ דַּעַת וְלֹא יָבִין כִּי הָעַיִט אֲשֶר יָרַד עַל הָעֶלֶם הוּא הוּא הַנֶּשֶׁר הַגָּדוֹל וְהַלָּבָן נֶשֶׁר הַמֶּלֶך שְׁלֹמֹה, אֲשֶר בְּטוּסוֹ אֶל אִי הַפְּלָאִים לְהָבִיא אֹכֶל לַנַּעֲרָה בַּת מֶלֶךְ אֲרָם, הַכְּלוּאָה שָׁם בַּמִּגְדָּל, רָאָה מִגָּבוֹהַ אֶת-הָעֶלֶם הַצָּף עַל-פְּנֵי הַיָּם בֵּין שְׁנֵי הַנֹּאדוֹת, וַיַּעַט אֵלָיו מִמְּרוֹמָיו וַיִּשּׁאֵהוּ.</p>

<p>וְכָכָה נִמְשָׁה הָעֶלֶם מִגַּלֵּי הַיָּם וַיִּפֹּל אֶל בֵּין צִפָּרְנֵי הַנֶּשֶׁר, וצֶמֶד הַנֹּאדוֹת, אַחֲרֵי הִלָּקַח הָעֶלֶם מֵהֶם, צָפוֹ לָהֶם לְבַדָּם, שַׁכּוּלִים וְעֲזוּבִים, עַל-פְּנֵי מֶרְחֲבֵי הַמַּיִם, וְגַלֵּי הַיָּם נָדוּ וַיֶּהֱמוּ לָהֶם חֶרֶשׁ, כִּי הָיָה מַרְאֶה הַנֹּאדוֹת נִכְלָם וְעָשׁוּק מְאֹד, כְּתָאֳמֵי שְׁדֵי אֵם אֲשֶר נֶחֱטַף יוֹנֵק חֲלָבָם מֵחֵיקָהּ.</p>

<br>  

<h2 id="ז">ז</h2>

<p>וְהַנֶּשֶׁר נָשָׂא אֶת-נְתַנְיָה וַיּוֹרִידֵהוּ אֶל אִי הַתַּעֲלֻמוֹת וַיַּנִּיחֵהוּ שָׁם בַּחֹרְשָׁה תַּחַת הָעֵץ – וַיָּעָף לוֹ. וַיְהִי בְּהִנָּעֵר נְתַנְיָה מֵהִתְעַלְפוֹ וְעֵינָיו נִפְקְחוּ, וַיַּרְא וְהִנֵּה הוּא מוּטָל תַּחַת שִׁקְמָה, וּתְאֵנִים שׁוֹעָרוֹת וּצְמוּקוֹת, נֵשֶׁל הַשִּׁקְמָה וְנוֹבְלוֹתֶיהָ, מְפֻזָּרוֹת סְבִיבוֹ כֹּה וָכֹה עַל-פְּנֵי הַדֶּשֶׁא. וַיִּשְׁלַח אֶת-יָדוֹ הָרָפָה וַיֶּאֱרֶה לוֹ מְעַט מִן הַתְּאֵנִים, מֵאֲשֶׁר הִשּׂיג עַל יָדוֹ, וַיִּתֵּן עַל פִּיו, וְאַחַר גָּמָא עֲלֵיהֶן לִרְוָיָה מִן הַיַּיִן אֲשֶר אִתּוֹ בַּבַּקְבּוּק וַתְּחִי רוּחוֹ וְכֹחוֹ שָׁב אֵלָיו. אָז יִזְכֹּר פִּתְאֹם אֶת-שֶׁבֶר הָאֳנִיָּה וְאֶת-שׁוּטוֹ עַל הַנֹּאדוֹת בַּיָּם וְאֶת-הָעַיִט הַלָּבָן, הַנּוֹרָא, אֲשֶר יָרַד עָלָיו, וַיִּהְיוּ כָל-הַדְּבָרִים בְּעֵינָיו כַּחֲלוֹם זְוָעָה בְּהָקִיץ וְלֹא יָדַע אִם יַאֲמִין בָּהֶם וְאִם יֶחְדָּל. וַיָּקָם נְתַנְיָה אַחֲרֵי יְבֹשֶׁת הבְּגָדִים עָלָיו וַיֵּצֵא לְהִתְהַלֵּךְ בַּחֹרְשָׁה אֲשֶׁר הוּרַד שָׁמָּה וַיָּשֶׂם פָּנָיו לָתוּר אֶת-הַמָּקוֹם וּלְחָקְרוֹ, אוּלַי יִקָּרֶה לְפָנָיו מַחֲבוֹא וּמָלוֹן, אִם נְקִיק סֶלַע וְאִם מְחִלַּת עָפָר אוֹ כָל-מִסְתּוֹר זוּלָתָם, אֲשֶׁר יֶחְסֶה שָׁם בַּלַּיְלָה הַבָּא. וַיֵּתַע נְתַנְיָה בַּחֹרְשָׁה אָנֶה וָאָנָה לְלֹא דֶרֶךְ וְנָתִיב, הוֹלֵך וּמִתְבּוֹנֵן בְּכָל-מַרְאֶה עֵינָיו מִסָּבִיב. וּכְמוֹ הַיּוֹם רַד וְהָעֶלֶם הִגִּיעַ עַד לִפְנֵי גִבְעָה גְדוֹלָה צוֹמַחַת סְעִיפֵי סְלָעִים וּפוֹרָה שִׁיחִים וּסְבָכִים כֻּלָּהּ, וְתוּתֵי בָר וְעִנְּבֵי סְנֶה וּזְרָדִים וְכֹל-גִּדּוּלֵי פֶרַע לְמִינֵיהֶם נְטוּשִׁים לָרֹב עַל-פְּנֵי צַלְעוֹתֶיהָ וְיַעַר כָּבֵד עֲטָרָה לְרֹאשָׁה. וַיָּבֹא בְּאָזְנֵי נְתַנְיָה קוֹל הֲמוֹת מַיִם מְפַכְפְּכִים, וַיְּבַקֵּשׁ וַיִּמְצָא מַעְיָן יוֹצֵא מִן הַגִּבְעָה, בְּסֵתֶר הַדֶּשֶׁא וְהַסְּלָעִים, וּמֵימָיו חַיִּים וְזַכִּים. וַיֹּאכַל נְתַנְיָה מִן הַתּוּתִים וְגַם מִלֵּא חָצְנוֹ מֵהֶם וְאֶת-צְמָאוֹ שָׁבַר בְּמֵי הַמַּעְיָן וַיְמַלֵּא מֵהֶם אֶת-בַּקְבּוּקוֹ, וּכְהַחֲלִיפוֹ כֹחַ וַיּוֹסֶף לָלֶכֶת הָלֹךְ וְעֲלוֹת בְּמַעֲלֵה הַגִּבְעָה, מְפַסֵּחַ עַל הַסְּלָעִים וּבוֹקֵעַ לוֹ דֶּרֶךְ בֵּין הַשִּׁיחִים, וּפָנָיו אֶל הַיַּעַר בִּמְרוֹמֵי הַגִּבְעָה.</p>

<p>וְהַשּׁמֶשׁ יָשְבָה בְּרָאשֵׁי הָעֵצִים וְרַגְלֵי הָעֶלֶם עָמְדוּ בַּמִּישׁוֹר עַל קָדְקֹד הַגִּבְעָה בְּמַעֲבֵה יַעַר אֵיתָן יַעַר קְדוּמִים, וַתַּעֲטֵהוּ צִנַּת הַיַּעַר וַעֲלֶטֶת צְלָלָיו אֲפָפַתְהוּ, וַיִּנְעַם לוֹ הַמָּקוֹם מְאֹד, וַיְסִיתֵהוּ לִבּוֹ לְהִתְמוֹדֵד כְּרֶגַע עַל הַדֶּשֶׁא בְצֵל תִּדְהָר רַעֲנָן וּלְהִנָּפֵשׁ, כִּי עָיַף מְאֹד מִן הַדֶּּרֶךְ וּמֵחֹם הַיּוֹם, וְאוּלָם בְּעוֹדֶנּוּ עוֹשֶׂה הֵנָּה וָהֵנָּה, וַתִּקַּח אָזְנוֹ קוֹל רֶצֶץ דַּק, כְּקוֹל זְמוֹרוֹת יְבֵשׁוֹת בִּדְרֹךְ עֲלֵיהֶן רָגֶל. וַיִשָׂא עֵינָיו וַיַּרְא וְהִנֵּה אַיָּלָה רַכָּה מְקַפֶּצֶת בַּיַּעַר מֵרָחוֹק וְהִיא נֶעְלֶמֶת וְנִגְלָה בֵּין הָעֵצִים חֲלִיפוֹת. וַיְמַהֵר נְתַנְיָה לִדְלֹק אַחֲרֶיהָ, וַיָּרָץ בעקבותיה ויט אַחֲרֶיהָ עֲקַלְקַלּוֹת, אַחַת הֵנָּה וְאַחַת הֵנָּה, וּבְשָׁטְפוֹ בִּמְרוּצָתוֹ וַיֵּצֵא פִתְאֹם לִשְׂדֵה יַעַר רְחַב יָדַיִם, מוּצָף כֻּלוֹ זֹהַר הַשּׁמֶשׁ הַשּׁוֹקַעַת. וּמַה הִשְׁתּוֹמֵם נְתַנְיָה בְּהִגָּלוֹת לְפָנָיו מִגְדָּל גָּבוֹהַּ בְּלֵב הַיַּעַר. מָרוֹם וְנִשּׂא עָמַד הַמִּגְדָּל לְפָנָיו, צִלוֹ פָרוּשׂ כְּמַרְבַד שָׁחוֹר עַל הַדֶּשֶׁא וְרֹאשׁוֹ נָטוּי כְּצַוָּאר עָתָק הַשָּׁמַיְמָה. רֶגַע אֶחָד דִּמָּה נְתַנְיָה כִּי נָחוּהוּ רַגְלָיו אֶל מְקוֹם מוֹשָׁב – וַיִּחַדְּ. אַךְ בְּהִתְבּוֹנְנוֹ אֶל הַמִּגְדָּל מִקָּרוֹב וַיַּרְא כִּי בוֹדֵד הוּא בִּמְקוֹמוֹ, אֵין שָׁם עוֹד כָּל-בַּיִת זוּלָתוֹ, וְגַם אֶת- קִירוֹתָיו הָעִוְרִים רָאָה, וְאֶת-בְּרִיחָיו וּמַנְעוּלָיו מִחוּץ, וַיִּפָּלֵא הַמִּגְדָּל בְּעֵינָיו וַיְהִי לוֹ כְּחִידָה סְתוּמָה וְגַם מַפְחֶדֶת כִּמְעַט. הַאֵין דְּבַר בְּלִיַעַל יָצוּק בַּמִּגְדָּל הַזֶּה? וַיִּמָּלֵךְ עָלָיו לִבּוֹ לְהִזָּהֵר מְאֹד וּלְבִלְתִּי נַסּוֹת דָּבָר אֶל הַמִּגְדָּל עַד אִם חֲקָרוֹ הֵיטֵב וְעַד אִם רִגֵּל תְּחִלָּה אֶת-כָּל-סְבִיבוֹתָיו, כִּי מִי יוֹדֵעַ אֶת-הַמּוֹקֵשׁ הַצָּפוּן בּוֹ. אוּלַי מְעוֹן סֵתֶר הוּא לִמְרַצְּחִים וּלְשׁוֹדְדֵי יַעַר אוֹ מִשְׁכַּן וּבֵית מוֹעֵד לִמְכַשְׁפִים וּלְקוֹסְמִים.</p>

<p>וּבֵינָתַים בָּא הַשֶּׁמֶשׁ וַיְהִי לָיְלָה. אֲפֵלָה כְבֵדָה כִסְּתָה אֶרֶץ וּמְלוֹאָה,וּבַיַּעַר כָּבְדָה הָאֲפֵלָה שִׁבְעָתַיִם. חֳמָרִים חֳמָרִים נֶעֶרְמָה תַּחַת כָּל-עֵץ וָשִׂיחַ וַתִּרְבַּץ אִלֶּמֶת וּשְׁחוֹרִה, הֲרַת מְזִמּוֹת וְתַעֲלֻמוֹת, בְּכָל-גֵּיא וְשׁוּחָה וּבִמְרוֹמֵי כָל-תֵּל וְגִבְעָה. וּמִבֶּטֶן הַיַּעַר וּמִכָּל-מַעֲמַקָּיו הֵגִיחוּ וּבָאוּ קוֹלוֹת מִקּוֹלוֹת שׁוֹנִים, אֶחָד מוּזָר וּפֶלְאִי מֵרֵעֵהוּ, קוֹל לַחַשׁ וְרַחַשׁ, קוֹל עַנּוֹת וְתַנּוֹת, קוֹל נַהַם וּשְׁאָגָה, יְלֵל חַיְתוֹ יַעַר בִּכְלוֹת בְּשָׂרָם מחֶמְדָּה ואֶנְקַת צִפֳּרֵי לַיִל נְמוֹגֵי תַאֲנָתָן, יִבְבַת אֹחִים דְּוֵי תְשׁוּקָה וְתַאֲנִיַּת צִיִּים וּמִתְיַפְּחִים בְּחֶבְלֵי חִשְׁקָם, וַיְהִי הַיַּעַר לְחֶרְדַּת אֱלֹהִים. סָמַר מִפַּחַד בְּשַׂר הָעֶלֶם וַיִּטֹּשׁ אֶת-דְּבַר הָאַיָּלָה ואֶת-דְּבַר הַמִּגְדָּל, וַיָּבוֹא אל נְקִיק סֶלַע אֲשֶר רָאָהוּ לוֹ מִבְּעוֹד יוֹם, לְהִסָתֶּר שָׁם מִבִּעוּתֵי הַלַּיְלָה וְצִינָּתוֹ, וַיִּסְתֹּם אֶת-מְבוֹא הַנָּקִיק בַּאֲבָנִים וַיִּשְׁכַּב עַל הָאָרֶץ וַיֵּרָדֵם.</p>

<p>וְעַרְפִלֵּי לַיְלָה יָרְדוּ וַיְגַשְּׁשׁוּ כְּעִוְרִים בָּאֲפֵלָה וַיִּפְרְשׂוּ עַד הַבֹּקֶר סְדִינִים צְחוֹרִים עַל הַיַּעַר וְעַל שְׁתֵּי הַנְּפָשׁוֹת הַנִּרְדָּמוֹת בְּחֵיקוֹ, נֶפֶשׁ נֶפֶשׁ בְּפִנָּתָה הַבּוֹדֵדָה; הָעַלְמָה בַּעֲלִיַּת הַמִּגְדָּל והָעֶלֶם בִּנְקִיק הַסָּלַע.</p>

<br>  

<h2 id="ח">ח</h2>

<p>הַבֹּקֶר אוֹר, וּמַקְהֲלוֹת רִבֲבוֹת כַּנְפֵי רְנָנִים וּפִיפִיוֹת צִפֳּרִים הִצְהִילוּ אֶת-הַיַּעַר וּמְלוֹאוֹ וַיַּרְנִינוּ עֳפָאֵי כָל-עֵץ וָשִׂיחַ, וַתַּעַל זִמְרָתָם הָאַדִּירָה הַשָּׁמַיְמָה, וַתִּתַּךְ כְּמִטְרוֹת זָהָב וְכִבְרַד פְּנִינִים עַל הַדֶּשֶׁא הַטָּלוּל. וַיַּעֲמֹד הַיַּעַר רָטֹב וְרַעֲנָן, אֵיתָן וְדָשֵׁן, שַׂגִּיא צַמָּרוֹת וּרְוֵה לְשַׁד, רוֹחֵץ רֹאשׁוֹ בְזֹהַר שֶׁמֶשׁ וְטוֹבֵל רַגְלָיו בִּרְסִיסֵי הַדֶּשֶׁא, וְכָל-פָּנָיו וּקְרָבָיו נוֹהֲרִים וְרוֹחֲפִים מִגִּיל. וְרִנְנַת הַצִּפֳּרִים הֵעִירָה אֶת-הָעֶלֶם, וַיָּקָם ויֵּצֵא הַיַּעְרָה, וְהוּא מָלֵא כֹחַ וּגְבוּרַת עֲלוּמִים כְּשֶׁהָיָה, כִּי הֶחֱלִיצָה הַשֵּנָה אֶת-עַצְמוֹתָיו וְגַם יַד הַבֹּקֶר הַנִּפְלָא הָיְתָה עָלָיו לְטוֹבָה לְהַצְהִיל רוּחוֹ וּלְחַדֵּשׁ כֹּחוֹ. וַיִּזְכֹּר אֶת-מִגְדָּל הַפְּלָאִים אֲשֶׁר רָאָהוּ אֶמֶשׁ בִּשְׂדֵה-הַיַּעַר וַיָּשָׁב אֶל הַמָּקוֹם הַהוּא, וַיִּבְחַר לוֹ מוֹשַׁב סֵתֶר בְּחֶבְיוֹן אַחַד הַסְְּבָכִים הָעֲבֻתִּים מֵאַחֲרֵי סְעִיף סֶלַע, וּבְשִׁבְתּוֹ שָׁם לְמוֹ אָרֶב נָדַר בְּלִבּוֹ לֵאמֹר: לֹא אָמוּשׁ מִזֶּה וְלֹא אֶשְׁקֹט עַד אִם נִגְלָה לִי רָז הַמִּגְדָּל וְעַד אִם בָּאתִי עַד חֵקֶר תְּכוּנָתוֹ, וְלוּא גַם בְּנַפְשִׁי.</p>

<p>וַיְהִי הוּא יוֹשֵׁב בְּמַאֲרָבוֹ, מֵצִיץ מִן הַחֲרַכִּים וְעֵינָיו בַּמִּגְדָּל, וְהִנֵּה הִגִּיעַ לאָזְנָיו מֵאֵצֶל הַמִּגְדָּל קוֹל פָּרוּעַ כְּקוֹל לֹא אָדָם, קוֹל צוֹרֵחַ וְאוֹמֵר:</p>

<p>&#8220;הִנְנִי הִנֵּנִי! הֲשָׁלוֹם הֲשָׁלוֹם לָךְ, בַּת-הַמֶּלֶךְ?&#8221;</p>

<p>וַיִּתְמַהּ הָעֶלֶם, כִּי לֹא רָאָה כָל-תְּמוּנָה. אַךְ פִּתְאֹם נִפְקְחוּ עֵינָיו לִרְוָחָה מִתִּמְהוֹן שִׁבְעָתַיִם וַתִּצָּמֵדְנָה כְמַסְמְרִים לְאֶחָד מֵאֶשְׁנַבֵּי הַמִּגְדָּל אֲשֶׁר עם הָאַלּוֹן. שָׁם עַל יַד הָאֶשְׁנָב, בִּפְנִים הָעֲלִיָּה, הוֹפִיעָה, בְּתֻמַּת יָפְיָהּ וּבְחֶסֶד עֲלוּמֶיהָ, נַעֲרָה עֲדִינָה כְּלִילִת חֵן וְנוּגַת עֵינַיִם, כְּבַת אֱלֹהִים לְמַרְאֵה, וּפָנֶיהָ הזַכִּים זָרְחוּ בְתוֹךְ הָאֶשְׁנָב כִּפְנֵי הַלְּבָנָה בְטָהֳרָתָה. רֶגַע אֶחָד נִצְּבָה הַנַּעֲרָה מַחֲרִישָׁה וְעֲצוּבָה וּפָנֶיהָ אֶל צַמֶּרֶת הָאַלּוֹן. אַחֲרֵי כֵן הוֹצִיאָה רֹאשָׁהּ הַחוּצָה וּבְהַשְׁקִיפָהּ אֶל הַצַּמֶּרֶת אָמְרָה בְנֹעַם וּבְחֵן:</p>

<p>&#8220;שָׁלֹום שָׁלֹום לִי, תֻּכִּיִּי הַנֶּחְמָד! כֹּה לֶחָי, צִפּוֹר שַׁעֲשׁוּעַי! וְאַתָּה הַפּוֹחֵז, מַה-שְׁלוֹמֶךָ?&#8221;</p>

<p>וְהִנֵּה הַקּוֹל הַצּוֹרֵחַ יוֹצֵא שֵנִית מִבֵּין הָעֳפָאיִם וְהוּא צוֹרֵחַ וְאוֹמֵר:</p>

<p>&#8220;שָׁלֹום שָׁלֹום, בַּת-הַמֶּלֶךְ, כֹּה לֶחָי, כֹּה לֶחָי!&#8221;</p>

<p>שְׂחוֹק קַל עָלָה עַל שִׂפְתֵי הַנַּעֲרָה, וְאוּלָם עֵינֶיהָ הִרְעִיפוּ יָגוֹן, וַתּוֹסֶף לְדַבֵּר, וְקוֹלָהּ רַךְ וּרְוֵה דְאָבָה, וַתֹּאמַר:</p>

<p>&quot;הֲרַק זֹאת בְּפִיךָ אֵלַי הַיּוֹם, הַתֻּכִּי? הַאֵין אִתְּךָ הַפַּעַם לְהַשְׁמִיעֵנִי כָל-חֲדָשָׁה? אוּלַי תּוּכַל לְהַגִּיד לִי, הֲיַאַרְכוּ עוֹד יְמֵי כִלְאִי פֹה בָּאִי הַשּׁמֵם? וְאִם וְאִם בֹּא יָבֹא עוֹד גוֹאֵל לִי? הֲלֹא תַעֲנֶה, הַתֻּכִּי, הֲבֹּא יָבֹא?</p>

<p>וְהַקּוֹל הַמּוּזָר צוֹרֵח:</p>

<p>&#8220;בֹּא יָבֹא, בַּת-הַמֶּלֶךְ, בֹּא יָבֹא, בֹּא יָבֹא.&#8221;</p>

<p>וַתֵּאָנַח הַנַּעֲרָה בְּשִׁבְרוֹן מָתְנַיִם וַתִּקְרָא:</p>

<p>&#8220;אֲהָהּ, צִפּוֹר נִחוּמַי? וּמַדּוּעַ בּוֹשֵׁשׁ לָבוֹא? לָמָה אֶחֱרוּ פְעָמָיו? רְאֵה, יָמִים עַל יָמִים תִּכְלֶינָה עֵינַי מִיַּחֵל לוֹ. עַל מִשְׁכָּבִי בַלֵילוֹת יְשַׁוַּע אֵלָיו לִבִּי מִמֲּעֲמַקִּים, וּמַדּוּעַ לֹא בָא עוֹד גוֹאֲלִי? מַדּוּעַ לֹא בָא?&#8221;</p>

<p>וְהַקּוֹל עָנָה:</p>

<p>&#8220;בָּא, בָּא, בַּת-הַמֶּלֶךְ, בָּרוּך הַבָּא!&#8221;</p>

<p>וְהַנַּעֲרָה הֶעְמִיקָה לִשְׁאֹל בִּמְרִי שִׂיחָה וַתֹּאמַר:</p>

<p>&#8220;וְאִם אָמְנָם כִדְבָרֶיךָ, הַתֻּכִּי, אַיֵּה אֵפוֹא אוֹתוֹתָיו? לָמָּה יְהִי כְמַסְתִּיר פָּנִים מִמֶּנִּי? מַדּוּעַ יַחְשׂךְ מִמֶּנִּי אֶת-אוֹר עֵינָיו וְאֶת-הוֹד קוֹלוֹ? מַדוּעַ לֹא רְאִיתִיו וְלֹא שְׁמַעְתִּיו?&#8221;</p>

<p>וְהַקּוֹל יוֹצֵא מִתּוֹךְ הַצַּמֶּרֶת וְצוֹרֵחַ:</p>

<p>&#8220;רְאִיתִיו, שְׁמַעְתִּיו, בַּת-הַמֶּלֶךְ.&#8221;</p>

<p>וַיִּנְהֲרוּ פְּנֵי בַת-הַמֶּלֶךְ וַתִּקְרָא בְּקוֹל:</p>

<p>&#8220;הַאֻמְנָם רְאִיתוֹ פָנִים אֶל פָּנִים? וְגַם אֶת-קוֹלוֹ שָׁמַעְתָּ? אַיֵּה אֵפוֹא הוּא? הֲרָחוֹק הוּא אִם קָרוֹב?&#8221;</p>

<p>וְהַקּוֹל מִתּוֹךְ הַצַּמֶּרֶת צוֹרֵחַ וְעוֹנֶה:</p>

<p>&#8220;רָחוֹק וְקָרוֹב, בַּת-הַמֶּלֶךְ, שָׁלֹום שָׁלֹום לָרָחוֹק וְלַקָּרוֹב.&#8221;</p>

<p>וַתּוֹסֶף הַנַּעֲרָה וַתֹּאמַר, וְהִיא מִתְעַטֶפֶת בּיגוֹנָהּ:</p>

<p>וְאִם גַּם קָרוֹב הוּא, צִפּוֹר חֲמֻדוֹת, אֲנִי, הָהּ, מַה-תִּקְוָתִי כִּי אֲיַתֵל לוֹ? הֲיַעֲשֶׂה לוֹ אֱלֹהִים כְּנָפַיִם לְהַעֲלוֹתוֹ אֵלַי? וְאִם זְרוֹעַ כָּאֵל לוֹ לְגַדֵּעַ בְרִיחֵי בַּרְזֶל וּלְשַׁבֵּר מַנְעוּלֵיהֶם? אֵיכָה יָבֹא חֲדָרַי ואֵיכָה תַשִׂיגֵנִי יָדוֹ, וַאֲנִי סְגוּרָה וּמְסֻגֶּרֶת בְּרֹאשׁ הַמִּגְדָּל הַגָּבוֹהַ הַזֶּה? הֲלֹא תַגִידִי לִי צִפּוֹר קְסָמִים.&quot;</p>

<p>וּכמַעֲנֵה לִשְׁאֵלַת הַנַּעֲרָה רָחַשׁ הַפַּעַם לֵב הַצַּמֶּרֶת רַחַשׁ נֶעְלַם, וּנְתַנְיָה רָאָה מִמַּחֲבוֹאוֹ וְהִנֵּה עוֹף פֶּלִאי נַעֲלָה מֵחֵיק הַצַּמֶּרֶת וּבְרַחֲפוֹ אַחַת הֵנָּה וְאַחַת הֵנָּה, וַיִּישַׁר פִּתְאֹםַ וַיָּנַח בְּרֹאשׁ הַסְּבַךְ אֲשֶר הִתְחַבֵּא הָעֶלֶם מֵאַחֲרָיו, וַיִּצְרַח בְּגָרוֹן נוֹרָאוֹת, וַיְהִי כִּמְעָרֶה עַל רֹאש הָעֶלֶם אֶת-כָּל-פָּרָשַׁת צִוְחוֹתָיו וְאִמְרוֹתָיו יַחַד:</p>

<p>&#8220;הִנְנִי הִנְנִי, בָּא בָא, בָּרוּך הַבָּא, שָׁלֹום שָׁלֹום, כֹּה לֶחָי!&#8221;</p>

<p>וּכְהוֹצִיאוֹ כָל-רוּחוֹ וַיִּפְרֹשׂ כָּנָף וַיֵּעָלֵם בַּעֲבִי הַיַּעַר.</p>

<p>וְהָעֶלֶם הִתְכַּנֵּס בְּתִמְהוֹן לְבָבוֹ מֵאַחֲרֵי הַסְּבַךְ וַיִּרְעַד כְּעָלֶה, כִּי בָאוּהוּ הַדְּבָרִים כַּחֲלוֹם אֵין שַׁחַר לוֹ, וְלֹא הֶאֱמִין לְמַרְאֶה עֵינָיו וּלְמִשְׁמַע אָזְנָיו. מִי בָנָה אֶת-הַמִּגְדָּל בַּמָּקוֹם הַנּוֹרָא הַזֶּה וּמִי הִיא הַנַּעֲרָה, בַּת-הַמֶּלֶךְ הַסְּפוּנָה בוֹ? וְרַבָּה מִזֹאת פְּלַיאָתוֹ עַל הַצִּפּוֹר הַמְדַבֶּרֶת. אָכֵן רַבַּת שָׁמְעָה אָזְנוֹ עַל צִפֳּרִים מַהְגּוֹת, וְאוּלָם זֹאת לוֹ הַפַּעַם הָרִאשׁוֹנָה בִּימֵי חַיָּיו אֲשֶר הֱבִיאוֹ אֱלֹהִים לִרְאוֹת צִפּוֹר פְּלָאִים כָּזֹאת עַיִן בְּעַיִן וְלִשְׁמֹעַ אֶת-שִׂיחָתָהּ בְּמוֹ אָזְנָיו. לֹא אִישׁ יָרֵא וְרַךְ לֵבָב הוּא וְאַחֲרֵי קְסָמִים לֹא יֵלֵךְ לִבּוֹ, וּבְכָל-זֹאת מָה רָחֲפוּ עַצְמוֹתָיו בַּחֲנוֹת הַצִּפּוֹר עַל שִׂיחַ מַאֲרָבוֹ מִמַּעַל לְרֹאשׁוֹ וְצִוְחוֹתֶיהָ בִגְרוֹנָהּ. כָּלֹא כָלָא אֶת-נִשְׁמַת אַפּוֹ וּלְכָל-הֶגֶה מִפִּיהָ כִּמְעַט גָּוַע לִבּוֹ מִפָּחַד.</p>

<p>וְלֹא יָדַע נְתַנְיָה, כִּי נָכוֹנוּ לוֹ עוֹד בַּמָּקוֹם הַזֶּה נִפְלָאוֹת וּנְצוּרוֹת מֵאֵלֶּה.</p>

<br>  

<h2 id="ט">ט</h2>

<p>וְכִרְפּוֹת מְעַט מִן הָעֶלֶם תִּמְהוֹן לִבּוֹ שָׁב לְמַאֲרָבוֹ וְעֵינוֹ חִפְּשָׂה רִאשׁוֹנָה אֶת-פְּנֵי הַנַּעֲרָה בָאֶשְׁנָב, וְאוּלָם הַנַּעֲרָה נֶעֶלְמָה וְאֵינֶנָּה. וַיֶּעְגַּם מְאֹד לֵב נְתַנְיָה, וַיְהִי כְּאִלּוּ קָדַר עָלָיו הַשּׁמֶשׁ בַּצָּהֳרַיִם. אָז יַעֲלוּ לִפְנֵי נְתַנְיָה הַדְּבָרִים אֲשֶר נָפְלוּ בֵּין הַנַּעֲרָה וּבֵין הַצִּפּוֹר, וַיָּתָר בְּלִבּוֹ לָדַעַת מִי הִיא בַת הַחֲמֻדוֹת חִוְרַת הַפָּנִים וְנוּגַת העֵינַיִם אֲשֶר נִגְלְתָה אֵלָיו מִן הָאֶשְׁנָב? וּמִי אַכְזָר וְאַבִּיר לֵב אֲשֶר כְּלָאָה בַּמִּגְדָּל? וַיִּלֶא לִמְצֹא פֵּשֶׁר הַחִידָה.</p>

<p>עוֹד לִבּוֹ וְכֹל-קְרָבָיו הוֹמִים לנַּעֲרָה – וְהִנֵּה הֶאָח! רָאֲתָה עֵינוֹ אֶת-בַת הַחֲמֻדוֹת שֵׁנִית! וְאוּלָם לא מִבַּעַד לָאֶשְׁנָב נִשְׁקְפָה אֵלָיו הַפָּעַם, כִּי מֵעַל גַּג הַמִּגְדָּל הוֹפִיעָה. שָׁם בִּמְרוֹמֵי הַצְּרִיחַ, מוּל זֹהַר שֶׁמֶשׁ, הִיא טוֹפֶפֶת דוּמָם, זַכָּה וּמְאִירָה כְּעַב קְטַנָּה וּצְחוֹרָה הַדָּאָה עַל-פְּנֵי תְכֵלֶת הָרָקִיעַ, וּפָנֶיהָ יַזְהִירוּ מִתּוֹך בֹּר שַׂלְמוֹתֶיהָ הַלְּבָנוֹת כִּפְנֵי מַלְאַךְ אֱלֹהִים מֵעַרְפִלֵּי טֹהַר.</p>

<p>וּבְעוֹד רִגְעֵי מִסְפָּר וְהִנֵּה עָמְדָה הַנַּעֲרָה וְגַם נִצָּבָה, וַתָּצֶל בְּכַף יְמִינָה עַל עֵינֶיהָ וּפָנֶיהָ לִפְאַת הָרָקִיעַ יָמָּהּ. ומִקְצֵה הָרָקִיעַ נִגְלְתָה בָּעֵת הַהִיא נְקֻדָּה קְטַנָּה טָסָה בֵּין הַשָּמַיִם וּבֵין הָאָרֶץ, וְהִיא הוֹלֶכֶת וּקְרֵבָה, הוֹלֶכֶת וּגְדוֹלָה, עַד הֱיוֹת לָהּ אֶבְרָה וְחַרְטֹם וּדְמוּת עַיִט גָּדוֹל וְנו­ֹרָא מְאֹד לְמַרְאֶה וּלְבֶן-נוֹצָה כֻלוֹ. וַיֵּרֶד הָעַיִט וַיַּנַּח עַל גַּג הַמִּגְדָּל וַיִּתְיַצֵּב עַל יַד הַנַּעֲרָה.</p>

<p>וּנְתַנְיָה רָאָה מִמַּאֲרָבוֹ אֶת-בַּעַל הַכְּנָפַיִם וַיָּפָג לִבּוֹ. כִּמְעַט בָּקְעָה צְעָקָה גְדוֹלָה מִפִּיו, צַעֲקַת תִּמָּהוֹן וָפַחַד. הֲלֹא זֶה הָעַיִט הנו­ֹרָא, בֶּן הַשּׁחַץ, אֲשֶר מָשָׁהוּ מִן הַמַּיִם וַיְבִיאֵהוּ הֲלֹם. הַכֵּר הִכִּירוֹ בְּלֹבֶן נוֹצָתוֹ וּבְכָל-מַרְאֵהוּ הָאָיֹם. וּבְכָל-זֹאת הִתְאַפֵּק נְתַנְיָה וַיֵּשֶׁב בְּמַאֲרָבוֹ דוּמָם וְעֵינָיו כָּלוֹת לְאַחֲרִית דָּבָר.</p>

<p>וְהָעַיִט הגָּדוֹל, הוּא הַנֶּשֶׁר הַלָּבָן, מְכַלְכֵּל הַנַּעֲרָה בְּמִצְוַת שְׁלֹמֹה הַמֶּלֶך, פָּרַשׂ כְּנָפָיו אַחֲרֵי הִתְמַהְמְהוֹ מְעַט וַיָּעָף לו בַּדֶּרֶךְ אֲשֶר בָּא בָהּ, כְּמִשְׁפָּטוֹ יוֹם יוֹם, וְגַם הַנַּעֲרָה אַחֲרֵי עֲשׂוֹתָהּ כֹּה וָכֹה נֶעֶלְמָה שֵנִית מֵעֵינֵי נְתַנְיָה, וַיְהִי כְּאִילוּ שָׁב וַיּוּעַם עָלָיו זֹהַר הַשּׁמֶשׁ. וַיּוֹחֶל לָהּ עַד בּוֹשׁ וְהִיא אֵינֶנָּה אֵינֶנָּה. וַיָּבֹא עֶצֶב רַב בְּלִבּוֹ, וַיֵּשֶׁב בְּמַחֲבוֹאוֹ קוֹדֵר וּמַשְׁמִים וּקְרָבָיו יָם נִגְרָשׁ, כִּי מֵעֵת הוֹפִיעָה אֵלָיו דְּמוּת בַּת- הַפְּלָאִים מִמְּרוֹמֵי הַמִּגְדָּל וַיַּעַל בְּאָזְנָיו נֹעַם קוֹלָהּ – נִפְעַם לְבָבוֹ מְאֹד וְרוּחוֹ לֹא יָדְעָה עוֹד מְנוּחָה. יָצְאָה נַפְשׁוֹ בְדַבְּרָהּ, כָּל-נִחוּמָיו נִכְמְרוּ לָהּ. לַשָּׁוְא חִפֵּשׂ לָדַעַת פֵּשֶׁר תַּעֲלֻמוֹת הַמִּגְדָּל. חִידָה הִיא וַתְּהִי לְחִידָה.</p>

<p>וַיְהִי כַּאֲשֶׁר קָצְרָה רוּחַ נְתַנְיָה לָשֶבֶת תַּחְתָּיו וּלְחַכּוֹת, וַיֵּצֵא מִמַּחֲבוֹאוֹ חֶרֶשׂ וַיָּהֶן לָגֶשָׁת אֶל הַמִּגְדָּל, לְמַעַן הִתְבּוֹנֵן אֵלָיו מִקָּרוֹב. וַיָּבֹא בַלָּאט אֶל בֵּין הַשִּׁיחִים וְהַסְּבָכִים הַקְּרוֹבִים מְאֹד אֶל הַמִּגְדָּל, וּבְהִזָּהֲרוֹ לְבִלְתִּי הֵרָאוֹת וּלְבִלְתִּי הַשְׁמִיעַ קוֹל, הִקִּיף אֶת-הַמִּגְדָּל וַיְתוּרֵהוּ מִסָּבִיב, הַקֵּף וָסֹב כַּמָּה פְעָמִים, וְהוּא כָל-הָעֵת כְּמִתְגַּנֵּב, רוֹאֶה וְלֹא נִרְאֶה, כִּי עוֹד פַּחַד הַמִּגְדָּל וְרָזָיו עָלָיו. וַיְחַפֵּשׂ בְּכָל-קִירוֹת הַמִּגְדָּל מִתַּחַת, חַפֵּש וְתוּר שִׁבְעָתַיִם, אוּלַי יִמְצָא מָבוֹא אוֹ פֶתַח אוֹ כָל-חוֹר וּמַחְתֶּרֶת זוּלָתָם, וְאוּלָם תִּקְוָתוֹ הָיְתָה מַפַּח נָפֶשׁ. קִירוֹת הַבַּיִת אֲטוּמִים אֲטוּמִים הֵם מִקַּרְקָעָם וְעַד אֶשְׁנַבֵּיהֶם, וְאֶת- הָאֶשְׁנַבִּים לא תַּשּׂיג יָדוֹ לְעוֹלָם, כִּי גְבוֹהִים גְּבוֹהִים הֵם מְאֹד מִמֶּנּוּ, וְהַקִּירוֹת חֲלָקִים, לֹא זִיז לָהֶם וְלֹא כַּרְכֹּב וְלֹא כָל-בֵּית אֲחִיזָה. וְהַשּׁעַר הָאֶחָד אֲשֶׁר לַמִּגְדָּל עַל בְּרִיחָיו וּמַנְעוּלָיו בַּרְזֶל עֶשֶׁת כֻּלוֹ, וְכֻלוֹ סָגוּר ונָעוּל וְחָתוּם שִׁבְעָתַיִם, לֹא תוּכַל לוֹ יַד שִׁמְשׁוֹן וּזְרוֹעַ גָּלְיָת.</p>

<p>וּבְכָל-זֹאת לֹא אָמַר נְתַנְיָה נוֹאָשׁ, וַיְחַפֵּשׂ עוֹד, וַיְחַבֵּל בְּלִבּוֹ שִׁבְעִים שִׁבְעִים וְשֶׁבַע תַּחְבּוּלוֹת, ְאֵיכָה יַעֲשֶׂה וְנֶחְשְׂפוּ לוֹ תַעֲלֻמוֹת הַמִּגְדָּל. רֶגַע אֶחָד בָּאָה מַחֲשָׁבָה בְּלִבּוֹ, אוּלַי יְהִי לוֹ הָאַלּוֹן לִישׁוּעָה, כִּי עַל כֵּן קָרוֹב הוּא אֶל קִיר הַמִּגְדָּל וְהוּא מְשַׁלֵחַ בַּדִּים עַד לָאֶשְׁנָב אֲשֶר נִשְׁקְפָה הַנַּעֲרָה בַּעֲדוֹ. וְאוּלָם בְּהִתְבּוֹנְנוֹ אֶל קוֹמָתוֹ ואֶל חֶלְקַת גִּזְעוֹ רָפוּ יָדָיו וַיִּנָּחֵם מֵעֲצָתוֹ, כִּי מִי יַעֲרֹב אֶת-לִבּוֹ לְתַפֵּשׂ ולַעֲלוֹת בְּגֶזַע גָּבוֹהַּ כָּזֶה וְלֹא תִשָׁבֵר מַפְרַקְתּוֹ? שְׂאֵת הָאַלּוֹן גְּבַה הַקּוֹמָה וַאֲפֵל הַצַּמֶּרֶת כִּמְעַט בִּעֲתַתּוּ. חָסֹן וְזָעֵף הוּא נִּצָּב עַל מִשְׁמַרְתּוֹ, מִשְׁמֶרֶת נוֹטֵר נֶאֱמָן וּבוֹדֵד, וְהוֹא כְמַזְהִיר: אַל תָּסוּר רֶגֶל הֲלֹם, כָּל-הַקָּרֵב לֹא יִנָּקֶה. וּבְכָל-זֹאת לֹא הִסִּיעַ הָעֶלֶם אֶת-הָאַלּוֹן מִלִּבּוֹ וַיִּשְׁמְרֵהוּ לְעֵת מְצוֹא.</p>

<br>  

<h2 id="י">י</h2>

<p>וַיְהִי כִי נִלְאָה נְתַנְיָה הַפַּעַם מִמְּצוֹא עֵצָה, וַיָּשָׁב בְּהֵחָבֵא הַיַּעְרָה, כִּי עַד כֹּה וְעַד כֹּה חָזַק עָלָיו הָרָעָב, וְגַם עָיֵף מְאֹד מִכָּל-הַפְּלָאוֹת אֲשֶר הִשּׂיגוּהוּ הַבֹּקֶר יַחַד וַיַּכְרִיעוּהוּ, וַיֵּרֶד אַט אֶל חֹרְשַׁת הַתּוּתִים, וַיִּסְעַד לִבּוֹ מֵהֶם, וְאֶת-צְמָאוֹ שָׁבַר מִמֵּי הַמַּעְיָן, אַחֲרֵי-כֵן שָׁכַב תַּחַת אַחַד הַשִׂיחִים לְהִנָּפֵשׁ מְעַט וּלְחַשֵּב דְּרָכָיו.</p>

<p>הוּא תַּחַת הַשִּׂיחַ, וְלִבּוֹ וְכָל-מַעְיָנָיו בַּמִּגְדָּל וּבַנַּעֲרָה הַסְּפוּנָה בוֹ. דְמוּת בַּת הַפְּלָאוֹת בְהַשְׁקִיפָהּ בְּעַד הָאֶשְׁנָב לֹא תָמוּשׁ מִנֶּגֶד עֵינָיו. חָתֹר תַּחְתֹּר לָבֹא גַם אֶל מִתַּחַת לִשְׁמוּרוֹתֵיהֶן הָעֲצוּמוֹת. קוֹל תַּחֲנוּנֶיהָ עוֹדֶנּוּ מְשַׁוֵּעַ בְּאָזְנָיו: מַדּוּעַ לֹא בָא עוֹד גוֹאֲלִי? לָמָה אֶחֱרוּ פְעָמָיו?</p>

<p>וּפִתְאֹם נִנְעַר לֵב הָעֶלֶם וַיְהִי כְּאִילוּ חֲלָפַתּוּ קֶרֶן נֹגַהּ, וַיִּשְׁאַל אֶת-נַפְשׁוֹ: הַאִם לֹא אָנֹכִי אָנֹכִי הַגּוֹאֵל? הַאִם לֹא אוֹתִי יְעָדַנִי אֱלֹהִים לְהָבִיא פְדוּת לַנַּעֲרָה? הַחִנָּם הִכְבִּיד עָלַי אֱלֹהִים אֶת-צְבָא פְלָאָיו וּמְסִבּוֹתָיו לְהֲבִיאֵנִי עַד הֲלֹם? הַאִם לֹא בְשֶׁל הנַּעֲרָה הַזֹּאת הוּטַל הַסַּעַר בַיָּם וַתִּשָּׁבֵר הָאֳנִיָּה? הַאִם לֹֹא לְמַעֲנָהּ נְשָׂאַתְנִי הֵנָּה יַד אֱלֹהִים עַל כַּנְפֵי הַנֶּשֶׁר?</p>

<p>וְהָעֶלֶם הֶחֱזִיק בְּדִמְיוֹן לִבּוֹ וְלֹא הִרְפָּה עוד מִמֶּנּוּ וַיּוֹסֶף לִשְׁאֹל:</p>

<p>&#8220;וְאוּלָם אִם אֶצְבַּע אֱלֹהִים הִיא, מַדוּעַ הֵחֵלָּה וְלֹא בִצֵּעָה? מַה-בֶּצַע כִּי הוּבֵאתִי עַד הֲלֹם – וְהַמִּגְדָּל סָגוּר וּמְסֻגָּר לְפָנַי וַאֲנִי טֶרֶם אֵדַע אֵיכָה אַבְקִיעֶנּוּ אֵלַי וְאֵיכָה תַשִׂיג יָדִי אֶת-בַּת הַפְּלָאוֹת הַכְּלוּאָה בוֹ? אֵיכָה אֶגְאָלֶנָּה וְהִיא סְגוּרָה חֶדֶר בְּחֶדֶר בִּמְרוֹם הַמִּגְדָּל לִפְנִים מִשּׁבְעָה בְרִיחִים מִשּׁבְעָה מַנְעוּלִים מִשּׁבְעָה חוֹתָמוֹת?&#8221;</p>

<p>וְלֵב הַנַּעַר עָטָה אֹפֶל שֵׁנִית וַיִּמַר לוֹ מְאֹד, וַיְשַׁוַּע לִבּוֹ בְתוֹכוֹ בְּלִי קוֹל:</p>

<p>&quot;אֲהָה אֱלֹהִים, מַדּוּעַ לֹא צִוִּיתָ אֶת-הָעַיִט וְהֱטִילַנִי עַל גַּג הַמִּגְדָּל תַּחַת אֲשֶׁר הִשְׁלִיכַנִי אָרְצָה? אוֹ כַתֻּכִּי הַזֶּה לוּ שַׁתַּנִי, אֲשֶׁר יִגְבִּיהַּ לִמְרוֹם הָאַלּוֹן וִידַבֵּר עִם הַנַּעֲרָה פֶּה אֶל פֶּה לְכָל-אַוַת נַפְשׁוֹ? אוֹ לוּ כְאַחַת הַצִפֳּרִים הַקְּטַנוֹת אֶהְיֶה, אֲשֶׁר תָּשִׂים אֶת-קִנָּהּ מִמַּעַל לְאֶשְׁנָב הַנַּעֲרָה וַאֲשֶׁר תָּבֹא לָשֶבֶת וּלְצַפְצֵף עַל שִׁבְכַת אֶשְׁנַבָּהּ וְעַל גַּג כִּלְאָהּ כְּכֹל אֲשֶׁר יִהְיֶה עִם רוּחָהּ וּבְאֵין מַכְלִים דָּבָר.</p>

<p>וְגַם בַּהֲגוֹתוֹ נְכָאִים לֹא חָדַל נְתַנְיָה מֵרְקוֹם מְזִמּוֹת וּמִשִּׁית עֵצוֹת בְנַפְשׁוֹ, אֵיכָה יַהֲרֹס אֶל הַמִּגְדָּל וְהֵסִיר מֵעָלָיו אֶת-מַסֵּכַת תַּעֲלֻמוֹתָיו. יֵשׁ אֲשֶׁר זָמַם לַחְדֹּר אֶל הַמִּגְדָּל לַיְלָה בַּמַחְתֶּרֶת כְּגַנָּב, ויֵשׁ אֲשֶׁר אָמַר לָגֶשָׁת בְלִי פָחַד אֶל הַמִּגְדָּל אֶל מִתַּחַת לְאֶשְׁנָב הַנַּעֲרָה וְקָרָא אֵלֶיהָ וּבָא אִתָּהּ בִּדְבָרִים, אוּלַי יַצִּיל מִפִּיהָ פֵּשֶׁר דְּבַר כָּל-הַחִידָה, וּמִי יוֹדֵעַ, אוּלַי תּוֹרִיד אֵלָיו חֶבֶל בְּעַד הָאֶשְׁנָב לְהַעֲלוֹתוֹ אֵלֶיהָ.</p>

<p>תַּחְבּוּלוֹת כָּאֵלֶּה וְכָאֵלֶּה עָלוּ עַל לֵב נְתַנְיָה, וְאוּלָם גַּם בְּאַחַת מֵהֶן לֹֹא מָצָא נָחַת. וְלֹא מִמֹּרֶךְ לֵב וּמִפַּחְדוֹ לנַפְשׁוֹ, כִּי אִם מִדְּאָגָה, פֶּן יַעֲשֶׂה מִדְחֶה מִבְּלִי דַעַת וִיבֻלַּע לַנַּעֲרָה בִּגְלָלוֹ וְחָטָא בְנַפְשָׁהּ.</p>

<p>וּנְתַנְיָה שָׁכַב תַּחַת הַשִּׂיחַ עַד בּוֹשׁ, רוּחוֹ סוֹעֶרֶת וּמְסֹעֶרֶת וְלִבּוֹ נְחִיל מְזִמּוֹת. וּכְכָל אֲשֶׁר תִּרְבֶּינָה מְזִמּוֹתָיו כֵּן יִשְׂתָּרְגוּ וְכֵן יַעֲלוּ בְתוֹכָן דִּמְיוֹנוֹת שָׁוְא וְחֶזְיוֹנוֹת תַּעְתּוּעִים, לְהַלְאוֹת נֶפֶשׁ וּלְהַתְעוֹת לֵב. לֹא הָיְתָה תַחְבּולָה אֲשֶׁר לֹא נֶאֱחַז בָּהּ וַאֲשֶר בִּן-רֶגַע לֹא נוֹאַשׁ מִמֶּנָּה. לָאַחֲרוֹנָה יָגְעָה רוּחוֹ מְאֹד, רֹאשׁוֹ וּבְשָׂרוֹ כָבְדוּ עָלָיו וַיִּשְׁאַל אֶת-נַפְשׁוֹ לָנוּחַ. וְאוּלָם יַד הַמִּגְדָּל ופְלָאָיו הָעֲצוּמִים כְּבָר אָחֲזָה בּוֹ בְחָזְקָה וַתִּשָׂאֵהוּ אֶל אֲשֶׁר נְשָׂאַתְהוּ, הַרְחֵק הַרְחֵק מִמְּקוֹם מִשְׁכָּבוֹ. וַיַּרְא אֶת-נַפְשׁוֹ פִתְאֹם וְהִנֵּה הוּא מוּטָל שֵנִית אָסוּר בֵּין שְׁנֵי הַנֹּאדוֹת כְּיֶלֶד בַּעֲרִישָׂה, וְהוּא צָף וּמִתְנַדְנֵד עַל-פְּנֵי מֶרְחֲבֵי הַיָּם וְעֵינָיו בִּמְצוּלַת הַזָּהָב הַנּוֹצֶצֶת לְעֻמָּתוֹ מִקָּרוֹב לְנֹגַהּ הַשֶׁמֶשׁ. עוֹד עֵינָיו מַיְשִׁירוֹת שָׁמָּה – וְהִנֵּה דְמוּת אִשּׁה עוֹלָה מן הַמְּצוּלָה, עַל רֹאשָׁהּ יָצִיץ נֵזֶר, וּבָרֶקֶת גְּדוֹלָה דוֹלֶקֶת עַל מִצְחָהּ, וּמַרְאֵה הַדְּמוּת מַרְאֵה אִמּוֹ, וְעֵין הַבָּרֶקֶת כְּעֵין אֶבֶן הַחֵן אֲשֶׁר אִתּוֹ בַחֲגוֹרָתוֹ, גַּל רַחֲמִים וַחֲנִינָה הֵצִיף אֶת-לֵב הָעֶלֶם וַיֹּאמֶר לִצְעֹק: &#8220;אִמִּי, רְאִי בְנֵךְ!&#8221; – וְאוּלָם צַעֲקָתוֹ דָבְקָה לְחִכּוֹ וּלְשׁוֹנוֹ לֹא נִשְׁמְעָה לוֹ, וַיֹּאמֶר לִפְרֹשׂ אֵלֶיהָ כַפָּיו – וְלֹא יָכֹל, כִּי יָדָיו אֲסוּרוֹת בְּחֶבֶל הַנֹּאדוֹת; וְהַנֹּאדוֹת אַף הֵם תַּחַת צוּפָם נִכְחָם הָלֹךְ וְקָרוֹב אֶל הַדְּמוּת, אֲחוֹרַנִּית יָצוּפוּ, הָלֹךְ וְהַרְחֵק מִמֶּנָּה. עוֹד מְעַט וְתֵעָלֵם הַדְּמוּת כֻלָּה מֵעֵינָיו. &#8220;אִמִּי אִמִּי – שִׁוְעָה נֶפֶשׁ הָעֶלֶם בְּקִרְבּוֹ – אַל תַּעַזְבִינִי&#8221; – וּבְצָרָתוֹ הַגְּדוֹלָה אָמָר לְחַלֵּץ בִּשְׁאֵרִית כֹּחוֹ אֶת-יָדָיו מִן הַחֲבָלִים. וּרְאֵה זֶה פֶלֶא,עוֹד בְּטֶרֶם יְנַסֶּה דָּבָר, וְהִנֵּה נָמַסּוּ אֲסוּרָיו. והַחֲבָלִים נָפְלוּ מֵעָלָיו בְּאֶפֶס אֶצְבַּע. וְאוּלָם אֲהָהּ, מַה-בֶּצַע, וכַפָּיו הַפְּרוּשׂוֹת לֹא מָצְאוּ עוֹד לִפְנֵיהֶן אֶת-הַדְּמוּת הַנִּכְסֶפֶת, כִּי עַד כֹּה ועַד כֹּה נֶעֶלְמָה וְאֵינֶנָּה. שָׁקֹעַ שָׁקְעָה כֻלָּה בִּמְצוּלַת הַזָּהָב, וִידֵי נְתַנְיָה שָׁבוּ נִכְלָמוֹת אָחוֹר וַתֵּאָסַפְנָה בְלִי כֹחַ אֶל חֵיק הַנֹּאדוֹת. אָז יַבְהִיל נְתַנְיָה אֶת-יָדוֹ אֶל הַבָּרֶקֶת אֲשֶׁר בַּחֲגוֹרָתוֹ לֵאמֹר: הֲיֶשְׁנָהּ? וּבְמַשְׁשׁוֹ אוֹתָהּ וַיִּתְפְּשֶׂנָּה בְּאֶצְבְּעוֹתָיו שָׂש לְבָבוֹ, וַיַּעֲלֶנָּה וַיֹּאמֶר לְהַגִּישׁה אֶל עֵינָיו וּלְהַשְׂבִּיעָן שִׁפְעַת זְהָרֶיהָ. וְאוּלָם יָדוֹ לֹא נִשְׁמְעָה לוֹ הַפָּעַם. דָּבֹק דָּבְקָה אל מָתְנָיו וְלֹא תָמוּשׁ. לָמָּה צֻמְּדָה יָדִי אֶל מָתְנַי? – תָּמַהּ הָעֶלֶם. מִי הוּא זֶה אֲשֶר יַאַסְרֵנִי בְחֶבֶל שֵׁנִית – הוֹסִיף לִתְמוֹהַ וַיֵּט רֹאשׁוֹ לִרְאוֹת אֶת-הַבָּא עָלָיו. וּכְהַבִּיטוֹ – וַיֵּעָוֶה מֵרְאוֹת! לֹא חֶבֶל הוּא אֲשֶר יָשִׂים מוּעָקָה בְּמָתְנָיו, כִּי אִם נָחָש. נָחָש חֲבַרְבַּר וּמְרֻקָּם, נָחָש עֲקַלָּתוֹן! לָפֹת יִלָּפֵת מִסָּבִיב לִבְשָׂרוֹ וִיחַבְּקֵהוּ בְּטַבְּעוֹתָיו. וְהִנֵּה גַם רֹאש הַנָּחָש וְצַוָּארָיו נִמְתָּחִים אֵלָיו וְעֵינָיו בְּעֵינָיו. הִנֵּה גַם פִּיו הַנֶאֱלָח נִפְעָר וּבֵין שִׁנָּיו – אַלְלַי –בָּרֶקֶת הַקֹּדֶשׁ.</p>

<p>וְאוּלָם רְאֵה גַם זֶה פֶלֶא, כְּכֹל אֲשֶׁר יַאֲרִיךְ הָעֶלֶם לְהַבִּיט אֶל עֵינֵי הַנָּחָש כֵּן יָפוּג פַּחְדּוֹ מִמֶּנּוּ וְכֵן יָשׁוֹּב לִבּוֹ עָלָיו. כָּל-הַכָּרַת פְּנֵי הַנָּחָש וּמַרְאֵה עֵינָיו הַשּׂוֹחֲקוֹת יַעֲנוּ בּוֹ, כִּי לֹא בְאֵיבָה בָא. לוּלֵא הָיְתָה יַד הָעֶלֶם אֲסוּרָה, כִּי עַתָּה שְׁלָחָהּ לְהַחֲזִיק בְצַוָּארהַנָּחָש וְלֹא יָרֵא. עַתָּה רוֹאֶה הוּא, כִּי גַם אֶת-מְזִיחַ טַבְּעוֹתָיו רַפֵּּה יְרַפֶּה הַנָּחָש מֵעָלָיו מְעַט מְעַט וְעַתָּה אֵינֶנּוּ בִּלְתִּי אִם כִּמְחַבֵּק וְכִמְחוֹנֵן אוֹתוֹ. אֵין זֹאת כִּי אִם לְשָׁלוֹם וּלְטוֹבָה בָא, וְטוֹב יְבַשֵּר. אַך אֵי זֶה הַדֶּרֶךְ הֻסְעָה הַבָּרֶקֶת מֵחֲגוֹרָתוֹ לָבֹא אֶל פִּי הַנָּחָש?</p>

<p>וּבְטֶרֶם יִמְצָא פֵּשֶׁר וְהַנָּחָש הֵסֵב רֹאשׁוֹ מִנֶּגְדּוֹ וַיַּטֵּהוּ הַצִּדָּה כְּהַטּוֹת רֹאשׁ הַמַּקֵּל, וְעֵינֵי הָעֶלֶם עוֹדָן תּוֹעוֹת בְּלִי מֵשִׂים אַחֲרֵי הַבָָּרֶקֶת כִּנְטוֹת הַמַּחַט אַחֲרֵי הָאֶבֶן הַשׁוֹאֶבֶת, כִּי חָרְדָה נַפְשׁוֹ מְאֹד לְאֶבֶן הַסְּגֻלָּה פֶּן תִּפֹּל הַמַּיְמָה. וַיְהִי כַּהֲסִיבּוֹ עֵינָיו – וְהִנֵּה דְמוּת אִמּוֹ נִגְלְתָה שֵנִית לְפָנָיו מִמְצוּלַת הַזָּהָב וְהִיא זַכָּה וּמְאִירָה כְּשֶׁהָיְתָה, וְאוּלָם עַתָּה אֵינֶנָּה יְחִידָה שָׁם, כִּי עוֹד דְמוּת אַחַת, רְקוּמָה זֹהַר כֻּלָּה וּצְעִירָה מִן הָרִאשׁוֹנָה וּכְלִיל שׁוֹשַׁנִּים לְבָנוֹת בְּרֹאשָׁהּ, טוֹפֶפֶת לְעֻמָּתָהּ עַל-פְּנֵי הַמְּצוּלָה. וְהַבָּרֶקֶת הִנֵּה גַם הִיא נּוֹצֶצֶת עַתָּה לֹא עַל מֵצַח אִמּוֹ וְלֹא בְּפִי הַנָּחָש, כִּי אִם עַל מֵצַח הָאִשָּׁה הַצְּעִירָה הַבָּאָה לִקְרַאת אִמּוֹ, וּמַרְאֵה הַצְּעִירָה הֲלֹא הִיא כּמַרְאֵה בַת הַפְּלָאוֹת אֲשֶׁר בַּמִּגְדָּל. כִּשְׁתֵּי בְנוֹת אֱלֹהִים אֲשֶׁר יָרְדוּ מִשָּׁמַיִם אָרְצָה טָפְפוּ שְׁתֵּי הַנָּשִׁים זוֹ לְעֻמַּת זוֹ, עַל שִׂפְתֵי שְׁתֵּיהֶן רִחֵף צְחוֹק-נַחַת אֶחָד, וּנְהָרָה אַחַת, נַהֲרַת גִּיל שַׁאֲנָן, הִקְרִינָה אֶת-פְּנֵיהֶן. אָז תַּהֲפֹךְ אִמּוֹ אֶת-פָּנֶיהָ לְנֶגְדוֹ וּבְהַחֲזִיקָה אֶת-שְׂמֹאלָהּ בְּיַד אֲחוֹתָהּ הַצְּעִירָה, תְּנוֹפֵף יְמִינָהּ לְמוּלוֹ וַתְּהִי כְקוֹרֵאת אֵלָיו וּכְרוֹמֶזֶת אֵלָיו מֵרָחוֹק, וְכֹל- פָּנֶיהָ נוֹהֲרִים מֵאֹשֶׁר. כִּמְעַט רָאוּ עֵינָיו בְּנוֹעַ שִׂפְתוֹתֶיהָ וְכִּמְעַט שָׁמְעוֹ אָזְנָיו אֶת-לַחֲשָׁהּ:</p>

<p>&#8220;בְּנִי!&#8221;</p>

<p>וְלֵב הָעֶלֶם חִשֵּב לְהִתְבַּקֵּעַ מִשּׁפְעַת רַחֲמִים וַחֲנִינָה וַיִּקְרָא בְּקוֹל לֹא אָדָם:</p>

<p>&#8220;אִמִּי!&#8221;</p>

<p>וּבְקָרְאוֹ חָרַג מֵאֲסוּרָיו בְּכָל-כֹּחוֹ וַיֹּאמֶר לְנַתְּקָם – וַיִּיקַץ וְהִנֵּה חֲלוֹם.</p>

<br>  

<h2 id="יא">יא</h2>

<p>נִפְעַם וְנִדְהַם יָשָׁב הָעֶלֶם בִּמְקוֹמוֹ עַד בּוֹשׁ וְרוּחוֹ עוֹדֶנָּה תֹועָה בִּנְתִיבוֹת עוֹלָם אַחֵר.</p>

<p>עוֹד שִׁבְרֵי הַחֲלוֹם וּשְׁאֵרִית חֶזְיוֹנוֹתָיו מְגַשְּׁשִׁים בְּפִנּוֹת נַפְשׁוֹ ועוֹד קוּרֵיהֶם הַנְּתוּקִים נֶאֱחָזִים בִּשְׁמוּרוֹת עֵינָיו. וְאוּלָם מְעַט מְעַט נָמוֹגוּ וַיִּמָּחוּ גַם אֵלֶּה והָעֶלֶם הִכִּיר אֶת-מְקוֹמוֹ וַיִּנָּעֵר. עַתָּה יָדַע לִבּוֹ כִּי אָכֵן צָפוּי הוּא עוֹד אֶל יוֹם פְּלָאוֹת בָּאִי הַזֶּה, וְאוּלָם טֶרֶם יָבִין עוֹד אֶל נָכוֹן מַה-מִשְׁפַּט הַפְּלָאוֹת הָהֵן וּלְמָתַי תָּבֹאנָה. אַחַת הִגִּיד לוֹ לִבּוֹ, כִּי הַבָּרֶקֶת הִיא הִיא אֲשֶׁר תַּנְחֵהוּ לִקְרָאתָן וְהִיא הִיא אֲשֶׁר תִּתְמֹךְ גּוֹרָלוֹ. אֵין זֹאת כִּי אִם נֶאֶמְנוּ דִּבְרֵי אָבִיו עַל אֶבֶן הַסְּגֻלָּה הַזֹּאת וְעַל כֹּחָהּ הַנֶעְלָם. הַאִם לֹא הִיא אֲשֶׁר שָׁמְרָה עָלָיו מִטְּבֹעַ בַּמְצוּלָה וְאִם לֹא בְכֹחָהּ סֻבְּבוּ כָל-הַמְסִבּוֹת הַנִּפְלָאוֹת לְהֲבִיאוֹ עַד הֲלֹם? אִם לֹא כֵן, מָה אֵפוֹא פֵשֶׁר חֲזוֹן הַבָּרֶקֶת לְכִל-חֲלִיפוֹתֶיהָ, כַּאֲשֶׁר הָרְאָה בַחֲלוֹמוֹ זֶה עַתָּה.</p>

<p>וְיַד נְתַנְיָה נֶחְפְּזָה בְּלִי מֵשִׂים אֶל הַחֲגוֹרָה וַיְמַשֵׁשׁ-בָּהּ וְלִבּוֹ חָרֵד: הַשּׁלוֹם לַבָּרֶקֶת? וּבְבוֹא אֶבֶן הַחֵן אֶל בֵּין אֶצְבְּעוֹתָיו הָרוֹעֲדוֹת וַיִּרְוַח לְלִבּוֹ, וַיְהִי כְּאִילּוּ נָגֹלָּה מֵעָלָיו אֶבֶן כְבֵדָה וַיְמַהֵר וַיּוֹצִיאֶנָּה וַיִּשֶׁב לְהִתְבּוֹנֵן אֵלֶיהָ, וְהוּא מַחֲזִיק בָּהּ בְּרָאשֵׁי אֶצְבְּעוֹתָיו וְנִזְהָר בָּהּ מְאֹד וּמִשְׁתּוֹמֵם עַל גָּדְלָהּ וְיִפְעַת זְהָרֶיהָ הַלּוֹהֲטִים וּמְרַטְּטִים בְּיָדוֹ. אָכֵן אֶבֶן קְסָמִים הִיא הָאֶבֶן הַזֹּאת. מֵעוֹדוֹ לֹא רָאָה בְאוֹצַר אָבִיו כָּמוֹהָ לְגֹדֶל, לִבְרַק-זֹהַר, לַחֲלִיפוֹת צְבָעִים וּלְלַהַט נְגֹהוֹת. בְּגִזְרַת תַּבְנִיתָה דָּמְתָה לִרְסִיס דִּמְעָה תְלוּיָה, דִּמְעָה גְדוֹלָה וּמְלֵאָה בִּנְטוֹתָהּ לִנְפֹּל. גַּם מְהֻקְצַעַת הִיא בְּיַד אָמָן מַפְלִיא עֲשׂוֹת וּמְלֻטֶּשֶׁת שִׁבְעָתַיִם. וּכְכֹל אֲשֶׁר יִתְבּוֹנֵן אֵלֶיהָ כֵּן יֶחֳזֶה בָהּ חָזוּת כָּל-זִיו וּנְהָרָה אֲשֶׁר יַעֲלוּ עַל לֵב הָאָדָם וַאֲשֶׁר תְּשַׁוֶה עֵין רוּחוֹ לְנֶגְדוֹ. אֵין זֹאת כִּי אִם צָרַר בָּהּ אֱלֹהִים תַּמְצִית וְשֶׁמֶץ מִכָּל-אוֹרוֹתָיו וּנְגֹהוֹתָיו יָחַד, הַרְסִיס שָׂשׂוֹן הִיא לֵאלֹהִים וְאִם אֶבֶן הָרֹאשָׁה בְּכֶתֶר יְשׁוּעָתוֹ?</p>

<p>עוֹדֶנּוּ הוֹפֵךְ וּמְהַפֵּךְ בַּבָּרֶקֶת וּמַשְׂבִּיעַ עֵינָיו בָּהּ – וְהִנֵּה רָעֲדוּ אֶצְבְּעוֹתָיו וְהַבָּרֶקֶת שָׁמְטָה וַתִּשְקַע בַּדֶּשֶׁא. וַיְהִי הוּא שׂוֹחֶה לָאָרֶץ לַהֲרִימָה, וּמֵאַחֲרֵי הָעֶלֶם, מִתַּחַת לַעֲרֵמַת עָלִים יְבֵשִׁים, הֵגִיחַ פִתְאֹם קָדְקֹד נָחָש, גֻּלַּת רֹאשׁ פֶּתֶן חֲבַרְבַּר, כְּדֵי אֶגְרֹף לְגֹדֶל, וַיַּחֲטֹף אֶת-הַבָּרֶקֶת – וַיָּנֹס.</p>

<p>צְעָקָה גְדוֹלָה וּמָרָה הֶחֳרִידָה אֶת-הַיַּעַר וּמְלוֹאוֹ, וּנְתַנְיָה קָפַץ מִמְּקוֹמוֹ וַיִּדְלַק אַחֲרֵי הַפֶּתֶן.</p>

<br>  

<h2 id="יב">יב</h2>

<p>וְהַפֶּתֶן הֶחֱלִיק מְלֹא אֹרֶךְ גֵּווֹ הַמְנֻמָּר וְהַמִּסְתַּלְסֵל כְּחֶבֶל עֲבוֹת עַל-פְּנֵי נֵשֶׁל הַיַּעַר וְדִשְׁאוֹ, הַחֲלֵק וְזָחֹל וְהַטּוֹת עֲקַלְקַלּוֹתָיו בְּחִפָּזוֹן רַב בֵּינוֹת לַשּׂיחִים וְלָעֵצִים – וּנְתַנְיָה דּוֹלֵק אַחֲרָיו. לוּא הָיְתָה אֶבֶן בְּיָדוֹ אוֹ כְלִי מָוֶת זוּלָתָהּ כִּי עַתָּה רִצֵּץ כְרֶגַע אֶת-קָדְקֹד זוֹחֵל הֶעָפָר הַנֶאֱלָח הַזֶּה וַיַּצֵּל בִּלְעוֹ מִפִּיו. וְאוּלָם יָדָיו הָיוּ רֵיקוֹת, וְאֶל אַבְנֵי הַמָּקוֹם לֹא שָׁעָה לְהֳרִימָן, לְבִלְתִּי הֵעָצֵר, וַיִּבְטַח בְּרַגְלָיו הַקַּלוֹת, כִּי הֵן תּוֹשַׁעְנָה לוֹ לְהַדְבִּיק אֶת-הַפֶּתֶן בִּמְהֵרָה וְלֹא יִמָּלֵט עוֹד. גַּם רֶגַע קָטָן לֹא גָרַע עֵינָיו מִן הַמּוֹט הַחַי, הָאָרֹךְ, העֲקַלָּתוֹן, הַצָּף לְפָנָיו, מְקֻשְׁקִשׁ וּפְתַלְתֹּל וּמָהִיר, עַל-פְּנֵי הָאָרֶץ. אָרֹב אָרַב לְכָל-נַפְתּוּלֵי גֵו הַזּוֹחֵל וּלְכָל-מֻטּוֹת רֹאשׁוֹ,לֹא הִפְנָה מֵהֶם עֵינָיו יָמִין וּשְׂמֹאל, כִּי בְחֶרְדָּתוֹ הַגְּדוֹלָה לַבָּרֶקֶת פָּחַד מְאֹד פֶּן יִתְחַמֵּק הַפֶּתֶן מֵעֵינָיו רֶגַע אֶחָד וְאָבְדָה אֶבֶן הַיְקָר לְעוֹלָמִים. וּבַחֲלוֹף הַפֶּתֶן לְיַד פַּחַת וְשׁוּחָה אוֹ בְשָקְעוֹ רֶגַע, אִם מִקְצָתוֹ וְאַף כִּי רֹאשׁוֹ וְרֻבּוֹ, בַּעֲרֵמַת עָלִים יְבֵשִׁים אוֹ בְקָמַת דֶּשֶׁא – מוֹת יָמוּת לֵב הָעֶלֶם מִפַּחַד; וּבְשׁוּב הַפֶּתֶן לְהִגָּלוֹת כֻּלוֹ – וְהִתְעוֹדֵד גַּם לֵב הָעֶלֶם וְשָׁבָה הַתִּקְוָה לְהַחֲיוֹתוֹ, כִּי עוֹד אַחַת מְעַט וְהִשִׁיג אֶת-נִרְדָּפוֹ – וּנְתַנְיָה יַרְחִיב אֶת-צְעָדָיו וְקַלּוּ רַגְלָיו לְמִשְׁנֶה. אֶפֶס כִּי גַם הַפֶּתֶן לֹא יְפַגֵר, וּכְכָל אֲשֶׁר יֶחֱרַץ נְתַנְיָה כֵּן יַחְפֹּז גַּם הוּא וְכֵן יָחִישׁ אֶת-זַחֲלוֹ וְאֶת-מְרוּצָתוֹ, וּרְאֵה פֶלֶא: הָאֶחָד רוֹדֵף אֶת-הָאֶחָד, וְהָרֶוַח בֵּין הַשְׁנַיִם בְּעֵינוֹ יַעֲמֹד, לֹא יִפְשֶׂה וְלֹא יִצְעַר, כִּמְעַט נִתְעָה הָעֶלֶם לְהַאֲמִין כִּי שְׁנֵיהֶם גַּם יַחַד, הָרוֹדֵף וְהַנִּרְדָּף, כִּכְבָרָה רַק תַּחְתָּם יָנוּעוּ וּמִמְקוֹמָם לֹא יָמוּשׁוּ. וּבִלְאוֹת עֵינוֹ מֵהַבֵּט אֶל הַפֶּתֶן בְּשֶׁטֶף מְרוּצָתוֹ וְאֶל רֶטֶט גֵּווֹ הַמָּהִיר, רֶטֶט בְּלִי חָשָׂךְ, יֵשׁ אֲשֶׁר תָעָה לִרְאוֹת וְהִנֵּה לֹא פֶתֶן, כִּי אִם תִּימְרַת עָשָׁן זוֹחֶלֶת וְצָפָה. מִקֵּץ רֶגַע וְהִנֵּה הוּא בְעֵינָיו כִּרְצוּעַת נוֹזְלִים, כְּרוּתַת יוּבַל נִבְעָתָה, בְּרוּצָהּ וּבְהִלָּפְתָהּ בֵּין חָצִיר וְדֶשֶׁא אֲחוּזַת-חִיל אֵין שַׁחַר לוֹ. וּמִקֵּץ עוֹד רֶגַע וְהִנֵּה דָמָה בְהִתְרוֹצְצוֹ כְּבָרָק שָׁחוֹר,תַּבְנִית שָׂרָף מְעוֹפֵף בֶּן-אֶרֶץ תַּחְתִּית, שְׁגַר רַחְמָהּ הָאָפֵל וּדְגוּר חֵיקָהּ הַקָּר, אַחַד שִׁבְטֵי הָאֵשׁ הַשְׁחוֹרָה אֲשֶׁר תְּשַׁלְּחֵם הָאֲדָמָה לְעִתִּים מִמַּחֲשַׁכֵּי בִטְנָה לְשׁוֹטֵט וּלְהַצְלִיף עַל פָּנֶיהָ מִתַּחַת כְּשַׁלַח הָרָקִיעַ אֶת-בְּרָקָיו וּשְׁפִיפוֹנֵי אִשּׁוֹ הַלְּבָנִים עַל פָּנָיו מִמַּעַל. אוּלָם עַד מְהֵרָה וְהִנֵּה שָׁב תַּנִין הָאֵשׁ וַיֵּהָפֵךְ לְפֶתֶן בָּשָׂר כְּבָרִאשׁוֹנָה וַתִּהְיֶינָה כָּל-הַתַּהְפּוּכוֹת בְעֵינֵי נְתַנְיָה כַּחֲזוֹן תַּעְתּוּעִים וּכְמַעֲשֵׂה לְהָטִים. פַּעַם בְּפַעַם זָקַף הַפֶּתֶן בִּמְרוּצָתוֹ אֶת-מְלֹא צַוָּארוֹ וְרֹאשׁוֹ וַיַּהֲפֹךְ פָּנָיו לְעֻמַּת הָרוֹדֵף. אָז יִרְאֶה נְתַנְיָה עַיִן בְּעַיִן אֶת-הַבָּרֶקֶת נּוֹצֶצֶת בְּפִי הַפֶּתֶן הַפָּעוּר וּמְאִירָה אֵת כָּל-בֵּית לוֹעוֹ – וְאָחַז בְּשָׂרוֹ פַלָּצוּת. מָה הַדָּבָר הַזֶּה? הֲמִשְׁנֵה הַחֲלוֹם הוּא? אוֹ כִי רוּחַ רָעָה תְבַעֲתֵהוּ וְאַךְ זָרוֹת תִּרְאֶינָה עֵינָיו? וְאוּלָם הֵן הוּא הַיּוֹדֵעַ כִּי הַפַּעַם אַךְ בְּהָקִיץ וּבַעֲלִיל יִרְאֶה אֵת אֲשֶׁר יִרְאֶה, וְגַם רוּחוֹ נְכוֹנָה אִתּוֹ. וְהַנִּפְלָא מִכָּל, כִּי כְּכָל אֲשֶׁר יוֹסִיף הַפֶּתֶן לְהָסֵב אֵלָיו אֶת-צַוָּארוֹ וְרֹאשׁוֹ כֵּן תָּפוּג מְעַט מְעַט הַחֲרָדָה מִלֵּב נְתַנְיָה וְכֵן תִּשְׁקֹט רוּחוֹ – כִּהְיוֹת גַּם הַדָּבָר הַזֶּה בַּחֲלוֹם. וְהַפֶּתֶןְ הִנֵּה גַּם הוּא נִרְאָה לוֹ הַפָּעַם לֹא כְְבוֹרֵחַ, כִּי אִם כִּמְמַהֵר. לֹא בִמְנוּסָה יֵלֵךְ, כִּי בִמְרוּצָה וּבְחִפָּזוֹן, כְּצִיר מָהִיר נֶאֱמָן לְשׁוֹלְחוֹ, אֲשֶׁר דְּבָרוֹ נָחוּץ וְהוּא אָץ לְדַרְכּוֹ. וְגַם בְּהַטּוֹת הַפֶּתֶןְ אֶת-צַוָּארוֹ וְרֹאשׁוֹ אֵלָיו – וְהָיָה כְּנוֹטֶה לְרוֹדְפוֹ שָׁלוֹם וָחָסֶד. אֵין זַעַ ם וּבֶהָלָה בתוי פָנָיו וְלֹא אֵיבָה וּמְזִמָּה בְּעֵינָיו. הַכֹּל בָּא כַּאֲשֶׁר הָרְאָה נְתַנְיָה בַחֲלוֹם, לֹא נָפַל דָּבָר אָרְצָה. נָאוֶה בְּרִקְמַת עוֹרוֹ וּמֻפְלָא בַּחֲבַרְבּוּרוֹתָיו דָּמָה עַתָּה הַפֶּתֶןְ עַל נְתַנְיָה כְּשֵׁבֶט מַלְכוּת, מַטֵּה עז וּגְבוּרָה, רַב יְקָר וְאֶרֶךְ מִדָּה, אֲשֶׁר נִמְלַט מִיַּד אַדִּיר וְנו­ֹרָא בְּמַלְכֵי אֶרֶץ וּמִגַּעֲרָתוֹ – וַיָּנֹס, אוֹ כְמַטֵּה אֱלֹהִים, מַטֵּה קְסָמִים, מְחֻקֶּה כֻלוֹ תְּוֵי רָזִים, אֲשֶׁר הִפִּילוֹ רַב אַשָׁף מִיָּדוֹ וַיִּשְׁלָחֵהוּ לְהַפְלִיא אֶת-מוֹפְתָיו בִּקְצֵה הָאָרֶץ. מְעַט מְעַט וְסַעֲרַת רוּחַ הָעֶלֶם שָׁכְכָה כֻלָּה וְגַם חֶרְדָּתוֹ לַבָּרֶקֶת חָדֵלָה. עַתָּה אֵינֶנּוּ רוֹדֵף עוֹד אַחֲרֵי הַפֶּתֶןְ, כִּי אִם רָץ בְּנָחַת וְנִמְשָׁךְ אַחֲרָיו. לִבּוֹ שׁוֹקֵט וְרַגְלָיו קַלּוֹת. וְהַפֶּתֶןְ הִנֵּה גַּם הוּא הֵאַט מְרוּצָתוֹ, וְהוּא אָץ בְּנָחַת וּבְשׁוּבָה לִפְנֵי הָעֶלֶם לַנְחוֹתוֹ הַדָּרֶךְ. הוּא הַנּוֹהֵג, הָעוֹבֵר בְּרֹאשׁ, וּנְתַנְיָה הַנָּהוּג, הַכָּרוּךְ אַחֲרָיו. וְאוּלִם הָרֶוַח עוֹדֶנּוּ גַם עַתָּה בֵינֵיהֶם כְּשֶׁהָיָה, לֹא יִרְבֶּה וְלֹא יִמְעָט.</p>

<p>בָּאַחֲרוֹנָה יָצְאוּ שְׁנֵיהֶם לִשְׂדֵה הַיַּעַר וְהַפֶּתֶןְ הֵיְשִׁיר אֶת-דַרְכּוֹ בְּחִפָּזוֹן אֶל הָאַלּוֹן אֲשֶׁר עַל-יַד הַמִּגְדָּל. כְּחוֹלֵם וּכְמֻכֵּה יָרֵחַ נִמְשַׁךְ נְתַנְיָה אַחֲרָיו. לוּא גַם הָיוּ עֵינָיו עֲצוּמוֹת, כִּי עַתָּה גַם עַתָּה לֹא שָׂטָה מֵעָלָיו יָמִין וּשְׂמֹאל. בְּרִית נַעֲלָמָה, בְּרִית הַגּוֹרָל, קָשְׁרָה אֶת-שְׁנֵיהֶם בִּשְׂדֵה הַיַּעַר, הַפֶּתֶןְ בְּרֹאשׁ וְהָעֶלֶם אַחֲרָיו. הֵם עִם הָאַלּוֹן, וּבְטֶרֶם יָּבִין נְתַנְיָה עַד מָה, וְהַפֶּתֶןְ הִזְדַּקֵּף פִּתְאֹם וַיִּצָּנֵף בְּאַחַת, מִתּוֹךְ קְפִיצַת גְּבוּרָה, מִסָּבִיב לְגֶזַע הָעֵץ וּבְהַרְדִּיפוּ לְמָעְלָה בְכֹחַ רַב וּבְחִפָּזוֹן נִמְרָץ גְּלִילִים אַחֲרֵי גְּלִילִים, טַבָּעוֹת אַחֲרֵי טַבָּעוֹת, הִגִּיעַ בִּן-רֶגַע עַד מִתַּחְתִּית לַצַּמֶּרֶת וַיֶּחְדָּל. הַגֶּזַע הֶחָסֹן וְהַגָּבוֹהַּ, הֶעָרֹם כֻּלּוֹ לִפְנֵי רֶגַע, חֻשּׁק עַתָּה מְלוֹא שְׁלִישׁוֹ הָעֶלְיוֹן הֲמוֹן גְּלִילֵי הַפֶּתֶןְ וְטַבְּעוֹתָיו, וַיְהִי מַרְאֵהוּ הַפַּעַם כְּמַקְדֵּחַ עֲנָקִים, מַקְדֵּחַ רַב מִידּוֹת וְשַׂגִּיא קוֹמָה, הַמְאַיֵּם לְהִתָּקֵעַ בְּטַבּוּר הָרָקִיעַ וּבְבֶטֶן שְׁאוֹל וּלְרַטְּשָׁם יָחַד.</p>

<p>נִדְהַם וַהֲלוּם פְּלָאִים נִּצָּב הָעֶלֶם לִפְנֵי הַנְּחֻשְׁתָּן הַנּוֹרָא וְעֵינָיו אֶל הַפֶּתֶן הַכָּרוּךְ בּרֹאשׁוֹ. הַיַעֲלֶה אַחֲרֵי הַפֶּתֶןְ? הֲיַשִּׂיגֶנוּ? הֲיַצִּיל בִּלְעוֹ מִפִּיו?</p>

<p>וְהַפֶּתֶןְ עָלָה מַעְלָה וַיֵּט מִגָּבוֹהַ, מֵרֹאשׁ הַגֶּזַע, אֶת-צַוָּארוֹ וְרֹאשׁוֹ מְלֹא אָרְכָּם לְעֻמַּת הָעֶלֶם כְּהַטּוֹת מַקֵּל, וּבְהַזְרִיחוֹ אֶל עֵבֶר פָּנָיו אֶת-הַבָּרֶקֶת שָׁלַח בּוֹ מֵרָחוֹק עֵינַיִם מְחוֹנְנוֹת, עֵינַיִם שׁוֹאֲלוֹת וּמְיַחֲלוֹת, וְכָל-טַבְּעוֹת גֵּווֹ, מֵרֹאשׁ וְעַד זָנָב זָנָב, רָחֲפוּ דוּמָם מִתּוֹחֶלֶת וְצִפִּיָּה.</p>

<p>וּנְתַנְיָה עוֹדֶנּוּ נָטוּעַ בִּמְקוֹמוֹ כְּתֹמֶר מִקְשָׁה וְעֵינָיו תְּלוּיוֹת בַּבָּרֶקֶת. מְפַרְפֶּרֶת הִיא בֵּין שִׁנֵּי הַפֶּתֶןְ כְּנֶפֶשׁ חַיָּה. רָעֹד תִּרְעַד בְּכֹל-זַהֲרוּרֶיהָ. שֶבַע עֵינַיִם תִּקְרֹץ וּבְשִׁבְעִים נְגֹהוֹת תִּזְעַק. וְאוּלָם גְּבוֹהָה גְבוֹהָה הִיא מֵהַשִׂיגַהּ, עֵינֵי נְתַנְיָה רוֹאוֹת אוֹתָה וְאֵין לְאֵל יָדוֹ. הֲיַעְפִּיל עֲלוֹת? הֲיַעֲמֹד בּוֹ לִבּוֹ? וְאִם כֹּחַ יָדָיו יַעֲמֹד לוֹ?</p>

<p>עוֹדֶנּוּ פוֹסֵחַ עַל עֶשֶׂר סְעִפִּים, וּמֵאֶשְׁנָב הַמִּגְדָּל נִשְׁקְפָה אֵלָיו רֶגַע אֶחָד הַחוּצָה דְמוּת הַנַּעֲרָה בַּת הַפְּלָאוֹת. לֹֹא הֶאֱרִיכָה הַנַּעֲרָה, זָרְחָה וַתֵּאָסֵף. הָאֵלָיו הִשְׁגִּיחָה? וְאִם מִפָּנָיו נָסוֹגָה?</p>

<p>וְהָעֶלֶם נִתַּש בְּכֹחַ נֶעְלָם מִמְקוֹמוֹ, וּשְׁתֵּי יָדָיו לָפְתוּ כִּשְׁנֵי מְטִילֵי בַרְזֶל אֶת-קוֹרַת הָאַלּוֹן, וַיִּצָּמֵד אֵלֶיה כְּהִצָּמֵד הָאֵזוֹר אֶל מָתְנֵי-אִישׁ.</p>

<br>  

<h2 id="יג">יג</h2>

<p>קַלָּה וּמְהִירָה הָיְתָה עֲלִיַּת נְתַנְיָה בְּרֵאשִׁיתָה. אַמָּה אַחֲרֵי אַמָּה לָכַד בְיָדָיו ובְּרַגְלָיו הָאַמִיצוֹת אֶת-קוֹמַת הַגֶּזַע. בִּזְרוֹעָיו הוּצַק בַּרְזֶל וּבְשׁוֹקָיו נְחוּשָׁה. בִּשְׁנֵי חֲבָלִים נַעֲלָמִים, בְּחַבְלֵי לֹא אָדָם, מָשֹׁךְ מְשָׁכוּהוּ אֵלָיו הַבָּרֶקֶת ודְמוּת הַנַּעֲרָה וַיְרִימוּהוּ הָלוֹךְ וְהָרֵם מֵעַל הָאָרֶץ. וּכְכָל אֲשֶׁר יָרוּם כֵּן יָגִיל הַפֶּתֶןְ בִּרְעָדָה לִקְרָאתוֹ. כָּל-בְּשָׂרוֹ פִרְכֵּס עָלָיו מֵעֲלִיצוּת וָגִיל וַיְבַשֵׂר אֶת-שְׂשׂוֹנוֹ בְּרֶטֶט זָנָב, רֶטֶט נִמְרָץ לֹא יֶחְדַּל. לוּ פֶה נִתַּן לוֹ כִּי עַתָּה הֵרִיעַ בְּקוֹל. אַמֵּץ יְאַמֵּץ אֶת-הַמְתַפֵּש מֵרָחוֹק בְּשַׁקֵּר עַיִן וְעָזֹב יַעֲזֹב עִמּוֹ בְּכֹל כֹּחוֹ: בַּחֲפֹז זָנָב, בִּמְתוֹחַ גָּחוֹן וּבִנְטוֹת צַוַאר אָנֶה וָאָנָה. וּבְהַגִּיעַ הַמְתַפֵּש עַד לְמָעְלָה מֵחֲצִי קוֹמַת הַגֶּזַע – וַיִּלֶא. יָדָיו יָגְעוּ וּבִרְכָּיו פָּקוּ וּבְשָׂרוֹ כָּבֵד עָלָיו מֵרֶגַע לְרֶגַע. בִּשְׁאֵרִית כֹּחוֹ נִצְמַד אֶל הַגֶּזַע וַיְחַבְּקֵהוּ וַיִּזַּח טֶפַח טֶפַח לְמָעְלָה, וְאוּלָם הָרֶוַח בֵּינוֹ וּבֵין הַפֶּתֶןְ לֹא מִצְעָר עוֹדֶנּוּ – הֲיוּכַל לוֹ? הֲיִמְצָא לוֹ כֹחוֹ?</p>

<p>וּבְהַגְבִּירוֹ אֶת-מַאֲמַצָּיו לַעֲלוֹת עוֹד וָעוֹד, וִיהִי מָה, – תָּקַע נְתַנְיָה בְגֶלֶד הַקּוֹרָה אֶת-צִפָּרְנָיו וַיְחַטֵּט בּוֹ עַד זוֹב דָּם, חַטֵּט וְהוֹסֵף לְחַפֵּשׂ. וְהַבָּרֶקֶת מִפִּי הַנָּחָשׁ עוֹדֶנָּה רוֹמֶזֶת אֵלָיו בְּשֶׁבַע עֵינֶיהָ, רוֹמֶזֶת וּמְצַוָּה: &#8220;תַּפֵּשׂ עוד, אַל תֶּרֶף יָדֶךָ! עָלֹה תַעֲלֶה וְהַשֵּׂג תַּשִׂיג&#8221; – וְהָעֶלֶם אִמֵּץ זְרוֹעוֹתָיו וַיְתַפֵּשׂ. עוֹד כְּאַמָּתַיִם בֵּינוֹ וּבֵין זְנַב הַפֶּתֶןְ. עוֹד כְּאַמָּה, עוֹד כִּטְפָחִים.</p>

<p>וּבְהַגִּיעוֹ עַד לִפְנֵי הַטֶּפַח הָאַחֲרוֹן כֹּחוֹ כָלָה. יָדָיו וְרַגְלָיו הָיוּ כָעֵץ וְלֹא יָכְלוּ עוֹד מוּשׁ מִזֶּה וּמַעְלָה כִּמְלוֹא הָאֶצְבַּע. בְּשָׂרוֹ כָּבֵד עָלָיו שִׁבְעָתַיִם מִשֶּׁהָיָה. נִשְׁמָתוֹ קָצְרָה, בְּרַקוֹתָיו הֹלֶם פָּעַם וְכֻלּוֹ נַחַל זֵעָה, עוֹד מְעַט וְשָׁמְטוּ יָדָיו.</p>

<p>רֶגַע אֶחָד הִבִּיט הָעֶלֶם מִמְּרוֹמָיו אָרְצָה – וְשַׁמָּה הֶחֱזִיקַתְהוֹ. הָאָרֶץ רָחֲקָה רָחֲקָה מִמֶּנּוּ. הֲלָרִיק כָּל-יְגִיעוֹ? הֲלַשּׁוְא כִּלָה כֹחוֹ וַיְתַפֵּש לַעֲלוֹת עַד הֲלֹם? אֶת-כָּל-קוֹמַת הַגֶּזַע כָּבֹשׁ כָּבַשׁ וְלַטֶּפַח הָאַחֲרוֹן לא יוּכָל?</p>

<p>וּבְתַמְצִית כֹּחוֹ, כָּל-עוֹד שְׁאָר בִּינָתוֹ בוֹ, לָפַת הָעֶלֶם אֶת-קוֹמַת הָאַלּוֹן וּבְהִתְלַכְּדוֹ עִמָּה לַאֲחָדִים, נִסָּה בַּפַעַם הָאַחֲרוֹנָה לְהָמִישׁ, וְלוּא אַךְ כִּמְלוֹא הַשּׂעֲרָה, אֶת-יָדָיו. וְאוּלָם יָדָיו לֹא נִשְׁמְעוּ לוֹ גַם הַפָּעַם, כַּאֲשֶׁר הָיָה הַדָּבָר בַּחֲלוֹם. הַפָּעַם תֵּדַעְנָה כָל-עַצְמוֹתָיו, כִּי אִם יַרְפֶּה גַּם רֶגַע קָטָן כַּף יָדוֹ מִן הָעֵץ וְנִשְׁמַט אָרְצָה. לוּ אַךְ לֹא תִרְפֶּה בְּעוֹד רֶגַע מֵאֵלֶיהָ.</p>

<p>וּבִגְוַע לִבּוֹ בְּפַחַד מָוֶת עָצַם הָעֶלֶם אֶת-עֵינָיו וַתַּעַל שַׁוְעַת נַפְשׁוֹ
מִמַּעֲמַקֶּיהָ:</p>

<p>&#8220;אִמִּי, בֹּאַי וְסִמְכִינִי!&#8221;</p>

<p>וּבְאֶפֶס כָּל-כֹּח וְכָל-תִּקְוָה כִּמְעַט חִשּׁבוּ יְדֵי הָעֶלֶם לְהַרְפּוֹת מִן הַגֶּזַע, וְאוּלָם בָּרֶגַע הַזֶּה וְהִנֵּה בָא גַַם בָּא הַפֶּלֶא. הַפֶּתֶןְ, אֲשֶׁר קָפָא פִתְאֹם בִּמְקוֹמוֹ קִפְאוֹן שִׁמּוּרִים וְכָל-מֵעְיָנָיו בִּנְתַנְיָה, אַךְ הֵרִיחַ שׁוֹאָה קְרוֹבָה הִתְנַעֵר כְּרֶגַע, וָיְשַׁלְשֵׁל בְּחִפָּזוֹן לָעֶלֶם אֶת-טַבַּעַת בְּשָׂרוֹ הַתַּחְתּוֹנָה, וַיְהִי כְּמֵרִיץ לִידֵי הַנּוֹאָשׁ קְצֵה חֶבֶל לְהֵאָחֵז בֹוֹ. בְּלִי דָעַת, כִּמְעַט מֵאֲלֵיהֶן, דָבְקוּ יְדֵי הָעֶלֶם בַּמּוּשָט לָהֶן. וּבְעוֹד נְתַנְיָה תוֹמֵךְ לְתֻמּוֹ אֶת-כַּפּוֹת רַגְלָיו בְּגֶזַע הָאַלּוֹן נִדְחַף בְּכֹל-כֹּבֶד בְּשָׂרוֹ לְמָעְלָה, אֶל יַתֶר הטַבָּעוֹת, וַיֵּאָחֵז בָּהֶן בִשְׁתֵּי יָדָיו. עַתָּה הָיְתָה הָרְוָחָה.</p>

<p>עַל נְקַלָּה, כְּעוֹלֶה בִשְׁלַבֵּי הַסֻּלָּם, תִּפֵּש עַתָּה נְתַנְיָה מִטַּבַּעַת לְטַבַּעַת וְהַפֶּתֶןְ שָׁקֵט תַּחְתָּיו כֻּלּוֹ, לֹא נָע וְלֹא זָע, כִּי אִמֵּץ גַּם אַמֵּץ אֶת-גְּרָמָיו וּבְשָׂרָיו כִּמְטִיל בַּרְזֶל, לְבִלְתִּי הַמְעֵד אֶת-נְתַנְיָה וּלְבִלְתִּי הַכְשִׂילוֹ, עַד הִשּׁיגָה יָדוֹ אֶת-אַחַת הַשּׂכוֹת בְּתַחְתִּית הַצַּמֶּרֶת, וַיַּעַל וַיִּרְכַּב עָלֶיהָ. עַתָּה יִבְטַח נְתַנְיָה וְלֹא יִפְחַד. מוֹשָׁבוֹ עַל הַשֹּׁכָה אֵיתָן. אֵין לוֹ בִּלְתִּי אִם לִשְׁלֹחַ יָד וְלֶאֱחֹז אֶת-הַפֶּתֶן בְּעָרְפּו – וְהִצִּיל אֶת-הַבָּרֶקֶת מִפִּיו. הַצֵּל יַצִּיל, וִיהִי מָה.</p>

<p>וּנְתַנְיָה גָּהִר כֻּלּוֹ עַל הַשֹּׁכָה וַיִּשְׁלַח יָדוֹ אֶל הַפֶּתֶן, שָׁלֹחַ וְשָׁנֹה, בְּהִתְאַמְּצוֹ לְתָפְשׂוֹ בְּצַוָּארוֹ וְאוּלָם צַוַּאר הַפֶּתֶן נָטָה מִפָּנָיו אַחַת הֵנָּה וְאַחַת הֵנָּה וַיְהִי כְּמִתְחַמֵּק. וּבְעוֹד יַד נְתַנְיָה דוֹלֶקֶת אַחֲרָיו כֹּה וָכֹה וְצַוַּאר הַפֶּתֶן הָיָה כְמִתְמַתֵּחַ פִּתְאֹם, וּבְהִשְׁתַּרְבְּבוֹ מִתּוֹכוֹ הָלֹךְ וְהִשְׁתַּרְבֵּב כְּנִשְׁלָף מִתַּעַר נֶעְלָם, הִתְרַחֵק מְעַט מְעַט מִיַּד רוֹדְפוֹ, הַרְחֵק וְהוֹסֵף, אֶל מוּל הָאֶשְׁנָב אֲשֶׁר בְּקִיר הַמִּגְדָּל כְּנֶגְדוֹ, וּכְכָל אֲשֶׁר אָרְכָה גְוִיָּתוֹ הַתְּלוּיָה בֵּין הַשָּמַיִם וּבֵין הָאָרֶץ כֵּן מָעֲטוּ טַבְּעוֹתֶיהָ הַכְּרוּכוֹת מִסָּבִיב לַגֶּזַע. וּנְתַנְיָה, בְּהִמָּשְׁכוֹ אַחֲרֵי רֹאש הַפֶּתֶן, נעתק גַּם הוּא מִבְּלִי מֵשִׂים מִמְּקוֹמוֹ הָרִאשׁוֹן עַל הַשֹּׁכָה וַיִּרְחַק מְעַט מְעַט עַד קָצֶהָ, הַשָׁלוּחַ לְצַד הָאֶשְׁנָב. וְאוּלָם הַשֹּׁכָה, הַכָּלָה כְּאַמָּה לִפְנֵי הָאֶשְׁנָב, הָלְכָה וְדַקָּה בְּאַחֲרִיתָהּ וַתִּכַּף תַּחַת רוֹכְבָהּ. אִם יֶעְתַּק נְתַנְיָה עוֹד מִמְּקוֹמוֹ כִּמְלוֹא הַשּׂעֲרָה – וְנִשְׁבְּרָה.</p>

<p>בְּחֶרְדַּת לֵבָב וּבְעֵינַיִם כָּלוֹת עָקַב נְתַנְיָה אַחֲרֵי רֹאש הַפֶּתֶן. וּבְהִזָּהֲרוֹ לְבִלְתִּי הַכְבֵּד מְאֹד עַל קְצֵה הַשֹּׁכָה וּלְבִלְתִּי הַכְרִיעָהּ, הֵשַׂח עָלֶיהָ עוֹד הַפַּעַם אֶת-רֹאשׁוֹ וְרֻבּוֹ, וַיָּשָׁב וַיֵּט אֶת-יָדוֹ אֶל עֹרֶף הַפֶּתֶן. וְאוּלָם הַיָּד אֵחֲרָה, אֵחֲרָה. כִּמְעַט נָגְעָה בָעֹרֶף, וְהַפֶּתֶן הֵבִיא בְחִפָּזוֹן אֶת-רֹאשׁוֹ בְּעַד הָאֶשְׁנָב אֶל הַמִּגְדָּל פְּנִימָה, וּבְהֵאָחֲזוֹ עוֹד בְּטַבְּעוֹת זְנָבוֹ הָאַחֲרוֹנוֹת בְּגֶזַע הָאַלּוֹן הִתְמוֹדֵד בִּגְוִיָּתוֹ הֶעָבָה, הַשּׁמֵנָה הָעֲגֻלָּה,בֵּין הָאַלּוֹן וּבֵין סַף הָאֶשְׁנָב וַיְהִי כְקוֹרָה נְטוּיָה וּכְגֶשֶׁר מְשֻפָּע בֵּינֵיהֶם.</p>

<p>כִּמְעַט נָפַל נְתַנְיָה מֵעַל הַשֹּׁכָה מֵרֹב חֲרָדָה. אָכֵן כָּלְתָה הָרָעָה אֶל הַבָּרֶקֶת מֵעִם הַפֶּתֶן. עַתָּה יְקִיאֶנָּה אֶל תּוֹךְ הַמִּגְדָּל.</p>

<p>וּכְנִדְחָף בְּיָד נַעֲלָמָה, וּבְטֶרֶם יִתַּן אֶל לִבּוֹ מָה הַמַּעֲשֶׂה אֲשֶר אֲשֶׁר יֹאמַר לַעֲשׂוֹת, הֶחֱלִיק נְתַנְיָה פִּתְאֹם מֵעַל הַשֹּׁכָה, וַיִּתָּלֶה עָלֶיהָ בְּכַפּוֹת יָדָיו בֵּין הַשָּמַיִם וּבֵין הָאָרֶץ, וּבְתָמְכוֹ רֶגַע קָטָן, כְּהֶרֶף עַיִן אֶת-כַּף רַגְלוֹ הָאַחַת בִּגְוִיַּת הַפֶּתֶן, הַמְּתוּחָה כְגֶשֶׁר מוּצָק תַּחְתָּיו, קָפַץ בַּשּׁנִיָּה קְפִיצַת נָמֵר דֶּרֶךְ הָאֶשְׁנָב אֶל תּוֹךְ הַמִּגְדָּל פְנִימָה.</p>

<p>מֵעַל רִצְפַת הָעֲלִיָּה נוֹצְצָה לְפָנָיו הַבָּרֶקֶת, וּמִתּוֹךְ הַקִּיר לְעֻמָּתוֹ בָּעֲרוּ שְׁתֵּי עֵינַיִם נִפְחָדוֹת, מִשְׁתָּאוֹת. חִוֶּרֶת כְּשּׂיד הַקִּיר וּכְלֹבֶן שִׂמְלוֹתֶיהָ נִצְבָה שָׁם, נָאוָה שִׁבְעָתַיִם בְּפַחְדָהּ וּבְחֶרְדָּתָהּ – הַנַּעֲרָה בַּת הַפְּלָאוֹת.</p>

<p>וּכְהָסֵב נְתַנְיָה אֶת-רֹאשׁוֹ לְהַבִּיט רֶגַע אֶחָד אַחֲרָיו, אֶל הַפֶּתֶן – לֹא מְצָאוֹ עוֹד. הַפֶּתֶן בִּצַּע מַעֲשֵׂהוּ – וַיֵּעָלֵם. הָיָה כְלֹא הָיָה.</p>

<br>  

<h2 id="יד">יד</h2>

<p>וּשְׁתֵּי הַנְּפָשׁוֹת נְתַנְיָה וּקְצִיעָה, אַחֲרֵי צֵאת מֵהֶם פַּחְדָּם וְתִמְהוֹן לִבָּם, יָשְׁבוּ יַחַד בָּעֲלִיָּה עַל מַרְבַדֵּי הָרִצְפָּה שֶׁבֶת אֲהוּבֵי נֶפֶשׁ מֵאָז, אֲשֶר נִפְגְּשׁוּ פִתְאֹם אַחֲרֵי יְמֵי פְרִידָה אֲרֻכָּה, וְעֵינֵיהֶם לֹא שָׂבְעוּ מֵהַבִּיט אִישׁ בִּפְנֵי רֵעֵהוּ וּפִיהֶם לֹא נִלְאָה מִלְסַפֵּר אִישׁ בְּאָזְנֵי רֵעֵהוּ אֶת-כָּל-הַמּוֹצְאוֹת אוֹתָם וְאֶת-כָּל אֲשֶר הִגִּיעַ אֲלֵיהֶם עַד בּוֹאָם הֲלֹם.</p>

<p>וּבִנְטוֹת הַיּוֹם לַעֲרֹב הֶעֶלְתָה קְצִיעָה אֶת-נְתַנְיָה עַל הַגַּג וַתּוֹצֵא אֵלָיו מִכָּל-הַמַּטְעַמִּים, מֵאֲשֶׁר הוֹתִירָה לְנַפְשָׁהּ לַאֲרֻחַת-הָעָרֶב, וַתַּאֲכִילֵהוּ וַתַּשְׁקֵהוּ. אַחֲרֵי כֵן הִצִּיעָה לוֹ מִשְׁכָּב עַל הַגַּג, וְהִיא שָׁבָה קַלָּה וּמְאִירָה וּשְׂמֵחָה לַעֲלִיָּתָה, בְּעָזְבָה אַחֲרֶיהָ נִיחוֹחַ בְשָׂרָהּ הֶעָנֹג וְרֵיחַ שִׂמְלוֹתֶיהָ הַלְּבָנוֹת, רֵיחַ דַּק וּמְעֻדָּן כְּרֵיחַ הַבֹּשֶׂם הַיָּקָר.</p>

<p>ונְתַנְיָה נִשְׁאַר לְבַדּוֹ עַל הַגַּג, עָזוּב לְרַחֲשֵׁי לִבּוֹ וּלְסַעֲרַת דָּמוֹ. רַבּוּ מֵהָכִיל פִּלְאֵי הַיּוֹם הַזֶּה כִּרְבּוֹת גַּם מוֹרָאָיו וּפְחָדָיו. אַךְ הַאֵין גַּם הַמַּשׂכֹּרֶת שְׁלֵמָה? אָכֵן שְׂכָרוֹ אִתּוֹ וּגְמוּל כָּל-הַתְּלָאָה אֲשֶר מְצָאַתְהוּ לְפָנָיו. פֹּה לְמָטָּה בּעֲלִיָּה, מִתַּחַת לְמִשְׁכָּבוֹ תִּתְכַּנֵּס שָׁם לְבַדָּהּ עַל עֶרֶשׂ יְצוּעָהּ בְּחֶרְדַּת נַפְשָׁהּ וּבְלַהַט בְשָׂרָהּ אַיֶּלֶת אֲהָבִים שׁוֹקֵקָה, וּבְהִתְהַפְּכָה בָּדָד בְּחַבִלֵי מַאֲוַיֶּיהָ תִּשָּׂא בִרְעָדָה אֶת-שְׁמוֹ עַל שְׂפָתֶיהָ, אַף תִּלְחַשׁ דּוּמָם: דּוֹדִי, גּוֹאֲלִי. מָה רָחֲקָה מִמֶּנּוּ הַבֹּקֶר וּמַה- קְּרוֹבָה הִיא אֵלָיו עַתָּה. מִשְׁכָּב מִתַּחַת למִשְׁכָּב, רַק עֲבִי הַמַּעֲזִיבָה יַפְרִיד בֵּין שְׁנֵיהֶם. הַאִם לֹא לְמַעֲנוֹ צָפַן אלֹהִים בַּמִּגְדָּל הַפְּלָאִים פְּנִינַת עֲלָמוֹת זֹאת, סְגֻלַּת הַחֵן עֲלֵי אֲדָמוֹת? וְהוּא גַּם הוּא הַאִם לֹא בְנַפְשׁוֹ קָנָה אוֹתָה?</p>

<p>גַּם מִן הָרֶגַע הָרִאשׁוֹן, מֵאָז נִגְלְתָה אֵלָיו מֵרָחוֹק מִמְּרוֹמֵי הַמִּגְדָּל, וּבְטֶרֶם תַּשִּׂיגֶנָּה יָדוֹ – חָרְדָה אֵלֶיהָ נַפְשׁוֹ כַּצִּפּוֹר, וְאַף כִּי עַתָּה, אַחֲרֵי העפילו אֵלֶיהָ בנַפְשׁוֹ וְהִיא כָּכָה קְרוֹבָה אֵלָיו הַאִם לֹא כַלַּת-דָּמִים הִיא לוֹ?</p>

<p>וּנְתַנְיָה צָנַח עַל מִשְׁכָּבוֹ וְהוּא עֲמוּס פְּלָאִים וּשְׂבַע נְעִימוֹת לֹא שֵׁם לָהֶן וְלִבּוֹ מָלֵא עַל כָּל-גְּדוֹתָיו הָגוּת חֲדָשָׁה לֹא יְדָעָה מֵימָיו. מָה הָרְנָנָה הַחֲרִישִׁית, הָעֲמֻקָּה, הַמְּתוּקָה עַד לִכְלוֹת הַנֶּפֶשׁ, הָעוֹלָה עַתָּה מֵאֵלֶיהָ בְּאָזְנָיו? הֲשִׁירַת כּוֹכְבֵי הַלַּיְלָה הִיא, אוֹ תְשׁוּאוֹת דָּמוֹ וּבְשָׂרוֹ?</p>

<p>וְתַרְדֵּמַת אֱלֹהִים נָפְלָה עַל נְתַנְיָה, וַיָּלֶן בַלַּיְלָה הַהוּא עַל גַּג הַמִּגְדָּל תַּחַת כִּפַּת הָרָקִיעַ וּשְׁנָתוֹ וַחֲלוֹמוֹתָיו עָרְבוּ לוֹ מְאֹד מְאֹד, כַּאֲשֶׁר לא עָרְבוּ לוֹ זֶה לֵילוֹת רַבִּים.</p>

<p>וּמִמָּחֳרַת הִיּוֹם, בַּבֹּקֶר הַשְׁכֵּם, בְּטֶרֶם יָפוּג מִבְּשַׂר קְצִיעָה חֹם מִשְׁכָּבָה וּבְעוֹד רְסִיסֵי הַלַּיְלָה אֲחוּזִים בִּקְוֻצוֹת נְתַנְיָה – עָמְדוּ הַשְׁנַיִם שֵנִית עַל הַגַּג עֶמְדַּת תָאֳמֵי עֳפָרִים מִתְרַפְּקִים זֶה עַל זֶה בְּאַהֲבָה וּפְנֵיהֶם קֵדְמָה, אֶל הַמָּאוֹר הַגָּדוֹל בְּגִיחוֹ בְּהַדְרֵי קֹדֶשׁ, כַּבִּיר וְנוֹרָא הוֹד, מֵאֲחוֹרֵי הֶהָרִים לִזְרֹחַ הַבֹּקֶר עַל רֹאש שְׁנֵיהֶם. חֲבוּקִים וּצְמוּדִים יַחַד, אִישׁ זְרוֹעוֹ עַל צַוַּאר רֵעֵהוּ, נִשׁעֲנוּ הַשּׁנַיִם, אִשּׁה וָגֶבֶר, אֶל הַמַּעֲקֶה וְעֶדְנַת בְּשָׂרָם רָחֲפָה רַחֵף סֵתֶר מִמֶּתֶק צִנַּת בֹּקֶר רַעֲנַנָּה וּמַגָּעֵי חֶמְדָּה נַעֲלָמִים. תְּשׁוּקָה כְמוּסָה אַחַת כָּבְשָׁה אֶת-בְּשַׂר שְׁנֵיהֶם וְעַל פְּנֵי שְׁנֵיהֶם זָרַח אֹשֶׁר גָּדוֹל אֶחָד, אֹשֶׁר בָּא לְפֶתַע פִּתְאֹם. אָכֵן מִשְׁנֵה הוֹד וּמִשְׁנֵה גְבוּרָה לַשֶּמֶש בַּבֹּקֶר הַזֶּה. גַּם רִנְנַת הַצִּפֳּרִים וְצָהֳלָתָן חָזְקוּ הַבֹּקֶר לְמִשְׁנֶה. הֲצִוָּה אֱלֹהִים חַג גָּדוֹל עַל הָאָרֶץ?</p>

<p>וּבְהַעֲרוֹתָם אֶת-נַפְשָׁם אִישׁ בְּחֵיק רֵעֵהוּ, וּבְטֶרֶם תִּנָּתֵק עוֹד הַשֶּׁמֶשׁ כָּלָה מִשְׂפַת הָאָרֶץ, וְהִנֵּה הִתְלַכְּדוּ פִּתְאֹם שִׂפְתֵי הַשְׁנַיִם, שִׂפְתֵי גֶבֶר ואִשּׁה, וַיַּאֲרִיכוּ מְאֹד בִּנְשִׁיקָתָם, וַיְהִי כְּאִילוּ שָׁתוּ מָצוּ אִישׁ אֶת- נֶפֶשׁ רֵעֵהוּ עַד תֻּמָּהּ. אָז יְמַלֵּל נְתַנְיָה בְּשִׁכְרוֹנוֹ:</p>

<p>&#8220;צָמְאָה לָךְ נַפְשִׁי, אַיֶלֶת שַׁחֲרִי.&#8221;</p>

<p>וּקְצִיעָה לָחֲשָׁה בְּהִצָּמְדָהּ אֵלָיו וּבְהַעֲמִיקָה רֹאשָׁהּ אֶל חֵיקוֹ:</p>

<p>&#8220;דָּבַק בְּשָׂרִי אַחֲרֶיךָ, גוֹאֵל חַיָּי.&#8221;</p>

<p>וּמִקֵּץ רְגָעִים, בְּהִגָּלוֹת הַנֶּשֶׁר מֵרָחוֹק, בִּדְאוֹתוֹ דָאֹה וְקָרוֹב אֶל הַמִּגְדָּל וּמַשָּׂאוֹ הַנָּעִים עַל כְּנָפָיו, הִתְנַעֲרוּ הַנֶּאֱהָבִים מִשִׁכְרוֹנָם כְּהִנָּעֵר הַצִּפֳּרִים מִטַּל הַבֹּקֶר, וּבְנוֹפְפָם אֶת-יְדֵיהֶם לְמוּלוֹ מִמְקוֹמָם הֵרִיעוּ לִקְרָאתוֹ תְּרוּעָה גְדוֹלָה וְלֹא חָדְלוּ עַד רִדְתּוֹ הַגָּגָּה. צָהֹל צָהֲלוּ לְבֹאוֹ כְּמִצְהֲלוֹת יְלָדִים אֶל דּוֹדָם אוֹ אֶל אֲחִיהֶם הַגָּדוֹל בְּשׁוּבוֹֹ אֶל יוֹם טוֹב מִמֶּרְחָקִים וּתְשׁוּרָה רַבַּת נְעִימוֹת בְּיָדוֹ.</p>

<p>בְּיַד קַלָּה וְחָרוּצָה וּבְשֶׁצֶף שָׂשׂוֹן וְחִפָּזוֹן פָּרְקָה הַנַּעֲרָה אֶת-הַמַּשָׂא מֵעַל בַּעַל הַכְּנָפַיִם, וּבִרְאוֹתָה כִּי לֹא הֶעְדִּיף הַנֶּשֶׁר הַפָּעַם עַל אֲשֶׁר יָבִיא יוֹם יוֹם, וַתְּעַקֵם שְׂפָתַיִם וַתַּקְדֵּר מֵצַח, וַתְּהִי כְּיַלְדָהּ מִתְחַטֵּאת הָאוֹמֶרֶת לְהִתְרָאוֹת כְּמִתְרָעֶמֶת, וּבְשָכְחָה בְּפַחֲזוּתָהּ רֶגַע אֶחָד לִפְנֵי מִי הִיא עוֹמֶדֶת עַתָּה, שָׁלְחָה לְעֻמַּת הוֹד פְּנֵי נֶשֶׁר נִשְׁרֵי הַנְּשָׁרִים אֶצְבַּע קְטַנָּה וּמְתוּקָה, אֶצְבַּע תּוֹכֵחָה וְקַלָּסָה, וַתֹּאמֶר בִּמְשׁוּבַת חֵן:</p>

<p>&#8220;מָה הִמְעַטְתָּ לְהָבִיא הַיּוֹם, רַבְנֶשֶׁר! אָכֵן לֹֹא נְדְיבָה רוּחֲךָ, רֶכֶב מֶלֶך יְהוּדָה וּפָרָשׁוֹ. הֲטֶרֶם תֵּדַע כִּי שְׁנַיִם אֲנַחְנוּ כַּיוֹם בַּמִּגְדָּל? שְׁנַיִם אֲנַחְנוּ כַּיוֹם ושְׁנַיִם נִהְיֶה מֵעַתָּה וְעַד כָּל-הַיָּמִים. הַאִם לֹא עַל יָדְךָ וּבְשֶלְּךָ הוּבָא אוֹרֵחַ אֶל בֵּיתִי? עָלֶיךָ אֵפוֹא גַם כָּל-מַחְסוֹרָיו, עָלֶיךָ וְעַל צַוָּארֶךָ. רְאֵה, הִנֵּה הוּא לְפָנֶיךָ: בָּחוּר בֶן-חַיִל, הַאֵין זֹאת? לֵך שׁוּב וְהִגַּדְתָּ לַאדוֹנֶיךָ, כִּי לֹא בּוֹדֵדָה אָנֹכִי עַתָּה בַּמִּגְדָּל, כִּי שְׁנַיִם אֲנַחְנו. הֲשָׁמָעְתָּ? שְׁנַיִם אֲנַחְנוּ. שְׁאַל אֶת-כָּל-צִפֳּרֵי הַבֹּקֶר וְתֹאמַרְנָה לְךָ: שְׁנַיִם אֲנַחְנוּ. גַּם מִשְׁבְּרֵי הַיָּם יִשְׁאֲגוּ מֵרָחוֹק: שְׁנַיִם אֲנַחְנוּ! וְהֵד הָרִים מִסָּבִיב יִשְׁנֶה וִישַׁלֵשׁ: שְׁנַיִם אֲנַחְנוּ, שְׁנַיִם אֲנַחְנוּ!&#8221;</p>

<p>וּקְצִיעָה בַּעֲבוֹר אוֹתָהּ שֶׁטֶף עֲלִיצוּתָה, יָצְאָה פִתְאֹם בְּמָחוֹל. בִּצְעָדִים מְהִירִים וּצְפוּפִים וּזְעִירִים זְעִירִים, נֶחֱרָזִים זֶה אֵצֶל זֶה כְּגַרְגְּרֵי פְּנִינִים קְטַנוֹת, עָקֵב עָקֵב בְּצַד בֹּהֶן, טָפְפָה בַתְחִלָּה הַנַּעֲרָה מִסָּבִיב לנְתַנְיָה טֶפֶף קַל וַחֲרִישִׁי, וַתִּזַּח בְּמַעְגָלָהּ דּוּמָם כְּצָפָה. פַּעַם תִּסּוֹג מֵעָלָיו אֲחוֹרַנִּית כְּאַיָּלָה נִפְחֶדֶת, וּבְרַחֲקָה תִּשְׁטַח אֵלָיו אֶת-תָּאֳמֵי כַפֶּיהָ הַקְּטַנוֹת וְהָעֲנֻגוֹת וְעֵינֶיהָ תְפִלָה. אָז תִהְיֶה בְּעֵינָיו כְּמַגִּישָׁה אֵלָיו עַל כַּפּוֹת יָדֶיהָ מֵרָחוֹק אֶת-נַפְשָׁהּ וּבְשָׂרָה מַשְׂאַת אַהֲבָה מִנְחַת בֹּקֶר. וּפַעַם תָּשׁוּב וְקָרְבָה אֵלָיו קִרְבָה רַבָּה, וְעָמְדָה לְפָנָיו קוֹמְמִיּוּת, מֵצַח לְעֻמַּת מֵצַח, וּבְהִתְנוֹפְפָהּ נֶגֶד פָּנָיו מְלֹא גְוִיָּתָהּ, מְיֻשֶּרֶת וּמְתוּחָה כְּמֵיתַר הַכִּנּוֹר וּכְקֶרֶן הָאוֹר, תִּשְׂרְפֵהוּ בְּעֵינֶיהָ וּתְלַהֲטֵהוּ בְּנִשְׁמַת אַפָּהּ. בְּעוֹד רֶגַע וְהִנֵּה שָׁבָה וַתִּרְחַק מִמֶּנּוּ, וּבְתָמְכָה יָדֶיהָ בְּמָתְנֶיהָ הַדַּקּוֹת תָּנוּד וְתִדַּדֶּה תַחְתֶּיהָ בְּחֵן וּבְחֶסֶד וּמַרְאֶיהָ כְּסֵפֶל כֶּסֶף בֶּן יְדוֹתַיִם, סֵפֶל הַיְקָר מָלֵא מֶסֶךְ, אֲשֶׁר עוֹד מְעַט וְיֵהָפֵךְ. כִּמְעַט חָרְדָה יַד נְתַנְיָה אֵלֶיהָ מֵרָחוֹק לְסָמְכָהּ.</p>

<p>וְאוּלָם כְּכֹל אֲשֶׁר הוֹסִיפָה לָחוּל כֵּן שִׁנְתָה טַעְמָהּ וְכֵן הֵעֵזָה פָנֶיהָ. הָאַיָּלָה הָיְתָה לִלְבִיאַת אֵשׁ וּמְחוֹלָהּ נֶהְפַּךְ לְסַעֲרַת לֶהָבָה, קְוֻצּוֹתֶיהָ, תַּלְתַּלֵי זָהָב, רֻתְּחוּ כַּמֶּרְקָחָה, וּבְהִתְלַהֲטָן מֵאֲחוֹרֵי עָרְפָּה, מְשֻלָּחוֹת פֶּרַע לְרוּחַ הַיּוֹם, נִרְאוּ כִּלְשׁוֹנוֹת שַׁלְהֶבֶת מְסֹעָרוֹת וּמְלַחֲכוֹת. כֻּלָּהּ לַפִּיד חַי וּבוֹעֵר מְלֻבֶּה סוּפָה. סְחוּף סַעֲרָתָהּ וּקְלוּי אִשּׁהּ נִצָּב נְתַנְיָה בִּמְקוֹמוֹ, רוּחוֹ שׁוֹתָה אֶת-שַׁלְהַבְתָּהּ עַד לְשָׁכְרָה וּבְלִבּוֹ חֵץ מָוֶת. יָדָיו חָרְדוּ גַּם עַתָּה כְּפַעַם בְּפַעַם אֶל הַנַּעֲרָה, וְהוּא בְּשִׁכְרוֹן נַפְשׁוֹ טֶרֶם יֵדַע לָמָּה חָרְדוּ, הַלְהַצִּילָהּ וְאִם לְתָפְשָׂה.</p>

<p>אֶפֶס כִּי לַבַּת הָאֵשׁ הַגְּדוֹלָה כְּבָר אָחֲזָה גַּם בָּעֶלֶם וְאֶת-יָדָיו הַצְּרוּבוֹת לֹא הֵשִׁיב עוֹד. וּבִנְפֹל מִקֵּץ רֶגַע הַנַּעֲרָה הַלּוֹהֶטֶת כֻּלָּהּ אֶל בֵּין זְרוֹעוֹתָיו – וַיְכַתְּפֶנָּה וַיִּשּׂאֶנָּה לַחֲדַר-מִשְׁכָּבָה כִּנְשׂוֹא הַקּוֹצֵר אֶת אֲלֻמָּתוֹ הַמְּלֵאָה הַגֹּרְנָהּ.</p>

<p>וְהָעַיִט הַמּוּזָר וְהַלָּבָן רָאָה בְּעֵינָיו הַזָּרוֹת אֶת-כָּל אֲשֶר נַעֲשָׂה – וַיְהִי כְלֹא רוֹאֶה, וְאוּלָם אַךְ נִבְלַע הָעֶלֶם עַל שְׁלָלוּ בַּמִּגְדָּל– וַיִּנָעֵר פִּתְאֹם וַיִּתְנַשֵׂא דָחוּף וּמְבֹהָל, כְּנִכְוֶה בְּרוֹתְחִים, לָרָקִיעַ, וּבְהִתְרוֹצְצוֹ שׁוֹלָל כֹּה וָכֹה מִמַּעַל לַגָּג עוֹד רִגְעֵי מִסְפָּר, נָדַד אֶבְרָה וַיְפַרְפֵּר כָּנָף, וַיְהִי כְּמִתְחַבֵּט לַשָּׁוְא בְּרֶשֶׁת נַעֲלָמָה וּכְעוֹף לָיְלָה מְגַשּׁשׁ בַּצָּהֳרַיִם. אַךְ פִּתְאֹם נָטָה בְּכֹחַ, וַיְהִי כְּנֶחֱלָץ בְּאַחַת מִמַּלְכֻּדְתּוֹ, וּבְהֲטִילוֹ אֶת-נַפְשׁוֹ בְּבַת רֹאשׁ, בְּלִי דַעַת וְחֶשְׁבּוֹן, אֶל חֲלַל הָעוֹלָם, חָצָה בִּגְבוּרַת כְּנָפָיו אֶת-מֶרְחֲבֵי הָרָקִיעַ, גִּמֵּא מֶרְחָקִים עַל מֶרְחָקִים וַיִּשְׁלַח אֶת-צִוְחַת שִׁגְעוֹנוֹ עַד אַפְסֵי אָרֶץ.</p>

<p>וּכְבֹא אַחֲרָיו הַתֻּכִּי אֶל הָאַלּוֹן לִפְקֹד אֶת-הַנַּעֲרָה לְשָׁלֹום וּלְבָרְכָהּ בִּרְכַּת הַבֹּקֶר כְּמִשְׁפָּטוֹ – לֹא מָצָא מַעֲנֶה. לֹא נִפְתַּח הָאֶשְׁנָב מִמוּלוֹ הַיּוֹם וְלֹא נִגְלָּה קָדְקֹד תַּלְתַּלֵי הזָהָב. וַיִּפָּלֵא הַדָּבָר בְּעֵינָיו מְאֹד. מַדוּעַ יִצְרַח וְאֵין שׁוֹמֵעַ? יִקְרָא בְּגָרוֹן – וְאֵין מֵשִׁיב.</p>

<br>  

<h2 id="טו">טו</h2>

<p>בַּיוֹם הַהוּא פָּרַשׂ נְתַנְיָה אֶת- כְּנָפָיו עַל הַנַּעֲרָה וַתְּהִי לוֹ לְאִשָׁה. וּמִמָּחֳרַת הִיּוֹם בַּבֹּקֶר, בַעֲלוֹת נְתַנְיָה וְאִשְׁתּוֹ הַגָּגָּה – וְהִנֵּה הֵבִיא הַנֶּשֶׁר צֵידָה וּמָזוֹן כִּפְלַיִם עַל אֲשֶׁר יָבִיא יוֹם יוֹם, וַיְהִי הַדָּבָר בְּעֵינֵיהֶם לְאוֹת וּלְמוֹפֵת כִּי רָצָה וְגַם בֵּרַך אֱלֹהִים אֶת-אַהֲבָתָם, וַיִּשְׂמְחוּ שִׂמְחָה גְדוֹלָה. כִּמְעַט חִבְּקָה קְצִיעָה אֶת-צַוַּאר הַנֶּשֶׁר מִשִּׂמְחָה וְאוּלָם זַעַף עֵינָיו וְחַלְמִישׁ מַקּוֹרוֹ הַמְמֹרָט הִסִּיגָה אָחוֹר, וַתֵּט לוֹ עֵין בְּרָכָה מֵרָחוֹק, וְהוּא גַּם הוּא הָיָה כְּמִתְנַכֵּר הַיּוֹם, וְלֹא שָׁעָה אֶל הַנַּעֲרָה ואֶל בִּרְכַּת עֵינָהּ, וַיַּעֲמֹד בָּדָד וְדוּמָם וָזָר, וְהוּא רָם עֵינַיִם וּגְבַהּ צַוָּאר, וְיֶתֶר שְׂאֵת לוֹ, וְיֶתֶר הוֹד מִתְּמוֹל שִׁלְשֹׁם, כֻּלּוֹ אוֹמֵר: נֶשֶׁר נִשְׁרֵי הַנְּשָׁרִים.</p>

<p>וּמִן הַיּוֹם הַהוּא הָיָה הַדָּבָר לְחֹק: בֹּקֶר בֹּקֶר יָבִיא הַנֶּשֶׁר אֶל הַגַּג מִכָּל-מַעֲדַנֵי הַמֶּלֶךְ וּמִמּיטַב שֻׁלְחָנוֹ שְׁתֵּי מָנוֹת: מָנָה לַנָּפֶשׁ. וַיֵּשְׁבוּ נְתַנְיָה וְאִשְׁתּוֹ בַּמִּגְדָּל כְּתָאֳמֵי יוֹנִים בַּאֲרֻבָּתָם וַיִּרְאו בַטוֹבָה: אוֹכְלִים וְשׁוֹתִים וּמִתְעַלְסִים בַּאֲהָבִים. רַק הָאַחַת עָכְרָה אֶת-רוּחַ נְתַנְיָה וְאֶת-שְׁלוֹמוֹ: אֵת אֲשֶׁר לֹא בִצַּע עַד עַתָּה אֶת-זְמָמוֹ לְהֵרָאוֹת אֶת-פְּנֵי אֱלֹהִים וּלְשַׁלֵּם בְּמוֹעֲדָם אֶת-הַנְּדָרִים אֲשֶׁר שָׁלַח אָבִיו בְּיָדוֹ, וְאַף כִּי עַתָּה בְשִׁבְתּוֹ כָלוּא בַמִּגְדָּל עַל אִי בּוֹדֵד, הוּא וְעוֹד נֶפֶשׁ אַחַת אֲהוּבָהּ עִמּוֹ, הֲלֹא יִבָּצֵר מִמֶּנּוּ הַדָּבָר שִׁבְעָתַיִם, בְּאֵין לְאֵל יָדוֹ וּבְאֶפֶס תִּקְוָה לְרֶוַח וּלְהַצָּלָה קְרוֹבָה.</p>

<p>וְכַאֲשֶׁר אָרְכוּ הַיָּמִים – וַיִּתְעַצֵב אֶל לִבּוֹ מְאֹד וַיֵּלֶךְ קוֹדֵר, וְאוּלָם קְצִיעָה נִחֲמַתְהוּ בִיגוֹנוֹ וַתְּחַזֵּק לִבּוֹ בְּדִבְרֵי שְׁלֹמֹה וּבְאִמְרֵי פִיו וַתֹּאמַר:</p>

<p>&quot;הַאִם לֹא בָאוּ דִבְרֵי שְׁלֹמֹה הַמֶּלֶךְ כְּתֻמָּם עַד הַיּוֹם? כֵּן יָקוּמוּ גַם יֶתֶר דְבָרָיו. אֵין זֹאת כִּי אִם קְרוֹבָה גְאֻלָּתֵנוּ לָבֹא. פָּקֹד יִפְקֹד מֶלֶך יְהוּדָה וְיִשְׂרָאֵל, הֶחָכָם וְהַנָּאוֶה בְמַלְכֵי אֶרֶץ, אֶת-בַּת אֲרָם הַקְּטַנָּה וְהַפּוֹתָה, אֲשֶר הִסְגִּירָה אֶת-נַפְשָׁהּ הַנִּקְלָה אֶל כַּף יָדוֹ הַצְּחוֹרָה וְדַקַּת הָאֶצְבָּעוֹת, וַתַּאֲמֵן לְמוֹצָא שְׂפָתָיו הַמְעֻדָּנוֹת וְהַנּוֹטְפוֹת נֹפֶת. הַיְכַחֵשׁ מֶלֶך יְהוּדָה, וְאִם מוֹשֵׁל יִשְׂרָאֵל יִבְגֹד?</p>

<p>וּנְבוּאַת הַנַּעֲרָה קָמָה וְנִהְיָתָה. גְּאֻלַּת כְּלוּאֵי הַמִּגְדָּל לֹא אֵחֲרָה לָבֹא, כַּאֲשֶׁר יַגִּידוּ הַדְּבָרִים הַבָּאִים.</p>

<br>  

<h2 id="טז">טז</h2>

<p>וְטַבָּחֵי הַמֶּלֶךְ שְׁלֹמֹה הִתְבּוֹנְנוּ יוֹם אֶחָד וַיִּרְאוּ וְהִנֵּה נֶעְדְּרָה מֵאֲשֶר הֵכִינוּ לְשֻׁלְחַן הַמֶּלֶך עוֹד מָנָה אֶחַת, מִלְבַד מְנַת הַנַּעֲרָה, אֲשֶר יִשָּׂאֶנָּה הַנֶּשֶׁר, חֹק יוֹם בְּיוֹמוֹ, אֶל מְקוֹם פְּלוֹנִי בְּמִצְוַת הַמֶּלֶך. וַיִּפָּלֵא הַדָּבָר בְּעֵינֵי הַטַּבָּחִים, וּבְכָל-זֹאת לא שָׂמוּ לֵב, כִּי אָמְרוּ אַךְ מִקְרֶה הוּא. אוּלַי שָׁגוּ בַמִּסְפָּר, וְאוּלַי חֻלְדָּה גְרָרַתָּהּ. וְאוּלָם בְּהִשָׁנוֹת הַדָּבָר וּבְהִשְׁתַּלְשׁוֹ, וַיִּבָּהֲלוּ מְאֹד, וַיָּשִׂימוּ מְאָרְבִים – וְהִנֵּה נִתְפַּשׂ הַגַּנָּב. וּמִי הוּא? הֲלֹא הוּא הַנֶּשֶׁר הַגָּדוֹל וְהַלָּבָן, רַבְנֶשֶׁר, עוֹף רְכוּב הַמֶּלֶךְ וּכְרוּב גַּאֲוָתוֹ. וַיּוּבָא הַדָּבָר לִפְנֵי הַמֶּלֶךְ.</p>

<p>וּשְׁלֹמֹה שָׁמִע אֶת-הַדָּבָר, וַיִּצְחַק בְּלִבּוֹ וּפָנָיו אֹרוּ, וְאוּלָם הִתָּמֵּם וַיֹּאמַר:</p>

<p>&#8220;אָכֵן דֶּרֶךְ עוֹרְבִים לְרַבְנֶשֶׁר וַאֲנִי לֹא יָדָעְתִּי, בֹּשְׁתִּי מִנִּשְׁרִי, בֹּשְׁתִּי וְגַם נִכְלָמְתִּי עַתָּה אֲלַמְּדֵהוּ אֹרַח מֵישָׁרִים.&#8221;</p>

<p>וְאַחֲרֵי כֵן הָיָה כְּמִתְעַשּׁת וַיֹּאמַר:</p>

<p>&#8220;וּבְכָל-זֹאת, תְּנוּהוּ וַיִּגְנֹב כִּלְבָבוֹ עַד אֶרְאֶה מָה אֶעֱשֶׂה לו. נִמְהָר בְּמִשְׁפַּט יְסַלֵּף צֶדֶק. כִּי מִי יוֹדֵעַ אֶת-נֶפֶשׁ הָעוֹף? יֵשׁ אֲשֶׁר קטן הַזְּבוּבִים יֶחְכָּם וְגַם יִצְדַּק מֵעוֹג מֶלֶךְ הַבָּשָׁן בָּאָדָם. וְעוֹד גַּם זֹאת: הַאֵין יֵשׁ אֲשֶׁר יִשְׂכַּל יִצְרָם הָרַע מִשִּׂכְלֵנוּ הַטּוֹב? אוּלַי אֵת אֲשֶׁר יֵרָאֶה בְּעֵינֵינוּ בְּמַעֲשֵׂיהֶם כְּחַטָּאת וּכְאִוֶּלֶת תֵּחָשֵׁב לָהֶם לְחָכְמָה וְלִצְדָקָה גְדוֹלָה.&#8221;</p>

<p>וְעוֹד בַּיוֹם הַהוּא הִבְהִיל שְׁלֹמֹה אֶת-הָרָצִים אֶל כָּל-בַּעֲלֵי דְבָרָיו מִן הַמְּלָכִים אֲשֶר הָיוּ אִתּוֹ בַּמִּשְׁתֶּה וַיְשַׁחֵר אֶת-פְּנֵיהֶם לִהְיוֹת עֲתִידִים לְיוֹם אֲשֶר יָעַד לָהֶם, וְיָרְדוּ אִתּוֹ אֶל הָאִי, הֵם וְנִלְוֵיהֶם, לִפְקֹד אֶת- הַמִּגְדָּל וּלְדֵעָה מַה-נַעֲשָׂה לַנַּעֲרָה בַּת מֶלֶךְ אֲרָם הַכְּלוּאָה בּוֹ.</p>

<p>ושְׁלֹמֹה וְכָל-הַמְּלָכִים אֲשֶר הָיוּ אִתּוֹ בַּמִּשְׁתֶּה, וְאֲבִי הַנַּעֲרָה מֶלֶךְ אֲרָם בְּתוֹכָם, הֵם וְנִכְבַּדֵּי שָׂרֵיהֶם וּגְדוֹלֵי חַכְמֵיהֶם וְרָאשֵׁי קוֹסְמֵיהֶם, נֶאֱסְפוּ כֻלָּם כְאִישׁ אֶחָד שֵנִית אֶל חֲצַר הַמֶּלֶךְ שְׁלֹמֹה, וְהִנָּם לְבוּשִׁים הָדָר וּמִכְלוֹל כֻּלָּם אִישׁ כְּמַדּוֹ וְכִלְבוּשׁוֹ, הַמְּלָכִים בְּעַטְרוֹתֵיהֶם וּבְאַדְרוֹת מַלְכוּתָם, מַעֲטֵה אַרְגָּמָן וְכַרְמִיל, הַשּׂרִים בִּצְפִירוֹת תִּפְאַרְתָּם וּבִמְעִילֵיהֶם שֵׁשׁ וְשָׁנִי; הַחֲכָמִים בְּכָתְנוֹת פַּסֵיהֶם וּבדֵּיהֶם הַלְּבָנִים, בְּמִצְנְפוֹתָם וּבִסְרוּחֵי טְבוּלֵיהֶם, בְּאַבְנְטֵיהֶם הָרְחָבִים וְהַמְצֻיָּצִים וּבְקַסְתוֹת הַסּוֹפְרִים אֲשֶר בְּמָתְנֵיהֶם, וְהַקּוֹסְמִים בְּפַאֲרֵי מִגְבְּעוֹתָם, תַּבְנִית מִגְדָּלִים גְּבוֹהִים וּבְצוּרִים, וּבַאֲפוּדֵיהֶם, מְעֲשֶׂה רִקְמָה רִקְמָתַיִם, חוּר, כַרְפַּס וּתְכֵלֶת יַחְדָּו. וּבַעֲלוֹת כָּל-הָעֵדָה הַנְּקֻדָּה וְהַבְּרֻדָּה עַל אַדֶּרֶת הַפְּלָאִים הִתְנַשְּׂאָה מֵעַל הָאָרֶץ וַתָּעָף אֶל הָאִי.</p>

<p>וְכָל פִּרְאֵי הָאִי לְמִינֵיהֶם, כָּל-הַנֶּפֶשׁ הַחַיָּה, מֵעוֹף הַבָּר וְעַד חַיְתוֹ יַעַר וְשָׂדֶה וְעַד רֶמֶשׂ הָאֲדָמָה, רָאוּ שֵנִית לְחֶרְדָּתָם וּלְפַחְדָּם בְּרֶדֶת מִשָּׁמַיִם פִתְאֹם עֵיִט פְּלָאִים, שַׂגִּיא וְנו­ֹרָא וּרְחַב בֶּטֶן. כְּכִבְרַת אֶרֶץ מְעוֹפֶפֶת לְמִדָּה,לֹא נִרְאָה כָמֹהוּ לְשֶׂגֶא וּלְרֹחַב מִיּוֹם הֱיוֹת עוֹף כָּנָף עַל-פְּנֵי הָאֲדָמָה, וּבַחֲנוֹתוֹ אֶת-פְּנֵי הַמִּגְדָּל, וְהִנֵּה שָׁרְצָה מִבִּטְנוֹ עֲדַת יְצוּרֵי פֶלֶא, בְּרוּאִים זָרִים וּמוּזָרִים מְאֹד, כֻּלָּם זְקוּפֵי קוֹמָה וְהוֹלְכֵי עַל שְׁתַּיִם, וְהִנָּם נִקְהָלִים ועוֹמְדִים אֲגֻדָּה אַחַת לִפְנֵי פֶתַח הַמִִּגְדָּל.</p>

<p>וְהַבָּאִים סַבּוּ אֶת-הַמִּגְדָּל וַיַּקִּיפוּהוּ וַיַּחְקְרוּ שִׁבְעָתַיִם אֶת-כָּל-קִירוֹתָיו מִסָּבִיב, חָקֹר וּמַשֵּׁש וְהָרֵחַ הֵיטֵב כָּל-אֶבֶן אֲשֶר בַּקִּיר וְכָל-כָּפִיס אֲשֶר בָּעֵץ וְכָל-אָרִיחַ וּלְבֵנָה, לִרְאוֹת הַאֵין בָּם פֶּרֶץ וָחוֹר? הַאִם לֹא חָלוּ בָם יָדַיִם? אַחֲרֵי כֵן סָבְבוּ וַיָּשוּבוּ אֶל שַׁעַר הַפֶּתַח וַיִּבְחָנוּהוּ גַם אוֹתוֹ עַל בְּרִיחָיו וְעַל מַנְעוּלָיו וְעַל חוֹתְמוֹתָיו – הַאֵין בָּם פְּחֶתֶת מְאוּמָה?</p>

<p>וּבְמָצְאָם אֶת-כָּל-הַדְּבָרִים וְהִנָּם עַל מְכוֹנָם וְעַל מִשְׁפָּטָם, וַיְצַווּ לְהָסִיר אֶת-הַחוֹתָמוֹת וְלִפְתֹּחַ אֶת- הַמַּנְעוּלִים וּלְהַמִישׁ אֶת-הַבְּרִיחִים, וְדַלְתוֹת הַשַּׁעַר אֲשֶר הֶחֱלִיאוּ מֵרֹב יָמִים נִפְתְּחוּ לִרְוָחָה בְּקוֹל שְׁרֵקָה וַחֲרֵקָה וְכָל-הָעֵדָה בָּאָה אֶל הַמִּגְדָּל פְּנִימָה.</p>

<p>וְהַסֻּלָּם הַשָּׁמוּט הוּקַם גַּם הוּא עַל כַּנוֹ כְּבָרִאשׁוֹנָה וְכָל-הַבָּאִים עָלוּ בוֹ אִישׁ אַחֲרֵי רֵעֵהוּ, אִישׁ כִּכְבוֹדוֹ וּכְעֵרֶךְ מַעֲלָתוֹ, הַגָּדוֹל הַגָּדוֹל רִאשׁוֹן וְהַקָּטֹן הַקָּטֹן אַחֲרוֹן, זוּלָתִי מֶלֶךְ אֲרָם הַמַּר וְהַנִּמְהָר, דַּק הַבָּשָׂר וּשְׁפַל הַקּוֹמָה, אֲשֶׁר גַּם בְּקָטְנוֹ נִדְחַף לַעֲבֹר בְּרֹאשׁ כֻּלָּם, וְהַגְּדוֹלִים מִמֶּנּוּ, בְּכָל-קִנְאָתָם לִכְבוֹדָם וּבְכָל-הֱיוֹתָם לְהוּטִים גַּם הֵם לָדַּעַת אַחֲרִית דְבַר הַנַּעֲרָה בַּמִּגְדָּל, נָשְׂאוּ הַפָּעַם אֶת-פָּנָיו וְלֹא כִהוּ בוֹ, בְּהַכִּירָם כֻּלָּם כָּמֹהוּ אֶת-יִתְרוֹנוֹ הַגָּדוֹל עַתָּה עֲלֵיהֶם, כִּי עַל כֵּן אֲבִי הַנַּעֲרָה הוּא, וְנַפְשׁוֹ תֵצֵא אֶל בִּתּוֹ, וְהוּא כְּבַד רוּחַ וּקְצַר אַף וּשְׂבַע רֹגֶז, וְיֵשׁ אוֹמְרִים: אַף מֻכֵּה טְחוֹרִים, וּמֵעוֹדוֹ לֹא יָדַע שָׁלֵו בְּבִטְנוֹ.</p>

<p>וּבַעֲלוֹתָם כֻּלָּם אֶל הָעֲלִיָּה – וַיַּעֶרְכוֹ כֻלָּם אֵלֶּה אַחֲרֵי אֵלֶּה טוּרִים טוּרִים, אִישׁ עַל מַעֲמָדוֹ וְעַל מַעֲרַכְתּוֹ, לְפִי כְבוֹדוֹ וּלְפִי מַעֲלָתוֹ; הַטּוּר הָאֶחָד – מֶלֶךְ מִצְרַיִם הַנֶּאְדָּר מִזֶּה וּמֶלֶךְ אֲרָם הַנִּזְעָם מִזֶה וּשְׁלֹמֹה בְּשַׁלְוַת רוּחוֹ וּבִמְאוֹר פָּנָיו בַּתָּוֶךְ. הוּא הַטּוּר הָרִאשׁוֹן. אַחֲרֵיהֶם בַּטּוּר הַשֵּנִי כָּל-יֶתֶר הַמְּלָכִים הַקְּטַנִים וּקְטַנֵי הַקְּטַנִים. וְאַחֲרֵיהֶם – חֶבֶר הַחֲכָמִים יוֹ­דְעֵי בִינָה לְעִיתִּים וּמוֹשְׁכֵי בְּשֵבֶט סוֹפֵר, וְאַחֲרוֹנִים לְכֻלָּם לַהֲקַת הַקּוֹסְמִים וְהַהוֹבְרִים, יוֹ­דְעֵי חֲלוֹמוֹת לִפְתֹר וּמְַגֵּי עֲתִידוֹת. כָּכָה עָמְדָהּ עֲדַת הַנִּקְהָלִים בָּאֵי הַמִּגְדָּל בָּעֲלִיָּה הַמְרֻוַּחַת וְעֵינֵיהֶם מְשׁוֹטְטוֹת בְּכֹל-פִּנּוֹת הַבַּיִת לִמְצֹא אֶת-הַנַּעֲרָה הַכְּלוּאָה וְנַפְשָׁם כָּלָה לָדַּעַת מֶה הָיָה לָהּ וּמָה הִגִּיעַ אֵלֶיהָ בִּימֵי כִלְאָה: הֲיַּעַמְדוּ דִבְרֵי שְׁלֹמֹה אִם לֹא? וְאוּלָם בָּעֲלִיָּה לֹא נִמְצָאָה הַנַּעֲרָה, אֵין זֹאת כִּי אִם מִסְתַּתֶּרת הִיא בַּחֲדַר הַמִּשְׁכָּב, וְכֹל-הָעֵדָה נָשְׂאָה אֶת-עֵינֶיהָ אֶל דֶּלֶת חֲדַר הַמִּשְׁכָּב. וּבָרֶגַע הַזֶּה נִפְתְּחָה הַדֶּלֶת – וְהָעֵדָה כֻלָּה הָיְתָה לְאָבֶן, עֵינֵיהֶם רָאוּ אֵת אֲשֶׁר לֹא הֶאֱמִינוּ: תַּחַת הַנֶּפֶשׁ הָאַחַת אֲשֶׁר נִכְלְאָה בַּמִּגְדָּל, נָעֲרָה רַכָּה וַעֲנֻגָּה, בַּת מֶלֶךְ אֲרָם, – יָצְאוּ עַתָּה לִקְרָאתָם וַיִּתְיַצְּבוּ לִפְנֵיהֶם קוֹמְמִיּוּת וְרָמֵי מֵצַח בְּפֶתַח הַחֶדֶר נְפָשׁוֹת שְׁתַּיִם:</p>

<p>גֶבֶר ואִשּׁה.</p>

<p>אֶת-כָּל-הַבָּא אַחֲרֵי זֹאת, וְכֵן אֶת-יֶתֶר דִּבְרֵי הַיּוֹם הַהוּא עַל הֲמוֹנוֹ וּשְׁאוֹנוֹ וְעַל פָּרָשַׁת כָּל-מַעֲשָׂיו ואֶת-כָּל אֲשֶׁר עוֹלְלוּ הַדְּבָרִים לְנֶפֶשׁ רוֹאֵיהֶם וְשׁוֹמְעֵיהֶם, וְאַף כִּי מַרְאֵה פְּנֵי מֶלֶךְ אֲרָם וְשִׁבְרוֹן לִבּוֹ בְהִוָּדַע לוֹ בֶּן-מִי הוּא הָעֶלֶם אֲשֶׁר הוֹכִיחַ אֱלֹהִים לְבִתּוֹ – אוֹתָם יִלְאֶה לְסַפֵּר גַּם עֵט סוֹפֵר מָהִיר. יְשַׁוֵּם נָא אֵפוֹא לְנֶגְדוֹ אִישׁ וְאִישׁ כִּלְבָבוֹ.</p>

<br>  

<h2 id="יז">יז</h2>

<p>וּשְׁלֹמֹה וְכָל-הַמְּלָכִים הַהוֹלְכִים אִתּוֹ עַל הַנִּלְוַים עֲלֵיהֶם וְעַל שְׁתֵּי הַנְּפָשׁוֹת הַחֲדָשׁוֹת שׁוֹכְנֵי הַמִּגְדָּל שָׁבוּ כֻלָּם עוֹד בַּיוֹם הַזֶּה יְרוּשָׁלַיְמָה אֶל אַרְמוֹן הַמֶּלֶך לָשֶבֶת אֶל המִשְׁתֶּה אֲשֶר צִוָּהוּ שְׁלֹמֹה לִפְנֵי צֵאתוֹ, בִּצְפוֹתוֹ מֵרֵאשִׁית אַחֲרִית.</p>

<p>וְרָץ מָהִיר בָּא אֶל מַלְכִּישׁוּעַ צִידוֹנָה בּדְבַר שְׁלֹמֹה לֵאמֹר: &#8220;מַהֲרָה עֲלֵה יְרוּשָׁלַיְמָה לַחֲתֻנַּת בְּנֶךָ. חוּשָׁה, אַל תַּעֲמֹד הַמֶּלֶךְ קוֹרֵא לָךְ.&#8221;</p>

<p>וּמַלְכִּישׁוּעַ הַזָּקֵן הוּבָא אֶל הַאַרְמוֹן, וּבְמָצְאוֹ שָׁם אֶת-בְּנוֹ נָפַל עַל צַוָּארוֹ וַיְחַבֶּק-לוֹ וֵיְנַשּׁק-לוֹ, נַשֵׁק וְלֹא יֶחְדָּל, עַל לְחָיָיו וְעַל מִצְחוֹ וְעַל קְוֻצּוֹתָיו וְעַל כְּתֵפָיו וְעַל כֹּל אֲשֶׁר מָצְאוּ פִיו וּשְׂפָתָיו, וַיֵּבְךְּ בְּכִי גָּדוֹל, כִּמְעַט יָצְאָה נַפְשׁוֹ בִּבְכוֹתוֹ, וַיִּקְרָא בְקוֹל רָצוּץ וּבְלֵב נִשְׁבָּר, וְדִמְעָתוֹ כְּנַחַל שׁוֹטֵף:</p>

<p>&#8220;אֲהָהּ, בְּנִי, בְּנִי, הַחֲרֵד הֶחֱרַדְתָּ אֶת-אָבִיךָ הַזָּקֵן, דַּכֵּא דִכֵּאתָ אֶת-שֵׂיבָתוֹ. כִּמְעַט יָרַדְתִּי אֵלֶיךָ בְיָגוֹן שְׁאוֹלָה.&#8221;</p>

<p>וְכָל-הַנִּצָּבִים עֲלֵיהֶם נָמוֹגוּ מִבְּכִי גַּם הֵם לְמַרְאֶה הַיָשִׁישׁ הָאֻמְלָל. וַיַּעַזְבוּ אֶת-הָאָב ואֶת-בְּנוֹ בַּחֶדֶר לְבַדָּם וְשָׁפְכוּ אֶת-נַפְשָׁם אִישׁ בְּחֵיק רֵעֵהוּ לְשָׂבְעָה בְאֵין רוֹאֶה וּבְאֶפֶס זָר בְּתוֹכָם.</p>

<br>  

<h2 id="יח">יח</h2>

<p>וּבְאַרְמוֹן הַמֶּלֶךְ שְׁלֹמֹה נַעֲשָׂה מִשְׁתֶּה רַב וְגָדוֹל אֲשֶר לֹא נַעֲשָׂה כָמֹהוּ בְכָל אַרְמוֹן מֶלֶך מֵעוֹלָם, הֲלֹא הוּא מִשְׁתֶּה דּוֹדִים לִנְתַנְיָה וּקְצִיעָה.</p>

<p>וַיֵּשְׁבוּ הַקְּרוּאִים אֶל המִשְׁתֶּה, אִישׁ עַל מְקוֹמוֹ הַנָּאוֶה לוֹ: הַמֶּלֶךְ שְׁלֹמֹה וְהַמַּלְכָּה בַּתְיָה בַּת פַּרְעֹה בְּרֹאשׁ, ונְתַנְיָה וּקְצִיעָה – הוּא מְעֻטָּר הֲדַסִּים וְהִיא כְלִיל שׁוֹשַׁנִּים לְבָנוֹת בְּרֹאשָׁהּ – מִזֶּה וּמִזֶּה, וְעַל יָדָם שְׁנֵי אֲבוֹתֵיהֶם, מֶלֶךְ אֲרָם, עוֹדֶנּוּ בְזַעְפּוֹ, מֵעֵבֶר מִזֶּה, עַל-יַד בִּתּוֹ הַכַּלָּה, וּמַלְכִּישׁוּעַ, עוֹדֶנּוּ ביגונו, מֵעֵבֶר מִזֶּה, עַל יַד בְּנוֹ הֶחָתָן. וְאַחֲרֵיהֶם מִשּׁנֵי הָעֲבָרִים – מֶלֶך מִצְרַיִם וּמֶלֶךְ צֹר, הֵם וּגְבִירוֹתֵיהֶם הַמְּלָכוֹת, מְרֵעִים וּמְרֵעוֹת לֶחָתָן וְלַכַּלָּה, וְאַחֲרֵי אֵלֶּה כָּל-יֶתֶר הָאוֹרְחִים: הַמְּלָכִים וְנִלְוֵיהֶם מִבְּנֵי הַנֵּכָר וְרָאשֵׁי עָם מִתּוֹשָׁבֵי הָאָרֶץ, כֻּלָּם אַנְשֵׁי שֵׁם נְשׂוּאֵי פָנִים וּקְרִיאֵי מוֹעֵד, אַלוּפִים וְשׁוֹעִים וְרוֹזְנִים וְשָׂרֵי צָבָא וְחַכְמֵי לֵב מִיּוֹעֲצֵי הַמֶּלֶך וְיוֹדְעֵי דָת וָדִין וּמְמַשּׁלֵי מְשָׁלִים וְדוֹבְרֵי צַחוֹת וּמַשְׂכִּילֵי הָרַבִּים וְזִקְנֵי עָם, לֹא נֶאֱסְפוּ עוֹד גְּדֻלָּה וְחָכְמָה וְתִפְאֶרֶת וְכָבוֹד וּצְדָקָה וּגְבוּרָה גַּם יָחַד וְאֶל שֻׁלְחַן אֶחָד כַּמַּתְכֹּנֶת הַזֹּאת מֵעוֹלָם.</p>

<p>וְכָל-נוֹגְנֵי הַמֶּלֶך וְשָׂרָיו, מַנְעִימֵי זֶמֶר וּמֵיטִיבֵי נַגֵּן, נִקְהֲלוּ בַיוֹם הַהוּא עַד אֶחָד, מַקְהֵלָה גְדוֹלָה וְרַבָּה, אֶל בֵּית מִשְׁתֶּה הַמֶּלֶך לְנַגֵּן וּלְזַמֵּר בִּכְלֵיהֶם וּבִגְרוֹנָם לִפְנֵי הַמֶּלֶךְ וְהַקְּרוּאִים מִמִּזְמוֹרֵי דָוִד וּמִשִּׁירַת בְּנֵי קֹרַח, וְהַמְחוֹלְלִים וְהַמְחוֹלְלוֹת בָּאוּ לְרַקֵּד וְלָחוּל מְחוֹלוֹת יָחִיד וּמְחוֹלוֹת מַחֲנַיִם, לְהַגְדִּיל שִׂמְחָה וּלְהַאְדִּיר חֶדְוָה.</p>

<p>וְעַבְדֵי הַמֶּלֶךְ וּמְשָׁרְתָיו וּמֶלְצָרָיו מַעֲלִים עַל הַשֻׁלְחָן בִּכְלֵי כֶסֶף וּבִכְלֵי זָהָב מִכָּל-מַעֲדַנֵי עוֹלָם וּמִמִּבְחַר הַמַּטְעַמִּים וּמִכֹּל-זְנֵי מֶרְקָחִים, דִּיג יַמִּים וּנְהָרוֹת וְצֵיד שָׂדֶה וָיָּעַר, נָא וְצָלִי וּמְבֻשָּׁל וּמְרֻקָּח וּמְתֻבָּלִ, מַעֲשֵׂה יְדֵי רַבֵּי הַטַּבָּחִים וּבְחִירֵי הָרַקָּחִים; וְשָׂרֵי הָאוֹפִים מַגִּישִׁים לֶחֶם חֲמֻדוֹת, פַּת סֹלֶת נְקִיָּה, מְנֻפָּה בִשְׁלֹשׁ עֶשְׂרֵה נָפוֹת, מֵחֵלֶב חִטֵּי מִכְמָס וְזָנוֹחַ וּמִנִּית; וְשָׂרֵי הַמַּשְׁקִים מְבִיאִים דַּם עֲנָבִים מִיִּקְבֵי הַמֶּלֶך, חָדָש וְיָשָׁן וְיָשָׁן נוֹשָׁן, יַיִן טָהוֹר, יַיִן מָזוּג וְיַיִן הָרֶקַח; וְהַנְּזִירִים מִן הַקְּרוּאִים מְשִׁיבִים נַפְשָׁם בַּעֲסִיס רִמּוֹנִים וּבְכָל-מִשְׁרַת מְגָדִים; אִישׁ אִישׁ כְּטַעְמוֹ וּכְמִשְׁאֲלוֹת חִכּוֹ יִנָּתֶן-לוֹ; טֶרֶם יִקְרְאוּ הָאוֹרְחִים – הַמְשָׁרְתִים יַעֲנוּם; אֵין עָיֵף וְאֵין כּוֹשֵׁל בָּם וְאֵין מִתְרַפֶּה בִמְלַאכְתּוֹ.</p>

<p>וּכְכָל אֲשֶׁר יַרְבּוּ הַקְּרוּאִים אֱכוֹל וּשְׁתוֹת כֵּן תִּרְחַב נַפְשָׁם וְיִשְׁאֲלוּ עוֹד וָעוֹד, כִּי כֵן מִשְׁפָּט מַעֲדַנֵי שְׁלֹמֹה: אוֹכְלֵיהֶם לֹא יֵדְעוּ שָׂבְעָה. הַחֲלֵק יַחֲלִיקוּ אֶל חַדְרֵי בֶטֶן וְלֹא יִוָּדַע כִּי בָאוּ אֶל קִרְבָּם. הֵן לֹא דְבַר שָׁוְא הוּא אֲשֶר יֵאָמֵר: דְגֵי הַיָּם וְעוֹף כָּנָף וְחַיַּת הַשָּׂדֶה וּבְנֵי-בָקָר וְצֹאן נָהֹר יִנְהֲרוּ בַהֲמוֹנֵיהֶם וְנֶחְפְּזוּ בְשִׂמְחָה וּבְלֵב טוֹב אֶל בֵּית הַמִּטְבְּחַיִם אֲשֶר לִשְׁלֹמֹה, בְּחָשְׁבָם לָהֶם לִצְדָקָה וּלְכָבוֹד לַעֲלוֹת עַל שֻׁלְחָנוֹ וּלְמַלֵּא בֶטֶן קְרוּאָיו.</p>

<p>וּמֶלֶךְ אֲרָם הוּא לְבַדּוֹ מִכָּל-הַקְּרוּאִים עוֹדֶנּוּ יוֹשֵׁב בְזַעְפּוֹ וּבַחֲמָתוֹ וּפָנָיו הַיְּרֻקִּים וְהַצְּמוּקִים כִּגְרוֹגֶרֶת הוֹרִיקוּ וְצָמְקוּ מִשּׁהָיוּ. יָדוֹ לֹֹא נָגְעָה בְּכָל-הַמּוּשָׂם לְפָנָיו. לֹא אָכַל וְלֹא שָׁתָה. מֵאָז נוֹדַע לו בַמִּגְדָּל בֶּן-מִי הוּא הָעֶלֶם לוֹקֵחַ בִּתּוֹ מָלֵא כֻלּוֹֹ מְרוֹרַת פְּתָנִים וַחֲמַת אֶפְעֶה: שְׁנֵי הָעַקְרַבִּים הַקְּטַנִּים וְהָרָעִים הַמְּצִיצִים מֵעֵינָיו כִּרְכְּרוּ כְמִשְׁתּוֹלְלִים כְּאִלּוּ אֲחָזָתַם עֲוִית. וְגַם מַלְכִּישׁוּעַ עוֹדֶנּוּ יוֹשֵׁב כְּאָבֵל בֵּין הַחֲתָנִים וּפָנָיו קוֹדְרִים. שִׂמְחָתוֹ אֶל בְּנוֹ הָאוֹבֵד אֲשֶר הוּשַׁב לוֹ הַיּוֹם לֹא הֵפִיגָה עוֹד מִקִּרְבּוֹ אֶת-כָּל- יְגוֹנוֹ, וַיֵּשֶׁב דּוּמָם וְעָצֵב וְעֵינָיו שׁוֹכְנוֹת בְּאַהֲבָה וּבְרַחֲמִים עַל פְּנֵי בְּנוֹ הַיָּחִיד. וַיַּרְא הַמֶּלֶך אֶת-פְּנֵי שְׁנֵיהֶם וַיַּהָס אֶת-עֲדַת הַמְנַגְּנַים וְהַמְשׁוֹרְרִים וַיֹּאמֶר לִנְתַנְיָה פִּתְאֹם:</p>

<p>הֲלֹא תְסַפֵּר, בֶּן-מַלְכִּישׁוּעַ נֶגְדָהּ-נָא לְכָל-הַקְּרוּאִים אֵיכָה בָאתָ אֶל הָאִי וְאֶל הַמִּגְדָּל וְאֵיכָה הִשּׁיגָה יָדְךָ אֶת-יוֹנָתְךָ בַּאֲרֻבָּתָהּ ואֶת-צִפָּרְךָ הַבּוֹדֵדָה עַל הַגַּג. הֲלֹא תְסַפֵּר הַכֹּל, אַל תְּכַחֵד דָּבָר. וּבְקוֹל רָם – אַל תֵּבוֹשׁ.&quot;</p>

<p>וַיָּקָם נְתַנְיָה וַיְסַפֵּר בִּדְבָרִים בְּרוּרִים וּמְפֹרָשִׁים וּבִשְׂפַת אֱמֶת אֶת-כָּל-הַמֹּצְאוֹת אוֹתוֹ מִיּוֹם רִדְתּוֹ בָאֳנִיָּה וּבְיָדוֹ נִדְרֵי אָבִיו, לָלֶכֶת אֶל יָם עַכּוֹ לְמַעַן עֲלוֹת מִשָּׁם יְרוּשָׁלַיְמָה לִשְׂמֹחַ לִפְנֵי יְיָ בְּחַג הַסֻּכּוֹת וְעַד בֹּאוֹ אֶל הַמִּגְדָּל פְּנִימָה וְעַד דָּבְקוֹ בִּקְצִיעָה. גַּם אֶת-פָּרָשַׁת הַבָּרֶקֶת וְהַפֶּתֶן ואֶת-כָּל-חֲלוֹמוֹתָיו סִפֵּר, לֹא כִחֵד דָּבָר. וּכְכַלּוֹתוֹ לְסַפֵּר וַיּוֹצֵא אֶת-הַבָּרֶקֶת וַיְשִׂימֶנָּה עַל הַשֻׁלְחָן לְעֵינֵי-כָּל-הַיּוֹשְׁבִים, לִהְיוֹת כְּעֵדוּת נֶאֱמָנָה לִדְבָרָיו.</p>

<p>וְכָל-הַקְּרוּאִים מִבְּנֵי הַנֵּכָר וּמִבְּנֵי יְהוּדָה וְיִשְׂרָאֵל כְּשָׁמְעָם אֶת-כָּל-הַנִּפְלָאוֹת הָאֵלֶּה הִשְׁתּוֹמְמוּ מְאֹד, וּבְעֵינֵי הַגְּבִירוֹת הַיָּפוֹת, וּבִתְיָה, הַמַּלְכָּה הַיְפֵפִיָּה, בְתוֹכָן, נִקְווּ דְּמָעוֹת, אַף אִם עֵינֵיהֶן וְלִבָּן נִטָּיוּ בָּעֵת הַהִיא אֶל הַבָּרֶקֶת הַגְּדוֹלָה וְהַקּוֹרֶצֶת לָהֶן מֵעַל הַשּׁלְחָן בְּשִׁבְעִים וְשֶׁבַע עֵינֶיהָ וּמַזְהִירָה בְּאֶלֶף נְגֹהוֹתֶיהָ.</p>

<p>וּשְׁלֹמֹה חִכָּה אֶת-אוֹרְחָיו עַד פּוּג תִּמְהוֹנָם וַהֲמוֹן לִבָּם וַיֹּאמַר:</p>

<p>&#8220;אוֹרְחַי וְרֵעַי, אַתֶּם שְׁמַעְתֶּם הִיּוֹם בְּאָזְנֵיכֶם אֶת-כָּל-פָּרָשַׁת הַפְּלָאִים וּפִלְאֵי הַפְּלָאִים אֲשֶר סִפֵּר נְתַנְיָה וְאֶת-כָּל- הַמְסִבּוֹת אֲשֶר סִבֵּב אֱלֹהִים לְמַעַן הֲבִיאוֹ עֶלֶם עִבְרִי יוֹשֵׁב צִידוֹן הַכְּנַעֲנִית אֶל אִי שָׁמֵם וְנֶעְלַם לֹא יְדָעוֹ אִישׁ וְאֶל מִגְדָּל סָגוּר וּמְסֻגָּר לֹא יַבְקִיעֶנוּ גִבּוֹר בֶּגִּבּוֹרִים, וּמָצָא שם אַיֶּלֶת אֲהָבִים כְּלוּאָה וּבוֹדֵדָה, נַעֲרָה בַת אֲרָם, וְהָיְתָה לוֹ לְאִשָׁה. אִמְרוּ נָא עַתָּה כֻּלְכֶם: הֲמִבַּלְעֲדֵי אֱלֹהִים נַעֲשָׂה הַדָּבָר?&#8221;</p>

<p>וְהַקְּרוּאִים בְּעוֹד עֵינָם הָאַחַת רְתוּקָה אֶל הַבָּרֶקֶת הַנִּפְלָאָה, בָּרֶקֶת הַקְּסָמִים, עָנוּ פֶה אֶחָד וַיֹאמֵרוּ:</p>

<p>&#8220;אָכֵן יַד אֱלֹהִים עָשְׂתָה זֹאת, מֵאִתּוֹ יָצָא הַדָּבָר.&#8221;</p>

<p>וַיּוֹסֶף הַמֶּלֶך וַיֹּאמַר:</p>

<p>&#8220;כֵּן דִּבַּרְתֶּם, מֵאֵת יְיָ הָיְתָה זֹאת, וְאוּלָם אִם בֶּאֱמֶת וּבְתָמִים דִּבַּרְתֶּם אֶת-הַדְּבָרִים הַאֵלֶּה וְאִם לִבְּכֶם כְּפִיכַם – הָבָה, &#8216;גַּדְּלוּ לַיְיָ אִתִּי וּנְרוֹמְמָה שְׁמוֹ יַחְדָּו&#8217;.&#8221;</p>

<p>וּבַהֲרִימוֹ כּוֹס יַיִן מְלֵאָה קָם עַל רַגְלָיו וַיֹּאמַר:</p>

<p>&quot;אֶת- הכּוֹס הַזֹּאת, כּוֹס הַיְשׁוּעוֹת וְהַבְּרָכָה, אֶשּׂא בְשֵׁם יְיָ, וְאַתֶּם עֲנוּ כֻלְּכֶם אַחֲרָי:</p>

<p>בָּרוּךְ אֵל אֱלֹהֵי הָרוּחוֹת לְכָל-בָּשָׂר, הַנּוֹתֵן אִשּׁה לָאִישׁ.&quot;</p>

<p>וְכָל-הַקְּרוּאִים קָמוּ עַל רַגְלֵיהֶם גַם הֵם וּבְעוֹד הָאַחַת מֵעֵינֵיהֶם רְתוּקָה אֶל הַבָּרֶקֶת שָׁנוּ אַחֲרֵי שְׁלֹמֹה אֶת-דִּבְרֵי הַבְּרָכָה מִלָּה בְמִלָּה וַיַּעֲנוּ אַחֲרֶיהָ &quot; אָמֵן וְאָמֵן!&quot; וְכֹל-מַקְהֲלוֹת הַנּוֹגְנִים וְהַשָּׁרִים, בְּשָׁמְעָן אֶת-דִּבְרֵי הַבְּרָכָה, הֵרִיעוּ גַּם הֵן אַחֲרֶיהָ כֻלָּן יַחַד בְּכָל-כְּלֵיהֶן וּגְרוֹנוֹתֵיהֶן תְּרוּעָה רַבָּה וַחֲזָקָה, תְּרוּעַת עֹז לֵאלֹהִים לֵאמֹר:</p>

<p>בְּחֵיק יוּטַל הַגּוֹרָל, וּמֵיְיָ כָּל-מִשְׁפָּטוֹ</p>

<p>וּתְּרוּעַת הַמְנַגְּנַים וְהַשָּׁרִים שָטְפָה בִשְׁאוֹנָה אֶת-כָּל-הָאוּלָם כְּפֶרֶץ מַיִם כַּבִּירִים, וְאוּלָם הַקְּרוּאִים לֹא שָׂמוּ אֵלֶיהָ לֵב, כִּי כְתֹם בִּרְכַּת הַמֶּלֶך שָׁבוּ מַהֵר לְהִתְבּוֹנֵן אֶל הַבָּרֶקֶת בִשְׁתֵּי עֵינָיִם וְלִבְלִי הִנָּתֵק עוֹד. כָּל מַעְיְנֵיהֶם הָיוּ בָהּ. וּלְמַעַן הַשְׁעוֹת רֶגַע אֶחָד אֶת-עֵינֵי הַמְסֻבִּים אֶל הַכַּלָּה, אָמַר הַמֶּלֶך בִּשְׂחוֹק כִּמְהַתֵּל מִטּוּב לֵב:</p>

<p>&#8220;מַה-פָּג טַעְמְכֶם הַיּוֹם, מַלְכֵי אֲרָצוֹת וּנְדִיבֵי עָם, בַּהֲסִבְּכֶם עֵינֵיכֶם מִיַּעֲלַת חֵן לְשִׁיתָן בְּאֶבֶן חֵן.&#8221;</p>

<p>וְעֵינֵי כָל-הַקְּרוּאִים נָסַבּוּ פִתְאֹם אֶל הַכַּלָּה. אָז יִשְׁעֶה אֵלֶיהָ גַּם הַמֶּלֶךְ וַיֹּאמַר:</p>

<p>&#8220;וְאַתְּ, יוֹנָה תַמָּה, בַּת מֶלֶךְ אֲרָם, כִּי שָׁמַעַתְּ לְקוֹל גּוֹרָלֵךְ וּלְקוֹל לִבֵּךְ וַתִּתְּנִי אֶת-דּוֹדַיִךְ לְעֶלֶם עִבְרִי בָּא מִמֶּרְחָק אֲשֶׁר לֹא יְדַעְתּוֹ מִתְּמֹל שִׁלְשֹׁם – הֲיִי בְרוּכָה לַיְיָ. אַל תִּירְאִי וְאַל תֵּבוֹשִׁי. שִׂישִׂי בְּאַלוּף נְעוּרַיִךְ וּלְכִי אַחֲרָיו, וְנִלְוֵית עַל בֵּית אָבִיו וְעַל מִשְׁפַּחְתּוֹ וְדָבַקְתְּ בְּאלֹהֵיהֶם וּבְדַרְכֵיהֶם. יָדַעְתִּי כִּי לֹא תִנָּחֵמִי. זְרוֹעַ אֱלֹהִים הִיא וִימִין עֶלְיוֹן הַמְקָרֶבֶת רְחוֹקִים בְּאָרְחוֹת פְּלִיאָה וְהַמְחַבֶּרֶת נִפְרָדִים בִּנְתִיבוֹת חָכְמָה נַעֲלָמוֹת, לְמַעַן מְסֹךְ דָּמִים בְּדָמִים וּמַעְיָנוֹת חַיִּים במַעְיָנוֹת חַיִּים, לְהַפְרוֹת שְׂדוֹת אֱלֹהִים הָרַבִּים וְהָעֲצוּמִים וּלְהָנִיב תְּנוּבָה עַל-פְּנֵי תֵבֵל, חֲדָשָׁה לַבְּקָרִים וְלּרְגָעִים. הַיָּד הַגְּדוֹלָה הַזֹּאת הִיא אֲשֶׁר הִפִּילָה אֶת-הַגּוֹרָל גַּם עָלַיִךְ וַתְּבִיאֵךְ מִמֶּרְחָק וַתִּכְלָאֵךְ בַּמִּגְדָּל לְמַעַן הַסְגִּירֵךְ בְּיַד מְבַקֵּשׁ נַפְשֵׁךְ וְאַהֲבָתֵךְ וּלְמַעַן נָטְעֵךְ עַל יָדוֹ בְּאַדְמַת עַם אַחֵר, בַּמָּקוֹם אֲשֶר נוֹעַד לָךְ מִימֵי עוֹלָם. וְיָדַעַתְּ גַּם אֶת-זֹאת – וְגַם אָבִיךְ הַמֶּלֶך יֵדָעֶנָּה וְשָׁכַח זָעַם – כִּי אָכֵן לֹא זְמוֹרַת זָר וְנֶטַע כִּלְאַיִם אַתְּ כֻּלֵּךְ בְּאֶרֶץ יְהוּדָה; וְאִם גַּם נִפְרַד אֲרָם מִיהוּדָה בְּקַּדְמַת הַיָּמִים, שְׁנֵיהֶם מִמַּקֶּבֶת בּוֹר אֶחָד נֻקָּרוּ, וְגַם אֲבוֹתֵינוּ הָרִאשׁוֹנִים, צוּרֵי מַחֲצַבְתֵּנוּ מֵחַלְצֵי אֲרָם יָצְאוּ כֻּלָּם ומִמִּשְׁפַּחַת אֲרָם לָקְחוּ לָהֶם נָשִׁים. יְהִי אֵפוֹא מְקוֹרֵךְ בָּרוּךְ וּבָרוּךְ שִׁבְעָתַיִם יְהִי הַיּוֹם הַזֶּה, יוֹם כְּלוּלוֹתַיִךְ, בְּבוֹאֵך לְעֵינֵי כָל-הַקָּהָל הַזֶּה וְנֶגֶד כָּל-זִקְנֵי עַמִּי לַחֲסוֹת תַּחַת כַּנְפֵי אֱלֹהֵי-יִשְׂרָאֵל וְלָשֶבֶת בְּצִלּוֹ תָמִיד. אֲחוֹתֵנוּ אַתְּ, הֲיִי לְאַלְפֵי רְבָבָה.&#8221;</p>

<p>וְכָל-הַקָּהָל עָנָה אַחֲרֵי הַמֶּלֶך בַּהֲמֻלַּת שָׂשׂוֹן, וּמַקְהֵלַת הַנּוֹגְנִים וְהַשָּׁרִים מִלְאָה בִּתְרוּעַת שִׁיר:</p>

<p>&#8220;אֲחוֹתֵנוּ אַתְּ, הֲיִי לְאַלְפֵי רְבָבָה.&#8221;</p>

<p>וְהַמֶּלֶךְ וְהַמַּלְכָּה נָשְׁקוּ לִקְצִיעָה עַל מִצְחָהּ הַזַּךְ לְקוֹל תְּרוּעַת הָעָם וּכְלֵי הַזֶּמֶר. וּכְשֹׁךְ התְּרוּעָה וַיֹּאמֶר הַמֶּלֶך וְיָדוֹ עַל כֶּתֶף הַכַּלָּה:</p>

<p>&#8220;עוֹד לֹא תָמוּ דְבָרָי. אֶמֶת נָכוֹן הַדָּבָר כִּנְכוֹן הַיּוֹם וּבָרוּר כַּשָּׁמֶשׁ, וְאַתֶּם כֻלְּכֶם הָרְאֵיתםֶ זֹאת הַיּוֹם לָדַעַת כִּי רַק יַד אֱלֹהִים חוֹלְלָה אֶת-כָּל הַפְּלָאִים וְהִיא סִבְּבָה אֶת-כָּל-הַמְסִבּוֹת לְקָרֵב אָת-שְׁתֵּי הַנְּפָשׁוֹת הָרְחוֹקוֹת וּלְחַבֵּר אֶת-הַנִּפְרָדִים, וְאוּלָם הֵן גַּם בִּי בָּחַר הַפָּעַם אֱלֹהִים לִהְיוֹת בִּבְלִי דַעְתִּי לְאֶחָד מִכְּלֵי יָדוֹ בַדָּבָר הַזֶּה וְאָנֹכִי סַבֹּתִי לֹא מְעָט בְּצָרַת נֶפֶשׁ הַנַּעֲרָה הַיְקָרָה הַזֹּאת, צִפּוֹר נַעֲלָסָה וְיוֹנַת אֵלֶם רְחוֹקָה, בַּת חֲמֻדוֹת וְיַלְדַּת שַׁעֲשׁוּעִים לְהוֹרֶיהָ, בְּהִנָּתְשָׁה בְּחֹזֶק יָד מְשּׁוֹבַכָּה וּמֵאֲרֻבָּתָהּ לָבֹא בְרֹך יָמֶיהָ וּבְעֶצֶם תֻּמָּה לְהִכָּלֵא וּלְהִתְעַנוֹת בָּדָד עַל אִי שָׁמֵם לֹא אָדָם בּוֹ בְּתוֹךְ מִגְדָּל סָגוּר וּמְסֻגָּר. יָדֹע יָדַעְתִּי, בִּתִּי, אֶת-נַפְשֵׁךְ וְאֶת-כָּל-עֱנוּתָהּ וּמֵרָחוֹק הָמָה גַּם הָמֹה לִבִּי לָךְ, בִּתִּי. וְאוּלָם עַתָּה הִנֵּה בָא יוֹם כְּלוּלוֹתַיִךְ וְיוֹם שִׂמְחַת לִבֵּךְ, וּבְבֵיתִי הוּא, וָאֹמַר: אֲכֵפְּרָה פָנִיִךְ בָּאֶשְׁכָּר אֲשֶר הֲכִינוֹתִי לָךְ וְהָיָה לָךְ לְשִׁלוּמִים מְעַט וְלִגְמוּלָה קְטַנָּה עֵקֶב עֱנוּתֵךְ הָרַבָּה אֵין עַל עָפָר מָשְׁלָהּ, עֵקֶב אֹמֶץ לִבֵּךְ וְעֹז רוּחֵךְ אֵין עֲרֹך לָהֶם ועֵקֶב אֱמוּנָתֵך הָעַזָּה בַּמֶּלֶךְ שְׁלֹמֹה וּבְמוֹצָא פִיו.&#8221;</p>

<p>הַמֶּלֶךְ אַךְ כִּלָּה לְדַבֵּר, וְאֶחָד מֵעֲבָדָיו שַׂר וְגָדוֹל,הִגִּישׁ אֵלָיו קַעֲרַת כֶּסֶף מְכֻסָּה מַפַּת מֶשִׁי קְטַנָּה מְעֲשֶׂה רִקְמָה יְקָרָה ונִפְלָאָה מְאֹד. וַיָּסַר הַמֶּלֶך לְעֵינֵי הַקָּהָל הַצְמֵאוֹת אֶת-הַמַּפָּה וּמִתַּחְתָּהּ נִגְלְתָה תֵבַת זָהָב קְטַנָּה וּסְגוּרָה, מְשֻׁבֶּצֶת כֻּלָּהּ פְּנִינִים וְאַבְנֵי חֵן, תֵּבַת קְסָמִים מַעֲשֵׂי פְלָאִים, לֹא רָאֲתָה עַיִן כָמוֹהָ לִמְלֶאכֶת מַחֲשֶׁבֶת. אָז יִפְתַּח הַמֶּלֶך בְּדֶרֶךְ נַעֲלָמָה אֶת-כַּפֹּרֶת הַתֵּבָה – וְעֵינֵי כָל-הַקָּהָל הֻכּוּ בַסַּנְוֵרִים. בְּתוֹך הַתֵּבָה עַל-פְּנֵי מַצַּע רַךְ, רֶפֶד מֶשִׁי יָרֹק, הִזְהִירָה בְאֶלֶף נְגֹהוֹת עַזִים וַתְּפַרְפֵּר בְּזַהֲרוּרֶיהָ כְּנֶפֶשׁ חַיָּה – בָּרֶקֶת גְדוֹלָה ונִפְלָאָה, עַיִן בְּעַיִן כַּבָּרֶקֶת אֲשֶר עַל הַשּׁלְחָן בָּרֶקֶת תְּאוֹמָה.</p>

<p>וְכָל-הַקָּהָל נִדְהַם בָרִאשׁוֹנָה לַמַּרְאֶה וַיְהִי כְּאִלֵּם. אַחֲרֵי כֵן בָּקְעָה וַתִּמָּשֵׁך מִבֶּטֶן כֻּלָּם הֲבָרָה סְתוּמָה, הוֹלֶכֶת וְגֹוַעַת בְאַחֲרִיתָהּ, מֵעֵין אַנְחַת תִּמָּהוֹן אֲרֻכָּה, כְּאִלּוּ מֵאָה נֹאדוֹת נְפוּחִים מְבֻתְּקֵי חֶרֶב הוֹצִיאוּ רוּחָם וַיִּפְּחוּ נַפְשָׁם כֻּלָּם כְּאַחַד, עֵינֵי הַקָּהָל הַמֻּכּוֹת בַּסַּנְוֵרִים רָקְדוּ חֲלִיפוֹת מִבָּרֶקֶת לִתְאוֹמָתָהּ וְלֹא יָדְעוּ שָׂבְעָה. אָז תִּנָשֶׂאנָה כָל-הָעֵינַיִם אֶל שְׁלֹמֹה כשׁוֹאֲלוֹת: מַה-זֹאת?</p>

<p>וְהַמֶּלֶךְ הוֹצִיא אֶת-הַבָּרֶקֶת מִתֵּבָתָהּ וַיְרִימֶנָּה לעֵינֵי כָל-הַקָּהָל וַיֹּאמַר:</p>

<p>&#8220;אָכֵן גַּם זֹאת הִיא מִמִּפְלְאוֹת דַּרְכֵי אֱלֹהִים וְתַעֲלֻמוֹתָיו. אֶת-הַבָּרֶקֶת הַזֹּאת, יִקְרַת הַיְקָרוֹת, מַלְכַּת כָּל-אַבְנֵי-חֵן הִקְרִיב לִי אֶשְׁכָּר וּמִנְחָה אֶחָד מֵעֲבָדַי הַנֶּאֱמָנִים הַסָּרִים לְמִשְׁמַעְתִּי, מֶלֶךְ–כָּל-זוֹחֲלֵי עָפָר, נְחַשׁ הַנְּחָשִׁים, בְּיוֹם עֲלוֹתִי עַל כִסֵּא הַמְּלוּכָה, וָאֶצְפְּנֶהָ בְאוֹצָרִי בְּמָקוֹם נֶעְלָם עַד עֵת מְצוֹא, וְאֶת-מֶלֶךְ הַנְּחָשִׁים הִפְקַדְתִּי שׁוֹמֵר עָלֶיהָ. הוּא עֲרָבָה לִי. עַתָּה הִנֵּה בָאָה פְקֻדָּתָהּ. אָחוֹת תְּאוֹמָה הִיא לַבָּרֶקֶת אֲשֶר עַל הַשֻׁלְחָן וַיִּמְצָא מִין אֶת-מִינוֹ. אֵין זֹאת כִּי אִם יַד הָאֱלֹהִים אֲשֶר חִבְּרָה לַאֲחָדִים אָת-שְׁתֵּי הַנְּפָשׁוֹת הַחַיוֹת, הִיא אֲשֶׁר קֵרְבָה אָת-שְׁתֵּי אַבְנֵי-הַחֵן הָרְחוֹקוֹת. וּמִי יוֹדֵעַ, אוּלַי נֶפֶשׁ חַיָּה גַּם לָאֲבָנִים הַדּוֹמֵמוֹת, וְאוּלַי צָמְאָה גַם הִיא וְנַפְשָׁהּ יָצְאָה אֶל אֲחוֹתָהּ אוֹ אֶל אָחִיהָ הָרָחוֹק מִמֶּנָּה וְאלֹהִים הוּא אֲשֶׁר סִבֵּב אֶת-פְּנֵי הַדָּבָר לָתֶת-לָהּ כְּתַאֲוָתָהּ וּלְהַשְׁלִים חֶפְצָהּ. הֵן לֹא רַק אֶת-הָאָדָם לְבַדּוֹ בָּרָא אֱלֹהִים שְׁנַיִם, זָכָר וּנְקֵבָה, כִּי אִם גַם אֶת-כָּל-הַחַי וְאֶת-כָּל-הַצּוֹמֵחַ – הֲיִגָּרָע מֵהֶם הַדּוֹמֵם? וְאוּלַי גַּם אֶת-כָּל-אֵיתָנֵי עוֹלָם וּמוֹסְדֵי כָל-הַיְקוּם, כַּגְּלוּיִים כַּנִּסְתָּרִים, כַּקְּרוֹבִים כַּרְחוֹקִים, כַּגְּדוֹלִים וְכַקְּטַנִּים, מצִּבְאוֹת שְׁחָקִים וְעַד שַׁחַק מֹאזְנַיִם, מִפְּרֻדּוֹת כָּל-גֶּשֶׁם וְעַד רוּחַ כָּל וְכֹחַ כֹּל, אֶת-כֻּלָּם עָשָׂה אֱלֹהִים שְׁנַיִם, זָכָר וּנְקֵבָה, וַיִּטַּע בְּתוֹכָם אֶת-הַתְּשׁוּקָה וְאֶת-הַחֵשֶׁק לְהִצָּמֵד אִישׁ אֶל אָחִיו אִישׁ אֶל אֲחוֹתוֹ וְהָיוּ לַאֲחָדִים, וּבְהִנָּהוֹתָם מֵרָחוֹק אִישׁ אַחֲרֵי אָחִיו – וְסוֹבְבוּ זֶה אֶת-זֶה וְרָדְפוּ וְנִרְדּפוּ תָמִיד ונָעוּ וְנָדוּ וְלֹא יֵדְעוּ מָנוֹחַ, הֲלֹא הִיא הָאַהֲבָה הַגְּדוֹלָה, אַהֲבַת אֱלֹהִים אַדִירִים, אַהֲבַת עוֹלָם, נִשְׁמַת כָּל-יֵשׁ וְרוּחוֹ הַחַיָּה, הָעֲצוּרָה כָאֵשׁ בְּקֶרֶב תֵּבֵל וּבִמְלוֹא כָל-הַיְקוּם וְאֵין מָקוֹם פָּנוּי מִמֶּנָּה, וְלֹא אַחֲרִית לָהּ וְתִכְלָה, וּבְפָרְצָהּ לָצֵאת וּלְהִגָּלוֹת וּפִלְסָה לָהּ נְתִיבוֹת וּשְׁבִילִים נַעֲלָמִים לֹא צָפָם אִישׁ וְלֹא קִוָּם אָדָם מֵעוֹלָם.&#8221;</p>

<p>וּבְקָבְעוֹ אֶת-הַבָּרֶקֶת כְּטוֹטֶפֶת בִּכְלִיל הַשּׁוֹשַנִים הַלְּבָנוֹת הָעוֹטֵר אֶת-רֹאשׁ הַכַּלָּה, לְעֻמַּת מִצְחָהּ, הוֹסִיף וַיֹאמַר:</p>

<p>&#8220;הַבָּרֶקֶת אֲשֶר הוֹלִיךְ בֶּן-מַלְכִּישׁוּעַ בְּמִצְוַת אָבִיו לְבֵית אֱלֹהִים בָּרֶקֶת קֹדֶשׁ הִיא, קֹדֶשׁ קָדָשִׁים, כִּי עַל כֵּן נֶאֶצְרוּ בְּתוֹכָהּ יְגוֹן אָב עָמֹק כִּתְהֹם וְאֵבֶל אֵם אֵין נֹחַם לוֹ, עֱנוּת-לֵב נֶאֱמָנָה וְדִמְעַת סְתָּרִים צְרוּפָה. וְאוּלָם גם הַבָּרֶקֶת הַזֹּאת, אֲשֶר אֶעֶנְדֶנָּה עַתָּה לִוְיַת חֵן לְתַלְתַּלַּיִךְ, אֶבֶן קֹדֶשׁ הִיא, כִּי עָלְתָה לִזְרֹחַ בְּמִצְחֵךְ הַזַּךְ בְּיוֹם כְּלוּלוֹתַיִךְ כְּשַׁחַר חַיִּים חֲדָשִׁים, וּבְאָצְלָהּ עָלַיִךְ מִיִּפְעַת נְגֹהוֹתֶיהָ וּזְהָרֶיהָ הָרַבִּים תִּשׂבַּע-תִּרְוֶה גַּם הִיא מִזֹּהַר הָאַהֲבָה הַגְּדוֹלָה, לַפִּיד אֱלֹהִים וְשַׁלְהַבְתּוֹ, הַמֵּאִיר עַתָּה בְּכָל-חַדְרֵי נַפְשֵׁךְ והָעוֹבֵר בְשִׁפְעָתוֹ עַל כָּל-גְּדוֹתֶיהָ. קְחִי נָא אֵפוֹא אֶת-הָאֶבֶן הַזֹּאת בְּרָכָה מִיַּד הַמֶּלֶך וְלָךְ תִהְיֶה, כִּי לָךְ נְתַתִּיהָ.&#8221;</p>

<p>וְהַמֶּלֶךְ פָּנָה בְּתוֹךְ דְּבָרָיו אֶל מַלְכִּישׁוּעַ וַיֹאמַר:</p>

<p>&#8220;וּסְגֻלָּתְךָ, אַתָּה מַלְכִּישׁוּעַ הַזְּבוּלוּנִי איש צִידוֹן, תּוּבָא אֶל בֵּית אֱלֹהִים וְשֻבְּצָה בַּפָּרֹכֶת, כַּאֲשֶׁר פָּצִיתָ פֶה. וּבְהִלָּהּ מֵעַל מָסַךְ הַקֹּדֶשׁ כְּנֵר הַיָּגוֹן וּכְדִמְעַת אֵבֶל זַכָּה לְחַיֵּי אֵשֶׁת נְעוּרִים אֲשֶׁר נֶאֶסְפוּ פִתְאֹם וּבְלֹא עֵת, תָּאִיר אֲחוֹתָהּ תְּאוֹמָתָהּ כְּנֵר הָאַהֲבָה וְהַנֶּחָמָה עַל רֹאשׁ בִּתְּךָ הָחֲדָשָׁה וְכִרְסִיס שְׂשׂוֹן-אֱלֹהִים עַל קָדְקָדָהּ, בְּבוֹאָהּ עַתָּה אֶל בֵּיתְךָ לְהָאִיר קַדְרוּת צֵל קוֹרָתוֹ וּלְהַרְנִין כַּצִּפּוֹר פִּנוֹתָיו הָאֲבֵלוֹת, רַב לְךָ, אֵפוֹא, יָשִׁישׁ, מִצוֹת אֶת-כּוֹס הַיָּגוֹן עַל קֻבַּעְתָּהּ. קוּמָה הַשְׁלִיכֶנָּה אַרְצָה וְנַפְּצֶנָּה לִרְסִיסִים. רְאֶה הִנֵּה נָתַן אֱלֹהִים בְּיָדְךָ כּוֹס תַּנְחוּמִים גְּדוֹלִים. קָחֶנָּה וּשְׁתֵה וּבָרֵךְ שֵׁם אֱלֹהִים כִּפְלַיִם, כִּי עַל כֵּן גְּמָלְךָ הַיּוֹם גַּם הוּא חֶסֶד מִשְׁנֶה: הָשֵׁב הֵשִׁיב לְךָ אֶת-בִּנְךָ הָאוֹבֵד וְגַם הוֹסִיף לְךָ עָלָיו בַּת חֲמֻדוֹת. לֹא עֵת הִתְאַבֵּל עַתָּה, עֵת רְקֹד.&#8221;</p>

<p>וְהַמֶּלֶךְ נָתַן לַמְנַגְּנַים אוֹת – וַיִּמָּלֵא הַבַּיִת שְׁאוֹן זִמְרָה: הֶמְיַת נְבָלִים וּתְּרוּעַת חֲצוּצְרוֹת וְרַעַשׁ תֻּפִּים וּמְצִלְתָּיִם. וְהַמְרַקְּדִים יָצְאוּ לְרַקֵּד, וַיְכַרְכְּרוּ וַיְפַזְזוּ בְּכָל-עֹז – נָעוּ אַמּוֹת הַסִּפִּים לְקוֹל דַהֲרוֹתֵיהֶם. וַתִּשְׁטֹף הַשִׂמְחָה אֶת-מְלֹא הָאַַרְמוֹן.</p>

<p>וְהַמֶּלְצָרִים הֶחָרוּצִים עוֹדָם מְבִיאִים מַטְעַמִּים אַחֲרֵי מַטְעַמִּים ומַעֲדַנִּים ומִגְדָּנוֹת לָרֹב וְכָל-יַיִן וּמַשְׁקֶה לְמִינֵיהֶם, לֹא יִיעָפוּ וְלֹא יִיגָעוּ. מִי לֹא שָׁמַע אֶת-שֵׁמַע מִשְׁתֶּה שְׁלֹמֹה? וְאוּלָם כַּשֶׁפַע הַזֶּה לֹא רָאֲתָה עוֹד עַיִן גַּם בְּיָמָיו.</p>

<p>וּבְהֻגֵּשׁ הַבָּשָׂר אֶל הַשּׁלְחָן, בָּשָׂר מִבָּשָׂר שׁוֹנֶה, בְּשַׂר צְבִי וְאַיָּל וְדִישׁוֹן, וְכָל עוֹף מַּאֲכָלִ לְמִינוֹ, עוֹף בַּיִת וְעוֹף צַיִד, וַיְּצַו הַמֶּלֶךְ לָשִׂים לִפְנֵי הֶחָתָן בַּקְּעָרָה בַּת אַיָּלָה עֲשׂוּיָה, רַכָּה וטוֹבָה, עָפְרָה שְׁלֵמָה, וּבְהַסּוֹתוֹ אֶת-הַקְּרוּאִים ואֶת-הַמְנַגְּנַים אָמַר:</p>

<p>&quot; הִנֵּה הוֹאַלְתִּי לְדַבֵּר לִכְבוֹד הַכַּלָּה, הֲיֵצֵא הֶחָתָן מֵעַל פָנַי רֵיקָם? וְהוּא אָחִי הַיּוֹם, אֱנוֹשׁ כְּעֶרְכִּי. עַל רֹאשׁוֹ יָצִיץ נֵזֶר. הֲלֹא יְדַעְתֶּם: כְּחָתָן כַּמֶּלֶךְ. אַף כִּי בָּחוּר מֵעָם כָּמֹהוּ, עֶלֶם מוֹפֵת וּבֶן-חַיִל, לִמּוּד פְלָאִים וּבְרוּךְ גּוֹרָל, אֲשֶׁר הִפְלִיא עִמּוֹ אֱלֹהִים חַסְדֵי חֲסָדִים וַיַּעְתֵּר עָלָיו הֲמוֹן אוֹתוֹתָיו, מִרְבָּה מֵהָכִיל, וְהוּא עוֹדֶנּוּ רַךְ וְעוּל יָמִים. חֵי נַפְשִׁי אִם אֲשַׁלְחֵהוּ עַד אִם בֵּרַכְתִּיו גַם הוּא.&quot;</p>

<p>וְהַמֶּלֶךְ הוֹסִיף לְדַבֵּר בִּשְׁעוֹתוֹ אֶל הֶחָתָן, וַיְהִי רֵאשִׁיתוֹ כִּמְהַתֵּל בְּרוּחַ טוֹבָה וּבְאַחֲרִיתוֹ כִּמְדַבֵּר בֶּאֱמֶת וּבְתָמִים:</p>

<p>&#8220;רְאֶה הִנֵּה צִוִּיתִי לָשִׂים בַּקְּעָרָה אֲשֶׁר לְפָנֶיךָ בַּת אַיָּלָה, כִּי מְצָאתִיךָ גִבּוֹר צַיִד וְרוֹבֶה קַשָּׁת נֶאֱמָן מֵאֵין כָּמוֹךָ. דָּלֹק דָּלַקְתָּ בַּיוֹם הַהוּא, כַּאֲשֶׁר סִפַּרְתָּ, אִחֲרֵי אַיֶּלֶת יַעַר וַתַּדְבֵּק בִקְפִיצַת מוֹפֵת אַחַת אַיֶּלֶת בַּיִת נֶחְמָדָה, עָפְרָה רַכָּה וּנְעִימָה, מְשׂוֹשׂ עַיִן וְחֶמְדַּת לב. אָכֵן צַיָּד מָהִיר אַתָּה וְקַפָּץ מַשְׂכִּיל. יְהִי אֵפוֹא צֵידְךָ בָּרוּך וּמְבֹרָךְ. קַשְׁתְּךָ תֵשֵׁב בְּאֵיתָן וְאַשְׁפָּתְךָ לֹא תֶחְסָר חִצִּים שְׁנוּנִים מִנֹּעַר וְעַד זִקְנָה וְשֵׂיבָה. שְׂמַח בְּ אֵשֶׁת נְעוּרֶיךּ, אַיֶּלֶת אֲהָבִים וְיַעֲלַת חֵן, דּוֹדֶיהָ יְרַווּךָ בְּכָל-עֵת, בְּאַהֲבָתָהּ תִּשְׁגֶּה תָמִיד. אֵשֶׁת חֵן תִּתְמֹךְ כְּבוֹד בַּעְלָהּ וּמִתִּפְאַרְתָּהּ יְפֹאָר. תְּהִי הָאִשָּׁה הַבָּאָה אֶל בֵיתְךָ לִבְרָכָה וּלְשִׂמְחָה לְךָ וּלְנֶחָמָה גְדוֹלָה לְאָבִיךָ הַיָשִׁישׁ, וּבְנִיתֶם בַּיִת חָדָש ונֶאֱמָן בְּיִשְׂרָאֵל כְּבֵית רוּת הַמּוֹאֲבִיָּה אֲשֶׁר בָּנְתָה אֶת-בֵּית מַמְלֶכֶת אָבִי בִּיהוּדָה וְכִשְׁלֹשֶׁת אֲבוֹתֵינוּ הָרִאשׁוֹנִים לוֹקְחֵי בְנוֹת אֲרָם אֲשֶׁר בָּנוּ כֻלָם אֶת-בֵּית יִשְׂרָאֵל.&#8221;</p>

<p>וּבַהֲרִימוֹ כוֹס הַבְּרָכָה לְעֵינֵי כָל-הַקְּרוּאִים וַיֹאמֶר:</p>

<p>&quot;וּלְבִלְתִּי יֵאָמֵר: פָּטַר הַמֶּלֶךְ שְׁלֹמֹה אֶת-הֶחָתָן בְּבִרְכַּת שְׂפָתַיִם, הֲכִינוֹתִי לְךָ עוֹד בְּרָכָה אַחַת; רְאֵה הִפְקַדְתִּיךָ הַיּוֹם עַל כָּל-סְחַר הַחוּץ אֲשֶׁר לַמֶּלֶךְ וְהָיִיתָ עַל הָאֳנִיּוֹת וְעַל אָרְחוֹת הַגְּמַלִּים הַיּוֹצְאוֹת וְהַבָּאוֹת, וּפָקַחְתָּ אֶת-עֵינֶיךָ עַל סְחַר אַרְצֵנוּ, וְיָדַעְתָּ אֶת-יְצוּאוֹ וְאֶת-יְבוּאוֹ, וְכִלְכַּלְתָּ אֶת-דְּרָכָיו בְּמִשְׁפַּט ובֶּאֱמוּנָה. כַּאֲשֶׁר עָמַדְתָּ לִפְנֵי אָבִיךָ כֵּן תַּעֲמֹד מֵעַתָּה לְפָנָי. אָמְנָם צָעִיר לְיָמִים אַתָּה וּבַעֲבוֹדַת הַמֶּלֶךְ לֹא נִסִּיתָ עוֹד, וְאוּלָם מִדַּעְתִּי אֶת-חָרִיצוּתְךָ וְאֶת-שִׂכְלְךָ הַטּוֹב, וְעֹז עֲלוּמֶיִךָ לא נִכְחֲדוּ מִמֶּנִּי, עַל כֵּן לא יָרֵאתִי מַתַּת עַל שִׁכְמְךָ אֶת-הַמִּשְׂרָה הַכְּבוּדָה הַזֹּאת. חָזִיתָ אִישׁ מָהִיר בִּמְלַאכְתּוֹ –</p>

<p>לִפְנֵי מְלָכִים יִתְיַצָּב. וְגַם אֶת-אָבִיךָ הַיָשִׁישׁ הִפְקַדְתִּי עַל יָדְךָ לִהְיוֹת עִמְךָ לְעָזְרְךָ וְנָחֲךָ בַעֲצָתוֹ תָמִיד. הוּא בְּרֹחַב דַּעְתּוֹ ובְחָכְמָתוֹ הָרַבָּה יְהִי לְךָ לְעֵינַיִם וְאַתָּה בִתְבוּנוֹת כַּפֶּיךָ וּבְכִשְׁרוֹן מַעֲשֶׂיךָ תִּהְיֶה לוֹ לְיָדַיִם. וְשֵׁרַתֶּם שְׁנֵיכֶם אֶת-הַמֶּלֶך וְאֶת-עַמְּכֶם בִּתְבוּנָה וּבְמֵישָׁרִים וּבְעֹז וּבְחַיִל, וְהָיְתָה פְעֻלַתְכֶם לִבְרָכָה לָאָרֶץ וּלְמִחְיָה לְעַם רָב. יְחִי נְתַנְיָה בֶּן הַחַיִל! וִיְחִי בֶּן מַלְכִּישׁוּעַ הַסּוֹכֵן עַל סְחַר הַחוּץ אֲשֶׁר לַמֶּלֶךְ חֲזָק וְאֱמָץ!&quot;</p>

<p>וְכָל-הַקְּרוּאִים הֵרִיעוּ בִסְעָרָה לְרַעַשׁ הַתֻּפִּים וְהַמְּצִלְתַּיִם אַחֲרֵי הַמֶּלֶךְ:</p>

<p>יְחִי, יְחִי נְתַנְיָה בֶּן מַלְכִּישׁוּעַ חֲזָק וְאֱמָץ!&quot;</p>

<p>וּנְתַנְיָה קָם לְקוֹל הַתְּרוּעָה וַיִּקֹּד לִפְנֵי הַמֶּלֶךְ בַּעֲנָוָה וַיֹאמֶר:</p>

<p>הִשְׁתַּחֲוֵיתִי, כִּי מָצָאתִי חֵן בְּעֵינֶיךָ, אֲדוֹנִי הַמֶּלֶךְ, לְהַכִּירֵנִי, וְאָנֹכִי קָטֹנְתִּי מִכָּל-חֲסָדֶיךָ.&quot;</p>

<p>וּבְהָסֵב הַמֶּלֶךְ אֶת-פָּנָיו אֶל מֶלֶךְ אֲרָם הוֹסִיף לְדַבֵּר:</p>

<p>&#8220;וְגַם אֵלֶיךָ, מֶלֶךְ אֲרָם, עוֹד דָבָר לִי, רַק דָּבָר אֶחָד, וְאַחַר אֶחְדָּל, הִנֵּה רְאִיתִיך יוֹשֵׁב כָּל-הָעֵת נִזְעָם וְזָעֵף וַעֲכוּר רוּחַ כְּיוֹשֵׁב אֶל עַקְרַבִּים. מִי הוּא זֶה הַחוֹתֶה גֶחָלִים עַל רֹאשְׁךָ וְהַצּוֹלֶה אֶת-בְּשָׂרְךָ חָי? מַה הִיא הָרוּחַ הָרָעָה אֲשֶׁר תְּבַעֶתְּךָ תָמִיד? מִי הִיא וּמַה שְׁמָהּ כִּי אֵדַע? יָדַעְתִּי גַּם יְדַעְתִּי כִּי לִבְּךָ עָלַי וְעַל בֵּית אָבִי מֵאָז וְנָמֵק אַתָּה כָּל-הַיָּמִים בְּשִׂנְאָתְךָ אֶת-זֶרַע דָּוִד וְאֶת-זֶרַע יִשְׂרָאֵל כֻּלוֹ. וְגַם זֹאת לֹא נִכְחֲדָה מִמֶּנִּי, כִּי רַע בְּעֵינֶיךָ, רַע מְאֹד הַצְּחוֹק אֲשֶׁר לְךָ אֱלֹהִים בְּתִתּוֹ לְךָ לֶחָתָן אֶת-בֶּן -מַלְכִּישׁוּעַ אִישׁ חֶרְמְךָ אֲשֶׁר שְׂנֵאתוֹ תַכְלִית שִׂנְאָה וַאֲשֶר צָדִיתָ לוֹ כָּל-הַיָּמִים; וְרַע עָלֶיךָ שִׁבְעָתַיִם אֶת אֲשֶׁר תֵּשֵׁב אִתּוֹ אֶל שֻׁלְחַן אֶחָד וְיָדְךָ קְצָרָה מֵעֲשׂוֹת לוֹ רָעָה. מַה-כָבֵד לִבְּךָ ומַה-נְּקַלוֹתָ אַתָּה, מֶלֶךְ אֲרָם! הַאֻמְנָם כָּל-יְמֵי הַשּׁלוֹם הָרַבִּים הַמַּבְדִילִים בֵּינֵינוּ וּבֵין אֲבוֹתֵינוּ עוֹד לֹא הֵפִיגוֹ אֶת-הַמַּשְׂטֵמָה הָעַזָּה אֲשֶׁר הִתְנַחֲלָה לְךָ מִבֵּית אֲבוֹתֶיךָ מִדּוֹד דּוֹר? לוּ גַם חֵטְא דָּמִים חָטָא לְךָ אִישׁ – הֲלָעַד תִּטֹּר? הַאֵין שְׁנוֹת שְׁמִטָּה לַחֵטְא? הֲיִשּׂא אִישׁ אֶת-אֵיבָתוֹ בְּחֻבּוֹ מַשּׂא תָמִיד, עַד יַרְכְּתֵי בוֹר, כִּנְשׂוֹא הַמְּצֹרָע אֶת- הַרָקָב בְּעַצְמוֹתָיו וְאֶת-נִגְעוֹ הַמַּמְאִיר בִּבְשָׂרוֹ? גַּל כָּנָף וַחֲשֹׂף מָתְנַיִם – הַאֵין חֶרֶב נוֹקֶמֶת זוֹמֶמֶת גַּם לִי מְצֻמֶּדֶת לְךָ שָׁם מִתַּחַת לְמַדֶּיךָ? אֲבוֹתֵינוּ צָרְרוּ איש אֶת-אָחִיו וְאֵינָם, גַּם שִׂנְאָתָם גַּם קִנְאָתָם כְּבָר אָבְדָה אִתָּם – הֲנִשְׁמֹר אֲנַחְנוּ, בְּנֵיהֶם אַחֲרֵיהֶם, אֶת-עֶבְרָתָם נֶצַח? וּרְאֵה גַּם רְאֵה: הִנֵּה צָהֳלַת רֵעִים וּמְשׂוֹשׂ דּוֹדִים יֶהֱמְיוּן מִסָּבִיב לְךָ וּמַעְיָנוֹת שָׂשֹׂון יִזְרְמוּ בְשָׁאוֹן עָלֵז כְּנַחַל אֵיתָן– הֲיַעֲמֹד לִבֶּךָ בִּפְנֵיהֶם? הַתִתְפָּאֵר לָשִׁית מַעְצוֹר לָהֶם? אָכֵן קָשָׁה כִּשְׁאוֹל שִׂנְאָה, חֲמָתָהּ חֲמַת פְּתָנִים אַכְזָרִיָּה, וְאוּלָם הָאַהֲבָה עַזָּה וַחֲזָקָה מִמֶּנָּה וְיָכֹל תוּכַל גַּם לָהּ. בִּשְׁפֹך הָאַהֲבָה אֶת-רוּחָהּ עַל הָאָדָם הָשֵׁב תְּשִׁיבֶנוּ בִּן-רֶגַע לְאֵיתָנוֹ הָרִאשׁוֹן כַּאֲשֶׁר עָשָׂהוּ אֱלֹהִים וְלֹא יְבַקֵשׁ עוֹד חִשְׁבּוֹנוֹת רַבִּים וּקְטַנִּים. אֶת-קִיר הַמַּשְׂטֵמָה אֲשֶׁר הֱקִימוּהוּ הָאָבוֹת נִדְבָּך עַל-פְּנֵי נִדְבָּך וַיַּגְבִּיהוּהוּ יָמִים עַל יָמִים בְּאַף וּבְחֵמָה וּבְקֶצֶף גָּדוֹל לְהַבְדִּיל בֵּין עַם לְעַם וּלְהַרְחִיק אָדָם מֵאָדָם – אוֹתוֹ יַהַרְסוּ בְנֵיהֶם אַחֲרֵיהֶם בְּלִי חֶמְלָה וּבְאֶפֶס יַד, הָרֹס עַד יְסוֹד, עַל אֲבָנָיו הַשּׁחוּקוֹת מֵרֹב יָמִים וְעַל טִיחוֹ הַתָּפֵל, בִּצְרוֹר אוֹתָם רוּחַ הָאַהֲבָה בִּכְנָפֶיהָ רֶגַע אֶחָד. עֵינֵי השִׂנְאָה הַזֵּידוֹנָה וְהַגְּאֵיוֹנָה כְּעֵינֵי הַצְּפַרְדֵעַ בְעָמְדָהּ קוֹמְמִיּוּת – אֶל אַחֲרֶיהָ תְסֻבֶּינָה, וְהָאַהֲבָה תֵישִׁיר עַפְעַפֶּיהָ נִכְחָה. לָמָּה הִבְרַחְתָּ אֶת-עֵינֶיךָ אַרְצָה? הֲלֹא תִשָּׂאֵן לְמָעְלָה וְרָאִיתָ אֶת אֲשֶׁר לְפָנֶיךָ: הַאֵין שְׁתֵּי הַנְּפָשׁוֹת הַצְּעִירוֹת הָאֵלֶּה, רָאשֵׁי מְסִבֵּי הַמִּשְׁתֶּה, בִּתְּךָ אַתָּה, מֶלֶךְ אֲרָם, וּבֶן אִישׁ עֶבְרָתְךָ מַלְכִּישׁוּעַ הַזְּבוּלוּנִי – הַאֵין הֵם עֵדִים חַיִים וְנֶאֱמָנִים, ּכִּי גַם רַחֲבֵיֹ יַמִּים וְשִׁמֲמוֹת אִיִּים רְחוֹקִים וְקִירוֹת בָּתֵי כְלָאִים נְעוּלִים וחֲתוּמִים שִׁבְעָתַיִם – כִּי כָל-אֵלֶּה גַם יַחַד לֹא יָחֹצוּ וְלֹא יַעַמְדוֹ בִּפְנֵי עָצְמַת הָאַהֲבָה וּתְרוּעַת עֻזָּה, בְּהִסְתָּעֲרָה אֲיֻמָּה וְנָאוָה וּמְלֵאָה גְבוּרַת אֱלֹהִים אֶל מְשׂוֹשׂ דַרְכָּהּ וּבְפַלְּסָהּ לָהּ עַל אַף כָּל-הַמַּעְצוֹרִים נְתִיבוֹת נַעֲלָמוֹת לִמְחוֹז חֶפְצָהּ? הֶעָמֹד עָמְדוּ קִירוֹת הַמִּגְדָּל הַגְּבוֹהִים בִּפְנֵי הַנַּעַר הַיִּשְׂרְאלִי בְּהָרְסוֹ לַעֲלוֹת אֶל הַנַּעֲרָה הָאֲרָמִית? וְאֵיכָה תֹאמַר אַתָּה בְּשִׂנְאַת לִבְּךָ הַקָּטָן לַעֲמֹד כְּקִיר מַבְדִּיל בֵּינֵיהֶם? אוֹ אוּלַי לֹֹא טוֹב הַדֶּבֶק בְעֵינֶיךָ? הֲאִם לֹא נָאוָה אַיֶּלֶת אֲרָם לִצְבִי בַחוּרֵי יִשְׂרָאֵל? אוֹ אוּלַי תִּמְצָא לך יָדֶךָ לְהַפְרִיד אֶת אֲשֶׁר הִצְמִיד אֱלֹהִים? רַב לְךָ, מֶלֶךְ אֲרָם, נְטֹשׁ מַּשְׂטֵמָה וַעֳזֹב חֲמַת נָקָם. שָׁרֵשׁ תְּשָׁרֵשׁ אַחֲרֵיהֶן כְּשָׁרֵשׁ אַחֲרֵי סִלּוֹן מַ מְאִיר. בְּהַצְהֵל הָאַהֲבָה קוֹלָהּ – תֵּאָלֵם הָאֵיבָה דֹּם! אַל נְקוֹם וּנְטוֹר מֵעַתָּה וְאַל רִיב וּמָדוֹן. הָרִאשׁוֹנוֹת לֹא תִזָּכַרְנָה עוֹד.&#8221;</p>

<p>וּבֶאֱחֹז הַמֶּלֶךְ פִּתְאֹם אֶת-הֶחָתָן בִּימִינוֹ וְאֶת-הַכַּלָּה בִּשְׂמֹאלוֹ הֵרִים קוֹלוֹ וַיֹּאמַר:</p>

<p>&quot; הַיּוֹם יִוָּדַע מַה-גָּבְהוּ דַּרְכֵי אֱלֹהִים מִדַּרְכֵי אֱנוֹשׁ וְתַחְבּוּלוּת נְכָלָיו הַקְּטַנִּים וְהָרָעִים. כְּנָחָשׁ מֵאַחֲרֵי הַגָּדֵר וּכְנָמֵר מִסֻּבְּכוֹ יֶאֱרֹב גוֹאֵל הַדָּם לִזְעוּם נַפְשׁוֹ לְמַעַן הַכּוֹתוֹ בַּסֵּתֶר וְכִבָּה אֵשׁ חֲמָתוֹ בַּדָּם הַשּׁפוּךְ. שָׁנִים עַל שָׁנִים יֶאֱרֹב, וְלֹא דֳמִי לוֹ עַד הֲפִיקוֹ זְמָמוֹ הֵנִּתְעָב, וּבְבַצְעוֹ הַתּוֹעֵבָה וְנֶחְשְׁבָה לוֹ לִצְדָקָה וְלִגְבוּרָה גְּדוֹלָה. וְאוּלָם לְאלֹהִים עוֹד נְתִיבוֹת גְּאֻלָּה לֹא יְדָעָן אִישׁ. לֹא בְיַד הַשָּטָן יִתֵּן אֱלֹהִים גְּאֻלָּה לַדָּם, כִּי אִם בְּיַד הַטּוֹב בְּמַלְאָכָיו, בְּיַד הָאַהֲבָה. דָּם תַּחַת דָּם וְנֶפֶשׁ תַּחַת נֶפֶשׁ. וְאוּלָם לֹא בִשְׁפֹך דָּם וּבְהַכְרֵת נֶפֶשׁ יִגְאַל אֱלֹהִים, כִּי אִם בְּהָקֵם זֶרַע וּבְהַרְבּוֹת חַיִים עַל-פְּנֵי הָאֲדָמָה, זֶרַע וחַיִים חֲדָשִׁים וְטוֹבִים מִן הָרִאשׁוֹנִים. רְאֵה הִנֵּה הֵם גוֹאֲלֵי דַם אָחִיךָ הַנֶּאֱמָנִים, מֶלֶךְ אֲרָם! הִנֵּה הֵם פֹּה לְפָנֶיךָ – בִּתְּךָ וּבֶן מַלְכִּישׁוּעַ! הַיּוֹם נִגְאַל דָּם אָחִיךָ גְּאֻלַּת שְׁלוֹמִים וּמַלְכִּישׁוּעַ וּבֵיתוֹ נְקִיִּים. אֵחַרְתָּ לָבוֹא, מֶלֶךְ אֲרָם. קְדָמְךָ אֱלֹהִים, הוּא נִקֶּם-לָךְ! קוּמָה בָרֵךְ אֶת-שְׁמוֹ, עֵקֶב אֲשֶרגָּאַל גַּם אֶת-נַפְשֵׁךָ עִם דָּם אָחִיךָ, בְּמָנְעוֹ אוֹתְךָ מִבּוֹא בִדְמֵי נְקִיִּים. כִּי אָכֵן נָקִי וְגַם נָקִי מַלְכִּישׁוּעַ מִדָּמִים, וְלֹא בְּמִשְׁפַּט רְדַפְתּוֹ עַד עַתָּה. אַךְ חִנָּם אֲיַבְתּוֹ מֵאָז וַתִּצְרְרֵהוּ עַל לֹא פָשַׁע. הֲמִמַּאֲרַב חֲצֵרִים שָׁלַח מַלְכִּישׁוּעַ חֵץ בְּאָחִיךָ? וְאִם בַּשּׂדֶה מְצָאוֹ? כְּגִבּוֹר במַעֲרָכָה הִתְרָאָה אִתּוֹ פָנִים, וְאָחִיךָ גַּם הוּא כְגִבּוֹר חַיִל נִסְפָּה בַקְרָב! אֵין דָּמִים לְמַלְכִּישׁוּעַ. אִישׁ הַכָּבוֹד הוּא, וְלוֹ נָאוֶה גְמוּל גִּבּוֹרִים, כִּי עָשָׂה בֶאֱמוּנָה דְבַר מַלְכּוֹ וְעַמוֹ וֵאלֹהָיו, כַּאֲשֶׁר יְהִי גַם שֵׁם אָחִיךָ לְזֵכֶר עוֹלָם בְּהַעֲרוֹתוֹ נַפְשׁוֹ עַל-כְּבוֹד עַמּוֹ הוּא. מִי אֵפוֹא אַכְזָר יַשֶׁה מֵרֵעֵהוּ מַשּׁה שָׁוְא, חוֹב אֲשֶר לֹא חָבָהוּ? אַף כִּי חוֹב יָשָׁן נוֹשָׁן, אֲשֶר עָבְרוּ עָלָיו שְׁנוֹת שְׁמִטָּה רַבּוֹת? אִם בְּלִי חֶסֶד לֹא יִכּוֹן כִּסֵּא, הֲיַעֲמֹד רֶגַע בְּלִי מִשְׁפַּט? קוּמָה הַבְלִיגָה, אֵפוֹא, וּרְאֵה אֶת-פְּנֵי מַלְכִּישׁוּעַ כִּרְאוֹת אִישׁ שָׁלוֹם, שָׂא מִיָּדוֹ אֶת-הַכֹּפֶר הַיָּקָר אֲשֶר הֵבִיא לְךָ, אֶת-בְּנוֹ הַיָּחִיד אֲשֶר בּוֹ יִתְפָאֵר, הֲיִמְעַט הַכֹּפֶר בְעֵינֶיךָ? וְאִם לֹא תִרְצֵהוּ? חַי אֱלֹהִים וְכָל-מַלְאָכָיו הַטּוֹבִים, אִם אֵצֵא מִזֶּה עַד אִם בֵּרַכְתָּ אֶת-הַדֶּבֶק ועַד אִם הִשְׁלַמְתָּ גַּם עִם מַלְכִּישׁוּעַ. הָבָהּ נִרְאֶה הֲתָקוּם בְּךָ רוּחַ אַחֲרֵי כָל-זֹאת לַהֲדֹף בְּאֵיבָה אֶת- הַיָּד הַשּׁלוּחָה אֵלֶיךָ לְשָׁלֹום.&quot;</p>

<p>וְהַמֶּלֶךְ קָם בְּדַבְּרוֹ וַיְבַתֵּר בַּמַּאֲכֶלֶת אֶת-הַכֶּבֶשׂ אֲשֶר לְפָנָיו בַּתָּוֶךְ לִשְׁנַיִם, וּבְהוֹשִׁיטוֹ אֶת-הַבֶּתֶר הָאֶחָד לְמֶלֶךְ אֲרָם וְאֶת הָאֶחָד לְמַלְכִּישׁוּעַ הֵרִים אֶת-קוֹלוֹ עוֹד וַיֹאמֶר:</p>

<p>&#8220;אֶת-הַכֶּבֶשׂ הַזֶּה בִּתַרְתִּי הַיּוֹם וְהָיָה לְאוֹת בְרִית שָׁלֹום בֵּין שְׁנֵיכֶם, בִּדְבֹק בְּנֵיכֶם יַחְדַּו וַיִּהְיוּ לְבָשָׂר אֶחָד, וִהְייתֶם גַּם אַתֶּם לֵב אֶחָד וְנֶפֶשׁ אַחַת תָּמִיד, וּשְׁלוֹם אֱמֶת יְשְׁכֹּן בִּלְבַבְכֶם כָּל-הַיָּמִים, וּבְרִיתְכֶם לֹא תוּפַר עוֹד מֵעַתָּה וְעַד עוֹלָם. לָכֶם וּלְבֵיתְכֶם יֵאָמֵר: הָאַהֲבָה וְהַשּׁלוֹם נִפְגָשׁוּ. אָמֵן כֹּה יַעֲשֶׂה יְיָ, שָׁלוֹם שָׁלוֹם לָרָחוֹק וְלַקָּרוֹב, שָׁלוֹם וְאַהֲבָה וָחֶסֶד.&#8221;</p>

<p>וְעֵינֵי כָל-הַקְּרוּאִים נָסַבּוּ אֶל עֵבֶר פְּנֵי וּמַלְכִּישׁוּעַ, לִרְאוֹת הַהִצְלִיחוּ דִבְרֵי שְׁלֹמֹה לַהֲפֹך אֶת- לְבַב שְׁנַיִם אֵלֶּה לְטוֹבָה אִישׁ עַל רֵעֵהוּ. וְאָמְנָם מַלְכִּישׁוּעַ קָם מִמְּקוֹמוֹ וּפָנָיו לְמֶלֶךְ אֲרָם, וְאוּלָם מֶלֶךְ אֲרָם בּוֹשֵׁשׁ עוֹד, כְּנֶאֱבָק עִם יֵצֶר לְבָבוֹ וּכְעוֹמֵד עַל נַפְשׁוֹ, וּבַהֲרִימוֹ מְעַט מְעַט מִן הָאָרֶץ אֶת-עֵינָיו הַמֻּשְׁפָּלוֹת, וְהִנֵּה נֶעֶלְמוּ כִּמְעַט הָעַקְרַבִּים הַקְּטַנִּים מִתּוֹכָן, בָּאוּ בְחוֹרִים, רַק חֻדֵּי זַנְבוֹתָם עוֹדָם מְבַצְבְּצִים מִשָּם וּמְפַרְכְּסִים. אָז יָרִים הַמֶּלֶךְ שְׁלֹמֹה אֶת-כּוֹסוֹ וַיִּקְרָא בְּקוֹל נָגִיד וּמְצַוֶּה:</p>

<p>&#8220;גְּעַר בַּשָּׂטָן, מֶלֶךְ אֲרָם, מַלְאַךְ הַשּׁלוֹם מְחַכֶּה לָךְ!&#8221;</p>

<p>לְקוֹל הַקְּרִיאָה הַזֹּאת נִשְׁבָּר פִתְאֹם עֹרֶף מֶלֶךְ אֲרָם, הִצְטַמֵּק כֻּלוֹ וַיִּקְטַן עוֹד, וּבְהַבְלִיעוֹ בְחִפָּזוֹן, כִּכְפוּי שֵׁד, אֶת-כַּף-יָדוֹ הַצְּנוּמָה וְהַזְּעוּמָה בְּכַף מַלְכִּישׁוּעַ הָרְחָבָה וְהַחֲזָקָה הַשּׁלוּחָה לְעֻמָּתוֹ, הֵנִיס אֶת-פָּנָיו הַצִּדָּה, וַיְהִי כְּמַבְרִיחַ כְּלִמָּה. וַיִרְאֵהוּ הַמֶּלֶךְ שְׁלֹמֹה בִמְצוּקַת נַפְשׁוֹ וַיְעוֹדְדֵהוּ וַיֹאמֶר:</p>

<p>&#8220;שָׂא רֹאשֶׁךָ וּזְקֹף קוֹמָתְךָ, מֶלֶךְ אֲרָם, אַל יֶחֱרַף לְבָבְךָ! הַיּוֹם הֶרְאֵיתָ לָדַּעַת כִּי אָכֵן מוֹשֵׁל אֶמֶת אַתָּה וּמִמְשָׁל וּגְבוּרָה עִמָּךְ. הַיּוֹם שָׂרִיתָ עם נַפְשְׁךָ – וַתּוּכַל! גְּדוֹלָה בְעֵינַי הַגְּבוּרָה הַזֹּאת מִכָּל אֲשֶׁר הִגְדַּלְתָּ לַעֲשׂוֹת אַתָּה וַאֲבוֹתֶיךָ עַד הַיּוֹם הַזֶּה. אֵין מוֹשֵׁל כְּמוֹשֵׁל בְּרוּחוֹ, וְאֵין גִּבּוֹר– כְּלוֹכֵד נַפְשׁוֹ. יְחִי מֶלֶךְ אֲרָם מוֹשֵׁל גִּבּוֹר! וִיחִי גַם מַלְכִּישׁוּעַ אִישׁ הֶחָיִל! תְּהִי הַבְּרִית הַכְּפוּלָה הַכְּרוּתָה בֵּינֵיכֶם הַיּוֹם בְּרִית הַחַיִים וְהַשּׁלוֹם לָכֶם וְלִבְנֵיכֶם אַחֲרֵיכֶם עַד הָעוֹלָם. הַמְנַצֵּח עַל הַמְּחוֹלוֹת! מִזְמוֹר שִׁיר!&#8221;</p>

<p>מִי יְמַלֵּל אֶת-כָּל-הַנַּעֲשֶׂה בָּעֵת הַהִיא בְּאוּלָם הַמִּשְׁתֶּה. נִשְׁכְּחוּ רֶגַע אֶחָד כָּל-דָּתֵי הָאַַרְמוֹן וּמִשְׁטָרוֹ, גַּם הַבָּרָקוֹת נִשְׁכְּחוּ, וּמִכָּל-קצות הַשֻׁלְחָן הָרְסוּ הַקְּרוּאִים לָגֶשָׁת עַד מְקוֹם מוֹשַׁב הַמֶּלֶך. כִּתְּרוּ אֶת-הַמֶּלֶךְ, אֲפָפוּהוּ, חָבְרוּ עָלָיו מִסָּבִיב. כָּל-קוֹמָה מְתוּחָה, כָּל-גָּרוֹן נָטוּי וְכֹל-יָד חוֹתֶרֶת. כָּל-אֶחָד מְבַקֵּשׁ לִרְאוֹת בְּעֵינָיו אֶת-מַעֲשֵׂה הַשּׁלוֹם בֵּין מֶלֶךְ אֲרָם וּמַלְכִּישׁוּעַ. וּבְצֵאת קְרִיאַת &#8220;יְחִי&#8221; מִפִּי הַמֶּלֶך, וַתִּפֹּל בָּאוּלָם תְּרוּעַת רַעַם וּגְבוּרָה, תְּרוּעַת כָּל-הַקָּהָל יַחַד לֵאמֹר: יְחִי הַמֶּלֶךְ שְׁלֹמֹה שַׂר הַשּׁלוֹם לְעוֹלָם! יְחִי יְדִידְיָה בְּחִיר אֱלֹהִים וַאֲנָשִׁים! יִכּוֹן כִּסְאוֹ לָעַד וּמַמְלַכְתּוֹ תָּקוּם לְדוֹר וָדוֹר!</p>

<p>וְסוּפַת שִׂמְחָה, סוּפַת אֱלֹהִים, הִתְחוֹלְלָה בָּאוּלָם וַתִּצְרֹר בִּכְנָפֶיהָ הַלּוֹהֲטוֹת אֶת-כָּל-הַבָּא בִגְבוּלָהּ. שָׁאֲגוּ גְרוֹנוֹת, הָמוּ פִיוֹת, רָעֲמוּ כְלֵי זֶמֶר, הָלְמוּ פַעֲמֵי רַגְלַיִם – וַיִּבָּקַע הָאוּלָם לְקוֹל הַמְּחוֹלוֹת. עַד מְהֵרָה פִרְצָה הַשִׂמְחָה, עָבְרָה גְבוּל וַתָּצֶף אֶת-כָּל-הֶחָצֵר וְאֶת-סְבִיבוֹתֶיהָ. שִׂמְחַת הַמִּשְׁתֶּה בּשִׂמְחַת הַחַג נָגָעָה, וּמִכָּל-הָרְחוֹבוֹת וּמִכָּל-הַמְּבוֹאוֹת נָהֲרוּ הֲמוֹנֵי חוֹגְגִים עַלִּיזִים, מִבָּאֵי בֵית אֱלֹהִים, בְּקוֹל רִנָּה וּבִתְשׁוּאוֹת שָׂשֹׂון אֶל בֵּית הַמֶּלֶךְ. כִּנְחָלִים נִטָּיוּ, כְּנַהֲרוֹת אֵיתָן, וּבְהִשְׁתַפְּכָם אֶל חֵיק הֶחָצֵר הַחִיצוֹנָה וְהַתּיכוֹנָה אֲשֶׁר לַמֶּלֶךְ הָיוּ עִם קְהַל קְרוּאֵי הַמִּשְׁתֶּה לְיָם אֶחָד הוֹלֵך וְסוֹעֵר, יָם חֶדְוָה אֵין קֵץ וְאֵין גְּבוּלוֹת לוֹ, וַתַּקֶּף הַשִּׂמְחָה אֶת-כָּל-רְחוֹב הַמֶּלֶךְ.</p>

<br>  

<h2 id="יט">יט</h2>

<p>שִׁבְעַת יָמִים אָרַך הַמִּשְׁתֶּה, הֵם גַּם שִׁבְעַת יְמֵי הַחַג. וּבְכָל-הַיָּמִים הַאֵלֶּה שְׁלֹמֹה וּקְרוּאָיו עוֹלִים לְהִשְׁתַּחֲווֹת בְּבֵית יְיָ וּמַרְבִּים לְהָבִיא נְדָרִים וּנְדָבוֹת. שִׁבְעִים פֳּרִים הֶעֱלָה שְׁלֹמֹה עַל הַמִּזְבֵּחַ בְּכָל-יְמֵי הַחַג, כְּמִסְפָּר שִׁבְעִים עַמֵּי כָּל-הָאֲרָצוֹת, וּשְׁנֵים עָשָׂר שְׁנֵים עָשָׂר כְּבָשִׂים הִקְרִיב כָּל-אֶחָד מִמַּלְכֵי הַנֵּכָר, כְּמִסְפָּר שִׁבְטֵי יִשְׂרָאֵל, וַיִּגְדַּל וַיִּכָּבֵד שֵׁם אֱלֹהִים בְּכָל-הַגּוֹיִם בִּימֵי הַחַג הַהוּא. וְלֹא הָיָה עוֹד כַחַג הַזֶּה לְשִׂמְחָה וּלְתִפְאֶרֶת וּלְכָבוֹד כָּל-יְמֵי עֲמוֹד בֵּית אֱלֹהִים עַל מְּכוֹנוֹ בִּירוּשָׁלַיִם.</p>

<p>וּבַיוֹם הַשְׁמִינִי, בַּעֲצֶרֶת הַחַג, עָלוּ מַלְכִּישׁוּעַ וּנְתַנְיָה בְנוֹ וּקְצִיעָה כַלָתוֹ בֵּית יְיָ לְשַׁלֵּם אֶת-הַנְּדָרִים אֲשֶר נָתַן עַל-יַד בְּנוֹ בְּיוֹם שָׁלְחוֹ אוֹתוֹ מֵעָלָיו.</p>

<p>וַיְהִי בְּתֵת נְתַנְיָה אֶת-בָּרֶקֶת אָבִיו לִפְקִיד אוֹצַר בֵּית יְיָ, וַתּוֹרֶד קְצִיעָה גַם הִיא אֶת-הַבָּרֶקֶת מֵעַל פְּאֵר רֹאשָׁה, הִיא הַבָּרֶקֶת אֲשֶר עֲנָדָהּ לָהּ שְׁלֹמֹה, וַתְּשִׂימֶנָה עַל אֶבֶן הַחֵן אֲשֶר לִנְתַנְיָה וַתֹּאמֶר:</p>

<p>&#8220;תְּהִי נָא גַם האֶבֶן הַזֹּאת, מַתְּנַת הַמֶּלֶךְ שְׁלֹמֹה קֹדֶש לַיְיָ, וְשֻׁבְּצָה גַם הִיא בַפָּרֹכֶת עַל יַד אֲחוֹתָהּ וּתְאוֹמָתָהּ וְהִזְהִירוּ שְׁתֵּיהֶן גַּם יָחַד לִפְנֵי יְיָ תָּמִיד. אֲחָיוֹת תְּאוֹמוֹת הֵן אֲשֶרהִצְמִידָן אֱלֹהִים. וְלָמָּה אַפְרִיד בּינֵיהֶן? יָדַעְתִּי כִּי לֹא יִקְצֹף הַמֶּלֶךְ עַל כָּכָה, כִּי מִי כָמֹהוּ חָכָם וְרוֹאֶה לַלֵּבָב? הַאֵין זֹאת, נְתַנְיָה?&#8221;</p>

<p>וּבְדַבְּרָהּ זֹאת חָלְפָה אֶת-דַּל שְׂפָתֶיהָ-בַּת צְחוֹק מוּזָרָה מְאֹד. רַבַּת חִידָה, וְאוּלָם עֵין נְתַנְיָה לֹא תְפָשַׂתָּה, וַיִּפְרַח בּוֹ לְבָבוֹ כַּדֶּשֶׁא, בְּהַכִּירוֹ הַפָּעַם אֶת-צִדְקַת אִשְׁתּוֹ וְתֻמָּתָהּ, נוֹסָפוֹת עַל תִּפְאֶרֶת עֲלוּמֶיהָ וְעַל כָּל-חִנָּה וְחַסְדָהּ.</p>

<p>וּשְׁתֵּי הָאֲבָנִים בָּאוּ לָשֶבֶת בַּפָּרֹכֶת אִשָּׁה עַל יַד אֲחוֹתָהּ יַחַד, כְּחֵפֶץ קְצִיעָה וְכִדְבָרָהּ, וַתִּהְיֶינָה צֶמֶד אֶחָד תָּמִים לִפְנֵי יְיָ. וְהָיָה כָּל-הַבָּא אֶל בֵּית הָאֱלֹהִים וְרָאָה אָת-שְׁתֵּי הַבָּרָקוֹת בְּהִתְנוֹסְסָן יַחַד מֵעַל הפָּרֹכֶת וְאָמָר: אֵלֶּה הֵן שְׁתֵּי דִמְעוֹת אֱלֹהִים, מַפַּל כּוֹסוֹ הָרְוָיָה וּמַתְּנַת יָדוֹ הַכְּפוּלָה, אֲשֶר חָנַן אֱלֹהִים אֶת-לֵב בְּנֵי הָאָדָם בְּעָבְרוֹ עַל גְּדוֹתָיו לְרַוְחָתָם וְלִגְאֻלָּתָם: דִּמְעַת הַיָּגוֹן וְדִמְעַת הַשָּׂשֹׂון.</p>

<p>וּבַיוֹם הַהוּא נֶחְפְּזוּ כָּל-הַמְּלָכִים קְרוּאֵי שְׁלֹמֹה, הֵם וְהַנִּלְוִים עֲלֵיהֶם, וּמֶלֶךְ אֲרָם בְּתוֹכָם, לָשוּב אִישׁ לְאַרְצוֹ וְלִמְקוֹמוֹ, וְלֹא נוֹדַע גַּ ם עַתָּה מַה-בְּלִבָּם: הֲטוֹבָה עֵינָם בִּגְדֻלַּת שְׁלֹמֹה וְאִם רָעָה? הַשְׂמֵחִים הֵם וְאִם עֲצֵבִים? הַחֲרֵשׁ הֶחֱרִישׁוּ כֻלָּם בְּצֵאתָם וַיִּקְפְּצוּ פִיהֶם כּכְלָבִים אִלְּמִים.</p>

<p>אֶחָד הָיָה בְּתוֹכָם מֶלֶךְ צֹר אֲשֶׁר לֹֹא שִׁנָּה אֶת-טַעְמוֹ; עֵינָיו צָחֲקוּ צְחוֹק דַּק מִן הַדַּק כִּתְמוֹל שִׁלְשׁוֹם, אך לִבּוֹ, כְּלֵב הַיֶּלֶד, נְדִיבוֹת כֻּלוֹ וְלֹא יָדַע אָוֶן. יְדִיד נֶפֶשׁ הָיָה לִשְׁלֹמֹה וְגַם הִתְגָּאָה בוֹ וּבִגְדֻלָּתוֹ. וְאוּלָם עָרוּם הָיָה בְּעֵינָיו וַיֶּאֱהַב לְהִתְחַכַּם וּלְהָתֵל וּלְהֵרָאוֹת כִּמְנַתֵּק מוֹסֵרוֹת וְכִמְכַחֵשׁ בְּכָל-דָּבָר. לֹא הֶאֱמִין בִּלְתִּי אִם בְּאֶחָת: בְּאַהֲבָתוֹ אֶת-שְׁלֹמֹה אַהֲבַת אֱמֶת, אֲהֲבָה עַזָּה וַחֲזָקָה, אֲהֵבָה אֲשֶׁר לֹא תִשּׂא פָנִים וַאֲשֶר תִּשָׂא בְכָל-זֹאת לְכָל-פָּשַׁע עַל כֵּן הֵשִׁיב לוֹ גַם שְׁלֹמֹה אַהֲבָה כְאַהֲבָתוֹ, וַיִּבְחָרֵהוּ אוֹתוֹ לְבַדּוֹ לְאִישׁ סוֹדוֹ, הָבֵא הֵבִיא אוֹתוֹ בְסִתְרֵי נַפְשׁוֹ וַיִּתְּנֵהוּ לְהָצִיץ אֶל מֵאֲחוֹרֵי מָסֵכָּה. שִׂיחָתוֹ אִתּוֹ בְסֵתֶר חֶדֶר, בְאֵין זָר עִמָּם, הָיְתָה לוֹ לִשְׂשׂוֹן לֵב וְלִרְוָחָה גְּדוֹלָה. וְגַם עַתָּה בְּבוֹא לְפָנָיו מֶלֶךְ צֹר בְּתוֹךְ הַבָּאִים לְהִפָּרֵד מֵעִמּוֹ עֲצָרוֹ שְׁלֹמֹה בְּאַרְמוֹנוֹ עוֹד יוֹם אֶחָד. וּלְעֵת הָעַרְבָּיִם, עִם מוֹצָאֵי הַמִּשְׁתֶּה וְהַחַג, בַּעֲלוֹת רוּחַ הַיָּגוֹן עַל שְׁלֹמֹה וּבְהָצֵק לוֹ מַּשָׂא נַפְשׁוֹ, נִסְגְּרוּ שְׁנֵיהֶם חֶדֶר בְּחֶדֶר וְצִלְלֵי הָעָרֶב אָסְפוּ אֶת-שְׁנֵיהֶם אֶל תַּחַת כָּנָף אֶחָת. וְאוּלָם הַדְּבָרִים אֲשֶׁר נָפְלוּ בֵּין שְׁנֵי הָרֵעִים בְּתוֹךְ כָּתְלֵי הַחֶדֶר לֹא שָמְעָהּ אֹזֶן – עַל כֵּן תַּמוּ דִּבְרֵי הַמְגִלָּה הַזֹּאת.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5530">https://benyehuda.org/read/5530</a></div></body></html>