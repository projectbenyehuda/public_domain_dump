<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַנַּעַר בַּיַּעַר</title>
	<meta name="author" content="חיים נחמן ביאליק"/>
</head>
<body>

<blockquote>
<p>מַעֲשֶׂה נוֹרָא בְּנַעַר שֶׁבָּרַח מִבֵּית־הַסֵּפֶר לַיַּעַר</p>

<br>  
</blockquote>

<h3 id="פֶּרֶקרִאשׁוֹן:הָאֲבֵדָה">פֶּרֶק רִאשׁוֹן: הָאֲבֵדָה</h3>

<blockquote>
<p>משֶׁה בֶּן חָמֵשׁ –</p>

<p>הִגִּיעָה הָעֵת</p>

<p>הַשְׁכֵּם לְתוֹרָה</p>

<p>וּלְמֹד אָלֶף־בֵּית.</p>

<p>הִשְׁכִּים הַנַּעַר</p>

<p>וּבָרַח לַיַּעַר.</p>
</blockquote>

<br>  

<blockquote>
<p>עֵת צָהֳרַיִם</p>

<p>וּבֵין הָעַרְבַּיִם –</p>

<p>מְצַפִּים לְמשֶׁה,</p>

<p>וּמשֶׁה עוֹד אָיִן.</p>

<p>יָצְאוּ וּבִקְּשׁוּ</p>

<p>בְּכָל הַמַּחֲבוֹאִים,</p>

<p>בִּרְחוֹב הַיְּהוּדִים,</p>

<p>בִּשְׁכוּנַת הַגּוֹיִים,</p>

<p>פֶּן שָׁמַע שׁוֹמֵעַ,</p>

<p>פֶּן רָאוּ הָרוֹאִים –</p>

<p>אֹזֶן לֹא שָׁמְעָה,</p>

<p>לֹא רָאֲתָה עַיִן,</p>

<p>פָּרַח לוֹ משֶׁה,</p>

<p>פָּרַח וָאָיִן.</p>

<p>נֶאֱנַחַת הָאֵם,</p>

<p>נוּגֶה הָאָב,</p>

<p>משֶׁה בְּנָם יָצָא</p>

<p>וַעֲדַיִן לֹא שָׁב.</p>

<p>אֲהָהּ, משֶׁה, משֶׁה,</p>

<p>אַיֶּכָּה, אַיֶּכָּה?</p>

<p>מִי יֵדַע מְקוֹמְךָ</p>

<p>וּמִי יִמְצָאֶכָּה?</p>
</blockquote>

<br>  

<h3 id="פֶּרֶקשֵׁנִי:הַתּוֹעֶה">פֶּרֶק שֵׁנִי: הַתּוֹעֶה</h3>

<blockquote>
<p>וּמשֶׁה הַנַּעַר</p>

<p>תָּעָה בַּיַּעַר,</p>

<p>אֵי דֶּרֶךְ וּמִשְׁעוֹל</p>

<p>וְאֵין אָדָם לִשְׁאֹל.</p>
</blockquote>

<br>  

<blockquote>
<p>הוֹלֵךְ הַנַּעַר</p>

<p>וּבוֹכֶה בַּיַּעַר:</p>

<p>&quot;כּוֹכָב, כּוֹכָבִי,</p>

<p>אֵי דֶרֶךְ בֵּית אָבִי?&quot;</p>
</blockquote>

<br>  

<blockquote>
<p>כָּבָה הַכּוֹכָב</p>

<p>וְדָבָר לֹא עָנָה,</p>

<p>וְתוֹעֶה הַנַּעַר</p>

<p>אָנֶה וָאָנָה.</p>
</blockquote>

<br>  

<blockquote>
<p>רוֹאֶה הַנַּעַר</p>

<p>שׁוֹפַר הַסַּהַר:</p>

<p>&quot;סַהֲרִי, סַהֲרִי,</p>

<p>שׁוֹפַר זְהָבִי</p>

<p>אֵי בֵּיתִי וּשְׁעָרִי,</p>

<p>שַׁעַר בֵּית אָבִי?&quot;</p>
</blockquote>

<br>  

<blockquote>
<p>הַסַּהַר הַפָּגוּם</p>

<p>הִבִּיט בּוֹ עָגוּם,</p>

<p>בְּלֵב יַעַר נִתְקַע,</p>

<p>שׁוֹפָר – וְלֹא יִתְקַע.</p>
</blockquote>

<br>  

<blockquote>
<p>רוֹאֶה הַנַּעַר</p>

<p>מְדוּרָה בַּיַּעַר:</p>

<p>&quot;בַּעֲרִי, בַּעֲרִי,</p>

<p>מְדוּרַת זְהָבִי,</p>

<p>עַד אָבֹא לְשַעֲרִי,</p>

<p>שַׁעַר בֵּית אָבִי.&quot;</p>
</blockquote>

<br>  

<blockquote>
<p>שָׁקְעָה הַמְּדוּרָה</p>

<p>וּמְאוּם לֹא אָָמָרָה,</p>

<p>וּבֹוכֶה הַנַּעַר</p>

<p>וְנַפְשׁוֹ לוֹ מָרָה.</p>
</blockquote>

<br>  

<h3 id="פֶּרֶקשְׁלִישִׁי:אָלֶףבֵּיתשֶׁלהַיַּעַר">פֶּרֶק שְׁלִישִׁי: אָלֶף בֵּית שֶׁל הַיַּעַר</h3>

<blockquote>
<p>יָשַׁב הַנַּעַר</p>

<p>עַל גֶּזַע בַּיַּעַר,</p>

<p>תַּחַת עֵץ נִשְׁעַן,</p>

<p>כִּי עָיַף – וַיִּישַׁן.</p>

<p>הוּא יָשֵׁן, וּלְפָנָיו</p>

<p>– הַשֶּׁבֶר וְהַשֵּׁאת –</p>

<p>הֲמוֹן חַיּוֹת עוֹבְרוֹת</p>

<p>עַל פִּי אָלֶף בֵּית,</p>

<p>חַיּוֹת וּשְׁרָצִים</p>

<p>בְּנֵי שֵׁם וּבְלִי שֵׁם,</p>

<p>כַּכָּתוּב בַּחֻמָּשׁ</p>

<p>וּלְהַבְדִּיל – בִּבְרֵהְם.</p>

<p>עוֹלִים וּבָאִים,</p>

<p>אֲיֻמִּים, נוֹרָאִים</p>

<p>מֵאָלֶף עַד תָּו</p>

<p>מַחֲנֶה גָדוֹל וָרָב.</p>
</blockquote>

<br>  

<blockquote>
<p><strong>אַ</strong>רְיֵה, <strong>בַּ</strong>רְדְּלֵס,</p>

<p><strong>גָּ</strong>מָל, <strong>דֹּ</strong>ב, <strong>ה</strong>וֹמֶה,</p>

<p><strong>וַ</strong>מְפֵּיר, <strong>זְ</strong>אֵב, <strong>חֹ</strong>לֶד,</p>

<p><strong>טִ</strong>גְרֵס וְכַדּוֹמֶה.</p>

<p><strong>יְ</strong>עֵנִי, <strong>כַּ</strong>רְכּשֶׁת,</p>

<p><strong>לָ</strong>בִיא, <strong>מַ</strong>רְמוֹטָה,</p>

<p><strong>נָ</strong>מֵר, <strong>סַ</strong>לַּמַּנְדְרָה,</p>

<p><strong>עַ</strong>רְפָּד עִם <strong>פְּ</strong>רוֹטָה.</p>
</blockquote>

<br>  

<blockquote>
<p><strong>צָ</strong>בוֹעַ עִם <strong>קִ</strong>פּוֹד,</p>

<p><strong>רְ</strong>אֵם, <strong>שְׁ</strong>פִיפֹון, <strong>תַּ</strong>חַשׁ;</p>

<p>אֵלֶּה בְּרַעַשׁ</p>

<p>וְאֵלֶּה בְּרַחַשׁ.</p>

<p>עוֹלִים וּבָאִים</p>

<p>אֲיֻמִּים, נוֹרָאִים,</p>

<p>מַחֲרֹזֶת אֲרֻכָּה</p>

<p>עַל פִּי אָלֶף־בֵּית –</p>

<p>כִּמְעַט יָצְאָה נַפְשׁוֹ</p>

<p>מִפַּחַד וָמֵת.</p>
</blockquote>

<br>  

<h3 id="פֶּרֶקרְבִיעִי:הַסַּעַר">פֶּרֶק רְבִיעִי: הַסַּעַר</h3>

<blockquote>
<p>וַיְּהִי בַּהֲקִיצוֹ –</p>

<p>אֲהָהּ, פַּחֲדֵי אֵל!</p>

<p>מַה־יִּרְעַשׁ הַיַּעַר,</p>

<p>מַה־לַּיְלָה מִלֵּיל?</p>

<p>בּוּקָה וּמְבוּקָה</p>

<p>וּשְׁרֵקָה וִילֵל –</p>

<p>סַעַר, הוֹי, סַעַר</p>

<p>נָפַל בַּיָּעַר!</p>
</blockquote>

<br>  

<blockquote>
<p>הִנֵּה הוּא עוֹבֵר</p>

<p>עָבוֹר וָדוֹשׁ!</p>

<p>אַלּוֹן וְתִרְזָה</p>

<p>כָּפְפוּ רֹאשׁ,</p>

<p>אֵזוֹב – הַתִּדְהָר,</p>

<p>קָנֶה – הַבְּרוֹשׁ!</p>

<p>שַׁח לִפְנֵי סַעַר</p>

<p>רוּם הָעֲנָקִים</p>

<p>וּרְעָמִים וּבְרָקִים</p>

<p>יַבְקִיעוּ שְׁחָקִים.</p>
</blockquote>

<br>  

<blockquote>
<p>הַךְ! הִנֵּה הִצְלִיף</p>

<p>בַּיַּעַר שׁוֹט אֵשׁ</p>

<p>וְרֶכֶב אֵשׁ חָלַף,</p>

<p>גַּם רֶכֶב לוֹ יֵשׁ:</p>

<p>שָׂרָף מְעוֹפֵף,</p>

<p>כְּנָפַיִם לוֹ שֵׁשׁ,</p>

<p>וְסוּסֵי לֶהָבָה</p>

<p>אֶל פְּנֵי הַמֶּרְכָּבָה.</p>
</blockquote>

<br>  

<blockquote>
<p>חָרַד הַיַּעַר</p>

<p>מִשֹּׁרֶשׁ עַד עָנָף!</p>

<p>הַנַּעַר הִתְחַלְחַל</p>

<p>וַיִּפֹּל עַל פָּנָיו.</p>
</blockquote>

<br>  

<h3 id="פֶּרֶקחֲמִישִׁי:גִּלּוּיאֵלִיָּהוּ">פֶּרֶק חֲמִישִׁי: גִּלּוּי אֵלִיָּהוּ</h3>

<blockquote>
<p>וּבְפַחֲדוֹ וַיִּצְעַק</p>

<p>הַנַּעַר קוֹל מָר.</p>

<p>פִּתְאֹם וַיּשָּׂא</p>

<p>אֶת עֵינָיו וַיַּרְא</p>

<p>וְהִנֵּה אִישׁ שֵׂיבָה</p>

<p>בָּא מִן הָהָר,</p>

<p>אִישׁ שֵׂיבָה וְעָנָו</p>

<p>וּפְנֵי מַלְאָךְ פָּנָיו.</p>
</blockquote>

<br>  

<blockquote>
<p>צָעַק הַנַּעַר</p>

<p>&quot;זְקֵנִי וְשָׂבִי!</p>

<p>מִי יוֹלִיכֵנִי</p>

<p>בֵּיתָה, בֵּית אָבִי?&quot;</p>

<p>אָמַר הַיָּשִׁישׁ:</p>

<p>&quot;אַל תִּירָא, בְּנִי!</p>

<p>דַּע, אֵלִיָּהוּ</p>

<p>הַנָּבִיא שְׁמִי.</p>

<p>אֲנִי אֵלִיָּהוּ</p>

<p>וּפַחְדְּךָ מָה הוּא?</p>
</blockquote>

<br>  

<blockquote>
<p>קוֹלְךָ שָׁמַעְתִּי</p>

<p>וָאָבֹא הֲלֹם.</p>

<p>גַּע נָא בְּמַטִּי,</p>

<p>עֵינֶיךָ עֲצֹם,</p>

<p>אֱחֹז בְּאַבְנֵטִי,</p>

<p>לֵךְ אַחֲרַי וָדֹם,</p>

<p>וּבָאתָ בִּן־רֶגַע</p>

<p>וּמַחֲצִית הָרֶגַע</p>

<p>בֵּיתָה, בֵּית אַבָּא,</p>

<p>בְּלִי מִכְשׁוֹל וָפֶגַע.&quot;</p>
</blockquote>

<br>  

<h3 id="פֶּרֶקשִׁשִּׁי:קְפִיצַתהַדֶּרֶךְ">פֶּרֶק שִׁשִּׁי: קְפִיצַת הַדֶּרֶךְ</h3>

<blockquote>
<p>הֶהָלְכוּ אִם טָסוּ –</p>

<p>מִי יֵדַע הַסּוֹד?</p>

<p>אַךְ קַלָּה הַדֶּרֶךְ</p>

<p>וּמָתְקָה מְאֹד:</p>

<p>רֵיחַ גַּן־עֵדֶן,</p>

<p>שִׁיר כְּרוּבִים וְעוֹד.</p>

<p>פִּתְאֹם וְהִנֵּה</p>

<p>קוֹל קוֹרֵא &#8220;עֲמֹד!&#8221;</p>

<p>חָרַד הַנַּעַר,</p>

<p>כִּי נִשְׁאַר בְּגַפּוֹ:</p>

<p>אַבְנֵט הַיָּשִׁישׁ</p>

<p>נִשְׁמַט מִכַּפּוֹ.</p>
</blockquote>

<br>  

<blockquote>
<p>פָּקַח מִפַּחַד</p>

<p>אֶת עֵינָיו וַיַּרְא</p>

<p>וְהִנֵּה הוּא עוֹמֵד</p>

<p>בְּטַבּוּר הַכְּפָר;</p>

<p>אֵיפֹה הַיָּשִׁישׁ? –</p>

<p>אֵין זֵכֶר וּשְׁאָר!</p>

<p>אֵין נֶפֶשׁ מִסָּבִיב</p>

<p>רַק הוּא וּבֵית אָבִיו.</p>
</blockquote>

<br>  

<blockquote>
<p>שָׁבָה מִיָּד</p>

<p>אֵלָיו רוּחַ וְחָיְתָה,</p>

<p>נָשָׂא אֶת רַגְלָיו</p>

<p>וַיָּרָץ הַבַּיְתָה.</p>
</blockquote>

<br>  

<h3 id="פֶּרֶקשְׁבִיעִי:הַתְּשׁוּבָה">פֶּרֶק שְׁבִיעִי: הַתְּשׁוּבָה</h3>

<blockquote>
<p>וּבְבֵית הוֹרֵי משֶׁה</p>

<p>אֵין שָׁלוֹם וָנָחַת</p>

<p>מַר נֶפֶשׁ הָאָב,</p>

<p>הָאֵם נֶאֱנָחַת:</p>

<p>אוֹי וַאֲבוֹי</p>

<p>לָאֵם וְלָאָב.</p>

<p>אָתָה לַיְלָה</p>

<p>וּמשֶׁה לֹא שָׁב!</p>

<p>עוֹד הֵמָּה יוֹשְׁבִים</p>

<p>בִּבְכִי וַאֲנָחָה,</p>

<p>וְהִנֵּה הַדֶּלֶת</p>

<p>לְאִטָּהּ נִפְתָּחָה</p>

<p>וְקוֹל קוֹרֵא פִּתְאֹם:</p>

<p>&#8220;שָׁלוֹם וּבְרָכָה!&#8221;</p>
</blockquote>

<br>  

<h3 id="פֶּרֶקשְׁמִינִי:הַשִּׂמְחָה">פֶּרֶק שְׁמִינִי: הַשִּׂמְחָה</h3>

<blockquote>
<p>לְתָאֵר הַשִּׂמְחָה</p>

<p>כְּמוֹ שֶׁהִיא</p>

<p>אֵין כֹּחַ בְּעֵטִי,</p>

<p>אֵין מִלִּים בְּפִי.</p>

<p>יִשְׂמַח הָאָב</p>

<p>וְתָגֵל הָאֵם!</p>

<p>וּבָרוּךְ הַבָּא!</p>

<p>וּבָרוּךְ הַשֵּׁם!</p>

<p>וַחֲבִיקוֹת וּנְשִׁיקוֹת,</p>

<p>וְשָׂשׂוֹן וְשִׂמְחָה,</p>

<p>אַבָּא יְרַנֵּן.</p>

<p>אִמָּא כַּף תִּמְחָא.</p>
</blockquote>

<br>  

<blockquote>
<p>וּבְאוֹתָהּ הַשַּׁבָּת</p>

<p>– הִיא שַׁבָּת שִׁירָה –</p>

<p>בֵּיתָה הַכְּנֶסֶת</p>

<p>הָלְכוּ בְּיִרְאָה</p>

<p>משֶׁה שָׁם הוֹדָה</p>

<p>לְאֵל גּוֹמֵל וְחוֹמֵל,</p>

<p>עָלָה לַתּוֹרָה</p>

<p>וּבֵרַךְ &#8220;הַגּוֹמֵל&#8221;</p>

<p>(מִי לִמְּדוֹ? – הַשַּׁמָּשׁ</p>

<p>בְּלַחַשׁ סִיְּעָהוּ</p>

<p>וְאוּלַי גַּם זָכָה</p>

<p>מִפִּי אֵלִיָּהוּ).</p>
</blockquote>

<br>  

<blockquote>
<p>וּבְמוֹצָאֵי שַׁבָּת</p>

<p>אִמָּא וְאַבָּא</p>

<p>עָרְכוּ לָעָם</p>

<p>סְעֻדָּה גְדוֹלָה וְרַבָּה:</p>

<p>שְׁלָקוֹת וִירָקוֹת</p>

<p>וּלְבִיבוֹת בְּשֻׁמָּן,</p>

<p>וַיֹּאכְלוּ וַיִּשְׁתוּ</p>

<p>וַיְּבָרְכוּ בִּמְזֻמָּן,</p>

<p>וַיְסַפְּרוּ נִפְלָאוֹת</p>

<p>וְנִסִּים לָרֹב,</p>

<p>וְגַם אֵלִיָּהוּ</p>

<p>זָכְרוּ לַטּוֹב.</p>
</blockquote>

<br>  

<h3 id="פֶּרֶקתְּשִׁיעִי:חֲתִימָה">פֶּרֶק תְּשִׁיעִי: חֲתִימָה</h3>

<blockquote>
<p>וּבְאֶחָד בַּשַּׁבָּת</p>

<p>מִי רִאשׁוֹן וַיְשַׁחֵר</p>

<p>סַף בֵּית־הַסֵּפֶר? –</p>

<p>משֶׁה וְלֹא אַחֵר!</p>
</blockquote>

<br>  

<blockquote>
<p>וַיִּגְדַּל לְתוֹרָה</p>

<p>וּלְמַעֲשִׂים טוֹבִים</p>

<p>וַיֹּאכַל כָּל יָמָיו</p>

<p>צִמּוּקִים וַחֲרוֹבִים;</p>
</blockquote>

<br>  

<blockquote>
<p>צִמּוּקִים וַחֲרוֹבִים</p>

<p>כָּל יָמָיו, בִּפְרָט</p>

<p>הַשָּׁנָה בַּחֲמִשָּׁה-</p>

<p>עָשָׂר בִּשְׁבָט;</p>
</blockquote>

<br>  

<blockquote>
<p>אָכֹל וְהוֹרֵד</p>

<p>עַל זְקָנוֹ וְהוֹתֵר,</p>

<p>וְתָם כָּל הַמַּעֲשֶׂה,</p>

<p>נִשְׁלַם וְאֵין יוֹתֵר.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2286">https://benyehuda.org/read/2286</a></div></body></html>