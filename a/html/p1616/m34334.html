<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שׁוּבָה זְמַן נֹעַר</title>
	<meta name="author" content="שלמה בונפיד"/>
</head>
<body>

<blockquote>
<br />
</blockquote>

<p>נעורים וזקנה</p>

<blockquote>
<br />
</blockquote>

<blockquote>
<p>שׁוּבָה, זְמַן נֹעַר, וְהִשְׁתּוֹנָן, / עַל מַחְלְפוֹת רֹאשִׁי פְּרֹשׂ עָנָן,</p>

<p>שׁוּבָה, זְמַן שַׁחְרוּת, הֲכִי עִמָּךְ / הָיָה לְבָבִי עַז וְשַׁלְאָנָן!</p>

<p>מַה לִּי לְבֶן יוֹנָה, אֲשֶׁר יוֹנֶה / חַיַּי, בְּעֶבְרֵי פִי שְׁאוֹל קִנַּן?</p>

<p>עָרֵב כְּנַף עוֹרֵב בְּתַלְתַּלֵּי / רֹאשִׁי אֲשֶׁר בּוֹ אֶהֱיֶה רַעְנָן,</p>

<p>אֶפְרַח כְּתָמָר בּוֹ, וּבֶן תָּמָר – / יַלְדּוּת, וְשֵׂיבָה דָמְתָה אוֹנָן.</p>

<p>אֵיךְ אֶתְאֲבָה שֵׂיבִי – לְצֵל עָצְבִּי / יִשְׁאַף וּבוֹ אֵשֵׁב וְאֶתְלוֹנָן״.</p>

<p>עוֹדִי מְדַבֵּר עִם יְלִיד נֹעַר, / אָרִיד בְּשִׂיחִי לוֹ וְאֶתְחַנָּן –</p>

<p>קוֹל מִפְּאַת שֵׂיבָה קְרָאַנִי / ״מַה לָּךְ אֲשֶׁר תִּבְכֶּה וְתִתְאוֹנָן?</p>

<p>הַשַּׁחֲרוּת הֶבֶל, וְאֶל אֵבֶל / נֶהְפַּךְ מְחוֹל יַלְדוּת וְהִתְרוֹנָן,</p>

<p>דֵּעָה וְהָדָר בַּיְשִׁישִׁים, מִי / אֶל הַיְלָדִים הוֹד וּבִין חָנַן?</p>

<p>בִּי תַעֲטֶה חָכְמָה וּבִי תַשְׁלִים / נַפְשָׁךְ וּבִי תַשְׂכִּיל וְתִתְבּוֹנָן!״</p>

<p>נֹחַם מְעַט לָקַח בְּמִלֶּיהָ / לִבִּי וְלֹא שָׁקַט וְלֹא שַׁאְנַן,</p>

<p>בִּרְאוֹת בְּנוֹת זֹקֶן תְּהַלֵּכְנָה / בַּחוּץ כְּפוּפוֹת רֹאשׁ כְּאַגְמוֹנָן –</p>

<p>אוּלָם עֲלָמוֹת עַל מְרוֹם קֶרֶת / הוֹלְכוֹת בְּקוֹמָתָן וְצִבְיוֹנָן.</p>

<p>יַלְדוּת שְׁמוֹ זָרַח, וְאַךְ יֶרַח / זֹקֶן חֲבֵר מָוֶת חֲסַר עֵינָן!</p>

<p>לָךְ, הַיְדִיד רוֹפֵא שְׁבוּרֵי לֵב, / אֶתֵּן מְחִיר וַאְקַדְּמָה אֶתְנַן,</p>

<p>אִם תַּחֲזִירֵנִי לְקַדְמוּתִי / אוֹ תַאֲרִיךְ חַיַּי כְּמוֹ קֵינָן</p>

<p>עַד אֶעֱשֶׂה מִקְדָּשׁ אֱלֵי נַפְשִׁי / בִּזְבוּל כְּדָוִד תּוֹךְ גְּבוּל אָרְנָן.</p>

<br />
</blockquote>

<blockquote>
<br />

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/34334">https://benyehuda.org/read/34334</a></div></body></html>