<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בַּת הַשַּׁמָּשׁ</title>
	<meta name="author" content="שמעון שמואל פרוג / יעקב קפלן"/>
</head>
<body>

<p>(אגדת עם)</p>

<br />

<h2 id="i">I</h2>

<blockquote>
<p>הַשַּׁמָּשׁ הַזָקֵן הִתְעוֹרֵר</p>

<p>בְּאַחַד הַלֵּילוֹת, בְּאִישׁוֹן</p>

<p>אֲפֵלָה, לְשֵׁמַע הֲמֻלָּה</p>

<p>מוּזָרָה בַּחֶדֶר הַנִּשְׁעָן</p>

<p>אֶל חַדְרוֹ: כְּקוֹל צַעֲדֵי גֶבֶר</p>

<p>הַהֹלֵךְ וְדוֹפֵק בְּפִלְכּוֹ</p>

<p>בְּחָפְזָה אָזְנֵיהוּ שָׁמָעוּ.</p>

<p>מַה קּוֹל הַהֲמֻלָּה? וַיָּקָם</p>

<p>הַזָקֵן מִיצוּעוֹ הַקָּשֶׁה</p>

<p>וַיִּפְתַּח בִּדְמָמָה הַדֶּלֶת</p>

<p>וַיַּבֵּט – וַיִּתֵּן קוֹל גָּדוֹל</p>

<p>וּפָנָיו מִפַּחַד חָוָרוּ:</p>

<p>הַמַּקֵּל, בּוֹ דָפַק עַל דַּלְתוֹת</p>

<p>חַלּוֹנֵי הַבָּתִּים כַּמִּשְׁפָּט</p>

<p>יוֹם יוֹם לְאוֹר בֹּקֶר לְעוֹרֵר</p>

<p>יְשֵׁנִים &#8220;לַעֲבוֹדַת הַבּוֹרֵא&#8221;,</p>

<p>לְאֹרֶךְ הַכֹּתֶל יָנוּעַ</p>

<p>וְיָנוּד בְּאֶפֶס יָדַיִם,</p>

<p>אוֹת רַע הוּא; הַזָקֵן יוֹדֵעַ</p>

<p>מַה יַּגִּיד וִיבַשֵּׂר הַדָּבָר&#8230;</p>

<p>– &quot;אֵל צִדְקִי! – אָז יִקְרָא בְקוֹלוֹ –</p>

<p>הַמָּוֶת מְרַחֵף עָלֵינוּ!</p>

<p>לִזְבֹּחַ לוֹ זֶבַח הוֹפִיעַ!&#8230;</p>

<p>– &#8220;הוֹי אָבִי!&#8221; – יִשָּׁמַע קוֹל רֹעֵד,</p>

<p>קוֹל נַעֲרָה הַבָּאָה בִמְרוּצָה</p>

<p>וּבְפַחַד הַחֶדְרָה. – &quot;חֲלוֹם נוֹרָא&#8230;</p>

<p>חֲלוֹם נוֹרָא חָלַמְתִּי!&#8230; רַבֵּנוּ –</p>

<p>רַבֵּנוּ הַיָּשִׁישׁ גֹּוֵעַ!&quot;&#8230;</p>

<p>וּבְדַבְּרָה הַדְּבָרִים הָאֵלֶּה</p>

<p>וְשָׁלֹשׁ פְּעָמִים הִתְדַּפְּקוּ</p>

<p>מִחוּץ עַל הַחַלּוֹן, וּצְעָקָה</p>

<p>נִשְׁמָעָה: &quot;הָקִיצָה, הַשַּׁמָּשׁ!</p>

<p>אֱסוֹף כָּל הַקְּהִלָּה הקְּדֹשָׁה&#8230;</p>

<p>וְקָרְאוּ בְּסֵפֶר הַתְּהִלִּים&#8230;</p>

<p>רַבֵּנוּ – רַבֵּנוּ גֹוֵעַ!&quot;&#8230;</p>

<br />
</blockquote>

<h2 id="ii">II</h2>

<blockquote>
<p>וַיְמַהֵר הַשַּׁמָּשׁ הַזָקֵן</p>

<p>וַיֵּלֶךְ בְּקֶרֶב חֲשֵׁכָה</p>

<p>בָּרְחוֹבוֹת הָרֵיקִים מֵאָדָם</p>

<p>וַיִּדְפֹּק בָּעֹז בַּחַלּוֹנוֹת</p>

<p>וַיְעוֹרֵר אֶת אַנְשֵׁי הַקְּהִלָּה</p>

<p>לְהָחִישׁ וָבוֹא בֵּית הַכְּנֶסֶת.</p>

<p>וּבִתּוֹ בְּבֵיתוֹ אָז יָשְׁבָה</p>

<p>גַּלְמוּדָה, עֲצוּבָה, חֲרֵדָה</p>

<p>וְרוּחָהּ כָּל הֶגֶה קָשָׁבָה,</p>

<p>וּבְנֶפֶשׁ הַנַּעֲרָה הַיָּפָה</p>

<p>נִפְלָאוֹת וּנְצוּרוֹת נִבְרָאוּ, –</p>

<p>עֵינֶיהָ הִבְרִיקוּ כִלְהָבָה</p>

<p>וְחָזוּת אֲיֻמָּה הִבִּיעוּ,</p>

<p>וּשְׂפָתָהּ בְּלַחַשׁ דּוֹבֵבָה:</p>

<p>&#8220;רַבֵּנוּ – רַבֵּנוּ גֹוֵעַ&#8221;&#8230;</p>

<br />
</blockquote>

<h2 id="iii">III</h2>

<blockquote>
<p>וּדְבוֹרָה, הַנַּעֲרָה הַיָּפָה,</p>

<p>אֶת רַבָּהּ אַהֲבָה נִצַּחַת</p>

<p>אָהָבָה. בַּת גְּדַלְיָה הַזָּקֵן –</p>

<p>אַךְ שְׂמָחוֹת מְעַטּוֹת יָדָעָה</p>

<p>בָּעוֹלָם הַזֶּה, רַב־עֲדָנִים, –</p>

<p>הוֹרָתָה גָּוָעָה, וּבְטֶרֶם</p>

<p>שֵׁם &#8220;אֵם&#8221; מֵהַיַּלְדָּה שָׁמָעָה;</p>

<p>וִיתוֹמָה עֲנִיָּה, נִדָּחָה,</p>

<p>בְּבַיִת בֶּן אַרְבַּע עַל אַרְבַּע,</p>

<p>בְּחֵדֶר מָלֵא קַדְרוּת וָאֹפֶל,</p>

<p>עִם כְּתָלָיו הַשְּׁחוֹרִים מִפִּיחַ,</p>

<p>עִם גַּגּוֹ הַבָּלֶה וְנִשְׁחַת</p>

<p>מִזֹקֶן, – בַּחֲצַר בֵּית הַכְּנֶסֶת</p>

<p>אֶת עִתּוֹת יַלְדוּתָהּ בִּלָּתָה.</p>

<p>וּשְׂשׂוֹן הָעֲנִיָּה הָאֶחָד</p>

<p>אָז הָיָה הַיָּשִׁישׁ הֶחָכָם</p>

<p>שֶׁנָּתַן לָהּ מָקוֹם בְּבֵיתוֹ</p>

<p>בְּשַׁבָּת וְחַג אֶל שֻׁלְחָנוֹ</p>

<p>שָׁם נָתְנוּ מַאֲכָלִים מַבְרִיאִים</p>

<p>וּמִינֵי מַמְתַּקִּים עֲרֵבִים.</p>

<p>הַיָּשִׁישׁ אֲהֵבָהּ כְּבִתּוֹ</p>

<p>וַיְשַׂמְּחָהּ בְּמִנְחָה וּנְדִיבוֹת</p>

<p>אוֹר פָּנָיו, וַיְלַמְּדָהּ הִתְפַּלֵּל,</p>

<p>וַיְלַמְּדָהּ גַּם קָרֹא גַּם כָּתֹב,</p>

<p>וְכָכָה יַבִּיעַ לָהּ לֵאמֹר:</p>

<p>&quot;הַקְשִׁיבִי לִי, דְבוֹרָה, וְלִמְדִי</p>

<p>בִּשְׁקִידָה, וְגָדְלָה תְהִלָּתָךְ</p>

<p>וּשְׁמֵךְ כְּשֵׁם דְּבוֹרָה הַנְבִיאָה&quot;&#8230;</p>

<p>וְעַתָּה בְּתוּגָה נֶעְכֶּרֶת</p>

<p>וּדְמָעוֹת דּוֹבֶבֶת הַנַּעֲרָה:</p>

<p>&quot;הָהּ, רַבִּי הָאָהוּב&#8230; הַיָּקָר&#8230;</p>

<p>הָהּ, רַבִּי הָאֻמְלָל, הָאֻמְלָל!&quot;&#8230;</p>

<br />
</blockquote>

<h2 id="iv">IV</h2>

<blockquote>
<p>וְשָׁנִים, גַּם טוֹבוֹת גַּם רָעוֹת,</p>

<p>בְּיִרְאַת שָׁמַיִם וָצֶדֶק</p>

<p>עַל &#8220;רַב&#8221; עֲדַת יַעֲקֹב עָבָרוּ.</p>

<p>עֲדָתוֹ כִּבְּדַתְהוּ עַל רֻבֵּי</p>

<p>חָכְמָתוֹ וְדַרְכּוֹ בַקֹּדֶשׁ,</p>

<p>וּבְרוּחַ חֻבָּלָה וָעֶצֶב</p>

<p>הִתְּפַּלְּלָה עַתָּה הָעֵדָה&#8230;</p>

<p>אַךְ חִנָּם מְרִי שִׂיחָה שָׁפָכָה:</p>

<p>בִּמְצוּקוֹת גֹּוֵעַ הִתְעַטֵף</p>

<p>הָרַב כָּל הַיּוֹם, וְנִשְׁמָתוֹ</p>

<p>כִּמְנוֹרָה הִדָּעֵךְ הָלָכָה.</p>

<p>לַשָּׁוְא תְּהִלּוֹת דָּוִד קָרָאוּ,</p>

<p>לְחִנָּם גַּם נֵר עָשׂוּ לָמוֹ,</p>

<p>נֵר גָּדוֹל כְּגֹדֶל הַחוֹלֶה</p>

<p>וּלְבָנִים כַּמֵּת הִלְבִּישׁוּהוּ</p>

<p>וּבְקִבְרוֹת יִשְׂרָאֵל קְבָרוּהוּ</p>

<p>– כַּמִּנְהָג – לְחִנָּם! לֹא שָׁמַע</p>

<p>הָאֵל אֶת תְּפִלָתָם, וְרִגְעֵי</p>

<p>הַזָקֵן הֻצָּצוּ, הֻצָּצוּ&#8230;</p>

<p>– &#8220;מַה נַּעֲשֶׂה, מַה נַּעֲשֶׂה, אֵל עֶלְיוֹן?!&#8221; –</p>

<p>עוֹד עֶזְרָה רַק אַחַת שָׁאָרָה:</p>

<p>כָּל אִישׁ מֵהָעֵדָה – אֲנָשִׁים</p>

<p>וְנָשִׁים וּזְקֵנִים וִילָדִים</p>

<p>יִתְנַדֵּב מֵחַיָּיו לַחוֹלֶה</p>

<p>כְּחֶפְצוֹ, חֲדָשִׁים אוֹ יָמִים,</p>

<p>וְכָתְבוּ כָל זֹאת עַל גִּלָּיוֹן</p>

<p>וְנָתְנוּ בָאָרוֹן הַקָּדוֹשׁ</p>

<p>בֵּין סִפְרֵי הַתּוֹרָה הַקְּדוֹשָׁה&#8230;</p>

<p>וּשְׁנַיִם בַּחוּרִים מוּפְלָגִים</p>

<p>אֶת פְּנֵי כָל הַקִּרְיָה עָבָרוּ</p>

<p>וְגִלְיוֹן הַחַיִּים בְּיָדָם,</p>

<p>וּנְדָבוֹת כַּבִּירוֹת נֶאֶסְפוּ,</p>

<p>בָּם יָמִים, חֲדָשִׁים גַּם שָׁנִים;</p>

<p>הֵם בָּאוּ עַד מִשְׁכַּן הַשַּׁמָּשׁ</p>

<p>וַיִּרְאוּ בְּפֶתַח הַבַּיִת</p>

<p>אֶת בִּתּוֹ וַיֹּאמְרוּ אֵלֶיהָ:</p>

<p>– &quot;וְאַתְּ? הֲגַם רֶגַע לֹא תִתְּנִי</p>

<p>לְרַב עֲדָתֵנוּ?&quot; –</p>

<p>         – &quot;אָנֹכִי?&#8230;</p>

<p>כָּל חַיַּי, כָּל חַיַּי אֶתֵּנָה!&quot; –</p>

<p>וַתִּתְפֹּשׂ הַנַּעֲרָה בְּיָדָהּ</p>

<p>הָרוֹעֲדָה אֶת גִּלְיוֹן־הַחַיִּים</p>

<p>וַתּוֹצִיא קוֹל נוֹרָא מִלִּבָּהּ</p>

<p>וַתִּקְפֹּץ וַתִּקְרָא: &quot;הוֹי כְּתֹבוּ:</p>

<p>כָּל חַיַּי לְרַבִּי אֶתֵּנָה!&quot;&#8230;</p>

<p>וְדִבְרֵי הַנַּעֲרָה הָאֵלֶּה</p>

<p>בְּגִלְיוֹן הַחַיִּים נִכְתָּבוּ.</p>

<p>בָּרֶגַע הַזֶה קָם מֵעַרְשׂוֹ</p>

<p>הַחוֹלֶה מְלֵא כֹחַ עֲלוּמִים,</p>

<p>וְחֶבְרַת הַמְלַוִּים לְמָחָר</p>

<p>אֶת גְּוִיַּת הַנַּעֲרָה הַיָּפָה</p>

<p>נָשָׂאוּ, וּבְקֶבֶר צַלְמָוֶת</p>

<p>בִּבְכִי וּבִדְמָעוֹת קָבָרוּ.</p>
</blockquote>

<br />

<p><strong>* * *</strong></p>

<br />

<blockquote>
<p>וְיָמִים עַל יָמִים חָלָפוּ</p>

<p>הַיָּשִׁישׁ שָׁב לֵאוֹר בַּחַיִּים</p>

<p>וַיְנַהֵל כְּקֶדֶם עֲדָתוֹ</p>

<p>בְּחָכְמָה וּבְהַשְׂכֵּל וָדַעַת,</p>

<p>וַיְהִי אַמִּיץ כֹּחַ וְעָלֵז,</p>

<p>וּבְכֹל שֶׁהוֹפִיעַ – וַיָּבֵא</p>

<p>אַהֲבָה וְשָׁלוֹם וְשִׂמְחָה.</p>

<br />
</blockquote>

<blockquote>
<p>וְיָמִים עַל יָמִים חָלָפוּ</p>

<p>וְשָׁנִים עַל שָׁנִים נָגֹזוּ</p>

<p>וּפְנֵי רַב הָעִיר הִתְקַדָּרוּ,</p>

<p>עַב עָנָו מְלֵא־אֹפֶל תַּעֲלֻמָה</p>

<p>יְכַסֶּה כָּל חֶבְיוֹן נַפְשֵׁהוּ,</p>

<p>אֵין אֶחָד בַּקָּהָל שֶׁיֵּדַע</p>

<p>מָה הֵנִיס מִלְּחָיֵי הַזָקֵן</p>

<p>קַו אוֹרָה וְשִׂמְחָה, וּקְמָטִים</p>

<p>כַּתְּלָמִים עַל מִצְחוֹ הִטְבִּיעַ,</p>

<p>אֵין אֶחָד בָּעֵדָה שֶׁיֵּדַע,</p>

<p>כִּי תָמִיד בַּלַּיְלָה בַּלַּיְלָה</p>

<p>עֵת יֵשֵׁב עַל סְפָרָיו הַקְּדֹשִים</p>

<p>וְנַפְשׁוֹ הֶעֱמִיקָה הִתְבּוֹנֵן</p>

<p>בְּחֵקֶר הַדּוֹרוֹת שֶׁחָלְפוּ</p>

<p>וּבְסִתְרֵי דִבְרֵיהֶם הַנַּעֲלִים –</p>

<p>מִתַּחַת חַלּוֹנוֹ בִּדְמָמָה</p>

<p>קוֹל שִׁירָה עֲרֵבָה נִשְׁמָעָה&#8230;</p>

<p>כְּמוֹ הָלְאָה&#8230; שָׁם רָחֹק&#8230; קוֹל אִשָּׁה</p>

<p>קוֹל עָלֵז וּמְצַלְצֵל יִשָּׁמַע,</p>

<p>וּתְמוּנָה – כְּעַלְמָה עֲדִינָה,</p>

<p>לְבוּשָׁה תַּכְרִיכִים לְבָנִים,</p>

<p>בִּצְחֹק עֶדְנַת נֹעַר עַל שְׂפָתָהּ</p>

<p>הַפְּתוּחָה כִמְעַט עַד הַחֵצִי –</p>

<p>תֵּרָאֶה בְּחֶשְׁכַת הַלָּיְלָה&#8230;</p>

<p>וַיָּבֶן הָרַב תְּמוּנַת מִי הִיא</p>

<p>וּמִי הַמַּשְׁמִיעַ הַשִּׁירִים,</p>

<p>וַיְדוֹבֵב בִּדְמָמָה הַזָּקֵן:</p>

<p>&quot;הוֹי סִלְחִי לִי, קְדֹשָה וּצְנוּעָה,</p>

<p>אָנֹכִי גָזַלְתִּי מְשׂוֹשֵׂךְ</p>

<p>וּמַחֲזוֹת תֻּמָּתָךְ בַּחַיִּים&#8230;</p>

<p>עוֹד לִחְיוֹת יָכֹלְתְּ כָּעֵת עַתָּה</p>

<p>וּלְשׁוֹרֵר עֲלוּמִים וָנֹעַר,</p>

<p>בִּשְׂבֹעַ אֶת אֹשֶׁר הַחַיִּים&quot;&#8230;</p>

<p>כֵּן דִּבֵּר וַיִּבְכֶּה הַזָקֵן.</p>

<p>וְיָמִים עַל יָמִים חָלָפוּ,</p>

<p>וּבְאַחַד הַלֵּילוֹת הִגִּיעוּ</p>

<p>לְאָזְנָיו אֲנָחוֹת נוֹרָאוֹת,</p>

<p>וְאַחַר, קוֹל צִפְצוּף וָבֶכִי</p>

<p>כְּצִפְצוּף הַיֶּלֶד הַנּוֹלָד&#8230;</p>

<p>וַיִּקְרָא הַיָּשִׁישׁ: &quot;מָה אֻמְלָל</p>

<p>אָנֹכִי! – גַּם זֹה הָעֲלִיצוּת</p>

<p>מֵאִתֵּךְ גָּזַלְתִּי אָנֹכִי!&quot;</p>

<p>וְתָמִיד בַּלַּיְלָה, בַּלַּיְלָה</p>

<p>בְּשָׁעָה נוֹעָדָה, קוֹל יֶלֶד</p>

<p>מְשַׁוַּע לְאָזְנוֹ הִגִּיעַ,</p>

<p>וְקוֹלוֹת שִׁיר־עֶרֶשׂ עֲרֵבִים</p>

<p>בִּדְמָמָה בָּרוּחַ יִנָּשְׂאוּ&#8230;</p>

<br />
</blockquote>

<blockquote>
<p>כֵּן שָׁנִים שְׁלֹשׁ עֶשְׂרֵה עָבָרוּ,</p>

<p>וְּבַאַחד הַלֵּילוֹת הִגִּיעַ</p>

<p>לְאָזְנָיו קוֹל זִמְרָה עֲרֵבָה,</p>

<p>קוֹל יֶלֶד הַקּוֹרֵא &#8220;שִׁעוּרוֹ&#8221;</p>

<p>בְּזֶמֶר לוֹקֵחַ נְפָשׁוֹת,</p>

<p>וְקוֹלוֹ הַמְצַלְצֵל הִשְׁתַּפֵּךְ</p>

<p>כְּזֶרֶם בְּלִי מִכְשׁוֹל וָפֶגַע,</p>

<p>כָּל מְאוֹרֵי הַתַּלְמוּד הַבְּהִירִים –</p>

<p>כָּל שְׁמוֹת הַתַּנָאִים וּגְאוֹנִים</p>

<p>אַדִּירִים, כַּזָּהָב הִבְרִיקוּ,</p>

<p>וִּפְלפּוּל, חֲרִיפוּת וּסְבָרָא</p>

<p>וְשִׁטּוֹת מִשִּׁטּוֹת נִפְרָדוֹת</p>

<p>בְּרִקְמָה נִפְלָאָה נֶאֱרָגוּ&#8230;</p>

<p>וַיַּקְשֵׁב הַיָּשִׁישׁ אֶת קֹלוֹ</p>

<p>וַיְפָרֵשׂ בְּיָדָיו הַחִוְרוֹת</p>

<p>וַיֹּאמֶר בִּדְמָמָה: &quot;הָהּ, בְּנָהּ הוּא!</p>

<p>בַּר־מִצְוָה הִנֵּהוּ&#8230; הוֹי, כַּמָּה</p>

<p>תַעֲנוּגִים גָּזַלְתִּי מִלִּבָּה,</p>

<p>לֵב אֵם מְאֻשָּׁרָה וּשְׂמֵחָה!&quot;&#8230;</p>

<br />
</blockquote>

<blockquote>
<p>וְשָׁנָה עַל שָׁנָה עָבָרָה,</p>

<p>וּבְאַחַד הַלֵּילוֹת הִתְעוֹרֵר</p>

<p>הַזָּקֵן לְרַעַשׁ קוֹל שִׁירִים</p>

<p>וּמְחוֹלוֹת&#8230; צְחֹק עֵדֶן, קוֹל כִּנּוֹר</p>

<p>וָנֵבֶל בַּמֶּרְחָק נִשְׁמָעוּ&#8230;</p>

<p>&quot;אֶת בִּתָּה לְחֻפָּה מוֹבִילָה&#8230;</p>

<p>אֵל עֶלְיוֹן, הוֹי, כַּמָּה עֲדָנִים</p>

<p>וּשְׂמָחוֹת נְעִימוֹת גָּזַלְתִּי</p>

<p>מֵאֵת קָרְבַּן־חַיַּי הַתָּמִים!&quot;&#8230;</p>

<br />
</blockquote>

<blockquote>
<p>מֵאָז מִדֵּי לַיְלָה וָלַיְלָה</p>

<p>הַשִּׁירָה הַזֹאת הָעֲרֵבָה</p>

<p>בְּדִמְמַת חֹשֶׁךְ הֵרִיעָה,</p>

<p>וּתְמוּנָה שַׁאֲנַנָּה וּבְהִירָה</p>

<p>כִּתְמוּנַת אֵם שְׂמֵחָה בְּאֹשֶׁר</p>

<p>בָּנֶיהָ הַיְקָרִים – לְעֵינֵי</p>

<p>הַזָקֵן הַחַלָּשׁ חָלָפָה.</p>

<p>וַיִּבְכֶּה הַזָקֵן וַיְפַלֵּל</p>

<p>כִּי תָקוּם לִדְמָמָה זֹאת שִׁירַת</p>

<p>הַנֹּעַם לוֹקַחַת הַנֶּפֶשׁ;</p>

<p>כִּי יִשְׁמַע אֲנָחָה וִילָלָה</p>

<p>וּצְעָקָה וּתְלוּנַת תַּמְרוּרִים,</p>

<p>וְהָיְתָה לּוֹ זֹאת נֶחָמָתוֹ,</p>

<p>כִּי יוּכַל הֱיוֹת שֶׁבַּחַיִּים</p>

<p>רַב עָמָל וּתְלָאָה סָבָלָה,</p>

<p>שֶׁפְּגָעִים נָכוֹנוּ לְצַלְעָהּ</p>

<p>וּבְתֵבֵל אֹבֶדֶת הָיָתָה&#8230;</p>

<p>לַשָּׁוְא – לִפְנֵי עֵינֵי הַזָּקֵן</p>

<p>בַּשִּׁירָה הַזֹאת – כָּל חַיֶּיהָ</p>

<p>כְּזֶרֶם הַנַּחַל הַבָּהִיר</p>

<p>בִּמְנוּחָה נְעִימָה עָבָרוּ.</p>

<p>וַיִּבְכֶּה הַזָּקֵן, בִּנְטוֹתוֹ</p>

<p>אֶת רֹאשׁוֹ עַל סְפָרָיו הַקְּדֹשִׁים,</p>

<p>וַיִּבְכֶּה וַיְפַלֵּל בְּרֶגֶשׁ:</p>

<p>הוֹי, שִׁלְחָה לִי מוֹתִי, אֵל עֶלְיוֹן!&quot;&#8230;</p>

<br />
</blockquote>

<blockquote>
<p>וְשָׁנִים עַל שָׁנִים כַּמִּשְׁפָּט</p>

<p>בִּמְצוּלוֹת הַנֵּצַח יָרָדוּ,</p>

<p>הָעִיר שֶׁבָּהּ יָשַׁב הַזָּקֵן</p>

<p>נָסַבָּה וַתִּרְחַב וַתִּגְדַּל</p>

<p>וַתִּהְיֶה לְקִרְיָה עַלִּיזָה</p>

<p>וּמְלֵאָה תִפְאֶרֶת וּתְשׁוּאוֹת,</p>

<p>וּכְבָר גַּם רַב חָדָשׁ יִתְהַלֵּךְ</p>

<p>בָּהּ, זָקֵן אֵין אוֹנִים וְנִדְכֶּא;</p>

<p>כָּל שָׁנָה וְשָׁנָה, מְלַוָּה</p>

<p>הַחֶבְרָה הַקְּדֹשָה לַקֶּבֶר</p>

<p>אֲנָשִׁים יְשִׁישִׁים – שֶׁבְּעוֹדָם</p>

<p>יְלָדִים נְשָׂאָם עַל יָדָיו;</p>

<p>כָּל בָּנָיו וּנְכָדָיו כְּבָר יָשְׁנוּ</p>

<p>שְׁנַת עוֹלָם בַּקֶּבֶר, עַל גַּלֵּי</p>

<p>מַצְּבוֹתָם כְּבָר עָלוּ קִמְשׁוֹנִים</p>

<p>וְנִרְאִים כִּכְתָב לַמַּצֵּבוֹת.</p>

<p>רַק הוּא, רַק הוּא נִשְׁאַר לְבַדּוֹ,</p>

<p>וּלְחִנָּם יְבַקֵּשׁ אֶת מוֹתוֹ!</p>

<p>כֵּן עָבְרוּ עוֹד שָׁנִים אֵין מִסְפָּר.</p>

<p>וְהִנֵּה בְּאַחַד הַלֵּילוֹת</p>

<p>בְּאִישׁוֹן אֲפֵלָה, הִגִּיעָה</p>

<p>לְאָזְנָיו אֲנָחָה נֶעְכֶּרֶת</p>

<p>וּמְשׁוּכָה – כְּאַנְחַת גֹּוֵעַ.</p>

<p>בִּמְעוּף הָאֲפֵלָה מֵרָחוֹק</p>

<p>הִתְנוֹצֵץ אוֹר נֵרוֹת אֲחָדִים</p>

<p>וּתְמוּנָה יְדוּעָה לוֹ עָבְרָה</p>

<p>לְאִטָּהּ בִּדְמָמָה לְפָנָיו,</p>

<p>וְקוֹלוֹת תַּמְרוּרִים, וּמִסְפֵּד</p>

<p>וָנֶהִי – בָּרוּחַ נִשָּׂאוּ&#8230;..</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<br />

<blockquote>
<p>וַיִּקְרָא הַיָּשִׁישׁ בְּשִׂמְחָה</p>

<p>וָעֹנֶג: &quot;זוּ עִתָּהּ, עֵת מוּתָהּ!</p>

<p>אֲנִי הוֹלֵךְ, אֲנִי הוֹלֵךְ אַחֲרַיִךְ!&quot;&#8230;</p>

<br />
</blockquote>

<blockquote>
<p>וּלְמָחָר, לְנֹגַהּ הַבֹּקֶר –</p>

<p>אֶל מוּל פְּנֵי הַמְּנוֹרָה הַכָּבָה,</p>

<p>עַל סֵפֶר הַתַּלְמוּד – אֶת גְּוִיַּת</p>

<p>הָרַב הַצָּנוּעַ מָצָאוּ,</p>

<p>יְשֵׁנָה שְׁנַת אֹשֶר עוֹלָמִים&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31234">https://benyehuda.org/read/31234</a></div></body></html>