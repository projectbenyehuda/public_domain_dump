<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רנ&quot;ק ואחד העם</title>
	<meta name="author" content="אשר ברש"/>
</head>
<body>

<p>שנים הם בּדוֹרוֹת האחרוֹנים, שהסתכּלוּ בּמלחמת הרוּח של
עמנוּ מעל &#8220;ראש הגבעה&#8221;: רנ&quot;ק ואחד העם. כּל השאר היוּ רק &#8220;תוֹמכים
בּידיהם&#8221;, בּחינת אהרן וחוּר. מרוּבּים בּיניהם הקוים המַשוים, כּמוֹ רבּוּ
גם הקוים המפרידים.</p>

<p>מקצת מן הקוים המפרידים:</p>

<p>רנ&quot;ק – פילוֹסוֹף, מסתכּל &#8220;מנקוּדת־המבּט של הנצח&#8221;, בּלי
קפֵידה פּוֹנה ליחידים, למשׂכּילים, זהיר שלא להרגיז חנם, אך עקבי עד
הקצה.</p>

<p>אחד העם – הוֹגה־דעוֹת, מבקר, מבּטוֹ מגיע רק עד &#8220;התכּוֹן
האוּמה&#8221; בּשלימוּתה הרוּחנית, זוֹרק מרה, מדבּר אל הרבּים, מתגרה מתוֹך
כּוָנה להוֹעיל, מקפּיד על העקביוּת וּמסתגל.</p>

<p>רנ&quot;ק כּוֹבש את <strong>העוֹלם</strong> מבּפנים ותוֹלה רק את קצוֹת
הרעיוֹנוֹת הרמים בּאילנוֹת רחוֹקים, חוֹקר וּמנתח עד תכלית דעוֹת
וּמקוֹרוֹת, חוֹתך בּכח התבוּנה בּלבד, כּמעט בּלי סברה.</p>

<p>אחד העם כּוֹבש את <strong>היהדוּת</strong> מתוֹך השׂתערוּת מבּחוּץ
ונוֹטע יתדוֹת של תוֹרוֹת העוֹלם לקשוֹר יריעוֹת האהל, מלקט וּמצרף דעוֹת
וּמקוֹרוֹת לתכלית מוּחלטה, כּוֹפה בּכח הסברה וההסבּר.</p>

<p>תוֹרתוֹ של רנ&quot;ק עוֹמדת בּשלימוּתה, בּלתי נחקרת וסלעית, עד היוֹם, תלוּיה במדרש תגין וגירסאוֹת.</p>

<p>תוֹרתוֹ של אחד העם נבלעה, מתוֹך <strong>כּח פּעפּוּע מאין מָשלוֹ</strong>, בּאברי האוּמה, שוֹטפת ותוֹבעת צמצוּם הפּרטים בּכללים
העיקריים.</p>

<p>ואלה מן הקוים המשוים:</p>

<p>שניהם סלסלוּ בּאהבה מסתוֹרית את המוּשׂג הנפרד של הרוּחני
הלאוּמי, מלאוּהוּ תוֹכן וחיוּת, עד היוֹתוֹ יסוֹד וטעם לחיים, לסבל
ולקרבּן, וסייעוּ כּך בּפוֹעל למאמצים הלאוּמיים.</p>

<p>שניהם קשרוּ את גוּף האוּמה בּגוּף כּלל האנוֹשוּת,
הוֹכיחוּ בּמוֹפתים שאין להזיזם את הרוּחני הכּללי, חשוּ בּכל מוֹראוֹתיה
את נפש הכּלל כּאת נפש הפּרט, חרדוּ חרדת אימה בּלתי־פּוֹסקת מפּני
<strong>החדלוֹן</strong>, ונכספוּ לראוֹת את עמם מציאוּת בּעלת אטריבוּטים שלמים;
קוֹסמוֹפּוֹליטיוּת מוּגבּלת בּהוָיה לאוּמית; וסייעוּ כּך להעמקת ההרגשה
התרבּוּתית בּחלק העיקרי שבּעם.</p>

<p>שניהם הוֹפיעוּ בּשעת סכּנה קשה לקיוּם האידיאה הלאוּמית ועמדוּ בּפרץ.</p>

<p>שניהם היוּ מוֹרי נבוּכים.</p>

<p>שניהם קנוּ להם את העוֹלם בּמחשבה העברית.</p>

<p>תרפ&quot;ו</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/35702">https://benyehuda.org/read/35702</a></div></body></html>