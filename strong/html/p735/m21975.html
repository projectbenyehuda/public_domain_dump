<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַבְּצָלִים</title>
	<meta name="author" content="יצחק פרנהוף"/>
</head>
<body>

<p>(בדיה ישנה).</p>

<p>היא היתה אשה כשרה, עוסקת במעשים טובים ונזהרת במצוה קלה כבחמורה. ועל כל
אבק דק של עבירה קלה הלכה לדרוש את אלקים בבית מדרש של הרב הצדיק מופת
דורו.</p>

<p>ויהי היום ותתיצב האשה מפרכסת בכל גופה, ובפנים בוכים לפני הרב והיא
מגמגמת: &#8220;אדוני, נשיא אלקים, אשה חוטאת אנכי!&#8221;.</p>

<p>&#8220;והוא, הרבוש&#8221;ע, רחום, ויכפר עון, אין צדיק בארץ אשר יעשה רק טוב&quot;, דבב
הצדיק במתיקות ובלחישה, כאילו הוא מדבר לנפשו, ואל האשה אמר: &#8220;מה זאת
עשית?&#8221;.</p>

<p>ותאמר האשה: &#8220;בשבת שמברכין&#8221; ראיתי את מרת בלום רעולה ומקשטת בעדיים יקרים
ואחמוד, אוי לי, את חמדותיה בלבי&#8230;&quot;</p>

<p>&#8220;הכבר הגדת את כל חטאתך, בתי?&#8221;.</p>

<p>מתמיהה ענתה האשה: &#8220;האם לא עברה קשה עברתי?&#8221;</p>

<p>&#8220;אמנם הלאו &#8220;דלא תחמוד&#8221; היא עברה גדולה. אבל כיון שאין זה מעשה פריצות,
וכיון שכבר התחרטת בלבך והתודית, מחל לך הקב&#8221;ה&quot;.</p>

<p>&#8220;אבל הואל נא רבי חקר לתת לי איזה תשובה, למרק פשעי זה, שלא תקופח זכותי
בעולם הבא, חס וחלילה&#8221;.</p>

<p>הבין הרבי, כי לשוא ישחית דבריו; המחלה הזאת לא תרפא בלי כתיבת איזו רצפט,
ויאמר: &#8220;אמרי לי בתי, איזו מיני לפתן וירקות את אוכלת לתיאבון&#8221;.</p>

<p>&#8220;כל מיני ירקות, חוץ מבצלים, אני אוכלת בחבה&#8221;, ענתה האשה, אחרי אשר הרהרה
מעט.</p>

<p>&#8220;ובכן, הזהרי והזהרי שלא תאכלי בצלים לא חיים, לא צלוים ולא מטוגנים בשומן
<strong>שבעת ימים</strong>&#8221;.</p>

<p>&#8220;הרבי מלגלג על אמתו, הזה סגוף?&#8230; הלא גם בלא זה איני אוכלת כל בצלים וגם
לגעת בהם וגם להריח להם תתעב נפשי&#8221;, טענה האשה במעט מורא.</p>

<p>&#8220;אל תתחכמי אשה ועל תרבי לשאול, ככל אשר אמרתי לך השמרי&#8221;, כעס הרבי, ותלך
לה האשה.</p>

<p>ויהי לילה ושנתה נדדה ממנה: &#8220;מדוע בחר הרבי שיחיה בסגוף כזה דוקא – שמא כ&#8221;כ
טובים הבצלים לאכילה?&#8220;&#8230; הרהורים כאלה וכיוצא בזה העסיקו את מוחה גם
ממחרת. ויותר מפעם אחת שלחה את ידה ותקח בצל ותאמר לנפשה: &#8220;בדיעבד נעים מאד
למשש בבצלים, כמו בסמט ומשי. בודאי איזה דמיון שוא התעיב עלי את הפרי הזה.
מכאן ואילך לא אירא עוד לגעת בו&#8221;. ותצלה בצלצול (צוויעבעלכען) באש, ותרח
בו: &#8220;ראה! מה נעים הריח! פתיה פשוטה הייתי עד היום!&#8221; ותרח עוד הפעם, ותנח
את הבצלצול ותחזור ותרח בו. בסוף, ממש בלי כל כונה, הושיטה אותו על פיה
ותאכל ממנו חתיכה קטנה. &#8220;האח, מה יטעם לחך!&#8221; ובאמת לא ידעה איך היה הדבר,
והבצלצול נאכל כמו מאליו כלו. עתה עלתה בלבה התשובה של הצדיק והאסור אשר
הטיל עליה. הנחם חטט במוחה: לקקנית אַתּ!&#8221; ותחליט לסגף מחדש את נפשה ביתר
שאת.</p>

<p>ויהי לילה. עוד הפעם התהפכה על מטתה בנדוד שנה והבצלים לא סרו מראשה:
&#8220;לכאורה רק ללעוג על טפשותי כון הרבי בתשובתו, אשר נתן לי. בודאי, בודאי
כך! כי באמת למה אשנא פרי נחמד כזה. הלא גם הוא מתנת השי&#8221;ת לבריותיו, ועליו
אנו מברכים: בורא פרי האדמה&#8220;. פתאום נזכרה, כי הרבי הקדוש אמר: &#8220;לא צלוים,
ולא מטוגנים בשומן&#8221;. ובחצי הלילה קמה ממטתה ותבער אש ותקח שלשה בצלים יפים
ותטגן אותם בשומן. &#8220;מטוגנים הם בודאי, הפלא ופלא&#8221;, שוחחה לנפשה בחצי קול,
ותבט בתאוה ובהשתוקקות אל המחבת הרותחת. &#8220;מטוגנים הם בודאי מחיה נפשות ממש,
כי אלמלא כן לא היה הצדיק מטעים כ&#8221;כ בדבריו: &#8220;לא מטוגנים&#8221;, פעם רוצה אני
לטעום. &#8220;והוא, השי&#8221;ת, רחום, הוא יכפר עון&#8221;, אמר פה קדוש&#8230;</p>

<p>ותאכל שלשת הבצלים בבת אחת&#8230;</p>

<p>חמשה ימים אחרי כן לא נמצא בכל העיר ושבע פרסאות סביבותיה, אשה או איש, אשר
אכלו בצלים לתיאבון, יותר מהאשה הזו.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/21975">https://benyehuda.org/read/21975</a></div></body></html>