<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דָּוִד וּבַרְזִלַּי</title>
	<meta name="author" content="יהודה ליב גורדון"/>
</head>
<body>

<blockquote>
<p>הַשֶּׁמֶשׁ נָטְתָה, רוּחַ קַר יָפוּחַ,</p>

<p>הַתֵּבֵל תֶּחְשַׁךְ, עֵין הָאָרֶץ קָמָה;</p>

<p>אַךְ עַל עָרֵי גִלְעָד עוֹד אוֹר זָרוּחַ</p>

<p>וּזְהַב הַחַמָּה עוֹד לֹא הוּעַם שָׁמָּה.
<br><br />
עַל אַשְׁדֹּת הַיַּרְדֵּן אוֹרָהּ פָּרָשָׂה</p>

<p>וַתָּפָז בִּירַקְרַק רַצֵּי הַמָּיִם;</p>

<p>גַּם כָּל הַכִּכָּר שָׁם גֵּאוּת לָבָשָׁה,</p>

<p>כִּי כֻלָּהּ מַשְׁקֶה אוֹר שׁמֶשׁ עַרְבָּיִם.
<br><br />
מִנְּאוֹת הֶהָרִים הָעֲדָרִים גָּלָשׁוּ,</p>

<p>הָרֹעִים יָעִיזוּ מִקְנֵיהֶם בָּיִת,</p>

<p>וּשְׂדֵיהֶם וַחֲרִישָׁם חֹרְשִׁים נָטָשׁוּ</p>

<p>וּבֹצֵר גַּם נֹקֵף כֶּרֶם וָזָיִת.
<br><br />
אִסְפוּ, דַּיָּגִים, מִכְמֹרֶת וָרֶשֶׁת,</p>

<p>מִשְׁכוּ הַדּוּגָה אֶל הַחוֹף בַּסָּתֶר;</p>

<p>הַנְחַת, גִּבּוֹר צַיִד, הַנְחַת הַקֶּשֶׁת,</p>

<p>סֹב נָא וּרְדָה לָךְ מֵעַל הָרֵי בָתֶר.
<br><br />
הָאָרֶץ תִּשְׁקֹט, שָמַיִם יִדֹּמּוּ,</p>

<p>אַךְ מֵרָחוֹק נִשְׁמַע קוֹל זִרְמַת מָיִם:</p>

<p>מֵי נַחַל יַבֹּק כַּבַּקְבּוּק יֵהוֹמוּ</p>

<p>וַהֲמֻלַּת קוֹל שָׁאוֹן מֵעִיר מַחֲנָיִם.
<br><br />
אַדְמַת קֹדֶשׁ הִיא זֹאת הָעִיר מַחֲנַיִם,</p>

<p>עוֹד נָחֹן זִכְרָהּ וּשְמָהּ לֹא נָשִׁינוּ,</p>

<p>בָּהּ חָנָה יוֹם שׁוּבוֹ מֵאֲרַם נַהֲרַיִם</p>

<p>אֶל אֶרֶץ מוֹלַדְתּוֹ יַעֲקֹב אָבִינוּ.
<br><br />
וּשְׁמָהּ עַל כֵּן קָרָא כַּן, כִּי פָגָעוּ</p>

<p>בּוֹ שָׁמָּה מַחֲנֵה אֱלֹהִים וָחַיִל;</p>

<p>גַּם לַנָּהָר הַהוּא יַבֹּק קָרָאוּ</p>

<p>כִּי <strong>נֶאֱבַק</strong> אִישׁ עִמּוֹ שָׁמָּה בַּלָּיִל.
<br><br />
שָׁמָּה מִבֵּינוֹת לַסְּבָכִים מִנֶּגֶד</p>

<p>עַל יַד זֶה הַנַּחַל בֹּאֲכָה מַחֲנָיִם,</p>

<p>בִּסְבַךְ חֹרֶשׁ מֵצֵל וּתְבוּאוֹת מֶגֶד</p>

<p>סֻכָּה בֹּדֶדֶת תֶּחֱזֶינָה עֵינָיִם.
<br><br />
גַּגָּהּ כִּשְׂעַר עַלְמָה עָשׂוּי מִקְלָעַת</p>

<p>וּפְטוּרֵי צִצִּים הַטְּפָחוֹת יַכְתִּירוּ,</p>

<p>וּשְׂמִיכַת דֶּשֶׁא סָבִיב מִשְׂתָּרַעַת</p>

<p>וּפְרָחִים רֵיחַ נִיחֹחָם יַקְטִירוּ.
<br><br />
וּבְנִקְרוֹת הַגָּג שֶׁמֶשׁ מִתְגַּנֶּבֶת</p>

<p>וּתְחַדֵּשׁ נֶגְדֵּנוּ כָּל מַעֲשֵׂה פֶלִאי.</p>

<p>מַרְאֵה הַסֻּכָּה כֻּלָּהּ כַּמֻּצְהָבֶת</p>

<p>וּמְהֻקְצָע מִשֵּׁן מוּפָז בָּהּ כָּל כֶּלִי.
<br><br />
וּבְתוֹכָהּ אִישׁ זָקֵן הָדוּר יָנוּחַ,</p>

<p>שַׂעֲרוֹתָיו הִלְבִּינוּ, גֵּווֹ יָשֹׁחַ,</p>

<p>אַךְ קוֹמְמִיּוּת יֵלֵךְ קִרְבּוֹ הָרוּחַ</p>

<p>וּפַנַיו כַּחַרְסָה יִזְרְחוּ זָרֹחַ.
<br><br />
וּמִי זֶה הַשָּׂב הַבּוֹדֵד בַּיָּעַר -</p>

<p>וּבְעוֹד עִיר עַלִּיזָה שָׁמָּה פוֹתָחַת</p>

<p>בֵּית תַּעֲנוּגֶיהָ אֶל כָּל בָּאֵי שָׁעַר</p>

<p>וּתְמַלֵּא שֻׁלְחַן חַיֵּיהֶם כָּל נָחַת?!
<br><br />
בַּרְזִלַּי הוּא! אִישׁ רֹעֶה צֹאן מִנֹּעַר,</p>

<p>אִישׁ בָּחַל בִּיקָר וּבְכָל הוֹד וָהֶדֶר;</p>

<p>אִישׁ אַרְמְנוֹת הַקְּרִיּוֹת חָשַׁב כַּסֹּהַר</p>

<p>וּכְמוֹ הֵיכַל עֹנֶג רֶפֶת הָעֵדֶר.
<br><br />
אִישׁ נָתַן פָּז כִּסְחִי, כֶּסֶף כָּרֶפֶשׁ,</p>

<p>וַיִבֶז אֶל כָּל הוֹן וּצְבִי תִפְאֶרֶת,</p>

<p>לֹא מָצָא בָּמוֹ מֶתֶק לַנֶּפֶשׁ,</p>

<p>כִּי יַדַע אַחֲרִיתָם שֹׁד וּמִגְעֶרֶת.
<br><br />
כִּי פּוֹרְטֵי הַנְּבָלִים בַּלָּאט יִבְכָּיוּ</p>

<p>וּבְבָתֵּי מִדּוֹת יִשְׁכֹּן גַּם רֹב שָׁבֶר;</p>

<p>עַל עַפְרוֹת זָהָב נַחֲלֵי דִמְעָה נִטָּיוּ,</p>

<p>גַּם עֵקֶב כָּל תַּאֲוָה זָרָא וָקָבֶר.
<br><br />
וּכְבָר אֲבִיב חַיָּיו פָּנָה הָעֹרֶף,</p>

<p>לֹא יָקוּם פַּעֲמַיִם אַחֲרֵי הֵאָסֶף!</p>

<p>תַּחְתָּיו הִגִּיעַ עֵת הַסְּתָיו וָחֹרֶף</p>

<p>הַמְכַסֵּנוּ שֶׁלֶג וּכְפוֹר הֵכָּסֶף.
<br><br />
וַיַּרְא מִשְׁכָּן לוֹ פֹּה בִּדְמִי הַיָּעַר,</p>

<p>הַרְחֵק וּמוּזָר מִתְּשֻׁאוֹת הֶחָלֶד;</p>

<p>שָׁם יָשׁוּב הַיָּשִׁישׁ לִחְיוֹת כַּנָּעַר</p>

<p>וּבֶן הַשְּׁמוֹנִים יִתַעַנֵּג כַּיָּלֶד.
<br><br />
שָׁם אֵין לוֹ כָּל הוֹד אַךְ אֵין לוֹ כָּל נֹהַּ,</p>

<p>עַרְשׂוֹ רַעֲנָנָה וּכְסוּתוֹ שָׁמָיִם;</p>

<p>כּוֹכְבֵי אוֹר נֵרוֹתָיו בִּמְנוֹרַת אֱלֹהַּ</p>

<p>וּרְאִי הַפָּנִים לוֹ אוּבַל הַמָּיִם.
<br><br />
רִנְנַת צִפֳּרֵי לַיִל לוֹ קוֹל הַנֵּבֶל,</p>

<p>מַשַּׁק הַסְּבָכִים עוּגָב וּמְצִלְתָּיִם;</p>

<p>עָסִיס וָיַיִן לוֹ תָּפֵל וָהֶבֶל,</p>

<p>כִּי פֹה פֶּלֶג אֱלֹהִים מָלֵא מָיִם.
<br><br />
וּלְחָיָיו זוּ חָוְרוּ עֵת יִשַּׁק רוּחַ,</p>

<p>יִצְנֹף וִיסַלְסֵל תַּלְתַּלֵּי הַשָּׂעַר,</p>

<p>לִבּוֹ יִתְעַנָּג וִידֻשַּׁן הָרוּחַ</p>

<p>וּנְשִׁיקוֹת אַהֲבָה יִזְכּוֹר מִימֵי נֹעַר.
<br><br />
פִּרְחֵי חֵן יָצִיצוּ בַּעֲרֻגוֹת בֶּשֶׂם</p>

<p>כַּעֲלָמוֹת נָאווֹת מוּל פָּנָיו יַצְהִירוּ,</p>

<p>וּבְאוֹר שֶׁמֶשׁ נוֹצְצִים נִטְפֵי מֵי גֶשֶׁם</p>

<p>הֵם הַנְּטִיפוֹת אֶת צַוָּארָן הִכְתִּירוּ.
<br><br />
שָׁם יֶחֱזֶה מוֹצָאֵי עֶרֶב וָבֹקֶר,</p>

<p>שֶׁמֶשׁ כִּי תָבוֹא כִּי תָשׁוּב תּוֹפִיעַ,</p>

<p>וּצְבָא כּוֹכָבִים וִירָחִים אֵין חֵקֶר –</p>

<p>אִישׁ אִישׁ מִבְּלִי אֹמֶר הוֹד אֵל יַבִּיעַ.
<br><br />
וּלְבָבוֹ יָבִין כִּי יֵשׁ דַּעַת שָׁמָּה&#8230;</p>

<p>כִּי יֵשׁ בֵּית מִקְלָט לַנֶּפֶשׁ וָרוּחַ,</p>

<p>וּבְלֵב בָּטוּחַ וּבְנֶפֶשׁ נֻחָמָה</p>

<p>יִרְאֶה צִלּוֹ נָס, יוֹם חַיָּיו יָפוּחַ.
<br><br />
עַל הַכִּכָּר חוּצָה רַגְלוֹ דָרָכָה</p>

<p>וּבְיִפְעַת הָעֶרֶב תָּלַן הָעָיִן,</p>

<p>סֻכָּתוֹ יַחַז לִמְעוֹן פָּז נֶהְפָּכָה</p>

<p>וּגְדוֹת הַיַּרְדֵּן אֶל כּוֹס מָלֵא יָיִן.
<br><br />
וּכְגַן עֵדֶן תֵּבֵל כֻּלָּהּ הָיָתָה</p>

<p>וּכְמַלְאֲכֵי שָׁלוֹם הָרוּחוֹת יָפִיחוּ;</p>

<p>כָּל חֶמְדַּת שָׁמַיִם אַרְצָה נָחָתָה,</p>

<p>וּנְעִימוֹת נֵצַח כִּנְחָלִים יָגִיחוּ.
<br><br />
&quot;הֲלֹא טוֹב טוֹב חֶלְקִי מֵעֲשִׁירֵי קָרֶת</p>

<p>הַמְּפַחֲדִים לִרְגָעִים פֶּן יֶאֱתֵם קָרֶץ?!</p>

<p>שֶׁקֶר הַכָּבוֹד, הֶבֶל הַתִּפְאָרֶת,</p>

<p>אַךְ לֵב לֹא–רַגָּז חֶלְקֵנוּ בָּאָרֶץ!&quot;
<br><br />
בִּמְעוֹנוֹ מַחֲנָיְמָה נִדְכֶּה וּשְׁחוֹחַ</p>

<p>יֵשֵׁב עַתָּה דָּוִד נוֹשֵׂא הַכָּתֶר,</p>

<p>וּבְבוֹא יוֹמוֹ מִפְּנֵי בָּר בִּטְנוֹ לִבְרוֹחַ</p>

<p>בֵּית רֵעוֹ הָרֹעֶה בִּקֵּשׁ לוֹ סָתֶר.
<br><br />
וּמֶלֶךְ זֶה גִּבּוֹר נוֹרָא בַּשָּׁעַר</p>

<p>נִרְדָּף מֵעֲבָדָיו מִבֵּן רָם עֵינָיִם;</p>

<p>גַּם חַרְבּוֹ לֹא נִסָּה לִשְׁלוֹף מִתָּעַר –</p>

<p>אַךְ שָׁמַע קָשֶׁר וַיִּבְרַח מַחֲנָיִם.
<br><br />
כַּעֲשׂוֹ וּמְרִי נַפְשׁוֹ עִרְכוּ נָא עַתָּה</p>

<p>עִם טוּבוֹ מֵאָז וּרְאוּ בַּמֹּאזְנָיִם,</p>

<p>אִם לֹא כַף הַכַּעַשׂ תֵּרֵד חִישׁ מָטָּה,</p>

<p>אִם לֹא כַּף הַנַּחַת תַּעַל שָׁמָיִם.
<br><br />
&quot;הֲלֹא טוֹב חֶלְקִי מִנּוֹשֵׂא הָעֲטֶרֶת</p>

<p>לֹא עָמַד לוֹ חֵילוֹ עֵת אָתָא קָרֶץ?!</p>

<p>שֶקֶר הַכָּבוֹד, הֶבֶל הַתִּפְאֶרֶת,</p>

<p>אַךְ לֵב לֹא–רַגָּז חֶלְקֵנוּ בָּאָרֶץ!&quot;
<br><br />
וּבְעַשְׁתּוּת שַׁאֲנָן זֹאת טוֹב לֵב שָׂמֵחַ</p>

<p>בַּרְזִלַּי מִתְהַלֵּךְ הֵנָּה וָהֵנָּה:</p>

<p>&quot;הָבוּ כָּל הוֹן יָקָר תַּחַת יָרֵחַ</p>

<p>בִּמְחִירוֹ חֶבְלִי אֲנִי לֹא אֶתֵּנָה&quot;.
<br><br />
וּפִתְאֹם עָמַד וּכְמַשְׂמרוֹת נִטָּעוּ</p>

<p>עֵינָיו עַל דֶּרֶךְ הָעוֹלֶה הָעִירָה,</p>

<p>כִּי קוֹל פַּעֲמֵי רֶגֶל אָזְנָיו שָׁמָעוּ</p>

<p>וּדְמוּת אָדָם נִגָּשׁ עֵינוֹ הִכִּירָה.
<br><br />
הַמֶּלֶךְ הוּא. אַךְ עַתָּה לוֹ הֵבִיאוּ</p>

<p>הַבְּשׂוֹרָה הַטּוֹבָה מִיַּעַר אֶפְרָיִם,</p>

<p>כִּי אֶת הַקּשְׁרִים עֲבָדָיו הִכְנִיעוּ,</p>

<p>אַף בָּאוּ הֲשִׁיבוֹ לִירוּשָׁלָיִם.
<br><br />
אוֹ אָז אֶל בַּרְזִלַּי הוֹאִיל לָלֶכֶת</p>

<p>וּבְפִיו אִישׁ חַסְדּוֹ בַּבְּשׂוֹרָה שַׂמֵּחַ,</p>

<p>כִּי תָשׁוּב תֵּאתֶה עָדָיו הַמַּמְלֶכֶת,</p>

<p>כִּי שָׁב עֵץ הֲדָרוֹ וַיְהִי פּוֹרֵחַ.
<br><br />
כּי נִגְעֵי הַמֶּלֶךְ זֹרוּ חֻתָּלוּ,</p>

<p>אַף כִּי לֵב הָאָב תַּמְרוּרִים פָּצוּעַ;</p>

<p>כִּי יִגְמֹל עַתָּה לַאֲשֶׁר לוֹ גָּמָלוֹ</p>

<p>עֵת אָצָה רַגְלוֹ מֵאַרְצוֹ לָנוּעַ.
<br><br />
וּבְנַחֲלַת הַצְּבִי שָׁם עַל חוֹף הַפֶּלֶג</p>

<p>בֵּין תַּלְמֵי שָׂדַי, בֵּין סִבְכֵי הָגֶּפֶן,</p>

<p>לִפְנֵי זֶה הַשָּׂב, רֹאשׁ לוֹ חָפוּי שֶׁלֶג,</p>

<p>יַעֲמֹד דָּוִד – גַּם יוֹמוֹ רַד וַיִּפֶן:
<br><br />
&quot;מִתְקוֹמְמַי נָפָלוּ – יֹאמַר הַמֶּלֶךְ –</p>

<p>וּבְיָדִי מַלְכוּתִי שָׁבָה נָכוֹנָה,</p>

<p>עוֹד הַיּוֹם אֶעֱזָבְךָ וּלְעִירִי אֵלֶךְ,</p>

<p>בַּרְזִלַּי, קוּם וּלְכָה אִתִּי צִיּוֹנָה.
<br><br />
שָׁם אוֹתְךָ אֲכַלְכֵּל אֶגְמֹל חַסְדֶּךָ,</p>

<p>כָּל כָּבוֹד וָעֹנֶג יַחַד נַחֲלֹקָה;</p>

<p>עַמִּי עַמְּךָ, עֲבָדַי עֲבָדֶיךָ,</p>

<p>חֻקִּים צַדִּיקִים לוֹ יַחַד נַחֹקָּה.
<br><br />
תַּחַת שָׂדְךָ זֶה תַּחַז גִּנַּת חֶמֶד,</p>

<p>וּדְבִיר הַמְּלוּכָה תַּחַת רֶפֶת עֵדֶר;</p>

<p>צָבָא רָב וַחֲלִיפוֹת תַּחַת הַצֶּמֶד,</p>

<p>בִּמְקוֹם מַקֵּל רֹעֶה שַׁרְבִיט וָהֶדֶר.
<br><br />
לֹא עוֹד תַּצִּיב דָּרְבָן, לֹא תִּתְמֹךְ פָּלֶךְ,</p>

<p>רִאשׁוֹן תִּהְיֶה לִי אַתָּה אֶל מִשְׁמָעַת.</p>

<p>קוּמָה וּלְכָה אִתִּי!&quot; – קָרָא הַמֶּלֶךְ</p>

<p>וַיְחַבֵּק לַשָּׂב וּבְעַיִן דּוֹמָעַת.
<br><br />
גַּם יַד בַּרְזִלַּי לַמֶּלֶךְ חָבָקָה</p>

<p>וּשְׂפָתָיו הָרוֹעֲדוֹת חֶרֶשׁ מִלֵּלוּ:</p>

<p>נִדְבַת לִבְּךָ מַלְכִּי, עָלַי חָזָקָה,</p>

<p>לֹא אוּכַל שֵׂאת חֲסָדֶיךָ גָּדֵלוּ.
<br><br />
אֲנִי בֹּקֵר עָנִי רֹעֵה הָעֵדֶר –</p>

<p>וּבַחֲצַר מַלְכוּת הַאֶצְלַח צָלֹחַ?</p>

<p>לֹא נָאוֶה לִי תַּעֲנוּג, לֹא הוֹד וָהֶדֶר,</p>

<p>וּכְבָר חָלְשׁוּ חוּשַׁי וּבִי אֵין כֹּחַ.
<br><br />
לֹא עוֹד יִקְּחוּ אָזְנַי קוֹל שִׁיר וָזָמֶר,</p>

<p>כִּי מֵרֹב יָמִים הֵן כָּבְדוּ נֶאְטָמוּ;</p>

<p>חִכִּי לֹא יָבִין טַעַם יָיִן חָמֶר;</p>

<p>וַהֲדָרְךָ לֹא יֶחֱזוּ עֵינַי כִּי קָּמוּ.
<br><br />
עוֹד יוֹם וּשְׁמוֹנִים שָׁנָה לִי תִכְלֶינָה –</p>

<p>לָמָּה לִּי חַיִּים? מֶה עוֹד אֲשַׂבֵּרָה?</p>

<p>הַנִּיחָה לִּי! עֵינַי בַּבּוֹר תִּצְפֶּינָה</p>

<p>וּבִמְקוֹם חָיִיתִי שָׁם אֶקָּבֵרָה.
<br><br />
וּלְמַלֹּאת, מַלְכִּי, אֵת נַפְשְׁךָ שֹׁאֶלֶת</p>

<p>יֵלֵךְ אִתְּךָ כִּמְהָם. נַעַר עוֹדֶנּוּ,</p>

<p>עוֹד יִכְמַהּ לִבּוֹ לִיקָר וּלְמֶמְשֶׁלֶת</p>

<p>וּתְשׁוּקָה לַתֵּעֲנוּג עוֹד תִּמְלָאֶנּוּ.
<br><br />
וּכְכֹל בִּלְבָבְךָ עָלַי אִתּוֹ תַעַשׂ!</p>

<p>עוֹד יָפֹזּוּ אֶזְרֹעָיו לֶאֱכוֹל לִשְׂמוֹחַ.</p>

<p>עוֹד לָשֵׂאת טֹרַח רָב עָמָל וָכַעַשׂ</p>

<p>שׁוֹכְנֵי בֵית הַגְּדוֹלִים יַעֲצֹר הוּא כֹּחַ.
<br><br />
וַאֲנִי לֹא אֶחְפֹּץ הוֹד, לֹא שֹׁד וָפֶגַע,</p>

<p>לֹא אוּכַל עוֹד שֵׂאת הַשֵּׂאת גַּם הַשָּׁבֶר;</p>

<p>הֲלֹא טוֹב מִסְכֵּנוּת וּמְנוּחָה רֶגַע</p>

<p>מֵאוֹצָרוֹת עִם צָרוֹת מִכָּל עֵבֶר.
<br><br />
כֹּה דִּבֵּר, וּבֶן–יִשַׁי לֹא עָנָהוּ,</p>

<p>כִּי יָדַע כִּי כֵן וּדְבָרָיו צָדָקוּ.</p>

<p>לוּ רַבִּים בֶּהָמוֹן אוֹתָם שָׁמָעוּ</p>

<p>וּבְלִבָּם לָעַד מִי יִתֵּן יֻחָקּוּ:
<br><br />
&quot;כִּי יִתְרוֹן לָאִכָּר עֶבֶד שָׂדֵהוּ</p>

<p>מִנְּסִיכֵי אָדָם מֵעֲשִׁירֵי הַקָּרֶת,</p>

<p>כִּי יִתְרוֹן לִמְעוֹנוֹ מַעֲשֵׂה יָדֵהוּ</p>

<p>מִבֵּית חֹסֶן רָב מִבִּנְיַן תִּפְאָרֶת&quot;.
<br><br />
וּשְׁנֵימוֹ עוֹד נִצְּבוּ בִּדְמִי הַלָּיִל</p>

<p>כִּנְצִיבֵי שַׁיִשׁ יַד אֳמָן הֶעֱמִידָה,</p>

<p>וַיָּפָג לֵב דָּוִד, לֹא עָצַר חַיִל,</p>

<p>וּדְמָעוֹת כַּנַּחַל עֵינוֹ הוֹרִידָה.
<br><br />
וּבֵין כֹּה וָכֹה הַדְּמָמָה הִפְרִיעוּ</p>

<p>תּוֹפְשֵׂי הַמָּשׁוֹט בַּמַּיִם יַחְתּוֹרוּ:</p>

<p>גַּם קוֹל עַל הַמַּיִם עַם רָב הִשְׁמִיעוּ,</p>

<p>גַּם דָּוִד גַּם רֵעוֹ מִשְּׁנָת נֵעוֹרוּ.
<br><br />
הָעֲבָרָה נִגָּשָׁה אֶל זֶה הָעֵבֶר</p>

<p>וּמְלֵאֲתִי רֹב אָדָם וּכְלִילַת הֶדֶר –</p>

<p>וַיֵּלֶךְ דָּוִד לִמְלוֹךְ עַל עַם עֵבֶר,</p>

<p>וַיֵּלֶךְ בַּרְזִלַּי לִרְעוֹת הָעֵדֶר.</p>
</blockquote>

<br>  

<p>תרי&#8220;א–תרט&#8221;ו.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/622">https://benyehuda.org/read/622</a></div></body></html>