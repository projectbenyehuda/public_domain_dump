<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>סוֹד הָעִבּוּר</title>
	<meta name="author" content="יהודה ליב גורדון"/>
</head>
<body>

<p>שיחה בין <strong>וַיְזָתָא</strong> בנו של המן ובין <strong>חַרְבוֹנָה</strong> זכור לטוב</p>

<p>ויזתא:</p>

<blockquote>
<p>הַגִּידָה נָא לִי, אֶשְׁאָלְךָ, חַרְבוֹנָה,</p>

<p>– אִם כִּי מִתְיַהֵד אַתָּה וְנוֹגֵעַ בַּדָּבָר,</p>

<p>אָכֵן יְדַעְתִּיךָ לְאִישׁ תָּמִים וְנָבָר</p>

<p>וַאֲקַוֶּה כִי תְדַבֵּר אֵלַי נְכוֹנָה –</p>

<p>גָּלוּי וְיָדוּעַ הוּא לְכָל בָּאֵי עוֹלָם</p>

<p>כִּי הַיְּהוּדִים כֻּלָּם, מִקְטַנָּם עַד גְּדוֹלָם,</p>

<p>עֲשִׁירִים הֵם, אֵין קֵצֶה לְאוֹצְרוֹתָם;</p>

<p>הַגֵּד-לִי אֵפוֹא מֵאַיִן בָּא חֵילָם?</p>

<p>הֲכִי יְרוּשָׁה הוּא לָהֶם מֵאֲבוֹתָם</p>

<p>מֵרְכוּשׁ כְּדָרְלָעֹמֶר מֶלֶךְ עֵילָם,</p>

<p>מִבִּזַּת הַיָּם, מִשְּׁלַל מִצְרָיִם?</p>

<p>אֵין זֶה כִּי נֶאֶמְנוּ דִבְרֵי אַבָּא,</p>

<p>כִּי עָשְׁרָם הָרַב כִּתְהוֹם רַבָּה</p>

<p>בָּא מִגֶּזֶל רַבִּים וַחֲמַס יָדָיִם,</p>

<p>כִּי יִמְצוּ דַּם עֲנִיֵינוּ כַּמַּיִם</p>

<p>וּפֹשְׁטִים עוֹרָם מֵעַל עַצְמוֹתָם.</p>

<br />
</blockquote>

<p>חרבונה:</p>

<blockquote>
<p>יָדַעְתִּי כִּי לְצוֹרְרֵי יִשְׂרָאֵל הנֶּךָּ</p>

<p>וּתְשׁוּבָתִי מִמְּךָ רָצוֹן לֹא תָפֵק,</p>

<p>וּבְכָל זֹאת לֹא אֶמְנָעֶנָּה מִמֶּךָ;</p>

<p>דַּע לָךְ כִּי מָמוֹנָם שֶׁל הַיְּהוּדִים,</p>

<p>שֶׁבִּשְׁבִילוֹ אַתֶּם עוֹיְנִים אוֹתָם,</p>

<p>עוֹדֶנּוּ מָמוֹן הַמּוּטָל בְּסָפֵק.</p>

<p>לְדַעְתִּי רֻבָּם עֲנִיִים מְרוּדִים</p>

<p>וְהָעֲשִׁירִים שֶׁבָּהֶם בְּמִעוּטָם בְּטֵלִים.</p>

<br />
</blockquote>

<p>ויזתא:</p>

<blockquote>
<p>רֹאֶה אֲנִי הַפַּעַם בִּדְבָרֶיךָ סֶלֶף!</p>

<p>הַיְּהוּדִים כֻּלָּם עֲשִׁירִים מֻפְלָגִים</p>

<p>וּבֵיתָם כַּמְּצוּלָה הַמְּלֵאָה דָּגִים,</p>

<p>אֶפֶס כִּי נֶחְבָּאִים הֵם אֶל הַכֵּלִים.</p>

<p>וּלְמוֹפֵת אָבִיא לָךְ אֶחָד מֵאֶלֶף,</p>

<p>אֶת יִשְׂרָאֵל הָרוֹכֵל הַמְחַזֵּר בָּעֲיָרוֹת.</p>

<p>הוֹלֵךְ הוּא כְּפוּף קוֹמָה וּבִגְדּוֹ קָרוּעַ</p>

<p>וּבְקַב חֲרוּבִין מִסְתַּפֵּק כָּל הַשָּׁבוּעַ –</p>

<p>עַיִן רָאַתְהוּ וַתְּעִידֵהוּ</p>

<p>כִּי עָנִי מְדֻכָּא הִנֵּהוּ,</p>

<p>וְגַם הוּא עָשִׁיר וּבַעַל אוֹצָרוֹת.</p>

<p>אֶמֶשׁ בְּצֵאתִי מִבֵּית הַמַּרְזֵחַ</p>

<p>עָבַרְתִּי עַל בֵּיתוֹ תַּחַת הָאַלּוֹן</p>

<p>וָאֶרְאֵהוּ מִבְּעַד לִפְקַק הַחַלּוֹן</p>

<p>יוֹשֵׁב וּמוֹנֶה כַּסְפּוֹ אֶל אוֹר הַיָּרֵחַ</p>

<p>וּלְפָנָיו עַל הַשֻּׁלְחָן אֲדַרְכְּמוֹנִים,</p>

<p>טוּרִים טוּרִים, הֲמֹנִים הֲמֹנִים&#8230;</p>

<br />
</blockquote>

<p>חרבונה:</p>

<blockquote>
<p>אוּלַי שִׁכּוֹר הָיִיתָ, בִּמְחִילָה!</p>

<p>וְהַזָּהָב אֲשֶׁר רָאִיתָ הָיָה נְחשֶׁת?</p>

<br />
</blockquote>

<p>ויזתא:</p>

<blockquote>
<p>אָנֹכִי – אֶמֶשׁ – שִׁכּוֹר? חָלִילָה!</p>

<p>זֶה כְּיוֹם תָּמִים אֲנִי נָזִיר מִן הַיַּיִן,</p>

<p>יַעַן כִּיסִי רֵק וּפְרוּטָה בּוֹ אַיִן,</p>

<p><strong>וּצְבִי</strong> הַמּוֹזֵג זֵד לֹא יֵדַע בֹּשֶׁת</p>

<p>לֹא יִמְזֹג בִּלְתִּי אִם שִׁלְּמוּ לוֹ תְּחִלָּה.</p>

<br />
</blockquote>

<p>חרבונה:</p>

<blockquote>
<p>אִם אֶמֶשׁ בֶּאֱמֶת פִּקֵּחַ הָיִיתָ,</p>

<p>כִּי אָז הָאֲדַרְכְּמוֹנִים אֲשֶׁר חָזִיתָ</p>

<p>אֵינָם זְהַב-שְׁבָא, זְהַב פַּרְוָיִם,</p>

<p>כִּי אִם זְהַב-שָׁוְא, זְהַב אֹהֲבֵי הָעֵינָיִם,</p>

<p>וְיִשְׂרָאֵל הִתְעַשֵּׁר לֹא מִגֵּזֶל הַצִּבּוּר</p>

<p>כִּי אִם מִפְּסֹלֶת הַלּוּחוֹת וְסוֹד הָעִבּוּר.</p>

<br />
</blockquote>

<p>ויזתא:</p>

<blockquote>
<p>פִּתְרוֹנְךָ חִידָה לִי, חַרְבוֹנָה!</p>

<br />
</blockquote>

<p>חרבונה:</p>

<blockquote>
<p>הֵא לָךְ פִּתְרוֹנָהּ:</p>

<p>כָּל חָדְשֵׁי הַשָּׁנָה</p>

<p>יִשְׂרָאֵל <strong>מוֹנֶה</strong> לַלְּבָנָה,</p>

<p>כַּאֲשֶׁר אֶמֶשׁ רָאִיתָ בָּעֵינָיִם,</p>

<p>וּבְשָׁנָה זֹאת מָנָה חָדְשֵׁי אֲדָר שְׁנָיִם –</p>

<p>וּשְׁנֵי אֲדָר כְּמוֹנִים</p>

<p>מְבִיאִים אֲדַרְכְּמוֹנִים.</p>

<p>אדר&#8220;ש תרנ&#8221;א, ספ&quot;ב.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/11841">https://benyehuda.org/read/11841</a></div></body></html>