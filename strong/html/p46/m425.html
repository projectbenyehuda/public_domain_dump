<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רְפוּאָה בְדוּקָה</title>
	<meta name="author" content="יהודה ליב גורדון"/>
</head>
<body>

<blockquote>
<p>תַּחַת יַד זִכְרוֹנוֹתַי עֵת כִּי הִתְיַפַּחְתִּי</p>

<p>אֶל פּוּרָה שַׂר-שֶׁל-שִׁכְחָה אֶת כַּפַּי שִׁטַּחְתִּי</p>

<p>וָאֶתְחַנַּן אֵלָיו לֵאמֹר: חֹלֶה הִנֵּנִי,</p>

<p>זִכְרוֹנִי הִכְרִיעָנִי, אָנָּא הַחֲלִימֵנִי;</p>

<p>הֵן זֵכֶר כָּל צָרָה כָּל תּוֹכֵחָה וּנְאָצָה</p>

<p><strong>אַתָּה מֹחֶה וּמְסָעֵף, פֻּארָה</strong>, בַּמַּעֲרָצָה!
<br><br />
וּפוּרָה אֵל טוֹב רַב-עֵצָה וּגְדָל-עֲלִילָה</p>

<p>לֹא אָטַם אָזְנוֹ, לֹא שָׂךְ לוֹ מֵעֲבֹר תְּפִלָּה;</p>

<p>בְּחִכּוֹ כַּיַּיִן הַטּוֹב אֶת נַפְשִׁי חִיָּה</p>

<p>וַיַּעֲנֵנִי מִמְכוֹן שִׁבְתּוֹ מֵאֶרֶץ נְשִׁיָּה:</p>

<p>&quot;מֻכֵּה הַזִּכָּרוֹן, נִכְמְרוּ רַחֲמַי אֵלֶיךָ!</p>

<p>הִנְנִי בָּא בָא וּמִמַּחֲלָתְךָ אֶרְפָּאֶךָ.
<br><br />
אָכֵן לֹא בִּרְפֻאוֹת-הָאֱלִיל אֲשֶׁר נָקַבְתָּ,</p>

<p>אִם אָמְנָם מִמַּעְיָן קָדוֹשׁ אֶתְהֶן שָׁאַבְתָּ;</p>

<p>הַתַּחְבֻּלוֹת הָהֵן הָבֶל וָרִיק הִנָּמוֹ</p>

<p>לָאִישׁ מֵאַחֶיךָ אֲשֶׁר לֹא יַאֲמִין בָּמוֹ;</p>

<p>וּלְרָפְאֶךָ בַּכְּתָב שֶׁעַל גַּבֵּי הַקָּבֶר</p>

<p>עוֹד לֹא בָא יוֹמְךָ, עוֹד לֹא בָשַׁל הַשָּׁבֶר.
<br><br />
רִפְאוּת אַחֶרֶת טוֹבָה אִתִּי לָךְ הֵבֵאתִי;</p>

<p>אֲנִי עֲשִׂיתִיהָ וּבִשְׁמָהּ גַּם נִקְרֵאתִי:</p>

<p>פּוּרָה דָּרַכְתִּי לְבַדִּי – מַשְׁקֶה עֹשֵׂה-פֶלֶא,</p>

<p>יָפֶה הוּא לַשִּׁכְחָה מִכָּל תַּחְבֻּלוֹת אֵלֶּה;</p>

<p><strong>בֹּא נָא אֶל הַיֶּקֶב לַחֲשֹף חֲמִשִּׁים פּוּרָה</strong></p>

<p><strong>וְרָוַח לָךְ וְרָפָא לָךְ. – אֲנִי רוֹפְאֵֶךָ פּוּרָה</strong>!&quot;
<br><br />
אוֹדְךָ כִי עֲנִיתָנִי וּתְרוּפָה לִי הִבְטַחְתָּ!</p>

<p>רַק אַחַת, שַׂר-שֶׁל-שִׁכְחָה, אַחַת רַק שָׁכַחְתָּ –</p>

<p><strong>שָׁכַחְתָּ כִּי עִבְרִי</strong> אָנִי, נֶפֶשׁ לֹא מְטֻמָּאָה,</p>

<p>כָּל מִשְׁרַת עֲנָבִים מֵעוֹדִי אֶל פִּי לֹא בָאָה;</p>

<p>טוֹבָה עֲצָתְךָ לַחוֹלִים מִבְּנֵי הַנֵּכָר,</p>

<p>וַאֲנִי הָעִבְרִי לֹא אֶשְׁתֶּה יַיִן וָשֵׁכָר.
<br><br />
<strong>לֹא תוּכַל, אֵפוֹא, פּוּרָה</strong>, לִגְהוֹת מֶנּוּ פָּרֶץ!</p>

<p>אֵל זָר אַתָּה, אֱלֹהֵי נֵכַר הָאָרֶץ;</p>

<p>גַּם לֹא אֵל זָר אַתָּה כִּכְמוֹשׁ אוֹ כַּבָּעַל,</p>

<p><strong>נַעַר אַתָּה פֻּרָה</strong> – הַנַּעַר לִירֻבַּעַל!</p>

<p>יַעֲבְדוּךָ כָּל הָעַמִּים מִכּוּשׁ עַד הֹדּוּ –</p>

<p>הַיְּהוּדִים הָאֲמֵלָלִים אֹתְךָ לֹא יַעֲבֹדוּ.
<br><br />
<strong>אֲהָהּ, עִבְרִי</strong> אָנֹכִי – נָזִיר מִנִּי רָחֶם,</p>

<p>יַיִן לֹא יִשְׁכַּח רִישִׁי, בַּשְּׁתי לֹא אֶנָּחֶם;</p>

<p><strong>וַאֲהָהּ מַשְׂכִּיל</strong> אָנִי, טָעַמְתִּי מִפְּרִי-כָחַשׁ,</p>

<p>בַּסְּגֻלּוֹת לֹא אַאֲמִין, לֹא קֶסֶם בִּי, לֹא נָחַשׁ;</p>

<p><strong>אוֹי אוֹי לִי מַשְׂכִּיל עִבְרִי</strong>, אֵין מָזוֹר אֶל שִׁבְרִי,</p>

<p>רָפֹא לֹא אֵרָפֵא עַד בֹּאִי אֱלֵי קִבְרִי.</p>
</blockquote>

<br>  

<p>כ&#8220;ה סיון תרמ&#8221;ה, כפר-המלך.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/425">https://benyehuda.org/read/425</a></div></body></html>