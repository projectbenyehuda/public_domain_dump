<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נרות הזרים בורמס (היקב תרנו)</title>
	<meta name="author" content="מנחם מבש&quot;ן"/>
</head>
<body>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<blockquote>
<p>בְּבֵית הַכְּנֶסֶת, אֲשֶׁר בְּוָרֶמְס הָעִיר,</p>

<p>אֵצֶל אֲרוֹן הַקֹּדֶשׁ אֶל מוּל הַפָּנִים</p>

<p>אוֹר שְׁנֵי נֵרוֹת שָׁמָּה יָאִיר</p>

<p>זֶה יָמִים רַבִּים וְשָׁנִים.</p>

<p>&#8220;נֵרוֹת הַזָּרִים&#8221; לָהֶם יִקְרָאוּ;</p>

<p>וְאַנְשֵׁי תָמִיד אִישׁ מִמְקוֹמוֹ</p>

<p>יֵיטִיבוּ אֹתָם דְּבַר יוֹם בְּיוֹמוֹ,</p>

<p>לְמַעַן יִתְּנוּ אוֹרָם וְלֹא יִכְלָאוּ.</p>

<p>זִכָּרוֹן הֵמָּה הַנֵּרוֹת הָאֵלֶּה</p>

<p>לִדְבַר גְּבוּרוֹת אוֹת וָפֶלֶא,</p>

<p>אֲשֶׁר קָרָה זֶה רַבּוֹת בַּשָּׁנִים;</p>

<p>וְכֹה יְסֻפַּר מֵאָבוֹת לַבָּנִים:</p>

<p>מִיָּמִים קַדְמוֹנִים</p>

<p>יָשְׁבוּ בְנֵי יִשְׂרָאֵל</p>

<p>הֲמוֹנִים הֲמוֹנִים</p>

<p>עַל גְּדוֹת הָרַיִן,</p>

<p>מְקוֹם נֶחְמָד לְעַיִן</p>

<p>וְאוֹר צַח שָׁם יָהֵל,</p>

<p>בִּמְקוֹם הָעִיר וָרֶמְס הַנֶּהֱדָרָה</p>

<p>תִּתְנוֹסֵס בְּיָפְיָהּ כַּעֲטָרָה;</p>

<p>וַיַּעֲשׂוּ לָהֶם סֻכּוֹת וְאֹהָלִים</p>

<p>וַיִּבְנוּ טִירוֹת וּמִגְדָּלִים</p>

<p>בֵּין גַּפְנֵי אַדֶּרֶת,</p>

<p>וַיְכוֹנְנוּ בֵּית תְּפִלָּה,</p>

<p>רָם וְנִשָׂא וּכְלִיל תִּפְאֶרֶת,</p>

<p>לִהְיוֹת לְשֵׁם וְלִתְהִלָּה.</p>

<p>וַיֵּשְׁבוּ שֶׁבֶת אַחִים יַחַד</p>

<p>שְׁקֵטִים וְשַׁאֲנַנִּים מִפַּחַד,</p>

<p>וַיִּשְׁמְרוּ אֶת־הַחֻקִּים וְאֶת הַתּוֹרֹת,</p>

<p>אֲשֶׁר נַָתַן לָהֶם יְיָ לִהְיוֹת לִמְאוֹרוֹת,</p>

<p>בְּיַד מֹשֶׁה נְבִיאוֹ מִן הַשָּׁמַיִם,</p>

<p>בְּהוֹצִיאוֹ אֹתָם מֵאֶרֶץ מִצְרָיִם.</p>

<br />
</blockquote>

<blockquote>
<p>וַיְהִי הַיּוֹם וְגַם עַמִּים שׁוֹנִים,</p>

<p>אֲשֶׁר לֹא מִבְּנֵי יִשְׂרָאֵל,</p>

<p>יָשְׁבוּ הֲמוֹנִים הֲמוֹנִים</p>

<p>עַל גְּדוֹת הָרַיִן,</p>

<p>מְקוֹם נֶחְמָד לְעַיִן</p>

<p>וְאוֹר יְקָרוֹת שָׁם יָהֵל,</p>

<p>בִּמְקוֹם הָעִיר וָרֶמְס הַנֶּהֱדָרָה</p>

<p>תִּתְנוֹסֵס עַתָּה בְּיָפְיָה כַּעֲטָרָה.</p>

<p>וַיַּעֲשׂוּ לָהֶם סֻכּוֹת וְאֹהָלִים,</p>

<p>וַיִּבְנוּ טִירוֹת וּמִגְדָּלִים,</p>

<p>בֵּין גַּפְנֵי אַדֶּרֶת,</p>

<p>וַיְכוֹנְנְו בֵּית־תְּפִלָּה,</p>

<p>רָם וְנִשָּׂא וּכְלִיל תִּפְאֶרֶת,</p>

<p>לִהְיוֹת לְשֵׁם וְלִתְהִלָּה.</p>

<p>וַיֵּשְׁבוּ שָׁם גַּם הֵמָּה,</p>

<p>וַיִּרְאוּ מְנוּחָה כִּי נָעֵמָה,</p>

<p>וַיַּעַבְדוּ גַם אֶת אֱלֹהֵיהֶם,</p>

<p>כַּאֲשֶׁר הוֹרוּ אֹתָם אֲבוֹתֵיהֶם.</p>

<br />
</blockquote>

<blockquote>
<p>וַיְהִי הַיּוֹם וַיֵּצְאוּ הַנֹּצְרִים בְּיוֹם חֲגֵּיהֶם,</p>

<p>וַיַּעַבְרוּ בִּרְחוֹב הַיְהוּדִים בְּמוֹשְׁבוֹתֵיהֶם</p>

<p>בְּהָמוֹן חֹגֵג וְקוֹל רִנָּה,</p>

<p>וְכֹהֲנֵיהֶם עֹבְרִים בְּרֹאשָׁם,</p>

<p>נֹשְׂאִים סֵמֶל קְדוֹשָׁם,</p>

<p>וּכְלֵי הַזָּהָב בַּשֶׁמֶשׁ נֹצְצִים,</p>

<p>וַהֲמוֹן עָם מִתְרוֹצְצִים</p>

<p>מִכָּל־עֵבֶר וּפִנָּה. –</p>

<p>וְקוֹל הֲמוּלָה כְּקוֹל רַעַם,</p>

<p>קוֹל צְעָקָה עֶבְרָה וְזַּעַם,</p>

<p>נִשְׁמַע פִּתְאֹם מֵאַלְפֵי פִיּוֹת,</p>

<p>וַחֲרָבוֹת שְׁלֻפוֹת, חֲרָבוֹת פִּיפִיּוֹת,</p>

<p>נִרְאוּ בִּידֵי הָעָם הַסֹּעֵר,</p>

<p>רוּחַ אַפָּם כְּנַחַל גָּפְרִית בֹּעֵר</p>

<p>וּגְרוֹנָם פָתוּחַ כְּקֶבֶר</p>

<p>וְקוֹל נִשְׁמַע מִכָּל־עֵבֶר:</p>

<p>&quot;תִּפְשׂוּ אֶת הַמְגַדְּפִים הָאֲרוּרִים</p>

<p>בּוֹזֵי קָדָשֵׁינוּ הַיְּקָרִים!</p>

<p>הִנֵּה אֱמוּנָתֵנוּ הָיְתָה לְשִׁמְצָה</p>

<p>בִּידֵי מְחָרְפֵי אֱלֹהֵינוּ:</p>

<p>הִנֵּה מִזֶּה וּמִזֶּה נִמְצָא</p>

<p>רֹק עַל סֵמֶל קָדְשֵׁנוּ!&quot; –</p>

<p>וְהִנֵּה קַל מְהֵרָה</p>

<p>קוֹל שָׁאוֹן נוֹרָא</p>

<p>וְגָפְרִית וְזֶפֶת בֹּעֵרָה</p>

<p>עַל־כָּל־נָוֶה מְזֹרָה;</p>

<p>כָּל־הַקְּשָׁתוֹת דְּרֻכוֹת,</p>

<p>כָּל־הַחֲרָבוֹת שְׁלֻפוֹת,</p>

<p>וְהַמַּחֲנוֹת לַמִּלְחָמָה עֲרֻכוֹת,</p>

<p>וּנְאוֹת הַיְהוּדִים שְׂרֻפוֹת</p>

<p>בִּידֵי פִרְאֵי אָדָם</p>

<p>שֹׁאֲפֵי רֶצַח וָדָם.</p>

<br />
</blockquote>

<blockquote>
<p>וְאִישׁ אֶחָד, מַרְאֵה כֹהֵן מַרְאֵהוּ,</p>

<p>וְתֹם וְישֶׁר עַל פָּנֵיהוּ,</p>

<p>מִתּוֹךְ הֶהָמוֹן יָצָא</p>

<p>וַיָּקֶם סְעָרָה לִדְמָמָה</p>

<p>וּבִדְבָרִים נִמְרָצִים מָצָא</p>

<p>תַּחְבֻּלָּה לְהַשְׁקִיט הַמְהוּמָה.</p>

<p>וַיִּשְׁקֹט הַסַּעַר וְהַהֲמוּלָה שָׁכָכָה,</p>

<p>וְהֶהָמוֹן הַשֹּׁאֵף רֶצַח וָדָם</p>

<p>נָמֹג וַיֵּלֶךְ מִן הַמַּעֲרָכָה.</p>

<p>וּבְטֶרֶם יֵלְכוּ הֵנִיפוּ יָדָם</p>

<p>וַיּאמְרוּ לָשׁוּב כִּמְלֹאת הַחֹדֶשׁ</p>

<p>לְבַקֵּשׁ אֶת מְחַלְלֵי הַקֹּדֶשׁ,</p>

<p>לִפְקֹד עֲלֵיהֶם עֲוֹנָם;</p>

<p>וְאִם אַיִן – לַהֲפֹךְ בַּחֲרוֹנָם</p>

<p>אֶת־כָּל־מוֹשַׁב הַיְהוּדִים</p>

<p>לְתֵל שְׁמָמָה לְעֵמֶק פְּגָרִים,</p>

<p>לִשְׁפֹּךְ דָּמִים כְּמַיִם נִגָּרִים,</p>

<p>לְבִלְתִּי הַשְׁאִיר רַק חֳרָבוֹת וְאוּדִים&#8230;</p>

<p>וַיִּשָּׁבְעוּ שְׁבוּעַָה נִמְרָצָה</p>

<p>לַעֲשׂוֹת כָּלָה וְנֶחֱרָצָה,</p>

<p>לְהַכְרִית אֶת הַכֹּל בְּיוֹם עֲבָרוֹת,</p>

<p>לַהֲפֹךְ רְחוֹב הַיְהוּדִים לִשְׂדֵה קְבָרוֹת,</p>

<p>וּלְבִלְתִּי תֵּת חֲנִינָה</p>

<p>לִילָדִים אֵין בִּינָה,</p>

<p>לְעוֹלָלִים יוֹנְקי שָׁדַיִם,</p>

<p>לַעֲלָמוֹת יְפוֹת עֵינַיִם,</p>

<p>לִזְקֵנִים וּלְנָשִׁים הָרוֹת. –</p>

<p>וּבְהִשָּׁבְעָם אֶת הַשְּׁבוּעָה וְהָאָלָה</p>

<p>וַיָּעִידוּ בָם אֲבַדּוֹן וּשְׁאוֹל</p>

<p>אֶת הַקֹּדֶשׁ וְאֶת הַחֹל,</p>

<p>וַיַּעַזְבוּ מְלֵאֵי חֵמָה</p>

<p>שֹׁאֲפֵי רֶצַח וּנְקָמָה</p>

<p>אֶת עֲדַת הַיְּהוּדִים הַנִּבְהָלָה. –</p>

<p>וְהַיְהוּדִים קָרְאוּ אֶל אֵבֶל</p>

<p>וְשַׂקִּים עָשׂוּ לָהֶם חֲגֹרוֹת,</p>

<p>וַיֵּהָפֵךְ לְקִינָה כִּנּוֹר וְנֵבֶל</p>

<p>וַיֶּחְשְׁכוּ לָהֶם הַמְּאוֹרוֹת.</p>

<p>וַיַּפְקִידוּ רוּחָם וְנִשְׁמָתָם</p>

<p>בִּידֵי אֱלוֹהַּ עוֹשָׂם,</p>

<p>וַיְחַכּוּ לְיוֹם פְּקוּדָתָם,</p>

<p>וַיִּכּוֹנוּ בְּנֶפֶשׁ נוֹאָשָׁה לְמוֹתָם.</p>

<br />
</blockquote>

<blockquote>
<p>וְלִפְנֵי יוֹם הָרָעָה,</p>

<p>כִּנְטוֹת הַצְּלָלִים וְהַשֶּׁמֶשׁ בָּאָה,</p>

<p>וּפָנֶיהָ זֹעֲפִים, מְאָדָמִים,</p>

<p>לְאוֹת רֶצַח, הֶרֶג וְדָמִים</p>

<p>לְיוֹם הָאָיוֹם וְהַנּוֹרָא –</p>

<p>וְהִנֵּה אֲנָשִׁים שְׁנַיִם,</p>

<p>לֹא נִרְאוּ בָּעִיר מֵעוֹדָם</p>

<p>וְלֹא בָא אִישׁ בְּסוֹדָם,</p>

<p>נִגְלוּ עַל הַדֶּרֶךְ בָּעֵינָיִם.</p>

<p>וַיָּבֹאוּ אֶל הָרַב לִמְעוֹנוֹ</p>

<p>וַיַּבְטִיחוּ אֹתוֹ לְתִמְהוֹנוֹ</p>

<p>לָגֹל חשֶׁךְ מִפְּנֵי אוֹרָה,</p>

<p>לְהָבִיא רֶוַח וְהַצָּלָה</p>

<p>לְכָל הָעֵדָה הָאֻמְלָלָה.</p>

<br />
</blockquote>

<blockquote>
<p>הַבֹּקֶר אוֹר וְשֹׁאֲפֵי נְקָמָה</p>

<p>בָּאוּ עֲרוּכֵי מִלְחָמָה,</p>

<p>וּבְיָדָם מַפֵּץ וְחֶרֶב וְזֶפֶת בֹּעֵרָה,</p>

<p>וַיָּכִינוּ כְּלֵי מָוֶת וַיַּעַרְכוּ הַמַּעֲרָכָה –</p>

<p>וַיִּגְשׁוּ שְׁנֵי הָאֲנָשִׁים מְהֵרָה</p>

<p>אֶל הָרַב, וַיִּקְחוּ מֵאִתּוֹ בְּרָכָה;</p>

<p>וַיִּפְרְשׂו כַפֵּיהֶם לְאֵל מִמַּעַל,</p>

<p>וַיֵּלְכוּ וַיֹּאמְרוּ: &#8220;יָדֵינוּ בַּמַּעַל&#8221;.</p>

<br />
</blockquote>

<blockquote>
<p>וְהַנֹּצְרִים רָאוּ בַּחֲרוֹת אַפָּם,</p>

<p>כִּי בוֹשׁוּ מִתַּאֲוָתָם,</p>

<p>וְכִי לֹא יָבֹא עוֹד בְּכַפָּם</p>

<p>רְכוּשׁ הַיְּהוּדִים עַם עֶבְרָתָם,</p>

<p>כִּי לֹא אִנָּה הָאֱלֹהִים לְיָדָם</p>

<p>לִנְתֹשׁ וְלַהֲרֹס וְלִטְבֹּחַ כַּצֹּאן אָדָם, –</p>

<p>וַיַּעַרְכוּ בִרְחוֹב הַיְהוּדִים</p>

<p>שְׁתֵּי מַעֲרָכוֹת גְּדוֹלוֹת,</p>

<p>וַיַּאַסְרוּ אֶל אַחַד הָעַמּוּדִים</p>

<p>אֶת שְׁתֵּי הַשֵּׂיוֹת לְעֹלוֹת,</p>

<p>וַיַּרְבּוּ הַשַּׁלְהֶבֶת וַיַּגְדִּילוּ הַמְּדוּרָה</p>

<p>לִשְׂרֹף אֹתָם בְּגוֹ אַתּוּן נוֹרָא&#8230;</p>

<p>וּמִבֵּין תִּמְרוֹת הֶעָשָׁן מִתּוֹך הַשְֹּרֵפָה</p>

<p>עָלוּ מַעְלָה מַעְלָה</p>

<p>שְׁתֵּי לְשֹׁנוֹת אֵשׁ צְרוּפָה</p>

<p>כְּמַרְאֵה זֹהַר כְּעֵין הַחַשְׁמַלָּה,</p>

<p>כִּשְׁנֵי מוֹרֵי דֶּרֶךְ לַנְּפָשׁוֹת הַטְּהוֹרוֹת,</p>

<p>אֲשֶׁר יָצְאוּ מִן גֵּו וְתִּהְיֶינָה לִמְאוֹרוֹת,</p>

<p>וַתַּעֲלֶינָה אֶל שַׁעַר הַשָּׁמַיִם</p>

<p>לְהִתְלוֹנֵן בְּצֵל אֱלֹהִים חַיִים.</p>

<br />
</blockquote>

<blockquote>
<p>וְהַיְהוּדִים מַכִּירֵי טוֹבָה</p>

<p>קִבְּלוּ עֲלֵיהֶם חוֹבָה</p>

<p>לַעֲשׂוֹת זֵכֶר לַנְּפָשׁוֹת הַטְּהוֹרוֹת;</p>

<p>וַיּעֲלוּ שְׁנֵי מְאוֹרוֹת</p>

<p>בְּבֵית הַכְּנֶסֶת אֲשֶׁר בְּוָרֶמְס הָעִיר</p>

<p>אֶל מוּל אֲרוֹן הַקֹּדֶשׁ אֵצֶל הַקִּיר.</p>

<p>&#8220;נֵרוֹת הַזָּרִים&#8221; לָהֶם יִקְרָאוּ;</p>

<p>וְאַנְשֵׁי תָמִיד אִישׁ מִמְקוֹמוֹ</p>

<p>יֵיטִיבוּ אֹתָם דְּבַר יוֹם בְּיוֹמוֹ</p>

<p>לְמַעַן יִתְּנוּ אוֹרָם וְלֹא יִכְלָאוּ. –</p>

<p>זִכָּרוֹן הֵמָּה הַנֵּרוֹת הָאֵלֶּה</p>

<p>לִדְבַר גְּבוּרוֹת אוֹת וָפֶלֶא,</p>

<p>אֲשֶׁר קָרָה זֶה רַבּוֹת בַּשָּׁנִים</p>

<p>וִיסֻפַּר לַדּוֹר מֵאָבוֹת לַבָּנִים.</p>
</blockquote>

<p><strong>(היקב תרנו)</strong></p>

<div class="footnotes">
<hr />
<ol>

<li id="fn:1">
<p>L. A. Frankel, &#8220;Die Fremdenkerzen zu
Worms&#8221;. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30893">https://benyehuda.org/read/30893</a></div></body></html>