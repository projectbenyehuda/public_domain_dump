<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בָּרְכִי אֱמוּנָה בְּיַד</title>
	<meta name="author" content="שלום שבזי"/>
</head>
<body>

<p><strong>ד. ראש חודש</strong></p>

<p>חתימה: א״ב, שלם אלשבזי משתא</p>

<blockquote>
<br />
</blockquote>

<blockquote>
<p>בָּרְכִי אֱמוּנָה בְּיַד אֱלֹהַיִךְ שׁוֹמֵר אֱמוּנִים</p>

<p>אֶת שֵׁם אֵל יָחִיד וּמְיוּחָד בְּפִי עַם קוֹדֶשׁ הֲגוּנִים</p>

<p>אוֹהֲבִים לַהֲגוֹת בְּתוֹרָתוֹ וּלְשֻׁלְחָנוֹ זְמוּנִים</p>

<p>אַשְׁרִי אִישׁ יָרֵא אֶת יְוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

<blockquote>
<p>בָּרְכִי בַּעֲלַת חֲמִשָּׁה שֵׁמוֹת קְבוּעִים</p>

<p>אֶת שֵׁם בּוֹרֵא מְצִיאוּת הַנִּסְתָּרִים וְהַיְּדוּעִים</p>

<p>בָּחַר בְּזֶרַע יַעֲקֹב גִּנַּת כֶּרֶם נְטוּעִים</p>

<p>בּוֹ בָּחַר יְוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

<blockquote>
<p>בָּרְכִי גְּבֶרֶת הַמִּתְקַשֶּׁרֶת בְּאַרְבַּע יְסוֹדוֹת</p>

<p>אֶת שֵׁם גּוֹזֵר וּמְצַוֶּה בְּחֻקִּים וְעֵדוֹת</p>

<p>גְּדוֹל הָעֵצָה וְלִשְׁמוֹ טוֹב לְהוֹדוֹת</p>

<p>גָּדוֹל וְקָדוֹשׁ יְוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

<blockquote>
<p>בָּרְכִי דּוֹבֶרֶת צֶדֶק לַעֲשׂוֹת מֵישָׁרִים</p>

<p>אֶת שֵׁם דַּיַּן אַלְמָנוֹת עֶלְיוֹן עַל גַּלְגַּלִּים וְשָׂרִים</p>

<p>דִּבַּר לְמֹשֶׁה לְצַוּוֹתֵנוּ בְּחֻקִּים יְשָׁרִים</p>

<p>דָּבָר שָׁלַח יְוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

<blockquote>
<p>בָּרְכִי הֲדוּרַת קוֹמָה בַּת מֶלֶךְ חֲשׁוּקָה</p>

<p>אֶת שֵׁם הַמּוֹשִׁיעֵךְ מֵהַבְלֵי זְמָן וּמְצוּקָה</p>

<p>הָעִירִי שֵׂכֶל אֱנוֹשׁ מִשּׁוּחָה עֲמוּקָה</p>

<p>הַלְלוּ אֶת שֵׁם יְוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

<blockquote>
<p>בָּרְכִי וְעוּדָה לַעֲרוֹךְ מַעֲשַׂיִךְ יוֹם דִּין וְחֶשְׁבּוֹן</p>

<p>אֶת שֵׁם וַתִּיק דַּיָּן עַל כָּל יְצוּרָיו וְרִבּוֹן</p>

<p>וְאִם תְּעוֹרְרִי יֵצֶר טוֹב וְתִתְּנִי עֵרָבוֹן</p>

<p>וְהִקְרַבְתֶּם אִשֶּׁה לַיוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

<blockquote>
<p>בָּרְכִי זְבוּדָה בְּזֶבֶד טוֹב מִיְּקָר עֶלְיוֹן</p>

<p>אֶת שֵׁם זוֹכֵר הַבְּרִית לְעַם עָנִי וְאֶבְיוֹן</p>

<p>זַכִּי פְּעֻלּוֹת הַגּוּף וְשֵׂכֶל הָרַעְיוֹן</p>

<p>זִכָּרוֹן לִפְנֵי יְוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

<blockquote>
<p>בָּרְכִי חֲכָמָה הַמְסַכֶּכֶת עַל בִּנְיַן הַגּוּף</p>

<p>אֶת שֵׁם חַי הָעוֹלָמִים מַמְצִיא בְּלִי שִׁתּוּף</p>

<p>חוֹקֵר כְּלָיוֹת וָלֵב וְסוֹד מַאֲמָרוֹ צָרוּף</p>

<p>חוֹנֶה מַלְאַךְ יְוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

<blockquote>
<p>בָּרְכִי טוֹבַת מַעֲשֶׂה הַמַּחְזֶקֶת בַּמִּצְווֹת</p>

<p>אֶת שֵׁם טְהוֹר עֵינַיִם וְדֶרֶךְ רְשָׁעִים יְעַוֵּת</p>

<p>טוּבוֹ וְחַסְדּוֹ לְעוֹלְמֵי עַד וּבְרִיּוֹתָיו לְטוּבוֹ מְקַוּוֹת</p>

<p>טוֹב לְקוֹיָיו יְוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

<blockquote>
<p>בָּרְכִי יְקָרָה מִטִּנּוּפֵי גּוּף וְרוֹב הֲבָלָיו</p>

<p>אֶת שֵׁם יוֹצֵר הַכֹּל וְנוֹתֵן לְאִישׁ כְּמַעֲלָלָיו</p>

<p>יוֹדְעִים סוֹד וּמִשְׂרָה וְחוֹכִים וְנוֹהֲרִים אֵלָיו</p>

<p>יִשְׂרָאֵל בְּטַח בַּיוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

<blockquote>
<p>בָּרְכִי כְּמוּסָה בִּיסוֹד צַדִּיק שְׁמוּרָה</p>

<p>אֶת שֵׁם כַּבִּיר כּוֹחַ הַקּוֹשֵׁר גּוֹלֶם וְצוּרָה</p>

<p>כִּתְבִי עַל לוּחַ לִבֵּךְ תּוֹרַת אֱלֹהַיִךְ תְּשׁוּרָה</p>

<p>כִּי יָשָׁר דַּעַת יְוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

<blockquote>
<p>בָּרְכִי לוֹבֶשֶׁת הוֹד שָׁפוּעַ מֵהַר הַכַּרְמֶל</p>

<p>אֶת שֵׁם לוֹקְחֵךְ עֶלְיוֹן מִגַּלְגַּלִּים וְחַשְׁמַל</p>

<p>לִקְרַאת אֱלֹהַיִךְ תָּשׁוּבִי וְחַסְדּוֹ אֵלַיִךְ יִגְמַל</p>

<p>לִרְאוֹת בְּטוּב יְוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

<blockquote>
<p>בָּרְכִי מְשׁוּכָה בְּחוּט שֶׁלְּחֶסֶד קְשׁוּרָה</p>

<p>אֶת שֵׁם מְחַיֵּיךְ בְּמִזְגֵּי הַגּוֹלֶם עֲצוּרָה</p>

<p>מִצְאוּ לָכֶם סוֹפֵר בִּתְשׁוּבָה גְּמוּרָה</p>

<p>מִנְחָה הִיא לַיְוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

<blockquote>
<p>בָּרְכִי נְקִיָּה לְשֻׁלְחַן אֱלֹהַיִךְ קְרוּאָה</p>

<p>אֶת שֵׁם נֶאֱמָן בִּבְרִיתוֹ וְכִסְאוֹ לְמַעְלָה נְשׂוּאָה</p>

<p>נֶעֱלָם מִכָּל עַיִן וְטוֹבָתוֹ לַכֹּל מְצוּאָה</p>

<p>נַפְשֵׁנוּ חִכְּתָה לַיוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

<blockquote>
<p>בָּרְכִי סוֹעֶדֶת הַגּוּף מִזִּיו כְּבוֹד הַשְּׁכִינָה</p>

<p>אֶת שֵׁם סוֹבֵל הָעוֹלָם כְּמוֹ הַיָּם לַסְּפִינָה</p>

<p>שְׂאִי שָׁלוֹם וּבַשְּׂרִי בַּעֲלֵי דַּעַת נְכוֹנָה</p>

<p>שִׂמְחוּ צַדִּיקִים וְגִילוּ בַּיוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

<blockquote>
<p>בָּרְכִי עוֹסֶקֶת בַּמִּצְווֹת לִשְׁמוֹר לַעֲשׂוֹת</p>

<p>אֶת שֵׁם עוֹשֶׂה רְצוֹן יְרֵאָיו וּבוֹ טוֹב לַחֲסוֹת</p>

<p>עַנְנֵי כְּבוֹדוֹ מִתְפַּרְשְׁזוֹת וּמִתְרַכְּסוֹת</p>

<p>עוֹשֵׂה כֻלָּם יְוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

<blockquote>
<p>בָּרְכִי פּוֹצַחַת שִׁיר לְהַלֵּל לְקוֹנֵךְ</p>

<p>אֶת שֵׁם פּוֹעֲלֵךְ וּמִזִּיו שְׁכִינָתוֹ מְזוֹנֵךְ</p>

<p>פַּתִּי גּוֹלֶם וְיָשׁוּב מֵחֵטְא וְאָמַרְתְּ לִלְשׁוֹנֵךְ</p>

<p>פָּצִיתִי פִּי אֶל יְוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

<blockquote>
<p>בָּרְכִי צוֹפָה נוֹעַם אֱלֹהַיִךְ לִרְאוֹת</p>

<p>אֶת שֵׁם צוּר הָעוֹלָמִים אֱלֹהֵי הַצְּבָאוֹת</p>

<p>צַפִּי לִישׁוּעָתוֹ וּקְחִי תּוֹרָתוֹ אוֹת</p>

<p>צוּרִי וְגוֹאֲלִי יְוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

<blockquote>
<p>בָּרְכִי קְרוּאָה לְהֵיכַל מֶלֶךְ פְּנִימָה</p>

<p>אֶת שֵׁם קָדוֹשׁ וּמְקֻדָּשׁ בְּשִׁיר וּבִנְעִימָה</p>

<p>קָבַע שְׁנֵי הַמְּאוֹרוֹת וְכוֹכָבִים וּכְסִיל וְכִימָה</p>

<p>קַוֹּה קִוִּיתִי יְוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

<blockquote>
<p>בָּרְכִי רְצוּיָה לַעֲשׂוֹת רְצוֹן אֱלֹהַיִךְ</p>

<p>אֶת שֵׁם רָם וְנִשָּׂא וּמַשְׁגִּיחַ עַל כָּל פָּעֳלַיִךְ</p>

<p>רַבַּת בָּנִים בַּשְּׂרִי כִּי יָחִישׁ גּוֹאֲלַיִךְ</p>

<p>רוּחַ אַפֵּנוּ מְשִׁיחַ יְוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

<blockquote>
<p>בָּרְכִי שְׁמוּרָה מִכָּל חֵטְא וְסוּרֵי הֲבָלִים</p>

<p>אֶת שֵׁם שַׁדַּי מְרוֹמָם עַל כָּל מַהֲלָלִים</p>

<p>שְׁמוֹ מְיוּחָד בְּפִי זְקֵנִים וּבַחוּרִים וְעוֹלָלִים</p>

<p>שְׁמַע יִשְׂרָאֵל יְוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

<blockquote>
<p>בָּרְכִי תְּלוּיָה בְּחוּט שֶׁלְּחֶסֶד מְשׁוּכָה</p>

<p>אֶת שֵׁם תָּמִים אֲשֶׁר אַתְּ בִּשְׁמוֹ בְרוּכָה</p>

<p>תְּנִי חֵן וְהָעִיצִי בֶּן גְּבֶרֶת בַּמְּלוּכָה</p>

<p>תָּמִים תִּהְיֶה עִם יְוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

<blockquote>
<p>שִׁוַּעְתִּי לְטוּבָךְ מַמְצִיא הַכֹּל וּמְחַיֵּם</p>

<p>אֱלֹהַי לְעַבְדְּךָ שְׁלַח בְּפִדְיוֹם</p>

<p>זְכוּת יְשָׁרִים מַפְצִיחֵי שְׁבָח תִּפְאַרְתְּךָ אָיוֹם</p>

<p>הוֹשִׁיעֵנוּ יְוֹיָ</p>

<p>בָּרְכִי נַפְשִׁי אֶת יְוֹיָ:</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/44169">https://benyehuda.org/read/44169</a></div></body></html>