<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נְעִילָה</title>
	<meta name="author" content="אלכסנדר זיסקינד רבינוביץ'"/>
</head>
<body>

<p>(הרהורי וידוי של שריה הסופר).</p>

<p>אהבתיך, אלהי, ידיד נפשי הנאמן!</p>

<p>בטרם בואי לעולם עמי היית, ובצאתי ממנו ידך תנחני.</p>

<p><strong>*</strong></p>

<p>אמנם היו רגעי שבהם בקשתי להחלץ מידידותך.</p>

<p>לחרות שאפתי ואפן לאלהים אחרים, כי ישחררוני:</p>

<p>חמדת נשים, אהבת שררה, רדיפת בצע, הוללות וָאָוֶן.</p>

<p>ובמתנה היקרה, שהנחלתני אלהי־ידידי, – כשרון סופר –</p>

<p>השתמשתי למשוך עון בחבלי שוא, להפיץ זמה ותבל.</p>

<p>ובחפזי אמרתי: יכֹלתי! נביא החרות אני, משֻׁחרר ומשַׁחרר.</p>

<p>מכנורי השתפכו מנגינות עגבים וָאֶהִי – מאֻשר?</p>

<p>לא! מאֻשר לא הייתי, אבל צוהל ומתבדח, כגבר עֲבָרוֹ יין.</p>

<p>ופתאם תקף אותי שעמום ודבק בי כצרעת ממארת.</p>

<p>הכל נדמה לי ריק ושומם, בחלה נפשי בעולם, היה לי לזרא.</p>

<p>נסיתי למלא ריקנותי בשביבי אידיאלים –</p>

<p>אלה שברי לוחות שהם ככסף סיגים מצֻפה על חרש.</p>

<p>אולם מהרה געלה נפשי גם בהם. שעמום, שעמום!</p>

<p>ומרה מהכל היא הבדידות. אין רֵע להתרועע.</p>

<p>נפסלו בעיני כל בני האדם, חֶבֶר קניבלים הם כֻּלָּהַם,</p>

<p>אין אהבה ואין ידידות, הכל כזב ושקר.</p>

<p>לפני מי אשפוך שיחי? ומי יבין, מי ירצה להבין הגיגי?</p>

<p>בודד אני בעולם, הכל זר לי ואני זר לכל.</p>

<p>עוברים ושבים אלפי בני אדם, סוסים, גמלים חמורים –</p>

<p>מה לי ולהם?</p>

<p>ואל השמים אשא עין: לבנה חִוֶּרֶת, כוכבים קרים –</p>

<p>מה לי ולהם?</p>

<blockquote>
<br />
</blockquote>

<p> אין שום קשר ביני ובין העולם שמסביב לי. בודד אני בעולם&#8230;</p>

<p>ובאפלולית הלילה ראיתי את השטן עומד משמאלי, חורק שן, משרבב לשון וקורא:</p>

<p>הנה המשֻׁחרר!&#8230;</p>

<p> ויחר לי עד מות. בושה וגועל ושעמום.</p>

<p>אין דרך אחרת אלא אבוד עצמי לדעת. יבוא מהרה הקץ לתעתועי חיי!</p>

<p>ובעמדי על סף הכליון הגיע לאזני חרש קול רך ומלטף, מלא רחמים וחנינה:</p>

<p>שובה חביבי, שובה אלי, אנכי אלהיך, ידידך הנאמן.</p>

<p>– איך אשוב וכל כך התרחקתי? גדורה בעדי דרך התשובה. אין עוד התמימות הילדותית&#8230;</p>

<p>– טעות היא בידך, שריה חביבי. – חושב אתה שהתרחקת ממני ואני התרחקתי ממך. שנינו לא התרחקנו זה מזה ולא נפרדנו. קשורים אנחנו
בעבותות אהבה נצחית, אהבה אלהית, שאין לה שנוי ותמורה. רחם ארחמך, שריה
האמלל!</p>

<p>אז פקחתי את עיני וארא עולם חדש לפני, עולם מלא זוהר
ויופי ושמשות חדשות האירו לי, שמש אהבה וחמלה, שמש אמונה ובטחון, שמש
גבורה ותפארת, קדושה ומלכות.</p>

<p>אהבתיך, אלהי, ידיד נפשי הנאמן.</p>

<p>בטרם בואי לכולם עמי היית ובצאתי ממנו ידך תנחני.</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28089">https://benyehuda.org/read/28089</a></div></body></html>