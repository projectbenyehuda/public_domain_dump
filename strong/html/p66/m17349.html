<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שְׁאִיפָה</title>
	<meta name="author" content="יוסף חיים ברנר"/>
</head>
<body>

<p>התפקיד העיקרי של הסוציאליזם היהודי בזמן הזה הוא לחזק את הכוחות
הפרודוקטיביים והאפשרויות הפרודוקטיביות של הפרוליטריון היהודי, כלומר, של
החלק הבלתי-מנצל שבעם היהודי, שהוא הלוז שבשדרת האומה היהודית; להעביר את
האלמנטים הבלתי-עובדים שבו, מפני חוסר מקום ותנאים או מחוֹסר הרגל ויכולת,
לחיי-עבודה; לסדר את ההגירה של ההמון היהודי מן המקומות המקיאים אותו אל
המקומות, שיתחדשו על ידו ושיחדשו אותו –</p>

<p>לתכלית זו עתידות כל מפלגות-הפועלים היהודיות בכל מקום – אם רק כוח-חיים
אמיתי בהן – להתאחד. ההגירה לארץ-ישראל תהיה אחד מסעיפי-העבודה של ההתאחדות
הזאת.</p>

<p>בארץ-ישראל יש עוד מקומות פנויים שהפועל היהודי יוכל להתבצר בהם.
מפרי-עבודתו לא יוכל להתקיים מיד. ולכן יִדָרשו קאפיטאלים, שיכלכלוהו כל עת
עבודתו הפיונרית. יִדָרשו גם מסדרים טכניים ורוחניים. באיחודם של אלה
האחרונים יהיה צורך; במפלגות של עכשיו – לא.</p>

<p>פועלי ארץ-ישראל צריכים להסתדר בהסתדרות-פועלים אחת, שתעשה כל הנחוץ לחיזוק
כוחו של הפועל היהודי בארץ. אין ההסתדרות הזאת צריכה להיקרא דוקא
ציונית-סוציאלית: השׁם &#8220;הסתדרות פועלי-ארץ-ישׂראל&#8221; דַיוֹ. רוח הציונות
הפרוליטרית, כלומר, רוח הסוציאליזם היהודי האמיתי יחַיה את ההסתדרות הזאת
מאליו. יהיה גוף של פועלים יהודים בארץ-ישראל; נשמת-הסוציאליזם תוּפּח בו
מאליה. אי-אפשר בלי נשמה זו. ואולם בכדי להימלט מפלפולים מפרידים,
מתיאוריות טראדיציוניות מקלקלות, מן המסורות המפלגתיות, מן הקשרים לוועד
מרכזי זה או אחר; בכדי שהפועל לא יאמר: &#8220;פועל צעיר&#8221; אני, &#8220;צעיר-ציון&#8221; אני,
&#8220;פועל ציון&#8221; אני וכו' וכו'; בכדי שוועידת-הפועלים הכללית תוכל לבחור מתוכה
את היותר מוכשׁרים, מבלי שים לב לעבָרָם המפלגתי; בכדי שמוסדות הפועלים
הנחוצים יִוָצרו בלי חיכוכים קשים – לשם כל זה צריכה הסתדרות-פועלים פנימית
ארצי-ישראלית זו לבלי להוסיף על עצמה כל שם-לואי. הסתדרות פועלי-ארץ-ישראל
– בזה נאמר הכל. על כורחה תהיה מה שהיא על פי עצם מהותה. וגם שדה-פעולתה של
ההסתדרות יהיה – <strong>הכל</strong>. לעבודת-השלום ולעבודת-המלחמה. אין הגבלות
ואיסורים.</p>

<p>נקווה, כי <strong>החלוץ</strong>, כשיתחזק בארץ ימלא גם את התפקיד הגדול הזה של יצירת
הסתדרות אחת של פועלי ארץ-ישראל, שהיא תסדר את עבודת הקבוצות החקלאיות,
שהיא תארגן את <strong>גדודי העבודה הציבורית</strong> (אשׁר בלעדיהם לא יבָּרא דבר),
שהיא תפקח על האגודות המקצועיות בעיר.</p>

<p>תיבּרא הסתדרות כזו – אם נעים לכם ביותר, קראו לה &#8220;בלתי-מפלגתית&#8221; – סוף
הקשר עם הסתדרות-הפועלים בגולה ועם ההסתדרות הבין-לאומית של פועלי-העולם
(הערבים בכלל) – לבוא: בעלי-הברית הטבעיים יחפשו זה את זה.</p>

<p>עם ההסתדרות של לא-פועלים תבוא הסתדרות זו בקשר ארעי או בריב, – הכל לפי
צורך-השעה של ההמונים היהודים העובדים והרוצים לעבוד, המבקשים עבודה ולחם
ונושאים בנפשם את חלום הגאולה העולמית.</p>

<blockquote>
<br />
</blockquote>

<p>[&#8220;קונטרס&#8221;, סיון תר&quot;ף: בתוך &#8220;מכתבי חברים&#8221;, החתימה: בר-יוחאי]</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/17349">https://benyehuda.org/read/17349</a></div></body></html>