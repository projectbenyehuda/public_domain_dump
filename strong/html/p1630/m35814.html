<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אָמְרוּ כִּי בְּאַחַת הָאִיִּים</title>
	<meta name="author" content="מתתיה"/>
</head>
<body>

<blockquote>
<br />
</blockquote>

<blockquote>
<br />
</blockquote>

<p>מתוך ספר <strong>אחיטוב וצלמון</strong></p>

<blockquote>
<p>אָמְרוּ כִּי בְּאַחַת הָאִיִּים הָרְחוֹקִים / אֲשֶׁר
מִתַּחַת לַמְּצוּקִים / מֵעֵבֶר לְאֶרֶץ הַחֲוִילָה / הָיְתָה אִי אַחַת
גְּדוֹלָה, / וּמִימִינָהּ וּמִשְׂמֹאלָה / חוֹמַת אֵשׁ סָבִיב לָהּ: /
סוֹבֵב אוֹתָה נַחַל / בּוֹעֵר יוֹם וָלַיְלָה כְּגַחַל. / וְדָרֶיהָ –
בַּעֲלֵי שְׁנֵי יְסוֹדִים: / אֵשׁ וַאֲוִיר מְצֻמָּדִים / וּמִמַּיִם
וְעָפָר נִבְדָּלִים, / עַל כֵּן בִּתְנוּעָתָם קַלִּים. / וְשָׁם מָלְכָה
אִשָּׁה חֲשׁוּבָה, / כְּבוּדָּה בַת מֶלֶךְ וּבַת מַלְכַּת שְׁבָא, /
וְהָיוּ עֲבָדֶיהָ סְגָנִים וְשָׂרִים / וְהִיא שׁוֹפְטָה אֶת עַמָּהּ
בְּצֶדֶק וּבְמֵישָׁרִים. / וְהָיָה לָה עֹשֶׁר וְכָבוֹד וּנְסִיכוּת /
וּמַכְרַעַת עַצְמָהּ לְכַף זְכוּת, / דּוֹבֶרֶת שָׁלוֹם לְכָל זַרְעָהּ
וְעַמָּהּ / וּפִיהָ פָּתְחָה בְחָכְמָה, / מְנַהֶגֶת אֶת עַמָּהּ
הַנְהָגָה טוֹבָה / וְשׁוֹפֶטֶת בְּרוּחַ נְדִיבָה. / וְעַמָּהּ כֻּלָּם
צַדִּיקִים, / אֲבָל בְּלִי נִימוּסִים וְחֻקִּים, / כִּי מִקְצָתָם
מַעְגְלוֹתָם נָעוּ / וְאֶת יוֹצְרָם לֹא יָדָעוּ, / וּמִקְצָתָם עוֹבְדִים
לְשַׂר שֶׁל מַיִם / וּמִקְצָתָם לִצְבָא הַשָּׁמַיִם / וּמִקְצָתָם
עוֹבְדִים לַחַמָּה – / וְלֹא הָיְתָה בֵינֵיהֶם הַסְכָּמָה. / וְהַמְעַט
שֶׁבָּהֶם אֲשֶׁר בְּעֵין הַשֵּׂכֶל רוֹאִים / אֶת הָאֱלֹהִים הָיוּ
יְרֵאִים. / גַּם הָיְתָה הַמַּלְכָּה אִשָּׁה מַשְׂכֶּלֶת / מַשְׁכֶּמֶת
וּמַעֲרֶבֶת וּמִתְפַּלֶּלֶת, / בְּכָל יוֹם פַּעֲמַיִם / נָשְׂאָה יָדָהּ
לְרוּם שָׁמַיִם, / אַךְ רַעְיוֹנֶיהָ הָיוּ תְמֵהִים / בַּמֶּה תַעֲבֹד
אֶת הָאֱלֹהִים.</p>
</blockquote>

<blockquote>
<p>וַיְהִי כִּי אָרְכוּ הַיָּמִים וְהַמַּלְכָּה שׁוֹכֶבֶת
עַל מִטָּתָהּ / וּמֵעֵינֶיהָ נָדְדָה שְׁנָתָהּ / וְעַל מִשְׁכָּבָהּ
שְׁנָתָהּ לֹא עָרְבָה / מֵרֹב נְבִיכוּת הַמַּחֲשָׁבָה, / כִּי שִׁנּוּי
הַדֵּעוֹת הֱצִיקָהּ – / וַתַּעַל בְּלִבָּהּ עֵצָה עֲמֻקָּה / לְהַמְצִיא
לְעַמָּהּ תַּקָּנוֹת / לְבִלְתִּי יִהְיוּ דֵעוֹת שׁוֹנוֹת. / וַיְהִי
בַבֹּקֶר וַתִּשְׁלַח וַתִּקְרָא לַשָּׂרִים וְלַסְּגָנִים / מַרְבִּים
הַמִּשְׂרָה וְלַחֲכָמִים וְהַנְּבוֹנִים / יוֹעֲצֵי נְדִיבוֹת /
וְלַמְּבִינִים אַנְשֵׁי לְבָבוֹת. / וַיָּבוֹאוּ וַיִּשְׁתַּחֲווּ
לְפָנֶיהָ בְאֵימָה, / וַתְּדַבֵּר אֲלֵיהֶם בְּחָכְמָה.</p>
</blockquote>

<blockquote>
<p>וַתֹּאמַר ״אַתֶּם שָׂרַי וּסְגָנַי / עֲבָדַי
וְנֶאֱמָנַי, / הִנֵּה אַרְצֵנוּ בְּכָל טוּב מְבֹרֶכֶת / וְעַל כָּל
אִקְלִימִים נֶעֱרֶכֶת, / וְיוֹצְרֵנוּ בֵּרַךְ אֶת גְּבוּלֵנוּ – / מַה
טּוֹב וּמַה נָּעִים גּוֹרָלֵנוּ! / כִּי יְיָ הִשְׁפִּיעַ עָלֵינוּ
טוֹבָתוֹ / וְצִוָּה לָנוּ אֶת בִּרְכָּתוֹ. / וְעָלֵינוּ לְשַׁבֵּחַ
וְלִתֵּן כָּבוֹד – / וַאֲנַחְנוּ לֹא נֵדַע מַה נַּעֲבֹד, / וַאֲנִי
רוֹאָה בֵינֵינוּ דִבְרֵי עֲווֹנוֹת, / אֲשֶׁר בֵּינֵינוּ דֵעוֹת שׁוֹנוֹת.
/ לַדָּבָר הַזֶּה עֵצָה עוּצוּ / וּמַעְיְנוֹתֵיכֶם חוּצָה
יָפוּצוּ!״</p>
</blockquote>

<blockquote>
<p>וַיָּקָם אֶחָד מִן הָאֲנָשִׁים / נִכְבָּד וְשַׂר
חֲמִשִּׁים, / וַיֹּאמַר ״אֲדוֹנָתִי הַמַּלְכָה תִחְיִי, / שְׁלֵוָה
וְרַעֲנָנָה תִהְיִי! / הִנֵּה דָבָר עָמֹק עוֹלֶה בְמַחֲשָׁבֵךְ, /
הֱטִיבוֹת כִּי הָיָה זֹאת עִם לְבָבֵךְ: / כִּי הָאֵל בַּשָּׁמַיִם
כְּבוֹדוֹ / אֵין אֱלוֹהַּ מִבַּלְעָדוֹ / וְעַל כָּל בִּרְיָה לַעֲבֹד
בִּשְׁמוֹ, / לְהוֹדוֹת לוֹ וּלְרוֹמֲמוֹ. / אֲבָל קַבָּלָה הִיא
בְיָדֵינוּ מִישִׁישִׁים / שֶׁאֵין עֲבוֹדָה בְּלִי נִימוּסִים, /
וְהַמִּשְׁתַּחֲוֶה לְזוּלָתוֹ / מַשְׁחִית נַפְשׁוֹ וְנַחֲלָתוֹ. /
וַאֲנִי שָׁמַעְתִּי כִּי בְקַצְוֵי אֶרֶץ הָרְחוֹקִים / יֵשׁ לָהֶם
נִימוּסִים וְחֻקִּים. / וְעַתָּה אִם טוֹב בְּעֵינֵי אֲדוֹנָתִי / קֹצֶר
עֲצָתִי וּמַעַן מִלָּתִי, / נַמְתִּיק סוֹד בֵּינֵינוּ / וְנִשְׁלְחָה
אֲנָשִׁים לְפָנֵינוּ / וְעָבְרוּ יַמִּים וּנְהָרוֹת / לָתוּר לָנוּ אֶת
הַתּוֹרוֹת / וְיַחְפְּרוּ לָנוּ אֶת כָּל הָאֲרָצוֹת / מִקְצֵה אֶרֶץ
וְעַד קְצוֹת / וְיוֹדִיעוּ לָנוּ בְּנִימוּסֵי הָעַמִּים חֲדָשׁוֹת /
לִלְמֹד וּלְלַמֵּד לִשְׁמֹר וְלַעֲשׂוֹת, / וְנִהְיֶה כֻלָּנוּ לָאֵל
עוֹבְדִים / שָׂפָה אֶחָת וּדְבָרִים אֲחָדִים״. / וַיִּיטַב הַדָּבָר
בְּעֵינֵי הַמַּלְכָה וּבְעֵינֵי הַשָּׂרִים / וַיַּסְכִּימוּ לְבַקֵּשׁ
אֲנָשִׁים יְשָׁרִים, / בַּעֲלֵי מִדּוֹת וּנְבוֹנִים וּתְמִימִים /
נִכְבַּדֵּי אֶרֶץ וַחֲכָמִים / מַשִּׂיגֵי הָאֱמֶת בִּתְבוּנָתָם, /
וַיְבֻקְשׁוּ וְאֵלֶּה שְׁמוֹתָם: / הָרִאשׁוֹן צַלְמוֹן הָאֲחוֹחִי, /
וְהַשֵּׁנִי עֵקֶר הַקָּרְחִי, / וְהַשְּׁלִישִׁי הָיָה אָב בְּחָכְמָה – /
אֲחִיטוּב מֵאֶרֶץ תּוֹגַרְמָה. / וַתִּשְׁלַח אַחֲרֵיהֶם הַמַּלְכָּה /
בְּרוּחַ נְדִיבָה וּבְלָשׁוֹן רַכָּה / וַתַּשְׁבִּיעֵם הַמַּלְכָּה
בָּאֵל אֲשֶׁר בְרָאָם / בַּשָּׁמַיִם וּבָאָרֶץ וּבְכָל צְבָאָם.</p>

<br />
</blockquote>

<blockquote>
<br />
</blockquote>

<blockquote>
<p>וַתֹּאמֶר אֲלֵיהֶם ״עִבְרוּ אֶת הַנָּהָר / עֲלוּ זֶה
בַּנֶּגֶב וַעֲלִיתֶם אֶת הָהָר, / וְשׁוֹטֲטוּ בְּכָל מְחוֹזוֹת
וּלְשׁוֹנוֹת / וּבְכָל הָאִקְלִימִים וְהַמְּדִינוֹת, / וְחִקְרוּ אַחֲרֵי
כָל הָאֱמוּנוֹת, / אִם הֵם אַחַת אִם הֵם שׁוֹנוֹת, / וְהָשִׁיבוּ לָנוּ
דְּבַר אֱמֶת בִּלְתִּי נִסְתָּם / מִנִּימוּסֵי הָעַמִּים וַעֲבוֹדָתָם״.
/ וַיַּעֲנוּ פֶה אֶחָד ״אֲדוֹנָתֵנוּ הַגְּבֶרֶת, / נַעֲשֶׂה כַּאֲשֶׁר
אַתְּ דּוֹבֶרֶת״. / וַיִּקְחוּ הָאֲנָשִׁים רְשׁוּת מִן הַמַּלְכָּה
וַיֵּלְכוּ הֲלֹם / וַתֹּאמֶר אֲלֵיהֶם ״לְכוּ לְשָׁלוֹם!״</p>

<br />
</blockquote>

<blockquote>
<p>שְׁלוּחַי הַנְּעִימִים! / יִתֶּנְכֶם לְרַחֲמִים</p>

<p>שׁוֹכֵן בַּמְּרוֹמִים / אֲשֶׁר לוֹ תּוֹעָפוֹת</p>

<p>וְחֶפְצֵיכֶם יַשְׁלִים / וְחַסְדּוֹ לֹא יַעְלִים,</p>

<p>תֵּקַלּוּ כְאֵילִים / וּכְצִפֳּרִים עָפוֹת.</p>

<p>תְּסוֹבֲבוּ הַגְּבוּלִים / וְיַמִּים וּנְחָלִים</p>

<p>וְחַפְּשׂוּ כָל אִקְלִים / מְדִינוֹת וְנָפוֹת,</p>

<p>וְעַל כָּל הַמַּעֲשִׂים / תַּחְקְרוּ מִישִׁישִׁים</p>

<p>וְדִרְשׁוּ נִימוּסִים / וְדָתוֹת הַיָּפוֹת.</p>

<p>פְּנוּ לָכֶם וּסְעוּ / לְמַעַן תִּשְׁמְעוּ,</p>

<p>בְּשׁוּבָה תִוָּשְׁעוּ, / יְדֵיכֶם לֹא רָפוֹת.</p>

<br />
</blockquote>

<blockquote>
<p>וַיִּקְחוּ הָאֲנָשִׁים צֵידָה לַדֶּרֶךְ, / כִּי לֹא
יָדְעוּ לָהּ קִצְבָּה וָעֵרֶךְ. / וַיַּעַבְרוּ אֶת הַנַּחַל / אֲשֶׁר
הָיָה בּוֹעֵר כְּגַחַל, / וַיֵּלְכוּ דֶרֶךְ אֶרֶץ הַחֲוִילָה /
וַיָּבוֹאוּ עַד כֶּלַח הִיא הָעִיר הַגְּדוֹלָה. / וַיְדַבְּרוּ
הָאֲנָשִׁים יוֹם אֶחָד / ״לָמָּה נֵלֵךְ שְׁלָשְׁתֵּנוּ יַחַד? / כִּי
אֵין אָנוּ וּמְדִינָתֵנוּ נִכָּרִים / וּמַשְׂפִּיקִים אָנוּ בֵּין
יַלְדֵי נָכְרִים. / יֶשׁ לָנוּ לָחוּשׁ מֵעַמֵּי הָאֲרָצוֹת, / בַּעֲלֵי
מִרְמוֹת וּמוֹעֵצוֹת, / פֶּן יִהְיוּ עָלֵינוּ מַעֲרִימִים וּמַעֲלִילִים
/ וְיִתְּנוּ אוֹתָנוּ כִּמְרַגְלִים / וְיִהְיוּ עָלֵינוּ מִתְוַעֲדִים /
לָקַחַת אוֹתָנוּ לַעֲבָדִים. / וְעַתָּה נִקַּח עֵצָה טוֹבָה / וְנִפָּרֵד
אִישׁ מֵעַל רֵעֵהוּ בְּאַהֲבָה / וְלֹא יַרְגִּישׁ בָּנוּ אִישׁ כִּי
יִכְרֶה הַבּוֹר / וּנְחַלְּקָה לָנוּ אֶת הָאֲרָצוֹת לַעֲבֹר. / וּזְמַן
תְּשׁוּבָתֵנוּ יַחַד נִקְבַּע – / עַד קֵץ שֶׁבַע״. / וַיַּסְכִּימוּ
הָאֲנָשִׁים לַדָּבָר הַהוּא / וַיִּפָּרְדוּ אִישׁ מֵעַל רֵעֵהוּ. /
וַיַּעֲבֹר הָרִאשׁוֹן / בְּאֶרֶץ הַנֶּגֶב מוּל נַחַל פִּישׁוֹן, /
וְהַשֵּׁנִי אָרַח לוֹ לִקְרַאת / הַנָּהָר הַגָּדוֹל נְהַר פְּרָת, /
וְהַשְּׁלִישִׁי לְצַד אִסְתָּן שָׁת עֶַרְכּוֹ / לִנְהַר חִדֶּקֶל
דַּרְכּוֹ.</p>
</blockquote>

<blockquote>
<p>וַיַעַבְרוּ הָאֲנָשִׁים נְהָרוֹת וְיַמִּים /
וַיְשׁוֹטְטוּ אֲרָצוֹת וְאִקְלִימִים / וַיַּעַבְרוּ מְדִינוֹת וְנָפוֹת,
/ נוֹרָאוֹת וְיָפוֹת, / וּבְכָל מְדִינָה וּמְדִינָה עִיר וָעִיר /
חוֹקְרִים מִן רַב וְצָעִיר / עַל אֱלֹהֵיהֶם וְעַל דָּתָם / עַל
נִימוּסֵיהֶם וְעַל אֱמוּנָתָם. / וַיִּמְצְאוּ כִּי הָאֱמוּנוֹת /
לִשְׁלֹשָׁה חֲלָקִים מִשְׁתַּנּוֹת, / וַיֵּדְעוּ כִּי הַיְּהוּדִים
לְמִסְפָּרָם / שׁוֹמְרִים תּוֹרַת מֹשֶׁה בֶן־עַמְרָם, / אַךְ הֵם הַמְעַט
מִכָּל הָעַמִּים / וּשְׁפָלִים מִכָּל הָאֻמִּים. / וְהָאֻמָּה
הַיִּשְׁמְעֵאלִית בִּכְלָלָהּ / מַאֲמִינִים כִּי מֻחַמַּט רְשוּת
הַשֵּׁנִי לֶאֱלוֹהַ / וֶאֱלוֹהַּ שָׂמוֹ בָעוֹלָם מְמֻנֶּה / וַיַּרְכֵב
אוֹתוֹ בְּמִרְכֶּבֶת הַמִּשְׁנֶה. / וּמַלְכוּת רוֹמִי הֵם הַנּוֹצְרִים /
אֱמוּנַת יֵשׁוּ הֵם נוֹטְרִים / וּמַאֲמִינִים גְּדוֹלָם וּקְטַנָּם /
שֶׁסָּבַל מִיתָה כְּדֵי לִפְדּוֹתָם מֵהַגֵּיהִנָּם.</p>

<p>וְצַלְמוֹן עָבַר בְּכָל אֶרֶץ הַצִּידוֹן / וַיָּבוֹא עַד
הַר שִׂיאוֹן / וּבְכָל אֶרֶץ שבילייא עַד הַשִּׁיחוֹר / וְהַיַּרְדֵן
יִסֹּב לְאָחוֹר, / וַיַּעֲבֹר עַד בֵּית חֹרוֹן / וַיָּבוֹא עַד חֶבְרוֹן.
/ וַיַּרְא שָׁם הַמְּעָרָה הַגְּדוֹלָה / הַנִּקְרֵאת מְעָרַת
הַמַּכְפֵּלָה / אֲשֶׁר שָׁמָּה הָיוּ הָאָבוֹת קְבוּרִים, / בַּעֲלֵי
נְטִיעוֹת הֵמָּה הַיּוֹצְרִים, / וְעַל פְּנֵי כֻלָּהּ בִּנְיָן נָאֶה /
וּבַיִת גָּדוֹל לְמַרְאֶה, / וְנוֹתְנִים שָׁם לְדַלִּים צְדָקוֹת /
וְשָׁם הָיוּ תָמִיד עֲשָׁשִׁיּוֹת דּוֹלְקוֹת, / יוֹם וָלַיְלָה לֹא
יִכְבּוּ / וְרָבוּ כְּמוֹ רָבוּ, / וּמְקַטְּרִים שָׁם לְבוֹנָה וְסַמִּים
/ וְכָל רָאשֵׁי בְשָׂמִים. / וַיַּרְא צַלְמוֹן בְּנִימוּסֵי הָעֵדָה /
וַתִּכָּנֵס בְּלִבּוֹ הָעֲבוֹדָה / וַיֹּאמַר: אַךְ זֶה הַיּוֹם
שֶׁקִּיוִיתִי / יָגַעְתִּי וְגַם מָצָאתִי! / זֶהוּ עִקַּר הָאֱמוּנָה
וְהַמַּעֲשֶׂה / וְאַחֲרֵי אֱמוּנָה אַחֶרֶת לֹא אֶשְׁאַל וְלֹא אֲנַסֶּה,
כִּי וַדַּאי נִימוּסֵיהֶם וְדָתֵיהֶם / הֵן אֲשֶׁר יַעֲשֶׂה אוֹתָם
הָאָדָם וְחַי בָּהֶם. / וַיִּפְשֹׁט צַלְמוֹן אֶת בְּגָדָיו /
וַיִּלְבַּשׁ מֵעַל לְמַדָּיו אַדֶּרֶת שֵׂעָר עַד רַגְלָיו, / וְהָיָה
אֲזוֹרוֹ מוֹכִיחַ עָלָיו, / וּבַעֲטִיפַת יִשְׁמְעֵאלִים עַל שָׂפָם
יַעְטֶה, / עוֹד מִנִּימוּסֵי יִשְׁמְעֵאלִים לֹא יִטֶּה, / וְשֶׁבַע
פְּעָמִים בַּיּוֹם נוֹפֵל עַל בֶּרֶךְ, / כּוֹרֵעַ לְמֻחַמַּט
וּמְבָרֵךְ.</p>
</blockquote>

<blockquote>
<p>וְעֵקֶר גַּם הוּא נוֹסֵעַ דֶּרֶךְ עֲרַבְיָא / וַיָּבוֹא
עַד יָם אַנְטוֹכְיָא / וַיָּשֶׂם פָּנָיו אֶל אֶרֶץ אַרְמֵנְיָא /
וַיָּבוֹא עַד קוֹשְׂטַנְטִינָא, וְהִיא הָיְתָה עִיר גְּדוֹלָה מֵאֱמוּנַת
נוֹצְרִים / אֲשֶׁר סוֹחֲרֶיהָ שָׂרִים. / וְאֵחַר שָׁם יָמִים שְׁלֹשָׁה /
לַעֲשׂוֹת חֲקִירָה וּדְרִישָׁה / עַל אֱמוּנָתָם וְעַל דָּתָם. /
וַיַּרְאוּהוּ בְּבֵית נְכוֹתָם / עֵץ אֲשֶׁר יֵשׁוּ בּוֹ נִתְלָה /
וְאוֹמְרִים שֶׁהוּא טוֹב לְכָל מַחֲלָה / וְכִי יְרַפֵּא אֲשֶׁר חֵץ
מְחָצוֹ / כִּי יִתֵּן בַּכּוֹס עֵצוֹ. / וְהֶרְאוּהוּ כֶּתֶר קוֹצִים
שֶׁעַל רֹאשׁוֹ / יוֹם הֶעֱרָה לַמָּוֶת נַפְשׁוֹ, / וּמַסְמְרוֹת אֲשֶׁר
נִתְקְעוּ בֵּין רַגְלָיו / כַּאֲשֶׁר הַנּוֹצְרִים מַאֲמִינִים עָלָיו. /
וְעֵקֶר טָפַשׁ כַּחֵלֶב לִבּוֹ / וַתָּבוֹא הָאֱמוּנָה כַּמַּיִם
בְּקִרְבּוֹ / וּבְעַצְמוֹתָיו כְּמוֹ שֶׁמֶן – / כִּי פֶתִי לְכָל אֲשֶׁר
יִשְׁמַע יַאֲמֵן! / וַיְסַפְּרוּ לוֹ אֵיךְ הַיְּהוּדִים עִטְּרוּהוּ
וַיְקַצְּרוּ יָמָיו, / וַיְבַקֵּשׁ עֵקֶר לִבְכּוֹת כִּי נִכְמְרוּ
רַחֲמָיו. / וַיְבַקֵּשׁ עֵקֶר לְהוֹדִיעֵהוּ וּלְהוֹרוֹת / אֶת הַחֻקִּים
וְאֶת הַתּוֹרוֹת, / וַיֹּאמְרוּ ״אִם תְּבַקֵּשׁ לָדַעַת עִקַּר
הָאֱמוּנָה, / לֵךְ אֶל רוֹמִי הַמְּדִינָה: / תַּלְמִידֵי יֵשׁוּ שָׁמָּה
נִתְגַדְּלוּ / וְתוֹרַת יֵשׁוּ שָׁמָּה הֶעֱלוּ״.</p>
</blockquote>

<blockquote>
<p>וְהָאִישׁ עֵקֶר לֹא נָתַן לְנַפְשׁוֹ דוּמָה / עַד
הַגִּיעוֹ לִמְדִינַת רוֹמָה, / כִּי הָיָה מַאֲמִין לְכָל הַדְּבָרִים /
וּמִתְפַּתֶּה לְכָל הַסִּפוּרִים, / וְלֹא הָיָה מַעֲמִיק בַּמַּחֲשָׁבָה
/ לְהַבְחִין בֵּין דֶּרֶךְ רְחוֹקָה לִקְרוֹבָה, / לְהַבְחִין בֵּין
הָאֱמֶת לְבֵין הַשֶּׁקֶר. / וַיְהִי כִּי הִגִּיעַ שָׁמָּה עֵקֶר /
וַיָּבוֹא עֵקֶר בְּתוֹךְ הַבָּאִים / וַיַּרְא שָׁם בִּנְיָנִים
מֻפְלָאִים / בְּנוּיִים לְשֵׁם וְלִתְהִלָּה. / וַיָּבוֹא עַל הַבָּמָה
הַגְּדוֹלָה / אֲשֶׁר נִקְרֵאת עַל שֵׁם קָדֵשׁ פְּיֶטְרִי, / תַּלְמִידוֹ
שֶׁל יֵשׁוּ הַנּוֹצְרִי. / וַיַרְאוּהוּ שָׁם מִטְפַּחַת / בְּבֵית
גִּנְזֵיהֶם מֻנַּחַת, / קַבָּלָה בְּיָדָם אָב לְבָנִים / שֶׁהַנּוֹצְרִי
קִנַּח בָּהּ פָּנִים. / וַיֵּלֶךְ עֵקֶר מִכּוּמָרַיָּא לְכוּמָרַיָּא /
מִבֵּית כַּרְיָא לְבֵית גַּלְיָא, / וַיְהִי הוֹלֵךְ וּמְפַשְׁפֵּשׁ /
אַחֲרֵי אֱמוּנַת אוֹתוֹ יֵשׁוּ מְחַפֵּשׂ – / עַד כִּי הָיְתָה בְלִבּוֹ
שְׁמוּרָה / וְנַעֲשָׂה כֹמֶר לַעֲבוֹדָה זָרָה. / וַיְגַלַּח וַיְחַלֵּף
שִׂמְלוֹתָיו / וַיִּתֵּן עֲלֵיהֶם אוֹתוֹתָיו / שְׁתִי וָעֵרֶב עַל
לְבוּשׁוֹ, / וַיִּקְרַח קָרְחָה בְּרֹאשׁוֹ, / וַיִּלְבַּשׁ לְבוּשֵׁי
הַכְּמָרִים / וַיִּדְבַּק בְּדָת הַנּוֹצְרִים.</p>
</blockquote>

<blockquote>
<p>וַאֲחִיטוּב גַּם הוּא עָבַר מַעְבָּרוֹת / וַיְסוֹבֵב
יַמִּים וּנְהָרוֹת, / לֹא הִנִּיחַ גּוֹי וּמַמְלָכָה / אֲשֶׁר רַגְלוֹ
לֹא דָרְכָה. / וַיֵּלֶךְ בַּמְּדִינוֹת כְּמִין גַּאם / לָדַעַת
בָּאֱמוּנוֹת פִּתְגָּם: / כִּי אֱמוּנַת מֻחַמַּט בְּלִבּוֹ לֹא עָלָה /
הֱיוֹת בָּשָׂר וָדָם בְּזוֹ הַמַּעֲלָה – / וַיַּחְשְׁבֶהָ לְחוּכָה
וְִלִטְלוּלָא, / וְלֶאֱמוּנַת יֵשׁוּ לֹא פָנָה, / כִּי אָמַר: בִּלְתִּי
יְסוֹד וּפִנָּה / הֱיוֹת אֱלוֹהַּ נוֹלָד מֵאִשָּׁה / וְיָצָא מִמְּקוֹם
טִנֹּפֶת וּבָאְשָׁה, / וִהְיוֹת אַחַר כָּךְ אֱלוֹהַּ מֵת – / קָרוֹב
לַשֶּׁקֶר וְרָחוֹק מִן הָאֱמֶת!</p>
</blockquote>

<blockquote>
<p>וַיֵּלֶךְ וּנְבוֹכִים רַעְיוֹנָיו / וַיָּשֶׁת אֶל
הַמִּדְבָּר פָּנָיו, / וַיֵּלֶךְ מַהֲלָךְ גָּדוֹל וְחָשׁוּב / עַד
שֶׁבָּא לִכְלַל יִשּׁוּב. וְלֹא עָבַר דֶּרֶךְ שָדוֹת וּכְרָמִים /
מַהֲלַךְ עֲשָׂרָה יָמִים, / עַד הַגִּיעוֹ לְעִיר גְּדוֹלָה בָּרֶמֶשׁ, /
וַיָּלֶן שָׁם כִּי בָא הַשֶּׁמֶשׁ. / בַּלַּיְלָה הַהוּא חָלַם אֲחִיטוּב
/ וְהִנֵּה הוּא עוֹמֵד בְּגַן רָטֹב, / וּבַגַּן הָיָה אִילָן סָמוּךְ, /
שָׁפָל מְאֹד וְנָמוּךְ, / אֲבָל הָיוּ רַבִּים פֹּארוֹתָיו / וְהָיוּ
מְרֻבִּים פֵּרוֹתָיו. / וַיִּקְרַב אֶל הָאִילָן לִטְעֹם טַעְמָן /
וַיִּמְצָא בָהֶם טַעַם מָן. / וַיְהִי כִרְאוֹתוֹ כִּי אוֹרוּ עֵינָיו /
וַיִּלְקֹט מֵהֶם מְלוֹא חָפְנָיו / וַיְמַלֵּא מֵהֶן תַּרְמִילוֹ /
וַיִּתְאַב לָשֶׁבֶת בְּצִלּוֹ. / וַיִּיקַץ אֲחִיטוּב וְהִנֵּה חֲלוֹם /
וַיֹּאמַר: חֶלְמָא טָבָא חֲזַאי, יְהִי שָׁלוֹם!</p>
</blockquote>

<blockquote>
<p>וַיַשְׁכֵּם בַּבֹּקֶר וְרַעְיוֹנָיו נְבוּכִים / וְלִבּוֹ
לָצֵאת אֶל הַדְּרָכִים, / וַיַּעֲבֹר לִפְנֵי בַיִת גְּדוֹלָה /
וַיִּשְׁמַע שָׁם הֲמֻלָּה. / וַיֹּאמֶר בְּלִבּוֹ: נִבְהֲלוּ רַעְיוֹנַי /
מָה הַקּוֹל הַזֶּה בְּאָזְנַי? / עַתָּה אָסוּרָה נָּא וְאֶרְאֶה. /
וַיַּעֲמֹד פֶּתַח הַבַּיִת מַחֲרִישׁ וּמִשְׁתָּאֵה, / וַיַּרְא שָׁם
עֲדַת אֲנָשִׁים / כֻּלָּם מַעֲרִיצִים וּמַקְדִּישִׁים / וּמִתְפַּלֲלִים
בְּאֵימָה וּבְיִרְאָה, / וַיִּשְׁתּוֹמֵם עַל הַמַּרְאָה.&gt;
וַיַּרְא עוֹד כִּי אַחַר הַתְּפִלָּה / עָמַד זָקֵן עַל
גַּב מַעֲלָה / וּבְהִלְכוֹת הַיִּחוּד לָהֶם דּוֹרֵשׁ / וּפֶרֶק אֶחָד
שׁוֹנֶה וּפוֹרֵשׁ. / וַיְהִי כְּכַלּוֹתוֹ לִדְרֹשׁ לִקְהָלוֹ / וַיֵּלֶךְ
כָּל אֶחָד אֶל אָהֳלוֹ, / וְהַזָּקֵן לַחֲזֹר לִמְעוֹנוֹ פָנָה / עָבַר
בַּשּׁוּק אֵצֶל כָּל פִּנָּה. / וְהִנֵּה לִקְרָאתוֹ עֲדַת דְּבוֹרִים /
מִקְּטַנֵּי בְנֵי הַנּוֹצְרִים / וַיִּסְקְלוּ בוֹ שׁוּעָלִים קְטַנִּים /
וַיִּרְגְּמוּהוּ בָאֲבָנִים / וַיִּקְרְאוּ ״כֶּלֶב כֶּלֶב!״ / אֶל
הַזָּקֵן עָלוּב וְלֹא עוֹלֵב. / וַיַּרְא אֲחִיטוּב וַיְבַטְּלֵם /
וַיִּגְעַר בָּהֶם וַיְקַלֲלֵם. / וַיְהִי כִּי הִקְרִיב הַזָּקֵן אֶל
בֵּיתוֹ – / וְהִנֵּה אִישׁ בְּלִיַּעַל לִקְרָאתוֹ / וַיִּתְמַרְמֵר
לְנֶגְדּוֹ / וַיִּתְפְּשֵׂהוּ בְּבִגְדוֹ / וַיְחָרְפֵהוּ בְּחֵץ
לְשׁוֹנוֹ, / וַיִּגְזֹל מִמֶּנּוּ מִטְרוֹנוֹ / וַיַּךְ אוֹתוֹ בַּחֲרוֹן
קִצְפּוֹ./ וַיָּסַר מִמֶּנּוּ כַּפּוֹ / וַיֹּאמַר ״הָבָה לִי דִּינַר
כֶּסֶף / אוֹ רְאוֹת מִטְרוֹנְךָ אַל תּוֹסֶף!״ / וַיִּפְתַּח הַזָּקֵן
כִּיסוֹ וְהַדִּינָר יִצְבֹּט / וַיָּשֶׁב לוֹ הָאִישׁ אֶת
הָעֲבוֹט.</p>
</blockquote>

<blockquote>
<p>וַיָּשָׁב הַזָּקֵן לְבֵיתוֹ / וַיְהִי מְעַט בַּבַּיִת
שִׁבְתּוֹ – / וַיִּקַּח הַשּׁוֹטֵר עֲבוֹטוֹ / וְתָמִיד שִׁכְמוֹ לִסְבֹּל
יַטּוֹ, / כִּי נִתְחַיֵּב לְשַׂר הַבִּירָה מַס, / וְלִבּוֹ לֵב אֲרִי לֹא
הִמֵּס יִמַּס. / אַךְ אֹמֶר לַעֲלוּקָה ״הַב הַב״, / וַיִּפְדֶּה אֶת
עֲבוֹטוֹ בִּשְׁלֹשָׁה שִׁקְלֵי זָהָב / וְשִׁכְמוֹ לִסְבֹּל נָטָה /
וּבְלִבּוֹ וּבִשְׂפָתָיו לֹא חָטָא, / רַק אָמַר ״יְהִי רָצוֹן שֶׁיְּהֵא
גָלוּתֵנוּ / כַּפָּרָה לְנַפְשׁוֹתֵינוּ!״ / וַיָּשָׁב הַזָּקֵן אֶל
הַמְּסִבָּה / וְהִנֵּה אֲחִיטוּב בָּא / וַיִּתְיַצֵּב שָׁם עִמּוֹ /
וְזֶה דְבַר נְאוּמוֹ:</p>

<br />
</blockquote>

<blockquote>
<p>אַתָּה אֱנוֹשׁ יָשִׁישׁ אֲשֶׁר אֱלֵי מַכִּים</p>

<p>נוֹתֵן לְחִי וָהוֹן לְכֹל אֲשֶׁר יִתְבַּע.</p>

<p>לִי נִסְתְּרָה דַרְכָּךְ – מַה נִּשְׁתַּנִּיתָ</p>

<p>אֲשֶׁר מִכָּל אִישׁ בּוּז וְגַם חֶרְפָּה תִשְׂבַּע?</p>

<p>אֶחְשֹׁב הֱיוֹתְךָ בָּא מִתּוֹלְדוֹת כֹּהֵן</p>

<p>מִדְיָן אֲשֶׁר רוֹעִים גֵּרְשׁוּ בְנוֹת שֶׁבַע.</p>

<br />
</blockquote>

<blockquote>
<p>וַיֹּאמֶר לוֹ ״יְהוּדִי אַתָּה?״ / וְיֹּאמֶר הַזָּקֵן
״כֵּן דִּבַּרְתָּ״. / וַיֹּאמַר ״עוֹד מַצְפּוּן לִבְּךָ מִמֶּנִּי אַל
תַּכְמִין / הוֹדִיעֵנִי בְּמִי אַתָּה מַאֲמִין״. / וַיֹּאמֶר לוֹ ״אֲנִי
מַאֲמִין בֵּאלֹהֵי אַבְרָהָם יִצְחָק וְיַעֲקֹב״.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/35814">https://benyehuda.org/read/35814</a></div></body></html>