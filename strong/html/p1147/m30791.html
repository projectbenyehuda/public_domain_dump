<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָאֲנוּסִים הָרַכִּים</title>
	<meta name="author" content="יצחק יציב"/>
</head>
<body>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBaCt0IiwiZXhwIjpudWxsLCJwdXIiOiJibG9iX2lkIn19--459469d7358c693f689c7b05244ba4b7f8e8e197/26.png" alt="26.png" />
<figcaption>26.png</figcaption>
</figure>

<blockquote>
<p>סוּג מְיֻחָד שֶׁל אֲנוּסִים רַכִּים בְּשָׁנִים יֵשׁ
כַּיּוֹם בְּאֵרוֹפָּה, אַחֲרֵי הַמַּבּוּל הַהִיטְלֶרִי שֶׁהֵצִיף אֶת
הָעוֹלָם. אַלְפֵי יְלָדִים יְהוּדִים נִצְלוּ מֵהַשְׁמָדָה עַל יְדֵי
מִשְׁפָּחוֹת נוֹצְרִיּוֹת שֶׁסִּפְּחוּ אוֹתָם אֶל בָּתֵּיהֶם. וְהָיוּ
מִקְרִים רַבִּים שֶׁנּוֹצְרִים סִכְּנוּ אֶת מַעֲמָדָם וְאַף אֶת
חַיֵּיהֶם בְּמַעֲשֵׂי הַצָּלָה אֵלֶּה. בֵּין הַמַּצִּילִים כֹּהֲנֵי־דָת
שׁוֹנִים קַתּוֹלִיּים וּפְּרוֹטֶסְטַנְטִיִּים, נְזִירִים וּנְזִירוֹת.
וְהָיוּ הוֹרִים שֶׁהִפְקִידוּ אֶת יַלְדֵיהֶם בִּידֵי נוֹצְרִים
וְשִׁלְּמוּ לָהֶם כֶּסֶף רַב שֶׁיַּחְזִיקוּם עַד יַעֲבֹר זַעַם. וְכָךְ
נִצְּלוּ יְלָדִים יְהוּדִים בִּמְדִינוֹת שׁוֹנוֹת: בְּפּוֹלִין,
בְּצָרְפַת, בְּבֶּלְגִּיָּה, בְּהוֹלַנְד, בִּשְׁוֵיץ
וּבְצֶ&#8217;כוֹסְלוֹבַקְיָה.</p>

<p>הַיְּלָדִים הֻכְרְחוּ לְהִסְתַּגֵּל לְמִנְהֲגֵי
מַצִּילֵיהֶם, וְאַף לְקַבֵּל אֶת הַדָּת הַנּוֹצְרִית. שִׁנּוּ אֶת
שְׁמוֹתֵיהֶם, וְתַחַת אֵימַת הַנַצִים לָמְדוּ לְהַסְתִּיר כָּל דָּבָר
הַיָּכוֹל לְעוֹרֵר חֲשַׁד כִּי יַלְדֵי יְהוּדִים הֵם. בֵּינֵיהֶם וַדַּאי
גַּם כָּאֵלֶּה שֶׁכְּבָר שָׁכְחוּ אֶת מוֹצָאָם הַיְּהוּדִי וְאַף
הִסְפִּיקוּ לִסְפֹּג אֶת הָאֶרֶס שֶׁל שִׂנְאָה לַיְהוּדִים. הוֹרֵיהֶם
וּקְרוֹבֵיהֶם נִשְׁמְדוּ וְאֵין יְהוּדִי יוֹדֵעַ עֲלֵיהֶם מִי הֵם
וְהֵיכָן הֵם.</p>

<p>אַךְ יֵשׁ גַּם אַלְפֵי יְלָדִים הַחַיִּים בְּבָתִּים
נוֹצְרִיִּים וּבְבָתֵּי־יְלָדִים בְּמִנְזָרִים וּמוֹצָאָם הַיְּהוּדִי
יָדוּעַ, וְאֵין קָרוֹב שֶׁיִּתְבַּע אוֹתָם לְהַחֲזִירָם לְעַמָּם.</p>

<p>מִי יִגְאַל אֶת אַלְפֵי הַיְּלָדִים הַלָּלוּ וְיַחֲזִירֵם לָנוּ, לְעַמֵּנוּ, וִיבִיאֵם לְאַרְצֵנוּ?</p>

<p>וְאֵין זֶה עִנְיָן פָּשׁוּט. יֵשׁ גַּם מִקְרִים רַבִּים
שֶׁהוֹרִים נוֹצְרִים אִמְּצוּ לָהֶם יְלָדִים יְהוּדִים וְהִתְקַשְּׁרוּ
אֲלֵיהֶם בְּיַחֲסֵי אַהֲבָה וְקָשֶׁה לָהֶם לְוַתֵּר עַל הַיֶּלֶד
שֶׁחִנְּכוּהוּ בְּבֵיתָם וְרָאוּהוּ כְּבֶן הַמִּשְׁפָּחָה – וְהִנֵּה
בָּאִים וּלְקַחְתּוֹ מִזְּרוֹעוֹתֵיהֶם.</p>

<p>אֲבָל בְּעִקָּר יֵשׁ מִקְרִים אֲחֵרִים: נְזִירִים
וּנְזִירוֹת חֵרְפוּ אֶת נַפְשָׁם לְהַצִּיל יְלָדִים יְהוּדִים, וְעָשׂוּ
זֹאת בְּכַוָּנָה תְּחִלָּה לְהַכְנִיסָם תַּחַת כַּנְפֵי הַדָּת
הַנּוֹצְרִית, וְחִנְּכוּ אוֹתָם כְּנוֹצְרִים. כָּל אָדָם שֶׁיֵּשׁ בּוֹ
הֲבָנָה כָּלְשֶהִי לְסוֹבְלָנוּת דָּתִית, יוֹדֶה כִּי יְלָדִים אֵלֶּה
הָעָבְרוּ עַל דָּתָם מֵאֹנֶּס. לֹא הֵם בָּחֲרוּ לָהֶם אֶת הַדָּת
הַחֲדָשָׁה. כָּל מַעֲשֶׂה הַהַצָּלָה שֶׁל הַמַּצִּילִים לֹא יְהֵא בּוֹ
מֵאֲצִילוּת רוּחַ אִם יִשְׁתַּמְּשׁוּ בַּנֶּפֶשׁ הָרַכָּה שֶׁנָּפְלָה
לְיָדָם לְעָקְרָהּ מֵחֵיק הָעָם הַיְּהוּדִי.</p>

<p>לִגְאֻלַּת יַלְדֵי יִשְׂרָאֵל אֵלֶּה מִידֵי הַגּוֹיִים
טִלְטֵל עַצְמוֹ הָרַב הֶרְצוֹג מִמְּדִינָה לִמְדִינָה חֳדָשִׁים רַבִּים.
הוּא בָּא בִּדְבָרִים עִם רָאשֵׁי־הַמֶּמְשָׁלוֹת וְהִתְיַצֵּב לִפְנֵי
הָאַפִּיפְיוֹר וְלִפְנֵי בָּא כֹּחוֹ בְּצָרְפַת וּבִקֵּשׁ מֵהֶם אֶת
עֶזְרָתָם. כִּי לְשֵּׁם הַחֲזָרַת הַיְּלָדִים הָאֵלֶּה לָעָם הַיְּהוּדִי
דְּרוּשִׁים גַּם חֻקִּים מְיֻחָדִים מִטַּעַם הַמֶּמְשָׁלָה וְסִיּוּעַ
מֵאֵת רָאשֵׁי הַדָּת. וְאָמְנָם הִצְלִיחַ הָרַב הֶרְצוֹג לְקַבֵּל
הַבְטָחָה מֵאֵת רֹאשׁ מִמְשֶׁלֶת צָרְפַת שֶׁיְּסַיֵּעַ בְּעִנְיָן זֶה
וְאַף יַרְשֶׁה לַ־5000 יְלָדִים לְהִתְגוֹרֵר בְּצָרְפַת עַד שֶׁיּוּכְלוּ
לַעֲלוֹת לָאָרֶץ; וְכֵן מֵאֵת מֶמְשֶׁלֶת בֶּלְגִיָה וְצֶ&#8217;כְיָה.</p>

<p>הַפְּעֻלָּה הַזֹּאת דּוֹרֶשֶׁת שֶׁיִּהְיֶה אִרְגּוּן
יְהוּדִי בְּכָל מָקוֹם וּמָקוֹם שֶׁיַּעֲסֹק בָּזֶה וִיטַפֵּל בְּכָל
יֶלֶד וָיֶלֶד. הָרַב אַרְגֵּן וְעָדִים כָּאֵלֶּה בְּכָל מְדִינוֹת
אֵרוֹפָּה וְאַף אָסַף אֶת הַכְּסָפִים הַדְּרוּשִׁים לְכָךְ.</p>

<p>רַבִּים מִקֶּרֶב הַנֹּעַר בָּאָרֶץ וַדַּאי כְּבָר
נִפְגְּשׁוּ עִם יְלָדִים שֶׁבָּאוּ אֵלֵינוּ מִמְּקוֹמוֹת הַשְּׁמָד וְהֵם
שָׁבוּ לְחֵיק עַמָּם. וְאוּלָם עוֹד אֲלָפִים נִמְצָאִים שְׁבוּיִים
בִּידֵי הַגּוֹיִים וְלִבָּם מְשַׁוֵעַ לְהַצָּלָה, הַנִּיצוֹץ הַיְּהוּדִי
מְחַכֶּה שֶׁיְּלַבּוּהוּ, וְשָׁבוּ בָּנִים לְחֵיק עַמָּם
וּלְאַרְצָם.</p>
</blockquote>

<p>(<strong>תש&quot;ו</strong>)</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30791">https://benyehuda.org/read/30791</a></div></body></html>