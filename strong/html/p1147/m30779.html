<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יוֹם הַיָּם</title>
	<meta name="author" content="יצחק יציב"/>
</head>
<body>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBaGV0IiwiZXhwIjpudWxsLCJwdXIiOiJibG9iX2lkIn19--270ca12964a30eacc8d94f08dbe147442c690302/19.png" alt="19.png" />
<figcaption>19.png</figcaption>
</figure>

<blockquote>
<p><strong>שׁוּטִי, סִירָה,</strong></p>

<p><strong>שׁוּטִי חִישׁ</strong></p>

<p><strong>סִירָתִי!</strong></p>

<p>הֶאְדִּים הַמַּעֲרָב. הַשֶּׁמֶשׁ שׁוֹקַעַת וְיוֹרֶדֶת
יָמָּה. הִנֵּה נִרְאֶה קְצֵה הַדִּיסְקוּס הָאָדֹם בָּאֹפֶק, שׁוֹקֵעַ
וְנֶעְלָם. הַשָּׁמַיִם וְהַיָּם נָשְׁקוּ. וָרֹד וְסָגֹל מִתְעָרְבִים
וְשׁוֹקְעִים. מִקְּצֵה הַשָּׁמַיִם וּמִפְּאַת הַיָּם בְּמַעֲרָב עוֹלֶה
חֲלוֹם רַךְ וְנוּגֶה, בְּעַד הָעֲנָנִים הַקַּלִּים,
הַכְּחַלְחַלִּים־סְגֻלִּים נִרְאֶה כֶּתֶם נָע, מִתְקָרֵב וְהוֹלֵךְ –
תֹּרֶן, מִפְרָשׂ וְסִירָה:</p>

<p>שׁוּטִי, סִירָה,</p>

<p>שׁוּטִי חִישׁ&#8230;</p>

<p>הֲסִירָתִי הִיא זֹאת? מִי חוֹתֵר שָׂם בִּקְצֵה הָאֹפֶק וּבָא אֵלֵינוּ?</p>

<p>יְמֵי הַקַּיִץ בָּאִים. יְלָדִים, יוֹשְׁבֵי הַחוֹפִים
יֵלְכוּ אֶל הַיָּם לֵהָנוֹת מִקְּרִירוּתוֹ הַנְּעִימָה.
מִּקּוּנְכִיּוֹתָיו הָרַבּוֹת, מֵהַצְּדָפִים הַקְּטַנִּים וְהָאַצּוֹת
הַשׁוֹנוֹת. עַזֵּי־נֶפֶשׁ וּבַעֲלֵי־מֶרֶץ יֶחֱצוּ מֵימָיו בִּשְׂחִיָּה
עַל הַבֶּטֶן, עַל הַגַּב. בִּצְלִילָה וּבִקְפִיצָה. זֶה הַיָּם גָּדוֹל
וּרְחַב־יָדַיִם.</p>

<p>זְבוּלֻן לְחוֹף יַמִּים יִשְׁכֹּן. אֲנַחְנוּ יוֹשְׁבֵי
הַחוֹף כְּשֵׁבֶט זְבוּלֻן אָנוּ. הַיָּם הֶמְשֵׁךְ־הַיַּבָּשָׁה הוּא
לָנוּ.</p>

<p>לִמַּדְנוּ אֶת יָדֵנוּ וְהוֹגַעְנוּ אֶת מֹחֵנוּ
לְהוֹצִיא לֶחֶם מִן הָאֲדָמָה הַצְּחִיחָה וְהַשּׁוֹמֵמָה. עֲשָׂרוֹת
שָׁנִים עָבַדְנוּ בְּכָל כֹּחוֹתֵינוּ, עַד שֶׁיָּדְעָה יָדֵנוּ לַחֲרֹשׁ
בַּתֶּלֶם, לַעֲדֹר וְלִנְטֹעַ – וְהָיוּ מַטָּעֵינוּ וּשְׂדוֹתֵינוּ
לְאוֹת וּלְמוֹפֵת. אַךְ הֲיָדַעְנוּ גַּם אָרְחוֹת יַמִּים, לְהוֹצִיא
לֶחֶם מִמֶּרְחָבָיו וּמִמְּצוּלוֹתָיו?</p>

<p>הַיָּם כַּיַּבָּשָׁה – מֶרְחַב מִחְיָה הוּא.</p>

<p>אָכֵן, אַךְ הַיּוֹדֵעַ לָבוֹא בְּסוֹדוֹ יוּכַל לְהָפִיק
מִמֶּנּוּ אֶת עָשְׁרוֹ וְלִחְיוֹת עַל הָאוֹצָרוֹת, הַטְּמוּנִים בּוֹ
לְמִחְיַת־הָאָדָם.</p>

<p>הַיָּם סוֹעֵר וְהַיָּם נָח מִזַּעְפּוֹ, יֶחְמְרוּ
מֵימָיו וְשָׁבוּ וְיִהְיוּ חֲלָקִים כִּרְאִי מְלֻטָּשׁ – אַךְ רַק
הַיּוֹדֵעַ אֶת סַעֲרוֹ וְאֶת זַעְפּוֹ יֵדַע גַּם אֶת הַנֹּעַם
בְּשִׁקְטוֹ.</p>

<p>וּמָה רַבִּים הַדְּבָרִים שֶׁצָּרִיךְ לָדַעַת. אַף
לְהָשִׁיט סִירָה קְטַנָּה בַּנָּהָר דְּרוּשׁוֹת יְדִיעוֹת רַבּוֹת וְעַל
אַחַת כַּמָּה וְכַמָּה הַפְלָגָה בְּמֶרְחֲבֵי יַמִּים.</p>

<p>נִזְדַּמַּנְתִּי לַמּוֹעֲדוֹן שֶׁל &#8220;הַחוֹתְרִים&#8221; עַל
שְׂפַת הַיַּרְקוֹן. אוֹתוֹ בֹּקֶר שֶׁל שַׁבָּת הָיוּ בְּחִינוֹת
לַחֲבֵרִים חֲדָשִׁים. רָאִיתִי כִּי רַבִּים הַדְּבָרִים אֲשֶׁר עַל
הֶחָבֵר לָדַעַת אִם הוּא רוֹצֶה לֶאֱחֹז בְּמָשׁוֹט שֶׁל סִירָה. רַבִּים
הַדְּבָרִים וּמְעַנְיְנִים. זֶהוּ סְפּוֹרְט, אָמַרְתִּי לְעַצְמִי, זֶהוּ
סְפּוֹרְט הַמַּרְחִיב אֶת דַּעַת הַסְּפּוֹרְטַאי.</p>

<p>רַב הָעֹנֶג וְרַבָּה הַתּוֹעֶלֶת. אֶל הַיָּם!</p>

<br />

<p>אַתָּה שׁוֹאֵל:</p>

<p>וּמַהוּ יוֹם הַיָּם? וְלָמָּה כ&#8220;ג בְּאִיָּר? הֵיטַבְתָּ
לִשְׁאֹל. בְּכ&#8221;ג בְּאִיָּר, לִפְנֵי שְׁמוֹנֶה שָׁנִים, פָּתַחְנוּ צֹהַר
עִבְרִי קָטָן בַּיָּם הַגָּדוֹל – פָּתַחְנוּ אֶת הַנָּמָל
בְּתֵל־אָבִיב.</p>

<p>הָיוּ לָנוּ יָמִים קָשִׁים אָז בָּאָרֶץ. נְמַל יָפוֹ
נִסְגַר בִּשְׁבִילֵנוּ, וִיהוּדִי לֹא יָכֹל לָבוֹא אֵלָיו וְכָל
הַנּוֹסְעִים וְהַסְּחוֹרוֹת שֶׁנּוֹעֲדוּ לְתֵל־אָבִיב לֹא נִתַּן לָהֶם
לַעֲלוֹת אֶל הַחוֹף. וְהִנֵּה עָגְנוּ אֳנִיּוֹת בְּחוֹפָהּ שֶׁל
תֵּל־אָבִיב. מֵזַח הוּקַם וּבַחוּרֵינוּ פָּרְקוּ אֶת הַמִּטְעָן וַתְּהִי
הָרְוָחָה. אֳנִיּוֹת בָּאוֹת וָאֳנִיּוֹת
הוֹלְכוֹת – נוֹסְעִים בָּאִים וְנוֹסְעִים יוֹצְאִים מִנְּמַלָּהּ שֶׁל
תֵּל־אָבִיב פּוֹרְקִים סְחוֹרוֹת מִן הָאֳנִיּוֹת וּמַטְעִינִים
וְשׁוֹלְחִים מִתּוֹצַרְתֵּנוּ לִמְדִינוֹת קְרוֹבוֹת וּרְחוֹקוֹת –
וּנְמַל תֵּל־אָבִיב שׁוֹקֵק עֲבוֹדָה עִבְרִית וּמֶרֶץ עִבְרִי.</p>

<p>הִנֵּה נִתְפַּשֵּׁט מֶרְחַב־הַמִּחְיָּה מִן הַיַּבָּשָׁה
אֶל הַיָּם, וְאַלְפֵי יְהוּדִים עוֹבְדִים וְחַיִּים מִן הָעֲבוֹדָה
בַּנָּמָל. אַחֲרֵיהֶם בָּאוּ מִיָּד הַבַּחוּרִים הַיּוֹצְאִים לָדוּג
דַּיִג.</p>

<p>מֵאָז עָבְרוּ שְׁמוֹנֶה שָׁנִים. בֵּינָתַיִם בָּאוּ
שְׁנוֹת הַמִּלְחָמָה. הַיָּם וּנְמַלָּיו עָבְרוּ לִידֵי הָרָשׁוּת
הַצְּבָאִית. הָאֳנִיּוֹת הַמַּפְלִיגוֹת בַּיַּמִּים עֲסוּקוֹת
בְּהוֹבָלַת צָרְכֵי מִלְחָמָה, הַכֹּל לַמַּעַן הַנִּצָּחוֹן עַל
הִיטְלֶר. רַבִּים מִבַּחוּרֵינוּ הִתְנַדְּבוּ לַצִּי הַבְּרִיטִי וְהֵם
פְּזוּרִים עַל יַמִּים רַבִּים וּמִשְׁתַּתְּפִים בַּמִּלְחָמָה.
הָעֲבוֹדָה בַּנְּמַלִּים הִיא לֹא כְּבִימֵי שָׁלוֹם. וְאוּלָם אֲנַחְנוּ
מְקַוִּים כִּי לֹא יִרְחֲקוּ יְמֵי הַשָּׁלוֹם וְשׁוּב יֶהֱמֶה הַנָּמָל
הָעִבְרִי מֵרֹב עוֹבְדִים עִבְרִים. סְפִינוֹת הַדַּיִג הַמְעַטּוֹת
הַיּוֹצְאוֹת עַתָּה לַיָּם תִּרְבֶּינָה וָאֳנִיּוֹת גְּדוֹלוֹת
תַּפְלֵגְנָה לְכָל רַחֲבֵי הַיַּמִּים וְהַמַּלָּח הַיְּהוּדִי עוֹמֵד עַל
הַהֶגֶה וּמוֹלִיךְ גְּאוּלִים לְאֶרֶץ פְּדוּתָם.</p>

<p>לָזֹאת אָנוּ מִתְכּוֹנְנִים וּמְחַכִּים.</p>
</blockquote>

<p>(<strong>אייר תש&quot;ד</strong>)</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30779">https://benyehuda.org/read/30779</a></div></body></html>