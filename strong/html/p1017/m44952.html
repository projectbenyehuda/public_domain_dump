<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>על ערשׂ דוי</title>
	<meta name="author" content="עזרא גולדין"/>
</head>
<body>

<blockquote>
<p>מְשׁוֹרֵר אֻמְלָל אָנֹכִי בְּלִבִּי רַב הַשָּׁבֶר,</p>

<p>הָרוֹפְאִים יֹאמְרוּ כִּי חִישׁ אֵרֵד קָבֶר,</p>

<p>אִם לֹא אֶעֱזוֹב אֶת עֵטִי וְשִׁירַי הַחַמִּים,</p>

<p>חִישׁ יוֹמִי יָפוּחַ וְשָׁאַף חֵילִי צַמִּים;</p>

<p>מוֹחִי אֲשֶׁר הוּא עַתָּה מָעוֹן לַמַּחְשָׁבֶת,</p>

<p>רִמָּה וְתוֹלֵעָה יְאַוּוּ בּוֹ שָׁבֶת,</p>

<p>וְיָדִי הַכּוֹתֶבֶת תְּהִי עֶצֶם יְבֵשָׁה,</p>

<p>וּכְרוּחַ תַּחֲלוֹף מֶנִּי שִׁירָתִי הַקְּדוֹשָׁה;</p>

<p>הַאֶזְכּוֹר אָז יִסּוּרַי בַּתֵּבֵל סָבַלְתִּי,</p>

<p>כִּי יוֹמָם וָלַיְלָה הָגִיתִי עָמַלְתִּי?</p>

<p>הָגִיתִי בַתּוֹרָה עָמַלְתִּי בְדַעַת,</p>

<p>וְכָל יוֹם מֵעֹנִי הָהּ נַפְשִׁי <strong>גוַֹעַת</strong>?</p>

<p>הַאֶזְכּוֹר כִּי שָׂבַעְתִּי אַךְ מְרֹרוֹת וְלַעֲנָה,</p>

<p>וְלֹא נֶהֱנֵיתִי מֵעוֹלָמִי אַף בְּאֶצְבַּע קְטַנָּה?</p>

<p>הַאֶזְכּוֹר אֶת אַחַי וְרֵעַי אָהַבְתִּי,</p>

<p>אֲשֶׁר לְמַעְנָם כָּל חַיַּי הָגִיתִי חָשַׁבְתִּי?</p>

<p>הַאֶזְכּוֹר נְשִׁיכַת חֲכָמִים וַעֲקִיצַת עַקְרַבִּים,</p>

<p>אֲשֶׁר סְבָבוּנִי בְעוֹלָמִי כְּפָרִים רַבִּים,</p>

<p>וְאָנֹכִי נִלְחַמְתִּי בְּיָד חֲזָקָה בִּזְרוֹעַ נְטוּיָה,</p>

<p>כִּי רוּחַ דַּעַת בְּקִרְבִּי, רוּחַ שֶׁאֵינָהּ מְצוּיָה.</p>

<p>הַאֱהִי אָז אַחַי בִּמְרוֹמֵי שַׁחַק שָׁם,</p>

<p>אוֹ בִשְׁאוֹל תַּחְתִּית בְּעִמְקֵי הַיָּם?</p>

<p>הֲיִשָּׂא שׁוֹפֵט מָרוֹם פְּנֵי מֵת מֵרֹב צָרָה,</p>

<p>אֲשֶׁר לוֹ זֶבַח אֱלֹהִים הָהּ רוּחַ נִשְׁבָּרָה,</p>

<p>אוֹ יַחֲשׁוֹב לוֹ אֶת רוּחוֹ לְחַטָּאת וְעָוֹן</p>

<p>וְיִטְבְּלֵהוּ בְשַׁחַת בַּעֲפַר רִקָּבוֹן?&#8230;</p>

<p>אוֹ לְרַגְלֵי הַחוֹזִים וּמְשׁוֹרְרִים אַדִּירִים,</p>

<p>יוֹשִׁיבֵהוּ לְהַקְשִׁיב נֹעַם זְמִירוֹת וְשִׁירִים,</p>

<p>אֲשֶׁר זֶה אֹשֶר הַמְּשׁוֹרֵר מֵאֵין לוֹ כָּמֹהוּ,</p>

<p>זֶה לוֹ הָעֵדֶן אֲשֶׁר בֶּחָזוֹן יְתָאֳרֵהוּ,</p>

<p>זֶה לוֹ הָעֵדֶן יִמְשְׁכֵהוּ בַּעֲבוֹתוֹ,</p>

<p>הֵקֵל מַחְלֵהוּ גַּם יָקֵל אֶת מוֹתוֹ.</p>

<p>מִי בָכֶם חָכָם וְיַגִּיד לִי בְּעוֹד עֵת,</p>

<p>טֶרֶם אֵלֵךְ וְאֵינֶנִּי טֶרֶם אֲנִי מֵת&#8230;</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/44952">https://benyehuda.org/read/44952</a></div></body></html>