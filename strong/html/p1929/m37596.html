<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בִּשְׂעִפֵּי לָיְלָה</title>
	<meta name="author" content="זלמן שניאור"/>
</head>
<body>

<blockquote>
<br />
</blockquote>

<p><strong>א</strong></p>

<blockquote>
<p>בְּלֵילוֹת נְדוּדִים אֲרֻכִּים,</p>

<p>בְּיַלֵּל מְצוּלַת־הַדְּמָמָה, —</p>

<p>יָבוֹאוּ הַגְּנוּזִים, יִתְרַפְּקוּ</p>

<p>עַל אֹזֶן הַחוֹזֶה חֶזְיוֹנוֹת:</p>

<p>&quot;יַד גּוֹי וֵאלֹהִים הָיְתָה בָּנוּ</p>

<p>לְקַבְּרֵנוּ&#8230; אַךְ חַיִּים אֲנָחְנוּ.</p>

<p>קוּם אַתָּה, בֶּן־אָדָם, חַלְּצֵנוּ</p>

<p>מִמַּשָּׂא־הַיּוֹבְלִים הַמֵּעִיק!..&quot;</p>

<br />
</blockquote>

<blockquote>
<p>לוֹחֲשׁוֹת&#8230; וְאוֹתִיּוֹת פּוֹרְחוֹת</p>

<p>מִצְטָרְפוֹת לִפְסוּקִים חֲרוּזִים;</p>

<p>נִשְׁמוֹת הַלּוּחוֹת הַקְּבוּרִים</p>

<p>הוֹמִיּוֹת כְּיוֹנִים בִּכְלוּבָן.</p>

<p>כִּפְנִינִים אֶל מַחְתּוֹת־הַזָּהָב</p>

<p>מִדַּרְדֵּר הַקֶּצֶב הָעַתִּיק;</p>

<p>הַנֶּפֶשׁ לֹא תִמְלָא, וְהָאֹזֶן</p>

<p>לֹא תָכִיל הַפְתָּעוֹת צֵרוּפָן.</p>

<p>קוֹל לְקוֹל&#8230; מִתְגַּבֶּרֶת הַנְּגִינָה,</p>

<p>מִשְׁתַּבֵּר הַקֶּצֶב, וְנֶהְפָּךְ</p>

<p>לִשְׁאוֹן דִּגְלֵי־חֵרוּת מִתְלַבְּטִים</p>

<p>בְּרוּחַ־זִלְעָפוֹת בַּמִּדְבָּר.</p>

<br />
</blockquote>

<blockquote>
<br />
</blockquote>

<blockquote>
<p>וְגָבְרָה כְּסוּפוֹת בַּנֶּגֶב</p>

<p>וּכְמִשְׁבְּרֵי־יָם בְּחוֹף יָפוֹ.</p>

<p>וְנֶהְפַּךְ לְרֹן בְּנֵי־אֶפְרַיִם</p>

<p>בְּעָרְקָם לַמִּדְבָּר בְּלִי גוֹאֵל, —</p>

<p>עַל אַף אֱלֹהֵיהֶם הַמָּתוּן,</p>

<p>הַמַּטִּיף לְאֹרֶךְ־אַפַּיִם.</p>

<p>פְּרוּעָה הָרִנָּה וְנִשְׂגָּבָה,</p>

<p>בְּהִירָה וּנְסוּכַת־עֲרָפֶל.</p>

<p>כֵּן יְדַבֵּר אֱלֹהִים, בִּשְׂפַת־אָדָם,</p>

<p>מַפְרִיחַ הֲבָרוֹת־לֶהָבוֹת;</p>

<p>וּמְכַבָּן, בְּעוֹדָן בִּמְעוּפָן,</p>

<p>פֶּן יִשְׂרְפוּ אֶת אֹזֶן הַבָּשָׂר.</p>

<br />
</blockquote>

<p><strong>ב</strong></p>

<blockquote>
<p>וְהַמַּרְאוֹת כְּמַצְּבוֹת־הַגּוֹלָן</p>

<p>וּסְפוֹגֵי־הָאֶבֶן הַנְּפוּחִים</p>

<p>עַל חוֹף יָם הַמֶּלַח&#8230; הַשְּׂרִידִים</p>

<p>מִמַּהְפֵּכַת סְדוֹם וַעֲמוֹרָה;</p>

<p>כְּאֶבֶן־שְׁתִיָּה — אֶלְגָּבִישׁ</p>

<p>שֶׁשָּׁקַע בְּהַר־הַמּוֹרִיָּה;</p>

<p>כִּסְלָעִים־גֻּלְגָּלוֹת נֶעֱרָמִים</p>

<p>בַּדֶּרֶךְ מֵרַמְלָה אֶל צִיּוֹן&#8230;</p>

<p>מִנְּשִׁיָּה הַמַּרְאוֹת יָבוֹאוּ</p>

<p>וְחוֹזְרִים אֶל נְשִׁיָּה עוֹלָמִית.</p>

<p>רַק רֶגַע מְצַלְצֵל חֲרוּזָם</p>

<p>וּבַשֵּׁנִי — נְמוֹגִים וְהוֹלְכִים,</p>

<br />
</blockquote>

<blockquote>
<br />
</blockquote>

<blockquote>
<p>רִשְׁתוֹת־בַּדִּים וְחָזוֹן צָדוּךָ,</p>

<p>קָרַעְתָּ רִיסֶיךָ — וְאֵינָם.</p>

<p>רַק קוּרִים מְרַחֲפִים עַל סָבִיב,</p>

<p>תְּגַשֵּׁשׁ — וְרֵיקוֹת יָדֶיךָ.</p>

<p>תִּתְנַעֵר וְרֹאשְׁךָ פָּרוּעַ</p>

<p>וּבוֹכֶה לְבָבְךָ הַמְרֻמֶּה.</p>

<p>כְּאִלּוּ לְךָ הִקְרָה גוֹרָלְךָ</p>

<p>כּוּךְ נֶעְלָם בְּקִבְרוֹת־הַלַּיְלָה;</p>

<p>יַהֲלוֹמִים לֹא לֻטְּשׁוּ, עִם שִׁבְרֵי</p>

<p>זֵר עַתִּיק לְמַלְכֵי הַקֶּדֶם&#8230;</p>

<p>וּבְצֵאתְךָ לְאוֹר־יוֹם וְהִנֵּה נָמוֹג</p>

<p>הָאוֹצָר בֵּין כַּפּוֹת יָדֶיךָ.</p>

<p>חֲלוֹם נוֹזְלִים חָלַמְתָּ בַּצָּמָא,</p>

<p>הֲקִיצֹותָ — וְרֵיקָה נַפְשֶׁךָ.</p>

<p>וְאוֹר־בֹּקֶר מְהַבְהֵב בְּלַעַג</p>

<p>עַל קִבְרוֹת תַּאֲוָתְךָ לֹא־בָאָה.</p>

<br />
</blockquote>

<blockquote>
<br />
</blockquote>

<p><strong>ג</strong></p>

<blockquote>
<p>אָז תְּמַהֵר אֶל בָּתֵי־הָעֵקֶד,</p>

<p>תִּתְהַלֵּךְ בַּלָּאט, תִּכְרֶה אֹזֶן:</p>

<p>אוּלַי נִתְעוּ פֹּה פְּסוּקִים, בְּנוֹת־קוֹלוֹת,</p>

<p>חֲרוּזִים מִלּוּחוֹת אֲבוּדִים.</p>

<p>אוּלַי נוֹתַר פֹּה שֶׁמֶץ, בְּעָבְרָם</p>

<p>אֶלֶף גִּלְגּוּלִים וְאֶחָד;</p>

<p>נִשְׁתַּבְּשׁוּ עַד בּוֹאָם לַצָּפוֹן</p>

<p>וְנֶחְבְּאוּ בְּסִפְרֵי עַם־לוֹעֵז.</p>

<br />
</blockquote>

<blockquote>
<br />
</blockquote>

<blockquote>
<p>פֹּה חִפְּשׂוּם הַחוֹקְרִים, לֹא מְצָאוּם</p>

<p>וַיְמַלְּאוּ קָדִים כְּתָבֵיהֶם,</p>

<p>בְּדָיוֹת לֹא נִבְרְאוּ וְלֹא הָיוּ&#8230;</p>

<p>וְרַק אַתָּה, הַחוֹזֶה, תְּגַלֵּם</p>

<p>אָז תְּדַפְדֵּף בִּגְוִילִים נוֹשָׁנִים,</p>

<p>מֵאָה לְיוֹם, עַד כִּי תִּיעָף;</p>

<p>הַקּוֹלוֹת — חָלַמְתָּ מִתְרַחֲקִים,</p>

<p>וְאַתָּה עָצוּב וָרֵיק מִבַּתְּחִלָּה.</p>

<br />
</blockquote>

<blockquote>
<br />
</blockquote>

<p><strong>ד</strong></p>

<blockquote>
<p>רַק מְעַט מִזְעָר נִשְׁאָר עַל מִפְתַּן</p>

<p>זִכְרוֹנְךָ כְּגַרְגְּרֵי־זָהָב,</p>

<p>מִשַּׂק מָלֵא סְגֻלּוֹת, שֶׁנִּשְׁמַט</p>

<p>לַתְּהוֹם מִכַּף־יָדְךָ הָרָפָה.</p>

<p>יָגֵעַ וָדַל תַּעְתִּיקֶנּוּ</p>

<p>לִלְשׁוֹן אַנְשֵׁי דוֹרְךָ הַיְבֵשָׁה,</p>

<p>בִּמְשָׁלִים וַחֲרוּזִים עֲלוּבִים —</p>

<p>שְׂפַת נָשִׁים הַמּוֹזְרוֹת בַּלְּבָנָה.</p>

<p>כַּפֵּאָה־הַנָּכְרִית כֵּן תְּסַדֵּר</p>

<p>סִלְסוּלִים, תִּרְבְּכֵם בַּשָּׁמֶן.</p>

<p>נִיב רַךְ לָהֶם תִּתֵּן, תְּקַשֵּׁר</p>

<p>פַּעֲמוֹנִים לְצַוְּארֵי אֲרָיוֹת.</p>

<p>כֵּן יַגִּיעוּ הַהֵדִים הָאוֹבְדִים</p>

<p>לְאָזְנֵי הַדּוֹר הַמְפֻנָּקוֹת.</p>

<p>הַסְּלָעִים הוֹלִידוּ חַלּוּקִים,</p>

<p>לְזָרְקָם לַאֲגַם־שַׁעֲשׁוּעִים.</p>

<br />
</blockquote>

<blockquote>
<br />
</blockquote>

<blockquote>
<p>וּמַלְאַךְ־הַיְצִירָה זֶה יוֹשֵׁב</p>

<p>וּבוֹכֶה עַל גַּל הַנְּמוּשׁוֹת;</p>

<p>כְּשָׁבֵי שְׁבִי־צִיּוֹן, שֶׁרָאוּ</p>

<p>אֶת מִקְדַּשׁ שְׁלֹמֹה בַּהֲדָרוֹ;</p>

<p>וְחָזְרוּ וְרָאוּ הַבַּיִת</p>

<p>הַנָּמוֹךְ וָדַל בִּימֵי עֶזְרָא.</p>

<br />
</blockquote>

<blockquote>
<br />
</blockquote>

<p><strong>ה</strong></p>

<blockquote>
<p>אַךְ הָאָרֶץ כְּשָׂרָה זְקֶנְתֵּנוּ —</p>

<p>הָיְתָה לָהּ עֶדְנָה בִּבְלוֹתָהּ;</p>

<p>בָּאוּ חֲלוּצִים, בְּעָלוּהָ,</p>

<p>חָרְשׁוּ בִּבְשָׂרָהּ הַנִּקְשֶׁה.</p>

<p>נִבְקְעוּ פִּיּוֹת בַּמְּלֵחָה,</p>

<p>בִּבְאֵרוֹת חֲפוּרוֹת וּבְתֶלֶם,</p>

<p>הַנֶּעְדָּר בַּמַּעְדֵּר וּמֻרְבָּךּ</p>

<p>בְּיֶזַע דּוֹר חָדָשׁ, קְשֵׁה־עֹרֶף.</p>

<p>הִתְעוֹרְרוּ <strong>גְּנוּזִים</strong> אַף הֵמָּה.</p>

<p>מִמְּעָרוֹת הִבְקִיעַ הֵד־קוֹלָם</p>

<p>לְכָל תְּפוּצוֹת־יִשְׂרָאֵל בַּגּוֹלָה,</p>

<p>לְעוֹדְדָם וּלְחַדֵּשׁ אֶת כֹּחָם.</p>

<p>אַף לְאָזְנֵי הַחוֹזִים הִגִּיעַ —</p>

<p>לָפַחַת בָּם שִׁירָה חֲדָשָׁה.</p>

<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/37596">https://benyehuda.org/read/37596</a></div></body></html>