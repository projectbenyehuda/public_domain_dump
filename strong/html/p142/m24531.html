<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הגנן</title>
	<meta name="author" content="רבינדראנאת טאגור / דוד פרישמן"/>
</head>
<body>

<br />

<p><a href="#fn:1" id="fnref:1" title="see footnote" class="footnote"><sup>1</sup></a></p>

<br />

<h3 id="א">א</h3>

<blockquote>
<p><strong>הָעֶבֶד</strong></p>

<p>עֲשִׂי־נָא עִם עַבְדֵּךְ חֶסֶד, הַמַּלְכָּה!</p>
</blockquote>

<br />

<blockquote>
<p><strong>הַמַּלְכָּה</strong></p>

<p>הִנֵּה כָלְתָה הָאֲסֵפָה וַעֲבָדַי הָלְכוּ כֻלָּם. לָמָּה־זֶה אֵחַרְתָּ עַד הָרֶגַע הָאַחֲרוֹן?</p>
</blockquote>

<br />

<blockquote>
<p><strong>הָעֶבֶד</strong></p>
</blockquote>

<blockquote>
<p>כִּי־פָטַרְתְּ אֶת־יֶתֶר הָעָם, לָכֵן זֹאת עֵת לִי: —</p>

<p>בָּאתִי לִשְׁאֹל אֶת־הַנִּשְׁאָר עוֹד לְמַעַן הָאַחֲרוֹן בַּעֲבָדַיִךְ וּנְתַתִּיו לוֹ.</p>
</blockquote>

<br />

<blockquote>
<p><strong>הַמַּלְכָּה</strong></p>

<p>מַה־יֵּשׁ לְיַחֵל עַתָּה אִם־כָּכָה אֵחַרְתָּ?</p>
</blockquote>

<br />

<blockquote>
<p><strong>הָעֶבֶד</strong></p>

<p>שִׂימִינִי לְגַנָּן בְּגַן פְּרָחָיִךְ.</p>
</blockquote>

<br />

<blockquote>
<p><strong>הַמַּלְכָּה</strong></p>

<p>מָה הַדָּבָר הַזָּר הַזֶּה אֲשֶׁר אַתָּה מְבַקֵּשׁ?</p>
</blockquote>

<br />

<blockquote>
<p><strong>הָעֶבֶד</strong></p>

<p>מִכָּל־יֶתֶר מְלַאכְתִּי אַנַּח אֶת־יָדִי.</p>
</blockquote>

<blockquote>
<p>אֶת־חַרְבוֹתַי וְאֶת־רְמָחַי אַשְׁלִיךְ אָרְצָה. אַל־נָא תְשַׁלְּחִינִי לַאֲרָצוֹת רְחוֹקוֹת. אַל־נָא תְצַוִּינִי לָצֵאת לְמִלְחָמוֹת חֲדָשׁוֹת. רַק שִׂימִינִי לְגַנָּן בְּגַן פְּרָחָיִךְ.</p>
</blockquote>

<br />

<blockquote>
<p><strong>הַמַּלְכָּה</strong></p>

<p>מַה־מִּשְׁפַּט הָעֲבוֹדָה הַזֹּאת?</p>
</blockquote>

<br />

<blockquote>
<p><strong>הָעֶבֶד</strong></p>

<p>מִשְׁמֶרֶת הִיא לִימֵי שַׁבְּתוֹתָיִךְ.</p>

<p>אֶת־מִשְׁעוֹל הַדֶּשֶׁא הָרַעֲנָן אֶנְצֹר, אֲשֶׁר שָׁם תִּתְהַלְּכִי יוֹם יוֹם בַּבֹּקֶר, וְאֶל־כָּל אֲשֶׁר תִּדְרוֹךְ כַּף רַגְלֵךְ וְנָשְׂאוּ לָךְ פְּרָחִים עֲיֵפִים לַמָּוֶת אֶת־בִּרְכַּת תְּהִלָּתֵךְ.</p>

<p>בְּמַחְצַלְתֵּךְ אֲנִיעֵךְ בֵּינוֹת לְעַנְפֵי <strong>הַסַּפְּטַפַּרְנָה</strong>, אֲשֶׁר שָׁם יַבִּיט הַיָּרֵחַ הַמִּתְחַדֵּשׁ מִבַּעַד לֶעָלִים וְהִתְאַמֵּץ לְנַשֵּׁק אֶת כְּנַף שִׂמְלָתֵךְ.</p>

<p>בְּשֶׁמֶן בֹּשֶׂם אֲמַלֵּא אֶת־הַמְּנוֹרָה אֲשֶׁר עִם־מִטָּתֵךְ, וְאֶת הֲדוֹם<a href="#fn:2" id="fnref:2" title="see footnote" class="footnote"><sup>2</sup></a> רַגְלַיִךְ
אֲכַסֶּה בְצִבְעֵי סַנְדְּלוֹס וְכַרְכֹּם וְשַׂמְתִּי לוֹ מַרְאוֹת נִפְלָאִים.</p>
</blockquote>

<br />

<blockquote>
<p><strong>הַמַּלְכָּה</strong></p>

<p>מַה־תִּשְׁאַל בִּשְׂכָרֶךָ?</p>
</blockquote>

<br />

<blockquote>
<p><strong>הָעֶבֶד</strong></p>

<p>כִּי תִתְּנִינִי וְאַחֲזִיק בְּיָדַיִךְ הַקְּטַנּוֹת, הָעֲנֻגוֹת מִנִּי צִיצֵי הַלּוֹם, וְעָנַדְתִּי עַל־אֶצְבְּעוֹתֵיהֶן שַׁרְשְׁרוֹת פְּרָחִים. כִּי תִתְּנִינִי וְאֶמְשַׁח אֶת־כַּפּוֹת רַגְלַיִךְ מִשְׁחַת טַרְפֵּי <strong>הָאֲשׁוֹקָה</strong> הָאֲדֻמָּה, וְאֶת־שִׁמְצֵי הֶאָבָק אֲשֶׁר יִדְבַּק אֲלֵיהֶן אַעֲבִיר בִּנְשִׁיקוֹת פִּי.</p>
</blockquote>

<br />

<blockquote>
<p><strong>הַמַּלְכָּה</strong></p>

<p>אֶת־שְׁאֵלָתְךָ רָצִיתִי, עַבְדִּי: גַּנָּן תִּהְיֶה לִי בְגַן פְּרָחָי.</p>

<br />
</blockquote>

<h3 id="ב">ב</h3>

<blockquote>
<p>&quot;רְאֵה, הַמְשׁוֹרֵר! הָעֶרֶב הוֹלֵךְ וְקָרֵב — וּשְׂעַר רֹאשְׁךָ הָפַךְ לָבָן.</p>

<p>&#8220;הֲכִבְדִידָתְךָ בְּשִׂיחֲךָ עִם־לִבְּךָ שׁוֹמֵעַ אַתָּה אֶת־סוֹד אַחְרִית הַיָּמִים?&#8221;</p>

<p>&#8220;הָעֶרֶב בָּא&#8221;, אָמַר הַמְשׁוֹרֵר, &quot;וַאֲנִי פֹה אוֹרֵב וּמַקְשִׁיב — כִּי־יֵשׁ אֲשֶׁר אִישׁ מִן־הַכְּפָר יָבֹא לִקְרֹא לִי גַם אַחֲרֵי נְטוֹת הַיּוֹם מְאֹד.</p>

<p>&quot;מְחַכֶּה אָנֹכִי פֹה — כִּי יֵשׁ אֲשֶׁר שְׁנֵי לְבָבוֹת תּוֹעִים וְרַכִּים יִקְרְבוּ זֶה אֶל־זֶה, וְאַרְבַּע עֵינַיִם לוֹהֲטוֹת תִּתְחַנֵּנָה אֵלַי לָשִׁיר לָהֶם שִׁירִים, לְבַעֲבוּר אַשְׁבִּית אֶת־הַדְּמָמָה אֲשֶׁר מִסָּבִיב לָהֶם וּלְבַעֲבוּר אֶהְיֶה לָהֶם לְפֶה.</p>

<p>&quot;מִי יֶאֱרֹג לָהֶם אֶת־לַבּוֹת זְמִירוֹתֵיהֶם, אִם אָנֹכִי אֵשֵׁב עַל שְׂפַת הַחַיִּים לְבַעֲבוּר חַקֵּר אֶת־הַמָּוֶת וְאֶת־אֲשֶׁר מֵעֵבֶר לִגְבוּלָיו?</p>

<p>&quot;כּוֹכַב הָעֶרֶב הַנִּמְהָר הִנֵּה חָלָף.</p>

<p>&quot;לַבַּת הַמְּדוּרָה אֲשֶׁר עִם־מִשְׂרְפוֹת הַמֵּתִים הוֹלֶכֶת הָלֹךְ וְשָׁקֹעַ אֵצֶל הַנַּחַל הַמַּחֲרִישׁ.</p>

<p>&quot;הִנֵּה עֲדַת שׁוּעָלִים צוֹעֶקֶת מֵחֲצַר בַּיִת שׁוֹמֵם לְאוֹר הַיָּרֵחַ הַמִּתְחַבֵּא.</p>

<p>&quot;וְאִם עוֹבֵר־אֹרַח נָטַשׁ אֶת־בֵּיתוֹ וְעַד־הֲלוֹם יָבֹא לָשֶׁבֶת פֹּה הַלַּיְלָה, לְהַקְשִׁיב נְטוּי רֹאשׁ אֶל־קוֹל הַהֲמֻלָּה מִתּוֹךְ הַחֲשֵׁכָה, מִי־זֶה יִלְחַשׁ עַל־אָזְנוֹ אֶת־מִסְתְּרֵי הַחַיִּים, אִם אָנֹכִי אֶסְגֹּר אֶת־דַּלְתוֹתַי לְבַעֲבוּר גְּאֹל אֶת־נַפְשִׁי אֲנִי מִכַּבְלֵי הַמָּוֶת?</p>

<p>&quot;אֵין דָּבָר כִּי־שְׂעָרִי הָפַךְ לָבָן.</p>

<p>&quot;צָעִיר אֲנִי וְזָקֵן אֲנִי בְּכָל־עֵת כִּצְעִיר כָּל־יוֹשְׁבֵי הַכְּפָר הַזֶּה וְכַזָּקֵן בָּהֶם.</p>

<p>&quot;עַל־שִׂפְתֵי רַבִּים שְׂחוֹק מָתוֹק וְתָמִים, וְעָרְמָה נוֹצֶצֶת בְּעֵינֵי אֲחֵרִים.</p>

<p>&quot;בְּעֵינֵי רַבִּים דְּמָעוֹת אֲשֶׁר תִּשְׁטוֹפְנָה לְאוֹר הַיּוֹם, וּדְמָעוֹת לַאֲחֵרִים אֲשֶׁר תִּתְחַבֵּאנָה בְמוֹ־אֹפֶל.</p>

<p>&quot;וּלְכֻלָּם חֵפֶץ בִּי, וְאֵין־לִי עֵת לְחַקֵּר אֶת־אֲשֶׁר מֵעֵבֶר לַחַיִּים.</p>

<p>&#8220;שְׁנוֹתַי כִּשְׁנוֹת כָּל אִישׁ וָאִישׁ — וּמַה־לָּכֶם אִם שְׂעָרִי הָפַךְ לָבָן?&#8221;</p>

<br />
</blockquote>

<h3 id="ג">ג</h3>

<blockquote>
<p>בֹּקֶר הִשְׁלַכְתִּי אֶת־מִכְמַרְתִּי אֶל־תּוֹךְ הַיָם.</p>

<p>הֶעֱלֵיתִי מֵחֶשְׁכַת הַתְּהוֹם חֲפָצִים נִפְלָאִים לְמַרְאֶה וְנִפְלָאִים לְיֹפִי — רַבִּים הִזְהִירוּ כְמוֹ־שְׂחוֹק, רַבִּים נוֹצְצוּ כְמוֹ־דְמָעוֹת וְרַבִּים לָהֲטוּ כִּלְחָיֵי כַלָּה.</p>

<p>וּבְשׁוּבִי עִם־שְׁלַל יוֹמִי הַבַּיְתָה, וְהִנֵּה יוֹשֶׁבֶת חֶמְדַּת נַפְשִׁי בַגַּן וְקוֹטֶפֶת לָהּ בַּעֲצַלְתַּיִם עָלִים מֵעֲלֵי פָרַח.</p>

<p>רֶגַע פָּסַחְתִּי עַל הַשְּׂעִפִּים — וְאַחַר הִנַּחְתִּי לְפָנֶיהָ אֶת־כָּל־צֵידִי אֲשֶׁר הֶעֱלֵיתִי וָאֶעֱמֹד &gt;מַחֲרִישׁ.</p>

<p>וְהִיא הִבִּיטָה בִי וַתֹּאמַר: &#8220;מָה הַדְּבָרִים הַזָּרִים הָאֵלֶּה?&#8221; — לֹא יַָדָעְתִּי אֶל־מָה יִסְכְּנוּ לִי!&quot;</p>
</blockquote>

<blockquote>
<p>אָז אוֹרִיד אֶת רֹאשִׁי בִּכְלִמָּה וְאֶל־לִבִּי אָמָרְתִּי: &#8220;אֱמֶת, לֹא בְמִלְחָמָה לָכַדְתִּים, לֹא בַשּׁוּק קְנִיתִים — לֹא הֵם הַמַּתָּנוֹת הָרְאוּיוֹת לָהּ&#8221;.</p>

<p>וְאַחַר־כֵּן עָמַדְתִּי כָל־הַלַּיְלָה וָאַשְׁלִיכֵם אֶחָד אֶחָד הַחוּצָה.</p>

<p>בֹּקֶר בָּאוּ עוֹבְרֵי אֹרַח, לִקְּטוּ אוֹתָם וַיַסִּיעוּם לַאֲרָצוֹת רְחוֹקוֹת.</p>

<br />
</blockquote>

<h3 id="ד">ד</h3>

<blockquote>
<p>אוֹיָה לִי, לָמָּה בָנוּ אֶת־בֵּיתִי עַל יַד הָרְחוֹב אֲשֶׁר עִם שׁוּק הָרוֹכְלִים?</p>

<p>הִנֵּה הֵם אוֹסְרִים אֶת־סִירוֹתֵיהֶם עִם־סִבְלוֹתָם אֶל הַמָּקוֹם אֲשֶׁר שָׁם עֵצָי.</p>

<p>הִנֵּה הֵם בָּאִים וְהוֹלְכִים, וְאַחַר־כֵּן יָשׁוּבוּ אִישׁ אִישׁ כַּאֲשֶׁר יִהְיֶה עִם לִבּוֹ.</p>

<p>וַאֲנִי יוֹשֵׁב וּמִתְבּוֹנֵן בָּהֶם — וְעִתִּי חוֹלֶפֶת.</p>

<p>וּלְגָרְשָׁם לֹא אוּכַל — וְכָכָה עוֹבְרִים יָמָי.</p>
</blockquote>

<blockquote>
<p>לַּיְלָה וָיוֹם נִשְׁמָע קוֹל פַּעֲמֵי רַגְלֵיהֶם עַל־יַד דֶּלֶת בֵּיתִי. לַשָּׁוְא אֶזְעַק: &#8220;לֹא יְדַעְתִּיכֶם&#8221;.</p>

<p>רַבִּים מֵהֶם יְדוּעִים לְאֶצְבְּעוֹתַי, רַבִּים — לְרֵיחַ אַפִּי, וְיֵשׁ אֲשֶׁר יֵדָעֵם גַּם הַדָּם בְּתוֹךְ גִּידַי, וְרַבִּים יְדוּעִים לַחֲלוֹמוֹתַי בַּלֵּילוֹת.</p>

<p>וּלְגָרְשָׁם לֹא אוּכַל — וַאֲנִי קוֹרֵא לָהֶם וְאוֹמֵר: &#8220;קוּמוּ בֹאוּ אֶל־בֵּיתִי כָּל אֲשֶׁר חָפֵץ, קוּמוּ בֹאוּ!&#8221;</p>
</blockquote>

<br />

<blockquote>
<p>בֹּקֶר יָרִיעַ הַפַּעֲמוֹן בַּמִּקְדָּשׁ.</p>

<p>וְהֵם בָּאִים וְאֶת־סַלֵּיהֶם הֵם נוֹשְׂאִים בְּיָדָם.</p>

<p>רַגְלֵיהֶם אֲדֻמּוֹת כַּשּׁוֹשַׁנִּים. וְעַל־פְּנֵיהֶם אוֹר הַשַׁחַר הֶחָדָשׁ.</p>

<p>וּלְגָרְשָׁם לֹא אוּכַל — וַאֲנִי קוֹרֵא לָהֶם וְאוֹמֵר: &#8220;בֹּאוּ אֶל־גַּנִּי וּלְקַטְתֶּם לָכֶם פְּרָחִים, הָבוּ בֹאוּ!&#8221;</p>

<p>בַּצָּהֲֳרַיִם יִשָּׁמַע קוֹל <strong>הַגּוֹנְג</strong> בְּשַׁעֲרֵי הָאַרְמוֹן.</p>

<p>לֹא יְדַעְתִּי עַל־מֶה עָזְבוּ אֶת מְלַאכְתָּם וְחֵמָּה צוֹבְאִים עַל־יַד גְּדֵרִי.</p>

<p>הַפְּרָחִים אֲשֶׁר עַל שַׂעֲרַת רֹאשָׁם חָוְרוּ וַיִּבּוֹלוּ וְהַקּוֹלוֹת אֲשֶׁר לְנִבְלָם יְגֵעִים.</p>

<p>וּלְגָרְשָׁם לֹא אוּכַל — וַאֲנִי קוֹרֵא לָהֶם וְאוֹמֵר: &#8220;הַצְּלָלִים אֲשֶׁר תַּחַת עֵצַי קָרִים, בֹּאוּ, רֵעָי!&#8221;</p>

<p>בַּלַּיְלָה יִשְׁרוֹק הַצְּרָצַר בַּיְעָרוֹת.</p>

<p>מִי־זֶה הַנִּגָּשׁ בַּלָּט אֶל־דַּלְתִּי וְדוֹפֵק חֶרֶשׁ?</p>

<p>אֶת־הַפָּנִים לֹא אֶרְאֶה הֵיטֵב וְקוֹל וּדְבָרִים לֹא אֶשְׁמָע, דִּמְמַת הַשָּׁמַיִם רוֹבֶצֶת מִסָּבִיב.</p>

<p>וּלְגָרֵשׁ אֶת־אֹרְחִי הַמַּחֲרִישׁ לֹא אוּכַל — וַאֲנִי מַבִּיט אֶל־פָּנָיו מִן־הַחֲשֵׁכָה וְרִגְעֵי הַחֲלוֹמוֹת עוֹבְרִים.</p>

<br />
</blockquote>

<h3 id="ה">ה</h3>

<blockquote>
<p>אֵין לִי מַרְגֵּעָה. צָמֵא אָנֹכִי לִרְחוֹקוֹת.</p>

<p>נַפְשִׁי יוֹצֵאת בִּשְׁאֵלָתִי לִנְגּוֹעַ אֶל־שְׂפַת מֶרְחַקִּים נַעֲלָמִים.</p>

<p>הוֹי, אַתָּה הַ<strong>&#8220;שָׁם&#8221; הַגָּדוֹל</strong>, הוֹי הַקּוֹל הַקּוֹרֵא לִי אֲשֶׁר לַחֲלִילֶךָ!</p>

<p>וַאֲנִי שׁוֹכֵחַ — תָּמִיד אֲנִי שׁוֹכֵחַ — כִּי אֵין־לִי כְנָפַיִם לָעוּף וְכִי אָסוּר אֲנִי לָנֶצַח אֶל־מְלֹא כַף הֶעָפָר הַזֶּה פֹה.</p>
</blockquote>

<br />

<blockquote>
<p>זוֹעֵף אֲנִי וַחֲדַל שֵׁנָה, אֲנִי בְאֶרֶץ נָכְרִיָּה.</p>

<p>וְנִשְׁמַת אַפְּךָ בָּאָה אֵלַי וְלוֹחֶשֶׁת לִי תִקְוָה אֲשֶׁר לָנֶצַח לֹא תָבוֹא.</p>

<p>וּלְשׁוֹנְךָ קְרוֹבָה לְלִבִּי כִּלְשׁוֹן אֶרֶץ מוֹלֶדֶת.</p>

<p>הוֹי מֶרְחָק אֲשֶׁר נִכְסָף, הוֹי הַקּוֹל הַקּוֹרֵא לִי אֲשֶׁר לַחֲלִילֶךָ!</p>

<p>וַאֲנִי שׁוֹכֵחַ — תָּמִיד אֲנִי שׁוֹכֵחַ — כִּי אֶת־הַדֶּרֶךְ לֹא יָדַעְתִּי וְכִי אֵין־לִי סוּס אֲשֶׁר לוֹ כְנָפָיִם.</p>

<p>חֵרֵשׁ אֲנִי מִשְּׁמֹעַ — וַאֲנִי בְּקֶרֶב לִבִּי הוֹלֵךְ וְנוֹסֵעַ.</p>

<p>וּבִקְדֹר הַשֶּׁמֶשׁ בְּרִגְעֵי שִׁמָּמוֹן וְהָיְתָה לִי תְמוּנָתְךָ לְמִקְסַם חָזוֹן עַל־פְּנֵי תְכֵלֶת הַשָּׁמַיִם.</p>

<p>הוֹי הַגְּבוּל אֲשֶׁר לְאַפְסֵי עוֹלָם, הוֹי הַקּוֹל הַקּוֹרֵא לִי אֲשֶׁר לַחֲלִילֶךָ!</p>

<p>וַאֲנִי שׁוֹכֵחַ — תָּמִיד אֲנִי שׁוֹכֵחַ — כִּי שַׁעֲרֵי בֵיתִי סְגוּרִים כֻּלָּם, וַאֲנִי פֹה יוֹשֵׁב גַּלְמוּד!</p>

<br />
</blockquote>

<h3 id="ו">ו</h3>

<blockquote>
<p>בַּכְּלוּב הָיְתָה הַצִּפּוֹר הָאֲחוּזָה, בַּיַּעַר הָיְתָה צִפּוֹר הַדְּרוֹר.</p>

<p>וּבְבֹא עִתָּן וַתִּפָּגַשְׁנָה, כִּי כָכָה הָיָה גוֹרָלָן.</p>

<p>וְצִפּוֹר הַדְּרוֹר קָרְאָה: &#8220;הָבָה, אֲחוֹתִי חֶמְדָּה, הָבָה נָעוּפָה הַיַּעֲרָה&#8221;.</p>

<p>וְצִפּוֹר הַכְּלוּב צִפְצְפָה: &#8220;אֵלַי, בֹּאִי, הָבָה נֵשֵׁב בַּכְּלוּב הַזֶּה שְׁתֵּינוּ יַחְדָּו&#8221;.</p>

<p>אָז תַּעֲנֶה צִפּוֹר הַדְּרוֹר: &#8220;הִנֵּה דְלָתַיִם וּבְרִיחִים — אֵי מָקוֹם פֹּה לְצִפּוֹר כִּי־תִפְרֹשׂ כְּנָפָיִם?&#8221;</p>

<p>&#8220;אוֹי לִי&#8221;, קָרְאָה צִפּוֹר הַכְּלוּב &#8220;אֵין בַּד לְמוֹשָׁב בִּרְקִיעַ הַשָּׁמָיִם&#8221;.</p>
</blockquote>

<br />

<blockquote>
<p>וְצִפּוֹר הַדְּרוֹר קָרְאָה: &#8220;שִׁירִי לִי, אֲחוֹתִי חֶמְדָּה, שִׁירִי לִי מִשִּׁירֵי אַרְצוֹת הַיָּעַר&#8221;.</p>

<p>וְעָנְתָה צִפּוֹר הַכְּלוּב: &#8220;שְׁבִי פֹה עִמָּדִי וְאוֹרֵךְ וְיָדַעַתְּ אֶת־חָכְמַת מְלֻמְּדֵי הַשִּׁיר&#8221;.</p>

<p>וְצִפּוֹר הַיַּעַר קָרְאָה: &#8220;לֹא, לֹא, לֹא! הֵן לֹא תוֹרָה הַשִּׁיר, כִּי נוּכַל לְלַמְּדָהּ אִישׁ אֶת־אָחִיו וְאִשָּׁה־אֶת־אֲחוֹתָהּ.&#8221;</p>

<p>וְצִפּוֹר הַכְּלוּב עָנְתָה: &#8220;אַלְלַי לִי, אֶת־שִׁירֵי אַרְצוֹת הַיַּעַר לֹא יְדָעְתִּי&#8221;.</p>

<p>וְאַהֲבָתָן אִשָּׁה אֶת־אֲחוֹתָהּ הָלְכָה הָלֹךְ וּגְדוֹלָה, הָלֹךְ וְעַזָּה, וְרַק כָּנָף אֶל־כָּנָף לֹא יָכְלוּ לָעוּף.</p>

<p>בְּעַד הַדְּלָתַיִם אֲשֶׁר לַכְּלוּב הִבִּיטוּ אִשָּׁה אֶת־רְעוּתָה, וְלַשָּׁוְא הָיְתָה תַאֲוַת לִבָּן לָבוֹא אִשָּׁה אֶל־אֲחוֹתָהּ.</p>

<p>וּבַחֲמַת תַּאֲוָה עַזָּה שִׁקְשְׁקוּ בְכַנְפֵיהֶן וַתֶּהֱמֶינָה: &#8220;גְּשִׁי הֲלוֹם, תַּאֲוַת לִבִּי&#8221;.</p>

<p>וְצִפּוֹר הַדְּרוֹר קָרְאָה: &#8220;הֲלֹא נִבְצְרָה מִמֶּנִּי לָגֶשֶׁת, יָרֵאתִי אֶת־הַדְּלָתַיִם הַסְּגוּרוֹת&#8221;.</p>

<p>וְצִפּוֹר הַכְּלוּב צִפְצְפָה: &#8220;אַלְלַי, הָיוּ כְנָפַי בְּאֵין אֱיָל וְהֵן הוֹלְכוֹת וְרָפוֹת&#8221;.</p>

<br />
</blockquote>

<h3 id="ז">ז</h3>

<blockquote>
<p>הוֹי אִמִּי! בֶּן־הַמֶּלֶךְ הַצָּעִיר עוֹבֵר עַל־פֶּתַח בֵּיתֵנוּ — וְאֵיךְ אוּכַל וְאֵשֵׁב עַל־מְלַאכְתִּי בַבֹּקֶר הַזֶּה?</p>

<p>הוֹרִינִי נָא לִקְלוֹעַ אֶת־ מִקְלַעַת שַׂעֲרוֹתַי, לַמְּדִינִי נָא וְאֵדַע אֶת־הַשִּׂמְלָה אֲשֶׁר לִי לִלְבּשׁ.</p>

<p>לָמָּה תַבִּיטִי בִי, אִמִּי, וְתִשְׁתָּאִי אֵלָי?</p>

<p>יָדַעְתִּי מְאֹד, כִּי לֹא יַבִּיט אֶל חַלּוֹנִי אַף־רֶגַע. יָדַעְתִּי, כִּי כְנִיד עַפְעָף יַחֲלוֹף עָלַי וְיַעֲבוֹר, וְרַק קוֹלוֹת הֶחָלִיל יַגִּיעוּ אֵלַי מֵרָחוֹק בְּיִלְלָתָם, הָלֹךְ וְהַגִּיעַ, הָלֹךְ וְגָוֹעַ.</p>

<p>אַךְ הִנֵּה יַעֲבֹר בֶּן־הַמֶּלֶךְ הַצָּעִיר עַל־פֶּתַח בֵּיתֵנוּ, וַאֲנִי חָפַצְתִּי לַעְדּוֹת לָרֶגַע הַזֶּה אֶת־מֵיטַב עֲדָיָי.</p>
</blockquote>

<br />

<blockquote>
<p>הוֹי אִמִּי! בֶּן־הַמֶּלֶךְ הַצָּעִיר הִנֵּה־זֶה עָבַר עַל־פֶּתַח בֵּיתֵנוּ, וְשֶׁמֶשׁ בֹּקֶר הֵאִירָה מֵרִכְבּוֹ.</p>

<p>אֶת־צְעִיפִי קָרַעְתִּי מֵעַל פָּנַי, אֶת שַׁרְשֶׁרֶת סַפִּירַי הִתַּקְתִּי מֵעַל צַוָּארִי וָאַשְׁלֵךְ אוֹתָהּ עַל־דַּרְכּוֹ.</p>

<p>לָמָּה תַבִּיטִי בִי, אִמִּי, וְתִשְׁתָּאִי אֵלָי?</p>

<p>יָדַעְתִּי מְאֹד, כִּי אֶת־שַׁרְשַׁרְתִּי לֹא הֵרִים מֵעַל הָאָרֶץ. יָדַעְתִּי, כִּי תַחַת גַּלְגִּלָּיו נִרְמְסָה וְלֹא נוֹתַר מִמֶּנָּה בִלְתִי־אִם כֶּתֶם אָדֹם עַל־פְּנֵי הָאֲדָמָה — וְאֵין
אִישׁ יוֹדֵעַ מֶה הָיְתָה מַתְּנָתִי וּלְמִי.</p>

<p>אַךְ הִנֵּה עָבַר בֶּן־הַמֶּלֶךְ הַצָּעִיר עַל־פֶּתַח בֵּיתֵנוּ, וַאֲנִי הִשְׁלַכְתִּי אֶת־עֶדְיִי אֲשֶׁר עַל־לִבִּי עַל־דַּרְכּוֹ.</p>

<br />
</blockquote>

<h3 id="ח">ח</h3>

<blockquote>
<p>בִּכְבוֹת הַמְּנוֹרָה עַל־יַד מִטָּתִי הֱקִיצוֹתִי עִם־הַצִּפֳּרִים הָרִאשׁוֹנוֹת.</p>

<p>אֶל־חַלּוֹנִי הַפָּתוּחַ יָשַׁבְתִּי וְעַל־שַׂעֲרוֹתַי הַפְּרוּעוֹת עֲטֶרֶת פְּרָחִים רַעֲנַנִּים.</p>

<p>וְעוֹבֵר־אֹרַח צָעִיר הִנֵּה זֶה בָא בַדֶּרֶךְ כְּסוּי אוֹר־בֹּקֶר אֲדַמְדָּם.</p>

<p>שַׁרְשֶׁרֶת פְּנִינִים דָּבְקָה אֶל־צַוָּארוֹ, וְקַרְנֵי הַשֶּׁמֶשׁ נָפְלוּ עַל־עֲטַרְתּוֹ.</p>

<p>אָז יַעֲמֹד לִפְנֵי דַלְתִּי וְיִשְׁאָלֵנִי, וְקוֹלוֹ לוֹהֵט מִתַּאֲוָה: &#8220;אַיֵּה אֵיפֹה הִיא?&#8221;</p>

<p>וַאֲנִי בְּרֹב כְּלִמָּתִי לֹא מָצָאתִי אֶת־לִבִּי לַעֲנוֹת: &#8220;הֲלֹא אָנֹכִי הִיא, עוֹבֵר־אֹרַח צָעִיר, הֲלֹא אָנֹכִי הִיא!&#8221;</p>

<p>קָדַר הַיּוֹם, וְהַמְּנוֹרָה טֶרֶם תֹּעֲלֶה:</p>

<p>לֹא יָדַעְתִּי אֶת־נַפְשִׁי וַאֲנִי יוֹשֶׁבֶת וְקוֹלַעַת אֶת־שַׂעֲרוֹתָי.</p>

<p>וְעוֹבֵר־הָאֹרַח הַצָּעִיר הִנֵּה־זֶה בָא בְמֶרְכַּבְתּוֹ עִם־מִשְׁקַע לַהַט הַשָּׁמֶשׁ.</p>

<p>מִפִּי סוּסָיו נִזָּה הַקֶּצֶף, וּלְבוּשׁוֹ כִסָּה הָאָבָק.</p>

<p>וְהוּא יָרַד אֶל־דַּלְתִּי וַיִּשְׁאָלֵנִי, וְקוֹלוֹ עָיֵף: &#8220;אַיֵּה אֵיפֹה הִיא?&#8221;</p>

<p>וַאֲנִי בְּרֹב כְּלִמָּתִי לֹא מָצָאתִי אֶת־לִבִּי לַעֲנוֹת: &#8220;הֲלֹא אָנֹכִי הִיא, עוֹבֵר־אֹרַח צָעִיר, הֲלֹא אָנֹכִי הִיא!&#8221;</p>
</blockquote>

<br />

<blockquote>
<p>הַלַּיְלָה לֵיל אִיָּר וְהַמְּנוֹרָה אֲשֶׁר בְּחֶדְרִי מְאִירָה.</p>

<p>מִן־הַדָּרוֹם בָּאָה רוּחַ בַּלָּט, וְהַתֻּכִּי הַמְצַפְצֵף יָשֵׁן בִּכְלוּבוֹ.</p>

<p>הִנֵּה אֲפֻדָּתִי וְעֵינָהּ כְּעֵין עֹרֶף הַטַּוָּס, וְאַדַּרְתִּי יְרוֹקָה כְעֵין הַדֶּשֶׁא הָרַעֲנָן.</p>

<p>וְאָנֹכִי יוֹשֶׁבֶת עַל־הָרִצְפָּה אֲשֶׁר עִם־הַחַלּוֹן וּמִתְבּוֹנֶנֶת עַל־הָרְחוֹב הֶעָזוּב.</p>

<p>וּבְחֶשְׁכַת כָּל־הַלַּיְלָה אָשִׂיחַ עִם־לִבִּי וְאָשׁוּב וְאָשִׂיחַ: הֲלֹא אָנֹכִי הִיא, עוֹבֵר־אֹרַח אֻמְלָל, הֲלֹא אָנֹכִי הִיא!</p>

<br />
</blockquote>

<h3 id="ט">ט</h3>

<blockquote>
<p>כִּי־אֵלֵךְ לְבַדִּי בַלַּיְלָה לִקְרַאת מוֹעֵד אֲהָבִים, הַצִּפֳּרִים לֹא תְזַמֵּרְנָה, הָרוּחַ לֹא יָפוּחַ, וְהַבָּתִּים אֲשֶׁר בִּשְׁנֵי עֶבְרֵי הָרְחוֹב עוֹמְדִים דּוּמָם.</p>

<p>רַק הַצְּמִידִים אֲשֶׁר עַל־עֲקֵבַי נוֹתְנִים צְלִיל קוֹלָם עַל־כָּל־מִצְעֲדֵי־רַגְלִי — וַאֲנִי נִכְלָמֶת.</p>
</blockquote>

<br />

<blockquote>
<p>כִּי־אֵשֵׁב עַל־מַעֲקֵה בֵיתִי וְאַקְשִׁיב לְקוֹל צְעָדָיו, הֶעָלִים לֹא יִרְעֲשׁוּ בְּבֵין־הָעֵצִים, וּבַנַּחַל שׁוֹקְטִים הַמַּיִם כְּחֶרֶב עַל־בִּרְכֵּי שׁוֹטֵר אֲשֶׁר נָפַל נִרְדָּם.</p>

<p>רַק לִבִּי בִי דוֹפֵק בִּסְעָרָה — לֹא יָדַעְתִּי אֵיכָה אַשְׁבִּיחוֹ.</p>
</blockquote>

<br />

<blockquote>
<p>כִּי־יָבוֹא בְחִיר לִבִּי וְעַל־יָדִי יֵשֵׁב, כִּי־יֶחֱרַד כָּל־בְּשָׂרִי וְעַפְעַפֵי עֵינַי יָחֵלוּ הִסָּגֵר, הַלַּיְלָה יֶחֱשַׁךְ הָלֹךְ וְחָשֹׁךְ, הָרוּחַ יָפִיחַ בִּמְנוֹרָתִי וִיכַבֶּנָּה, וְהֶעָבִים יִפְרְשׂוּ צָעִיף עַל־פְּנֵי הַכּוֹכָבִים.</p>

<p>רַק אֶבֶן הַיְקָר אֲשֶׁר עַל־גַּרְגְּרוֹתַי מַזְהִירָה וְנוֹתֶנֶת אוֹר — לֹא יָדַעְתִּי אֵיכָה אֲכַסֶּנָּה.</p>

<br />
</blockquote>

<h3 id="י">י</h3>

<blockquote>
<p>עִזְבִי אֶת־מְלַאכְתֵּךְ, כַּלָּה, רְאִי הִנֵּה אֹרְחֵךְ בָּא לָךְ.</p>

<p>הֲתִשְׁמְעִי בְנָגְעוֹ חֶרֶשׁ אֶל הָרַתּוֹק הַסּוֹגֵר בְּעַד הַדָּלֶת?</p>

<p>הִשָּׁמְרִי לָךְ פֶּן יִתְּנוּ הַצְּמִידִים אֲשֶׁר בַּעֲקֵּבַיִךְ אֶת־שְׁאוֹן קוֹלָם וּפֶן יְשַׁקְשְׁקוּ צְעָדַיִךְ מֵחִפָּזוֹן בְּחָרְדֵךְ לִקְרָאתוֹ.</p>

<p>עִזְבִי אֶת־מְלַאכְתֵּךְ, כַּלָּה, הִנֵּה אֹרְחֵךְ בָּא לָךְ לְמוֹעֵד הַלָּיְלָה.</p>

<p>לֹא! אֵין־זֶה רוּחַ רָע הַתּוֹעֶה בַלֵּילוֹת, כַּלָּה, אַל־נָא תִירָאִי.</p>

<p>הִנֵּה הַלְּבָנָה הַמְּלֵאָה אֲשֶׁר בְּלֵיל אִיָּר, בֶּחָצֵר מִתְעוֹפְפִים צְלָלִים לְבָנִים, וְהַשָּׁמַיִם אֲשֶׁר מִמַּעַל בְּהִירִים.</p>

<p>פִּרְשִׂי עַל־פָּנַיִךְ אֶת־צְעִיפֵךְ אִם חָפַצְתְּ, שִׂימִי אֶל־מוּל פְּנֵי הַדֶּלֶת אֶת־מְנוֹרָתֵךְ אִם יָגֹרְתְּ.</p>
</blockquote>

<blockquote>
<p>לֹא! אֵין־זֶה רוּחַ רָע הַתּוֹעֶה בַלֵּילוֹת, כַּלָּה, אַל־נָא תִירָאִי.</p>
</blockquote>

<br />

<blockquote>
<p>אַל־נָא תְדַבְּרִי אֵלָיו דָּבָר אִם נִבְהַלְתְּ, הִתְיַצְּבִי עַל־יַד הַדֶּלֶת בְּצֵאתֵךְ לִקְרָאתוֹ.</p>

<p>וּבְשָׁאֲלוֹ אוֹתָךְ אֶת־אֲשֶׁר יִשְׁאַל לֹא נִבְצְרָה מִמֵּךְ לְהַשְׁפִּיל אֶת־עֵינַיִךְ דּוּמָם אִם־כָּכָה חָפָצְתְּ.</p>

<p>אַל־נָא תִתְּנִי אֶת־שַׁרְשְׁרוֹת צְמִידַיִךְ לְהַשְׁמִיעַ צְלִיל קוֹלָם בְּהַחֲזִיקֵךְ אֶת־הַמְּנוֹרָה בְּיָדֵךְ לַהֲבִיאוֹ אֶל־הַבַּיִת פְּנִימָה.</p>

<p>אַל־נָא תְדַבְּרִי אֵלָיו דָּבָר אִם נִבְהָלְתְּ.</p>
</blockquote>

<br />

<blockquote>
<p>הַאִם לֹא כִלִּית אֶת־מְלַאכְתֵּךְ, כַּלָּה? רְאִי הִנֵּה אֹרְחֵךְ בָּא בָא.</p>

<p>הַאִם לֹא הֶעֱלֵית אֶת־הַמְּנוֹרָה בְּרֶפֶת הַפָּרוֹת?</p>

<p>הַאִם לֹא מִלֵּאת אֶת־סַל הַקָּרְבָּנוֹת לְמִנְחַת הָעָרֶב?</p>

<p>הַאִם לֹא שַׂמְתְּ בְּמִקְלַעַת שְׂעָרֵךְ אֶת־הָאוֹת הָאָדֹם הַמְבַשֵּׂר טוֹב וְאִם לֹא עָדִית אֶת שִׂמְלַת הַלַּיְלָה?</p>

<p>הוֹי, כַּלָּה, הֲלֹא תִשְׁמָעִי. הִנֵּה אֹרְחֵךְ בָּא בָא.</p>

<p>עִזְבִי אֶת־מְלַּאכְתֵּךְ!</p>

<br />
</blockquote>

<h3 id="יא">יא</h3>

<blockquote>
<p>בֹּאִי כַאֲשֶׁר תָּבֹאִי, אַל־נָא תַשְׁחִיתִי עִתֵּךְ חִנָּם לְמַעַן הִתְיַפּוֹתֵךְ.</p>

<p>אִם פְּרוּעוֹת צַמּוֹת שְׂעָרֵךְ, וְאִם מִקְלַעַת רֹאשֵׁךְ אֵינֶנָּה עֲשׂוּיָה, אִם קִשְׁרֵי אֲפֻדָּתֵךְ לֹא צֻמְּדוּ הֵיטֵב, — אַל־נָא תָשִׂימִי לֵב.</p>

<p>בֹּאִי כַאֲשֶׁר תָּבֹאִי, אַל־נָא תַשְׁחִיתִי עִתֵּךְ חִנָּם לְמַעַן הִתְיַפּוֹתֵךְ.</p>
</blockquote>

<br />

<blockquote>
<p>בֹּאִי בְצַעֲדֵי חִפָּזוֹן דֶּרֶךְ הַדֶּשֶׁא.</p>

<p>אִם יִשְׁטוֹף הַטַּל אֶת־הַשָּׁשַׁר הָאָדֹם מֵעַל כַּפּוֹת רַגְלַיִךְ, אִם טַבְּעוֹת הַפַּעֲמוֹנִים אֲשֶׁר בְּרַגְלַיִךְ תֻּתַּרְנָה, אִם פְּנִינִים תִּשְׁתַּפֵּכְנָה מִשַּׁרְשְׁרוֹתַיִךְ אַרְצָה, — אַל־נָא תָשִׂימִי לֵב.</p>

<p>בֹּאִי בְצַעֲדֵי חִפָּזוֹן דֶּרֶךְ הַדֶּשֶׁא.</p>
</blockquote>

<br />

<blockquote>
<p>הֲרָאִית אֶת הֶעָבִים הַפּוֹשְׁטִים עַל־הַשָּׁמָיִם?</p>

<p>מַחֲנוֹת עֲגוּרִים מִתְעוֹפְפִים מֵעַל גְּדוֹת נְחָלִים רְחוֹקִים וְסַעֲרוֹת רוּחַ זֹעֵף מִתְנַשְׂאוֹת מִן־הַסּוּף.</p>

<p>עֲדָרִים נִבְהָלִים נֶחְפָּזִים אֶל־מִכְלוֹתֵיהֶם אֶל־תּוֹךְ הַכְּפָר.</p>

<p>הֲרָאִית אֶת הֶעָבִים הַפּוֹשְׁטִים עַל־הַשָּׁמָיִם?</p>
</blockquote>

<br />

<blockquote>
<p>לַשָּׁוְא הֶעֱלֵית אֶת־מְנוֹרַת הַיָּד אֲשֶׁר לָךְ — כִּי תִדְעַךְ וְתִכְבֶּה בְּשֶׁצֶף הָרוּחַ.</p>

<p>מִי יִרְאֶה כִּי לֹא מָשַׁחְתְּ אֶת־עַפְעַפַּיִךְ בְּפִיחַ הַמְּנוֹרָה? הֵן שְׁחוֹרוֹת עֵינַיִךְ מֵעָבֵי הַגָּשֶׁם.</p>

<p>לַשָּׁוְא הֶעֱלֵית אֶת־מְנוֹרַת הַיָּד אֲשֶׁר לָךְ — כִּי תִדְעַךְ וְתִכְבֶּה בְּשֶׁצֶף הָרוּחַ.</p>

<p>בֹּאִי כַאֲשֶׁר תָּבֹאִי, אַל־נָא תַשְׁחִיתִי עִתֵּךְ חִנָּם לְמַעַן הִתְיַפּוֹתֵךְ.</p>

<p>אִם עֲטֶרֶת פְּרָחַיִךְ לֹא נֶעֶשְׂתָה — עִזְבִיהָ; אִם שַׁרְשְׁרוֹת צְמִידַיִךְ לֹא רֻתְּקוּ — הַנִּיחִי לָהֶן.</p>

<p>הַשָּׁמַיִם כֻּסּוּ בֶעָבִים — הַיּוֹם הוֹלֵךְ וְיָרוֹד.</p>

<p>בֹּאִי כַאֲשֶׁר תָּבֹאִי, אַל־נָא תַשְׁחִיתִי עִתֵּךְ חִנָּם לְמַעַן הִתְיַפּוֹתֵךְ.</p>

<br />
</blockquote>

<h3 id="יב">יב</h3>

<blockquote>
<p>אִם מְלָאכָה חָפְצָה נַפְשֵׁךְ, לְמַלֵּא אֶת־כַּדֵּךְ מַיִם, בֹּאִי, הוֹי בֹּאִי אֶל־יְאוֹרִי.</p>

<p>אֶל־כַּפּוֹת רַגְלַיִךְ יִדְבְּקוּ מֵימָיו וְסִפְּרוּ לָךְ אֶת־צְפוּנוֹתֵיהֶם.</p>

<p>צִלְלֵי הַגֶּשֶׁם הַקָּרוֹב רוֹבְצִים עַל־פְּנֵי הַחוֹל, הֶעָבִים תְּלוּיִים בַּמּוֹרָד עַל־טוּרֵי תְכֵלֶת הָעֵצִים, וְהָיוּ כַשְּׂעָרוֹת הַכְּבֵדוֹת הַיּוֹרְדוֹת עַל־עַפְעַפֵּי עֵינָיִךְ.</p>

<p>יָדַעְתִּי הֵיטֵב אֶת־קֶצֶב מִצְעָדַיִךְ, הֵד קוֹלָם מָלֵא אֶת־לִבִּי.</p>

<p>בֹּאִי, הוֹי בֹּאִי אֶל־יְאוֹרִי, אִם חָפְצָה נַפְשֵׁךְ לְמַלֵּא אֶת־כַּדֵּךְ מָיִם.</p>
</blockquote>

<br />

<blockquote>
<p>אִם בַעֲצַלְתַּיִם חָפְצָה נַפְשֵׁךְ, לָשֶׁבֶת בְּאֵין מַחֲשָׁבָה וְלַעֲזֹב אֶת־כַּדֵּךְ צָפָה עַל־הַמַּיִם, בֹּאִי, הוֹי בֹּאִי אֶל־יְאוֹרִי.</p>

<p>הַדֶּשֶׁא הַכָּפוּף יָרוֹק, וְאֵין מִסְפָּר לַפְּרָחִים הָעוֹלִים פֶּרַע.</p>

<p>מֵעֵינַיִךְ הַשְּׁחוֹרוֹת תְּעוּפֶינָה מַחְשְׁבוֹתַיִךְ כְּצִפֳּרִים עָפוֹת מִקִּנָּן.</p>

<p>צְעִיפֵךְ יִצְנַח מֵעַל פָּנַיִךְ לְרַגְלָיִךְ.</p>

<p>בֹּאִי, הוֹי בֹּאִי אֶל־יְאוֹרִי, אִם חָפְצָה נַפְשֵׁךְ לָשֶׁבֶת בַּעֲצַלְתַּיִם.</p>
</blockquote>

<br />

<blockquote>
<p>אִם חָפְצָה נַפְשֵׁךְ לַעֲזוֹב אֶת שַׁעֲשֻׁעַיִךְ וְלִטְבּוֹל בַּמַּיִם, בֹּאִי, הוֹי בֹּאִי אֶל־יְאוֹרִי.</p>

<p>עִזְבִי אֶת־אַדֶּרֶת תְּכֶלְתֵּךְ עַל־שְׂפַת הַיְאוֹר; תְּכֵלֶת הַמַּיִם תְּכַסֵּךְ וְהִיא תַלְבִּישֵׁךְ.</p>

<p>הַגַּלִּים יִתְיַצְבוּ עַל־בְּהוֹנוֹתֵיהֶם לְבַעֲבוּר נַשֵׁק אֶת־עָרְפֵּךְ וּלְבַעֲבוּר הִתְלַחֵשׁ בְּאָזְנָיִךְ.</p>

<p>בֹּאִי, הוֹי בֹּאִי אֶל־יְאוֹרִי, אִם חָפְצָה נַפְשֵׁךְ לִטְבּוֹל בַּמָּיִם.</p>
</blockquote>

<br />

<blockquote>
<p>אִם יִהְיֶה שִׁגָּעוֹן בְּלִבֵּךְ וְאֶל־מוֹתֵךְ תֵּחָפֵזִי, בֹּאִי, הוֹי בֹּאִי אֶל־יְאוֹרִי.</p>

<p>קַר הוּא וְעָמֹק עַד־בִּלְתִּי תְהוֹם.</p>

<p>אָפֵל הוּא כְמוֹ שֵׁנָה אֲשֶׁר חֲלוֹמוֹת אֵין לָהּ.</p>

<p>וְשָׁם בְּמַעֲמַקָּיו לֵילוֹת וְיָמִים מִשְׁפָּט אֶחָד לָהֶם, וְהַזְּמִירוֹת קָמוּ לִדְמָמָה.</p>

<p>בֹּאִי, הוֹי בֹּאִי אֶל־יְאוֹרִי, אִם חָפְצָה נַפְשֵׁךְ לִטְבּוֹל בְּמוֹ מוֹתֵךְ.</p>

<br />
</blockquote>

<h3 id="יג">יג</h3>

<blockquote>
<p>לֹא שָׁאַלְתִּי דָבָר, וְרַק עָמַדְתִּי עַל־שְׂפַת הַיַּעַר מֵאַחֲרֵי הָעֵצִים.</p>

<p>עוֹד עֵיפָה רָבְצָה עַל־עַפְעַפֵּי הַשַּׁחַר, וְהַטַּל מָלֵא אֶת־כָּל־הָרוּחַ מִסָּבִיב.</p>

<p>רֵיחַ כָּבֵד עָלָה מִן־הַדֶּשֶׁא הָרָטֹב וַיְהִי תָלוּי כְּאֵד דַּק עַל־פְּנֵי הָאָרֶץ.</p>

<p>וְאַתְּ כָּרַעַתְּ תַּחַת דּוּדָאֵי הַתְּאֵנַה וְחָלַבְתְּ אֶת־הַפָּרָה בְמוֹ יָדַיִךְ הָעֲנֻגּוֹת וְרַכּוֹת כַּחֶמְאָה.</p>

<p>אָז עָמַדְתִי מַחֲרִישׁ.</p>
</blockquote>

<br />

<blockquote>
<p>לֹא דִבַּרְתִּי דָבָר. רַק צִפּוֹר מִסְתַּתֶּרֶת רָנָה מִמַּעֲבֵה הַסְּבָכִים.</p>

<p>מֵעֵץ הַמַּנְגּוֹ נָפְלוּ הַצִּיצִים עַל־פְּנֵי הַדֶּרֶךְ אֲשֶׁר עִם־הַכְּפָר וְהַדְּבֹרִים עָלוּ בַהֲמִית קוֹלָן אִשָּׁה אַחֲרֵי אֲחוֹתָהּ.</p>

<p>עַל־שְׂפַת הַבְּרֵכָה נִפְתְּחוּ הַשְּׁעָרִים אֲשֶׁר לְהֵיכָל שִׁיוַהּ, וְהַקָּהָל הֵחֵל אֶת־זְמִירוֹתָיו.</p>

<p>וְאַתְּ הִטֵּית אֶת־כֶּלְיֵךְ אֶל־בֵּינוֹת לְבִרְכַּיִךְ וְחָלַבְתְּ אֶת־הַפָּרָה.</p>

<p>אָז עָמַדְתִּי עִם־קַנְקַנִּי הָרֵיק.</p>
</blockquote>

<br />

<blockquote>
<p>לֹא קָרַבְתִּי לָגֶשֶׁת אֵלָיִךְ.</p>

<p>הַשָּׁמַיִם נֵעוֹרוּ לְקוֹל צִלְצַל הַגּוֹנְג אֲשֶׁר בַּהֵיכָל.</p>

<p>הָאָבָק הִתְנַשֵּׂא עַל־פְּנֵי הַדֶּרֶךְ מִפַּרְסוֹת הָעֲדָרִים הַנֶּהֱלָכִים.</p>

<p>נָשִׁים בָּאוֹת מִן־הַנָּהָר וְנוֹשְׂאוֹת עַל־מָתְנֵיהֶן אֶת־כַּדֵּיהֶן עִם־מֵימֵיהֶם הַמְפַכִּים.</p>

<p>וּצְמִידַיִךְ אֲשֶׁר עַל־יָדַיִךְ צִלְצְלוּ, וְהַקֶּצֶף נִתָּז עַל־פִּי כֶלְיֵךְ.</p>

<p>אָז עָלָה הַבֹּקֶר, וַאֲנִי לֹא קָרַבְתִּי לָגֶשֶׁת אֵלָיִךְ.</p>

<br />
</blockquote>

<h3 id="יד">יד</h3>

<blockquote>
<p>הָלַכְתִּי הָלֹךְ וְתוֹעֶה בַדֶּרֶךְ וְלֹא יָדַעְתִּי לָמָּה, וְצָהֳרֵי הַיּוֹם הִנֵּה־זֶה עָבְרוּ, וְזַלְזַלֵּי הַבַּמְבּוֹ רָעֲשׁוּ בָרוּחַ.</p>

<p>הַצְּלָלִים הַשְּׁטוּחִים שָׁלְחוּ אֶת־יְדֵיהֶם וַיִּדְבְּקוּ אֶל רַגְלֵי הָאוֹר הַבּוֹרֵחַ.</p>

<p><strong>הַקּוֹאֵילִים</strong> עָיְפוּ מִזַמֵּר.</p>

<p>הָלַכְתִּי הָלֹךְ וְתוֹעֶה בַדֶּרֶך וְלֹא יָדַעְתִּי לָמָּה.</p>
</blockquote>

<br />

<blockquote>
<p>הַסֻכָּה אֲשֶׁר עַל־שְׂפַת הַמַּיִם חֲבוּיָה בְצִלְלֵי עֵץ וְהֵם סוֹכְכִים עָלֶיהָ.</p>

<p>הִנֵּה אִשָּׁה עוֹשָׂה שָׁם אֶת־מְלַאכְתָּהּ, וְשַׁרְשְׁרוֹת צְמִידֶיהָ נוֹתְנוֹת שִׁיר עַל־פְּנֵי כָל־הַכִּכָּר.</p>

<p>הִתְיַצַּבְתִּי לִפְנֵי הַסֻּכָּה וְלֹא יָדַעְתִּי לָמָּה.</p>

<p>שְׂדוֹת חַרְדָּל רַבִּים וְיַעֲרוֹת מַנְגּוֹ רַבִּים בּוֹקְעִים אֶת־הַנָּתִיב הַצַּר וְהַמְעֻקָּל הַזֶּה.</p>

<p>וְהוּא עוֹבֵר עַל־פְּנֵי הַהֵיכָל אֲשֶׁר בַּכְּפָרעַל־פְּנֵי הַשּׁוּק אֲשֶׁר עַל־שְׂפַת הַנַּחַל עִם־מַעֲלֵה הַחוֹף.</p>

<p>וַאֲנִי עוֹמֵד לִפְנֵי הַסֻּכָּה וְלֹא יָדַעְתִּי לָמָּה.</p>
</blockquote>

<br />

<blockquote>
<p>זֶה לִי שָׁנִים רַבּוֹת וְהַיּוֹם יוֹם אֲדָר צַח, אָז עָלָה הָאָבִיב בְּקוֹל עֲנוֹת חֲלוּשָׁה וְצִיצֵי הַמַּנְגּוֹ הִשְׁתַּפְּכוּ עַל־פְּנֵי הָאֲדָמָה.</p>

<p>בְּהָמוֹן פִּכּוּ הַמַּיִם וַיְזַנְּקוּ וַיְלַחֲכוּ אֶת־סִיר הַנְחשֶׁת אֲשֶׁר עָמְדָה עַל מַדְרֵגַת מַעֲלֵה הַחוֹף.</p>

<p>אֶזְכּוֹר עַתָּה אֶת־יוֹם הָאֲדָר הַצַּח הַזֶּה וְלֹא יָדַעְתִּי לָמָּה.</p>

<p>הַצְּלָלִים הוֹלְכִים וְקוֹדְרִים, וְהָעֲדָרִים שַָׁבִים אֶל־גִּדְרוֹתֵיהֶם.</p>

<p>הָאוֹר הוֹלֵךְ וּמַלְבִּין עַל־פְּנֵי הַנָּוֹת הָעֲזוּבוֹת, וְאַנְשֵׁי הַכְּפָר מְחַכִּים לְרַפְסוֹדוֹת עַל־חוֹף הַנָּהָר לַעֲבוֹר בָּהֵן.</p>

<p>לְאִטִּי שַׁבְתִּי עַל־עֲקֵבַי וְלֹא יָדַעְתִּי לָמָּה.</p>

<br />
</blockquote>

<h3 id="טו">טו</h3>

<blockquote>
<p>רָץ אָנֹכִי כַּאֲשֶׁר תָּרוּץ אַיֶּלֶת הַמּוּשְׂק בַּעֲבִי הַיַּעַר, שְׁכוּרַת רֵיחָהּ אֲשֶׁר בְּנַפְשָׁהּ.</p>

<p>הַלַּיְלָה לֵיל חֲצִי אִיָּר, וְהָרוּחַ רוּחַ דָּרוֹם צַח.</p>

<p>תּוֹעֶה אָנֹכִי מִדַּרְכִּי וְאָנֹכִי הוֹלֵךְ. מְבַקֵּשׁ אָנֹכִי אֶת־אֲשֶׁר לֹא אוּכַל לִמְצֹא וּמוֹצֵא אֶת אֲשֶׁר לֹא בִקַּשְׁתִּי.</p>

<p>מִקֶּרֶב לִבִּי עוֹלֶה וּמִתְהוֹלֵל לְפָנַי הֲגִיג מִשְׁאֲלוֹתַי אֲשֶׁר תִּשְׁאַל נַפְשִׁי.</p>

<p>וְחֶזְיוֹן אוֹרָה מִתְעוֹפֵף לְנֶגֶד עֵינָי.</p>

<p>חָפֵץ אָנֹכִי לִתְפּשׁ בּוֹ בְחָזְקָה, וְהוּא מִתְחַמֵּק מִמֶּנִּי וּמַתְעֶה אוֹתִי מִן־הַדָּרֶךְ.</p>

<p>מְבַקֵּשׁ אָנֹכִי אֶת־אֲשֶׁר לֹא אוּכַל לִמְצֹא וּמוֹצֵא אֶת אֲשֶׁר לֹא בִקַּשְׁתִּי.</p>

<br />
</blockquote>

<h3 id="טז">טז</h3>

<blockquote>
<p>יָדַיִם בְּיָדַיִם מִתְלַכְּדוֹת, וְעֵינַיִם צוֹלְלוֹת בְּעֵינָיִם —: זֶה רֵאשִׁית סֵפֶר הַזִּכָּרוֹן אֲשֶׁר לְלִבּוֹתֵינוּ.</p>

<p>הַלַּיְלָה לֵיל אֲדָר אֲשֶׁר לִבְנַת יָרֵחַ שְׁטָפָתְהוּ; רֵיחַ <strong>הַהֶנַּהּ</strong> הַמָּתוֹק מָלֵא אֶת־הָרוּחַ. עַל־הָאָרֶץ רוֹבֵץ חֲלִילִי וְאֵין שָׂם אֵלָיו לֵב, וַעֲטֶרֶת הַפְּרָחִים אֲשֶׁר לָךְ לֹא קָלַעַתְּ אוֹתָהּ עַד־תֹּם.</p>

<p>וְזֹאת אַהֲבָתֵנוּ בֵינֵךְ וּבֵינִי תְּמִימָה כְּמוֹ זִמְרַת שִׁירָה.</p>
</blockquote>

<br />

<blockquote>
<p>צְעִיפֵךְ כְּעֵין הַכַּרְכּוֹם, וְהוּא מְשַׁכֵּר אֶת־עֵינָי.</p>

<p>מִקְלַעַת הַיַּסְמִינִים אֲשֶׁר קָלַעְתְּ לִי מַרְעִידָה אֶת־מֵיתְרֵי לִבִּי כְּשִׁיר תְּהִלָּה.</p>

<p>הָיִינוּ כִּמְצַחֲקִים אִישׁ עִם־אָחִיו: אֲשֶׁר רֶגַע נִתֵּן וְרֶגַע נְמָאֵן, רֶגַע נִגָּלֶה וְרֶגַע נָשׁוּב ונִתְחַבֵּא, רֶגַע נְמַלֵּא שְׂחוֹק פִּינוּ וְרֶגַע נִכָּלֵם, וְאַף־גַּם נִלָּחֵם רֶגַע מִלְחָמָה מְתוּקָה אֲשֶׁר תַּכְלִית אֵין לָהּ.</p>

<p>וְזֹאת אַהֲבָתֵנוּ בֵינֵךְ וּבֵינִי תְּמִימָה כְּמוֹ זִמְרַת שִׁירָה.</p>
</blockquote>

<br />

<blockquote>
<p>אֵין לָנוּ תַעֲלוּמוֹת מֵעֵבֶר לַהֹוֶה, אֵין אֲנַחְנוּ שׁוֹאֲפִים אֶל־אֲשֶׁר נִבְצְרָה מִמֶּנוּ, אֵין צְלָלִים מֵאַחֲרֵי הַקֶּסֶם, אֵין אֲנַחְנוּ מְגַשְּׁשִׁים בִּתְהוֹמוֹת חשֶׁךְ.</p>

<p>וְזֹאת אַהֲבָתֵנוּ בֵינֵךְ וּבֵינִי תְּמִימָה כְּמוֹ זִמְרַת שִׁירָה.</p>
</blockquote>

<br />

<blockquote>
<p>אֵין לָנוּ תַעֲלוּמוֹת מֵעֵבֶר לְהֹוֶה, אֵין אֲנַחְנוּ שׁוֹאֲפִים אֶל־אֲשֶׁר נִבְצְרָה מִמֶּנוּ, אֵין צְלָלִים מֵאַחֲרֵי הַקֶּסֶם, אֵין אֲנַחְנוּ מְגַשְּׁשִׁים בִּתְהוֹמוֹת חֹשֶׁךְ.</p>

<p>וְזֹאת אַהֲבָתֵנוּ בֵּינֵךְ וּבֵינִי תְּמִימָה כְמוֹ זִמְרַת שִׁירָה.</p>
</blockquote>

<br />

<blockquote>
<p>לֹא נַעֲבוֹר פִּתְאֹם מֵרֹב דְּבָרִים לִדְמָמָה גְדוֹלָה, לֹא נָרִים לָרִיק יָדֵינוּ לְדָבָר אֲשֶׁר אֵין־לוֹ תִקְוָה.</p>

<p>רַב לָנוּ בָזֹאת אֲשֶׁר נִתֵּן וּבָזֹאת אֲשֶׁר נַשִּׂיג.</p>

<p>אֶת תַּעֲנוּגוֹתֵינוּ לֹא עָרֹנוּ עַד־הַיְסוֹד בָּהֶם, פֶּן נִשְׂחַט מֵהֶם גַּם יֵין תַּרְעֵלָה.</p>

<p>וְזֹאת אַהֲבָתֵנוּ בֵינֵךְ וּבֵינִי תְּמִימָה כְּמוֹ זִמְרַת שִׁירָה.</p>

<br />
</blockquote>

<h3 id="יז">יז</h3>

<blockquote>
<p>הַצִּפּוֹר הַצְּהֻבָּה מְשׁוֹרֶרֶת עַל־הָעֵץ אֲשֶׁר לְבֵיתָם — וְלִבִּי בִי מְרַקֵד מֵרֹב צָהֳלָה.</p>

<p>בִּכְפָר אֶחָד נִתְגּוֹרֵר גַּם־שְׁנֵינוּ — וַתְּהִי לָנוּ שִׁירַת הַצִּפּוֹר שִׂמְחָתֵנוּ הָאֶחָת.</p>

<p>צֶמֶד שֵׂיוֹתֶיהָ הָרַכּוֹת רֹעוֹת בָּאָחוּ בְצֶאֱלֵי הָעֵצִים אֲשֶׁר לְגַנֵּנוּ.</p>

<p>וְהָיָה כִּי־תִפְשֹׁטְנָה עַד לִשְׂדֵה הַשְּׂעֹרִים אֲשֶׁר־לָנוּ וְאֶקָּחֵן עַל־זְרוֹעוֹתָי.</p>

<p>שֵׁם כְּפָרֵנוּ כַנְגַּנָּה, וּלְנַחֲלֵנוּ קוֹרְאִים עַנְגַּנָּה.</p>

<p>אֶת־שְׁמִי יוֹדְעִים כָּל־אַנְשֵׁי הַכְּפָר, וְרַנְגַּנָּה — זֶה שְׁמָהּ.</p>
</blockquote>

<br />

<blockquote>
<p>רַק שָׂדֶה אֶחָד מַפְרִיד בֵּינִי וּבֵינָהּ.</p>

<p>הַדְּבֹרִים אֲשֶׁר הָמוּ בְחֹרְשָׁתֵנוּ בָּאוֹת לְלַקֵּט דְּבַשׁ בְּחֹרְשָׁתָם.</p>

<p>הַפְּרָחִים אֲשֶׁר נִטְּשׁוּ הַמַּיְמָה מִמַּעֲלֵה חוֹפָם בָּאִים עִם־הַזֶּרֶם אֶל־הַמָּקוֹם אֲשֶׁר־שָׁם נֵרֵד לִרְחוֹץ.</p>

<p>פִּרְחֵי <strong>קוּסְמָה</strong> יְבֵשִׁים מוּבָאִים בְּסַלִּים מִשְּׂדוֹתֵיהֶם אֶל־הַשּׁוּק אֲשֶׁר לָנוּ.</p>

<p>שֵׁם כְּפָרֵנוּ כַנְגַּנָּה, וּלְנַחֲלֵנוּ קוֹרְאִים עַנְגַּנָּה.</p>

<p>אֶת־שְׁמִי יוֹדְעִים כָּל־אַנְשֵׁי הַכְּפָר, וְרַנְגַּנָּה — זֶה שְׁמָהּ.</p>
</blockquote>

<br />

<blockquote>
<p>הַנָּתִיב הָעוֹלֶה עֲקַלְקַלּוֹת עַד־בֵּיתָם נוֹתֵן בָּאָבִיב רֵיחַ פִּרְחֵי מַנְגּוֹ.</p>

<p>כַּאֲשֶּׁר תִּבְשַׁל הַפִּשְׁתָּה בְשָׂדָם, נְכוֹנָה לִקְרַאת קָצִיר, אָז יָנֵץ בְּשָׂדֵנוּ הַקַּנְבּוֹס.</p>

<p>הַכּוֹכָבִים הַמְשַׂחֲקִים אֶל־מוּל מְעוֹנָם שָׂמִים אֶת־עֵינָם הַמַּזְהִירָה הַזֹּאת גַּם־עָלֵינוּ.</p>

<p>הַגֶּשֶׁם הַמְמַלֵּא אֶת־תְּעָלוֹתַיהֶם מַיִם הוּא הַמְשַּׂמֵּחַ גַּם אֶת־עֲצֵי <strong>הַקַּדַּם</strong> אֲשֶׁר בְּיַעֲרֵנוּ.</p>

<p>שֵׁם כְּפָרֵנוּ כַנְגַּנָּה, וּלְנַחֲלֵנוּ קוֹרְאִים עַנְגַּנָּה.</p>

<p>אֶת־שְׁמִי יוֹדְעִים כָּל־אַנְשֵׁי הַכְּפָר, וְרַנְגַּנָּה — זֶה שְׁמָהּ.</p>

<br />
</blockquote>

<h3 id="יח">יח</h3>

<blockquote>
<p>כִּי תֵלַכְנָה הָאֲחָיוֹת הַשְּׁתַּיִם לִשְׁאֹב מַיִם, וּבָאוּ עַד־הַכִּכָּר הַזֹּאת וְשִׂחֵקוּ.</p>

<p>אֵין־זֹאת כִּי־אִם יוֹדְעוֹת הֵן, כִּי אִישׁ עוֹמֵד פֹּה תָמִיד בֵּין־הָעֵצִים בִּהְיוֹתָן הוֹלְכוֹת לִשְׁאֹב מָיִם,</p>
</blockquote>

<br />

<blockquote>
<p>הָאֲחָיוֹת הַשְּׁתַּיִם מִתְלַחֲשׁוֹת כַּאֲשֶׁר תַּעֲבוֹרְנָה אֶת־הַכִּכָּר הַזֹּאת.</p>

<p>אֵין־זֹאת כִּי־אִם מָצְאוּ אֶת־חִידַת הָאִישׁ הָעוֹמֵד פֹּה תָמִיד בֵּין־הָעֵצִים בִּהְיוֹתָן הוֹלְכוֹת לִשְׁאֹב מָיִם.</p>
</blockquote>

<br />

<blockquote>
<p>כַּדֵּיהֶן מוֹט יִתְמוֹטְטוּ פִתְאֹם, וְנִטְפֵי מַיִם מֻגָּרִים לָאָרֶץ כַּאֲשֶׁר תַּגַּעְנָה אֶל־הַכִּכָּר הַזֹּאת.</p>

<p>אֵין זֹאת כִּי־אִם הֵבִינוּ, כִּי דוֹפֵק לֵב הָאִישׁ הָעוֹמֵד פֹּה תָמִיד בֵּין־הָעֵצִים בִּהְיוֹתָן הוֹלְכוֹת לִשְׁאֹב מָיִם.</p>
</blockquote>

<br />

<blockquote>
<p>הָאֲחָיוֹת הַשְּׁתַּיִם מַבִּיטוֹת אִשָּׁה אֶל־פְּנֵי אֲחוֹתָה וּמְשַׂחֲקוֹת כַּאֲשֶׁר תָּבֹאנָה עַד־הַכִּכָּר הַזֹּאת.</p>

<p>וּכְמוֹ צָהֳלָה תִלְבַּשׁ פִּתְאֹם גַּם אֶת־רַגְלֵיהֶן הַנֶּחְפָּזוֹת, וְהִיא תַפִּיל רוּחַ עִוְעִים עַל־הָאִישׁ הָעוֹמֵד פֹּה תָמִיד בֵּין־הָעֵצִים בִּהְיוֹתָן הוֹלְכוֹת לִשְׁאֹב מָיִם.</p>

<br />
</blockquote>

<h3 id="יט">יט</h3>

<blockquote>
<p>בַּמִשְׁעוֹל הִתְהַלַּכְתְּ עַל־שְׂפַת הַנַּחַל וְצַפַּחַת הַמַּיִם הַמְּלֵאָה בְּמָתְנָיִךְ.</p>

<p>לָמָּה־זֶה הֲסִבּוֹת פִּתְאֹם אֶת־פָּנַיִךְ אֵלַי וְהִבַּטְתְּ בִּי רֶגַע בְּעַד צְעִיפֵךְ הַמִּתְנוֹסֵס בָּרוּחַ?</p>

<p>בַּת־עֵינַךְ אֲשֶׁר הִזְהִירָה מִן־הַחֲשֵׁכָה נָגְעָה אֵלַי כְּמוֹ רוּחַ קַל אֲשֶׁר רֶגַע יַרְגִּיז אֶת־זִרְמַת הַמַּיִם וּמִשָּׁם יִמָּלֵט אֶל־צִלְלֵי הַחוֹף.</p>

<p>נָגְעָה אֵלַי כְּמוֹ צִפּוֹר עֶרֶב הַמִּתְעוֹפֶפֶתחִפָּזוֹן בְּחֶדֶר אֵין־אוֹר מִן־הַחַלּוֹן הָאֶחָד אֶל־הַשֵּׁנִי וְנֶעֱלֶמֶת פִּתְאֹם בְּחֶשְׁכַת הַלָּיְלָה.</p>

<p>הִתְחַבֵּאת כַּכּוֹכָב מֵאַחֲרֵי הַגְּבָעוֹת וַאֲנִי הֵלֶךְ בַדָּרֶךְ.</p>

<p>אַךְ לָמָּה־זֶה הִתְיַצַּבְתְּ רֶגַע וְהִבַּטְתְּ אֶל־פָּנַי בְּעַד צְעִיפֵךְ מִדֵּי הִתְהַלְּכֵךְ עַל־שְׂפַת הַנַּחַל וְצַפַּחַת הַמַּיִם הַמְּלֵאָה בְמָתְנָיִךְ?</p>

<br />
</blockquote>

<h3 id="כ">כ</h3>

<blockquote>
<p>יוֹם יוֹם הוּא בָא וּכְבוֹאוֹ כֵּן־יֵלֶךְ.</p>

<p>לֵךְ, רֵעִי, וְתֵן לוֹ פֶרַח מִפִּרְחֵי שַׂעֲרוֹת רֹאשִׁי.</p>

<p>וְאִם יִשְׁאָלְךָ: מִי שָׁלַח לוֹ אֶת־זֶה? אַל־נָא
תַגֵּד לוֹ אֶת־שְׁמִי, רְאֵה בִּקַּשְׁתִּיךָ — כִּי רַק בּוֹא בָא וּכְבוֹאוֹ כֵּן־יֵלֶּךְ.</p>
</blockquote>

<br />

<blockquote>
<p>עַל־הָאֲדָמָה אֲשֶׁר מִתַּחַת הָעֵץ יָבוֹא לָשָׁבֶת.</p>

<p>הָכֵן לוֹ, רֵעִי, מוֹשָׁב שָׁם, וַעֲשִׂיתוֹ פְרָחִים וְעָלִים יַחְדָּו.</p>

<p>עֵינָיו מְלֵאוֹת יָגוֹן וְהֵן מְבִיאוֹת יָגוֹן אֶל־לִבִּי.</p>

<p>לֹא יַגִּיד דָּבָר מִכָּל־הַנַּעֲשָׂה בְלִבּוֹ — כִּי רַק בּוֹא בָא וּכְבוֹאוֹ כֵּן־יֵלֶךְ.</p>

<br />
</blockquote>

<h3 id="כא">כא</h3>

<blockquote>
<p>מַה־זֶּה הָיָה לוֹ, לַנּוֹסֵעַ הַצָּעִיר הַלָּזֶה, כִּי־בָא עַד־לִפְנֵי דֶלֶת בֵּיתִי עִם־עֲלוֹת הַשָּׁחַר?</p>

<p>גַּם בְּבֹאִי גַם בְּצֵאתִי, בְּכָל־עֵת תָּמִיד, אָנֹכִי עוֹבֶרֶת עָלָיו, וְעֵינַי שְׁבוּיוֹת פָּנָיו.</p>

<p>לֹא יָדַעְתִּי אִם אֲדַבֵּר אֵלָיו, לֹא יָדַעְתִּי אִם אַחֲרִישׁ. מַה־זֶּה הָיָה לוֹ, כִּי בָא עַד־לִפְנֵי דֶלֶת בֵּיתִי?</p>

<p>אֲפֵלִים הַלֵּילוֹת כִּבְדֵי הֶעָבִים בַּתַּמּוּז, רְוֵי תְכֵלֶת זַכָּה הַשָּׁמַיִם בַּסְּתָו, וִימֵי הָאָבִיב בָּאִים כִּסְעָרָה בִּנְשֹׁב הָרוּחַ מִן־הַדָּרוֹם.</p>

<p>וְהוּא בְּכָל־עֵת תָּמִיד אוֹרֵג אֶת־שִׁירָיו עִם־קוֹלוֹת חֲדָשִׁים.</p>

<p>אָז אַנַּח אֶת־מְלַאכְתִּי וְעֵינַי תִּמָּלֶאנָה עֲרָפֶל. מַה־זֶּה הָיָה לוֹ, כִּי־בָא עַד־לִפְנֵי דֶלֶת בֵּיתִי?</p>

<br />
</blockquote>

<h3 id="כב">כב</h3>

<blockquote>
<p>כִּי־תַעֲבוֹר עָלַי בְּצַעֲדֵי חִפָּזוֹן, וְנָגְעָה בִי כְנַף שִׂמְלָתָהּ.</p>

<p>מֵאִי לֹא־נוֹדָע מֵאִיֵּי הַלֵּב נוֹשֶׁבֶת פִּתְאֹם רוּחַ־אָבִיב חַמָּה.</p>

<p>רַעַד מַגָּע קַל יַחֲלוֹף אוֹתִי וּכְרֶגַע יִתְעוֹפֵף, וְהָיָה כְצִיץ פֶּרַח נִקְטָף אֲשֶׁר נְשָׂאוֹ הָרוּחַ.</p>

<p>וְאֶל־תּוֹךְ לִבִּי יַחְדּוֹר, וְהָיָה לִי כְרַחַשׁ בְּשַׂר־גֵּוָה וּכְנִשְׁמַת רוּחַ־לִבָּהּ.</p>

<br />
</blockquote>

<h3 id="כג">כג</h3>

<blockquote>
<p>לָמָּה תֵשְׁבִי פֹה וּבִצְמִידַיִךְ תִּרְעָשִׁי, וְהָיָה לָךְ זֶה שַׁעֲשֻׁעַ רֵיק?</p>

<p>מַלְּאִי אֶת כַּדֵּךְ מַיִם — הִנֵּה עֵת לָלֶכֶת הַבָּיְתָה.</p>

<p>לָמָּה תָנִיעִי אֶת־הַמַּיִם בְּחָפְנַיִךְ וּכְמִתְגַּנֶּבֶת תַּבִּיטִי לִרְגָעִים אֶל־הָרְחוֹב לִקְרַאת הוֹלֵךְ, וְהָיָה לָךְ זֶה רַק שַׁעֲשֻׁעַ רֵיק?</p>

<p>מַלְּאִי אֶת־כַּדֵּךְ מַיִם וּלְכִי הַבָּיְתָה.</p>
</blockquote>

<br />

<blockquote>
<p>עֵת הַבֹּקֶר חוֹלֶפֶת — וְהַמַּיִם הַקּוֹדְרִים הוֹלְכִים וְזוֹרְמִים.</p>

<p>הַגַּלִּים מְשַׂחֲקִים וּמִתְלַחֲשִׁים, וְהָיָה לָהֶם זֶה רַק שַׁעֲשֻׁעַ רֵיק.</p>
</blockquote>

<br />

<blockquote>
<p>הֶעָבִים הַתּוֹעִים נֶעֱרָמִים עַל־שְׂפַת הַשָּׁמַיִם אֲשֶׁר עִם־קְצֵה הָאֲדָמָה.</p>

<p>הִנֵּה הֵם מְפַגְּרִים רֶגַע וּמַבִּיטִים אֶל־פָּנַיִךְ וּמְשַׂחֲקִים אֵלַיִךְ, וְהָיָה לָהֶם זֶה רַק שַׁעֲשֻׁעַ רֵיק.</p>

<p>מַלְּאִי אֶת־כַּדֵּךְ מַיִם וּלְכִי הַבָּיְתָה.</p>

<br />
</blockquote>

<h3 id="כד">כד</h3>

<blockquote>
<p>אַל־נָא תַסְתִּיר מִלְּפָנֶיךָ אֶת־סוֹד לִבְּךָ, רֵעִי!</p>

<p>הַגִּידָה אוֹתוֹ לִי, רַק לִי לְבַדִּי, וְלֹא יִוָּדַע לְאִישׁ.</p>

<p>אַתָּה אֲשֶׁר־פִּיךָ מְשַׂחֵק חֶרֶשׁ, דַּבֶּר־נָא בַלָּט וּבְנַחַת וְשָׁמַע לִבִּי וְלֹא אָזְנִי.</p>

<p>אָפֵל הַלַּיְלָה וְהַבַּיִת דּוֹמֵם, קִנֵּי הַצִּפֳּרִים עֲטוּפִים שֵׁנָה.</p>

<p>הַגִּידָה־לִי בִדְמָעוֹת עֲצוּרוֹת עִם־שְׁחוֹק רוֹעֵד, בִּכְלִמָּה מְתוּקָה עִם־מַכְאוֹב לֵב אֶת־הַסּוֹד אֲשֶׁר בְּלִבֶּךָ!</p>

<br />
</blockquote>

<h3 id="כה">כה</h3>

<blockquote>
<p>&#8220;בֹּא אֵלֵינוּ, עֶלֶם, וְהַגֵּד לָנוּ אֶת־הָאֱמֶת: לָמָּה־זֶה רוֹבֵץ הַשִּׁגָּעוֹן בְּעֵינֶיךָ?&#8221;</p>

<p>&#8220;לֹא יָדַעְתִּי מָה הָיָה יֵין הַפְּרָגִים אֲשֶׁר שָׁתִיתִי, כִּי הִרְבִּיץ אֶת־הַשִּׁגָּעוֹן בְּעֵינָי&#8221;.</p>

<p>&#8220;הוֹי בּוּז לְךָ!&#8221;</p>

<p>&#8220;אֵין דָּבָר. יֵשׁ־אֲשֶׁר יֶחְכַּם אִישׁ וְיֵשׁ־אֲשֶׁר יִכְסַל, יֵשׁ־אֲשֶׁר יִזָּהֵר אִישׁ וְיֵשׁ־אֲשֶׁר לֹא יָשִׂים לֵב. וְעֵינַיִם יֵשׁ־אֲשֶׁר תִּשְׂחַקְנָה, וְעֵינַיִם יֵשׁ־אֲשֶׁר תִּבְכֶּינָה — וַאֲנִי פֹה הִנֵּה רוֹבֵץ הַשִּׁגָּעוֹן בְּעֵינָי&#8221;.</p>

<p>&#8220;עֶלֶם, לָמָּה־זֶה תַעֲמוֹד דּוּמָם תַּחַת־צֵל הָעֵץ?&#8221;</p>

<p>&#8220;רַגְלַי יָגְעוּ תַחַת־סֵבֶל לִבִּי, וְלָכֵן עָמַדְתִּי דוּמָם תַּחַת־הַצֵּל&#8221;.</p>

<p>&#8220;הוֹי בּוּז לְךָ!&#8221;</p>

<p>&#8220;אֵין דָּבָר. יֵשׁ־אֲשֶׁר יָרוּץ אִישׁ וְיֵשׁ־אֲשֶׁר יְפַגֵּר. יֵשׁ־אֲשֶׁר חָפְשִׁי יֵלֵך אִישׁ וְיֵשׁ־אֲשֶׁר בִּכְבָלִים — וְרַגְלַי יָגְעוּ תַחַת־סֵבֶל לִבִּי&#8221;.</p>

<br />
</blockquote>

<h3 id="כו">כו</h3>

<blockquote>
<p>&#8220;רַק אֶת־הַבָּא מִיָּדְךָ בְּרָצוֹן אוֹתוֹ אֶקַּח. לֹא אֶשְׁאַל דָּבָר זוּלָתוֹ.&#8221;</p>

<p>&#8220;הוֹי, הוֹי, יְדַעְתִּיךָ, אַתָּה הַנָּזִיר הֶעָנָו! אֶת־כָּל־אֲשֶׁר לְאִישׁ אַתָּה אוֹמֵר לְנַצֵּל&#8221;.</p>

<p>&#8220;לוּ מָצָאתִי לִי פֹה פֶרַח נֻטָּשׁ, כִּי־עַתָּה עַל־לִבִּי נְשָׂאתִיו!&#8221;</p>

<p>&#8220;וְלוּ הָיוּ פֹה חוֹחִים?&#8221;</p>

<p>&#8220;כִּי־עַתָּה גַם־אוֹתָם סָבַלְתִּי&#8221;.</p>

<p>&#8220;הוֹי, הוֹי, יְדַעְתִּיךָ, אַתָּה הַנָּזִיר הֶעָנָו! אֶת־כָּל־אֲשֶׁר לְאִישׁ אַתָּה אוֹמֵר לְנַצֵּל&#8221;.</p>

<p>&#8220;לוּ רַק הַפַּעַם נָשָׂאת אֵלַי אֶת־עֵינַיִךְ הַנֶּחְמָדוֹת, כִּי־עַתָּה מָתְקוּ לִי חַיַּי עַד מֵעֵבֶר לְקִבְרִי&#8221;.</p>

<p>&#8220;וְלוּ הִבִּיטוּ בְךָ מַבָּט אַכְזָרִי?&#8221;</p>

<p>&#8220;כִּי־עַתָּה לִבִּי הָיָה נָכוֹן לִקְרָאתוֹ גַם־הוּא&#8221;.</p>

<p>&#8220;הוֹי, הוֹי, יְדַעְתִּיךָ, אַתָּה הַנָּזִיר הֶעָנָו! אֶת־כָּל־אֲשֶׁר לְאִישׁ אַתָּה אוֹמֵר לְנַצֵּל&#8221;.</p>

<br />
</blockquote>

<h3 id="כז">כז</h3>

<blockquote>
<p>&#8220;בִּטְחִי בָאַהֲבָה גַּם כִּי־תָבִיא שׁוֹאָה. אַל־נָא תִסְגְּרִי אֶת־לִבֵּךְ&#8221;.</p>

<p>&#8220;רַב לְךָ, רֵעִי, סְתוּמִים דְּבָרֶיךָ, לֹא אוּכַל הֲבִינָם&#8221;.</p>
</blockquote>

<br />

<blockquote>
<p>&#8220;רְאִי, חֶמְדָּתִי! רַק לָזֹאת לָנוּ לֵב, לְבַעֲבוּר תִּתּוֹ לְרֵעֵנוּ גַּם בְּדִמְעָה גַּם בְּזִמְרָה&#8221;.</p>

<p>&#8220;רַב לְךָ, רֵעִי, סְתוּמִים דְּבָרֶיךָ, לֹא אוּכַל הֲבִינָם&#8221;.</p>
</blockquote>

<br />

<blockquote>
<p>&#8220;דַּל הַתַּעֲנוּג כְּאֵגֶל טַל, בְּעוֹדוֹ נוֹצֵץ וְגָוָע. אוּלָם אָרֹךְ הֶעָמָל וְיָמָיו רַבִּים. תִּכָּן־נָא אֵפוֹא בְעֵינַיִךְ הָאַהֲבָה רְוַת הֶעָמָל&#8221;.</p>

<p>&#8220;רַב לְךָ, רֵעִי, סְתוּמִים דְּבָרֶיךָ, לֹא אוּכַל הֲבִינָם&#8221;.</p>
</blockquote>

<br />

<blockquote>
<p>&#8220;פּוֹרֵחַ הַלּוֹט לְעֵינֵי הַשֶּׁמֶשׁ וְהִכָּה הָאוֹר עַל־רֹאשׁוֹ וְקָמַל — וּבְכָל־זֶה לֹא יַחְפּוֹץ בַּעֲלָטַת הַחֹרֶף אֲשֶׁר יִהְיֶה צִיצוֹ סָגוּר לָנֶצַח&#8221;.</p>

<p>&#8220;רַב לְךָ, רֵעִי, סְתוּמִים דְּבָרֶיךָ, לֹא אוּכַל הֲבִינָם&#8221;.</p>

<br />
</blockquote>

<h3 id="כח">כח</h3>

<blockquote>
<p>עֵינַיִךְ הַשּׁוֹאֲלוֹת תַּבֵּטְנָה קְדֹרַנִּית, מִתְאַמְּצוֹת לָדַעַת אֶת־אֲשֶׁר בְּלִבִּי כַּיָּרֵחַ הַשּׁוֹאֵף לַחְקוֹר אֶת־הַיָּם.</p>

<p>חַיַּי עֲרֻמִּים לְנֶגְדֵּךְ מִן־הַקָּצֶה אֶל־הַקָּצֶה, אֵין נִסְתָּר וְאֵין נֶעְלָם — וְלָכֵן לֹא יְדַעְתִּנִי.</p>

<p>לוּ הָיָה לִבִּי רַק אֶבֶן יְקָרָה, כִּי־עַתָּה נִפַּצְתִּיו לִמְאַת רְסִיסִים וַחֲרַזְתִּיו עַל־פְּתִיל שַׁרְשֶׁרָת לְשִׂימוֹ לַעֲנָק עַל־גַּרְגְּרוֹתָיִךְ.</p>

<p>לוּ הָיָה לִבִּי רַק פֶּרַח מִצְעָר, מְתֹאָר וְנֶחְמָד, כִּי־עַתָּה קְטַפְתִּיו מֵעַל בַּדּוֹ וּנְטַעְתִּיו בְּשַׂעֲרוֹתָיִךְ.</p>

<p>אֲבָל לֵב הוּא, חֶמְדָּתִי. אַיֵּה גְדוֹתָיו וְאַיֵּה תְהוֹמוֹ?</p>

<p>לֹא יָדַעַתְּ אֶת־גְּבוּלוֹת הַמַּמְלָכָה הַזֹּאת — וְאַתְּ הֲלֹא הַמַּלְכָּה אֲשֶׁר שָׁם.</p>

<p>לוּ הָיְתָה אַהֲבָתִי רַק רֶגַע תַּעֲנוּגוֹת, כִּי־עַתָּה הֵנֵצָה לְעֵינַיִךְ לְאִטָּה כְּמוֹ־שְׂחוֹק וְלֹא נִבְצְרָה מִמֵּךְ לִרְאוֹתָהּ וְלִקְרֹא בָהּ בְּרֶגַע אֶחָד.</p>

<p>לוּ הָיְתָה אַהֲבָתִי רַק מַכְאוֹב לְבָד, כִּי־עַתָּה נָמוֹגָה לְעֵינַיִךְ עִם־דִּמְעוֹתַי הַמַּזְהִירוֹת וְנִגְלָה בָהֶן כָּל־סוֹדִי הֶעָמֹק בְּאֵין מִלָּה אַף־אֶחָת.</p>

<p>אֲבָל אַהֲבָה הִיא, חֶמְדָּתִי!</p>

<p>תַּעֲנוּגוֹתֶיהָ וּמַכְאוֹבוֹתֶיהָ גְּבוּל אֵין לָהֶם וְאֵין קֵצֶה לְרִישָׁהּ וּלְעָשְׁרָהּ.</p>

<p>קְרוֹבָה הִיא אֵלַיִךְ כְּחַיַּיִךְ — וְנִבְצְרָה מִמֵּךְ לָנֶצַח לְדַעְתָּהּ כֻּלָּהּ.</p>

<br />
</blockquote>

<h3 id="כט">כט</h3>

<blockquote>
<p>דַּבֵּר אֵלַי, מַחְמַד לִבִּי! סַפֶּר־לִי בִדְבָרִים אֶת אֲשֶׁר תְּזַמֵּר.</p>

<p>הַלַיְלָה אָפֵל, הַכּוֹכָבִים אָבְדוּ בְּבֵין־הֶעָבִים, וְהָרוּחַ מִתְיַפֵּחַ בֶּעָלִים.</p>

<p>אֲפַתַּח־נָא אֶת־שַׂעֲרַת רֹאשִׁי, אָשִׁית עָלַי אֶת־אַדֶּרֶת תְּכֶלְתִּי וַעֲטָרַתְנִי כְמוֹ־לָיְלָה. אֶת־רֹאשְׁךָ אֶלְחַץ אֶל־לִבִּי, וְקוֹל הֲמוֹת לִבְּךָ יַעֲלֶה אֵלַי חֶרֶשׁ
מִן־הָעֲזוּבָה הַמְּתוּקָה. אֶסְגָּר־נָא אֶת־עֵינַי וְאַאֲזִין, וְאֶל־פָּנֶיךָ לֹא אַבִּיט.</p>

<p>וְכַאֲשֶׁר יִתַּמּוּ דְבָרֶיךָ, וְיָשַׁבְנוּ דוּמָם וּמַחֲרִישִׁים. רַק הָעֵצִים יִתְלַחֲשׁוּ בַחשֶׁךְ.</p>

<p>הַלַּיְלָה הוֹלֵךְ וּמַלְבִּין, הַיּוֹם נִבְקַע וָבָא. אָז נַבִּיט אִישׁ אֶל־פְּנֵי רֵעֵהוּ וְהָלַכְנוּ אִישׁ אִישׁ לְעֶבְרוֹ.</p>

<p>דַּבֵּר אֵלַי, מַחְמַד לִבִּי! סַפֶּר־לִי בִדְבָרִים אֶת אֲשֶׁר תְּזַמֵּר.</p>

<br />
</blockquote>

<h3 id="ל">ל</h3>

<blockquote>
<p>עֲנַן לַיְלָה אַתְּ לִי הַמְרַחֵף עַל־שְׁמֵי חֲלוֹמוֹתָי.</p>

<p>וּכְפַעַם בְּפַעַם אֶצֳּרֵךְ וְיוֹם יוֹם אֲתָאֵר תַּבְנִיתֵךְ בְלַבַּת אַהֲבָתִי.</p>

<p>לִי אַתְּ, לִי לְבַדִּי, אַתְּ הַשְּׁכוּנָה בַחֲלוֹמוֹתַי הַמְפֹרָצִים!</p>
</blockquote>

<br />

<blockquote>
<p>אָדְמוּ רַגְלַיִךְ כְּשוֹשַׁנִּים מִלַּהַט תַּאֲוַת לִבִּי, אַתְּ הַמְלַקֶּטֶת בְּשִׁבֳּלֵי שִׁירַי בְּמַעֲרַב יוֹמִי!</p>

<p>שִׂפְתוֹתַיִךְ מָלְאוּ מֶתֶק תַּמְרוּרִים מִיֵּין עִצְּבוֹנִי אֲשֶׁר טָעַמְתְּ.</p>

<p>לִי אַתְּ, לְבַדִּי, אַתְּ הַשְּׁכוּנָה בַחֲלוֹמוֹתַי הַשּׁוֹמֵמִים!</p>
</blockquote>

<br />

<blockquote>
<p>בְּצִלְלֵי חֶשְׁכַת תַּאֲוָתִי יָצַרְתִּי אֶת־שְׁחוֹר עֵינַיִךְ, אַתְּ הָרוֹבֶצֶת בִּתְהוֹמוֹת חֶזְיוֹנוֹתָי!</p>

<p>יָקשְׁתִּי לָךְ, חֶמְדַּת לִבִּי, וּלְכַדְתִּיךְ בְּרֶשֶׁת מַנְגִּינָתִי.</p>

<p>לִי אַתְּ, לְבַדִּי, אַתְּ הַשְּׁכוּנָה בַחֲלוֹמוֹתַי נֶצַח.</p>

<br />
</blockquote>

<h3 id="לא">לא</h3>

<blockquote>
<p>לִבִּי צִפּוֹר מִדְבָּר וְאֶת־שָׁמָיו מָצָא בְתוֹךְ עֵינָיִךְ.</p>

<p>בַּבֹּקֶר תִּהְיֶינָה לוֹ לְעֶרֶשׂ וּלְמַמְלֶכֶת כּוֹכָבִים בַּלָּיְלָה.</p>

<p>בִּתְהוֹמוֹתֵיהֶן תִּבָּלַעְנָה זְמִירוֹתָי.</p>

<p>רַק תְּנִי לִי וְאַמְרִיא בַשָּׁמַיִם הָאֵלֶּה וּבִגְבוּלוֹתֵיהֶם אֲשֶׁר אֵין לָהֶם חֹק.</p>

<p>רַק תְּנִי לִי וְאֶבְקַע אֶת־עָבֵי עַנְנֵיהֶן וְאֶת־כְּנָפַי אֶפְרֹשׂ בְּזֹהַר שִׁמְשָׁן.</p>

<br />
</blockquote>

<h3 id="לב">לב</h3>

<blockquote>
<p>הַגֶּד־לִי, דּוֹדִי, אִם אֱמֶת כָּל־זֹאת, אִם אֱמֶת?</p>

<p>כַּאֲשֶׁר יֻצַּת הַבָּרָק בְּעֵינַי פֹה, וְרָעֲמוּ לְנֶגְדָּן כְּרֶגַע גַּם הָעֲנָנִים אֲשֶׁר בְּלִבְּךָ הַקּוֹדֵר וְעָנוּ לִי מִן־הַסְּעָרָה?</p>

<p>הַאֱמֶת הַדָּבָר, כִּי מָתְקוּ שִׂפְתוֹתַי כְּצִיץ נִפְתָּח אֲשֶׁר לְאַהֲבָה רִאשׁוֹנָה וּטְהוֹרָה?</p>

<p>וְכִי בִיצֻרֵי גֵוִי שׁוֹכְנִים זִכְרוֹנוֹת יַרְחֵי אֲבִיבִים אֲשֶׁר חָלָפוּ.</p>

<p>וְכִי הָאֲדָמָה תִרְעַד פִּתְאֹם כְּמוֹ־נֵבֶל כִּמְעַט תִּגַּעְנָה אֵלֶיהָ כַּפּוֹת רַגְלָי?</p>

<p>הָאֱמֶת הַדָּבָר, כִּי יֵרְדוּ אֶגְלֵי הַטַּל מֵעֵינֵי הַלַּיְלָה כִּמְעַט אֲשֶׁר יִרְאַנִי, וְכִי אוֹר הַבֹּקֶר יַעֲלוֹז כֻּלּוֹ מִדֵּי יַעֲטוֹף אֶת־בְּשָׂרִי?</p>

<p>אִם אֱמֶת הוּא, אִם אֱמֶת, כִּי הִלְּכָה אַהֲבָתְךָ גַּלְמוּדָה דוֹרוֹת עַל־דּוֹרוֹת וְעוֹלָמוֹת עַל־עוֹלָמוֹת לְחַפֵּשׂ אוֹתִי?</p>

<p>וְכִי בְמָצְאֲךָ אוֹתִי בָאַחֲרוֹנָה וּמָצְאוּ מִשְׁאֲלוֹת לִבְּךָ הַקַּדְמוֹנִיּוֹת אֶת־שַׁלְוַת הַנֶּצַח בְּאִמְרוֹתַי הָרַכּוֹת וּבְעֵינַי וּבִשְׂפָתַי וּבְשַׂעֲרוֹתַי הַזּוֹרְמוֹת?</p>

<p>וְאִם אֱמֶת הוּא, כִּי עַל־מִצְחִי זֶה הַקָּטָן חֲרוּתִים סִתְרֵי כָּל־הַנֵּצַח?</p>

<p>הַגִּידָה לִי, דּוֹדִי, אִם אֱמֶת כָּל־זֹאת.</p>

<br />
</blockquote>

<h3 id="לג">לג</h3>

<blockquote>
<p>אֲהַבְתִּיךָ, אֲהוּבִי, וְאַתָּה סְלַח לִי לְאַהֲבָתִי.</p>

<p>כְּצִפּוֹר תּוֹעָה מִדַּרְכָּהּ נִלְכָּדְתִּי.</p>

<p>כַּאֲשֶׁר נָע לִבִּי בְקִרְבִּי אָבַד לוֹ צְעִיפוֹ וַיְהִי עָרֹם, כַּסֵּהוּ אַתָּה, אֲהוּבִי, בִּכְסוּת חֶמְלָתְךָ — וּסְלַח לִי לְאַהֲבָתִי.</p>
</blockquote>

<br />

<blockquote>
<p>וְאִם נִבְצְרָה מִמְּךָ לְאָהֳבֵנִי, אֲהוּבִי סְלַח לִי לְמַכְאוֹבוֹתָי.</p>

<p>אַל תַבֵּט בִּי מֵרָחוֹק בִּלְזוּת עֵינָיִם.</p>

<p>אֶל־סֵתֶר פִּנָּתִי אֶתְגַּנְּבָה וְאֵשֵׁב בְּמַחֲשַׁכִּים.</p>

<p>בִּשְׁתֵּי כַפּוֹת יָדַי אֲכַסֶּה אֶת־בָּשְׁתִּי הָעֲרֻמָּה.</p>

<p>הָשַׁע אֶת־פָּנֶיךָ מִמֶּנִּי, אֲהוּבִי — וּסְלַח לִי לְמַכְאוֹבוֹתָי.</p>
</blockquote>

<br />

<blockquote>
<p>וְאִם אֲהַבְתֵּנִי, אֲהוּבִי, סְלַח לִי לִשְׂשׂוֹנִי.</p>

<p>אִם יִנָּשֵׂא לִבִּי עִם־גַּלֵּי אָשְׁרִי, אַל־נָא תִשְׂחַק לִי כִּי־אֶשְׁכַּח נַפְשִׁי עַד לִזְוָעָה.</p>

<p>אִם אֶעֱלֶה לָשֶׁבֶת עַל־כִּסֵּא מַלְכוּתִי וְאֶמְשֹׁל בְּךָ בְּאַכְזְרִיּוּת אַהֲבָתִי, אִם כְּבַת אֵלִים אֶשְׁפּוֹךְ עָלֶיךָ יוֹם יוֹם אֶת־חֲסָדַי, שָׂא אֶת־גֵּאוּתִי, אֲהוּבִי, וּסְלַח לִי לִשְׂשׂוֹנִי.</p>

<br />
</blockquote>

<h3 id="לד">לד</h3>

<blockquote>
<p>אַל־נָא תֵלֵךְ מֵעִמִּי, דּוֹדִי, בְּטֶרֶם אֹמַר לָךְ: לֵךְ לְשָׁלוֹם.</p>

<p>עֵרָה הָיִיתִי כָל־הַלַּיְלָה וְעַתָּה כָבְדוּ עֵינַי מִשֵּׁנָה.</p>

<p>יָרֵאתִי פֶּן־תֹּאבַד לִי מִדֵּי אִישַׁן אֶת־שְׁנָתִי.</p>

<p>אַל־נָא תֵלֵךְ מֵעִמִּי, דּוֹדִי, בְּטֶרֶם אֹמַר לָךְ: לֵךְ לְשָׁלוֹם.</p>
</blockquote>

<br />

<blockquote>
<p>אֶחֱרַד מִמְּקוֹמִי פִתְאֹם וְאֶשְׁלַח אֶת־יָדִי לִנְגּוֹעַ בָּךְ, וְאֶת נַפְשִׁי אֶשְׁאַל: &#8220;הַחֲלוֹם הוּא?&#8221;</p>

<p>מִי־יִתֵּן וְאוּכַל לֶאֱסוֹר רַגְלֶיךָ בְּחַבְלֵי לִבִּי לְמַעַן אַמֵּץ אוֹתָן בְּחֶזְקָה אֶל־שָׁדַי!</p>

<p>אַל־נָא תֵלֵךְ מֵעִמִּי, דּוֹדִי, בְּטֶרֶם אֹמַר לָךְ: לֵךְ לְשָׁלוֹם.</p>

<br />
</blockquote>

<h3 id="לה">לה</h3>

<blockquote>
<p>אֲשֶׁר לֹא אַכִּיר אוֹתָךְ קַל־מְהֵרָה — עַל־כֵּן תְּצַחֲקִי עִמִּי בָרִאשׁוֹנָה.</p>

<p>בִּבְרַק שְׂחוֹק־פִּיךְ תַּכִּינִי בְסַנְוֵרִים — לְמַעַן הַעֲלִים אֶת־דִמְעוֹתָיִךְ.</p>

<p>יָדַעְתִּי, יָדַעְתִּי אֶת־עָרְמָתֵךְ.</p>

<p>לֹא תְדַבְּרִי לָנֶצַח אֶת־הַדָּבָר אֲשֶׁר הָיָה עִם־לִבֵּךְ לְדַבֵּר.</p>
</blockquote>

<br />

<blockquote>
<p>אֲשֶׁר לֹא אַעֲרִיךְ אוֹתָךְ לְפִי עֶרְכֵּךְ — עַל־כֵּן תִּתְחַמְּקִי מִמֶּנִּי בְּאַלְפֵי דְרָכִים.</p>

<p>אֲשֶׁר לֹא תֹאבְדִי לִי בְתוֹךְ הֶהָמוֹן — עַל־כֵּן תַּעַמְדִי בַצַּד.</p>

<p>יָדַעְתִּי, יָדַעְתִּי אֶת־עָרְמָתֵךְ.</p>

<p>לֹא תֵלְכִי לָנֶצַח בַּדֶּרֶךְ אֲשֶׁר הָיָה עִם־לִבֵּךְ לָלֶכֶת.</p>
</blockquote>

<br />

<blockquote>
<p>כִּי־תִדְרְשִׁי שִׁבְעָתַיִם מִכָּל־יֶתֶר הָאָדָם — עַל כֵּן תֶּחֱשִׁי מִדַּבֵּר.</p>

<p>כְּמִשְׁתַּעֲשַׁעַת בְּאֶפֶס דְּאָגָה אַתְּ מוֹאֶסֶת בְּכָל־מִנְחוֹתָי.</p>

<p>יָדַעְתִּי, יָדַעְתִּי אֶת־עָרְמָתֵךְ.</p>

<p>לֹא תִקְחִי לָנֶצַח אֵת אֲשֶׁר הָיָה עִם־לִבֵּךְ לָקַחַת.</p>

<br />
</blockquote>

<h3 id="לו">לו</h3>

<blockquote>
<p>חֶרֶשׁ דִּבֵּר: &#8220;חֶמְדָּתִי, שְׂאִי עֵינַיִךְ וּרְאִי&#8221;.</p>

<p>וַאֲנִי הִתְקַצַּפְתִּי מְאֹד וָאֹמַר: &#8220;לֵךְ!&#8221; — וְהוּא לֹא זָע.</p>

<p>לְפָנַי עָמַד וַיַּחֲזֵק בִּשְׁתֵּי כַפּוֹת יָדָי. וַאֲנִי אָמַרְתִּי: &#8220;הַנַּח לִי!&#8221; — וְהוּא לֹא הָלָךְ.</p>
</blockquote>

<br />

<blockquote>
<p>אֶת־רֹאשׁוֹ הִטָּה אֶל־אָזְנִי. הִבַּטְתִּי בוֹ וָאֹמַר: &#8220;הוֹי חֶרְפָּה!&#8221; — וְהוּא לֹא נָע.</p>

<p>נָגְעוּ שְׂפָתָיו אֶל־לֶחְיִי. חָרַדְתִּי וָאֹמַר: &#8220;אֵיךְ מְלֶאֲךָ לִבֶּךָ?&#8221; — וְהוּא לֹא יָדַע כְּלִמָּה.</p>
</blockquote>

<br />

<blockquote>
<p>פֶּרַח שָׂם אֶל־בֵּין שַׂעֲרוֹתָי. וַאֲנִי אָמַרְתִּי: &#8220;רַק לָרִיק הוּא!&#8221; — וְהוּא עָמַד וְלֹא נָע.</p>
</blockquote>

<br />

<blockquote>
<p>אָז יִקַּח אֶת־מִקְלַעַת הַפְּרָחִים אֲשֶׁר לִי מֵעַל־צַוָארִי וַיִּפֶן וַיֵּלַךְ. וַאֲנִי בוֹכָה וְשׁוֹאֶלֶת אֶת־לִבִּי: &#8220;מַדּוּעַ־זֶה לֹא יָשׁוּב עוֹד?&#8221;</p>

<br />
</blockquote>

<h3 id="לז">לז</h3>

<blockquote>
<p>יָפָתִי, הֲתָשִׂימִי עַל־צַוָּארִי אֶת־מִקְלַעַת הַפְּרָחִים הָרַעֲנַנִּים אֲשֶׁר לָךְ?</p>

<p>אַךְ שִׁמְעִי וּדְעִי לָךְ: אֶת־הַמִּקְלַּעַת הַאַחַת הַזֹּאת קָלַעְתִּי לְרַבִּים: — לָאֵלֶּה אֲשֶׁר לִבְרַק אוֹר יִגָּלוּ לְרֶגַע וְלָאֵלֶּה אֲשֶׁר יִשְׁכְּנוּ בַאֲרָצוֹת לֹא־נִגְלוֹת וְלָאֵלֶּה אֲשֶׁר יִחְיוּ בְשִׁירֵי הַמְשׁוֹרֵר.</p>
</blockquote>

<br />

<blockquote>
<p>אֵחַרְתְּ מְעַט אֶת־הַמּוֹעֵד לְבַעֲבוּר דְּרשׁ מֵעִמִּי אֶת־לִבִּי תַּחַת לִבֵּךְ.</p>

<p>הִנֵּה יָמִים הָיוּ וַיִּהְיוּ חַיַּי כְּמוֹ־צִיץ וְכָל־רֵיחָם הִתְכַּנֵּס אֶל־תּוֹךְ לִבִּי.</p>

<p>וְעַתָּה הִנֵּה נִדַּף לְמֵרָחוֹק וַיְפֻזַּר לְכָל־רוּחַ.</p>

<p>מִי יוֹדֵעַ אֶת־הַלַּחַשׁ אֲשֶׁר בּוֹ יוּכַל אִישׁ לְאָסְפוֹ וּלְסָגְרוֹ שֵׁנִית?</p>

<p>לִבִּי לֹא לִי עוֹד לְתִתּוֹ לְאֶחָד; נָתוּן הוּא לְרַבִּים.</p>

<br />
</blockquote>

<h3 id="לח">לח</h3>

<blockquote>
<p>רְאִי, חֶמְדַּת נַפְשִׁי! לִפְנֵי יָמִים רַבִּים עָשָׂה לוֹ הַמְשׁוֹרֵר אֲשֶׁר לְפָנַיִךְ פֹּה אֳנִיַּת שִׁיר גִּבּוֹרִים גְּדוֹלָה בְּקֶרֶב לִבּוֹ וַיּוֹרִידֶנָּה מִן־הַחוֹף —</p>

<p>אוֹי לִי, כִּי לֹא יָדַעְתִּי לְהִזָּהֵר! בְּטַבְּעוֹת צֶלְצְלֵי צְמִידַיִךְ נֶאֱחָזָה וַתֵּרֶד וַתִּטְבָּע.</p>

<p>נִשְׁבְּרָה לִרְסִיסֵי שִׁירִים קְטַנִּים — וְהֵם מִתְגּוֹלְלִים פְּזוּרִים לְרַגְלָיִךְ.</p>

<p>כָּל־עִזְבוֹנִי, עִזְבוֹן סֵפֶר מִלְחָמוֹת מִימֵי קֶדֶם, נִסְחַף בְּיַד הַגַּלִּים הַמְשַׂחֲקִים, נִטְבַּל בְּיַם דְּמָעוֹת — וַיֵּרַד.</p>

<p>וְאַתְּ, חֶמְדַּת נַפְשִׁי, שׂוּמָה הִיא עָלַיִךְ לְהֵיטִיב עַתָּה עִמִּי תַּחַת כָּל־אֲבֵדָתִי.</p>

<p>וְאִם עָלְתָה בְתֹהוּ כָּל־תִּקְוָתִי לַעֲשׂוֹת לִי אַחֲרֵי מוֹתִי שֵׁם עוֹלָם, עֲשִׂינִי<a href="#fn:3" id="fnref:3" title="see footnote" class="footnote"><sup>3</sup></a> לְבֶן אַל־מָוֶת כָּל־עוֹדִי בַחַיִּים.</p>

<p>וַאֲנִי לֹא אֶבְכֶּה אֶת־אֲבֵדָתִי עוֹד וְלֹא אַשִּׂיא אוֹתָךְ אֶת־הָאַשְׁמָה.</p>

<br />
</blockquote>

<h3 id="לט">לט</h3>

<blockquote>
<p>יוֹם יוֹם בַּבֹּקֶר אֲנַסֶּה לִקְלּוֹעַ לְךָ מִקְלַעַת<a href="#fn:4" id="fnref:4" title="see footnote" class="footnote"><sup>4</sup></a> פְּרָחִים — וְהַפְּרָחִים נִשְׁמָטִים וְנוֹפְלִים.</p>

<p>יוֹשֶׁבֶת אַתְּ מִנֶּגְדִּי וְאוֹרֶבֶת לִי בְהֵחָבֵא מִן־הַמַּאֲרָב אֲשֶׁר לְעֵינַיִךְ הַמְחַפְּשׂוֹת.</p>

<p>שַׁאֲלִי אֵפוֹא אֶת־עֵינַיִךְ, הַחוֹרְשׁוֹת עָלַי רָעָה, מִי אָשֵׁם בָּזֶה.</p>

<p>אֲנַסֶּה לָשִׁיר לָךְ שִׁיר — וְלַשָּׁוְא.</p>

<p>שְׂחוֹק נִסְתָּר רוֹעֵד עַל־שִׂפְתוֹתָיִךְ. שַׁאֲלִי אֵפוֹא אוֹתוֹ לְשֹׁרֶשׁ הַדָּבָר, מַדּוּעַ כָּכָה תִקְצַר יָדִי.</p>

<p>תִּפָּתַחְנָה־נָא שְׂפָתַיִךְ הַמְשַׂחֲקוֹת וְתָעֵדְנָה־נָא נֶגֶד אֱלֹהִים, מַדּוּעַ־זֶה נֶחְבָּא קוֹלִי וּמַדּוּעַ נִדְמָה כִדְבוֹרָה הַמִּשְׁתַּכֶּרֶת בַּעֲסִיס הַלּוֹט?</p>

<p>הִנֵּה עֶרֶב וְהַמּוֹעֵד בָּא אֲשֶׁר יִסְגְּרוּ הַפְּרָחִים אֶת־צִיצֵיהֶם.</p>

<p>תְּנִינִי וְאֵשֵׁב עַל־יָדֵךְ וְאֶת־שְׂפָתַי צַוִּי וְעָשׂוּ אֶת־הַמְּלָאכָה אֲשֶׁר לֹא תִבָּצֵר לַעֲשׂוֹתָהּ בִּדְמָמָה לְאוֹר הַכּוֹכָבִים הַקּוֹדְרִים.</p>

<br />
</blockquote>

<h3 id="מ">מ</h3>

<blockquote>
<p>שְׂחוֹק לְלֹא אֱמוּנָה נוֹצֵץ בְּעֵינַיִךְ בְּסוּרִי אֵלַיִךְ לְבָרְכֵךְ בְּשָׁלוֹם בְּטֶרֶם אֵצֵא לַדָּרֶךְ.</p>

<p>רַבּוֹת מִדַּי סַרְתִּי אֵלַיִךְ כָּכָה — וְלָכֵן אַתְּ חוֹשֶׁבֶת כִּי אָשׁוּב גַּם־הַפַּעַם מַהֵר.</p>

<p>וַאֲנִי אֶת־הָאֱמֶת אַגִּיד לָךְ: גַּם־אֲנִי כָּמוֹךְ אֵין בְּלִבִּי אֱמוּנָה.</p>

<p>כִּי־הִנֵּה שָׁבִים יְמֵי הָאָבִיב וּבָאִים כְּפַעַם בְּפַעַם, הַלְּבָנָה הַמְּלֵאָה הוֹלֶכֶת וּבָאָה שֵׁנִית, הַפְּרָחִים שָׁבִים לָבוֹא וּמִתְאַדְּמִים בְּרָאשֵׁי עַנְפֵיהֶם שָׁנָה שָׁנָה — וְאַף אֲנִי רַק אֵין־זֹאת כִּי אֵלֵךְ לְמַעַן שׁוּבִי.</p>

<p>אֲבָל הַחֲזִיקִי־נָא רֶגַע בְּמִקְסַם הַכָּזָב הַזֶּה וְאַל־נָא תַחְפְּזִי לְנַשְּׁלוֹ מֵעִמָּךְ בְּחָזְקָה.</p>

<p>וְכִי אֹמַר אֵלַיִךְ: הִנֵּה אָנֹכִי עוֹזְבֵךְ לָנֶצַח, הוֹאִילִי־נָא וְהָיוּ הַדְּבָרִים בְּעֵינַיִךְ דִּבְרֵי אֱמֶת — אֲשֶׁר תַּעֲלֶה עֲלָטַת דִּמְעָה וְהֶחֱשִׁיכָה רֶגַע אֶחָד אֶת־שְׂפַת בַּת־עֵינֵךְ.</p>

<p>וְאַחַר־כֵּן בְּיוֹם שׁוּבִי שַׂחֲקִי שְׂחוֹק עָרְמָה כְּמִשְׁפָּטֵךְ תָּמִיד.</p>

<br />
</blockquote>

<h3 id="מא">מא</h3>

<blockquote>
<p>כָּלְתָה נַפְשִׁי לְדַבֵּר אֵלַיִךְ אֶת־כָּל־הַדְּבָרִים הַנִּסְתָּרִים בְּלִבִּי אֲשֶׁר לִי לְדַבֵּר — וְלֹא אֶעֱרוֹב אֶת־לִבִּי, כִּי יָרֵאתִי פֶּן־תִּשְׂחֲקִי לִי.</p>

<p>וְלָכֵן אֲנִי אֲנִי אֶשְׂחַק לִי בְּמוֹ־פִי וְאֶת־סוֹדִי אֲחַלֵּל בְּמַהֲתַלּוֹת.</p>

<p>אֶשְׂחַק לְמַכְאוֹבִי — כִּי יָרֵאתִי פֶּן־תַּעֲשִׂי אַתְּ אֶת־הַדָּבָר הַזֶּה.</p>
</blockquote>

<br />

<blockquote>
<p>כָּלְתָה נַפְשִׁי לְהַגִּיד לָךְ אֶת־הָאֱמֶת אֲשֶׁר־לִי לְהַגִּיד — וְלֹא אֶעֱרוֹב אֶת־לִבִּי מִיִּרְאָתִי כִּי לֹא תַאֲמִינִי בָהּ.</p>

<p>וְלָכֵן אֶתְחַפֵּשׂ בְּלֹא־אֱמֶת וַאֲדַבֵּר לְהֶפֶךְ מֵאֲשֶׁר חָשָׁבְתִּי.</p>

<p>אֶתֵּן אֶת־מַכְאוֹבִי לִשְׁנִינָה — כִּי יָרֵאתִי, פֶּן־תַּעֲשִׂי אַתְּ אֶת־הַדָּבָר הַזֶּה.</p>
</blockquote>

<br />

<blockquote>
<p>כָּלְתָה נַפְשִׁי לְהַבִּיעַ אֶת־כָּל־יָקָר אֲשֶׁר יֵשׁ־לִי לְמַעֲנֵךְ — וְלֹא אֶעֱרוֹב אֶת־לִבִּי, מִיִּרְאָתִי כִּי לֹא יוּשַׁב לִי כְעֶרְכּוֹ.</p>

<p>וְלָכֵן אֶקְרָא לָךְ שֵׁמוֹת לְקַלָּסָה וְאֶתְהַלֵּל בִּגְבוּרָתִי הַקָּשָׁה.</p>

<p>אֶמְחָצֵךְ בְּמוֹ־יָדִי, מִיִּרְאָתִי כִּי עַד־עוֹלָם לֹא תֵדְעִי כָל־מַכְאוֹב.</p>

<p>כָּלְתָה נַפְשִׁי לָשֶׁבֶת לְפָנַיִךְ מַחֲרִישׁ — וְלֹא אֶעֱרוֹב אֶת־לִבִּי מִיִּרְאָתִי כִּי יָרֵאתִי פֶּן־יַעֲבוֹר לִבִּי אֶת־שְׂפָתָי.</p>

<p>וְלָכֵן אַרְבֶּה דְבָרִים וַאֲדַבֵּר רִיק וְאֶת־לִבִּי אַסְתִּיר מֵאַחֲרֵי הַדְּבָרִים.</p>

<p>אֵלֵךְ עִם־מַכְאוֹבִי קֶרִי, מִיִּרְאָתִי פֶּן־תַּעֲשִׂי אַתְּ אֶת־הַדָּבָר הַזֶּה.</p>
</blockquote>

<br />

<blockquote>
<p>כָּלְתָה נַפְשִׁי לִשְׂטוֹת מֵעָלַיִךְ וְלָלֶכֶת — וְלֹא אֶעֱרוֹב אֶת־לִבִּי, כִּי יָרֵאתִי פֶּן־תַּכִּירִי אֶת־מֹרֶךְ לִבִּי.</p>

<p>וְלָכֵן אָרִים רֹאשִׁי תָמִיד וְאֵצֵא וְאָבוֹא לְפָנַיִךְ בִּמְאוֹר פָּנִים.</p>

<p>וְעֵינַיִךְ הַחוֹדְרוֹת לִי תָמִיד מְעוֹרְרוֹת אֶת־כְּאֵבִי וְהָיָה חָדָשׁ לָנֶצַח.</p>

<br />
</blockquote>

<h3 id="מב">מב</h3>

<blockquote>
<p>הוֹי הָאִישׁ הַמִּשְׁתַּגֵּעַ, הַשִּׁכּוֹר הַנֶּחְמָד! —</p>

<p>כִּי־תִפְתַּח לִרְוָחָה אֶת־דַּלְתוֹתֶיךָ וְתִתְהוֹלֵל לְעֵינֵי כָל־הָעָם מִסָּבִיב;</p>

<p>כִּי־תָקוֹם בְּעוֹד לַיְלָה וְתַשְׁלִיךְ כַּסְפְּךָ הַחוּצָה וּלְכָל־תְּבוּנָה תִלְעַג;</p>

<p>כִּי־תִתְעֶה בִנְתִיבוֹת נִפְלָאוֹת וְנַפְשְׁךָ תְּשַׁעֲשַׁע בִּדְבָרִים אֵין־בָּם מוֹעִיל;</p>

<p>וְלֹא תִדְרשׁ חֶשְׁבּוֹן וְלֹא תְבַקֵּשׁ תַּכְלִית;</p>

<p>כִּי־תִפְרֹשׂ לַסְּעָרָה אֶת־מִפְרָשֶׂיךָ וְאֶת־מְשׁוֹטֶיךָ תְּשַׁבֵּר לִשְׁבָבִים, —</p>

<p>אָז הִנְנִי וְאֵלֵךְ אַחֲרֶיךָ גַּם־אָנִי, רֵעִי, וְאֶשְׁתַּכֵּר כָּמוֹךָ עַד־שְׁאוֹל וַאֲבַדּוֹן!</p>
</blockquote>

<br />

<blockquote>
<p>עִם־שְׁכֵנִים חַכְמֵי לֵב מְאֹד כִּלִּיתִי לָרִיק אֶת־יָמַי וְאֶת־לֵילוֹתָי, רֹב־דַּעַת הָפַךְ אֶת־שְׂעָרִי לָבָן וְרֹב־רְאוֹת חִבֵּל אֶת־מַרְאֵה עֵינָי.</p>

<p>בְּקֶרֶב שָׁנִים לִקַּטְתִּי וְעָרַכְתִּי לִי אֶת־הַשְּׁבָרִים וְאֶת־הַגְּזָרִים אֲשֶׁר לְכָל־הַחֲפָצִים:</p>

<p>נְנַפֵּץ־נָא אֵפוֹא אוֹתָם וְנִרְקוֹד עֲלֵיהֶם מִלְּמַעְלָה וּנְזָרַם לְכָל־רוּחַ.</p>

<p>כִּי־הִנֵּה יָדַעְתִּי עַתָּה כִּי־תַכְלִית כָּל־דַּעַת: — הִשְׁתַּכֵּר עַד־שְׁאוֹל וַאֲבַדּוֹן!</p>

<p>אֶחְדַּל־נָא מִפְּסוֹחַ עַל־הַשְּׂעִפִּים עַד לְגֹעַל וְאֵתַע־נָא מִנִּי־דַרְכִּי בְּאֶפֶס תִּקְוָה.</p>

<p>יָבוֹא־נָא עָלַי רוּחַ־פְּרָצִים פֶּרֶא מָלֵא הוֹלֵלוּת עַזָּה וּשְׂטָפַנִי מֵעַל עָגְנִי.</p>

<p>מָלְאָה תֵבֵל נִכְבָּדִים וַעֲמֵלִים, רַבֵּי פְעָלִים וְאַנְשֵׁי חָיִל.</p>

<p>בָּרֹאשׁ יִסְעוּ רַבִּים בְּרַגְלַיִם קַלּוֹת וְרַבִּים יֵלְכוּ בַעֲנָוָה מֵאַחֲרֵיהֶם.</p>

<p>יְהִי נֹעַם אֲדֹנָי עֲלֵיהֶם וְיִשְׁלַח בְּרָכָה בְמַעֲשֵׂי יְדֵיהֶם — וַאֲנִי אֱהִי לִי פֶתִי נְבוּב־לֵב וָרֵיק.</p>

<p>כִּי־הִנֵּה יָדַעְתִּי עַתָּה כִּי־תַכְלִית כָּל־דַּעַת: — הִשְׁתַּכֵּר עַד־שְׁאוֹל וַאֲבַדּוֹן!</p>

<p>נִשְׁבַּעְתִּי כִּי מֵהַיּוֹם וָהָלְאָה אַנַּח לְאַחֵר אֶת־מִשְׁפָּטִי לִהְיוֹת נִמְנָה עִם־יְשָׁרִים.</p>

<p>אֶעֱזוֹב אֶת־גְּדֻלָּתִי לִהְיוֹת נֶחְשָׁב עִם־תוֹפְשֵׂי תוֹרָה וְלַחֲרוֹץ מַה־צֶּדֶק וּמָה־רֶשַׁע.</p>

<p>וְאֶת־נֹאד זִכְרוֹנוֹתַי אֲנַפֵּץ עִם־נֵטֶף דִּמְעָתִי הָאַחֲרוֹן.</p>

<p>בְּקֶצֶף יַיִן אֲדוּם גַּרְגְּרִים אֶשְׁטוֹף אֶת־שְׂחוֹק פִּי וַאֲטַהֲרוֹ.</p>

<p>אַעֲבִיר מֵעָלַי הַפַּעַם אֶת־חוֹתַם הָאֶזְרָח הַמְכֻבָּד וַאֲפַצְפְּצֵהוּ לִרְסִיסִים.</p>

<p>וְאֶדּוֹר נֵדֶר קֹדֶשׁ לַאדֹנָי כִּי אֶהְיֶה לַחֲדַל אִישִׁים וְכִי אֶשְׁתַּכֵּר עַד־שְׁאוֹל וַאֲבַדּוֹן!</p>

<br />
</blockquote>

<h3 id="מג">מג</h3>

<blockquote>
<p>לֹא, רֵעָי! עַד־עוֹלָם לֹא אֶהְיֶה לְנָזִיר — וִיהִי אֲשֶׁר יֶהִי.</p>

<p>עַד־עוֹלָם לֹא אֶהְיֶה לְנָזִיר — אִם לֹא תָבוֹא עִמִּי גַם־הִיא לְהִנָּזֵר עִמִּי יַחְדָּו.</p>

<p>וָזֶה אֲשֶׁר חָרַצְתִּי וְלֹא אָשׁוּב: — אִם לֹא אֶמְצָא סֻכַּת צֵל לִי עִם־חֲבֶרֶת לִנְדָרַי, לֹא אֶהְיֶה עַד־עוֹלָם לְנָזִיר.</p>
</blockquote>

<br />

<blockquote>
<p>לֹא, רֵעָי! לֹא אֶעֱזוֹב עַד־עוֹלָם אֶת־בֵּיתִי וְאֶת־נַחֲלָתִי לָשֶׁבֶת בְּיַעַר בּוֹדֵד, אִם־לֹא מִן־הַצֵּל יַעֲנֶה הֵד שְׂחוֹק עָלֵז וְאִם־לֹא בְתוֹךְ הָרוּחַ תְּרַחֵף כְּנַף אַדֶּרֶת צְהֻבָּה וְאִם־לֹא קוֹל לַחַשׁ חֲרִישִׁי יַגְדִּיל אֶת־הַדְּמָמָה שָׁם.</p>

<p>עַד־עוֹלָם לֹא אֶהְיֶה לְנָזִיר.</p>

<br />
</blockquote>

<h3 id="מד">מד</h3>

<blockquote>
<p>סְלַח־נָא, אָב קָדושׁ, לַעֲוֹן הַחוֹטְאִים הַשְּׁנַיִם הָאֵלֶּה — לַעֲוֹן דּוֹד וְכַלָּתוֹ. רוּחוֹת הָאָבִיב נוֹשְׁבוֹת הַיּוֹם בִּסְעָרָה וּמַרְקִידוֹת אָבָק וְעָלִים נוֹבְלִים וְנוֹשְׂאוֹת עִמָּהֶן אֶת־כָּל־תּוֹרָתְךָ לַתֹּהוּ.</p>

<p>אַל־נָא תֹאמַר, אָב וְקָדוֹשׁ, כִּי הַחַיִּים הֲבֵל הֲבָלִים.</p>

<p>כִּי־בְרִית כָּרַתְנוּ הַפַּעַם עִם הַמָּוֶת,</p>
</blockquote>

<blockquote>
<p>וְלִרְגָעִים מְעַטִּים וּמְבֹרָכִים הָיִינוּ שְׁנֵינוּ בְנֵי</p>
</blockquote>

<blockquote>
<p>חַיֵּי־נֶצַח.</p>
</blockquote>

<br />

<blockquote>
<p>וְגַם כִּי־יָבוֹאוּ עָלֵינוּ מַחֲנוֹת הַמֶּלֶךְ וְהִתְנַפְּלוּ עָלֵינוּ בַחֲמַת קֶצֶף, וְהֲנִידוֹנוּ לָהֶם בְּרֹאשֵׁנוּ בְיָגוֹן וְאָמַרְנוּ: אַחֵינוּ, רַק מַפְרִיעִים אַתֶּם אוֹתָנוּ! אִם־יֵשׁ לָכֶם חֵפֶץ בְּשַׁעֲשֻׁעֵי־שָׁאוֹן אֵלֶּה, לְכוּ וּפְנוּ לָכֶם מִזֶּה וְהִשְׁתַּקְשְׁקוּ בְנִשְׁקְכֶם בְּמָקוֹם אַחֵר. כִּי אֲנַחְנוּ פֹה רַק לִרְגָעִים מְעַטִּים, נֶחְפָּזִים וְחוֹלְפִים, הָיִינוּ לִבְנֵי חַיֵּי־נֶצַח.</p>
</blockquote>

<br />

<blockquote>
<p>וְכִי־יָבוֹאוּ עָלֵינוּ גְדוּדֵי עָם חֲפֵצֵי שָׁלוֹם וְחָנוּ עָלֵינוּ מִסָּבִיב, וְהִשְׁתַּחֲוִינוּ אֲלֵיהֶם בַּעֲנָוָה גַם־אֲנַחְנוּ וְאָמַרְנוּ: הַבְּרָכָה הַיְקָרָה אֲשֶׁר הֵבֵאתֶם עָלֵינוּ תִּהְיֶה לָנוּ רַק לִצְנִינִים! הִנֵּה צַר לָנוּ וּמְעַט לָנוּ הַמָּקוֹם בְּמֶרְחֲבֵי הַשָּׁמַיִם אֲשֶׁר אִוִּינוּ לָנוּ, כִּי כַאֲשֶׁר יִהְיוּ יְמֵי הָאָבִיב, וְהֵנֵצוּ הַפְּרָחִים עַד לְאֵין מִסְפָּר וְכַנְפֵי הַדְּבֹרִים תִּהְיֶינָה טְעוּנוֹת מַשָּׂא וְהָדְפוּ אִשָׁה רְעוּתָהּ. מְעַט הַשָּׁמַיִם הָאֵלֶּה, אֲשֶׁר שָׁם מָעוֹן רַק לָנוּ שְׁנֵינוּ בְנֵי חַיֵּי־נֶצַח, מְעַטִּים לָנוּ וְצָרִים לָנוּ עַד לְאֵין חֹק.</p>

<br />
</blockquote>

<h3 id="מה">מה</h3>

<blockquote>
<p>תֵּן אֶת־בִּרְכָתְךָ שָׁלוֹם לָאוֹרְחִים הַיּוֹצְאִים לַדֶּרֶךְ וְאֶת־עִקְבֵי צַעֲדֵיהֶם מְחֵה מֵאַחֲרֵיהֶם.</p>

<p>אַמֵּץ אֶל־לִבְּךְ בְשִׂמְחָה אֶת־כָּל־רָצוּי וְתָמִים וְקָרוֹב אֵלֶיךָ.</p>

<p>הִנֵּה חַג הַיּוֹם לְחֶזְיוֹנוֹת אֲשֶׁר לֹא יֵדְעוּ אֶת־מוֹעֵד מוּתָם.</p>

<p>יְהִי־נָא שְׂחוֹק פִּיךָ לְצָהֳלָה בְאֶפֶס מַחֲשָׁבָה כִּנְגֹהוֹת אוֹרִים עַל־פְּנֵי זֶרֶם מָיִם.</p>

<p>יִהְיוּ־נָא חַיֶּיךָ קַלִּים בְּרַגְלֵיהֶם לְרַקֵּד עַל־עֶבְרֵי פִי הָעֵת כְּאֵגֶל טַל עַל־שְׂפַת עָלֶה.</p>

<p>וְאֶת־מֵיתְרֵי נִבְלְךָ הַרְעֵשׁ וְעָלוּ צְלִילֵיהֶם רֶגַע רֶגַע חֲלִיפוֹת.</p>

<br />
</blockquote>

<h3 id="מו">מו</h3>

<blockquote>
<p>עֲזַבְתַּנִי וּפָנִית לְדַרְכֵּךְ.</p>

<p>וַאֲנִי אָמַרְתִּי: אֶתְאַבְּלָה נָא עָלַיִךְ וְאֶת־תְּמוּנָתֵךְ הַבּוֹדֶדֶת אֶחְתּוֹם בְּלִבִּי וְהָיְתָה סְגוּרָה בְשִׁירַת זָהָב.</p>

<p>אַךְ הוֹי אַתָּה גוֹרָלִי הַמַּר, הֵן הָעֵת קְצָרָה!</p>
</blockquote>

<br />

<blockquote>
<p>יְמֵי הַנְּעוּרִים עוֹבְרִים שָׁנָה אַחֲרֵי־שָׁנָה, רִגְעֵי הָאָבִיב בּוֹרְחִים, הַפְּרָחִים הַנּוֹבְלִים מֵתִים בְּטֶרֶם יוּשַׂם לֵב, וְהָאִישׁ הֶחָכָם עוֹמֵד עָלַי וּמַזְהִירֵנִי וְאוֹמֵר: הַחַיִּים רַק נֵטֶף טַל עַל־עֲלֵה לוֹט.</p>

<p>וְאֶל־כָּל־זֹאת לֹא אָשֵׂם לִבִּי וְרַק אַחֲרֵי הַאַחַת אַבֵּט אֲשֶׁר הִפְנְתָה אֵלַי אֶת־עָרְפָּהּ?</p>

<p>כִּי־אָז יִהְיֶה זֶה רַק אָוֶן וְשִׁגָּעוֹן — יַעַן כִּי־הָעֵת קְצָרָה.</p>
</blockquote>

<br />

<blockquote>
<p>בֹּאוּ אֵפוֹא לֵילוֹת גִּשְׁמִי, בֹּאוּ בוֹא וְטָפֹף, וְאַתָּה סְתַו זְהָבִי בֹּא וּצְחַק, וּבֹא גַם־אַתָּה הַנִּיסָן הַשַּׁאֲנָן וְזָרַעְתָּ אֶת־נְשִׁיקוֹתֶיךָ סָבִיב סָבִיב.</p>

<p>בֹּאוּ, בֹּאוּ כֻלְּכֶם, בֹּאוּ כֻלְּכֶם!</p>

<p>וְאַתֶּם מַחֲמַדַּי יְדַעְתֶּם הֵיטֵב כִּי כֻלָּנוּ הוֹלְכִים לָמוּת. הֲמֵחָכְמָה יַעֲשֶׂה אִישׁ כִּי־יִשְׁבּוֹר לִבּוֹ בִגְלַל הָאַחַת אֲשֶׁר הִסִּיעָה לִבָּהּ וַתַּעֲבוֹר מִזֶּה וָהָלְאָה? הֲלֹא הָעֵת קְצָרָה.</p>

<p>מָתוֹק לְאִישׁ לָשֶׁבֶת בְּסֵתֶר פִּנָּה וְלַחֲלוֹם וְלִכְתּוֹב בַּחֲרוּזִים כִּי־אַתְּ לוֹ עוֹלָם וּמְלֹאוֹ.</p>

<p>גְּבוּרָה הִיא לְאִישׁ לְהִתְרַפֵּק עַל־מַכְאוֹבוֹ וְלַחֲרוֹץ כִּי אֵין־לוֹ נִחֻמִּים.</p>

<p>אַךְ הִנֵּה פָנִים חֲדָשִׁים הֵצִיצוּ אֵלַי מִבַּעַד לְדַלְתִּי וְעֵינֵיהֶם מַבִּיטוֹת אֶל־תּוֹךְ עֵינָי.</p>

<p>אֵיךְ־אוּכַל אֵפוֹא וְלֹא אֶמְחֶה אֶת־דִּמְעוֹתַי וְלֹא אַחֲלִיף אֶת־שִׁירִי לָשִׂים לוֹ קוֹלוֹת חֲדָשִׁים?</p>

<p>הֵן הָעֵת קְצָרָה.</p>

<br />
</blockquote>

<h3 id="מז">מז</h3>

<blockquote>
<p>אִם־זֶה הַדָּבָר אֲשֶׁר חָפַצְתְּ — הִנְנִי וְאָשִׂים קֵץ לְשִׁירָי.</p>

<p>אִם־זֶה הַדָּבָר אֲשֶׁר יַרְעִיד אֶת־לִבֵּךְ — הִנְנִי וְאָסִיר אֶת־עֵינַי מֵעַל פָּנָיִךְ.</p>

<p>אִם־זֶה הַדָּבָר אֲשֶׁר יַרְגִּיזֵךְ פִּתְאֹם בְּלֶכְתֵּךְ — הִנְנִי וְאָסוּר הַצִּדָּה וְאֶבְחַר־לִי מִשְׁעוֹל אַחֵר.</p>

<p>אִם־זֶה הַדָּבָר אֲשֶׁר יַפְרִיעֵךְ מִדֵּי עֲשׂוֹתֵךְ<a href="#fn:5" id="fnref:5" title="see footnote" class="footnote"><sup>5</sup></a> אֶת־עַטְרוֹת פְּרָחַיִךְ — הִנְנִי וְאֵשְׂטְ מֵעַל גַּנֵּךְ הַבּוֹדֵד.</p>

<p>אִם־זֶה הַדָּבָר אֲשֶׁר יַרְקִיחַ וַאֲשֶׁר יַרְתִּיחַ אֶת־מְצֻלוֹת מֵימַיִךְ — הִנְנִי וְלֹא אוֹסִיף עוֹד לַחְתּוֹר בְּסִירָתִי עַל־גְּדוֹת חֻפֵּךְ.</p>

<br />
</blockquote>

<h3 id="מח">מח</h3>

<blockquote>
<p>גְּאָלִינִי־נָא, חֶמְדָּתִי, מִכַּבְלֵי נְעִימוֹתָיִךְ! אַל־לִי עוֹד יֵין נְשִׁיקוֹתָיִךְ.</p>

<p>עֲשַׁן הַקְּטֹרֶת הַכְּבֵדָה הַזֹּאת מְחַנֵּק לְלִבִּי.</p>

<p>פִּתְחִי אֶת־דַּלְתוֹתַיִךְ, תְּנִי נָתִיב לְאוֹר הַבֹּקֶר.</p>

<p>הִנֵּה אָבַדְתִּי בָךְ, נֶאֱחַזְתִּי בְחַבְלֵי אֲהָבַיִךְ.</p>

<p>גְּאָלִינִי־נָא מִקְּסָמַיִךְ וְהָשִׁיבִי לִי גְבוּרַת גָּבֶר לְבַעֲבוּר אַקְרִיב לָךְ אֶת־לִבִּי הַנִּגְאָל.</p>

<br />
</blockquote>

<h3 id="מט">מט</h3>

<blockquote>
<p>אַחֲזִיק בְּכַפּוֹת יָדֶיהָ וְאֶל־לִבִּי אֲאַמְּצֶנָּה.</p>

<p>אִוְּתָה נַפְשִׁי לְמַלֵּא זְרוֹעוֹתַי בְּרָב־מַחֲמַדֶּיהָ, לִשְׁלוֹל בִּנְשׁיקוֹתַי אֶת־מֶתֶק שְׂחוֹק פִּיהָ, לִשְׁתּוֹת בְּעֵינַי אֶת־זָהֳרֵי מַבָּטָהּ הַשְּׁחוֹרִים —</p>

<p>אֲבָל אַיֵּה כָל־זֹאת? מִי יוּכַל לִקְרֹעַ אֶת־הַתְּכֵלֶת מֵעַל פְּנֵי הַשָּׁמָיִם?</p>

<p>אִוְּתָה נַפְשִׁי לִתְפּוֹשׂ אֶת־יִפְעַת הַחֵן — וְהִיא מִתְמַלֶּטֶת וְלֹא יִוָּתֵר בִּלְתִּי־אִם הַבָּשָׂר אֲשֶׁר־בֵּין זְרוֹעוֹתָי.</p>

<p>וַאֲנִי נוֹטֶה הַצִּדָּה עָשׁוּק וְעָיֵף.</p>

<p>אֵיךְ־יוּכַל הַבָּשָׂר לִנְגּוֹעַ בַּפֶּרַח אֲשֶׁר רַק הָרוּחַ נוֹגֵעַ בּוֹ?</p>

<br />
</blockquote>

<h3 id="נ">נ</h3>

<blockquote>
<p>חֶמְדַּת נַפְשִׁי! רְאִי, הִנֵּה עָרַג לִבִּי יוֹם וָלַיְלָה לְהִצָּמֵד לָךְ — כַּאֲשֶׁר יַצְמִיד הַמָּוֶת הַכּוֹבֵשׁ אֶת־כֹּל.</p>

<p>טַאטְאִינִי מִזֶּה כַּאֲשֶׁר יְטַאטֵא הַסַּעַר, קְחִי אֶת־כָּל אֲשֶׁר־לִי, שַׁבְּרִי אֶת־דַּלְתוֹת שְׁנָתִי וְשַׁדְּדִי אֶת־חֲלוֹמוֹתַי, גִּזְלִינִי מִקֶּרֶב עוֹלָמִי.</p>

<p>וּבְתוֹךְ הָעֲזוּבָה וּבְמַעֲרֻמֵּי הָרוּחַ בְּלִי חֹק תְּנִי וְנִהְיֶה לְנֶפֶשׁ אַחַת בְּקֶרֶב יִפְעַת הַיֹּפִי.</p>

<p>הוֹי לְמִשְׁאֲלוֹתַי חִנָּם! אַיֵּה הַתִּקְוָה לִהְיוֹת לַאֲחָדִים אִם־לֹא בְךָ, אֱלֹהָי?</p>

<br />
</blockquote>

<h3 id="נא">נא</h3>

<blockquote>
<p>כַּלֵּה אֵפוֹא אֶת־שִׁירְךָ הָאַחֲרוֹן וְעָזַבְנוּ אִישׁ אֶת אָחִיו.</p>

<p>שְׁכַח אֶת־הַלַּיְלָה — אִם הַלַּיְלָה חָלַף וְאֵינֶנּוּ עוֹד.</p>

<p>אֶת־מִי אָמַרְתִּי לְאַמֵּץ בֵּין־זְרוֹעוֹתַי? נִבְצְרָה מִמֶּנִּי לָקַחַת חֲלוֹמוֹת בַּשֶּׁבִי.</p>

<p>יָדַי הַחוֹמְדוֹת מְאַמְּצוֹת אֶל־לִבִּי רִיק וְקִרְבִּי חָלָל.</p>

<br />
</blockquote>

<h3 id="נב">נב</h3>

<blockquote>
<p>לָמָּה כָבְתָה הַמְּנוֹרָה?</p>

<p>סוֹכַכְתִּי עָלֶיהָ בְּאַדַּרְתִּי לְשָׁמְרֶנָּה מִן־הָרוּחַ, וְלָכֵן כָּבְתָה הַמְּנוֹרָה.</p>
</blockquote>

<br />

<blockquote>
<p>לָמָּה קָמַל הַפֶּרַח?</p>

<p>אִמַּצְתִּי אוֹתוֹ אֶל־לִבִּי בַחֲמַת אַהֲבָתִי, וְלָכֵן קָמַל הַפֶּרַח.</p>
</blockquote>

<br />

<blockquote>
<p>לָמָּה חָרַב הַמַּעְיָן?</p>

<p>שָׁפַכְתִּי עָלָיו סוֹלְלָה לְבַעֲבוּר הֱיוֹתוֹ רַק לִי לְבַדִּי, וְלָכֵן חָרַב הַמַּעְיָן.</p>
</blockquote>

<br />

<blockquote>
<p>לָמָּה נִתְּקוּ מֵיתְרֵי הַנֵּבֶל.</p>

<p>הִתְאַמַּצְתִּי לְמַלֵּט מִמֶּנּוּ קוֹל אֲשֶׁר־לֹא הָיָה בוֹ, וְלָכֵן נִתְּקוּ מֵיתְרֵי הַנֵּבֶל.</p>

<br />
</blockquote>

<h3 id="נג">נג</h3>

<blockquote>
<p>לָמָּה כָכָה תַבִּיטִי בִי לְמַעַן אֶכָּלֵם?</p>

<p>לֹא עָנִי אֲנִי בַפֶּתַח כִּי־בָאתִי הֲלוֹם.</p>

<p>רַק לְתֻמִּי הִתְיַצַּבְתִּי רֶגַע אֶחָד עַל־יַד חֲצַר בֵּיתֵךְ מֵעֵבֶר לְגֶדֶר גַּנֵּךְ.</p>

<p>לָמָּה כָכָה תַבִּיטִי בִי לְמַעַן אֶכָּלֵם?</p>

<p>לֹא אָרִיתִי מִגַּנֵּךְ פֶּרַח, לֹא קָטַפְתִּי פֶרִי.</p>

<p>רַק מַחְסֶה בִקַשְׁתִּי־לִי לְתֻמִּי בְּתוֹךְ הַצֵּל בְּעֵבֶר הַדֶּרֶךְ אֲשֶׁר־שָׁם כָּל־עוֹבֵר אֹרַח זָר יַעֲמוֹד.</p>

<p>לֹא קָטַפְתִּי פֶרַח.</p>
</blockquote>

<br />

<blockquote>
<p>אָמְנָם עָיְפוּ רַגְלַי, וּמִטְרוֹת גֶּשֶׁם הִלְּכוּ אָרְצָה.</p>

<p>בְּעַנְפֵי הַבַּמְבּוֹ אֲשֶׁר־שַׁחוּ הִתְיַפְּחוּ הָרוּחוֹת.</p>

<p>וְעָבִים רָצוּ עַל־פְּנֵי הַשָּׁמַיִם כְּנָסִים מִפְּנֵי הֲרֵגָה.</p>

<p>עָיְפוּ רַגְלָי.</p>
</blockquote>

<br />

<blockquote>
<p>לֹא יָדַעְתִּי לְמִי חֲשַׁבְתִּנִי וּלְמִי חִכִּית בְּפֶתַח בֵּיתֵךְ.</p>

<p>נְגֹהוֹת בְּרָקִים הִכּוּ בַסַּנְוֵרִים אֶת־עֵינַיִךְ הַפְּקוּחוֹת.</p>

<p>אֵיךְ־אוּכַל וְיָדַעְתִּי כִּי־לֹא יִפָּלֵא מִמֵּךְ לִרְאוֹתֵנִי בִהְיוֹתִי עוֹמֵד בְּמַחֲשַׁכִּים?</p>

<p>לֹא יָדַעְתִּי לְמִי חֲשַׁבְתִּנִי.</p>

<p>עָבַר הַיּוֹם, וְהַגֶּשֶׁם חָדַל רֶגַע אֶחָד.</p>

<p>עָזַבְתִּי אֶת צֵל הָעֵץ אֲשֶׁר מֵעֵבֶר גַּנֵּךְ וְאֶת־רִבְצִי עַל־פְּנֵי הַדֶּשֶׁא.</p>

<p>הִנֵּה חשֶׁךְ. סִגְרִי אֶת־דַּלְתֵּךְ. הִנְנִי הוֹלֵךְ לְדַרְכִּי.</p>

<p>עָבַר הַיּוֹם.</p>

<br />
</blockquote>

<h3 id="נד">נד</h3>

<blockquote>
<p>לְאָן תַּחְפְּזִי עִם־סַלֵּךְ בְּנֶשֶׁף בְּעֶרֶב יוֹם בִּכְלוֹת מִמְכָּר מִן־הַשּׁוּק.</p>

<p>הִנֵּה שָׁבוּ כֻלָּם הַבַּיְתָה אִישׁ אִישׁ עִם־מַשָּׂאוֹ — וּמִבַּעַד לַעֲצֵי הַכְּפָר נִבָּט הַיָּרֵחַ.</p>

<p>עַל־הַמַּיִם הַקּוֹדְרִים נִשָּׂא הֵד קוֹלוֹת קוֹרְאִים מִן־הַסְּפִינָה, וְהוּא עוֹבֵר אֶל־הַבִּצּוֹת הָרְחוֹקוֹת אֲשֶׁר־שָׁם יְשֵׁנִים בְּנֵי אַוָּזִים פְּרָאִים.</p>

<p>לְאָן תַּחְפְּזִי עִם־סַלֵּךְ בִּכְלוֹת מִמְכָּר מִן הַשּׁוּק?</p>
</blockquote>

<br />

<blockquote>
<p>נָתְנָה הַשֵּׁנָה אֶת־אֶצְבְּעוֹתֶיהָ עַל־עֵינֵי הָאֲדָמָה.</p>

<p>קִנֵּי הָעֹרְבִים הֶחֱרִישׁוּ, וְקוֹל הֶהָמוֹן בַּעֲלֵי הַבַּמְבּוֹ קָם לִדְמָמָה.</p>

<p>הָעוֹבְדִים הַשָּׁבִים מִן־הַשָּׂדֶה פּוֹרְשִׂים אֶת־מַחְצְלוֹתֵיהֶם בְּחַצְרוֹת בָּתֵּיהֶם.</p>

<p>לְאָן תַּחְפְּזִי עִם־סַלֵּךְ בִּכְלוֹת מִמְכָּר מִן הַשּׁוּק?</p>

<br />
</blockquote>

<h3 id="נה">נה</h3>

<blockquote>
<p>הַמּוֹעֵד הָיָה מוֹעֵד צָהֳרַיִם כַּאֲשֶׁר קַמְתָּ וַתֵּלַךְ.</p>

<p>וְהַשֶּׁמֶשׁ הֵאִירָה בַשָּׁמַיִם בְּכָל־עֻזָּהּ.</p>

<p>אָז אֶעֱזוֹב אֶת־מְלַאכְתִּי וְאֵשֵׁב בָּדָד עַל־הַמַּעֲקֶה כַּאֲשֶׁר קַמְתָּ וַתֵּלֵךְ.</p>
</blockquote>

<br />

<blockquote>
<p>וְרוּחוֹת עָלוּ חֲלִיפוֹת וַיַּסִּיעוּ בְכַנְפֵיהֶם רֵיחוֹת נִיחוֹחַ מִזֶּה וּמִזֶּה מִן־הַשָּׂדוֹת הָרְחוֹקִים.</p>

<p>בֵּין־הַצְּלָלִים הָגוּ הַתּוֹרִים בְּלִי מַעְצוֹר, וּדְבֹרָה הִנֵּה־זֶה תָּעֲתָה אֶל־חֶדְרִי וַתֶּהֱמֶה בְאָזְנַי בְּשׂוֹרוֹת חֲדָשׁוֹת מִזֶּה וּמִזֶּה מִן־הַשָּׂדוֹת הָרְחוֹקִים.</p>
</blockquote>

<br />

<blockquote>
<p>נִרְדָּם הַכְּפָר בִּשְׁרַב הַצָּהֳרַיִם וְרָבְצָה בָרְחוֹב עֲזוּבָה,</p>

<p>פִּתְאֹם קָם שָׁאוֹן בֵּין־הֶעָלִים וּבְעוֹד רֶגַע שָׁב וַיִּגְוָע.</p>

<p>וַאֲנִי מַבִּיטָה הַשָּׁמַיְמָה וְאֹרֶגֶת בְּתוֹךְ הַתְּכֵלֶת אֶת־אוֹתוֹת הַשֵּׁם אֲשֶׁר־יָדַעְתִּי — לְעֵת אֲשֶׁר נִרְדָּם הַכְּפָר בִּשְׁרַב הַצָּהֳרָיִם.</p>
</blockquote>

<br />

<blockquote>
<p>שָׁכַחְתִּי לִקְלוֹעַ אֶת־מִקְלַעַת שַׂעֲרוֹת רֹאשִׁי, וְרוּחַ קַל הִנֵּה בָא וַיְשַׁעֲשַׁע בָּהֶן עַל־פְּנֵי לֶחְיִי.</p>

<p>שָׁטַף הַנַּחַל לְאִטּוֹ בֵּין־צִלְלֵי גְדוֹתָיו.</p>

<p>וְהֶעָבִים הַלְּבָנִים נֶעֶצְלוּ וְלֹא נָעוּ</p>

<p>שָׁכַחְתִּי לִקְלוֹעַ אֶת־מִקְלַעַת שַׂעֲרוֹת רֹאשִׁי.</p>
</blockquote>

<br />

<blockquote>
<p>הַמּוֹעֵד הָיָה מוֹעֵד צָהֳרַיִם כַּאֲשֶׁר קַמְתָּ וַתֵּלַךְ.</p>

<p>בָּעַר הֶעָפָר עַל־פְּנֵי הָרְחוֹב וְנִשְׁמַת הַשָּׂדוֹת הָיְתָה אֵשׁ לוֹהֶטֶת.</p>

<p>הַתּוֹרִים הָגוּ בְסִבְכֵי הֶעָלִים.</p>

<p>בָּדָד יָשַׁבְתִּי עַל־הַמַּעֲקֶה כַּאֲשֶׁר קַמְתָּ וַתֵּלֵךְ.</p>

<br />
</blockquote>

<h3 id="נו">נו</h3>

<blockquote>
<p>אַחַת הָיִיתִי בֵּין־נָשִׁים רַבּוֹת אֲשֶׁר נָשָׂאתִי אֶת־עֹל הַמַּעֲשִׂים הַיְגֵעִים דְּבַר יוֹם בְּיוֹמוֹ וָאֱהִי צוֹפִיָּה אֶת־הֲלִיכוֹת הַבָּיִת.</p>

<p>לָמָּה־זֶה הִבְדַּלְתַּנִי מִשָּׁם וְהֶעֱלֵיתַנִי מִן־הַמַּחֲסֶה הַבּוֹטֵחַ אֲשֶׁר־עִם חַיֵּי עֲדָתֵנוּ?</p>
</blockquote>

<br />

<blockquote>
<p>קְדוֹשָׁה הָאַהֲבָה אֲשֶׁר־אֵין לָהּ נִיב שְׂפָתָיִם. מִן־הָעֲרָפֶל אֲשֶׁר בַּלֵּב הַסָּתוּם תַּזְהִיר כְּאֶבֶן חֵפֶץ, אֶפֶס לְנֹגַהּ הַיּוֹם הַחוֹדֵר לָהּ תִּהְיֶה פִתְאֹם קְדֹרַנִּית עַד לְחֻמְלָה.</p>

<p>אוֹי כִּי־שִׁבַּרְתָּ אֶת־הַכַּפֹּרֶת אֲשֶׁר עַל־לִבִּי וְאֶת־אַהֲבָתִי הָרוֹעֶדֶת סָחַבְתָּ הַחוּצָה. הָרַסְתָּ לָנֶצַח אֶת־סֵתֶר הַפִּנָּה אֲשֶׁר־שָׁם נֶחְבָּא קִנָּהּ.</p>

<p>הָיֹה תִהְיֶינָה יֶתֶר הַנָּשִׁים גַּם אַחַר־כֵּן כְּבָרִאשׁוֹנָה.</p>

<p>לֹא תַבִּיט גַּם־אַחַת אֶל־מַעֲמַקֵּי לִבָּהּ וְאֵין הֵן יוֹדְעוֹת אֶת־מִסְתְּרֵי נַפְשָׁן.</p>

<p>עַל־נְקַלָּה הֵן מְשַׂחֲקוֹת, בּוֹכוֹת, מַרְבּוֹת לַהַג וְעוֹבְדוֹת. יוֹם יוֹם הֵן בָּאוֹת אֶל־הַהֵיכָל, מַעֲלוֹת אֶת־מְנוֹרוֹתֵיהֶן וְשׁוֹאֲבוֹת מַיִם מִן־הַנָּחַל.</p>
</blockquote>

<br />

<blockquote>
<p>קִוִּיתִי כִּי אַהֲבָתִי תִּשָּׁמֵר מֵחֶרְדַּת כְּלִמּוֹת לִהְיוֹת בְּאֶפֶס מָעוֹן, אַךְ אַתָּה הִסְתַּרְתָּ אֶת־פָּנֶיךָ מִמֶּנִּי.</p>

<p>נְתִיבְךָ אַתָּה פָתוּחַ לְפָנֶיךָ, וְרַק לִי חָסַמְתָּ אֶת־הַדֶּרֶךְ מִשּׁוּב, הִפְשַׁטְתֵּנִי עֲרֻמָּה וְהִצַּגְתַּנִי לְנֹכַח כָּל־הָאָרֶץ לְנֶגֶד עֵינֶיהָ הַפְּקוּחוֹת תָּמִיד בְּלִי סְגוֹר יוֹם וָלָיְלָה.</p>

<br />
</blockquote>

<h3 id="נז">נז</h3>

<blockquote>
<p>אֶת־פִּרְחֵךְ קָטַפְתִּי, הוֹי תֵּבֵל!</p>

<p>אֶל־לִבִּי אִמַּצְתִּיו וּדְקָרַנִי הַחוֹחַ.</p>

<p>וְכַאֲשֶׁר חָלַף הַיּוֹם וַיְהִי חשֶׁךְ, וְהִנֵּה קָמַל הַפֶּרַח וְרַק הַמַּכְאוֹב עָמָד.</p>
</blockquote>

<br />

<blockquote>
<p>עוֹד רַבִּים הַפְּרָחִים אֲשֶׁר יִהְיוּ לָךְ הוֹי תֵּבֵל, כִּבְדֵי רֵיחַ וּמְלֵאֵי חֵן.</p>

<p>אַךְ הַמּוֹעֵד לִקְטוֹף פְּרָחִים הִנֵּה חָלַף לִי וּבְמַחֲשַׁכֵּי הַלַּיְלָה אֵין־לִי שׁוֹשַׁנְתִּי וְרַק הַמַּכְאוֹב עָמָד.</p>

<br />
</blockquote>

<h3 id="נח">נח</h3>

<blockquote>
<p>בְּבֹקֶר יוֹם בָּאָה נַעֲרָה עִוֶּרֶת אֶל־גַּן הַפְּרָחִים אֲשֶׁר־לִי וַתִּתֵּן לִי שַׁי עֲטֶרֶת פְּרָחִים כְּסוּיַת עֲלֵה־לוֹט.</p>

<p>וַאֲנִי עֲנַדְתִּיהָ לְצַוָּארִי וְדִמְעוֹתַי בָּאוּ אֶל־תּוֹךְ עֵינָי.</p>

<p>וָאֶשַּׁק לָהּ וָאֹמַר: &quot;עִוֶּרֶת אַתְּ וְגַם פְּרָחַיִךְ עִוְרִים.</p>

<p>וְאַתְּ גַּם־אַתְּ טֶרֶם תֵּדְעִי מַה־יָפֶה הַמַּתָּן אֲשֶׁר נָתַתְּ לִי&quot;.</p>

<br />
</blockquote>

<h3 id="נט">נט</h3>

<blockquote>
<p>הוֹי אִשָּׁה! לֹא רַק פֹּעַל יַד־אֱלֹהִים אַתְּ, כִּי גַּם־הַגְּבָרִים פְּעָלוּךְ: אֶת־הַיֹפִי אֲשֶׁר בְּלִבָּם שִׁוּוּ עָלַיִךְ תָּמִיד.</p>

<p>הַמְשׁוֹרְרִים אָרְגוּ לָךְ אֶרֶג עִם־חוּטֵי זְהַב דִּמְיוֹן, וְהַצַּיָּרִים נָתְנוּ לִדְמוּתֵךְ חַיֵּי־עַד חֲדָשִׁים.</p>

<p>הַיָּם נָתַן אֶת־פְּנִינָיו, מַחְפְּרוֹת הֶהָרִים נָתְנוּ אֶת־זְהָבָן וְגַנֵּי הַקַּיִץ אֶת־פִּרְחֵיהֶם, לְעָנְדֵךְ וּלְלָבְשֵׁךְ וּלְיַפּוֹתֵךְ שִׁבְעָתָיִם.</p>

<p>מִשְׁאֲלוֹת לֵב הַגְּבָרִים שָׁפְכוּ אֶת־יִפְעַת נָגְהָן עַל־פְּנֵי נְעוּרָיִךְ.</p>

<p>וְאַתְּ הָיִית חֶצְיֵךְ אִשָּׁה וְחֶצְיֵךְ מִקְסַם חֲלוֹם.</p>

<br />
</blockquote>

<h3 id="ס">ס</h3>

<blockquote>
<p>בְּתוֹךְ הָרַעַשׁ וּשְׁאוֹן הַחַיִים עוֹמֶדֶת אַתְּ, יִפְעַת הַיֹּפִי הַחֲצוּבָה בָּאֶבֶן, וְאַתְּ אִלֶּמֶת וְדוֹמֵמָה, גַּלְמוּדָה וְנָכְרִיָּה.</p>

<p>וְהָעֵת אֲשֶׁר קֵצֶה אֵין־לָהּ רוֹבֶצֶת לְרַגְלַיִךְ שְׁכוּרַת אַהֲבָה וְדוֹבֶרֶת אֵלַיִךְ חֶרֶשׁ:</p>

<p>&#8220;דַּבְּרִי, דַּבְּרִי אֵלַי, חֶמְדָּתִי, דַּבְּרִי כַלָּתִי!&#8221;</p>

<p>אֲבָל קוֹל דְּבָרַיִךְ סָגוּר בָּאֶבֶן, הוֹי יִפְעַת יֹפִי בְלִי נוֹעַ!</p>

<br />
</blockquote>

<h3 id="סא">סא</h3>

<blockquote>
<p>הַס, לִבִּי, וִיהִי־נָא לָנוּ יוֹם עָזְבֵנוּ אִישׁ אֶת־אָחִיו מָתוֹק.</p>

<p>אַל־נָא נִקְרָא לוֹ מָוֶת, כִּי־אִם נִקְרָא לוֹ שִׁלּוּמִים לְחַיֵּינוּ.</p>

<p>תִּשָּׁפֶךְ־נָא אַהֲבָתֵנוּ אֶל־תּוֹךְ זִכְרוֹנֵנוּ, וּמַכְאוֹבֵנוּ — אֶל־תּוֹךְ שִׁירָתֵנוּ.</p>

<p>יִשְׁלַם־נָא מְעוּפֵנוּ זֶה בִּרְקִיעַ הַשָּׁמַיִם עִם־אָסְפֵנוּ אֶת־כְּנָפֵינוּ עַל־פְּנֵי הַקֵּן.</p>

<p>יְהִי־נָא מַגַע יָדַיִךְ הָאַחֲרוֹן עָנֹג כְּפֶרַח לָיְלָה.</p>

<p>רֶגַע אֶחָד עִמְדִי־נָא, אַחֲרִית יָפָה, וְדַבְּרִי אֶת־דְּבָרַיִךְ הָאַחֲרוֹנִים בִּדְמָמָה.</p>

<p>וַאֲנִי אֶשְׁתַּחֲוֶה אֵלַיִךְ וּבִמְנוֹרָתִי אַחֲזִיק לְהָאִיר לָךְ אֶת־דַּרְכֵּךְ.</p>

<br />
</blockquote>

<h3 id="סב">סב</h3>

<blockquote>
<p>בְּמִשְׁעוֹל חשֶׁךְ בַחֲלוֹמִי בָאתִי לְבַקֵּשׁ אֶת־אֲהוּבַת נַפְשִׁי אֲשֶׁר יָדַעְתִּי בִימֵי חַיִּים מִקֶּדֶם.</p>

<p>בִּקְצֵה רְחוֹב שׁוֹמֵם הָיָה בֵיתָהּ.</p>

<p>הַתֻּכִּי אֲשֶׁר אָהֲבָה נָם עַל־בַּדּוֹ לְרוּחַ הָעֶרֶב וּבְסֵתֶר פִּנָּתָן הֶחֱרִישׁוֹ הַיּוֹנִים.</p>

<p>אֶת־מְנוֹרָתָהּ שָׂמָה עַל־יַד דַּלְתָּהּ וַתִּתְיַצֵּב לְפָנָי.</p>

<p>וְאֶת־עֵינֶיהָ הַגְּדוֹלוֹת נָשְׂאָה אֶל־פָּנַי וַתְּדַבֵּר חֶרֶשׁ וַתִּשְׁאַל: &#8220;מַה־שְׁלוֹמְךָ, רֵעִי?&#8221;</p>

<p>וַאֲנִי חָפַצְתִּי לַעֲנוֹת לָהּ, אֲבָל שְׂפָתֵנוּ אָבְדָה לָנוּ וַתִּשָּׁכַח.</p>
</blockquote>

<br />

<blockquote>
<p>וַאֲנִי הָגִיתִי וְהָגִיתִי — אַךְ רְאֵה, הִנֵּה שְׁמוֹתֵינוּ לֹא שָׁבוּ עוֹד לַעֲלוֹת עַל־לִבִּי.</p>

<p>וּדְמָעוֹת הִזְהִירוּ בְעֵינֶיהָ. אָז תִּשְׁלַח אֵלַי אֶת־יַד יְמִנָהּ וַאֲנִי הֶחֱזַקְתִּי בָהּ וָאֶעֱמוֹד מַחֲרִישׁ.</p>

<p>וּמְנוֹרָתֵנוּ דָעֲכָה לְרוּחַ הָעֶרֶב וַתִּגְוַע וַתִּכְבֶּה.</p>

<br />
</blockquote>

<h3 id="סג">סג</h3>

<blockquote>
<p>הֵלֶךְ! הֲשׂוּמָה עָלֶיךָ לָלֶכֶת?</p>

<p>דּוּמָם הַלַּיְלָה וְהַחשֶׁךְ עָטָה אֶת־הַיָּעַר.</p>

<p>הַמְּנוֹרוֹת אֲשֶׁר עַל־מַעֲקֵנוּ מְאִירוֹת, הַפְּרָחִים רַעֲנַנִּים כֻּלָּם, וְהָעֵינַיִם מְלֵאוֹת נְעוּרִים וְלֹא תֵדַעְנָה שֵׁנָה עוֹד.</p>

<p>הַאֻמְנָם בָּא מוֹעֵד לְךָ לְעָזְבֵנוּ?</p>

<p>הֵלֶךְ! הֲשׂוּמָה עָלֶיךָ לָלֶכֶת?</p>
</blockquote>

<br />

<blockquote>
<p>לֹא פָרַשְׂנוּ אֵלֶיךָ אֶת־כַּפֵּינוּ וְאֶת־רַגְלֶיךָ לֹא אָסָרְנוּ.</p>

<p>הִנֵּה דַלְתְּךָ פְּתוּחָה לְפָנֶיךָ, הִנֵּה סוּסְךָ עוֹמֵד לִפְנֵי הַשַּׁעַר וְכָרוֹ עָלָיו.</p>

<p>אִם נִסִּינוּ לִגְדּוֹר אֶת־הַדֶּרֶךְ בַּעַדְךָ — רַק בִּזְמִירוֹתֵינוּ נִסִּינוּהָ.</p>

<p>אִם נִסִּינוּ לַעֲצוֹר אוֹתְךָ — רַק בְּעֵינֵינוּ עָשִׂינוּ זֹאת.</p>

<p>אֵין לָנוּ אֱיָל, הֵלֶךְ, לַחֲסוֹם אֶת־מַהֲלָכְךָ — אֵין לָנוּ בִלְתִּי־אִם דִּמְעוֹתֵינוּ.</p>
</blockquote>

<br />

<blockquote>
<p>מָה־הָאֵשׁ וּמְכַבֶּה אֵין־לָהּ הַבּוֹעֶרֶת בְּעֵינֶיךָ</p>

<p>מָה־הַקַּדַּחַת וְקֵצֶה אֵין־לָהּ הַקּוֹדַחַת בְּדָמֶךְ?</p>

<p>מָה־הַקְּרִיאָה הָעוֹלָה אֵלֶיךָ מִמַּחֲשַׁכִּים וּמְאִיצָה בָךְ?</p>

<p>מָה־הַלְּחָשִׁים הַנּוֹרָאִים אֲשֶׁר קָרָאתָ בְּכוֹכְבֵי הַשָּׁמַיִם, כִּי־בָא הַלַּיְלָה מַחֲרִישׁ וְנִפְלָא אֶל־תּוֹךְ לִבְּךָ, וּבְשׂוֹרָה עִמּוֹ חֲתוּמָה וְנַעֲלָמָה?</p>
</blockquote>

<br />

<blockquote>
<p>אִם אֵין־לְךָ חֵפֶץ בִּקְהַל עַלִּיזִים וְנַפְשְׁךָ צָמְאָה לְשַׁלְוַת דְּמָמָה, אַתָּה הַלֵּב הֶעָיֵף, כִּי־עַתָּה נְכַבֶּה אֶת־מְנוֹרָתֵנוּ וּנְבָלֵינוּ יִדֹּמּוּ.</p>

<p>דּוּמָם נֵשֵׁב בַּחשֶׁךְ עִם־שְׂאוֹן הֶעָלִים, וְהַיָּרֵחַ הַנִּלְאֶה יִשְׁפּוֹךְ אֶת־קַוָּיו הַלְּבָנִים עַל־חַלּוֹנֵינוּ.</p>

<p>הוֹי, הֵלֶךְ! מַה־מִּשְׁפַּט הָרוּחַ חֲדַל הַשֵּׁנָה אֲשֶׁר נָגַע בְּךָ מִקֶּרֶב חֲצוֹת הַלָּיְלָה?</p>

<br />
</blockquote>

<h3 id="סד">סד</h3>

<blockquote>
<p>חָלַף עָלַי יוֹמִי בְּלַהַט עֲפַר הָרְחוֹב הַקּוֹדֵחַ.</p>

<p>וְעַתָּה בְּבֹא הָעֶרֶב עִם־קָרָתוֹ הִתְדַּפַּקְתִּי עַל־הַדֶּלֶת אֲשֶׁר לִמְלוֹן אֹרְחִים, וְהַבַּיִת עָזוּב וְכֻלּוֹ גַלִּים נִצִּים.</p>

<p>וְעֵץ <strong>אַשַׁתְּ</strong> זֹעֵף שׁוֹלֵחַ אֶת־סִבְכֵי שָׁרָשָׁיו הָרְעֵבִים אֶל־בֵּינוֹת לִבְקִיעֵי הַחוֹמָה הַפּוֹעֲרִים אֶת־פִּיּוֹתֵיהֶם.</p>
</blockquote>

<br />

<blockquote>
<p>יָמִים הָיוּ אֲשֶׁר עוֹבְרֵי אֹרַח בָּאוּ עַד־הֲלוֹם לִרְחוֹץ אֶת־רַגְלֵיהֶם הָעֲיֵפוֹת.</p>

<p>אֶת־מַחְצְלוֹתֵיהֶם הִצִּיעוּ בַחֲצַר הַבַּיִת לָאוֹר הַלָּבָן אֲשֶׁר לַיָּרֵחַ הַמִּתְחַדֵּשׁ וַיֵּשְׁבוּ וַיְדַבְּרוּ עַל־אֲרָצוֹת נָכְרִיּוֹת.</p>

<p>וּבַבֹּקֶר הֵקִיצוּ וְהִנֵּה הֵם חֲזָקִים וְאַמִּיצִים, וְהַצִּפֳּרִים עָלְזוּ לִפְנֵיהֶם, וְהַפְּרָחִים אֲשֶׁר עַל עֶבְרֵי פִי הַדֶּרֶךְ הֵנִידוּ לָהֶם בְּרָאשֵׁיהֶם בְּאַהֲבָה.</p>
</blockquote>

<br />

<blockquote>
<p>וַאֲנִי בְּבֹאִי הֵנָּה לֹא חִכְּתָה אֵלַי מְנוֹרָה מְבֹעָרֶת.</p>

<p>רַק עַנְנֵי־עָשָׁן שְׁחוֹרִים, שְׂרִידֵי מְנוֹרוֹת־עֶרֶב נִשְׁכָּחוֹת וְרַבּוֹת, חָדְרוּ כְּעֵינַיִם עִוְרוֹת מִן־הַחוֹמָה.</p>

<p>וּזְבוּבֵי אֵשׁ עָפוּ בְתוֹךְ הַסְּבָכִים עַל־יַד בְּאֵר נֶחֱרָבָה וְזַלְזַלֵּי בַמְבּוֹ שָׁפְכוּ אֶת־צִלְלֵיהֶם עֲלֵי־מִשְׁעוֹל כְּסוּי חָצִיר.</p>

<p>וְהַיּוֹם נָטָה וְאֵין־עוֹד אִישׁ אֲשֶׁר יַאַסְפֵנִי.</p>

<p>לְפָנַי הַלַּיְלָה הָאָרֹךְ — וַאֲנִי עָיֵף וְיָגֵעַ.</p>

<br />
</blockquote>

<h3 id="סה">סה</h3>

<blockquote>
<p>הָאֻמְנָם קוֹרֵאת אַתְּ גַּם־הַפָּעַם?</p>

<p>הָעֶרֶב בָּא, וְעֵיפָה אֲפָפַתְנִי וַתְּהִי לִי כְּכַף יָד הַמִּתְרַפֶּקֶת עָלַי בְּאַהֲבָה.</p>

<p>הֲקָרָאת לִי?</p>

<p>אֶת־כָּל־יוֹמִי נָתַתִּי לָךְ, גְּבִרְתִּי הָאַכְזְרִיָּה, הֲתֹאמְרִי לִגְזֹל מֵעִמִּי גַם אֶת־לֵילִי?</p>

<p>אָכֵן יֵשׁ תִּכְלָה לָכָל־דָּבָר וּבְדִידָתִי בַחשֶׁךְ לִי הִיא לְבַדִּי.</p>

<p>הֲשׂוּמָה הִיא וִיהִי מָה אֲשֶׁר יַבְקִיעַ קוֹלֵךְ גַּם עַד־הֲלוֹם לְמַעַן הַרְגִּיזֵנִי?</p>
</blockquote>

<br />

<blockquote>
<p>הַנְגִינוֹת שֵׁנָה אֵין בִּשְׁעָרַיִךְ בָּעֶרֶב הַזֶּה?</p>

<p>אִם הַכּוֹכָבִים קַלֵּי הַכְּנָפַיִם לֹא יַעֲלוּ עַד־עוֹלָם עַל־פְּנֵי הַשָּׁמַיִם מִעַל גַּג בֵּיתֵךְ אֲשֶׁר רַחֲמִים אֵין שָׁם?</p>

<p>הֲלָנֶצַח לֹא יִשַּׁחוּ לָאָרֶץ פִּרְחֵי גַנֵּךְ עֲיֵפִים לָמוּת מוֹת עֲנֻגִּים?</p>
</blockquote>

<br />

<blockquote>
<p>הֲשׂוּמָה הִיא וִיהִי מָה אֲשֶׁר־קָרֹא תִקְרָאִינִי גַם־הַפַּעַם, אַתְּ אֵשֶׁת לֹא־מְנוּחוֹת?</p>

<p>כִּי־אָז תְּחַכֶּינָה־נָא לַשָּׁוְא עֵינֵי חֶמְדָּתִי הָעֲצוּבוֹת וְתִבְכֶּינָה־נָא —</p>

<p>וְהַמְּנוֹרָה תָאֶר־נָא בַחשֶׁךְ בַּבַּיִת הֶעָזוּב —</p>

<p>וְהָרַפְסוֹדוֹת תִּשֶּׂאנָה־נָא אֶת־הָעוֹבְדִים הַיְגֵעִים הַשָּׁבִים הַבָּיְתָה —</p>

<p>וַאֲנִי שָׁכַחְתִּי אֶת־שְׁנָתִי וְאֶחְפֹּז לְקוֹל קְרִיאָתֵךְ.</p>

<br />
</blockquote>

<h3 id="סו">סו</h3>

<blockquote>
<p>בִּקֵשׁ אִישׁ מְשֻׁגָּע אֶת־הָאֶבֶן אֲשֶׁר יֵעָשֶׂה בָהּ אֶת־הַזָּהָב, וְהוּא הוֹלֵךְ נוֹדֵד בַּדֶּרֶךְ יָמִים וְשָׁנִים, וַתִּהְיֶינָה שַׂעֲרוֹתָיו הָאֲדַמְדַּמּוֹת פְּרוּעוֹת וּזְרוּעוֹת אָבָק, וַיְהִי בְשָׂרוֹ כָחוּשׁ כְּמוֹ־צֵל וּשְׂפָתָיו מְדֻבָּקוֹת בָּעֹז, וְהָיוּ כְדַלְתוֹת לִבּוֹ הַסְּגוּרוֹת, וְעֵינָיו הַקּוֹדְחוֹת הָיוּ כְשַׁלְהֶבֶת תּוֹלַעַת־הָאֵשׁ בְּעֵת בַּקְּשָׁהּ אֶת־רֵעָהּ לְמִינָהּ.</p>

<p>לְפָנָיו הַיָּם הַסּוֹעֵר — וְאֵין חֹק לוֹ וְאֵין גְּבוּל.</p>

<p>וְהַגַּלִּים הַהוֹמִים מְדַבְּרִים בְּלִי מַעְצוֹר עַל־אוֹצָרוֹת צְפוּנִים — וּמְצַחֲקִים לַאֲנָשִׁים כִּבְדֵי שְׁמוּעָה אֲשֶׁר לֹא יִשְׁמְעוּ אֶת־שְׂפָתָם<a href="#fn:6" id="fnref:6" title="see footnote" class="footnote"><sup>6</sup></a>.</p>
</blockquote>

<blockquote>
<p>וְאוּלַי לֹא קִוָּה עוֹד גַּם־הוּא לִמְצֹא אֶת־אֲשֶׁר בִּקֵּשׁ, אֶפֶס נִבְצְרָה מִמֶּנוּ לָנוּחַ, כִּי בַקֵּשׁ הָיָה לוֹ לְתַכְלִית חַיִּים —</p>

<p>כַּכָה יִשְׁלַח גַּם־הַיָּם אֶת־זְרוֹעוֹתָיו אֶל־מוּל הַשָּׁמַיִם, וְהֵם נִבְצְרוּ מִמֶּנּוּ לָנֶצַח —</p>

<p>כָּכָה יָסֹבּוּ הַכּוֹכָבִים אֶת־מַעְגָּלָם תָּמִיד וְנוֹשְׂאִים נַפְשָׁם לְמָקוֹם אֶחָד, וְאֵלָיו לֹא יַגִּיעוּ עַד־נֶצַח —</p>

<p>וְכָכָה עוֹמֵד עַל־פְּנֵי הַחוֹף הַנֶּעֱזָב גַם־הָאִישׁ הַמְשֻׁגָּע עִם־שַׂעֲרוֹתָיו הָאֲדַמְדַּמּוֹת הַזְּרוּעוֹת אָבָק, וְהוּא רַק בַּקֵּשׁ יְבַקֵּשׁ אֶת־הָאֶבֶן אֲשֶׁר יֵעָשֶׂה בָהּ אֶת־הַזָּהָב.</p>

<p>וְיוֹם בָּא וְנַעַר מִנַּעֲרֵי הַכְּפָר נִגַּשׁ אֵלָיו וַיֹּאמַר: &#8220;הַגֶּד־נָא לִי, אֵי־מִזֶּה לְךָ שַׁרְשֶׁרֶת הַזָּהָב הַזֹּאת אֲשֶׁר בַּחֲגוֹרָתֶךָ?&#8221;</p>

<p>וְהַמְשֻׁגָּע נִתַּר לְאָחוֹר: — הַשַּׁרְשֶׁרֶת, אֲשֶׁר הָיְתָה בַרְזֶל מֵאָז, נֶהֶפְכָה עַתָּה וַתְּהִי לְזָהָב טָהוֹר. וְלֹא חֲלוֹם הוּא — וְרַק יָדֹעַ לֹא יָדַע אֶת־הַיּוֹם אֲשֶׁר בּוֹ נֶהֶפְכָה פִתְאֹם.</p>

<p>וְאֶת־רֹאשׁוֹ הֵנִיד כְּאִישׁ אֲשֶׁר עֲבָרוֹ תִמָּהוֹן: — אֵיךְ־זֶה בָּאָה לוֹ הַבְּרָכָה הַזֹּאת וְהוּא לֹא רָאָה בְּבֹאָהּ?</p>

<p>אָז יִהְיֶה לוֹ הַדָּבָר לְחֹק יוֹם בְּיוֹמוֹ: — לְלַקֵּט אַבְנֵי חָצָץ מֵעַל פְּנֵי הָאֲדָמָה, לְהַגִּיעַ אוֹתָן אֶל־חֲגוֹרָתוֹ וּלְהַשְׁלִיכָן מִלְּפָנָיו, וְהַבֵּט לֹא יַבִּיט אִם־בָּאָה הַחֲלִיפָה. כָּכָה מָצָא הָאִישׁ הַמְשֻׁגָּע אֶת־הָאֶבֶן אֲשֶׁר־בָּהּ יֵעָשֶׂה אֶת־הַזָּהָב וְכָכָה שָׁבָה וַתֹּאבַד.</p>
</blockquote>

<br />

<blockquote>
<p>וְהַשֶּׁמֶשׁ הֶעֱמִיקָה יָרְדָה אֶל־הַמַּעֲרָב — וְהַשָּׁמַיִם הָיוּ לְזָהָב.</p>

<p>וְהָאִישׁ הַמְשֻׁגָּע שָׁב עַל־עֲקֵבָיו לְבַעֲבוּר יָשׁוּב לְבַקֵּשׁ אֶת־הָאוֹר הָאוֹבֵד, וַיֵּלֶךְ הָלֹךְ וָדַל, בְּשָׂרוֹ שַׁח לֶעָפָר וְלִבּוֹ שַׁח, וַיְהִי כְּעֵץ אֲשֶׁר שֹׁרַשׁ מֵאָרֶץ.</p>

<br />
</blockquote>

<h3 id="סז">סז</h3>

<blockquote>
<p>אָמְנָם בָּא הָעֶרֶב בִּצְעָדִים קַלִּים וְאֶת־אוֹתוֹ נָתַן כִּי יֶחְדַּל כָּל־שִׁיר;</p>

<p>אָמְנָם הָלְכוּ לִמְנוּחוֹת כָּל־חֲבֵרוֹתַיִךְ וְאַתְּ עָיַפְתְּ!</p>

<p>אָמְנָם רוֹבֶצֶת הַיִּרְאָה בְתוֹךְ הַחֲשֵׁכָה וּפְנֵי הַשָּׁמַיִם מְעֻלָּפִים; —</p>

<p>בְּכָל־זֹאת, צִפּוֹרִי, הוֹי צִפּוֹרִי, שִׁמְעִי־לִי וְאַל־תַּאַסְפִי אֶת־כְּנָפָיִךְ!</p>
</blockquote>

<br />

<blockquote>
<p>אֵין־זֶה הָעֲרָפֶל אֲשֶׁר בְּעַנְפֵי עֵץ־הַיַּעַר, כִּי־אִם הַיָּם אֲשֶׁר יִגְאֶה כְּמוֹ־נָחָשׁ שָׁחוֹר וְאָפֵל.</p>

<p>אֵין־זֶה הַיַּסְמִין אֲשֶׁר פְּרָחָיו יִרְקְדוּ לְעֵינֵינוּ, כִּי־אִם הַקֶּצֶף הַלָּבָן.</p>

<p>הוֹי אֵי פֹה הַחוֹף הַיָּרֹק אֲשֶׁר עִם־נֹגַהּ הַשֶּׁמֶשׁ וְאֵי פֹה קִנֵּךְ!</p>

<p>צִפּוֹרִי, הוֹי צִפּוֹרִי, שִׁמְעִי־לִי וְאַל־תַּאַסְפִי אֶת־כְּנָפָיִךְ!</p>
</blockquote>

<br />

<blockquote>
<p>גַּלְמוּד רוֹבֵץ הַלַּיְלָה עַל־נְתִיבֵךְ, וְהַשַּׁחַר יָשֵׁן מֵאַחֲרֵי צִלְלֵי הַגְּבָעוֹת.</p>

<p>הַכּוֹכָבִים עוֹצְרִים בְּעַד נִשְׁמָתָם לִסְפֹּר אֶת־רִגְעֵיהֶם וְהַיָּרֵחַ הַיָּגֵעַ מְרַחֵף עַל־פְּנֵי תְהוֹמוֹת הַלָּיְלָה.</p>

<p>צִפּוֹרִי, הוֹי צִפּוֹרִי, שִׁמְעִי־לִי וְאַל־תַּאַסְפִי אֶת־כְּנָפָיִךְ!</p>
</blockquote>

<br />

<blockquote>
<p>אֵין כָּל־תִּקְוָה וְאֵין לָךְ כָּל־פָּחַד.</p>

<p>אֵין לָךְ כָּל־מִלָּה וְאֵין קוֹל חֲרִישִׁי וְאֵין קוֹל זְעָקָה.</p>

<p>אֵין לָךְ בַּיִת וְאֵין מִטָּה לָנוּחַ</p>

<p>רַק שְׁתֵּי כְנָפַיִם לָךְ וְשָׁמַיִם בְּאֵין נָתִיב —</p>

<p>צִפּוֹרִי, הוֹי צִפּוֹרִי, שִׁמְעִי־לִי וְאַל־תַּאַסְפִי אֶת־כְּנָפָיִךְ!</p>

<br />
</blockquote>

<h3 id="סח">סח</h3>

<blockquote>
<p>אָחִי! אֵין אִישׁ אֲשֶׁר לָנֶצַח יִחְיֶה, וְאֵין דָּבָר אֲשֶׁר יַאֲרִיךְ לִהְיוֹת. זְכֹר אֶת־זֹאת וּשְׂמָח!</p>

<p>אֵין חַיֵּינוּ רַק סֵבֶל יָשָׁן אֶחָד, וְאֵין נְתִיבֵנוּ רַק מַהֲלָךְ אָרֹךְ אֶחָד.</p>

<p>אֵין לִמְשׁוֹרֵר שִׁיר אֶחָד עַד־עוֹלְמֵי עוֹלָמִים.</p>

<p>הַפֶּרַח יִקְמַל וְיִגְוַע — אֶפֶס לֹא יוּכַל הַנּוֹשֵׂא אוֹתוֹ לִבְכּוֹתוֹ לְנֵצַח נְצָחִים.</p>

<p>אָחִי, זְכֹר אֶת־זֹאת וּשְׂמָח!</p>
</blockquote>

<br />

<blockquote>
<p>יֵשׁ אֲשֶׁר בְּנַגֵּן הַמְנַגֵּן וּפִתְאֹם יַעֲמוֹד מַחֲרִישׁ בַּתָּוֶךְ — וּבְזֹאת יַגְדִּיל אֶת־עֵרֶךְ נְגִינָתוֹ.</p>

<p>אֶל־הַמַּעֲרָב יֵרְדוּ הַחַיִּים — לְבַּעֲבוּר צְלֹל בְּצִלְלֵי זָהָב.</p>

<p>וְאֶת־הָאַהֲבָה נַתִּיק מִשַׁעֲשֻׁעֶיהָ — לְבַעֲבוּר תֵּשְׁתְּ יָגוֹן וְתִנָּשֵׂא לִשְׁמֵי הַדְּמָעוֹת.</p>

<p>אָחִי, זְכֹר אֶת־זֹאת וּשְׂמָח!</p>
</blockquote>

<br />

<blockquote>
<p>וְאֶת־פְּרָחֵינוּ אֲנַחְנוּ אוֹסְפִים בְּחִפָּזוֹן — פֶּן יִהְיוּ לִמְשִׁסָּה לְרוּחוֹת סֹעָה.</p>

<p>דָּמֵנוּ שׁוֹטֵף וְעֵינֵינוּ נוֹצְצוֹת וּנְשִׁיקוֹת אֲנַחְנוּ גוֹזְלִים — פֶּן תֹּאבַדְנָה חִנָּם אִם לֹא נִגְזָלֵן.</p>

<p>חַיֵּינוּ סוֹעֲרִים וּמִשְׁאֲלוֹתֵינוּ עַזּוֹת וְעִתֵּנוּ תַךְ בַּפַּעֲמוֹן כִּי בָא מוֹעֵד לִנְסוֹעַ.</p>

<p>אָחִי, זְכֹר אֶת־זֹאת וּשְׂמָח!</p>
</blockquote>

<br />

<blockquote>
<p>אֵין לָנוּ מוֹעֵד לִתְפּוֹשׂ דָּבָר וּלְהַחֲזִיק בּוֹ, לְשַׁבְּרוֹ וּלְהַשְׁלִיכוֹ אָרְצָה.</p>

<p>הָרְגָעִים רָצִים נֶחְפָּזִים וְאֶת־חֲלוֹמוֹתֵיהֶם נוֹשְׂאִים הֵם בְּכַנְפֵיהֶם עִמָּם.</p>

<p>קְצָרִים חַיֵּינוּ וְלָאַהֲבָה נְתוּנִים רַק יָמִים מְעַטִּים.</p>

<p>וְלוּ לְעָמָל וְלַעֲבוֹדַת פֶּרֶךְ — כִּי־אָז הֶאֱרִיכוּ עַד־בִּלְתִּי חֹק.</p>

<p>אָחִי, זְכֹר אֶת־זֹאת וּשְׂמָח!</p>
</blockquote>

<br />

<blockquote>
<p>מָתוֹק הַיֹּפִי לְלִבֵּנוּ — יַעַן אֲשֶׁר מְרַקֵּד הוּא לְפִי הַנְּגִינָה הַנֶּחְפָּזָה אֲשֶׁר קֶצֶב אֶחָד לָהּ וּלְחַיֵּינוּ.</p>

<p>יְקָרָה הַדַּעַת לְנַפְשֵׁנוּ — יַעַן אֲשֶׁר אֵין לָנוּ מוֹעֵד לְעוֹלָם לְהַשְׁלִימָהּ.</p>

<p>וְהַכֹּל נַעֲשֶׂה וְהַכֹּל תַּם בִּשְׁמֵי עוֹלְמֵי הָעוֹלָמִים.</p>

<p>וּפִרְחֵי הַדִּמְיוֹן אֲשֶׁר עַל־הָאֲדָמָה רַעֲנַנִּים עַד־נֵצַח נְצָחִים רַק יַעַן אֲשֶׁר תִּהְיֶה בָהֶם יַד הַמָּוֶת.</p>

<p>אָחִי, זְכֹר אֶת־זֹאת וּשְׂמָח!</p>

<br />
</blockquote>

<h3 id="סט">סט</h3>

<blockquote>
<p>אַחֲרֵי צְבִי זָהָב אָנֹכִי רוֹדֵף.</p>

<p>שַׂחֲקוּ עָלַי, רֵעַי, אֲבָל מְרַדֵּף אָנֹכִי חִזָּיוֹן בּוֹרֵחַ.</p>

<p>רָץ אָנֹכִי עַל־גְּבָעוֹת וּבַעֲמָקִים, תּוֹעֶה אָנֹכִי בַאֲרָצוֹת לֹא־אֵדָע — כִּי אַחֲרֵי צְבִי זָהָב אָנֹכִי רוֹדֵף.</p>

<p>אֶל־הַשּׁוּק אַתֶּם בָּאִים לִקְנוֹת וּלְבָתֵּיכֶם אַתֶּם שָׁבִים טְעוּנֵי כָל־טוּב — וַאֲנִי הִנֵּה תְקָפוּנִי קִסְמֵי רוּחוֹת נְדוּדִים וְאֵין אָנֹכִי יוֹדֵעַ מָתַי וְאֵיפֹה.</p>

<p>אֵין־דְּאָגָה בְלִבִּי — אֶת־כֹּל אֲשֶׁר־הָיָה לִי הִשְׁלַכְתִּי אַחֲרֵי גֵוִי.</p>

<p>רָץ אָנֹכִי עַל־גְּבָעוֹת וּבַעֲמָקִים, תּוֹעֶה אָנֹכִי בַאֲרָצוֹת לֹא־אֵדָע — כִּי אַחֲרֵי צְבִי זָהָב אָנֹכִי רוֹדֵף.</p>

<br />
</blockquote>

<h3 id="ע">ע</h3>

<blockquote>
<p>אֶזְכְּרָה וַאֲנִי יֶלֶד — אָז שִׁלַּחְתִּי אֳנִיַּת נְיָר קְטַנָּה עַל־פְּנֵי חֲרִיץ הַתְּעָלָה.</p>

<p>וְהַיּוֹם יוֹם תַּמּוּז סַגְרִיר — וַאֲנִי יָחִיד וְשָׂמֵחַ עַל־שַׁעֲשֻׁעָי.</p>

<p>אֶת־אֳנִיַּת הַנְּיָר הַקְּטַנָּה אֲשֶׁר־לִי שִׁלַּחְתִּי עַל־פְּנֵי חֲרִיץ הַתְּעָלָה.</p>

<p>פִּתְאֹם וְעָבֵי סְעָרָה נֶעֶרְמוּ, רוּחוֹת הִתְנַשְּׂאוּ בִזְוָעָה וְזִרְמוֹת מָטָר נִתְּכוּ אָרְצָה.</p>

<p>וְשֶׁטֶף מַיִם נִדְלָחִים פָּרַץ וַיִּגְאֶה עַל־פְּנֵי הַתְּעָלָה — וָאֳנִיָּתִי נִשְׁקָעָה.</p>

<p>וַאֲנִי בְצָרָתִי דִמִּיתִי, כִּי־בָאָה הַסְּעָרָה רַק בִּגְלָלִי, לְבַעֲבוּר שַׁחֵת אֶת־כָּל־טוּבִי; כָּל־רָעָתָהּ הָיְתָה רַק לִי לְבַדִּי.</p>
</blockquote>

<br />

<blockquote>
<p>יוֹם הַתַּמּוּז כְּבַד הֶעָבִים אָרֹךְ הַיּוֹם — וַאֲנִי הוֹגֶה בְּכָל־שַׁעֲשֻׁעֵי חַיַּי אֲשֶׁר נָשַׁמּוּ עָלָי.</p>

<p>וַאֲנִי מְקַלֵּל אֶת־גּוֹרָלִי עַל־כָּל־תַּעֲלוּלָיו אֲשֶׁר עוֹלֵל לִי בְעָקְבָה — כִּי־אֶזְכְּרָה פִתְאֹם אֶת־אֳנִיַּת הַנְּיָר הַקְּטַנָּה אֲשֶׁר טֻבְּעָה לִי בַחֲרִיץ הַתְּעָלָה.</p>

<br />
</blockquote>

<h3 id="עא">עא</h3>

<blockquote>
<p>לֹא חָלַף עוֹד הַיּוֹם, לֹא חָדַל עוֹד הַמִּמְכָּר מִן־הַשּׁוּק אֲשֶׁר עִם־חוֹף הַנָּחַל.</p>

<p>יָרֵאתִי כִּי־אֵחַרְתִּי אֶת־הַמּוֹעֵד וְכִי אֲגוֹרָתִי הָאַחֲרוֹנָה אָזְלָה מִמֶּנִּי.</p>

<p>אֲבָל לֹא־כֵן אָחִי, עוֹד נוֹתְרָה לִי פְלֵטָה קְטַנָּה. לֹא כָלִיל עֲשָׁקַנִי גוֹרָלִי.</p>
</blockquote>

<br />

<blockquote>
<p>כָּלוּ הַקִּנְיָן וְהַמִּמְכָּר.</p>

<p>גַּם־הַקּוֹנֶה גַּם־הַמּוֹכֵר לָקְחוּ אִישׁ חֶלְקוֹ — וְלִי הִנֵּה בָא מוֹעֵד לָשׁוּב הַבָּיְתָה.</p>

<p>וְאַתָּה, הַשּׁוֹעֵר, מָה אַתָּה שׁוֹאֵל בְּמִסְּךָ?</p>

<p>אַל־תִּירָא, כִּי־הִנֵּה נוֹתְרָה לִי עוֹד פְּלֵטָה קְטַנָּה. לֹא כָלִיל עֲשָׁקַנִי גוֹרָלִי.</p>
</blockquote>

<br />

<blockquote>
<p>דִמְמַּת הָרוּחַ מְבַשֶּׂרֶת סְעָרָה וְהֶעָבִים אֲשֶׁר נֶעֶרמוּ בַמַּעֲרָב מְנַבְּאִים רָע.</p>

<p>הַמַּיִם הַשּׁוֹקְטִים צְפוּיִם אֱלֵי־רוּחַ.</p>

<p>אֶחְפָּז־נָא לַעֲבוֹר אֶת־הַנַּחַל בְּטֶרֶם יֵרֵד הַלַּיְלָה עָלָיו.</p>

<p>הוֹי, בַּעל הַמַּעְבָּרָה, וְאַתָּה שׁוֹאֵל אֶת־שְׂכָרֶךָ!</p>

<p>כֵּן, אָחִי, עוֹד נוֹתְרָה לִי פְּלֵטָה קְטַנָּה. לֹא כָלִיל עֲשָׁקַנִי גוֹרָלִי.</p>
</blockquote>

<br />

<blockquote>
<p>בַּדֶּרֶךְ תַּחַת־הָעֵץ יוֹשֵׁב אִישׁ עָנִי. אוֹיָה לִי, הִנֵּה הוּא מַבִּיט אֶל־פָּנַי בְּתִקְוָה עִם־פָּחַד!</p>

<p>וְהוּא עִם־לִבּוֹ יַחְשֹׁב כִּי־עָשַׁרְתִּי הַיּוֹם וּמָצָאתִי שָׁלָל!</p>

<p>כֵּן, אָחִי, עוֹד נוֹתְרָה לִי פְּלֵטָה קְטַנָּה. לֹא כָלִיל עֲשָׁקַנִי גוֹרָלִי.</p>
</blockquote>

<br />

<blockquote>
<p>הַלַּיְלָה הוֹלֵךְ וְאָפֵל וְהָרְחוֹב עָזוּב. זְבוּבֵי אֵשׁ נוֹצְצִים מִבֵּין הֶעָלִים.</p>

<p>מִי־אַתָּה הַהוֹלֵךְ אַחֲרַי חֶרֶשׁ בְּצַעֲדֵי סֵתֶר כְּמִתְגַּנֵּב?</p>

<p>יָדַעְתִּי כִּי־זֶה חֶפְצְךָ לִגְזוֹל מֵעִמִּי אֶת־כָּל־רְכוּשִׁי. חָלִילָה לִי מִמְּךָ לְהַכְזִיב אֶת־תּוֹחֲלְתֶּךָ!</p>

<p>כִּי הִנֵּה נוֹתְרָה לִי עוֹד פְּלֵטָה קְטַנָּה. לֹא כָלִיל עֲשָׁקַנִי גוֹרָלִי.</p>
</blockquote>

<br />

<blockquote>
<p>כַּחֲצוֹת הַלַּיְלָה בָאתִי הַבָּיְתָה — יָדַי הָיוּ רֵיקוֹת.</p>

<p>וְאַתְּ חִכִּית בְּעֵינֵי פַחַד בְּפֶתַח הַדֶּלֶת דּוּמָם בְּאֵין שֵׁנָה.</p>

<p>וּכְצִפּוֹר נִבְעָתָה הִתְרַפַּקְתְּ עַל־לִבִּי בְּשֶׁטֶף סַעֲרַת אַהֲבָה.</p>

<p>הוֹי, אֵלִי, אֵלִי! עוֹד הַרְבֵּה נוֹתַר לִי לִפְלֵטָה. לֹא כָלִיל עֲשָׁקַנִי גוֹרָלִי.</p>

<br />
</blockquote>

<h3 id="עב">עב</h3>

<blockquote>
<p>בִּימֵי עֲבוֹדָה קָשָׁה כוֹנַנְתִּי לִי מִקְדָּשׁ. לֹא דְלָתַיִם הָיוּ לוֹ וְחַלּוֹנוֹת, וְעֻבָּיו וְקוֹרוֹתָיו נַעֲשׂוּ אֲבָנִים שְׁלֵמוֹת.</p>

<p>שָׁכַחְתִּי כָּל־דָּבָר, בָּרַחְתִי מִפְּנֵי כָּל־הָאָרֶץ וּבְחֶרְדַּת קֹדֶשׁ הִבַּטְתִּי מְשׁוֹמֵם אֶל־הַפֶּסֶל אֲשֶׁר הִקְרַבְתִּי הַמִּזְבֵּחָה.</p>

<p>לַיְלָה הָיָה תָמִיד בַּבַּיִת פְּנִימָה, רַק מְנוֹרַת שֶׁמֶן בְּשָׂמִים הֵאִירָה אוֹתוֹ.</p>

<p>עֲשַׁן הַקְּטֹרֶת אֲשֶׁר לֹא חָדַל רֶגַע לָכַד אֶת־לִבִּי בְטַבְּעוֹת גַּלְגִּלָּיו.</p>

<p>לֹא רָאִיתִי שֵׁנָה וְחַקֹּתִי עַל־הַקִּירוֹת צַלְמֵי דִמְיוֹן זָרִים בְּתָוֵיהֶם וּמְשֻׁנִּים בְּאוֹתוֹתֵיהֶם: — סוּסִים בַּעֲלֵי כְנָפַיִם, פְּרָחִים עִם־פְּנֵי אָדָם וְתַבְנִית נָשִׁים אֲשֶׁר יְצֻרֵיהֶן כְּמוֹ־נְחָשִׁים.</p>

<p>לֹא נִשְׁאַר חוֹר בְּכָל־הַקִּירוֹת אֲשֶׁר שִׁיר צִפּוֹר יַחְדּוֹר בּוֹ אֶל־הַהֵיכָל אוֹ הֲמוֹת עָלִים אוֹ שְׁאוֹן עוֹבֵד בַּכְּפָר.</p>

<p>זוּלָתִי קוֹל אֶחָד אֲשֶׁר בָּא אֶל־הַהֵיכָל הַקֹּדֵר הַזֶּה: — קוֹל שִׁירֵי הַתְּהִלָּה אֲשֶׁר שׁוֹרָרְתִּי.</p>

<p>וְרוּחִי בִי הוּחַדָּה וַתּוּדַק וַתְּהִי כְּלַבַּת אֵשׁ דַקָּה, וְחוּשִׁי בִי נָמוֹג מֵחֶרְדַּת קֹדֶשׁ.</p>

<p>לֹא יָדַעְתִּי בַחֲלוֹף הַיָּמִים — עֲד־אֲשֶׁר נָפְלָה פִּתְאֹם אֶבֶן בָּרָד גְּדוֹלָה עַל־הַמִּקְדָּשׁ וַתְּנַפְּצֵהוּ, וּמַכְאוֹב עָז חָלַף אֶת־לִבִּי.</p>

<p>וְהַמְּנוֹרָה דָעֲכָה וַתֶּחְפַּר, וּפִתּוּחֵי צְלָמַי עַל־פְּנֵי הַקִּירוֹת, אֲשֶׁר הָיוּ כַחֲלוֹמוֹת אֲסוּרִים בִּכְבָלִים, הִבִּיטוּ נִבְהָלִים אֶל־הָאוֹר כְּשׁוֹאֲלִים לְהִתְחַבֵּא.</p>

<p>וְאֶל־הַפֶּסֶל הִבַּטְתִּי אֲשֶׁר עַל־הַמִּזְבֵּחַ וָאֵרֶא וְהִנֵּה הוּא מַזְהִיר וְחָיָה — כִּי נָגְעָה בוֹ נִשְׁמַת רוּחַ חַיִּים; גַּם־הַלַּיְלָה, אֲשֶׁר הָיָה עִמִּי בַשֶּׁבִי, פָּרַשׂ אֶת־כְּנָפָיו וַיֵּעָלֶה וַיִּתְעוֹפֵף.</p>

<br />
</blockquote>

<h3 id="עג">עג</h3>

<blockquote>
<p>עָשְׁרֵךְ לֹא עשֶׁר בְּלִי־חֹק, אַתְּ אִמִּי־אֲדָמָה הַכֹּאֶבֶת וְהַקֹּדֶרֶת!</p>

<p>עֲמֵלָה אַתְּ לְמַלֵּא טֶרֶף אֶת־פִּי כָּל־עוֹלָלַיִךְ — אַךְ לַחְמֵךְ מְעַט וָדָל.</p>

<p>מַתְּנוֹת בִּרְכוֹתַיִךְ הַנְּכוֹנוֹת לָךְ לְמַעֲנֵנוּ אֵינָן שְׁלֵמוֹת נֶצַח.</p>

<p>כְּלֵי שַׁעֲשֻׁעַיִךְ אֲשֶׁר עָשִׂית לְמַעַן יְלָדַיִךְ קַלִּים לְהִשָּׁבֵר.</p>

<p>נִבְצְרָה מִמֵּךְ לְהַשְׂבִּיעַ אֶת־כָּל־מִשְׁאֲלוֹתֵינוּ הָרְעֵבוֹת — אַךְ הַאִם עַל־אֵלֶּה אֶבְרַח
מִפָּנָיִךְ?</p>

<p>מָתוֹק לְעֵינַי שְׂחוֹק פִּיךְ רְוֵה הַיָּגוֹן.</p>

<p>יְקָרָה לְנַפְשִׁי אַהֲבָתֵךְ אֲשֶׁר לֹא תֵדְעִי לְמַלֵּא אַחֲרֶיהָ.</p>

<p>מִשַּׁדֵּךְ הֵינַקְתִּנּוּ חַיִּים וְלֹא אַל־מָוֶת — וְלָכֵן כָּל־הַיָּמִים עֵינַיִךְ פְּקוּחוֹת עָלֵינוּ תָמִיד.</p>

<p>זֶה־לָנוּ דוֹרוֹת אֲשֶׁר אַתְּ יוֹצֶרֶת בַּצֶּבַע וּבַזִּמְרָה — אַךְ אֶת־שָׁמַיִךְ לֹא בָנִית עוֹד, וְרַק אֶת־דְּמוּת תַּבְנִיתָם הַכֵּהָה עָשִׂית.</p>

<p>עַל־פְּנֵי יְצוּרַיִךְ כְּלִילֵי הַיֹּפִי רוֹבֵץ עֲנַן דְּמָעוֹת.</p>

<p>אֶשְׁפָּךְ־נָא אֶת־שִׁירִי אֶל־תּוֹךְ לִבֵּךְ הַמַּחֲרִישׁ. אֶמְסָךְ־נָא אֶת־אַהֲבָתִי עִם־אַהֲבָתֵךְ.</p>

<p>הִנְנִי וְאֶעֶבְדֵךְ מִדֵּי־אֶעֱשֶׂה אֶת־עֲבוֹדָתִי אָנִי.</p>

<p>רָאִיתִי אֶת־פָּנַיִךְ הָעֲנֻגִּים וַאֲנִי אוֹהֵב אֶת־עֲפָרֵךְ הַקֹּדֵר, הוֹי אִמִּי־אֲדָמָה!</p>

<br />
</blockquote>

<h3 id="עד">עד</h3>

<blockquote>
<p>בְּאַרְמוֹן הָעוֹלָם עַל־פְּנֵי הַיְּרִיעָה הָאַחַת שׁוֹכֵן עֲלֵה הֶחָצִיר הַדַּל עִם־קַרְנֵי הַשֶּׁמֶשׁ וְעִם־כּוֹכְבֵי הַלַּיְלָה יַחְדָּו.</p>

<p>כָּכָה גַם־שִׁירַי מָעוֹן לָהֶם בְּלֵב הָעוֹלָם עִם־רִנַּת הֶעָבִים וְהַיְּעָרוֹת יַחְדָּו.</p>

<p>וְרַק אַתָּה, אִישׁ הַכֶּסֶף וְהַזָּהָב, אֵין חֵלֶק לְהוֹנְךָ עִם־זְהַב הַשֶּׁמֶשׁ הַנּוֹצֵץ בְּעַנְוַת גָּדְלוֹ וְעִם־זִיו הַיָּרֵחַ הֶעָנֹג וְהַהֹזֶה.</p>

<p>בִּרְכַּת הַשָּׁמַיִם הַחוֹבֶקֶת אֶת־כָּל־הַיְּקוּם עָלָיו לֹא תִתָּךְ.</p>

<p>וּבְבוֹא הַמָּוֶת — וְחָוַר וְהִלְבִּין וְהִתְפּוֹרֵר לְאָבָק.</p>

<br />
</blockquote>

<h3 id="עה">עה</h3>

<blockquote>
<p>בַּחֲצוֹת הַלַּיְלָה צָעַק הַהוֹלֵךְ לִהְיוֹת נָזִיר וַיֹּאמַר:</p>

<p>&#8220;הִנֵּה בָא מוֹעֵד לִי לַעֲזֹב אֶת־בֵּיתִי וְלָלֶכֶת לְבַקֵּשׁ אֶת־אֱלֹהִים. אוֹי לִי, מִי־זֶה נָסַךְ עָלַי רוּחַ עִוְעִים וַיַּעַצְרֵנִי פֹּה עַד־הַיּוֹם הַזֶּה?&#8221;</p>
</blockquote>

<br />

<blockquote>
<p>וֵאלֹהִים עָנָה בְקוֹל דְּמָמָה: &#8220;אָנֹכִי&#8221; — אַךְ אָזְנֵי הָאִישׁ כָּבְדוּ מִשְּׁמֹעַ.</p>
</blockquote>

<br />

<blockquote>
<p>וְאִשְׁתּוֹ שָׁכְבָה בִּפְאַת הַמִּטָּה וּבִזְרוֹעוֹתֶיהָ יֶלֶד יָשֵׁן — וַתִּישַׁן בְּשָׁלוֹם גַּם־הִיא.</p>

<p>וְהָאִישׁ אָמָר: &#8220;מִי־זֶה הִשְׁלָה אֶת־נַפְשִׁי עַד־כֹּה?&#8221;</p>

<p>וְהַקּוֹל עָנָה גַם־הַפָּעָם: &#8220;אָנֹכִי־הָאֱלֹהִים&#8221;, וְהוּא לֹא שָׁמָע.</p>

<p>וְהַיֶּלֶד נָתַן פִּתְאֹם קוֹל בְּכִי בַחֲלוֹמוֹ וַיִּתְרַפֵּק עַל־אִמּוֹ.</p>

<p>וֵאלֹהִים פָּקַד וַיֹּאמֶר: &#8220;רַב לְךָ, פֶּתִי, אַל־תַּעֲזוֹב אֶת־בֵּיתֶךָ&#8221; — וְהוּא לֹא שָׁמַע גַּם־הַפָּעַם.</p>

<p>וֵאלֹהִים נֶאֱנַח וַיִּתְעַבֵּר: &#8220;לָמָּה־זֶה יֵלֵךְ עַבְדִּי לְבַקֵּשׁ אוֹתִי — וְאוֹתִי יַעֲזוֹב?&#8221;</p>

<br />
</blockquote>

<h3 id="עו">עו</h3>

<blockquote>
<p>בַּשּׁוּק לִפְנֵי הַמִּקְדָּשׁ הָלַךְ מִסְחַר הָרוֹכְלִים הָלֹךְ וָרָב. כָּל־הַיּוֹם מֵאָז הַבֹּקֶר יָרַד הַגֶּשֶׁם וְהַיּוֹם יָרַד אֶל־קִצּוֹ.</p>

<p>וּמִשִּׂמְחַת כָּל־הֶהָמוֹן גָּדְלָה שִׂמְחַת נַעֲרָה קְטַנָּה, כִּי קָנְתָה לָהּ בַּאֲגוֹרָה חָלִיל עָשׂוּי עֲלֵה תָמָר.</p>

<p>וַיְהִי קוֹל צְלִיל הֶחָלִיל עוֹלֶה עַל־קוֹל כָּל־שָׁאוֹן וְכָל־צְחוֹק מִסָּבִיב.</p>

<p>וַהֲמוֹן עָם אֲשֶׁר קֵץ אֵין־לוֹ הִתְלַקֵּט וַיֶּהְדּוֹף אִישׁ אֶת־אָחִיו.</p>

<p>הַדֶּרֶךְ מָלְאָה טִיט, הַנָּהָר הִשְׁתַּפֵּךְ עַל־גְּדוֹתָיו, וְהַשָּׂדוֹת נָזְלוּ מַיִם מִפְּנֵי הַגֶּשֶׁם אֲשֶׁר אֵין לוֹ אַחֲרִית.</p>

<p>וּמִתּוּגַת כָּל־הֶהָמוֹן גָּדְלָה תּוּגַת נַעַר קָטָן: — לֹא הָיְתָה לוֹ אֲגוֹרָה לִקְנוֹת־לוֹ מַקֵּל צָבוּעַ.</p>

<p>וְעֵינָיו הַמִּתְאַוּוֹת הִבִּיטוּ אֶל־הֶחָנוּת — וְכָל־הֶהָמוֹן הַשּׁוֹקֵק הִתְעַצֵּב פִּתְאֹם מֵרֹב חֶמְלָה.</p>

<br />
</blockquote>

<h3 id="עז">עז</h3>

<blockquote>
<p>הָעוֹבֵד וְאִשְׁתּוֹ הַבָּאִים מִן־הַמַּעֲרָב חָפְרוּ בָאֲדָמָה וַיִּלְבְּנוּ לְבֵנִים לִהְיוֹת לָהֶם לְתַנּוּר.</p>

<p>וְאֶל־חוֹף הַנַּחַל בָּאָה בִתָּם הַקְּטַנָּה, לִמְרוֹק וְלִשְׁטוֹף בַּמַּיִם אֶת־הַסִּירוֹת וְאֶת־הַמַּחֲבַתּוֹת<a href="#fn:7" id="fnref:7" title="see footnote" class="footnote"><sup>7</sup></a> אֲשֶׁר הֵבִיאָה — וְאֵין קֵץ לַמְּלָאכָה.</p>

<p>וְאָחִיהָ הַקָּטָן הוֹלֵךְ אַחֲרֶיהָ בְּכָל־אֲשֶׁר תֵּלֵךְ, קָדְקֹד רֹאשׁוֹ גָּלוּחַ וּבְשָׂרוֹ חָשׂוּף וְאָדֹם וּמְכֻסֶּה בַבִּצָּה, וְהוּא מְחַכֶּה בְאֹרֶךְ רוּחַ עַל־פְּנֵי הַסּוֹלְלָה הַנִּשָּׂאָה לְכָל־אֲשֶׁר תְּצַוֶּנוּ.</p>

<p>וְהִיא שָׁבָה הַבַּיְתָה וְהַכַּד הַמְּלֵאָה מִתְנוֹדֶדֶת עַל־קָדְקֳדָהּ בִּשְׂמֹאלָהּ תִּשָּׂא אֶת־סִיר הַנְּחשֶׁת הַנּוֹצֶצֶת וּבִימִינָהּ תְּנַהֵג אֶת־הַיֶּלֶד — כִּי הִיא הַשִּׁפְחָה הַקְּטַנָּה הָעוֹזֶרֶת לְאִמָּהּ וְהִיא מְהַלֶּכֶת בְּתָמִים וּבְכֹבֶד לֵב מִסֵּבֶל דְּאָגָה לַהֲלִיכוֹת הַבָּיִת.</p>

<p>וּבְאַחַד הַיָּמִים רָאִיתִי אֶת־הַנַּעַר הֶעָרֹם הַזֶּה יוֹשֵׁב וְרַגְלָיו שְׁלוּחוֹת מִלְּפָנָיו עַל־הָאָרֶץ.</p>

<p>וּבְתוֹךְ הַמַּיִם יוֹשֶׁבֶת אֲחוֹתוֹ וּמְמָרֶקֶת בִּמְלֹא כַף עָפָר סִיר לִשְׁתִיָּה וּמְהַפֶּכֶת אוֹתָהּ מֵעֵבֶר אֶל־עֵבֶר.</p>

<p>וְשֶׂה רַכַּת שֵׂעָר עָמְדָה קְרוֹבָה לָהֶם וַתְּלַחֵךְ אֶת־הָעֵשֶׂב אֲשֶׁר עַל־חוֹף הַנָּהָר.</p>

<p>וּמְעַט מְעַט בָּאָה הַשֶּׂה עַד־הַמָּקוֹם אֲשֶׁר הַנַּעַר יוֹשֵׁב שָׁם וַתִּגְעֶה פִתְאֹם בְּקוֹל גָּדוֹל — וַיִּתְחַלְחַל הַיֶּלֶד וַיִּצְעָק.</p>

<p>וַאֲחוֹתוֹ עָזְבָה אֶת הַסִּיר הַמְמֹרָקָה וַתָּרָץ וַתָּבֹא.</p>

<p>וְאֶת־אָחִיהָ הֵרִימָה בְיָדָהּ הָאֶחָת וְאֶת־הַשֶּׂה בַשֵּׁנִית וַתְּחַלֵּק אֶת־נְדִיבוֹת אַהֲבָתָהּ בֵּין־שְׁנֵיהֶם יַחְדָּו וַתְּקַשֵּׁר בְּקֶשֶׁר אַהֲבָה אֶת־הַחַיָּה עִם־הָאָדָם יָחַד.</p>

<br />
</blockquote>

<h3 id="עח">עח</h3>

<blockquote>
<p>הִנֵּה יוֹם סִיוָן. צָהֳרֵי הַיּוֹם הַלֹּהֵט אָרְכוּ כִמְעַט בְּאֵין קֵץ. הָאֲדָמָה הַנֶּחֱרָבָה נִבְקְעָה מִצָּמָא בְלַהַט הַחֹם.</p>

<p>פִּתְאֹם וָאֶשְׁמַע מֵעַל שְׂפַת הַנַּחַל קוֹל קוֹרֵא: &#8220;בֹּא, מַחְמַדִּי!&#8221;</p>

<p>סָגַרְתִּי אֶת־סִפְרִי וָאֶפְתַּח אֶת־הַחַלּוֹן וָאַבִּיט הַחוּצָה.</p>

<p>אָז רָאִיתִי וְהִנֵּה שׁוֹר פָּר עָצוּם מְאֹד עוֹמֵד עַל־שְׂפַת הַנַּחַל, עוֹרוֹ מְכֻסֶּה בַבִּצָּה וְעֵינָיו טוֹבוֹת וְרַכּוֹת, וְנַעַר נִצָּב בַּמַּיִם עַד לְבִרְכָּיו וְקוֹרֵא לוֹ לָבוֹא גַם־הוּא לִרְחוֹץ.</p>

<p>שָׂחַקְתִּי מֵרֹב טוֹב וָאָחוּשׁ כְּמוֹ מַגַּע יָד מָתוֹק בְּתוֹךְ לִבִּי.</p>

<br />
</blockquote>

<h3 id="עט">עט</h3>

<blockquote>
<p>רַבּוֹת בִּקַּשְׁתִּי אֶת־הַגְּבוּל הַנִּסְתָּר אֲשֶׁר שָׁם יָשׁוּב הָאָדָם וְיִתְוַדַּע אֶל־הַחַיָּה אֲשֶׁר לָשׁוֹן אֵין־לָהּ לְדַבֵּר.</p>

<p>אַיֵּה גַן־הָעֵדֶן הַקַּדְמוֹנִי מִקֶּרֶב יְמוֹת תֵּבֵל הָרְחוֹקִים אֲשֶׁר־שָׁם עָבְרָה הַמְּסִלָּה הַיְשָׁרָה לָלֶכֶת בָּה לֵב אִישׁ אֶל־לֵב רֵעֵהוּ:</p>

<p>עִקְּבוֹת צַעֲדֵיהֶם תָּמִיד לֹא נִמְחוּ עוֹד מִשָּׁם אִם־כִּי בְרִית קִרְבָתָם יַחְדָּו נִשְׁכְּחָה בִרְבוֹת הַיָּמִים.</p>

<p>וְרַק לִפְעָמִים וְהִנֵּה זִכְרוֹן קְדוּמִים סָתוּם מִתְעוֹרֵר פִּתְאֹם, וְהָיָה כִנְגִינָה בְאֵין מִלִּים, וְהַחַיָּה מַבִּיטָה אֶל־פְּנֵי הָאָדָם בֶּאֱמוּנָה עֲנֻגָּה, וְהָאָדָם מַבִּיט אֶל־עֵינֶיהָ בְּאַהֲבַת חֶדְוָה.</p>

<p>וְהָיוּ כִשְׁנֵי רֵעִים לְבוּשֵׁי מַסְוֶה אֲשֶׁר יַכִּירוּ אִישׁ אֶת־אָחִיו מִתַּחַת לָאֲפַר.</p>

<br />
</blockquote>

<h3 id="פ">פ</h3>

<blockquote>
<p>הוֹי אִשָּׁה יָפָה! הֵן לֹא יִבָּצֵר מִמֵּךְ לִשְׁלוֹל בְּמַבַּט עֵינַיִם אֶחָד אֶת־אוֹצְרוֹת כָּל־הַשִּׁירִים גַּם־יַחַד אֲשֶׁר בְּנִבְלֵי כָל־הַמְשׁוֹרְרִים.</p>

<p>וְרַק כִּי אֲטוּמוֹת אָזְנַיִךְ מִשְּׁמֹעַ תְּהִלּוֹת — לָכֵן הִנְּנִי אֵלַיִךְ וַאֲהַלְּלֵךְ עַל־זֹאת.</p>

<p>לֹא יִבָּצֵר מִמֵּךְ לְהַשְׁכִּין לַעֲפַר רַגְלַיִךְ אֶת־רָאשֵׁי הַגֵּאִים מִכָּל בְּנֵי־הָאָדָם.</p>

<p>וְרַק כִּי אָהֲבָה נַפְשֵׁךְ אֶת־הָעֲנָוִים אֲשֶׁר אֵין־לָהֶם שֵׁם וּבָם תִּבְחֲרִי לְהִשְׁתַּחֲוֹת לָהֶם — לָכֵן הִנְנִי אֵלַיִךְ וְאֶשְׁתַּחֲוֶה לָךְ עַל־זֹאת.</p>

<p>לֹא יִבָּצֵר מִמֵּךְ לִשְׁלוֹחַ אֶת־יָדַיִךְ הַיָּפוֹת לְבַעֲבוּר הוֹסִיף בְּמַגָּע אֶחָד פְּאֵר חָדָשׁ גַּם עַל־תִּפְאֶרֶת מְלָכִים.</p>

<p>וְרַק כִּי אַחֶרֶת תַּעֲשִׂי בָהֶן, כִּי אֶת־הָאָבָק תַּעֲבִירִי וּלְמִשְׁעִי תְטַהֲרִי אֶת־מִשְׁכָּנֵךְ הַנָּאוֶה — לָכֵן מָלֵא לִבִּי כָבוֹד לְזִכְרֵךְ.</p>

<br />
</blockquote>

<h3 id="פא">פא</h3>

<blockquote>
<p>לָמָּה־זֶה תְּדַבֵּר בְּאָזְנִי חֶרֶשׁ, הוֹי מוֹתִי, מוֹתִי?</p>

<p>כַּאֲשֶׁר יוֹרִידוּ הַפְּרָחִים אֶת־רֹאשָׁם בָּעֶרֶב, וְהַבָּקָר יָשׁוּב לְרִפְתּוֹ, אָז תָּבוֹא אֵלַי כְּמִתְגַּנֵּב וּתְדַבֵּר אֵלַי דְּבָרִים אֲשֶׁר־לֹא אָבִין.</p>

<p>הַאִם לְאָרְשֵׂנִי־לָךְ אַתָּה בָא וּלְצוּדֵנִי בְּיֵין הַתַּרְעֵלָה אֲשֶׁר לִלְחָשֶׁיךָ הַחֲרִישִׁים וּנְשִׁיקוֹתֶיךָ הַקָּרוֹת, הוֹי מוֹתִי, מוֹתִי?</p>
</blockquote>

<br />

<blockquote>
<p>הַאִם לֹא יִהְיֶה חַג חֲתֻנָּתֵנוּ גָדוֹל וְנֶהְדָּר?</p>

<p>הַאִם לְתַלְתַּלֵּי שְׂעָרְךָ הָאֲדַמְדַּמִּים לֹא תַעֲנוֹד עֲטֶרֶת פְּרָחִים?</p>

<p>וְאִם לֹא יִהְיֶה אִישׁ לָלֶכֶת לְפָנֶיךָ וְלָשֵׂאת אֶת־דִּגְלְךָ, וְאִם לֹא יֵהָפֵךְ הַלַּיְלָה לְאֵשׁ נֹגַהּ מֵאוֹר לַפִּידֶיךָ הָאֲדֻמִּים, הוֹי מוֹתִי, מוֹתִי?</p>

<p>בֹּא עִם־צֶלְצְלֵי פַעֲמוֹנֵי הַקּוֹנְכָה אֲשֶׁר־לָךְ. בֹּא בְלֵיל אֵין־שֵׁנָה.</p>

<p>הַעֲטֵה עָלַי אַדֶּרֶת אַרְגָּמָן, לְחַץ אֶת־יָדִי וְקָחֵנִי עִמָּךְ.</p>

<p>תְּהִי מֶרְכַּבְתְּךָ נְכוֹנָה בְּפֶתַח בֵּיתִי וְצָהֲלוּ סוּסֶיךָ מִקֹּצֶר רוּחַ.</p>

<p>הָרֵם אֶת־צְעִיפִי וְהַבֵּט אֶל־פָּנַי בְּגַאֲוָה, הוֹי מוֹתִי, מוֹתִי!</p>

<br />
</blockquote>

<h3 id="פב">פב</h3>

<blockquote>
<p>בַּלַּיְלָה הַזֶּה וְעָלִינוּ לְשַׂחֵק אֶת־שְׂחוֹק הַמָּוֶת — אֲנִי וְכַלָּתִי!</p>

<p>הַלַּיְלָה שָׁחוֹר, הֶעָבִים בַּשָּׁמַיִם חֲלִיפוֹת לְרוּחָם בְּכָל־רֶגַע, וְהַגַּלִּים אֲשֶׁר־בַּיָּם מִתְהוֹלְלִים.</p>

<p>עָזַבְנוּ אֶת־מִטַּת חֲלוֹמוֹתֵינוּ, פָּתַחְנוּ אֶת־הַדֶּלֶת לִרְוָחָה וְיָצָאנוּ — אֲנִי וְכַלָּתִי!</p>

<p>וְהָרוּחַ נְשָׂאַתְנוּ, וְהַסְּעָרָה טִלְטְלַתְנוּ לְאָחוֹר טַלְטֵלָה גְדוֹלָה.</p>

<p>וְכַלָּתִי נִתְּרָה מִמְּקוֹמָהּ בְּיִרְאָה וּבְשָׂשׂוֹן, וַתֶּחֱרַד אֵלַי וַתִּתְרַפֵּק עַל־לִבִּי.</p>

<p>אָז הָיִיתִי עֶבֶד לְרֹב שַׁעֲשֻׁעֶיהָ.</p>

<p>מִן־הַפְּרָחִים עָשִׂיתִי לָהּ מִטָּה וְאֶת־הַדֶּלֶת סָגַרְתִּי אַחֲרֶיהָ, לִמְנוֹעַ מֵעֵינֶיהָ כָּל־אוֹר עָז.</p>

<p>וְאֶת־שְׂפָתֶיהָ נָשַׁקְתִּי בְנַחַת וְעַל־אָזְנָהּ דִּבַּרְתִּי חֶרֶשׁ — וַתְּהִי כִּישֵׁנָה שְׁנַת יְגֵעִים.</p>

<p>וְרוּחָהּ מְרַחֶפֶת עַל־פְּנֵי תְהוֹמוֹת אֵין־גְּבוּל אֲשֶׁר לְהוֹלֵלוּת וְתַעֲנוּגוֹת.</p>

<p>לֹא עָנְתָה בִנְגֹעַ יָדִי אֵלֶיהָ וְלֹא יָכְלוּ שִׁירַי לְהַעִירֶנָּה.</p>

<p>בַּלַּיְלָה הַהוּא וְקוֹלוֹת סְעָרָה נִשְׂאוּ אֵלֵינוּ מֵעַרְבוֹת הַמִּדְבָּר.</p>

<p>נִבְהֲלָה כַלָּתִי וַתֶּחֱרַד מִשְּׁנָתָהּ, הֶחֱזִיקָה בְּיָדִי וַתֵּלַךְ.</p>

<p>וְשַׂעֲרוֹת רֹאשָׁהּ מִתְעוֹפְפוֹת בָּרוּחַ, צְעִיפָהּ מִתְנוֹסֵס, וּמִקְלְעוֹת הַפְּרָחִים מִתְנוֹדְדוֹת עַל־לִבָּהּ.</p>

<p>טַלְטֵלַת הַמָּוֶת טִלְטְלַתָּהּ אֱלֵי־חַיִּים.</p>

<p>וַאֲנַחְנוּ יוֹשְבִים פָּנִים אֶל־פָּנִים וְלֵב אֶל־לֵב — אֲנִי וְכַלָּתִי.</p>

<br />
</blockquote>

<h3 id="פג">פג</h3>

<blockquote>
<p>בְּמוֹרַד הַגִּבְעָה שָׁכְנָה הַנַּעֲרָה, בִּקְצֵה שְׂדֵה הַחִטָּה אֲשֶׁר עִם־הַמַּעְיָן, וְהַמַּעְיָן מְפַכֶּה בְצַהֲלַת זָהֳרוֹ בֵּין הַצְּלָלִים הַכְּבֵדִים אֲשֶׁר לְעֵצִים קַדְמוֹנִים. וְהַנָּשִׁים בָּאוֹת עַד־הֲלוֹם לְמַלְּאוֹת אֶת־צַפְּחוֹתֵיהֶן מַיִם, וְעוֹבְרֵי אֹרַח בָּאִים לָשֶׁבֶת לָנוּחַ שָׁם וּלְדַבֵּר אִישׁ עִם־רֵעֵהוּ. וַתְּהִי הַנַּעֲרָה עוֹשָׂה אֶת־מְלַאכְתָּהּ יוֹם יוֹם וִישֵׁנָה לְקוֹל הֲמוֹת זִרְמַת הַמַּעְיָן.</p>
</blockquote>

<br />

<blockquote>
<p>וַיְהִי בְּעֶרֶב יוֹם וְאִישׁ נָכְרִי יָרַד לָבוֹא מִן־הַפִּסְגָּה הַשְׁכוּנָה בֶעָבִים, וְתַלְתַּלֵּי רֹאשׁוֹ הִתְפַּתְּלוּ כִנְחָשִׁים יְשֵׁנִים. וַאֲנַחְנוּ הִשְׁתּוֹמַמְנוּ וַנִּשְׁאַל: &#8220;מִי אַתָּה?&#8221; וְהוּא לֹא עָנָה דָבָר, זוּלָתִי יָשַׁב עַל־יַד הַמַּעְיָן הַמְפַכֶּה וַיַּבֵּט מַחֲרִישׁ אֶל־הַסֻּכָּה אֲשֶׁר שָׁם יָשָׁבָה. אָז חָרַד לִבֵּנוּ מִפַּחַד וְלֹא שַׁבְנוּ הַבַּיְתָה עַד־אִם יָרַד הַלָּיְלָה.</p>
</blockquote>

<br />

<blockquote>
<p>וְכַאֲשֶׁר הֵאִיר הַבֹּקֶר וְהַנָּשִׁים בָּאוּ לִשְׁאֹב מַיִם מִן־הַמַּעְיָן, אֲשֶׁר עִם־עֲצֵי <strong>הַדֵּיאוֹדָר</strong> וַתִּרְאֶינָה וְהִנֵּה דֶלֶת סֻכָּתָה פְּתוּחָה רַק קוֹלָהּ לֹא נִשְׁמָע. אָנָה פָנוּ פָנֶיהָ הַמְשַׂחֲקוֹת? — הַצַּפַּחַת הָרֵיקָה רָבְצָה עַל־הָאָרֶץ וּמְנוֹרָתָהּ אֲשֶׁר בַּעֲרָה אִשָּׁהּ עַד־לָאַחֲרִית הוּטְלָה הַצִּדָּה. לֹא יָדַע אִישׁ לְאָן נָסָה בְטֶרֶם יַעֲלֶה הַשַּׁחַר — וְגַם הַנָּכְרִי חָלָף.</p>

<p>בְּחֹדֶשׁ סִיוָן עָצַם הַשֶּׁמֶשׁ מְאֹד וְנָמַס הַשֶּׁלֶג — וַאֲנַחְנוּ יָשַׁבְנוּ עַל הַמַּעְיָן וַנֵּבְךְ. אָז שָׁאַלְנוּ בְלִבֵּנוּ לֵאמֹר: &#8220;הֲיֵשׁ מַעְיָן גַּם בָּאָרֶץ אֲשֶׁר הִיא שָׁם, לְבַעֲבוּר תּוּכַל לְמַלֵּא אֶת־כֵּלֶיהָ מַיִם לִצְמָאָהּ בִּימֵי הַחֹם הָאֵלֶּה?&#8221; וְאִישׁ אֶת־אָחִיו שָׁאַל בִּדְאָגָה: &#8220;הֲיֵשׁ אֶרֶץ גַּם מִחוּץ לַגְבָעוֹת הָאֵלֶּה אֲשֶׁר אֲנַחְנוּ יוֹשְׁבִים עֲלֵיהֶן פֹּה?&#8221;</p>

<p>וְלַיְלָה בָא בַקַּיִץ, מִן־הַדָּרוֹם נָפַח הָרוּחַ. וַאֲנִי יוֹשֵׁב בִּמְעוֹנָהּ הֶעָזוּב אֲשֶׁר־שָׁם מְנוֹרָתָהּ וְאוֹר אֵין בָּהּ, וּפִתְאֹם וְהִנֵּה נֶעֶלְמוּ הַגְּבָעוֹת מִנֶּגֶד עֵינַי, וַיְהִי כְּמוֹ־יְרִיעוֹת אֲשֶׁר נֶעְתְּקוּ לְאָחוֹר. &#8220;הַאִם לֹא הִיא הַהוֹלֶכֶת שָׁם? — מַה־שְּׁלוֹמֵךְ, הַיַּלְדָּה? הֲשָׁלוֹם לָךְ? אֲבָל אֵיךְ תֵּשְׁבִי בַחוּץ תַּחַת הַשָּׁמָיִם? רָזִי לִי וְגַם מַעְיָנֵנוּ זֶה אֵין־לָךְ שָׁם לִשְׁבּוֹר אֶת־צִמְאוֹנֵךְ&#8221;.</p>

<p>&#8220;גַּם־פֹּה שָׁמַיִם כְּשָׁמֶיךָ&#8221;, עָנְתָה, &#8220;וְרַק אֲשֶׁר חָפְשִׁים מִגְּבוּלוֹת גְּבָעוֹת. גַּם־פֹּה מַעְיָן כְּמַעְיָנְךָ, וְרַק אֲשֶׁר יִשְׁתַּפֵּךְ אֱלֵי־נָחַל, וְגַם־אֶרֶץ פֹּה, וְרַק אֲשֶׁר רְחָבָה הִיא כְמִדְבָּר&#8221;. &#8220;כֵּן&#8221;, אָמַרְתִּי וָאֵאָנַח, &#8220;הַכֹּל שָׁם, וְרַק אֲשֶׁר אָנֹכִי אֵינֶנִּי שָׁם&#8221;. וְהִיא שָׂחֲקָה בְעֶצֶב וַתֹּאמַר: &#8220;בְּתוֹךְ לִבִּי אָתָּה&#8221;. וַאֲנִי הֱקִיצוֹתִי וָאֶשְׁמַע אֶת־קוֹל הֲמֻלַּת הַמַּעְיָן וְאֶת־הֲמוֹת <strong>הַדֵּיאוֹדָרִים</strong> בַּלָּיְלָה.</p>

<br />
</blockquote>

<h3 id="פד">פד</h3>

<blockquote>
<p>עַל־פְּנֵי שְׂדוֹת הָאֹרֶז הַיְרוֹקִים וְהַצְהֻבִּים עָפוּ צִלְלֵי עָבֵי הַסְּתָו וְהַשֶּׁמֶשׁ הַשּׁוֹקַעַת רוֹדֶפֶת אוֹתָם.</p>

<p>הַדְּבוֹרִים שָׁכְחוּ לִינוֹק אֶת־דִּבְשָׁן וַתְּעוּפֶינָה שְׁכוּרוֹת אוֹר וַתְּהִימֶנָּה.</p>

<p>הָאַוָּזִים אֲשֶׁר בְּאִיֵּי הַנַּחַל רָעֲשׁוּ מֵרֹב צָהֳלָה עַד־בִּלְתִי תַכְלִית.</p>
</blockquote>

<br />

<blockquote>
<p>אַל־נָא, אָחִי, אַל־נָא נֵלֵךְ בַּבֹּקֶר הַזֶּה הַבַּיְתָה, וְאִישׁ אַל־יֵלֶךְ הַיּוֹם לַעֲשׂוֹת מְלָאכָה.</p>

<p>הָבָה נִשְׂתָּעֵר עַל־תְּכֵלֶת הַשָּׁמַיִם וְנַחְטְפֶנָּה לָנוּ בְחָזְקָה, הָבָה נִקַּח לָנוּ אֶת־מְלֹא רֹחַב כָּל־הַיְּקוּם בִּסְעָרָה!</p>

<p>עַל־כַּנְפֵי הָרוּחַ מְרַחֵף שְׂחוֹק צָהֳלָה כְּקֶצֶף מַיִם עַל־פְּנֵי מַבּוּעַ.</p>

<p>הָבָה, אַחַי, הָבָה נְבַלֶּה אֶת־הַבֹּקֶר הַזֶּה בְּשִׁירִים רֵיקִים!</p>

<br />
</blockquote>

<h3 id="פה">פה</h3>

<blockquote>
<p>מִי־אַתָּה, הַקּוֹרֵא, אֲשֶׁר יִקְרָא אֶת־שִׁירַי מִקֵּץ מְאַת שָׁנָה?</p>

<p>נִבְצְרָה מִמֶּנִּי לִשְׁלוֹחַ אֵלֶיךָ אַף־פֶּרַח אֶחָד מִטּוּב הָאָבִיב אֲשֶׁר־לִי עַתָּה, וְאַף קַו־זָהָב אֶחָד לֹא אַסְגִּיר אֵלֶיךָ מִן־הֶעָבִים אֲשֶׁר־לִי פֹה.</p>

<p>פְּתַח־לְךָ אֶת־דַּלְתוֹתֶיךָ וְהַבֵּט עַל־סְבִיבֶךָ.</p>

<p>מִן־הַגַּן הַפֹּרֵחַ אֲשֶׁר־לְךָ אֱסֹף אֵלֶיךָ זִכְרוֹנוֹת רֵיחַ פְּרָחִים אֲשֶׁר קָמְלוּ לִפְנֵי מְאַת שָׁנָה.</p>

<p>וְעִם־הַחֶדְוָה אֲשֶׁר לְלִבְּךָ לֹא יִבָּצֵר מֵעִמְּךָ לָחוּשׁ גַּם אֶת־הַחֶדְוָה אֲשֶׁר אֶת־שִׁירָהּ שָׁרָה בְּבֹקֶר אָבִיב אֶחָד וְאֶת־צְלִיל קוֹלָהּ שָׁלְחָה אֶל־מִחוּץ לִמְאַת שָׁנָה.</p>
</blockquote>

<br />

<div class="footnotes">
<hr />
<ol>

<li id="fn:1">
<p>תורגם בידי המחבר מבנגאלית לאנגלית, ומאנגלית לעברית  בידי דוד פרישמן <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>במקור: &#8220;הֲדוֹט&#8221;, צ&#8220;ל: &#8221;הֲדוֹם&quot;. הערת פרוייקט בן־יהודה. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>במקור: &#8220;עֲשִׁינִי&#8221;. צ&#8220;ל: &#8221; עֲשִׂינִי&quot;. הערת  פרוייקט בן־יהודה. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>במקור: &#8220;מִקְלַחַת&#8221;. צ&#8220;ל: &#8221;מִקְלַעַת&quot;. הערת פרוייקט  בן־יהודה. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>במקור: &#8220;עֲשׁוֹתֵךְ&#8221;. צ&#8220;ל: &#8221;עֲשׂוֹתֵךְ&quot;. הערת  פרוייקט בן־יהודה. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>במקור: &#8220;שְׁפָתָם&#8221;. צ&#8220;ל: &#8221;שְׂפָתָם&quot;. הערת פרוייקט  בן־יהודה. <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>במקור: &#8220;הַמַּחֲבוֹת&#8221;. צ&#8220;ל: &#8221;הַמַּחֲבַתּוֹת&quot;.  הערת פרוייקט בן־יהודה. <a href="#fnref:7" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/24531">https://benyehuda.org/read/24531</a></div></body></html>