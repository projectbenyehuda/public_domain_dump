<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>על התרבות העברית</title>
	<meta name="author" content="חיים נחמן ביאליק"/>
</head>
<body>

<p><strong>(במועצה לתרבות העברית בקרלסבד בזמן הקונגרס הי&quot;ב)</strong></p>

<br>

<p>נאספים נכבדים! רבים מתפלאים, על זה, שלמרות ההכרזה מעל במת הקונגרס – לא הרצאתי שם על התרבות. עלי לבאר את סבת הדבר. נסתלקתי בכונה תחלה מלדבר בקונגרס ואין אני מרגיש אף שמץ של מוסר-לב על סירובי זה. זה נעשה כבר למין הרגל מיכני להעמיד בכל קונגרס את שאלת התרבות העברית בתור סעיף, שיקשט את סדר היום לנוי ולתפארת הקונגרסים. הכוונה היא לגרום נחת-רוח לצירים, שאינם מוצאים ספוק נפש כל צרכו במהלך הדברים שבקונגרס. רוצים, שבשובו הביתה יוכל הציר לכסות על ערות הריקנות בעלה-התאנה של רוח, לאמר: היו לנו שעות של התרוממות הרוח, טפלנו גם בתרבות ובדברי רוח, יחי הקונגרס!.</p>

<p>בעשרה קונגרסים מדברים על שאלת התרבות, אבל מה עשו בשבילה מקונגרס לקונגרס?.</p>

<p>לא רציתי איפוא, לתת לצירי הקונגרס גם הפעם אפשרות של הונאה עצמית. יתפזרו לבתיהם וימסרו את המצב כמו שהוא, בלי כחל ופרכוס, בלי זריקות סמי-מרפא מלאכותיים.</p>

<p>כולכם יודעים כמה חמורה השעה, שאנו עומדים בה. מדברים על תחיה, אבל תחיה זו – מהי? הוה אומר: תחיה – זו רוח חיים; בלי זה – אין עם ואין תקוה לעתיד. ומה אנו רואים? כל העבודה החשובה הזו – עבודת החנוך והספרות – היתה תלויה בהתנדבותם של יחידים. ההסתדרות הציונית לא עשתה את חובתה בנידון זה?</p>

<p>וזה, אמנם הביאנו למצב של קפאון ותהו ובהו השורר כיום. כל עבודת התרבות בעשר השנים האחרונות התרכזה בחברות &#8220;חובבי שפת עבר&#8221;, &#8220;תרבות&#8221;, &#8220;עבריה&#8221; וכו' – וקבלה צורה זעירה ואפסית. היה הדבר לענין של שעשועי-ילדים והתגנדרות רוחנית בלי תכן ובלי רוח חיים. לא היו כל רכוז, כל התאמה ואחוד של אותה העבודה, שנעשתה במקומות שונים.</p>

<p>ועכשיו? מרכז חשוב לעם ולתרבות נהרס. רוסיה נחרבה. על עיי המפולת של ארץ זו עומדת יהדות שבורה ומרוסקת, המפרכסת ביסוריה ומתאבקת עם חבלי-גסיסה. והאם עכשיו זמן לנאומים ולדברים בעלמא? צריך לתפוס את הדברים כהויתם. אנחנו סובלים עתה מזה, שעסקני התרבות לא יצרו גופים לרעיונותיהם, מוסדות לתרבות. לו היו יוצרים בזמנם מוסדות קימים – לא היינו עומדים כיום לפני קיר ברזל גדול. לו הקימונו לפני עשר שנים בית-מדרש למורים היו לנו כעת מחנה של מורים למאות, שהיו מתפשטים בכל תפוצות ישראל, היו פותחים בתי-ספר לעשרות ולמאות והיו ממשיכים את קיומנו בתור עם תרבותי חי.</p>

<p>אלפי רבבות הוציאו על מטיפים ודרשנים, שילכו ממקום למקום לשם הפצת תורת הציונות – אבל לא דאגו לחנוך אנשים, שיפיצו את תורת ישראל ברבים. השוו לנגד עיניכם את הערך שיש לנואם-מטיף כלפי הערך שיש למורה המחנך אנשים חדשים, דור חדש! ספר, שמתיחד אתו הקורא בסתרים – חשוב פי-עשרה מאיזה מאמר מקרי, שקוראים אותו ושוכחים וערכו הולך לטמיון. בחוגים הציונים לא הבינו זאת ומשום כך עומדים אנו עכשיו לפני חליל ריק.</p>

<p>ברוסיה יצרו לפני עשרים שנה בתי-מדרש למורים – וחניכי המוסדות האלה הם-הם, שהביאו מהפכה בחיי עם. כך יוצרים אצל אומות העולם – ומה פעלנו אנו בשדה זה?</p>

<p>רבונו-של-עולם, כמה כסף הוציאו אצלנו על עתונים, ודוקא לא עבריים – העתון העברי היומי היחידי סובל ממעוט-דמים ומתאבק עם החדלון. ומה עשו בשביל הספר העברי? הלא אסון הוא: כשמגיע הילד לגיל שלש-עשרה – אין לו כבר מה לקרוא בשפתנו.</p>

<p>עכשיו עובר אני לספר לכם על הנעשה ברוסיה.</p>

<p>ליהוי ידוע לכם, כי הכל נחרב, באה כליה על היהדות הרוסית, אותה היהדות, שהיתה מקור חיים להרבה מרכזים גדולים של היהדות. נסגרו בתי-ספר, נהרסו השעורים למורים ולגננות, נסגרו הרבה מבתיי-הדפוס העבריים. באופן רשמי אין אמנם איסור על הלשון העברית – אבל למעשה אין זו מוצאת לה מקום אף באחד מבתי-הספר. ביחוד דואגים לזה ומצטיינים ברדיפת העברית ה&#8220;חברים&#8221; היהודים שבמוסדות הממשלה. גוזלים את הדירות מבתי-הספר העבריים ותופסים אותן בכל מיני האמצעים שיש בידם. אין גם איפה להדפיס ספרים עבריים, בכל בתי-הדפוס עסוקים בהדפסת ניירות-תעמולה בלבד. בנידון זה נוהגים הסוביטים על-פי מנהגה של ההסתדרות הציונית, להבדיל. החרימו את הספרים, עד כמה שהיתה להם האפשרות – השליכום לאורוות ולרפתים, שם מונחים הם חמרים חמרים עד החורף, שאז משתמשים בספרים לשם הסקת תנורים.</p>

<p>בעיני ראיתי כיצד הוציאו מתוך ערמות הספרים את כרכי השירים של שניאור וטשרניחובסקי ועוד. היו שם גם הרבה מספרי רומ&quot;ל. במקרה זה אין הסוביטים מבחינים בין קודש וחול, בין ישן וחדש. ואין גם תקוה, שיבואו שנויים במצב זה. חורף לעולם יהיה, עצים וחמרי הסקה אינם ולא יהיו גם בעתיד הקרוב – ושנוי שיטה אינו נראה עכשיו לבוא.</p>

<p>עומדת, איפוא, סכנה, שבעוד שנים אחדות יכחד הספר העברי משטח אדמת רוסיה. ברם, לא נואשה היהדות הרוסית והיא מתאמצת להחזיק מעמד בימים הרעים האלה. הנה לדוגמא המוסד של &#8220;הבימה&#8221; במוסקבה.</p>

<p>כדאי להתעכב ולספר לכם על מהותו ומעשיו של מוסד זה. לומדים הם, חברי הבימה, בסטודיה בהנהלתו של סטניסלבסקי, הרז&#8217;יסור האמן הרוסי הידוע. מקסים גורקי אמר לי, כי &#8220;הבימה&#8221; – זוהי עכשיו הפנה היחידה במוסקבה, שיש למצוא בה קורת רוח. וכמה גדולה מסירות-הנפש של החברים, לומדים הם מתוך רעב וקור ממש, מתוך צמאון גדול שותים הם ממעין האמנות ובולעים כל מה שמביאים להם אחרים. והמורה לאמנות הוא ארמני והוא כמעט מתיהד ביניהם.</p>

<p>בטוח אני לכשתגיע השעה והם יעזבו את רוסיה ויעברו לאירופה – יהיה זה מסע-נצחון לא רק לאמנות אלא גם ללשון העברית. מעודי לא שמעתי לשון יפה, מקורית ומצלצלת כזו ששמעתי מפיהם. והמשחק שלהם – גם אלה שאינם מבינים עברית – שוכחים, כי משחקים כאן בשפה זרה להם. נתכנסו כאן בבמה זו טובי הכשרונות האמנותיים. אין זה ענין של דיליטנטים, המשתעשעים באמנות – אלא אנשים, שהאמנות היא חייהם. וכמה קשה המלחמה, שנלחמים הם לקיומם. קראתי את הפרוטוקולים של המו&#8220;מ בין &#8220;הבימה&#8221; ובין הצוררים היהודים בממשלת הסוביטים. מצד &#8220;הבימה&#8221; – פרופסורים (איבנוב ועוד) ידועים, שדברו על &#8220;הבימה&#8221; בטון כזה ובתוכן כזה כמו שהיה מדבר יהודי גדול ונאמן במקרה זה; ומצד שני איזה יהודון דימנשטין, מה&#8221;יבסקציה&quot;. על השפה העברית התבטא דימנשטין: &#8220;זוהי נבילה, שצריך להשליכה לדומן – אחרת היא מסריחה&#8221; אלה הן מלים לקוחות מתוך סטנוגרמה. בתנאים כאלה חיים אנשים יוצרים ומתפתחים. צמח, מנהל &#8220;הבימה&#8221; – איש מוצק זה שאינו חת מפני כל ועומד על המשמר בעקשנות נפלאה – הוא המכניס רוח קדושה וגבורה לתוך &#8220;הבימה&#8221;. יש לכרוע ברך לפני האומץ הבלתי-שכיח של אדם זה, שלא נע ולא זע במצב הנואש ביותר. הוא אחד האנשים הגדולים שלנו, שיש לשימו על נס. שאלתי את צמח: למה לא תלכו לאירופה? וענני: לא אלך עם אנשים שעדין לא גמרו את דרך התפתחותם. פה נשתכלל, דבר שאינו מתוקן לא אוציא מתחת ידי, רק אז נלך לחוץ-לארץ, ואחר-כך – לארץ-ישראל.</p>

<p>ואני שואל אתכם: האם לא נתן יד לגאוני האמנות האלה? הנתן להם לפול תחת כובד משאם? הנה לפניכם המצב השורר שם, עלינו איפוא לעשות איזה דבר ממשי, שיקדם את פני הרעה הנשקפת לנו.</p>

<p>הייתי גם בקושטא, מרכז המזרח. שם המצב אינו טוב בהרבה מאשר ברוסיה. נפגשתי שם עם ציונות ריקה, שאין בה כל תוכן. כל נשמת הציונות – מכירה שקל. הם הולכים לטמיעה. אין שם כל ניצוץ של יהדות. אין ספר ואין בתי-ספר ואין גם הדרישה לכך. כל העברית שלהם – זוהי הקומנדה העברית של &#8220;המכבי&#8221;, אוצר של מאה מלים עבריות – זוהי תרבותם העברית, ומי יעמוד בפרץ? ארץ-ישראל אינה יכולה לשנות את המצב. כחותיה מעטים וגם הוואלוטה הגבוהה מפריעה להוציא ספרים. עלינו איפוא רובץ תפקיד חשוב: לעשות את המעשה הגדול, להתאמץ ולהמציא כסף ואנשים לשם פעולות ממשיות שתים, הלא הן: מוסד למורים ומוסד לספרות. על פרטים לא אעמוד עכשיו. העיקר הוא טביעת הכלל היסודי. אם לוקחים אנו כעת מעשר לבנין הארץ – הרי מעשר ממעשר זה יהיה קודש לצרכי התרבות. אם לא נעשה זאת – היו בטוחים: הקונגרס הי&#8220;ג יהיה עוד יותר עני וריקני מהקונגרס הי&#8221;ב.</p>

<p>עליכם לבוא הביתה כל אחד ואחד – להפיץ דעה זו ורעיון זה לסייע להקמת מוסדות אלה.</p>

<p>הבינו, הבינו:</p>

<p>&#8220;לא תעלו אם אין ה' בקרבכם&#8221;.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5409">https://benyehuda.org/read/5409</a></div></body></html>