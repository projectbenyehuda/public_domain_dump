<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>סדר של כלבים</title>
	<meta name="author" content="יצחק ליבוש פרץ"/>
</head>
<body>

<p>אל הבעל-שם-טוב היה נוסע אחד ה&#8220;עולים&#8221;, יהודי שמקרוב נתעשר, ומובן מאליו – פגע רע.</p>

<p>איני מתיירא כל-עיקר לקרוא בשמו: יבוא ויחנוק אותי&#8230;</p>

<p>&#8220;יענקל מקוֹנסקא-ווֹליא&#8221;&#8230; פרא-אדם!</p>

<p>הבעל-שם בעצמו, אותו המזג הטוב והנוח לכל הבריות, היה מקמט את מצחו, כשנראה ה&#8220;גביר&#8221;&#8230;</p>

<p>עלה לגדולה, קופה של שרצים תלויה לו מאחוריו, והוא מתייהר, ורודף אחר הכבוד; רוצה הוא דוקא להבחר בעירו לגבאי-ראשון של ה&#8220;חברה-קדישא&#8221;&#8230; ותיכף אחר הקלפי, כשלא עלה בגורל, התעבר בהרב ובהקהל; והעיר – עיר של &#8220;מתנגדים&#8221;, ולמען הכעיסם – קפץ ונסע אל הבעל-שם&#8230;</p>

<p>לוּ עשׂה כדבר הזה אדם פשוט, היו יורדים לחייו. אך מי ידין עם הגביר התקיף? שׂמים יד לפה – והוא נוסע&#8230;</p>

<p>והעיקר – אדם גס ומבוהל, והדיוט קופץ תמיד בראש:</p>

<p>רוצים להתפלל – כבר כבש את ה&#8220;עמוד&#8221;; &#8220;עברי&#8221; – הניחו לו! לברך ברכת-המזון, כבר הכוס-של-ברכה על כף הגביר!&#8230;</p>

<p>ונופל תמיד לתוך דברי אחרים. מסיחים בדברי-תורה – והוא קופץ לפתע-פתאום:</p>

<p>– סוסה קניתי לי, רבותי, – &#8220;צפיחית בדבש&#8221;!</p>

<p>וממצמץ בשׂפתיו, כאילו אכל מאכל-תאוָה.</p>

<p>ופעם אחת בלבל את כל המסובין אל השולחן בדבר <strong>השוט</strong> לסוס.</p>

<p>– לשוֹט, רבותי, גוּלת זהב טהור! וקבלתיו במתנה מיד שומר-הסף; של הגראף פּוֹטוֹצקי&#8230; מי שלא ראה שוֹט כזה&#8230;</p>

<p>ומשתקים אותו על-כורחו בקושי.</p>

<p>ועל כל אלה – קמצן שבקמצנים!</p>

<p>לשם נוי – קופסת-זהב לטאַבאַק בכיסו. להתהדר בה, הוא מוציאה כפעם בפעם, מבריק בה, מקיש באצבע ומתופף: יראו וישמעו! – וסוגרה, ואינו מריח&#8230; חס הוא על הוצאת האבקה! ושולח איש מן הצד את ידו אל הקופסה – הוא סוגרה במהירות נפלאה, ולוחץ את האצבעות.</p>

<p>אי אפשר היה, פשוט, לעמוד במחיצתו!</p>

<hr />

<p>ופעם אחת – בא הגביר שלנו בחול-המועד של-פסח, נתעכב, ונשאר לשבות. והוא מיסב עם אנשי-שלומנו&#8230; מה יעשׂה לו אדם משלנו, אם הבעל-שם אינו רוצה להכלימו – יושב הוא&#8230;</p>

<p>והבעל-שם מתחיל לדבר בענין תפלה. ומבאר, איך התפלות עולות ומגיעות למחוז-חפצן – אל <strong>הכּס!</strong> ומפרש, שאין התפלות עולות בבת-אחת ולא בצוותא חדא&#8230; שלפעמים אחת התפלות מתמהמהת בדרך. נחשלת במעופה ומתעכבת&#8230; ושיתכן, ששנים יתפללו זה אחר זה, הראשון &#8220;ותיקין&#8221; והשני בין הערבים על-פי סוד – ותפלת השני מקדמת&#8230; שהכל תלוי בצחות ובזכות התפלה&#8230;</p>

<p>ואחר-כך התחיל לבאר, שלכּול תחת השמש יש גוף ונשמה, וכן גם לתפלה: התיבה שלה היא הגוף, והכוָנה שלה – הנשמה&#8230; אשרי האיש, שכונותיו מרובות, ותפלתו עולה בבחינת אור צחצחות, בלי תערובת חול וגשמיות, ואין לכל הרוחות שבעולם ולכל המניעות והמכשולים שום שליטה עליה&#8230; והיא עולה נכחָה כעתר ענן-הקטורת&#8230; ואוי לו לבן-אדם שיש לו רוב מלים ומעט כוָנה, לפי שתפלתו מסורבלת גשמיות, וכבדה היא ואינה יכולה להתנשׂא במהירות&#8230;</p>

<p>ותפלה כזאת – אמר – משתרבבת באויר. נגררת על גבי הגגות, נאחזת בענפי אילנות&#8230; ולפעמים רוח-רעה אוחזת בה וזורקתה לתוך בורות, שׂיחין ומערות&#8230;</p>

<p>ובכל-זאת – אמר – אין תפלת-חנם! סוף-כל-סוף, התפלה מגעת; נמשכת היא לשרשה&#8230; אבל צריכה לחכות, עד יעבור זעם. ובשעת-הכושר, כשהשמים טהורים ואין נשׂיאים ורוח, היא מתנשׂאת לאט-לאט ועולה ברחמי ה'&#8230;</p>

<p>וזה הוא – אמר – הסוד של &#8220;כי הנה לא ינום ולא יישן שומר ישׂראל&#8221;&#8230; אין לו פנאי, כביכול&#8230; התפלות אינן באות בבת-אחת ולא במועדן. יש מוקדמות ומאוחרות: התפללו ה&#8220;ותיקין&#8221;, אחריהם באו ה&#8220;מתנגדים&#8221; ושפכו שׂיח, ואחר-כך – ה&#8220;חסיד&#8221; והכה בכותל והעיר&#8230; והתפלות המאוחרות על-ידי מניעות ומכשולים, הבאות בערבוביא&#8230; ואותן התפלות שנפגמו וצריך היה הצדיק לתקנן&#8230; ומדת-הרחמים עסוקה תמיד&#8230; עומדת על המשמר!</p>

<p>וכאילו שכח הבעל-שם-טוב את השבת ואת המועד, ונאנח, כמעט בשברון-מתנים:</p>

<p>וכי יתפלל איש ישׂראל ולבו אל הדגן, ואל החטים&#8230; כמה וכמה אֵיפות דגן, כמה וכמה כּוֹר חטים מעיקים על התפלה, איך יכולה היא לעלות ולהתעלות? ובפרט כשאדם מתפלל – והרהורים <strong>רעים</strong> במוחו. הכל נשמר לשרשו, וההרהורים הרעים מושכים אל שערי-שאול, רחמנא ליצלן&#8230;</p>

<p>וכעבור מאה ועשׂרים שנה, אדם זה מת ונפטר מן העולם, ועולה למרום ליתן דין-וחשבון. ומעמידים לפניו את המאזנים, לשקול את מעשׂיו בפלס. ובא הקטיגור וזורק מלא-חפנים לתוך כף-החובה. והסניגור עומד על כף-הזכות בידים ריקניות, אין לו כלום&#8230;</p>

<p>והנשמה צוֹוחת ככרוכיא:</p>

<p>– רבונו-של-עולם, הלא שלוש פעמים ביום התפללתי, איה תפלותי?</p>

<p>ולמען תראה הנשמה, שאין עול במשפט, מוציאים אותה מן הבית-דין לחוץ, ופותחים לה שער השמים, ומצוים לה להשקיף ארצה. ומשקיפה היא ורואה, והנה תפלותיה מתפלשות בעפר ובסחי, רחמנא ליצלן&#8230;</p>

<p>ותיכף נזכר הבעל-שם ששבת של חול-המועד היום, וביקש להפיג את צערנו, ואמר בשׂמחה:</p>

<p>– אבל בשׂורה טובה יש לי בשבילכם! קבלתי ידיעה ש&#8220;הסדר&#8221; שלנו עלה בלי שום עכּוּב, חס-ושלום! ושהתקבל בסבר פנים יפות מאד!</p>

<p>ובאותו רגע קפץ ההדיוט ושאל:</p>

<p>– וה&#8220;סדר&#8221; שלי, רבי?</p>

<p>רוצים לקרעו כדג, אבל הבעל-שם עונה לו בניחותא:</p>

<p>– עוד לא בא לשם&#8230; פגום הוא ה&#8220;סדר&#8221; שלך וצריך תקון&#8230;</p>

<p>– ומאין הרבי יודע?</p>

<p>– לפי שהוא מחזר על פתחי ומבקש תקון&#8230;</p>

<p>וההדיוט מאמין ואינו מאמין, ושואל:</p>

<p>– ומתי תפתח לו, רבי, את השער?</p>

<p>– עוד היום – ענה הבעל-שם – תיכף אחרי ההבדלה&#8230;</p>

<p>ופנה אל אנשי-שלומנו:</p>

<p>– בואו כולכם ותראו&#8230;</p>

<hr />

<p>ומאותה עיר-המתנגדים בא להסתופף בימי החג בצל-קורתנו גם מלמד אחד&#8230; לה&#8220;בעלי-בתים&#8221; שלו אמר, שהוא נוסע אל זוגתו, לכפר פלוני&#8230;</p>

<p>וכשבא הגביר התחלחל המלמד: ההדיוט ישוב הביתה ויספר&#8230; והמתנגדים יכלו בו את כל חמתם: ימרטו את שׂערות פאותיו וזקנו וירדו לחייו&#8230; והתחמק המלמד ורץ אל האכסניה ונחבא שם אל הכלים, והוא מחכה בכליון-נפש ליציאת &#8220;הגביר&#8221;&#8230;</p>

<p>אנשי-שלומנו מרחמים עליו ומביאים לו &#8220;שיריים&#8221; מן השולחן ומעט יין להשיב נפשו, וכדומה&#8230;</p>

<p>ואחרי המעשׂה הלכו אל המלמד ההוא ושאלו את פיו על-דבר התנהגות הגביר ב&#8220;סדר&#8221; שלו&#8230;</p>

<p>והמלמד ירק:</p>

<p>– היכא תמצי?</p>

<p>– פשוט! אותו הגביר אינו יושב בתוך אחיו בטבור העיר. בפרוַר-העיר קנה לו בית, קרוב לחצרות ה&#8220;פריצים&#8221;, שיש לו עסקים עמהם, – שמא יקדמנו אחר! מתיירא הוא מפני הלסטים, ומגדל כלבים&#8230; והכלבים עזי-נפש, ואין איש יהודי בא בצל קורתו, וזה אמנם כל חפצו של הקמצן&#8230; וכך הוא מתנהג בערבי שבתות וימים טובים: אין לו פנאי לגמור &#8220;עלינו&#8221; – הכרס נושׂאת אותו&#8230; ובמרוצתו הוא עובר לפני השמש ומצווה לו:</p>

<p>– שמע-נא, בריון, שלח לי אורחים, שלח כמה שתרצה!&#8230;</p>

<p>בערבי-פסחים מוסיף היהיר: <strong>כל</strong> דכפין!</p>

<p>והיה השמש שולח לו אורחים, והאורחים רצו אחריו ולא השׂיגוהו&#8230; וכשבאו לפני ביתו – כבר היו הדלתות ותריסי-החלונות סגורים, והכלבים נובחים וחורצים לשון&#8230; והאורחים קוראים – ואין שומע, ואין עונה&#8230; וכי נועז איש לגשת – כבר בגדיו קרועים ורגליו פצועות&#8230; מעצמו מובן, שחדל השמש משלוח עוד. אבל הוא עושׂה את שלו: &#8220;שלח כמה שתרצה&#8230; כל דכפין&#8230;&#8221;</p>

<p>אם כן, נראה מה יהיה ב&#8220;סדר&#8221; שלו!</p>

<hr />

<p>אחרי ההבדלה, החדר כבר מלא מפה אל פה&#8230;</p>

<p>יושב לו הגביר בין הצפופים, קצת מבויש, קצת מפחד, קצת מלגלג, – פניו משתנים ככרום.</p>

<p>הבעל-שם מצווה לסגור את הדלתות והתריסין; עושׂים כך, והגביר מתרומם – מתחרט הוא, רוצה לצאת&#8230;</p>

<p>מעצמו מובן, שאין מניחים לו. יד שלוחה מאחוריו אוחזת בערפו ומושיבה אותו בחזרה על הספסל.</p>

<p>אבל כשציוָה הבעל-שם-טוב לכבות את הנרות, אימה חשכה נפלה עליו, וכעגלה ערופה צוַח:</p>

<p>– איני רוצה! בשום אופן איני רוצה&#8230;</p>

<p>מעצמו מובן, שמשתקים אותו&#8230;</p>

<p>והבעל-שם-טוב גחן ולחש דבר-מה באזני השמש, וזה קרא באפלה בנגון של קריאה לתורה:</p>

<p>– <strong>יעמוד</strong> ה&#8220;סדר&#8221; של הגביר פלוני ממקום פלוני&#8230;</p>

<p>ותיכף ומיד נשמע ה&#8220;סדר&#8221; באפלה:</p>

<p>– &#8220;עבדים היינו&#8221;&#8230;</p>

<p>הקול קול הגביר.</p>

<p>ובאותו רגע:</p>

<p>– &#8220;האַוּ-האַוּ-האַוּ!&#8221; – קולות הכלבים.</p>

<p>וכן להלן:</p>

<p>&#8220;לפרעה במצרים&#8221; – &#8220;האַוּ-האַוּ-האַוּ!&#8221; – &#8220;כל דכפין – האַוּ-האַוּ!&#8221;&#8230;</p>

<hr />

<p>ברוך שפּטרנו! – הגביר נעלם באפלה, ושוב לא חזר.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1083">https://benyehuda.org/read/1083</a></div></body></html>