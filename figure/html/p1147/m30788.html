<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פַּטִּישׁ הַקּוֹנְגְרֶסִים</title>
	<meta name="author" content="יצחק יציב"/>
</head>
<body>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBaHV0IiwiZXhwIjpudWxsLCJwdXIiOiJibG9iX2lkIn19--50984d2c96d1a6bddfdb55d7841be69287297863/23.png" alt="23.png" />
<figcaption>23.png</figcaption>
</figure>

<p><strong>(מַעֲשֶׂה מֻפְלָא כֵּיצַד נִתְגַּלְגֵּל הַפַּטִּישׁ לִידֵי הֶרְצֵל וּבוֹ פָּתַח אֶת הַקּוֹנְגְרֶס הַצִּיּוֹנִי הָרִאשׁוֹן בְּבַּזֶל)</strong></p>

<blockquote>
<p>עֶרֶב בְּאַרְזֹה. הָרַדְיוֹ סִפֵּר אֶת הַיְדִיעוֹת
הָאַחֲרוֹנוֹת. הַמַּבְרִיאִים מִהֲרוּ אֶל פִּנַּת טוֹסְקַנִינִי.
הָרָקִיעַ שָׁחוֹר כִּבְסוֹף חֹדֶשׁ. הַכּוֹכָבִים הַנּוֹצְצִים אֵינָם
יְכוֹלִים לְפַזֵּר אֶת הָעֲלָטָה בֵּין עֲצֵי הָאֹרֶן הַיְרוּשַׁלְמִי,
שֶׁרֵיחַ הַשָּׂרָף כָּאִלּוּ מְעַבֶּה אוֹתָהּ. קֶרֶן שֶׁל פַּנַס־כִּיס
מַפְצִיעָה מִפַּעַם לְפַעַם אֶת הַחֲשֵׁכָה, וְהָעַיִן רוֹאָה בַּתְּחוּם
הַמּוּאָר אֲנָשִׁים צְפוּפִים יוֹשְׁבִים וְעוֹמְדִים בְּצִפִּיָּה.
וְהִנֵּה מוֹסֵר מִי: – <strong>הוּא</strong> כְּבָר הוֹלֵךְ. וְשׁוּב מַפְצִיעָה קֶרֶן
וְהָעַיִן רוֹאָה אִישׁ גְּבַהּ־קוֹמָה – בְּרוֹשׁ בֵּין אֳרָנִים – עוֹמֵד
נִשְׁעָן עַל מַקֵּל וְהוּא כְּאִלּוּ מְחַפֵּשׂ נְקֻדַּת מִשְׁעָן עֲלֵי
קַרְקַע זוֹ. חשֶׁךְ.</p>

<p>כְּמִבַּעַד לְצַמְּרוֹת הָעֵצִים נִשְׁמַע קוֹל לֹא
בָּטוּחַ, מִתְחַטֵּא בְּמִקְצָת, מִפִּי מַזְכִּירוֹ שֶׁל הֶרְצֵל, ד&quot;ר
שַׁלִּיט. הוּא מִתְנַצֵּל בְּהוּמוֹר וִינָאִי עַל הַלָּשׁוֹן שֶׁל
הַבַּרְבַּרִים, שֶׁנִּשְׁאֲרָה בְּפִיו, אָדָם בָּא בַּיָּמִים
הַמְּדַפְדֵּף בְּסֵפֶר עֲבָרוֹ, וְהַסֵּפֶר הוּא וִינָה שֶׁל שְׁנוֹת
הַשְּׁמוֹנִים בַּמֵּאָה שֶׁעָבְרָה, אַגֻדַּת הַסְּטוּדֶנְטִים
הַיְּהוּדִים הַלְּאֻמִּיִּים, &#8220;קָדִימָה&#8221;, דּוּ־קְרָבוֹת בְּסַיִף
כִּתְשׁוּבָה לְדִבְרֵי נְאָצָה שֶׁל סְטוּדֶנְטִים אַנְטִישֵׁמִיִּים,
תֵּאוּר הַיַּהֲדוּת הַוִּינָאִית בַּיָּמִים הָהֵם. הַכֹּל מְלֶאכֶת
מַחֲשֶׁבֶת, רִקְמָה דַּקָּה, נוֹצֶצֶת. קַוִּים קַוִּים הַמִּצְטָרְפִים
לְפִרְחֵי נוֹי. וְהִנֵּה אֲוִירַת וִינָה, אֲוִירַת יַהֲדוּתָהּ,
אֶפִּיזוֹדוֹת קַלּוֹת הַמְעַצְּבוֹת אֶת קַלִילוּתָהּ שֶׁל רוּחַ וִינָה
הַיְּהוּדִית וְהַגּוֹיִית כְּאֶחָת.</p>

<p>וְהִנֵּה פְּרָטִים רַבֵּי־עִנְיָן, כֵּיצַד הִגִּיעַ
הֶרְצֵל לְמַגָּע עִם אַגֻדַּת הַסְּטוּדֶנְטִים &#8220;קָדִימָה&#8221;. זֶהוּ
מַעֲשֶׂה בְּתוֹךְ מַעֲשֶׂה. הַמְסַפֵּר אָץ לְמִלְחֶמֶת־סַיִף אַחַת,
וְהִנֵּה הוּא נִתְקָל בְּאֶחָד מֵרָאשֵׁי הַמִּתְבּוֹלְלִים וּמַפִּיל
אוֹתוֹ</p>

<p>בִּשְׁגָגָה, וּמֵקִים אוֹתוֹ וּמְנַקֶּה אֶת מְעִילוֹ
אַגַּב הִתְנַצְּלוּת, וְהַלָּה מוֹצִיא מִכִּיסוֹ הַגָּהוֹת רִאשׁוֹנוֹת
שֶׁל &#8220;מְדִינַת הַיְּהוּדִים&#8221; וּמוֹסְרָן לוֹ, וְהוּא אָץ לְדַרְכּוֹ אֶל
הַסִּיּוּף. רַק אַחֲרֵי הַנִּצָּחוֹן עַל יְרִיבוֹ הוּא מוֹצִיא אֶת
חֲבִילַת הַ&#8220;הַגָּהוֹת&#8221; וְקוֹרֵא בָּהֶן, וּמִיָּד מַחְלִיטִים הוּא
וַחֲבֵרָיו – &#8220;זֶה הָאִישׁ לוֹ קִוִּינוּ&#8221;, וְרָץ מְחֻמָּם מִן הַסִּיּוּף
וּמִן הַנִּצָּחוֹן יָשָׁר לְהֶרְצֵל, מִתְפָּרֵץ לְבֵיתוֹ וּמוֹסֵר
לְהֶרְצֵל אֶת רִגְשֵׁי הַנֹּעַר הַסְּטוּדֶנְטִי, הַמּוּכָן לַעֲמֹד
לְצִדּוֹ, וּמַזְמִין אוֹתוֹ לִהְיוֹת &#8220;זְקַן&#8221; הָאֲגֻדָּה
&#8220;קָדִימָה.&#8221;</p>

<p>תֵּאוּר הַפְּגִישָׁה הָרִאשׁוֹנָה עִם הֶרְצֵל
וּתְמוּנָתוֹ – מְלֶאכֶת מַחֲשֶׁבֶת. וְהִנֵּה בָּא תֵּאוּר הַשַּׁיָּכוֹת
בֵּין &#8220;מְדִינַת הַיְּהוּדִים&#8221; וַאֲגֻדַּת &#8220;קָדִימָה&#8221; – מַעֲשֶׂה מֻפְלָא
בְּחָבִית יַיִן מִיִּקְבֵי רִאשׁוֹן־לְצִיּוֹן, שֶׁאֶחָד מִבַּקְבּוּקָיו
נִתְגַּלְגֵּל וּבָא מִוִּינָה לְפָּרִיס לְבֵית הֶרְצֵל, וְהֶרְצֵל
פְּתָחוֹ בְּאוֹתוֹ לַיְלָה שֶׁפָּרִיס סָעֲרָה מִשִּׂמְחָה עַל הָעֹנֶשׁ
שֶׁהֻטַּל עַל דְּרֵיפוּס כְּבוֹגֵד. מֵאוֹת אֲלָפִים צָרְפַתִים מְרִיעִים
בְּשִׂנְאָה לַיְּהוּדִים וְהֶרְצֵל, שֶׁהָיָה אָז קוֹרֶסְפּוֹנְדֶנְט שֶׁל
הַ&#8220;נוֹיאֶ פְרַיְאֶ פְּרֶסֶה&#8221;, מִתְהַלֵּךְ בְּחוּצוֹת פָּרִיס כִּנְשׁוּךְ
נְחַשׁ־הָאַנְטִישֵׁמִיּוּת וְשָׁב לְבֵיתוֹ עָיֵף וְצָמֵא וּמוֹצֵא אֶת
בַּקְבּוּק הַיַּיִן מֵרִאשׁוֹן, וְשׁוֹתֶה מִמֶּנּוּ וְרוֹקֵם אֶת חֲזוֹן
&#8220;מְדִינַת הַיְּהוּדִים&#8221;.</p>

<br />

<p>וּמֵעִנְיָן לְעִנְיָן – אֶל פַּטִּישׁ הַקּוֹנְגְּרֶסִים.
הֶרְצֵל שָׁלַח אֶת הַמְּסַפֵּר, ד&#8220;ר שַׁלִּיט, לְבַּזֶל, לְהָכִין אֶת
הַקּוֹנְגְרֶס. כְּסָפִים רַבִּים לֹא הָיוּ בְּיָדוֹ. עִם מֵאָה פְרַנְק
בַּכִּיס נָסַע שַׁלִּיט לְבַּזֶל לִשְׂכֹּר אוּלָם לַקּוֹנְגְרֶס,
לְהָקִים מִשְׂרָד, לְהָכִין אֶת הָעִתּוֹנוּת וּלְהִתְקַיֵּם כַּמָּה
שָׁבוּעוֹת עַד פְּתִיחַת הַקּוֹנְגְרֶס. מִשְׂרַד הַקּוֹנְגְרֶס
הִשְׁתַּכֵּן בַּחֲנוּת שֶׁל חַיָּט, שֶׁלֹּא הָיָה לוֹ בַּמֶּה לְשַׁלֵּם
שְׂכַר־דִּירָה וְהִשְׂכִּיר לִזְּמַן־מָה אֶת חֲנוּתוֹ לְמִשְׂרָד.
צָרִיךְ הָיָה לְכַסּוֹת אֶת הַשֶּׁלֶט שֶׁל הַחַיָּט וּלְהַתְקִין עָלָיו
טַבְלָה כִּי זֶהוּ מִשְׂרַד הַקּוֹנְגְרֶס. כָּאן הָיְתָה גַּם דִּירָתוֹ
שֶׁל ד&#8221;ר שַׁלִּיט, וְכָאן עָשָׂה אֶת הַהֲכָנוֹת, וְאַף הֵכִין פַּעֲמוֹן
בִּשְׁבִיל הַיּוֹשֵׁב רֹאשׁ. מִשֶּׁבָּא הֶרְצֵל לְבַּזֶל וְרָאָה אֶת
הַפַּעֲמוֹן אָמַר כִּי זֶה לֹא יִצְלַח בִּשְׁבִיל יוֹשֵׁב רֹאשׁ
לַקּוֹנְגְרֶס. הוּא דָּרַשׁ פַּטִּישׁ עֵץ, כַּנָּהוּג בַּפַּרְלַמֶנְט
הָאַנְגְּלִי וּבַקּוֹנְגְרֶס הָאֲמֵרִיקָאִי. הָלַךְ שַׁלִּיט לְחַפֵּשׂ
בְּבַּזֶל פַּטִּישׁ־עֵץ, חִפֵּשׂ וְלֹא מָצָא.</p>

<p>בְּאוֹתָם יְמֵי הַהֲכָנָה קָרָה מִקְרֶה מְשֻׁנֶּה. יוֹם
אֶחָד נִכְנַס לְמִשְׂרַד־הַחַיָּט, הוּא מִשְׂרַד הַקּוֹנְגְרֶס
הַצִּיּוֹנִי, אִישׁ אֶחָד וְשָׁאַל לִפְרָטֵי הַדְּבָרִים שֶׁל
הַקּוֹנְגְרֶס. הָאִישׁ, קַבּוֹרְט שְׁמוֹ, אֶזְרַח שְׁוֵיץ, הַיּוֹדֵעַ
לְכַבֵּד אֶת כָּל הָעַמִּים הַנִּלְחָמִים לְחֹפֶשׁ אֻמָּתָם וְרוֹאֶה
בְּשַׁלִּיט לוֹחֵם לְשִׁחְרוּר עַם יִשְׂרָאֵל הַמְּדֻכָּא. הוּא מַזְמִין
אוֹתוֹ לְהִתְאַכְסֵן בְּבֵיתוֹ. מִשֶּׁסִּפֵּר ד&quot;ר שַׁלִּיט בְּאָזְנֵי
מְאַכְסְנוֹ אֶת דַּאֲגָתוֹ לְפַטִּישׁ־עֵץ שֶׁאֵינוֹ יָכוֹל לִמְצֹא
בְּבַּזֶל, אָמְרָה מָרַת קַבּוֹרְט: &#8220;חַכֵּה רֶגַע, הָבָה וְאֶרְאֶה בֵּין
הַגְּרוּטָאוֹת שֶׁבַּעֲלִיַּת הַגַּג, אוּלַי אֶמְצָא כְּלִי שֶׁיִּצְלַח
לְךָ&#8221;.</p>

<p>וְעָלְתָה הָאִשָּׁה לַעֲלִיַּת־הַגַּג וְשָׁבָה
וּבְיָדָהּ פַּטִּישׁ־עֵץ, פַּטִּישׁ מַמָּשׁ. שָׂמַח ד&quot;ר שַׁלִּיט עַל
הַמְּצִיאָה. הִנֵּה נִפְטַר מִדְּאָגָה גְּדוֹלָה, וְהֵבִיא אֶת
הַפַּטִּישׁ לְהֶרְצֵל.</p>

<p>מֵהֵיכָן בָּא הַפַּטִּישׁ לַעֲלִיָּה זוֹ?</p>

<p>הַמְּאַכְסֵן, מַר קַבּוֹרְט, הַנִּלְהָב לַצִּיּוֹנוּת –
חוֹתְנוֹ שִׁמֵּשׁ בִּכְהֻנַּת בִּישׁוֹף בִּירוּשָׁלַיִם שָׁנִים רַבּוֹת.
כְּשֶׁנִּפְטַר הוּבְאָה הַיְּרֻשָּׁה לְבַּזֶל, לְבֵית בִּתּוֹ וַחֲתָנוֹ,
וּבֵין הַמִּטַּלְטְלִים הַפַּטִּישׁ, פַּטִּישׁ עֵץ, עָשׂוּי
בִּירוּשָׁלַיִם. וְהָיָה הַפַּטִּישׁ מֻנָּח בַּעֲלִיַּת־הַגַּג בֵּין
שְׁאָר חֲפָצִים שֶׁלֹּא יִצְלְחוּ לַשִּׁמּוּשׁ, וְהִנֵּה הִגִּיעָה
שְׁעָתוֹ. וְכָךְ הִתְגַּלְגֵּל פַּטִּישׁ־הָעֵץ הַיְרוּשַׁלְמִי עַד
שֶׁהִתְכַּנֵס הַקּוֹנְגְרֶס הַצִּיּוֹנִי הָרִאשׁוֹן בְּבַּזֶל, וְהוּא
בָּא לִידֵי יוֹצְרוֹ שֶׁל הַקּוֹנְגְרֶס, הַמְּעוֹרֵר אֶת עַם יִשְׂרָאֵל
לָשׁוּב לְצִיּוֹן. בְּשָׁלשׁ דְּפִיקוֹתָיו פָּתַח פַּטִּישׁ־הָעֵץ
הַיְרוּשַׁלְמִי אֶת הַקְּרִיאָה הַמְּדִינִית לְצִיּוֹן.</p>

<br />

<p>מִנִּי אָז נֶעֶרְכוּ עֶשְׂרִים קוֹנְגְרֶסִים
צִיּוֹנִיִּים, וּדְפִיקוֹת אוֹתוֹ הַפַּטִּישׁ הַיְרוּשַׁלְמִי הֵן
הַפּוֹתְחוֹת אוֹתָם. וּבְהִתְכַּנֵּס הַקּוֹנְגְרֶס הָעֶשְׂרִים
לִישִׁיבַת־הַיּוֹבֵל הַחֲגִיגִית, בְּאוֹתוֹ &#8220;קַזִּינוֹ&#8221; שֶׁבּוֹ נִפְתַּח
הַקּוֹנְגְרֶס הָרִאשׁוֹן – ד&quot;ר שַׁלִּיט הוּא שֶׁפָּתַח אֶת הַיְשִׁיבָה,
וְדָפַק שָׁלֹשׁ דְּפִיקוֹת בְּאוֹתוֹ פַּטִּישׁ־עֵץ.</p>

<p>בֵּינָתַיִם פָּרְצָה הַמִּלְחָמָה. תַּשְׁמִישֵׁי
הַקּוֹנְגְרֶס וְהַפְּרוֹטוֹקוֹלִים שֶׁל אוֹתָהּ יְשִׁיבָה נֶאֶסְפוּ
בִּידֵי הָאֲנָשִׁים שֶׁרְגִילִים הָיוּ לְאַרְגֵּן אֶת הַקּוֹנְגְרֶסִים
הַצִּיּוֹנִיִּים בַּשָּׁנִים הָאַחֲרוֹנוֹת, וְהֵם שֶׁשָּׁמְרוּ עַל
תַּשְׁמִישֵׁי הַקּוֹנְגְרֶס וְהֶעֱבִירוּם אַחַר־כָּךְ
לְצֶ&#8217;כוֹסְלוֹבַקְיָה, וּמִשֶּׁכָּבְשׁוּ הַנַצִים אֶת מֶהְרִישׁ
אוֹסְטְרָאוּ, וְעָשׂוּ אֶת שֶׁעָשׂוּ בַּיְּהוּדִים וְהֶחֱרִימוּ אֶת כָּל
הָאַרְכִיּוֹן הַצִּיּוֹנִי שָׁם – שָׁדְדוּ גַּם אֶת הַפַּטִּישׁ הַזֶּה
וְהֶעֱבִירוּהוּ לְבֵית הַנְּכוֹת הָאַנְטִי־יְהוּדִי.</p>

<p>וְהַמְּסַפֵּר מְסַפֵּר, וְהַשּׁוֹמְעִים מַאֲזִינִים,
בּוֹלְעִים כָּל הֶגֶה. נֶהֱנִים מִן הַקַּלִּילוּת שֶׁבְּהַרְצָאָה,
נִרְגָּשִׁים מִן הַתֹּכֶן, מְצֻמָּדִים לַדְּבֵקוּת שֶׁל הַמְּסַפֵּר.
שֶׁהַחִיּוּךְ אֵינוֹ פּוֹסֵק מִדְּבָרָיו, חִיּוּךְ שֶׁל תְּבוּנָה
וְדַעַת זְקֵנִים.</p>
</blockquote>

<p>(<strong>אלול תש&quot;ג</strong>)</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30788">https://benyehuda.org/read/30788</a></div></body></html>