<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַזְּאֵב וְהַכֶּלֶב הָרָזֶה</title>
	<meta name="author" content="יהודה ליב גורדון"/>
</head>
<body>

<blockquote>
<p>דָּג קָטֹן הִתְחַנֵּן פַּעַם לָשׁוּב הַמָּיִם,</p>

<p>אַךְ הַדַּיָּג לֹא הִטָּה לִדְבָרָיו אָזְנָיִם,</p>

<p>וַיּוֹרִידֵהוּ אֶל תּוֹךְ סִיר נָפוּחַ<a href="#fn:1" id="fnref:1" title="see footnote" class="footnote"><sup>1</sup></a></p>

<p>בַּמָּשָׁל הַהוּא לָדַעַת הָרְאֵינוּ</p>

<p>לִבְלִי כִּפְתָיִם נִטּשׁ מִיָּדֵינוּ</p>

<p>בַּעֲבוּר תִּקְוַת שָׁוְא כָּל דָּבָר בָּטוּחַ.</p>

<p>הַדַּיָּג טוֹב עָשָׂה גַּם הַדָּג לֹא הִרְשִׁיעַ,</p>

<p>כִּי בִקֵּשׁ עַל נַפְשׁוֹ וּלְאוֹיְבוֹ הִפְגִּיעַ,</p>

<p>כִּי כָל אֲשֶׁר יוּכַל יַעֲשֶׂה גֶּבֶר</p>

<p>בַּעֲבוּר הַצֵּל נַפְשׁוֹ מֵרֶדֶת קֶבֶר;</p>

<p>אוּלָם הַזְּאֵב הַזֶּה הָיָה קַל דַּעַת</p>

<p>וּבְאִוַּלְתּוֹ הִטָּה אֹזֶן שׁוֹמַעַת,</p>

<p>נִפְתָּה וַיֵּעָנַשׁ. – כִּי פָגַשׁ כֶּלֶב</p>

<p>הַרְחֵק מִן הַכְּפָר וַיַּחְפֹּץ אָכְלֵהוּ.</p>

<p>&quot;אֲדוֹנִי! – אָמַר הַכֶּלֶב אֵלֵיהוּ –</p>

<p>דַּל בָּשָׂר אָנִי, בִּכְסָלַי אֵין חֵלֶב,</p>

<p>מֵעַי חֳמַרְמְרוּ, בַּעֲצָמַי אֵין מֹחַ,</p>

<p>וּמַה-יַּמְרִיצְךָ אִם כָּעֵת תֹּאכלֵנִי?</p>

<p>הָבָה לִי הַיּוֹם חֹפֶשׁ וּפְקַח-קוֹחַ,</p>

<p>הִנֵּה חַג לַאדֹנִי מָחָר בַּכֹּפֶר,</p>

<p>שָׁם אֶשְׂבַּע, אַעַשׂ פִּימָה עֲלֵי כֶסֶל,</p>

<p>אַחַר אָשׁוּבָה וּבְיָדְךָ הִנֵּנִי&quot;</p>

<p>וַיִּטְּשֵׁהוּ הַזְּאֵב וַיַּרְבֶּה כֶּסֶל</p>

<p>וַיִּבְרַח הַכֶּלֶב כַּצְּבִי כָּעֹפֶר.</p>

<p>כִּכְלוֹת יוֹמַיִם שָׁב הַזְּאֵב אֵלֵיהוּ</p>

<p>לִרְאוֹת אֶת כַּלבּוֹ וּמַה-מַּעֲשֵׂהוּ,</p>

<p>אִם שָׁמֵן אִם הִרְבָּה חֵלֶב וָפֶדֶר</p>

<p>וַיִּמְצָאֵהוּ – חֶדֶר בַּחֶדֶר.</p>

<p>&quot;עֲמָד-נָא שָׁם, אָחִי, רֶגַע תַּחְתֶּיךָ</p>

<p>– מִבְּעַד חֹר הַמַּפְתֵּחַ זֶה יַעֲנֵהוּ –</p>

<p>כַּתַּר לִי זְעֵיר, הִנְנִי אֵלֶיךָ,</p>

<p>אֲנִי עִם עֲמִיתִי שׁוֹמֵר הַפֶּתַח&quot;.</p>

<p>(שׁוֹמֵר הַפֶּתַח הָיָה כֶּלֶב אַמִּיץ כֹּחַ</p>

<p>יָדָיו רָב לוֹ לַהֲדֹךְ זְאֵב תַּחְתֵּיהוּ</p>

<p>וּלְשַׁסֵּף אוֹתוֹ נֶתַח נֶתַח) –</p>

<p>וַיִּשְׁמַע הַזְּאֵב וַיְמַהֵר לִבְרוֹחַ.</p>
</blockquote>

<br>  

<div class="footnotes">
<hr />
<ol>

<li id="fn:1">
<p>ספר ראשון, משל &#8220;הדג הקטן והדיג&#8221;. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/79">https://benyehuda.org/read/79</a></div></body></html>