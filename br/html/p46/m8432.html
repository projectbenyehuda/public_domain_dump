<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַפְּרֻדוֹת</title>
	<meta name="author" content="יהודה ליב גורדון"/>
</head>
<body>

<blockquote>
<p>בַּחֲרֻצוֹת הַבַּרְזֶל דָּשׁ אִכָּר עֹמֶר</p>

<p>וַיִּזֶר בַּמִּזְרֶה וַיִּצְבֹּר בָּר חֹמֶר</p>

<p>וּבִקְצֵה הַגֹּרֶן אוֹתוֹ הִנִּיחַ;</p>

<p>פִּתְאֹם קָם שָׁאוֹן בֵּין הַפְּרֻדוֹת</p>

<p>הַגַּלְמוּדוֹת</p>

<p>וַיְהִי בֵּינֵיהֶן שִׂיג וָשִׂיחַ.</p>

<p>כִּי מִדֵּי צֵאתָן מִן הָרַחַת</p>

<p>רַבּוֹת מֵהֶן אִשָּׁה אֲחֹתָהּ הִכִּירוּ</p>

<p>אֲשֶׁר גָּדְלוּ תּוֹךְ רֹאשׁ שִׁבֹּלֶת אַחַת;</p>

<p>וּבְכֵן אַהֲבָתָן הַיְשָׁנָה הֵעִירוּ,</p>

<p>וּבְכֵן אִשָּׁה לַאֲחֹתָהּ חִבֵּקוּ,</p>

<p>נִשֵּׁקוּ.</p>

<p>&#8220;הֲשָׁלוֹם? שָׁלוֹם!&#8221; זֹאת לָזֹאת קָרָאוּ,</p>

<p>וּבְכֵן אִשָּׁה לִרְעוּתָהּ סַפֵּר הוֹאִילוּ</p>

<p>אֵת כָּל הַתְּלָאוֹת שֶׁאוֹתָן מָצָאוּ</p>

<p>מֵעֵת תַּחַת מֶגְרְפֹתֵיהֶם עָבֵשׁוּ</p>

<p>וּלְשַׁד רִקְבוֹנָם בַּקָּנִים גֵּרֵשׁוּ</p>

<p>וּמַזְמְרוֹת הַקֹּצְרִים הַשִּׁבֳּלִים הִפִּילוּ,</p>

<p>עֲדֵי בַּצְּבָתִים הָעֲרֵמָה הוּבָאוּ.</p>

<p>הוֹי! מֵעֵת לִפְנֵי הַחֶרְמֵשׁ נָפָלוּ</p>

<p>– קָרְאוּ כֻלָּן – צָרוֹת רַבּוֹת סָבָלְנוּ!</p>

<p>קֹר, דֶּלֶף טוֹרֵד, חֹם שֶׁמֶשׁ בֹּעֶרֶת,</p>

<p>יַד הוֹיָה, שֵׁן רֹעָה, רֶגֶל עֹבֶרֶת,</p>

<p>אַחֲרֵי כֵן בַּחֲריצֵי בַרְזֶל שָׂמוּנוּ</p>

<p>גַּם אוֹפַן עֲגָלָה עָלֵינוּ גָּלָלוּ,</p>

<p>אָז פִּיּוֹת הַמֹּרַג הַמְּלִילוֹת מָלָלוּ,</p>

<p>אָז אֶל רוַּח בַּמִּזְרָה הִרְכִּיבוּנוּ</p>

<p>וַיְסָעֲרוּ וַיְזָרוּנוּ אֶל כָּל רוּחַ –</p>

<p>עֲדֵי פֹה מַקוֹם מָצָאנוּ לָנוּחַ</p>

<p>אַחֲרֵי הַנְּדוּדִים דַּיֵּנוּ שָׂבָעְנוּ.</p>

<p>אֲבָל אַחְיוֹתַי, קָרְאָה מִתּוֹכָן אַחַת,</p>

<p>הֵן עוֹד נַפְשֵׁנוּ אֵינֶנָּה בּוֹטַחַת</p>

<p>כִּי עוֹד יוֹם חשֶׁךְ נָכוֹן אֶל כֻּלָּנוּ,</p>

<p>יוֹם רָע וָמָר, יוֹם הָאַחֲרוֹן בַּחַיִּים,</p>

<p>יוֹם בּוֹ נֵרֵד אַבְנֵי כִיס הָרֵחַיִם</p>

<p>וּמֶה כָּל זֹאת? – עָנוּ כֻּלָּהְנָה יַחַד –</p>

<p>לָשִׁיב הֲלִיכוֹת עוֹלָם כֹּחַ לא נַעְצֹרָה</p>

<p>הֵן טוֹב לָנוּ כִּי לַאֲחָדִים הִנֵּנוּ</p>

<p>בַּעֲבוּר אִשָּׁה אֲחֹתָהּ נִתְמֹךְ נַעְזֹרָה,</p>

<p>לַעֲמוֹד כַּגִּבּוֹרִים מִבְּלִי מֹרֶךְ וָפַחַד</p>

<p>עֵת תַּגִּישׁ וְתַקְדִּים הָרָעָה בַּעֲדֵנוּ</p>

<p>וּבְכֵן חִבֵּקָה הַפְּרֻדָה לַפְּרֻדָה</p>

<p>וַתִּתְאַחַדְנָה אַף הָיוּ לַאֲגֻדָּה</p>

<p>וּמְשֻׁלָּבוֹת יַחַד שָׁקְטוּ נִרְגָּעוּ,</p>

<p>לֹא יָדְעוּ חִיל, קוֹל נוֹגֵשׂ לֹא שָׁמָעוּ,</p>

<p>גַּם עֵת הוּסַב עֲלֵיהֶן אוֹפַן הָרֵחַיִם</p>

<p>וַיַּפְרֵד הַפְּרֻדוֹת עַד בִּלְתִּי שָׁמַיִם
<br><br />
בִּזְרֹעוֹת רֵעַ ובְחִבֻּק יַד אֹהָבֶת</p>
</blockquote>

<blockquote>
<p>יֵקַל לָנוּ כָּל נֵטֶל, תָּפוּג עַצָּבֶת!!
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/8432">https://benyehuda.org/read/8432</a></div></body></html>