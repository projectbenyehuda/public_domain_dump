<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַשּׁוּעָל וְהַזְּאֵב</title>
	<meta name="author" content="יהודה ליב גורדון"/>
</head>
<body>

<blockquote>
<p>מַדּוּעַ זֶה תַּחַת יָרֵחַ</p>

<p>אֵין אִישׁ בִּמְנת חֶלְקוֹ שָׂמֵחַ?</p>

<p>בַּאֲשֶׁר יֵשׁ לוֹ תִּבְחַל נַפְשֵׁהוּ</p>

<p>בַּעֲבוּר הִתְאַוֹּת אֵת אֲשֶׁר לְרֵעֵהוּ!</p>

<p>כֵּן קִנֵּא שׁוּעָל בַּזְּאֵב פַּעַם אַחַת.</p>

<p>בִּתְשֻׂמֶת-יָדוֹ לֹא מָצָא עוֹד נַחַת</p>

<p>וּבַלֶּחֶם הַקְּלֹקֵל נַפְשׁוֹ קָצָה;</p>

<p>בִּבְשַׂר צִפּוֹר וּבְשַׂר אֶפְרֹחַ</p>

<p>לֹא מָצְאָה עוֹד רֵיחַ נִיחֹחַ</p>

<p>וּבְשַׂר צֹאן וּכְבָשִׂים לֶאֱכֹל חָפֵצָה.</p>

<p>עַל כֵּן אָמַר לַזְּאֵב: אָחִי וְרֵעַ!</p>

<p>הֵן כִּי דַּל חֶלְקִי גַּם אַתָּה יוֹדֵעַ,</p>

<p>אֲנִי אָבוֹא כַּגַּנָּב בַּמַּחְתֶּרֶת</p>

<p>לַחְתּוֹף בְּעָמָל רַב לִי עוֹף כַּזֶּרֶת,</p>

<p>אַתָּה כַּגִּבּוֹר נֶאְדָּר בַּכֹּחַ</p>

<p>תִּקַּח לָךְ מִבְחַר הַצֹּאן לָקֹחַ,</p>

<p>הוֹרֵנִי אֵפוֹא חַיַּת יָדֶךָ</p>

<p>וּבְיֹשֶר לֵבָב תָּמִיד אוֹדֶךָ&quot;.</p>

<p>טוֹב! עָנָה הַזְּאֵב ­­– הֵן בָּזֶה הַלַּיִל</p>

<p>מֵת אֶחָד מֵאַחַי (זִכְרוֹ לִבְרָכָה!)</p>

<p>בּוֹא אֵפוֹא עִמָּדִי וֶהְיֵה לְבֶן חַיִל,</p>

<p>אַלְבִּישְׁךָ עוֹרוֹ וַאֲלַמֵּד אוֹתָכָה</p>

<p>אֵיכָכָה</p>

<p>תַּחְתֹּף מֵהָעֵדֶר שֶׂה עֵז וָאַיִל.</p>

<p>וַיִּלְבַּשׁ הַשּׁוּעָל עָלָיו עוֹרֵהוּ,</p>

<p>וַיִּצֹּר בִּלְבָבוֹ תּוֹרַת מוֹרֵהוּ;</p>

<p>כִּמְעַט כִּלָּה לִלְמוֹד תּוֹרָתוֹ</p>

<p>וַיַּרְא וְהִנֵּה עֵדֶר לִקְרָאתוֹ.</p>

<p>וַיָּרָץ הַמִּתְחַפֵּשׂ בַּחֲמַת רוּחַ</p>

<p>וַיְזָרֶה אֵימָה וּרְתֵת אֶל כָּל רוּחַ.</p>

<p>הָעֵדֶר נָפֹץ כִּי אֲחָזוֹ פַּחַד,</p>

<p>הָרֹעִים, הַכְּלָבִים בָּרְחוּ גַּם יַחַד,</p>

<p>וּלְשָׁלָל לַשּׁוֹדֵד כִּבְשָׂה נִשְׁאָרָה,</p>

<p>לָנוּס עַל נַפְשָׁהּ כֹּחַ לֹא עָצָרָה</p>

<p>וּבְכַף הַשּׁוּעָל בָּאָה וַתִּתָּפֶשׂ,</p>

<p>אַךְ פִּתְאֹם שָׁמַע קוֹל שֶׂכְוִי מִנֶּגֶד</p>

<p>וַיְמַהֵר וַיִּתֵּן לַכִּשְׂבָּה חֹפֶשׁ,</p>

<p>הִתְפַּשֵּׁט עוֹר הָזְּאֵב, הִשְׁלִיךְ הַבָּגֶד,</p>

<p>וַיָּרָץ לַשֶּׂכְוֵי וּרְצָחוֹ נָפֶשׁ.
<br><br />
עַל יַד הַלִּמּוּד שֶׁבַע</p>

<p>חֲזָקָה יַד הַטֶּבַע.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/66">https://benyehuda.org/read/66</a></div></body></html>