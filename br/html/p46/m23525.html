<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָרָקָב לְבֵית יְהוּדָה</title>
	<meta name="author" content="יהודה ליב גורדון"/>
</head>
<body>

<blockquote>
<br />
</blockquote>

<blockquote>
<p>אֶחָד מִבְּנֵי מְלָכִים</p>

<p>(מִי מִבְּנֵי עַמֵּנוּ</p>

<p>בֶּן־מֶלֶךְ אֵינֶנּוּ?!)</p>

<p>סָחַר בִּסְחָבוֹת וּמְלָחִים.</p>

<p>הַמִּסְחָר בִּבְגָדִים יְשָׁנִים</p>

<p>נוֹחַ גַּם הוּא לַבְּרִיּוֹת</p>

<p>וְאֵינֶנּוּ נוֹפֵל בְּשׁוּם פָּנִים</p>

<p>מִן הַמִּסְחָר בַּאֲבָנִים</p>

<p>טוֹבוֹת וּמַרְגָּלִיּוֹת;</p>

<p>אַף הָיֹה הָיוּ הַשָּׁנִים</p>

<p>אֲשֶׁר כָּל רָאשֵׁי הָאָבוֹת</p>

<p>לִבְנֵי יִשְׂרָאֵל סָחֲרוּ בִּסְחָבוֹת</p>

<p>וּבְמִכְנָסַיִם יְשָׁנִים.</p>

<p>אֶפֶס כִּי סֹחֲרֵנוּ</p>

<p>הַמֻּכֶּה בַּסַּנְוֵרִים</p>

<p>לֹא רָאָה כִּי בִזְמַנֵּנוּ</p>

<p>הִגִּיעוּ יָמִים אֲחֵרִים;</p>

<p>וּבַהֲבִיאוֹ סְחָבוֹתָיו חֳמָרִים</p>

<p>אֶל בֵּית מַעֲשֵׂה הַנְּיָר לִסְפָרִים</p>

<p>וַיַּרְא אֶת הַיּוֹצֵר לָעֵינָיִם</p>

<p>עוֹשֵׂה מְלַאכְתּוֹ עַל הָאָבְנָיִם,</p>

<p>מַזִיד הַסְּחָבוֹת כִּנְזִיד עֲדָשִׁים</p>

<p>וּמְרַקְּעָם רִקְּעֵי גִלְיוֹנוֹת חֲדָשִׁים</p>

<p>זַכִּים וּמְגֹהָצִים וִיפֵי תֹאַר</p>

<p>כַּחֲטוּבוֹת אֵטוּן מִצְרַיִם לָטֹהַר –</p>

<p>וַיַּחְשֹׁב בַּעַל הַסְּחָבוֹת בִּלְבָבוֹ</p>

<p>כִּי אֵין לְמַעֲלָה מִמֶּנּוּ וּמִסְּחֹרָתוֹ,</p>

<p>כִּי כָל הָעוֹלָם – הָרָקָב יְסוּדָתוֹ,</p>

<p>וְכִי לָעָתִיד לָבוֹא</p>

<p>הַשָּׁמַיִם כַּסֵּפֶר יִגֹּלּוּ</p>

<p>הַכּוֹכָבִים מִמְּסִלּוֹתָם יִפֹּלוּ,</p>

<p>הָאָרֶץ וּמְלֹאָה יִבֹּלוּ</p>

<p>וְכָל הַיְקוּם יִהְיֶה לְגַל סְמַרְטוּטִין וָרֶפֶשׁ,</p>

<p>וְהוּא עוֹמֵד וּמְחַטֵּט בּוֹ בְּכָל אַוַּת נֶפֶשׁ.</p>

<p>וּבְכֵן שָׂנֵא סֹחֲרֵנוּ שִׂנְאָה נִצַּחַת</p>

<p>אֶת כָּל דָּבָר חָדָשׁ תַּחַת</p>

<p>הַשֶּׁמֶשׁ; וּבְכָל חַיָּיו</p>

<p>הָיוּ כָל מַאֲוַיָּיו</p>

<p>לִקְרוֹעַ וּלְבַלּוֹת וּלְהוֹרִיד הַשָּׁחַת.</p>

<p>רוּחַ צַח כִּי יַחְלֹף עַל פָּנֵיהוּ</p>

<p>יָבִיא רָקָב בּוֹ וִיעַבְּשֵׁהוּ;</p>

<p>כִּי יִרְאֶה פְּרִי תַאֲוָה</p>

<p>הַמְּחַדֵּשׁ פְּנֵי אֲדָמָה</p>

<p>יִרְמְסֵהוּ בְּרֶגֶל גַּאֲוָה</p>

<p>וִישִׁיתָהּ בָּתָה וּשְׁמָמָה;</p>

<p>כִּי יִרְאֶה בֵּין אֲנָשִׁים</p>

<p>אִישׁ יוֹצֵר דְּבָרִים חֲדָשִׁים</p>

<p>יִתְאַמֵּץ לִכְרוֹת אֶל רַגְלָיו פַּחַת</p>

<p>בַּעֲבוּר הוֹרִידֵהוּ לִבְאֵר שָׁחַת.</p>

<p>אִלּוּ בְּיָדוֹ נִתְּנָה הָאָרֶץ</p>

<p>לֹא חָשַׁב סֹחֵר זֶה לוֹ לֶעָוֹן</p>

<p>לִפְרֹץ אוֹתָהּ פֶּרֶץ עַל פָּרֶץ</p>

<p>וְלַהֲפֹךְ אֶת הַכֹּל לִסְחָבוֹת וְרִקָּבוֹן.</p>

<p>בַּעֲבוּר יַחְפְּרֵם אַחֲרֵי־כֵן מִמַּטְמוֹנִים</p>

<p>וְיִכְתֹּב בַּסֵּפֶר זִכְרוֹן לָרִאשׁוֹנִים.</p>

<br />
</blockquote>

<p><strong>*</strong></p>

<blockquote>
<br />
</blockquote>

<blockquote>
<p>וַיְהִי הַיּוֹם וַיָּקוּמוּ אֲנָשִׁים מִיהוּדָה</p>

<p>לְחַיּוֹת וּלְקוֹמֵם סֻכָּה הַנּוֹפֶלֶת,</p>

<p>לְפַנּוֹת הֶעָפָר וּלְהַעֲבִיר הַחֲלוּדָה,</p>

<p>לִפְתּוֹחַ בָּהּ חַלּוֹנוֹת וָדֶלֶת</p>

<p>וְלִבְנוֹתָהּ בֵּית מוֹשָׁב וּמְצוּדָה.</p>

<p>וַיָּבֹאוּ עֹשֵׂי הַמְּלָאכָה הַבּוֹנִים</p>

<p>וּלְהַסִּיעַ אֲבָנִים אִמְּצוּ אֶת כֹּחָם,</p>

<p>וַיָּבֹאוּ זִקְנֵי גְבָל הַנְּבוֹנִים –</p>

<p>וַיָּבֹא גַם בַּעַל הַסְּחָבוֹת בְּתוֹכָם.</p>

<p>וַיִּרְאוּ הַגִּבְלִים וַיִּתְפַּלָּאוּ:</p>

<p>״הֲגַם הָרָקָב בַּבּוֹנִים?!״ – קָרָאוּ.</p>

<p>וַיַּעֲנֵם בַּעַל הַסְּחָבוֹת קָשָׁה:</p>

<p>״חָלִילָה לָכֶם לַחֲשֹׁב מַחֲשָׁבוֹת</p>

<p>לִבְנוֹת לַסֻּכָּה חוֹמָה חֲדָשָׁה;</p>

<p>רַב לָנוּ לִסְתֹּם הַפְּרָצִים בִּסְחָבוֹת;</p>

<p>אַל אַבְנֵי הַבֹּהוּ יָד אַל תָּרִימוּ,</p>

<p>עַל גַּל הָרָקָב אֲנָךְ אַל תָּשִׂימוּ,</p>

<p>כִּי קָדוֹשׁ הוּא לָנוּ – תּוֹרָה מוֹרָשָׁה״.</p>

<p>אוּלָם הַגִּבְלִים קוֹל עָלָיו נָתָנוּ:</p>

<p>״הַס, פֶּתִי, אַל תַּשְׁמַע קוֹלְךָ אִתָּנוּ!</p>

<p>הַאֻמְּנָם רַק בִּסְחָבוֹת וּמְלָחִים</p>

<p>תִּהְיֶה בֹּנֶה עִיר וּמְאַסֵּף נִדָּחִים?</p>

<p>טֹבוּ הַסְּחָבוֹת לָתֵת בֵּין פַּצִּים לַחֲבֵרוֹ</p>

<p>וּפְתִילָה לַעֲשׂוֹת מֵהֶן לַדְּלִיק אִישׁ נֵרוֹ,</p>

<p>אוּלָם בֵּית מוֹשָׁב, בֵּית חוֹמָה וּמְצָדוֹת</p>

<p>שֶׁלְאֹרֶךְ יָמִים לֹא יִפֹּל, לֹא יָמֶשׁ,</p>

<p>לֹא יִבָּנֶה מִבְּלִי אַבְנֵי מוֹסָדוֹת,</p>

<p>מִבְּלִי רוּחַ צַח וּמִבְּלִי אוֹר שֶׁמֶשׁ״.</p>

<br />
</blockquote>

<p><strong>*</strong></p>

<blockquote>
<br />
</blockquote>

<blockquote>
<p>וַיֶּחֱזַק דְּבַר הַגִּבְלִין וּמַחֲזִיקֵיהֶם</p>

<p>וַיַּבְרִיחוּ אֶת בַּעַל הַסְּחָבוֹת מֵעֲלֵיהֶם</p>

<p>לִבְלִי יַפְרִיעַ אֶת הָעָם מִמַּעֲשֵׂיהֶם.</p>

<br />
</blockquote>

<p>כ״ח אייר תרמ״ד, ספ״ב.</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23525">https://benyehuda.org/read/23525</a></div></body></html>