<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ויהי ערב</title>
	<meta name="author" content="פניה ברגשטיין"/>
</head>
<body>

<blockquote>
<p><strong>בִּ</strong>שְׁמֵי עֶרֶב כְּחֻלִּים,</p>

<p>בִּשְׁמֵי עֶרֶב צְלוּלִים,</p>

<p>שָׁט יָרֵחַ עָגֹל וּבָהִיר.</p>

<p>חֶרֶשׁ, חֶרֶשׁ טִיֵּל</p>

<p>וְדוּמָם הִסְתַּכֵּל</p>

<p>בְּיַעַר, פַּרְדֵּס וּבְנִיר.</p>

<p>וּלְמַטָּה – לְמַטָּה, בֵּין כֶּרֶם וָגָן.</p>

<p>רָאָה בַּיִת יָפֶה וְקָטָן.</p>

<br />
</blockquote>

<blockquote>
<p><strong>ו</strong>ּבְתוֹךְ הֶחָצֵר,</p>

<p>בְּלֹא אָח וְחָבֵר,</p>

<p>אַט הָלְכָה לָהּ יַלְדָּה חֲבִיבָה.</p>

<p>וְהָלְכוּ לְתֻמָּם</p>

<p>אֶפְרוֹחִים וְאִמָּם</p>

<p>וְנִקְּרוּ וְצִיְּצוּ בְּחֶדְוָה.</p>

<br />
</blockquote>

<blockquote>
<p>שָׂמְחָה הַיַּלְדָּה: – אֶפְרוֹחִים בְּנֵי־כָּנָף,</p>

<p>נְשַׂחֵק, נְשַׂחֵק נָא יַחְדָּו!</p>

<br />
</blockquote>

<blockquote>
<p><strong>שָׁ</strong>מְעָה תַּרְנְגֹלֶת</p>

<p>יְפַת הַכַּרְבֹּלֶת</p>

<p>אֶת קוֹל הַיַּלְדָּה בְּדַבְּרָהּ,</p>

<p>רוֹעֶדֶת מִפַּחַד</p>

<p>הִתְחִילָה בּוֹרַחַת</p>

<p>וְאֶל הַקְּטַנִּים קִרְקְרָה:</p>

<br />
</blockquote>

<blockquote>
<p>– שׁוּבוּ בָּנַי אֶל הַלּוּל חִישׁ מַהֵר,</p>

<p>סַכָּנָה לִהְיוֹת בֶּחָצֵר!</p>

<br />
</blockquote>

<blockquote>
<p><strong>אַךְ</strong> הִגִּיעוּ לַלּוּל –</p>

<p>וְנִשְׁכַּח הַטִּיּוּל,</p>

<p>וְשָׁלוֹם לִקְטַנֵּי מִשְׁפָּחָה.</p>

<p>הִתְיַשְּׁבוּ לָהֶם יַחַד</p>

<p>בְּסֵדֶר וָנַחַת,</p>

<p>וְשֶׁקֶט&#8230; וְלֵיל מְנוּחָה!</p>

<br />
</blockquote>

<blockquote>
<p>אַךְ מִי זֹאת? אַךְ מִי זֹאת פִּתְאֹם הָאוֹרַחַת</p>

<p>בַּלַּיְלָה כָּאן דֶּלֶת פּוֹתַחַת?</p>

<br />
</blockquote>

<blockquote>
<p><strong>כָּ</strong>ל הַלּוּל מִתְעוֹרֵר,</p>

<p>כָּל הַלּוּל מְקַרְקֵר,</p>

<p>אֵין מָנוֹחַ מִזֹּאת הַיַּלְדָּה!</p>

<p>אֶפְרוֹחִים מְקַפְּצִים</p>

<p>וּבוֹרְחִים וְרָצִים</p>

<p>בְּצִפְצוּף וּבְקוֹל חֲרָדָה.</p>

<br />

<p>וְטָסוֹת בָּאֲוִיר כַּרְבָּלוֹת וּכְנָפַיִם</p>

<p>וְהָרַעַשׁ עַד לֵב הַשָּׁמַיִם.</p>

<br />

<p><strong>אַ</strong>בָּא בָּא וְשָׁאַל:</p>

<p>– מִי זֶה, תַּן אוֹ שׁוּעָל?</p>

<p>מִי נִכְנַס אֶל הַלּוּל בִּגְנֵבָה?</p>

<p>לֹא שׁוּעָל, לֹא תַּנָּה,</p>

<p>זוֹ בִּתִּי הַקְּטַנָּה&#8230;</p>

<p>חִישׁ הַבַּיְתָה, יַלְדָּה לֹא טוֹבָה!</p>

<br />

<p>אָסוּר לָךְ, אָסוּר לָךְ לְהִכָּנֵס,</p>

<p>אַתְּ יוֹדַעַת שֶׁאַבָּא כּוֹעֵס?</p>

<br />
</blockquote>

<blockquote>
<p><strong>רָ</strong>צִיתִי לַתַּרְנְגֹלֶת</p>

<p>לָתֵת נְשִׁיקָה בַּכַּרְבֹּלֶת,</p>

<p>כִּי הִבְהַלְתִּי אוֹתָהּ בֶּחָצֵר.</p>

<p>לְהַגִּיד לָהּ &#8220;סְלִיחָה&#8221;</p>

<p>וְגַם &#8220;לֵיל מְנוּחָה&#8221;</p>

<p>וּפִתְאֹם נִבְהֲלוּ עוֹד יוֹתֵר&#8230;</p>

<br />

<p>כַּךְ אָמְרָה הַיַּלְדָּה הַקְּטַנָּה</p>

<p>וְדִמְעָה נוֹצְצָה בְּעֵינָהּ.</p>

<br />

<p><strong>אָ</strong>ז אַבָּא הֵרִים</p>

<p>בְּחִבּוּק רַחֲמִים</p>

<p>אֶת בִּתּוֹ הַטּוֹבָה, הַטּוֹבָה.</p>

<p>בִּשְׁמֵי לַיְלָה כְּחֻלִּים,</p>

<p>בִּשְׁמֵי לַיְלָה צְלוּלִים,</p>

<p>הַיָרֵחַ חִיֵּךְ בְּחֶדְוָה.</p>

<br />
</blockquote>

<blockquote>
<p>וּכְשֶׁאַבָּא נָשַׁק לָהּ, אוֹהֵב וְסוֹלֵחַ,</p>

<p>נָשַׁק לָהּ גַם הַיָּרֵחַ.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23820">https://benyehuda.org/read/23820</a></div></body></html>