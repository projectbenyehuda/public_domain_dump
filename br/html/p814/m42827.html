<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עַל מוֹת הַתִּינוֹק</title>
	<meta name="author" content="פניה ברגשטיין"/>
</head>
<body>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<p>לנשמת יעל בת שולמית</p>

<h2 id="א">א</h2>

<blockquote>
<p>מֵעֻמְקֵי תְהוֹמוֹת הַבְּרִיאָה,</p>

<p>מִגִּנְזֵי­­־מִסְתּוֹרִין עֲמֻקִּים</p>

<p>קְרָאתִיךָ לָבוֹא, תִּינוֹקִי.</p>

<br />
</blockquote>

<blockquote>
<p>בִּלְעָדֶיךָ אוֹר־יוֹם לֹא הָיָה,</p>

<p>הַחַמָּה לֹא הִצְהִילָה שְׁחָקִים,</p>

<p>וּפְרָחִים לֹא הִרְנִינוּ הָעַיִן,</p>

<p>עַד קְרָאתִיךָ לָבוֹא, תִּנוֹקִי,</p>

<p>מִתְּהוֹם הָאַפְסָיִם.</p>

<br />
</blockquote>

<blockquote>
<p>כִּי יֶעֳמַק בְּעֵינֶיךָ רָקִיעַ,</p>

<p>כִּי תַזְהִיר עַל רִיסֵיךָ חַמָּה,</p>

<p>וּבֵין דִּמְעָתְךָ הַתַּה</p>

<p>כִּי יִשַׁפֵּל וְיֵרֹם פְּתִיל־חַיֵּי −</p>

<p>בּוֹאָה אֵלַי!</p>

<br />
</blockquote>

<h2 id="ב">ב</h2>

<blockquote>
<p>יְלַדְתִּיךָ, יַלְדִּי,</p>

<p>וָאֶקְרָא לְךָ שֵׁם,</p>

<p>שֵׁם קָצָר וְחָבִיב,</p>

<p>אֶת לִבִּי בּוֹ אָחֵם.</p>

<br />
</blockquote>

<blockquote>
<p>הוּא קָצָר וּפָשׁוּט</p>

<p>כְּכָל הַשֵּׁמוֹת,</p>

<p>אַךְ סוֹד בּוֹ טָמוּן</p>

<p>שֶׁל אַלְפֵי נְעִימוֹת.</p>

<br />
</blockquote>

<blockquote>
<p>בּו רִשׁרוּשׁ הָאִילָן</p>

<p>וְרִינַּת יוּבָלִים,</p>

<p>בּוֹ שִׁירַת הַצִּפּוֹר</p>

<p>וְהֶמְיַת חֲלִילִים.</p>
</blockquote>

<blockquote>
<br />

<p>בּוֹ דוֹרוֹת עַתִּיקִים</p>

<p>דּוֹבְבִים זִכְרוֹנָם,</p>

<p>בּוֹ מֶרְחַב הֶעָתִיד</p>

<p>מְקֻפָּל עוֹד וְנָם.</p>

<br />
</blockquote>

<h2 id="ג">ג</h2>

<blockquote>
<p>תִּינוֹקִי נָם שְׁנָתוֹ הַקַּלָּה,</p>

<p>וּבַת־צְחוֹק עַל שׂפָתָיו מְרַפְרֶפֵת.</p>

<p>כְּנַף שָׁלוֹם וְאוֹרָה לֹא־נִרְאֵית</p>

<p>מֵעַל לְעַרְשׂוֹ מִתְנַפְנֶפֶת.</p>

<br />
</blockquote>

<blockquote>
<p>בְּנוֹת־צְחוֹק כָּל יָמַי שֶׁעָבְרוּ,</p>

<p>וְכָל הַשְׂמָחוֹת עוֹד תָּבֹאנָה,</p>

<p>בְּרֶטֶט שְׁפָתָיו צְרוּרוֹת,</p>

<p>מִגּוּמַת סַנְטֵרוֹ לִי תָּרֹנָּה.</p>

<br />
</blockquote>

<blockquote>
<p>רִטְטוּ עַפְעַפֵּי תִינוֹקִי,</p>

<p>שׁוּב חָלְפָה קֶרֶן־צְחוֹק מִתְנַמְנֶמֶת,</p>

<p>וְשִׂמְחַת־עוֹלָמִים חֲרִישִׁית</p>

<p>אֵלַי מֵעַרְשׂוֹ מִתְנַשֶמֶת.</p>

<br />
</blockquote>

<h2 id="ד">ד</h2>

<blockquote>
<p>עַרְשְׂךָ הַצַּחָה הִיא כַּדוּר־הָעוֹלָם,</p>

<p>הִיא צָפוֹן וְדָרוֹם, הִיא לִי קֶדֶם וָיָם.</p>
</blockquote>

<blockquote>
<br />

<p>בַּת־צְחוֹקְךָ הַזַּכָּה − כְּחַמָּה בַּמְּרוֹמִים,</p>

<p>דִּמְעָתְךָ לִי − לִקּוּי־מְאוֹרוֹת,</p>

<p>וְקוֹל מִלְמוּלְךָ כִּבְשׂוֹרַת־רְנָנִים,</p>

<p>נִשֵּׂאת בִּתְרוּעַת שׁוֹפָרוֹת.</p>

<br />
</blockquote>

<blockquote>
<p>סוֹד כָּל הַבְּרִיאָה בְּמַבַּט שְׁתֵּי עֵינֶיךָ,</p>

<p>וְנֵס הַחַיִּים בְּכַף־רֶגֶל וְרֻדָּה,</p>

<p>וּפֶלֶא גָּדוֹל מִתְּנוּעוֹת אֲבָרֶיךָ</p>

<p>בּמְלוֹא תֵבֵל לֹא אֵדַע.</p>

<br />
</blockquote>

<h2 id="ה">ה</h2>

<blockquote>
<p>תִּינוֹקִי הַקָּטָן, יוֹנָתִי הַנִּפְעֶמֶת,</p>

<p>מָה הַצֵל עַל סְבִיבְךָ אֶחֳזֶה?</p>

<p>הוּא גוֹהֵר עַל לִבְנַת עַרְשְׂךָ הָרוֹדֶמֶת</p>

<p>וּפוֹשֵׁט עַל צַוָּאר וְחָזֶה&#8230;</p>

<br />

<p>הוּא פּוֹשֵׁט וְעוֹלֶה עַל פֶּה וְעַל עַיִן,</p>

<p>עַל מֵצַח טָהוֹר וּבָהִיר&#8230;</p>

<p>הַעֲלוּ אֶת הָאוֹר! הַגְבִּירוּהוּ בַּבַּיִת,</p>

<p>הַבְרִיחוּ הַצֵל הַמַּשְׁחִיר!</p>

<br />
</blockquote>

<h2 id="ו">ו</h2>

<blockquote>
<p>בָּא הַצֵּל וַיִפְרֹשׂ אֶת כְּנָפוֹ</p>

<p>עַל שַׁלְהֶבֶת אוֹרְךָ −</p>

<p>וְהִנֵּה דָעֲכָה.</p>

<br />
</blockquote>

<blockquote>
<p>בָּא הַצֵּל וְהוֹשִׁיט לְךָ יָד</p>

<p>אֲפֵלָה, שְׂעִירָה −</p>

<p>וַתֵּלֶךְ אַחֲרָיו בְּלִי מוֹרָא.</p>

<br />
</blockquote>

<blockquote>
<p>וַתֵּלֶךְ אַחֲרָיו לִבְלִי שׁוּב,</p>

<p>אִלֵּם, חֲרִישִׁי,</p>

<p>עֲטֶרֶת רֹאשִׁי.</p>

<br />
</blockquote>

<h2 id="ז">ז</h2>

<blockquote>
<p>תִּינוֹקי הַקָּטָן,</p>

<p>וְאַתָּה הֵן עוֹד טֶרֶם יָדַעְתָּ</p>

<p>לֵילֵךְ&#8230;</p>

<p>אֵיכָה עִם צֵל־מָוֶת יָצָאתָ,</p>

<p>שַׁלֶּמָה וְאֵיךְ?</p>

<br />
</blockquote>

<blockquote>
<p>וְרַגְלֶיךָ לִדְרֹךְ לֹא יָדְעוּ עוֹד,</p>

<p>וְרַגְלֶיךָ קְטַנּוֹת לֹא נָגְעוּ עוֹד</p>

<p>בִּפְנֵי אֲדָמָה,</p>

<p>בִּשְׁבִיל בַּקָמָה.</p>

<br />
</blockquote>

<blockquote>
<p>אֶל פֶּרַח בָּשׂוּם וּוָרֹד</p>

<p>יָדְךָ לֹא הוֹשַׁטְתָּ עוֹד,</p>

<p>וְעוֹד לֹא רָדַפְתָּ פַּרְפַּר,</p>

<p>וְצִפּוֹר לְךָ שִׁיר טֶרֶם שָׁר&#8230;</p>

<br />
</blockquote>

<blockquote>
<p>טֶרֶם יָדַעְתָּ דָּבָר, אֶפְרֹחִי,</p>

<p>וְיָדַעְתָּ אֶת כָּל הַדְּרָכִים:</p>

<p>הַדֶּרֶךְ מִתְּהוֹם־הָאַפְסָיִם</p>

<p>אֶל זְבוּל הַחַיִים וְהָאוֹר,</p>

<p>וְהַדֶרֶךְ לָ&#8220;אַיִן&#8221;,</p>

<p>הַדֶּרֶךְ לַחֲזוֹר.</p>

<br />
</blockquote>

<h2 id="ח">ח</h2>

<blockquote>
<p>יַלְּדִי,</p>
</blockquote>

<blockquote>
<p>כָּל הַשְׁבִילִִים לֹ א עָבַרְתָּ</p>

<p>זוֹעֲקִים בְּרַגְלַי,</p>

<p>כָּל הַשִׁירִים לֹא שׁוֹרַרְתָּ</p>

<p>חוֹנְקִים אֶת גְּרוֹנִי,</p>

<p>יַלְדִּי, בֶּן־אוֹנִי.</p>

<br />
</blockquote>

<blockquote>
<p>כָּל הַפְּרָחִים לֹא קָטַפְתָּ,</p>

<p>כָּל הַזֵרִים לֹא אָסַפְתָּ,</p>

<p>צוֹרְבִים אֶת עֵינַי</p>

<p>בְּזֵרִים אַבֵלִים וּגְדוֹלִים</p>

<p>עַל תֵּל קִבְרְךָ הַקָּטָן,</p>

<p>עוֹלָלִי.</p>

<br />
</blockquote>

<h2 id="ט">ט</h2>

<blockquote>
<p>רֵיקָה עַרְשְׂךָ הַלְּבָנָה,</p>

<p>רֵיקָה וְנִכְלֶמֶת.</p>

<p>שְׁחוֹרָה אַדְמַת־הָרְגָבִים,</p>

<p>וְקָשָׁה וְדוֹמֶמֶת.</p>

<br />
</blockquote>

<blockquote>
<p>מִטָּתְךָ גְּבוֹהָה וּלְבָנָה</p>

<p>הֲמִירוֹתָ בְּקֶבֶר עָמֹק,</p>

<p>יַלְדִּי הַתִּינוֹק.</p>

<br />
</blockquote>

<blockquote>
<p>בִּמְקוֹם כְּתָלִים בְּהִירִים −</p>

<p>שִׂיחִים וְאִילָן.</p>

<p>נוּמָה, יַלְדִּי, וְישַׁן.</p>

<br />
</blockquote>

<blockquote>
<p>אֲנִי עִם הָעֵץ פֹּה נִצֶבֶת</p>

<p>עָלֶיךָ מַצֶבֶת.</p>

<p>אֲנִי בַּעֲלֵי הַצַּמֶּרֶת</p>

<p>לְךָ שִׁיר מְזַמֶּרֶת.</p>

<br />
</blockquote>

<blockquote>
<p>עִם אֹרֶן, עִם בְּרוֹשׁ וְעִם אֶרֶז</p>

<p>אָשִׁירָה שִׁיר־עֶרֶשׂ:</p>

<p>נוּם, תִּינוֹקִי הַקָּטָן,</p>

<p>נוּמָה יְשַׁן.</p>
</blockquote>

<div class="footnotes">
<hr />
<ol>

<li id="fn:1">
<p>עַל מוֹת הַתִּינוֹק: המחרוזת, שראתה אור לראשונה
ב&#8220;מבפנים&#8221; כרך י&#8220;א, יוני 1945, כללה י' שירים. עם הכינוס ל&#8221;עבים
חולפות&quot; השמיטה המשוררת את השיר ה'. והרי השיר שלא כוּנס:	
בְּיָדֶיךָ פְּרוּשׂוֹת לִקְרָאתִי</p>

<p> תִּשָׂא לִי זֵרֵי תִּפְאָרָה.</p>

<p> אַך נָגַעְתָּ קַלּוֹת בְּרֹאשִי –</p>

<p> וַאֲנִי עֲטוּרָה.</p>

<p> בְּיָדִי תֶאֱחֹז בְּגִילָה,</p>

<p> בִּמְשׁוּבָה לִי תִּנְשֹׁך אֶצְבָּעוֹת,</p>

<p> וּרְאֵה נָא: כֻּלָן נֶעֶנְדוּ</p>

<p> כְּבִיקָר טַבָּעוֹת.</p>

<p> כַּךְ סְגוֹר אוֹצָרוֹת גְּנוּזִים</p>

<p> לִי פָּתַחְתָּ בְּזֶרֶת רַכָּה</p>

<p>וְעַל רַחַב תֵּבֵל וּמְלוֹאָהּ</p>

<p> הִמְלַכְתַּנִי מַלְכָּה.</p>

<p> עַל חֶמְדַת מַלְכוּתִי אֶחֱרַד,</p>

<p> בְּגוּפִי גְּבוּלוֹתֶיהָ אֶגְדֹּר</p>

<p> לִהְיוֹת לָהּ מָגֵן וּמִבְטָח,</p>

<p> וְחוֹמַת אֱמוּנִים וּמִסְתּוֹר. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/42827">https://benyehuda.org/read/42827</a></div></body></html>