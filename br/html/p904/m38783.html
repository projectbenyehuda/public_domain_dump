<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּלִי כְּחָל</title>
	<meta name="author" content="דוד רמז"/>
</head>
<body>

<blockquote>
<p>לְאַרְבַּע־עֶשְׂרֵה שְׁנוֹת הַהִסְתַּדְּרוּת</p>

<p>אָנוּ חוֹגְגִים חַג מְלֹאת אַרְבַּע־עֶשְׂרֵה שָׁנָה
לִיסּוּד הַהִסְתַּדְּרוּת. מֵחֲנֻכָּה אֶשְׁתַּקֵּד עַד חֲנֻכָּה זוֹ
נוֹסְפוּ לְהִסְתַּדְּרוּת הָעוֹבְדִים בָּאָרֶץ לְעֵרֶךְ 14,000 חֲבֵרִים
וַחֲבֵרוֹת: כְּמִסְפַּר הַשָּׁנִים שֶׁאָנוּ חוֹגְגִים לְקִיּוּם
הַהִסְתַּדְּרוּת הַזּוֹ – אֶלֶף לְשָׁנָה. אֵין אֲנִי נוֹהֵג לְהַפְרִיז
עַל עֵרֶךְ הָרְכוּשׁ וְהַנֶּפֶשׁ אֲשֶׁר אִתָּנוּ. עֲדַיִן אָנוּ
מְעַטִּים בָּאָרֶץ. אֲבָל הַיָּמִים הָאֵלֶּה בְּחַיֵּינוּ
וּבַעֲבוֹדָתֵנוּ – יָמִים גְּדוֹלִים הֵם, יְמֵי הִתְרַחֲשֻׁיּוֹת,
שֶׁלָּהֶן קִוִּינוּ וַאֲלֵיהֶן נָשָׂאנוּ אֶת נַפְשֵׁנוּ שָׁנִים
רַבּוֹת.</p>

<p>מִן הַגָּלֻיּוֹת אֲשֶׁר עַל פְּנֵי כָּל כַּדּוּר
הָעוֹלָם <strong>נִכְנְסוּ הַשָּׁנָה לְאֶרֶץ־יִשְׂרָאֵל לְמַעְלָה
מֵאַרְבָּעִים אֶלֶף יְהוּדִים</strong>! אִם הַגְשָׁמָה צִיּוֹנִית פֵּרוּשָׁהּ
קֹדֶם כֹּל: עֲלִיָּה – הֲרֵי שָׁנָה זוֹ הִיא שָׁנָה צִיּוֹנִית
גְּבוֹהָה, שֶׁכָּמוֹהַָ לֹא הָיְתָה מִיּוֹם שׁוּב יִשְׂרָאֵל לְאַרְצוֹ,
לְרַבּוֹת – כְּפִי הֶעָרַת דָּוִד בֶּן־גֻּרְיוֹן – שִׁיבַת בָּבֶל.
מוֹלֶדֶת הָעָם הָעִבְרִי הַשׁוֹמְמָה וְהַהַרוּסָה, שֶׁמִּסְפַּר
בַטְלָנִים אֱוִילִים וַאֲנְשֵׁי רוּחַ בָּחֲרוּ לַעֲלוֹת אֵלֶיהָ לִפְנֵי
50 שָׁנָה וְלִפְנֵי 25 שָׁנִים בִּמְקוֹם לָלֶכֶת לְאֲמֵרִיקָה,
אַרְגֶּנְטִינָה, אוֹסְטְרַלְיָה, אַפְרִיקָה הַדְּרוֹמִית וְכוּ' – אֶרֶץ
מִזְרָחִית קְטַנָּה זוֹ הָפְכָה בְּפֹעַל לַנְּחָמָה הַיְּחִידָה
לַהֲמוֹנֵי יִשְׂרָאֵל בַּאֲשֶׁר הֵם שָׁם. מִבְצְרֵי הַחֵרוּת
הַיְּהוּדִית הַגָּלוּתִית, מִשְׁכְּנוֹת הַהִתְבּוֹלְלוּת וְהַטְּמִיעָה
לְתֵאָבוֹן, נִתְעַרְעְרוּ מִיסוֹדָם. מִן הַמִּקְלָטִים הַגָּלוּתִיִּים
הַבְּטוּחִים בְּיוֹתֵר נוֹשְׂאִים רְבָבוֹת יְהוּדִים אֶת עֵינֵיהֶם
בְּכִלָיוֹן רָב לַמּוֹלֶדֶת הָעַתִּיקָה, לְמַעַן מְצוֹא מִקְלָט
וּבִטָּחוֹן וְקִיּוּם.</p>

<p>לַמֶּשֶק הָעִבְרִי בָּאָרֶץ, אֲשֶׁר שְׁנֵי דוֹרוֹת
חֲלוּצִים הִנִּיחוּ אֶת יְסוֹדוֹתָיו – הִגִּיעוּ יְמֵי הִתְפַּתְּחוּת
מְזֹרֶזֶת. יֵשׁ גִּדּוּל הַחֲרֹשֶׁת. יֵשׁ דֹּפֶק עָצוּם בַּבְּנִיָה.
יֵשׁ תְּנָאִים שֶׁל גֵּאוּת. אֶפֶס, אוֹי לָנוּ, אִם לֹא נָבִין בְּעֶצֶם
הַיָּמִים הָאֵלֶּה לְרַכֵּז מַאֲמַצִּים, כְּדֵי לָשִׂים <strong>מִשְׁעָנוֹת</strong>
לְהִתְפַּתְּחוּת זוֹ, לָתֵת לָהּ <strong>סְמוֹכוֹת</strong>, לְהָפְכָהּ לְשָׁלָב
קָבוּעַ, לַעֲלוֹת מִמֶּנּוּ לְקִבּוּץ גָלֻיּוֹת יוֹתֵר מָלֵא.</p>

<p>אַל נִהְיֶה שִׁכּוֹרֵי־גֵּאוּת, אַל נִהְיֶה
הֲלוּמֵי־רְוָחָה. הַהוֹן הַנִּכְנָס כַּיּוֹם לָאָרֶץ, רֻבּוֹ כְּכֻלּוֹ,
<strong>הוֹן פְּלִיטִים</strong> הוּא, רְכוּשׁ נִמְלָטִים מֵהֶרֶס וּמֵאָסוֹן. עַל
תְנוּעַת הַפּוֹעֲלִים לִרְאוֹת אֶת הַדְּבָרִים כַּהֲוָיָתָם.</p>

<p>אִם נִשְׁאַל: מַה אוֹכֵל הַיִּשּוּב הָעִבְרִי –
וְנוֹכַחְנוּ שֶׁאֵין לָנוּ דַּי יֶָרֶָק, דַּי עוֹפוֹת, דַּי תּוֹצֶרֶת
חָלָב וְחָלָב. לֹא הִמְצֵאנוּ לִרְשׁוּת הַמֶּשֶק הָחַקְלָאִי הָעוֹבֵד
אֶמְצָעִים מַסְפִיקִים, כְּדֵי לְהַדְבִּיק אֶת הָעֲלִיָּה שֶׁלָָּנוּ.
זֶהוּ מִצַּד הַמֶּשֶק. יֵשׁ גַּם צַד שֵׁנִי: זְלִילַת תּוֹצֶרֶת חוּץ
בְּלִי כָּל חֶשְׁבּוֹן. וְהוּא הַדִּין בַּלְּּבוּשׁ, הַמּוּבָא בְּשֶׁפַע
מִחוּץ־לָאָרֶץ. וְאַחֲרוֹן אַחֲרוֹן: הַקַּרְקַע נֶהְפַּךְ חֹמֶר לְמִקַּח
וּמִמְכָּר פָּרוּעַ. בְּצַד הַכֹּחוֹת הַיּוֹצְרִים בַּחֲרֹשֶׁת
וּבַחַקְלָאוּת הִתְפַתְּחוּ וְנִתְרַבּוּ גוֹרְמִים סַפְסָרִיִּים,
שֶׁאֵינָם חָסִים עַל נְכָסֵינוּ וְעַל עֲתִידֵנוּ. וּבְמַאֲזַן
הַהִסְתַּדְּרוּת וְהַיִּשּׁוּב לְשָׁנָה זוֹ יֵשׁ לִרְשֹׁם בִּדְבָרִים
בְּרוּרִים וּבִדיוֹ אֲדֻמָּה: הִפְסַדְנוּ שֶׁטַח עָצוּם שֶׁל
הַמּוֹשָׁבָה הָעִבְרִית.</p>

<p>עַל כֵּן: לֹא נְאוּם חֲגִיגִי. עוֹד לֹא הִגִּיעַ
הַזְּמַן לַחֲגִיגוֹת מַמָּשׁ. אוּלָם יֵשׁ אֱמוּנָה בְּתוֹכֵנוּ, כִּי
עֲתִידִים אָנוּ לְהִתְגַּבֵּר וּבְעֶזְרַת כֹּחוֹת נֹעַר עוֹלִים
נַצְלִיחַ לְהַעֲמִיד מֵחָדָשׁ עַל הַמִּשְׁמָרוֹת הַגְּדוֹלוֹת שׁוֹמְרִים
עֵרִים, וְנַעֲנֶה אֶת הַמַּעֲנֶה הָרָאוּי גַּם לַהִתְיַשְּׁבוּת
הַחֲדָשָׁה הַקּוֹרֵאת לָנוּ וַאֲשֶׁר בִּלְעָדֶיהָ הִנְנוּ תְּלוּיִים
בָּאֲוִיר, וְגַם לַמּוֹשָׁבָה שֶׁאִבַּדְנוּהָ מִתּוֹךְ
הַשִׁכָּרוֹן.</p>

<p>חַגֵּנוּ הוּא חָג הָאֱמוּנָה <strong>הַזֹּאת</strong>.</p>

<p>כסליו תרצ&quot;ה.</p>

<br />

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38783">https://benyehuda.org/read/38783</a></div></body></html>