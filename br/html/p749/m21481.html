<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הרופא</title>
	<meta name="author" content="קלונימוס בן קלונימוס"/>
</head>
<body>

<blockquote>
<p>וְיֵשׁ שֶׁיִּתְפָּאֵר בְּחָכְמַת הָרְפוּאוֹת, / יְסַפֵּר עַל עַצְמוֹ
לַעֲשׂוֹת נִפְלָאוֹת / וְכִי עִמּוֹ סוֹדוֹת בְּקִירוֹת לִבּוֹ חֲרוּתִים
/ לְהַחֲזִיר נְשָׁמוֹת לִפְגָרִים מֵתִים. / יֹאמַר ״יֶשׁ לִי סֵפֶר
רְפוּאוֹת הַגָּנוּז / וְסִפְרֵי אַבּוּקְרָט וְגָלֵינוּס / וְסִפְרֵי
שְׁאָר הַחֲכָמִים וְסוֹדוֹתֵיהֶם / הַבָּאִים אַחֲרֵיהֶם, / הַכֹּל
בַּחֲדָרַי הֲכִינוֹתִי / וְהַכֹּל קָרָאתִי וַהֲבִינוֹתִי. / כַּמָּה
מְלָאכוֹת נֶעֱרָכוֹת עָשִׂיתִי בַזְּמָן / יָמָּה וְקֵדְמָה צָפוֹן
וְתֵימָן! / רִפֵּאתִי אֲנָשִׁים מִשְּׁחִין חִזְקִיָּהוּ וְצָרַעַת
נַעֲמָן״ – וְאוֹתוֹ הַמְּזֻיָּף מִכָּל אֵלֶּה יָתוֹם וְאַלְמָן. /
וַהֲמוֹן הַסְּכָלִים בִּרְאוֹתָם טַבַּעַת בְּיָדוֹ וְעָלָיו בֶּגֶד
אַרְגָּמָן / יַחְשְׁבוּהוּ רוֹפֵא מֻמְחֶה וְנֶאֱמָן, / יֹאמְרוּ
שֶׁאַרְבַּע עֶשְׂרֵה שָׁנָה נִטְמַן / בְּבֵית עֵבֶר הַגִּלְעָדִי רֹאשׁ
רוֹפְאֵי גִלְעָד, / מִפְּרִי שְׂפָתָיו לְבַב אֱנוֹשׁ יִסְעַד / הַרְבֵּה
לָמַד מֵרַבּוֹתָיו וְחָכְמָה גְדוֹלָה קָנָה, / מַפְלִיא לַעֲשׂוֹת אַחַר
הַיֵּאוּשׁ בְּמַה שֶּׁאֵין בּוֹ סַכָּנָה – / סַכָּנַת עֲלוּקָה – הַב הַב
/ דִּינְרֵי זָהָב – / תְּנָה אֶת הַמָּנָה!</p>
</blockquote>

<blockquote>
<p>שִׁמְעוּ, עַמִּים כֻּלָּם, כַּמָּה יִתְנַהֵג זֶה בֶּאֱמוּנָה
בִמְלַאכְתּוֹ! / כְּשֶׁיִּקְרַב לַחוֹלֶה בְּיוֹם מַפַּלְתּוֹ / יֹאמַר
שֶׁהוּא מְסֻכָּן מִמֻּרְסָא גְדוֹלָה בַמֹּחַ תַּחַת גֻּלְגָּלְתּוֹ /
״בִּינוֹתִי יָפֶה עִנְיָנוֹ מִתּוֹךְ דָּפְקֵי הַיָּדַיִם / וְעָבִיט שֶׁל
מֵימֵי רַגְלַיִם, / אוֹתוֹתֵינוּ אוֹתוֹת יְדוּעִים לֹא מֵאֶתְמוֹל
וּמֵאֶמֶשׁ – / בָּרוּר לִי הַדָּבָר כַּשֶּׁמֶשׁ! / וְעַתָּה הָבוּ
שְׂכָרִי חֲמִשִּׁים כֶּסֶף, / וְאִם לֹא – וְאֵדְעָה מֶה חָדֵל אָנִי, /
מָה אֲנִי בְשָׂכָר אַתֶּם גַּם אַתֶּם, כִּי לֹא בְחִנָּם מְלַמְּדֵנִי
הוֹרַנִי. / עֲשׂוּ אַתֶּם רִאשׁוֹנָה פֵּרָעוֹן חָשׁוּב / וְהַנִּשְׁאָר –
אַחַר אֲשֶׁר לִבְרִיאוּתוֹ יָשׁוּב. / בְּזֹאת אֵאוֹת לָכֶם לְהִתְעַסֵּק
בּוֹ, / אֲשִׁיבֶנּוּ רַעֲנָן בְּאִבּוֹ / וַהֲסִירוֹתִי מַחֲלָה
מִקִּרְבּוֹ.״ / כְּלָלוֹ שֶׁל דָּבָר: אֵין לוֹ בֹשֶׁת / לְבַקֵּשׁ שָׂכָר
גָּדוֹל עַל הַמַּשְׁקֶה וְעַל הַתַּחְבֹּשֶׁת, / בַּחֲלַקְלַקּוֹת
יַבְטִיחַ לַעֲשׂוֹת מִרְקַחַת / לְהַתִּיךְ הַמֻּרְסָא וּלְהָסִיר
הַקַּדַּחַת – / וְהָעֲנִיִּים גּוֹאֲלֵי הַחוֹלֶה אֲשֶׁר בִּרְפוּאָתוֹ
יִרְצוּ / כֶּסֶף לֹא יַחְשֹׁבוּ וְזָהָב לֹא יַחְפְּצוּ, / כְּכָל
הַיּוֹצֵא מִפִּיו יַעֲשׂוּ, / מַה שֶּׁגָּמַר אֹמֶר – / יָמֹדוּ בָעֹמֶר.</p>
</blockquote>

<blockquote>
<p>וְהָרוֹפֵא אַחַר שֶׁמָּעוֹת מָשַׁךְ וְהַכֹּל בְּכִיסוֹ שָׂם / יִקְרָא
אֶל הַבַּשָּׂם / לֵאמֹר ״כְּתֹב זֹאת זִכָּרוֹן בַּסֵּפֶר: / קַח לְךָ
סַמִּים – נָטָף וּשְׁחֵלֶת הַבָּאִים מֵאֶרֶץ חֵפֶר, / וְשָׁחַקְתָּ הָדֵק
כֶּעָפָר וָאֵפֶר, / תְּעָרֵב עִמָּהֶם קִמּוֹשׁ וָחוֹחַ / וַעֲפַר
תִּחוּחַ, / שְׂרַף עָרְלָה וְשֹׁרֶשׁ רְתָמִים, / עֲלֵי זַיִת וְדַם
צִפֹּרֶת כְּרָמִים, / קְלִפַּת צְנוֹנוֹת / וּמִיץ חָלָב מֵעֶשֶׂר
אֲתוֹנוֹת, / פֶּרַח שׁוֹשָׁן וְזֶרַע מְרֵעִים וַאֲבַק לְשׁוֹן הָרַע – /
לֹא תוֹסִיף עַל אֵלֶּה וְלֹא תִגְרַע! – / תְּרָדִין לִרְפוּאָה זֶרַע
וְיָרָק / וְתָשִׂים הַכֹּל בְּמִזְרָק. / תְּחַבֵּר אֲלֵיהֶם שִׁבּוּשׁ
הַסְּבָרָא / וּמְעַט קוֹל הֲבָרָה, / וְתַעֲבִיר הַכֹּל בַּכְּבָרָה, /
בַּד בְּבַד יִהְיֶה – / בִּטְחוֹנִי בְקוֹנִי בְּזֹאת הַהַרְכָּבָה
מֵחֳלִי זֶה חָיֹה יִחְיֶה. / עֲשֵׂה מִמֶּנּוּ רְטִיָּה / וְהַנִּיחָהּ
לוֹ כְּנֶגֶד הַלֵּב מְקוֹם שֶׁהַנְּשָׁמָה תְלוּיָה – / מִיָּד יָסוּר
כְּאֵבוֹ וְעַיִן בְּעַיִן תֶּחֱזֶה, / לְמָחָר יִהְיֶה הָאוֹת הַזֶּה! /
וְהַמִּרְקַחַת שֶׁעָשִׂיתִי לְצִירוֹ – מִלִּבִּי יְסַדְתִּיו, / אֲנִי
הַיּוֹם יְלִדְתִּיו. / זֶה תָאֳרוֹ: קַח אֵזוֹב יָוָן וְאֵזוֹב כֹּחֲלִי /
שֶׁיֵּשׁ בּוֹ סְגֻלָּה לְכָל חֳלִי, / שְׂרוֹךְ הַמִּנְעָל / וְשֵׁן שֶׁל
שׁוּעָל / יִתְדוֹת הָאֹהֶל וְסִכְּתָא בְגֻדָּא – / מִכָּל אֶחָד
אֲגֻדָּה. / מִיץ אֶבֶן שַׁיִשׁ, / צִפָּרְנֵי לַיִשׁ, / רֹאשׁ שִׁבֹּלֶת /
וַחֲלֵב תַּרְנְגֹלֶת, / עֲצֵי הַכְּלוּב, / דִּדְלוּז וְדִדְלוּב /
וּמַסְמֵר הַצָּלוּב, / אַבּוּב רָעֲיָא / זַרְקָא תְּבִיר וְגַעְיָא, /
כְּמוֹ שֶׁכָּתוּב בַּסֵּפֶר שֶׁגָּנַז חִזְקִיָּה – / מִכָּל אֶחָד
אוֹקִיָּא. / קְלִפֵּי רִמּוֹנִים / וְעָקְצֵי תְאֵנִים, / אֶבֶן תְּקוּמָה
/ וְדִמְדּוּמֵי חַמָּה, / בְּרַק חֲנִית / וְסֶלַע שֶׁעַל גַבֵּי
הַצִּנִּית, / קִדָּה וְכַמּוֹן / וּמֵי רִמּוֹן – / מִכָּל אֶחָד
דַּרְכְּמוֹן. / קִלּוּף חִוָּר דִּי עַל חֻטְרָא, / צֵל דָּפְנוֹת עֲנַן
בֹּקֶר זִקָּא דְבָתַר מִטְרָא – / מִכָּל אֶחָד חֲצִי לִטְרָא. / הָדֵק
הֵיטֵב הַסַּמָּנִים הַקָּשִׁים מִפֹּה וּמִפֹּה / וְעָרֵב בָּהֶם
כָּרָאוּי דְּבַשׁ צִרְעָה שֶׁהוּסַר קִצְפּוֹ, / עֲשֵׂה מִמֶּנּוּ
מִרְקַחַת מֻפְלָא כְּמוֹ שֶׁתּוּכַל / וְהֵבֵאתָ לַחוֹלֶה וְאָכַל. /
וְאִישׁ אֲשֶׁר יִרְקַח כָּמוֹהוּ לְאָכְלָה / לֹא יֵדַע שְׁכוֹל וְלָא
מַלִּיף תִּכְלָא. / וְאוּלָם הַמַּשְׁקֶה / אֲשֶׁר בּוֹ מִכָּל רַע
יִנָּקֶה – / גְּרוֹגְרוֹת וְצִמּוּקִים / מֵחַרְצַנֵּיהֶם מְנֻקִּים /
עֲסִיס רִמּוֹנֵי בָדָן וּקְלִפּוֹתָיו / וַעֲלֵי כְרוּב וְרוֹבְיָא כְּדֵי
שֶׁיִּרְבּוּ זְכִיּוֹתָיו / חֲלֵב הַמִּנְעוֹל וְדָמוֹ / וְדָגִים
קְטַנִּים מֵהַיָּם שֶׁעָשָׂה שְׁלֹמֹה, / לַגְלוֹנוֹת הַבָּאוֹת מֵאֶרֶץ
תֵּימָא, / יוֹתֶרֶת הַכָּבֵד וּמוֹרִנֵּי בְהֵמָה. / מִכָּל אֵלֶּה חֵלֶק
בְּחֵלֶק, שָׁוֶה בְשָׁוֶה, / וּתְבַשֵּׁל הַכֹּל עַד שֶׁיִּהְיֶה מְעַט
עָבֶה. / יִשְׁתֶּה אוֹתוֹ בָעֶרֶב מָזוּג בְּמֵי אַפְסַיִם, מֵי שָׂחוּ –
/ מֵרֵיחָם יַפְרִיחַ שָׂדֶה, יִשְׂגֶּה אָחוּ, / וְיִתֵּן אַחֲרָיו שֵׁנָה
לְעֵינוֹ / וְיָשׁוּב לִפְנוֹת בֹּקֶר לְאֵיתָנוֹ״.</p>
</blockquote>

<blockquote>
<p>וְהָיָה כְּכַלּוֹת הָרוֹפֵא דְבָרָיו / וְתַחְבּוּלוֹתָיו וּשְׁקָרָיו, /
יָשׁוּב לְבֵיתוֹ שָׂמֵחַ, יִשְׁתֶּה וְיֹאכֵל – / וְהָאֲנָשִׁים קְרוֹבֵי
הַחוֹלֶה יְמַהֲרוּ אֶל בֵּית הָרוֹכֵל / לְהָבִיא הָרְפוּאוֹת / וְכָל
אוֹתָן הַנֻּסְחָאוֹת. / וְלַתּוֹעֶלֶת אֲשֶׁר יְקַוּוּ / יַעֲשׂוּ כֹל מַה
שֶּׁנִּצְטַוּוּ. / בַּלֵּב יַחְשְׁבוּ, בַּיָּד יִקָּחוּ – / לֹא
יַעַבְרוּ מִמִּצְווֹתָיו וְלֹא יִשְׁכָּחוּ. / כָּל אֶחָד וְאֶחָד
בִּזְרִיזוּת יַעַבְדֶנּוּ – / וְעִם כָּל זֶה בַּחֲצִי הַלַּיְלָה
הַמָּוֶת יִתְפְּשֶׂנּוּ, / רוּחַ עָבְרָה בּוֹ וְאֵינֶנּוּ! / וְהָרוֹפֵא
עַל זֶה לֹא יַקְפִּיד אַחַר שֶׁנִּפְרַע, / לֹא יִבְכֶּה לוֹ וְקָרוֹעַ
לֹא יִקְרַע, / לֹא יַעְטֶה עַל שָׂפָם וְרֹאשׁוֹ לֹא יִפְרַע / לֹא
יִנְהַג אֶבְלוֹ לֹא שִׁבְעָה וְלֹא שְׁלֹשִׁים, / אַף עַל פִּי שֶׁלָּקַח
מִמְּמוֹנוֹ קֹדֶם כָּל הַיּוֹרְשִׁים!</p>
</blockquote>

<blockquote>
<p>כֵּן דֶּרֶךְ רוֹפְאֵי זְמַנֵּנוּ: עֵינֵיהֶם בַּמָּמוֹן וְלֹא יָחוּשׁוּ
לְמַה שֶּׁיִהְיֶה, / אִם יָמוּת גֶּבֶר הֲיִחְיֶה, / לֹא יָחוּשׁוּ אִם
בְּעִתָּם יָמוּתוּ כַמָּה עֲנִיִּים / וְאִם תִּהְיֶה נַפְשָׁם צְרוּרָה
בִצְרוֹר נָקוּב אוֹ בִצְרוֹר הַחַיִּים. / וְרָעָה מִזֹּאת – יִצְעַק
חָמָס זֶה הַמְזֻיָּף עַל הַקְּרוֹבִים וְהַיְדִידִים / לֵאמֹר ״אַתֶּם
הֲמִתֶּם אֶת הָאִישׁ בַּדְּבָרִים הַמִּתְנַגְּדִים! / אוֹתוֹ בְיֶדְכֶם
שִׁוִּיתִי – / וְאַתֶּם מְרִיתֶם פִּי בְּכָל אֲשֶׁר צִוִּיתִי. /
כֻּלְְכֶם פְּשַׁעְתֶּם בּוֹ בְּשׂוּמְכֶם מִצְוָתִי לְאַיִן / וַתַּשְׁקוּ
אֶת הַחוֹלֶה יַיִן״. / סוֹף דָּבָר – כֻּלָּם טוֹפְלֵי שֶׁקֶר, רוֹפְאֵי
אֱלִיל, יְיָ לֹא יִירָאוּ, / יְדֵיהֶם דָּמִים מָלֵאוּ. / עַל כֵּן
אָמַרְתִּי: רַבּוֹתֵינוּ הַקְּדוֹשִׁים לֹא אָמְרוּ בְחִנָּם / ״טוֹב
שֶׁבָּרוֹפְאִים לְגֵיהִנָּם!״</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/21481">https://benyehuda.org/read/21481</a></div></body></html>