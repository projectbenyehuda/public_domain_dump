<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הגיהנום</title>
	<meta name="author" content="שלמה אנ-סקי / שמואל ליב ציטרון"/>
</head>
<body>

<p><strong>א</strong>.</p>

<p>בכל שבעת שמי-שחק,</p>

<p>בארץ כּלה ובמזלות,</p>

<p>בכל ברואי-מעלה וברואי-מטה,</p>

<p>שיָצר אֵל בחסדו,</p>

<p>אם בזעפו ובחרון-אפו</p>

<p>בכלם מושל מאז מעולם</p>

<p>חק קשה ולא יעבור.</p>

<p>&#8220;מדה כנגד מדה&#8221;.</p>

<p>מי החָרד וירא-אלהים</p>

<p>אשרהו, מה טוב חלקו</p>

<p>בעולם הבא, בגן-העדן</p>

<p>עטוף-נגה ואור-יקרות;</p>

<p>ולעול איש-הבליעל</p>

<p>ערוך מאתמול תפתה,</p>

<p>נכונו לצלעו מצוקי-שאול</p>

<p>בשבעה מדורי גיהנום.</p>

<br>

<p>אין תהום לגיהנום ולחשכתו?</p>

<p>הרהור-תשובה שוב לא יועיל,</p>

<p>שם כבר עבר זמנו;</p>

<p>משם עוד לא יגיעו</p>

<p>להדום כסא אלהי-הצבאות</p>

<p>דָמַע גם צקון-לחש.</p>

<p>שם יקָּרא חסד</p>

<p>לחדלון ההויה, למוֶת השוקט;</p>

<p>אבל לפושעים תושבי-הגיהנום</p>

<p>אין מנוחה גם במותם.</p>

<p>לקול צחוק מהול ברעל</p>

<p>של סמאל ובני-סיעתו,</p>

<p>שם תמיד לא ישבותו</p>

<p>אנחות, בכיות ויללות.</p>

<p>אל שערי הגיהנום</p>

<p>שלשה נתיבות עולים.</p>

<p>הנתיב האחד נמשך</p>

<p>דרך תהומות כל היַּמים;</p>

<p>דרך המדבר  השָּׁמֵם</p>

<p>נמשך השני כתו-קלון</p>

<p>ממלקות רצועת תלין;</p>

<p>השלישי, והוא הנורא,</p>

<p>ילפות ארחות דרכו,</p>

<p>דרך חשך וצלמות,</p>

<p>לפתח הגיהנום מתחת לארץ</p>

<p>באשר יגוע איש יהודי,</p>

<p>אך יעברו חבלי-המיתה</p>

<p>ויסורי חבוט-הקבר,</p>

<p>נחתם דינו מלמפרע</p>

<p>לגלגול מחילות מתחת לארץ,</p>

<p>בתהו לא-דרך, בעמקי-חשכה,</p>

<p>ולמלחמה עם צוקי-סלעים,</p>

<p>עם מחיצות ואגמי-מים</p>

<p>עד באו לארץ-ישראל.</p>

<p>ומשם הדרך נמשך אילך</p>

<p>תחת סמבטיון הרותח</p>

<p>והרי-החשך כּלם.</p>

<p>על יד שערי-הגיהנום</p>

<p>אורבים מחנות, מחנות שדים.</p>

<p>מקבלים הם את הפושע</p>

<p>בצחוק גדול ופרוע:</p>

<p>ובקולות-פראים: הב! הב!</p>

<p>אך בא יבא הפושע –</p>

<p>ראשית חובתו להתודות.</p>

<p>כל חטא וכל עון</p>

<p>אשר חטא ואשם בחייו</p>

<p>לאלהים או לבני-אדם</p>

<p>– בלי הבדל זמן ומקום –</p>

<p>במו פיו לפרטיו יספרנו.</p>

<p>ואך יעלה על שפתיו</p>

<p>עבירה או דבר-פשע,</p>

<p>נברא שד מהם כרגע,</p>

<p>המענה קשה את הפושע</p>

<p>בּגלל היציר מעשה-ידיו.</p>

<p>אך יתּם חדש ימים</p>

<p>לפורעניותיו של הגיהנום,</p>

<p>נטחן גוף בעל-העבירה</p>

<p>בשנֵּי גדָל-המחבלים</p>

<p>לאבק דק מן הדק,</p>

<p>והאבק יֻשלך ויפֻזר</p>

<p>בגן-העדן בנתיבות</p>

<p>בם ילכו הצדיקים</p>

<p>אחר יבּרא הפושע</p>

<p>בריאה חדשה לגמרה.</p>

<p>בתוך הזעקות המרות</p>

<p>נשמע תמיד קול יללה:</p>

<p>&quot;אלהים בשמים הוא הצדיק,</p>

<p>זך וישר גם משפטו.</p>

<p>אנחנו בפשענו נמקים,</p>

<p>הרעה מידינו באתנו.</p>

<p>מבורך יהיה אלהי-צבאות,</p>

<p>ולנו חרפה וכלימת-נצח!&quot;</p>

<br>

<p><strong>ב</strong>.</p>

<p>ששת ימים, עד השבת</p>

<p>רותח הגיהנום כסיר נפוח</p>

<p>מנשמת אף הבורא.</p>

<p>נעוּל הוא לפני סליחה,</p>

<p>ואין מקום בו לרחמים.</p>

<p>אולם אך תבא השבת,</p>

<p>ושקט הגיהנום כרגע מזעפו.</p>

<p>המשחיתים יעלמו כלא היו,</p>

<p>אש הכבשן יכבה, ידעך.</p>

<p>וממרום יורד מועף ביעף</p>

<p>אל הגיהנום מלאך נעים,</p>

<p>הנושא אתו צרורים בכנפיו</p>

<p>תנחומים, מנוחה, רחמים</p>

<p>והוא משיב רוח בכנפה</p>

<p>על הגופות הנצרבים.</p>

<p>מחבּש ביד נדיבה ומלטֶפֶת</p>

<p>את המון פצעיהם,</p>

<p>במשחת שמן גן-העדן</p>

<p>ובבּשמיו ירכֵּך כל חבּורה,</p>

<p>וברחמים רבים יעודד רוחם</p>

<p>בתקות סליחה ומחילה.</p>

<p>ומן השמים יורדת מנוחה</p>

<p>עם רוח יום שבת קדש.</p>

<p>ומשתפכים על הפושעים.</p>

<p>אולם אך יֵרָאו בשמים</p>

<p>שלשת הככבים הראשונים</p>

<p>ובלוית ה&#8220;הבדלה&#8221; תחלוף השבת, –</p>

<p>שוב תתלקח אש הגיהנום,</p>

<p>וכל הצרות והענויים</p>

<p>ישובו תיכף לאיתנם.</p>

<p>לא לכּל בתוך הגיהנום</p>

<p>מביא מלאך גן-העדן</p>

<p>מנוחת-שבת, תנחומים, בשָׂמים.</p>

<p>איש כי חלּל בחייו</p>

<p>את שם אלהים בזדון,</p>

<p>לו מנוחה לא תנָתן</p>

<p>גם בשבת – ומלאך-העדן</p>

<p>הנעים והחביב לא ירעיף</p>

<p>על מדורו, מדור-יסורים,</p>

<p>נטפי-מרפא וצרי-נחם.</p>

<p>וזאת תורת</p>

<p>שבעת מדורי-הגיהנום&#8230;</p>

<br>

<p><strong>ג</strong>.</p>

<p>שם המדור הראשון: בור.</p>

<p>בו תחת קלחות גדולות</p>

<p>אש-תּפת תוקד תמיד;</p>

<p>שוטפים זורמים נהרי נחלי</p>

<p>זפת בוערה עם גפרית;</p>

<p>מונחים תלי גחלים לוחשות</p>

<p>כהררי-עד, כסלעי-שלהבות</p>

<p>שם שדים, לצים ומחבלים</p>

<p>ופניהם – פני נחשים ועקרבים,</p>

<p>אשר אין להם לחש.</p>

<p>פה במדור ירעשו קולות</p>

<p>של צעקות מרות ויללות.</p>

<p>שם בקלחות ובתוך הלהבות</p>

<p>מפרפרים ביסורים מאד נוראים</p>

<p>גופות שנשרפו חיים.</p>

<p>שם דופק שד את הפושע,</p>

<p>דוחף אותו בשבטי-אש</p>

<p>לערמת גחלים, להר-שלהבות,</p>

<p>והוא מטפס בשארית כח</p>

<p>עד הגיעו לראש הפסגה.</p>

<p>ומשם הוא מֻשלך מטה</p>

<p>לים של זפת ושל גפרית.</p>

<p>שם מפרפרים גם אלה,</p>

<p>שבחייהם תאכלם התולעת;</p>

<p>ועוד אחרים, שהם תלויים</p>

<p>על האצבעות, על ה_עים,</p>

<p>על הלשון, הלב, העינים,</p>

<p>והנחשים והעקרבים מתרוצצים</p>

<p>על ידם ומפיצים מסביב</p>

<p>צחנתם ואת רעל נשימתם.</p>

<p>המדור הראשון מיוחד לפושעים</p>

<p>אשר לא שמרו לקים</p>

<p>את כל המנהגים הקדושים,</p>

<p>למי שלמד תורה</p>

<p>בלי כונה והתלהבות,</p>

<p>למי שלא קם</p>

<p>ולא הדר פני זקן,</p>

<p>למי שנתן לאביון</p>

<p>מתנת-יד, נדבת-כסף</p>

<p>בלי האיר אליו פנים.</p>

<p>שם מתענות גם הנשים,</p>

<p>שלא כסו שער ראשן,</p>

<p>ולא למדו את ילדיהן</p>

<p>לאמר &#8220;מודה&#8221;, &#8220;קריאת שמע&#8221;</p>

<p>ו&#8220;אמן יהא שמיה רבא&#8221;.</p>

<br>

<p><strong>ד</strong>.</p>

<p>במדור השני, שחת,</p>

<p>עומדים בשורה ארוכה</p>

<p>הררי-שלג והררי-אש,</p>

<p>והשדים בעלי-הקרנים</p>

<p>משליכים את הפושעים תכופות</p>

<p>מתוך השלג אל האש</p>

<p>ומתוך האש אל השלג,</p>

<p>ובכל רגע כהרף עין</p>

<p>נהפך גופו של הפושע</p>

<p>ללבת-אש ולנציב-קרח.</p>

<p>תמיד מענים אותו בבת אחת:</p>

<p>צמאון לאור ולחם עם</p>

<p>צמאון לקור ולחשך.</p>

<p>פה במדור נמצאים אלה,</p>

<p>שהיה לבם אותם מהסס,</p>

<p>הלעשות מצוות אם עבירות,</p>

<p>שבקלות-דעת חללו שבועה,</p>

<p>סחו שיחות-חולין בשעת התפלה</p>

<p>אף אלה שמרע-לב</p>

<p>או מתוך שטות והלצה</p>

<p>פני חברם ברבים הלבינו</p>

<p>והיו כשופכי דמו בפרהסיא.</p>

<br>

<p><strong>ה</strong>.</p>

<p>שֵׁם המדור השלישי – דומה.</p>

<p>שם בתוך דומיה קרה,</p>

<p>מתה, קפואה ואפורה,</p>

<p>שנוצרה טרם לדת קול,</p>

<p>אורב כחית-טרף הפחד</p>

<p>אשר אין קץ לגדלו,</p>

<p>ועל הכל הוא מביט</p>

<p>שתום-עינים, בּמבט של שגעון.</p>

<p>שם בתוך האלמות המתה</p>

<p>תדעך האש הכי כבירה</p>

<p>יכרסמוה רקב גם חלודה.</p>

<p>אבנים כבדות, סלעי-ברזל</p>

<p>יחלשו, יתרופפו, קש תשאם:</p>

<p>הם מתפוצצים לרסיסים קטנים</p>

<p>וכאבק דק מתפזרים.</p>

<p>נמוג מפחד האִלמות הקפואה</p>

<p>מתחיל הפושע משבר בכח</p>

<p>את עצמותיו מעל בשרו,</p>

<p>למען הפריע את הדממה</p>

<p>בצלצול גֶרֶם. אך לשוא.</p>

<p>נאלם כל קול במדור,</p>

<p>או שלא נברא מלכתחלה.</p>

<p>פה במדור הקר והאלם</p>

<p>מתענים בעלי-הגאוה,</p>

<p>שבשתיקת-גאון וצדקת-שוא</p>

<p>את מערומי-נפשם כסו,</p>

<p>אשר מבלי דעת רחֵם</p>

<p>אל צרות אחרים הביטו;</p>

<p>מי ששכח לאַו מפרש:</p>

<p>&#8220;לא תלין פעולת שכיר&#8221;;</p>

<p>מי שבלי דעת בשת</p>

<p>זלל וסבא אף התהולל</p>

<p>בסביבת אנשים יודעי מחסור.</p>

<br>

<p><strong>ו</strong>.</p>

<p>טיט הון – זה שם</p>

<p>הרביעי בשבעת מדורי הגיהנום.</p>

<p>בלאט ובלי-הפסק</p>

<p>טובע הפושע טביעה אטית</p>

<p>בבצת צחנה קשה מנשוא.</p>

<p>תמיד הוא מבקש משען</p>

<p>להאָחז בו אך לרגע,</p>

<p>ולא ימצא את מבוקשו.</p>

<p>תמיד יראה לנגד עיניו</p>

<p>סלעים, ענפים, גדרים חזקות,</p>

<p>אבל אך יפשוט אליהם יד,</p>

<p>כרגע יחלפו, יעלמו ואינם.</p>

<p>מאת אלף ידי לצים</p>

<p>יושיטו לו בחפזון גדול</p>

<p>מטות גדולים וחזקים להסָּמֵך,</p>

<p>אולם אך יחפוץ לקחתם,</p>

<p>חיש, כענפים מאד יבשים,</p>

<p>ישָברו לגזרים ויתפזרו לרוח,</p>

<p>והוא יורד ושוקע בתהום</p>

<p>באין מעמד ובלי תקומה.</p>

<p>באותו מדור טובעים אלה,</p>

<p>אשר נשבעו שבועת-שוא,</p>

<p>לא פרשו כפּם לעניים</p>

<p>לעמוד להם בשעת דחקם</p>

<p>בזדון-לב ובעזות-מצח</p>

<p>התנפלו ממרום מבצר התורה</p>

<p>לתהום השחורה של המחקר;</p>

<p>אלה, אשר בשפת-חנף,</p>

<p>במבט, במלה או בתנועה</p>

<p>הטו לעשות מעשים רעים</p>

<p>לב נשים ובתולות ישרות.</p>

<br>

<p><strong>ז</strong>.</p>

<p>שאול – שם המדור החמשי</p>

<p>שם בוערים, יוקדים תמיד</p>

<p>חמשה מיני אש-להבה:</p>

<p>נוזל הוא המין הראשון:</p>

<p>רועשים, הומים נהרי דינור</p>

<p>זורמים הם ושוטפים בסערה</p>

<p>אל יַמי-האש הגדולים.</p>

<p>המין השני: סופות-אש</p>

<p>מתנשאות ומתחוללות בלי-הפוגה.</p>

<p>השלישי: ישנם שם למכביר</p>

<p>מדבריות גדולים אף נוראים,</p>

<p>חול-אש, כזיקים, יכסם,</p>

<p>מתרומם ומתנשא בערפלי שלהבת.</p>

<p>כפתי-שלג נופל הרביעי</p>

<p>ומכסה הרים גם עמקים</p>

<p>באש קרה ויוקדת.</p>

<p>המין החמשי הוא חרישי,</p>

<p>קפוא, ועינו כעין התכלת.</p>

<p>ונורא הוא מכל הקודמים;</p>

<p>הוא אש אוכלה אש.</p>

<p>בעמקי תהום-המוקד</p>

<p>ימָלא הפושע לבות-אש</p>

<p>השוטפות כדם בתוך אבריו,</p>

<p>והוא נמוג-במכאובים קשים</p>

<p>ובּענויים וביסורים מאד נוראִים,</p>

<p>וכאש-צרבת בוערות בפושע</p>

<p>תאוות שחורות, תאוות-פראים,</p>

<p>שלא נמלא ספקן.</p>

<p>שם מתענים אותם הפושעים,</p>

<p>שלא חשכו את גופם</p>

<p>מתאוות גסות ותענוגי-הוללות:</p>

<p>ביום-הכפורים לא צמו</p>

<p>ובחג-המצות אכלו חמץ.</p>

<p>שם נמקים גם אלה,</p>

<p>שמצצו את דמי העניים</p>

<p>בהלואות-כסף, במרבית ונשך,</p>

<p>ומעמל זרים וזעת אפם</p>

<p>עתקו גם עשו עשר;</p>

<p>מי אשר בזדון-לב,</p>

<p>בעצמו או בידי אחרים,</p>

<p>שפך דמי-נקיים;</p>

<p>מי שאת בניו הזכרים</p>

<p>לא מל ככתוב בתורה,</p>

<p>ולקהלת-ישראל לא הכניסם;</p>

<p>ואותן הנשים, שלא הקפידו</p>

<p>על קיום דיני-נדה.</p>

<br>

<p><strong>ח</strong>.</p>

<p>בששי משבעת מדורי-הגיהנום,</p>

<p>צלמות, שוררת שממת-חשך ומות</p>

<p>שאין סוף לה וראשית,</p>

<p>שנוצרה עוד לפני</p>

<p>ששת ימי-בראשית.</p>

<p>במדור זה חסר-שטח</p>

<p>רואה הפושע לפניו תמיד</p>

<p>רק אותו עצמו בלבד.</p>

<p>כל העת הוא שואף,</p>

<p>עורג וכמה כמיה פראית</p>

<p>להתחבר עם עצמו גופו,</p>

<p>ואינו יכול בשום אופן.</p>

<p>ואיני יודע ואינו מבין:</p>

<p>מי הוא, אפוא? הזה,</p>

<p>אם פלוני? או ששניהם</p>

<p>אינם אלא דמיון שלישי?</p>

<p>פה במדור של צלמות</p>

<p>נמוגים, מתענים אותם הפושעים,</p>

<p>אשר בדעה צלולה ומיושבת</p>

<p>שלחו יד בנפשם;</p>

<p>אלה, אשר בדברי לצנות,</p>

<p>או בספיקות ובאמרי-נואָש</p>

<p>הכרת הכריתו מלב אחרים</p>

<p>את האמונה בבורא-עולם,</p>

<p>בצדק, במשפט ובאמת;</p>

<p>מי שהלשין על רעהו,</p>

<p>מי שהיה עד-שקר</p>

<p>ועל ידו אבד נקי;</p>

<p>מי שנבל שם השני</p>

<p>בדבר-שקר או בעלילה;</p>

<p>ומי שבמעשי-זמה ונאופים</p>

<p>מחה מעל פניו עצמו</p>

<p>דמות אלהי-הצבאות וצלמו.</p>

<p>שם נמקים בעונם גם</p>

<p>אותם השופטים, אשר בשחד,</p>

<p>ממשוא-פנים או מיראה</p>

<p>סלפו דין והכשילו משפט,</p>

<p>ובמרמה כסו על פשעי</p>

<p>קציני-תבל ועשירי-עם.</p>

<br>

<p><strong>ט</strong>.</p>

<p>והשביעי, וזה גם האחרון</p>

<p>משבעת מדורי-הגיהנום, הוא</p>

<p>בן בלי-שם&#8230; נשכח&#8230;</p>

<p>גיהנום בתוך גיהנום,</p>

<p>חשך, אשר נשאר כאן</p>

<p>עוד משנת ימי-בראשית,</p>

<p>שקפא בתוך תרדמה גדולה</p>

<p>כסלע כבד. ובאש שחורה</p>

<p>בוערים בו כבערת-תפת</p>

<p>נקמת אל נורא, כעסו</p>

<p>וחרון אפו הגדול.</p>

<p>שם מתבשלים בתוך קלחות</p>

<p>מלאות כלן צואָה רותחת</p>

<p>אלה שחרפו את אלהים</p>

<p>ויחללו את שם קדשו.</p>

<p>לכופרים תושבי מדור זה</p>

<p>אין מתעורר בלב אלהים</p>

<p>אפילו זיק של חמלה.</p>

<p>אין בשבילם לא שבת,</p>

<p>לא יובל ולא שמיטה.</p>

<p>לנצח לגיהנום נדונו הללו,</p>

<p>לענשם אין קץ ואין גבול.</p>

<p>גם בהמר ארץ כֻּלה</p>

<p>זכר לא יזכור אלהים</p>

<p>את הכופרים האלה למיניהם!</p>

<p>וממעל לשערי אותו מדור</p>

<p>אש גדולה ושחורה מרחפת</p>

<p>ובתוך האש – מלים מתות:</p>

<p>&quot;שכוחי-אלהים המה לנצח</p>

<p>במעמקי תהום החשך&quot;&#8230;</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6598">https://benyehuda.org/read/6598</a></div></body></html>