<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>השיר השביעי [רַב כֹּחַ יְיָ אֶרֶךְ אַפָּיִם]</title>
	<meta name="author" content="נפתלי הרץ וייזל"/>
</head>
<body>

<blockquote>
<p>רַב כֹּחַ יְיָ אֶרֶךְ אַפָּיִם,</p>

<p>גַּם אֶל בּוֹזֵי חֻקָּיו יִתֵּן יָדַיִם,</p>

<p>גַּם עַל עֲצַת רָשָׁע אוֹרוֹ יוֹפִיעַ,</p>

<p>וּלְרוּחַ אִישׁ אֵין חוֹמָה וּדְלָתַיִם,</p>

<p>אַפּוֹ פּוֹרֵץ פִּתְאוֹם כַּפֶרֶץ מַיִם,</p>

<p>כַּסּוּפָה יִרְדּוֹף צַר, עָלָיו יָרִיעַ.</p>

<br />
</blockquote>

<blockquote>
<p>מַה טּוֹבוֹ דַּרְכֵי אֵל מִשְׁפָּט יִפְעָלוּ,</p>

<p>גַּם אַפּוֹ וַחֲמָתוֹ עַד עֵת יֶחְדָּלוּ,</p>

<p>וִיצַוֶּה הַמּוֹעֵד מָתַי יָחוֹלוּ,</p>

<p>כִּי מוֹעֵד כָּל חֵפֶץ רַק הוּא יוֹדֵעַ,</p>

<p>עַד אָז כַּמַּחֲרִישׁ הוּא וּכְלֹא שׁוֹמֵעַ,</p>

<p>וּכְהִתּוֹךְ חֲמָתוֹ פּוֹשְׁעִים יִפּוֹלוּ.</p>

<br />
</blockquote>

<blockquote>
<p>אַל תֹּאמְרוּ לָמָּה אֵל יַעֲלִים עֵינֵיהוּ,</p>

<p>וִיחַיֶּה אִישׁ רָשָׁע חֵרֵף עוֹשֵׂהוּ,</p>

<p>מַדּוּעַ לֹא יֵרֵד בֵּין שׁוֹכְבֵי קֶבֶר?</p>

<p>הִנֵּה יוֹדְעֵי דַעַת לֹא זֹאת יִשְׁאָלוּ,</p>

<p>אִם מִשְׁפְּטֵי יְיָ לִתְהוֹם נִמְשָׁלוּ,</p>

<p>מַעֲמַקִּים נִבְכֵי יַם לֹא יָבוֹא גֶּבָר.</p>

<br />
</blockquote>

<blockquote>
<p>בִּינוּ זֹאת! הֲיִקְצוֹף גִּבּוֹר צוֹלֵחַ,</p>

<p>אִם פֶּתַח אֲדוֹנָיוּ כֶּלֶב נוֹבֵחַ,</p>

<p>אִם יוֹנֵק שָׁדַיִם לֹא לוֹ שׁוֹמֵעַ?</p>

<p>אַף כִּי מוֹשֵׁל בַּכֹּל עוֹשֶׂה שָׁמַיִם,</p>

<p>נֶגְדּוֹ כָּל הַגּוֹיִם שַׂחַק מֹאזְנַיִם,</p>

<p>הַהוּא יָשִׂים לִבּוֹ אֶל דַּל צוֹלֵעַ?</p>

<br />
</blockquote>

<blockquote>
<p>וּלְמִי יִפְעַל רָשָׁע כִּי יַרְבֶּה כַעַס.</p>

<p>הֲלָאֵל הוּא מַכְעִיס? אִם מָרוֹם יַעַשׂ?</p>

<p>אֶת נַפְשׁוֹ הוּא חוֹבֵל, כִּי יִשְׁחִיתֶנָה,</p>

<p>שַׁחַת וּשְׁאוֹל תִּנְחַל מוּסָר פּוֹרַעַת,</p>

<p>אֲבַדּוֹן וָמָוֶת מוֹאֶסֶת דַּעַת,</p>

<p>וּבַלְהוֹת צַלְמָוֶת עֲדֵי אֵינֶנָּה.</p>

<br />
</blockquote>

<blockquote>
<p>הַבּוֹטְחִים עַל חֵילָם לָמָּה יֶחְבָּלוּ,</p>

<p>בִּרְאוֹתָם צַדִּיק מָט וּרְשָׁעִים שָׁלוּ,</p>

<p>לֵאמֹר: שָׁוְא עֲבוֹד אֵל, נָעִים חֶלְקֵנוּ,</p>

<p>גַּם מוֹסְדוֹת הָאָרֶץ לֹא עַד יִשְׁקוֹטוּ,</p>

<p>וּבְלֵב יַמִּים פִּתְאוֹם הָרִים יִמּוֹטוּ,</p>

<p>וּלְאֵבֶל יֵהָפֵךְ תַּאֲוַת עֵינֵינוּ.</p>

<br />
</blockquote>

<blockquote>
<p>רָעֲשׁוּ גִּבְעוֹת עוֹלָם וַיִתְפּוֹצָצוּ,</p>

<p>הָרִים מָלְאוּ דֶשֶׁא לִבּוֹת עָלָצוּ,</p>

<p>יוֹצְרָם יִפְתַּח לוּעָם אָז אֵשׁ יָרוֹקוּ,</p>

<p>וּמַה אֱנוֹשׁ נִבְזֶה, עַל מַה בּוֹטֵחַ,</p>

<p>גִּבּוֹר זֶה בַּבֹּקֶר חִצִּים שׁוֹלֵחַ,</p>

<p>וּלְעֶרֶב הַכְּלָבִים דָּמוֹ יָלוֹקוּ,</p>

<p>לִתְבוּנַת אֱלֹהִים אֵין קֵץ אֵין חֵקֶר,</p>

<p>לֹא לַשָּׁוְא יַאֲרִיך אַף יֵיטִיב לַשֶּׁקֶר,</p>

<p>גַּם צָרָיו עֲבָדָיו הֵם יִפְרְצוּ פָּרֶץ,</p>

<p>כִּי אֶל יוֹם תּוֹכָחָה זֵדִים נִשְׁמָרוּ,</p>

<p>יַמְלִיכֵם עַל גּוֹיִם תּוֹרוֹת עָבָרוּ,</p>

<p>תַּחַת נָבָל כִּי יִמְלוֹךְ תִּרְגַּז אָרֶץ.</p>

<br />
</blockquote>

<blockquote>
<p>וּלְיַסֵּר חֲסִידָיו פּוֹשְׁעִים יִגְבָּרוּ,</p>

<p>כַּכֶּסֶף בַּמַּצְרֵף תַּחְתָּם יִטְהָרוּ,</p>

<p>כִּי בִנְשׂוֹא עוּלָם בַּל חַסְדָּם יַעֲזֹבוּ.</p>

<p>גַּם מֵאַחֲרִית פוֹשְׁעִים יִלְמְדוּ עַם צֶדֶק,</p>

<p>כִּי יִרְאוּ אַחֲרִית רַע כִּמְשׂוּכַת חֶדֶק,</p>

<p>וּפְשָׁעָיו כָאֲרָיוֹת עָלָיו יֶאֱרְבוּ.</p>

<br />
</blockquote>

<blockquote>
<p>כִּי כֵן דַרְכֶּךָ אֵל מֵאָז הֶרְאֵיתָ,</p>

<p>אָמַרְתָּ לַחֲסִידְךָ יוֹם לוֹ נִגְלֵיתָ,</p>

<p>גֵּר יִהְיֶה זַרְעֲךָ וּבָם יַעֲבֹדוּ,</p>

<p>וַתְּצַו מֶלֶךְ חָדָשׁ חֵרֵף עוֹשֵׂהוּ,</p>

<p>סָבִיב לוֹ חַנְפֵי לֵב אַנְשֵׁי מַעֲשֵׂהוּ,</p>

<p>עַל נַפְשׁוֹת צַדִּיקִים חִנָּם יָגֹדּוּ.</p>

<br />
</blockquote>

<blockquote>
<p>מִזְּדוֹנִים אֵלֶּה מַלְכֵי מִצְרַיִם,</p>

<p>נִרְדְּפוּ חֲסִידֶיךָ לָקְחוּ כִּפְלַיִם,</p>

<p>כִּצְרוֹף כֶּסֶף בַּכּוּר עַמְּךָ צָרַפְתָּ,</p>

<p>אַךְ לִכְלוֹת הַמּוֹעֵד אֲשֶׁר יִעַדְתָּ,</p>

<p>מִפִּי יוֹנֵק הָיָה עֻזְךָ יִסַּדְתָּ,</p>

<p>וַתִּשְׁלָחֵהוּ אֶל מוֹשֵׁל בּוֹ אָנַפְתָּ.</p>

<br />
</blockquote>

<blockquote>
<p>רֵאשִׁית דַּבְּרוֹ אֵלָיו סָרָה עָנָהוּ,</p>

<p>הוּא חֵרֵף יִשְׂרָאֵל גַּם צוּר עָשָׂהוּ,</p>

<p>כִּי הוּא הִרְבָּה אַשְׁמָה מִכֹּל קִדְּמוּהוּ,</p>

<p>מִשֹּׁרֶשׁ רַע יָצָא זֶה הַבְּלִיַּעַל,</p>

<p>הוּא וַעֲבָדָיו כִּחֲשׁוּ לָאֵל מִמַּעַל,</p>

<p>לֵאמֹר מִי יְיָ כִּי נִירָאוּהוּ.</p>

<br />
</blockquote>

<blockquote>
<p>אָמַר צוּר יִשְׂרָאֵל מַהֵר יֵחָלוּ</p>

<p>וּלְעֵינֵי הַשֶּׁמֶשׁ בּוֹזַי יֵקָלוּ,</p>

<p>וּמִי הוּא מֶלֶךְ הַכָּבוֹד יֵדָעוּ,</p>

<p>יִלָּכְדוּ בַּעֲוֹנָם כָּעוֹף בֶּרֶשֶׁת,</p>

<p>מַטֵּה עֻזָּם אֶשְׁבּוֹר, חִצִים וָקֶשֶׁת,</p>

<p>וּכְלֵי מִלְחָמָה אַרְאֵם לֹא נִשְׁמָעוּ.</p>

<br />
</blockquote>

<blockquote>
<p>אָז אֲלַמְּדָה פּוֹשְׁעִים הַהוֹלְכִים קֶרִי,</p>

<p>כִּי אִם אַאֲרִיך אַפִּי לֹא אֶשְׁכַּח מֶרִי,</p>

<p>אִם רֵאשִׁיתָם יִשְׂגֶּא קִצָּם נִכְרָתָה,</p>

<p>שַׁתּוּ בַּשָּׁמַיִם פִּיהֶם יֶאֱלָמוּ,</p>

<p>מִמַּרְאֵה עֵינֵיהֶם יִרְאוּ יִרְדָּמוּ,</p>

<p>יֵרְדוּ פּוֹשְׁעִים מַטָּה תִּצְלוֹל עַוְלָתָה.</p>

<br />
</blockquote>

<blockquote>
<p>אֵלִי! זֹאת אָשִׁירָה אָנָּא חָנֵּנִי,</p>

<p>סָתוּם תּוֹרָתֶךָ נָא הֲבִינֵנִי,</p>

<p>בַּעֲבוּר אֵדַע בָּאֵר קשְׁטְ אִמְרֵי דַעַת.</p>

<p>כִּי אִם יִהְיֶה שִׁירִי שִׁיר מִכְלַל יוֹפִי,</p>

<p>וּשְׂפָתַי מֵישָׁרִים אֵין בָּהֵן דּוֹפִי,</p>

<p>צִדְקָתְךָ בָּאָרֶץ תִּהְיֶה מוּדַעַת.</p>

<br />
</blockquote>

<blockquote>
<p>עֵת דִּבְרֵי<a href="#fn:1" id="fnref:1" title="see footnote" class="footnote"><sup>1</sup></a> הַמְּבַשְׂרִים לֵב אֲסוּרִים שִׂמֵּחוּ,</p>
</blockquote>

<blockquote>
<p>כִּי אִמְרֵי אֵל הֵֵם דוֹבְרִים כָּל הָעָם הֶאֱמִינוּ,</p>

<p>אָז שִׂמְחַת לֵב גִּיל נֶפֶשׁ נִרְאוּ עַל פָּנֵימוֹ,</p>

<p>קַלֵּי מֵרוּץ הָיוּ, אֹמֶץ יָדַיִם יָסָפוּ,</p>

<p>וּבִמְלַאכְתָּם עוֹשִׂים שִׂמְּחוּ אִישׁ אֶת רִעֵהוּ,</p>

<p>נִדְבָּרִים אִישׁ אֶת אָחִיו כָּל עֵת יִתְלַחָשׁוּ.</p>

<p>נוֹגְשֵׁיהֶם הִתְבּוֹנְנוּ עָדֵיהֶם וַיִּתְמָהוּ,</p>

<p>שִׂמְחַת עוֹשִׂים בַּלְּבֵנִים לָשֵׂאת בַּל יוּכָלוּ,</p>

<p>לָדַעַת יַעַן מַה זֹאת מֵאוֹתָם דָּרָשׁוּ.</p>

<p>אֵלֶּה מִגִּיל הַבְּשׂוֹרָה כָּל רוּחָם מָלֵאָה,</p>

<p>רוּחַ שִׂמְחָה עָבַר עֲלֵיהֶם וַיְסַפֵּרוּ:</p>

<p>״מַלְאָכִים שָׁלַח אֱלֹהֵינוּ וִיבַשֵּׂרוּ,</p>

<p>״כִּי חָפְשִׁים מִן הָעֳבוֹדָה יַעֲשֵׂנוּ הַמֶּלֶךְ,</p>

<p>״לָלֶכֶת הַמִּדְבָּרָה לַעֲבוֹד לֵאלֹהֵינוּ״.</p>

<p>שָׁמְעוּ וַיִּשְׁתָּאוּ, כִּמְצַחֲקִים נִדְמוּ לָמוֹ.</p>

<p>דִּבְרֵי גַאֲוָה וָבוּז הַיּוֹרְדִים חַדְרֵי בָטֶן,</p>

<p>עָנוּ נוֹגְשֵׂי הַמֶּלֶךְ לָעֲנִיִים הָאֵלֶה,</p>

<p>מִשְׂחָק לַכֹּל הָיוּ אֶל אַנְשֵׁי שִׂיחַ,</p>

<p>וּבִנְגִינוֹת שׁוֹתֵי שֵׂכָר בָּם יִתְקַלָּסוּ,</p>

<p>״הָעֲבָדִים הָעִבְרִים צֵאת חָפְשִׁי יִתְהַלָּלוּ״,</p>

<p>וּתְשׁוּעַת הַקִּרְיָה עַד הַמֶּלֶךְ הִגִּיעָה.</p>

<br />
</blockquote>

<blockquote>
<p>שָׁמַע פַּרְעֹה רָגַז שָׂחַק, מֵאֱוִיל אֵין נַחַת,</p>

<p>מִיוֹעֲצָיו נִפְלָאֹת הָיְתָה, כָּזֹאת לֹא נִשְׁמָעָה,</p>

<p>אֵלֶּה חָרַָה אַפָּם בָּם, אֵלֶּה הִתְלוֹצָצוּ,</p>

<p>לֹא יָדְעוּ מִמַּה זָרוֹת כָּאֵלֶּה צָמָחוּ,</p>

<p>אִם תַּחְבּוּלַת עַם הִיא אֶל יוֹם מוֹעֵד יִקְרָאוּ,</p>

<p>אוֹ רַעְיוֹן רוּחַ הוּא, מֵרוֹב צָרָהּ יֶהְבָּלוּ.</p>

<p>רַב הַחוֹבֵל כִּי יַבִּיט בִּפְנֵי הָרָקִיעַ,</p>

<p>אוֹת בֶּעָנָן יַגִּיד לוֹ כִּי קָרוֹב הַסַּעַר,</p>

<p>כֵּן אוֹתוֹת הִבִּיט משֶׁה בִּפְנֵי שָׂרֵי צֹעַן,</p>

<p>שֵׁם יוֹצְרוֹ כִּי יִקְרָא לֹא לוֹ גֹּדֶל יִתֵּנוּ,</p>

<p>וּכְדַבְּרוֹ עִם הַמֶּלֶךְ בִּסְעָרָה יַעֲנֶנוּ.</p>

<p>יָדַע כִּי פַרְעֹה זֶה עַז פָּנִים וּבְלִיַעַל,</p>

<p>גִּבּוֹרִים סָבִיב לוֹ כֻּלָּם מַלְאֲכֵי מָוֶת,</p>

<p>יוֹעֲצָיו אַנְשֵׁי אָוֶן לַעֲשׂוֹת רָעָה יָגִילוּ,</p>

<p>וּמְשָׁרְתָיו וַעֲבָדָיו כַּמֹּשֵׁל בָּם יַרְשִׁיעוּ.</p>

<p>גַּם מִלֵּב אַהֲרֹן מוֹקְשִׁים אֵלֶּה לֹא נֶעֱלָמוּ,</p>

<p>וּמֵהֲמוֹנָם לֹא חַתּוּ, כַּצּוּרִים נִצָבוּ,</p>

<p>גַּם מִבּוֹא אֶל חַצְרוֹת אַכְזָרִי לֹא פָחָדוּ,</p>

<p>כִּי אֱלֹהֵי יִשְׂרָאֵל תִּפְאֶרֶת עֻזָמוּ,</p>

<p>מִמּוֹרָאוֹ גַּם אַבִּירֵי לֵב יִשְׁתּוֹלָלוּ,</p>

<p>אִם לָהֶם עַם רַב, פָּרָשִׁים סוּסִים וָרֶכֶב,</p>

<p>כֻּלָּם אֲחוּזֵי חֶרֶב חֵץ כּוֹנְנִים עַל יֶתֶר,</p>

<p>רַבִּים אִתָּם מֵאֲשֶׁר לָהֶם אִם אֵל יוֹשִׁיעַ,</p>

<p>כִּי רֶכֶב אֵשׁ גַּם סוּסֵי אֵשׁ בַּעְדָם יִלְחָמוּ.</p>

<p>הֵמָּה בָּאוּ אֶל פַּרְעֹה, אֶל סוֹד פּוֹעֲלֵי אָוֵן,</p>

<p>בַּעֲבוּר הַגֶּד לוֹ אֲשֶׁר צִוָּם אֱלֹהֵימוֹ,</p>

<p>רֵאשִׁית אִמְרֵי פִיהֶם שֵׁם הַנּוֹרָא הִזְכִּירוּ:</p>

<p>״כֹּה אָמַר יְיָ, אֵין אֵל נוֹרָא כָמוֹהוּ,</p>

<p>״הוּא יוֹצֵר הַכֹּל, הוּא יוֹצְרֶךָ הוּא יוֹצְרֵנוּ,</p>

<p>״הוּא מוֹשֵׁל עוֹלָם וּפְלָאָיו יוֹדוּ שָׁמַיִם,</p>

<p>״נוֹרָא זֶה הוּא אֱלֹהֵי יִשְׂרָאֵל אָבִינוּ,</p>

<p>״אֲבִי הָעָם מִדּוֹר דּוֹר עָבְדוּ בָּם בְּפָרֶךְ,</p>

<p>״כִּי יַעֲקֹב בָּחַר לוֹ יָהּ, לִסְגֻלָּה שָׂמָהוּ,</p>

<p>״וּלְזַרְעוֹ אַחֲרָיו כָּרַת הַבְּרִית כִּבְרִית מֶלַח,</p>

<p>״לִהְיוֹת לוֹ לֵאלֹהִים, וּלְמַעֲנוֹ יַפְלִיא פֶלֶא,</p>

<p>״גַּם רוּחוֹ יִתֵּן עֲלֵיהֶם, עַל אַנְשֵׁי קֹדֶשׁ,</p>

<p>״אַף הוּא נִרְאָה אֵלֵינוּ וּדְבָרָיו שָׁמַעְתִּי,</p>

<p>״מֹשֶׁה לֵךְ מִצְרַיְמָה אֶל הַמֹּשֵׁל בָּאָרֶץ,</p>

<p>״דַּבֵּר אִתּוֹ מִשְׁפָּטִים וּבִשְׁמִי צַוֵּהוּ,</p>

<p>״שַׁלַּח אֶת עַמִּי כִּי בַמִּדְבָּר לִי יָחֹגּוּ״.</p>

<p>״עַתָּה נָּא תֵּן כָּבוֹד לַיְיָ וִינִיחֶךָ״.</p>

<br />
</blockquote>

<blockquote>
<p>כַּשֶּׁמֶן<a href="#fn:2" id="fnref:2" title="see footnote" class="footnote"><sup>2</sup></a> יֵיטִיב לֵב אִישׁ, מַרְפֵּא לִבְשַׂר גָּבֶר,</p>
</blockquote>

<blockquote>
<p>אִם יוֹצַק עַל גֶּחָלִים לִכְבּוֹת אֵשׁ לוֹהֶטֶת,</p>

<p>תַּחַת תִּשְׁקַע הָאֵשׁ תִּלְהַב עַד לֵב שָׁמַים,</p>

<p>כֵּן שֶׁמֶן תּוּרַק שֵׁם אֵל, מַרְפֵּא הוּא לַנֶּפֶשׁ,</p>

<p>וּלְגַבְהוּת לֵב רָע, לַחֲמַת תַּנִין בּוֹ בּוֹעֶרֶת,</p>

<p>לוֹ זִכְרוֹן כָּל קֹדֶשׁ כַּשֶּׁמֶן עַל גַּחֶלֶת,</p>

<p>לַהֲבֵי חֲמָתוֹ יַעֲלוּ, עַל שִׂיאוֹ יַגְבִּיהַ,</p>

<p>כִּי לֵב יַשְׁחֵת פָּנָיו מִתְרוֹמֵם לַצְדִּיק רֶשַׁע,</p>

<p>אֹהֵב רַע מִטּוֹב, בָּז יוֹשֶׁר, שׂוֹנֵא תּוֹכַחַת,</p>

<p>לֹא יָשׁוּב לִרְאוֹת עוֹד אָרְחוֹת חַיִּים עַד נֶצַח,</p>

<p>וּלְאֵין מַרְפֵּא מַכָּתוֹ, כִּי מַה יִרְפָּאֶנוּ,</p>

<p>כָּל סַמֵּי מָזוֹר בּוֹ לַמָּוֶת יֵהָפֵכוּ,</p>

<p>כִּי כֹחוֹ עַקֵּשׁ הַיְשָׁרָה וּלְסַלֵּף צֶדֶק,</p>

<p>עַל טוֹב יֹאמַר רַע, עַל מָתוֹק מַר, עַל אוֹר חשֶׁךְ,</p>

<p>כָּעִוֵּר הַמְּמַשֵּׁשׁ בָּאֲפֵלָה עֵת צָהֳרָיִם,</p>

<p>כֵּן אוֹר חָכְמָה בִּגְבוּרָתוֹ לֹא לוֹ יַגִּיהַּ,</p>

<p>עַל כֹּל יִתְלוֹצֵץ, תּוֹעֲבַת רָשָׁע אִמְרֵי יוֹשֶׁר,</p>

<p>כִּי רַחֲבֵי לִבּוֹ תֹּהוּ, צֶדֶק לֹא יָכִילוּ,</p>

<p>מַה יָבִין בַּבֹּקֶר לֹא יַעֲמֹד בּוֹ עַד עָרֶב,</p>

<p>מוֹפֵת לֹא יוֹעִיל, אִם יוֹדֶה יָשׁוּב עַד רֶגַע,</p>

<p>מִנִּגְעֵי לִבּוֹ אִם כֶּעָנָן לוֹ יַחֲשִׁיכוּ,</p>

<p>תַּרְעֵם דַּעְתּוֹ רַעַם וּבָרָק בּוֹ שׁוֹלַחַת,</p>

<p>אֲזַי יִרְאֶה כִּי נוֹאָל, כִּי מַחְשְׁבוֹתָיו הָבֶל,</p>

<p>אִם יַעֲבוֹר הֶעָנָן אוֹרוֹ נִדְעָךְ כָּרָגַע,</p>

<p>אָז יָשׁוּב לִרְדּוֹף רִיק, יָשׁוּב לַחְבּוֹק אִוֶּלֶת,</p>

<p>אִישׁ זֶה חֶשְׁכּוֹ יָהֵל אוֹר, אוֹרוֹ יוֹפַע אֹפֶל,</p>

<p>גַּם כֵּן מִשְׁפַּט הַמֶּלֶךְ, מִשְׁפַּט שָׂרֵי צֹעַן,</p>

<p>שָׁלַח אֵל לָהֶם עֲבָדָיו אַנְשֵׁי הָרוּחַ,</p>

<p>חשַׁךְ מִשְּׁחוֹר לֵב פַּרְעֹה חָרַשׁ מַחְשְׁבוֹת אָוֶן,</p>

<p>כִּי עַל דִּבְרֵי הַנְּבִיאִים קָצַף לִבּוֹ קָצֶף,</p>

<p>הוֹד משֶׁה וַהֲדַר אַהֲרֹן וִיקָר אִמְרֵי פִימוֹ,</p>

<p>לֹא הִטּוּ לֵב רָשָׁע הַבּוֹטֵחַ עַל תֹּהוּ,</p>

<p>אוֹמֵר בִּלְבָבוֹ מִי אָדוֹן לִי וִיצַוֵּנִי,</p>

<p>הֲלֹא פַרְעֹה אָנִי, מֶלֶךְ מִצְרַיִם אָנִי,</p>

<p>הֵעֵז אִישׁ רָשָׁע, אֶת מִצְחוֹ חִזֵּק כַּנְּחוּשָׁה,</p>

<p>וַיֹאמֶר: ״מִי יְיָ אֵל נוֹרָא זָכַרְתָּ,</p>

<p>״אֲשֶׁר אִירָא מִמֶּנּוּ וּבְקוֹלוֹ אַקְשִׁיבָה,</p>

<p>״אֵל זֶה מִמַּעַל אֶת יְיָ, לֹא יָדַעְתִּי,</p>

<p>״גַּם אֶת הָעָם אֶת יִשְׂרָאֵל לֹא אֲשַׁלֵּחַ״.</p>

<p>נִּאֵץ רָשָׁע אֱלֹהִים דִּבֵּר דִּבְרֵי אָוֶן,</p>

<p>לֹא יִזָּכֵרוּ עַל סֵפֶר לֹא יִכָּתֵבוּ.</p>

<br />
</blockquote>

<blockquote>
<p>אִם מִפִּי<a href="#fn:3" id="fnref:3" title="see footnote" class="footnote"><sup>3</sup></a> נָבָל דִּבְרֵי נֶאֳצוֹת יָצָאוּ,</p>
</blockquote>

<blockquote>
<p>אֶל שַׁדַּי הִתְגַּבָּר בַּשָּׁמַיִם שָׁת פִּיהוּ,</p>

<p>רוּחַ הַנְּבִיאִים קָם בָּם, מֵאֲרָיוֹת גָּבֵרוּ,</p>

<p>וּכְמִצְוַת הָאֱלֹהִים עַל אִוַּלְתּוֹ עָנוּהוּ:</p>

<p>״יִזְכּוֹר אֲדוֹנֵנוּ נִפְלָאוֹת מִנִּי קֶדֶם,</p>

<p>״אֲשֶׁר עָשָׂה אֵל אֵלִים לַאֲבוֹת עֲבָדֶיךָ,</p>

<p>״אֲשֶׁר בָּאוּ מֵעֵבֶר הַנָּהָר לִכְנָעַן,</p>

<p>״אֵל אֵלִים זֶה יְיָ שְׁמוֹ עוֹשֵׂה פֶלֶא,</p>

<p>״מוֹפְתָיו עִם אַבְרָהָם עִם יִצְחָק מַה נִּפְלָאוּ,</p>

<p>״וּמַעֲשָׂיו עִם יַעֲקֹב עִם יוֹסֵף לָךְ נוֹדָעוּ,</p>

<p>״הַאוֹתוֹ לֹא תִירָא נֶגְדּוֹ תָּעֵז פָּנֶיךָ?</p>

<p>״אֶרֶץ מֶמְשַׁלְתֶּךָ כִּמְעַט הָיְתָה שׁוֹמֵמָה,</p>

<p>״לוּלֵא כִּי חָכְמַת יוֹסֵף שָׂמָהּ כַּגַּן עֵדֶן,</p>

<p>״וּבְנֵיהֶם מֶה עָשׂוּ לָךְ כִּי עֻלָּם הִכְבַּדְתָּ?</p>

<p>״כִּי גּוֹי יַעֲבֹד בָּנוּ וִיעַנּוּנוּ צָרֵינוּ,</p>

<p>״הוֹדִיעַ אֱלֹהִים בֶּחָזוֹן אֶל אָבִינוּ,</p>

<p>״אַךְ כִּי אַתָּה תַעֲבֹד בָּנוּ זֹאת לֹא חָשָׁבְנוּ,</p>

<p>״כִּי תֶאֱרוֹב אֶל דָּמֵינוּ תַּחַת לָךְ הֵטַבְנוּ,</p>

<p>״הֲתַחַת טוֹב תִּגְמוֹל רַע, תַּחַת חַיִּים מָוֶת?</p>

<p>״אִם אֵל קָצַף עָלֵינוּ לֹא קָצַף לָנֶצַח,</p>

<p>״תַּכְלִית שָׂם לַצָּרָה, חָרַץ מִסְפַּר יָמֶיהָ,</p>

<p>״עַתָּה בָא קִצָּהּ, בָּא עֵת לָחֹן נִדְכְּאֵי רוּחַ,</p>

<p>״עַל כֵּן אֱלֹהֵי הָעִבְרִים נִקְרָא עָלֵינוּ,</p>

<p>״וּבְפִינוּ שָׂם הַדְּבָרִים אֵלֶיךָ דִּבַּרְנוּ,</p>

<p>״אִם חַיִּים חָפַצְתָּ, כָּבוֹד לַיְיָ הָבָה,</p>

<p>״דֶּרֶך שְׁלשֶׁת יָמִים בַּמִּדְבָּר נֵלֵכָה,</p>

<p>״לָחֹג אֶת חַג יְיָ לִזְבּוֹחַ בּוֹ זָבַח,</p>

<p>״אִם הוּא יָעַץ מִי יָפֵר, דִּבְרֵי אֵל יָקוּמוּ,</p>

<p>״אִם הַפְצֵר בָּחַרְתָּ, מָאֵן אַתָּה שַׁלְּחֵנוּ,</p>

<p>״אוֹ בֵית יַעֲקֹב יַמְרוּ בוֹ לֹא יֹאבוּ לָלֶכֶת,</p>

<p>״שָׁמַיִם וָאָרֶץ אֶל מִשְׁפָּטָיו יַעֲמְדוּ,</p>

<p>״כִּמְעַט יִפְגָּעֵנוּ בַּדֶּבֶר אוֹ בֶּחָרֶב״.</p>

<br />
</blockquote>

<blockquote>
<p>מָה הוֹעִיל זֹאת, יוֹסֵר לֵץ קָלוֹן לוֹ לֹקֵחַ,</p>

<p>זָעַף לֵב עֲקַלְקֵל, עַצְמוֹת רָשָׁע רָעָדוּ,</p>

<p>חָפֵץ לִשְׁלוֹחַ בָּם יַד, חָפֵץ הַשְׁחִיתֵמוֹ,</p>

<p>לוּלֵי חִתַּת עֶלְיוֹן סָךְ אַפּוֹ בִּדְלָתַיִם,</p>

<p>כִּי לִימִין עֲבָדָיו אֵל יָשֶׁת סִתְרוֹ חשֶׁךְ,</p>

<p>מֵהוֹדָם פָּחַד רָשָׁע, חָת מֵאוֹר פָּנֵימוֹ,</p>

<p>וּמִנֹּעַם דִּבְרֵיהֶם, מֵחֵן שִׂפְתוֹתֵימוֹ,</p>

<p>יָדַע כִּי אַנְשֵׁי כָבוֹד הֵם וּמְלֵאִים דָּעַת,</p>

<p>אַךְ רוּחוֹ לֹא נָכוֹן הַקְשֵׁב לַחָכְמָה אֹזֶן,</p>

<p>וּלְבָבוֹ כַּיָם סוֹעֵר גּוֹרֵשׁ טִיט וָרָפֶשׁ,</p>

<p>אִם רֶגַע יֹאמַר אִמְרֵי פִיהֶם מַה נָּעֵמוּ,</p>

<p>רוּחַ יַעֲבָר בּוֹ וּמֵהֶבָל לוֹ נֶחְשָׁבוּ,</p>

<p>כַּבּוֹרוֹת נִשְׁבָּרִים לֹא יָכִילוּ הַמַּיִם,</p>

<p>כֵּן לֵב אִישׁ תַּהְפּוּכוֹת, אֵמוּן לֹא יָכִיל רֶגַּע,</p>

<p>בֵּין זַעַף וּבֵין פָּחַד לֹא יָדַע מַה יַעַשׂ,</p>

<p>מִרְמָה יָעַץ כִּי יַבְהִילֵמוֹ וִיכַבְּדֵמוֹ,</p>

<p>יַאֲכִילֵם חַלַּת מָוֶת הַמְּשׁוּחָה בַשָּׁמֶן,</p>

<p>וַחֲרָבוֹת דִּבֵּר פִּיהוּ מֵחֲמָאוֹת חָלָקוּ,</p>

<p>לֵאמֹר: ״זִקְנֵי עַם! אֶת חָכְמַתְכֶם יָדַעְתִּי,</p>

<p>״לָמָּה שִׂפְתֵי חַכְמֵי לֵבָב זָרוֹת תַּבַּעְנָה?</p>

<p>״כִּי אִם אֶחְקוֹר מִלֵּיכֶם מֵאַיִן גָבָעוּ,</p>

<p>״הַאֶחְשׁוֹב כִּי תַחְבּוּלוֹת הֵם לִמְרוֹד תַּחְשֹׁבוּ,</p>

<p>״וּלְהַטּוֹת לֵב הָעָם תֹּאמְרוּ צִירֵי אֵל נָחְנוּ,</p>

<p>״בַּעֲבוּר יֶאֱמַץ לִבָּם אִם מִלְחָמָה יָבֹאוּ,</p>

<p>״חָלִילָה לִּי לָשׂוּם חַכְמֵי לֵב בּוֹגְדֵי בֶגֶד,</p>

<p>״אֲבָל נִרְאָה אֵל אֲלֵיכֶם אַתֶּם תַּאֲמִינוּ,</p>

<p>״אַךְ מַחֲזֵה כָזָב חֲזִיתֶם רַעְיוֹנוֹת רוּחַ,</p>

<p>״חוֹזֵי שָׁוְא כָמוֹכֶם גַּם מִלְּפָנִים נִשְׁמָעוּ,</p>

<p>״אֵלֶּה יַלְדֵי יוֹדְעִים הֵם אִם לַחֲקוֹר יַעֲמִיקוּ,</p>

<p>״מֵרוֹב מַחְקָר יַהֲבִילוּ וּתְמוּנוֹת יַבִּיטוּ,</p>

<p>״אַךְ חַכְמֵי לֵב אַתֶּם, זֹאת אֶשְׁאָלְכֶם הַגִּידוּ,</p>

<p>״לָמָּה בָּזֹאת אֶת הָעָם מִמַּעֲשָׂיו תַּפְרִיעוּ,</p>

<p>״אִם דִּבְרֵי זָרוֹת כָּאֵלֶּה הָעָם יִשְׁמָעוּ,</p>

<p>״לִבָּם שׁוֹבָב יִהְיֶה וּמוּזָר אֶל מַעֲשֵׂהוּ,</p>

<p>״כִּי יַעֲשׂוּ יִשְׁגּוּ וּבַשִּׁגָּעוֹן יִנְהָגוּ,</p>

<p>״מָה הֲרֵעוֹתָ מֹשֶׁה! אַהֲרֹן רַב חֶטְאֶךָ!</p>

<p>וּלְהַאֲכִילְכֶם מִפְּרִי חַטַּאתְכֶם לֹא חָפַצְתִּי,</p>

<p>״כִּי אֶת חָכְמַתְכֶם אֶת שֵׂיבַתְכֶם אֲכַבֵּדָה,</p>

<p>״אַחַת אֲצָו עֲלֵיכֶם דַּבֵּר בַּל תּוֹסִיפוּ,</p>

<p>״הַבְלֵיכֶם עֲזֹבוּ וּלְסִבְלוֹתֵיכֶם לֵכוּ.</p>

<p>״אִם רוֹמֵם יִשְׂרָאֵל וּשְׁמָם הַגְדֵּל תַּחְפֹּצוּ,</p>

<p>״אִם אֱמֶת כִּי אֱלֹהִים יוֹשִׁיעֵם תַּאֲמִינוּ,</p>

<p>״מַה טּוֹב כִּי תוֹחִילוּ עַד מִמְּרוֹמוֹ יוֹפִיעַ,</p>

<p>״וִיחַדֵּש אֶת נִפְלְאוֹתָיו מִפִּיכֶם שָׁמַעְנוּ,</p>

<p>״לֹא מֵחָכְמָה עֲשִׂיתֶם הַגֵּד לִמְתֵי סֶכֶל,</p>

<p>״נוֹרָאוֹת לֹא נִשְׁמָעוּ טֶרֶם כִּי תָבֹאנָה,</p>

<p>״תַּחַת הֵיטֵב עִמָּהֶם תּוֹסִיפוּ הָרֵעַ,</p>

<p>״כִּי מַה אַחֲרִית אֵלֶּה, אֵלַי עוֹד לֹא יִשְׁמָעוּ,</p>

<p>״זֶה אֶל זֶה יֹאמַר קוּמָה נִפְרוֹק אֶת עֻלֵּנוּ,</p>

<p>״מִי פַרְעֹה וּמִי מִצְרַיִם כִּי נַעַבְדֵמוֹ,</p>

<p>״הִנֵּה אֱלֹהֵינוּ זֶה יָבֹא יוֹשִׁיעֵנוּ,</p>

<p>״וּבְהַבְלֵיהֶם אִם אֶת אֵשׁ חֲמָתִי יַצִּיתוּ,</p>

<p>״מָה אֶעֱשֶׂה אָנִי? חֲלֹא נָקָם מַר מִמָּוֶת.</p>

<p>״עַל כֵּן משֶׁה הַקְשִׁיבָה, גַּם אַהֲרֹן הַאֲזִינָה,</p>

<p>״רַבִּים עַם הָאָרֶץ אֶת כָּל דָּבָר יַאֲמִינוּ,</p>

<p>״מַה נָקֵּל הַתְעוֹת אוֹתָם וּלְהוֹלִיכָם תֹּהוּ,</p>

<p>״וּמִמְּלַאכְתָּם אֲשֶׁר עוֹשִׂים אוֹתָם תַּשְׁבִּיתוּ,</p>

<p>״מֵאַחֲרִיתָם תִּרְגַּז בִּטְנִי כִּי מָרָה תֶהִי,</p>

<p>״אֲנִי אֶחְמוֹל עֲלֵיהֶם, עַל עָנְיָם אַשְׁקִיפָה,</p>

<p>״וַאֲצָו כַּיוֹם דָּבָר אַעֲמִידֶּנּוּ בַּפֶּרֶץ,</p>

<p>״יוֹרֶה טוֹב לִסְכָלִים בַּל יַאֲמִינוּ בַּשֶּׁקֶר.</p>

<br />
</blockquote>

<blockquote>
<p>גַּם מִמַּעֲנֶה עַזָּה זֹאת אָחוֹר לֹא נָסוֹגוּ,</p>

<p>זָכְרוּ מַה דִּבֶּר אֵל, מָה אֶל משֶׁה הוֹדִיעַ,</p>

<p>כִּי לֹא יִשְׁמַע פַּרְעֹה כָּבֵד לֵב פּוֹעֵל אָוֶן,</p>

<p>וּכְתוֹם רָשָׁע אֲמָרָיו דָּבָר לֹא עָנוּהוּ,</p>

<p>כִּי. רַק אֲשֶׁר צִוָּה אֱלֹהִים לוֹ דִבְּרוּ,</p>

<p>דִּבְרֵי רִיב וּמַצָה מִלִּבָּם לֹא הוֹסִיפוּ,</p>

<p>וּמַה יוֹעִיל, בִּדְבָרִים לֹא יִוָּסֵר עֶבֶד,</p>

<p>יַד אֵל תַּטֶּנּוּ אֶצְבַּע אֱלֹהִים תּוֹרֶנּוּ,</p>

<p>מַה יֹאמַר שׁוֹפֵט, צַדִּיק הוֹחִילוּ לִשְׁמוֹעַ,</p>

<p>כִּי אָמְרוּ אוּלַי אַף אֱלֹהִים יַשִּׂיגֶנּוּ,</p>

<p>אַךְ עוֹדָם לִפְנֵי פַּרְעֹה חָזוֹן לֹא מָצָאוּ,</p>

<p>כִּי לֹא חָפֵץ אֵל הוֹכִיחוּ עַתָּה בַשָּׁבֶט,</p>

<p>עַד יוֹצִיא עוֹד חֶלְאָתוֹ יוֹסִיף עוֹד הַרְשִׁיעַ,</p>

<p>זֹאת רָאוּ עַתָּה אֱוִיל רָגָז מַרְבֶּה קֶצֶף,</p>

<p>וּלְהָרַע עִמָּהֶם לִבּוֹ לֹא יִמְלָאֶנּוּ,</p>

<p>יַד אֵל עָשְׂתָּה זֹאת כִּי אֶהְיֶה עִמָּךְ הִבְטִיחַ,</p>

<p>מֵאֲשֶׁר יִפְקוֹד רָשָׁע עַל אַחֵיהֶם חָרָדוּ,</p>

<p>נֶפֶשׁ רָשָׁע אִוְּתָה רָע, אֵיךְ עַל טוֹב יוֹחִילוּ.</p>

<br />
</blockquote>

<blockquote>
<p>טֶרֶם<a href="#fn:4" id="fnref:4" title="see footnote" class="footnote"><sup>4</sup></a> בֹּא הַחַרְסָה שָׁפַךְ עָבְרָה כַּמַּיִם,</p>
</blockquote>

<blockquote>
<p>אֶל נוֹגְשֵׁי הָעָם וּלְשׁוֹטְרָיו קָרָא גַּם יַחַד,</p>

<p>וּכְזַעֲקַת מוֹשֵׁל בַּכְּסִילִים דִּבֵּר אֵלֵימוֹ,</p>

<p>״כַּאֲשֶׁר הִסְכַּנְתֶּם עֲשׂה לָתֵת לָהֶם תֶּבֶן</p>

<p>לִלְבּוֹן בּוֹ הַלְּבֵנִים, בַּל לַעֲשׂוֹת תּוֹסִיפוּ,</p>

<p>הֵם יֵלְכוּ בָּאָרֶץ וִיֹקוֹשְׁשׁוּ קַשׁ לַתֶּבֶן,</p>

<p>וּמַתְכֹּנֶת הַלְּבֵנִים הַשְׁלִימֵם עַד עָרָב,</p>

<p>גַּם מִתְּמוֹל גַּם מִשִּׁלְשׁוֹם שַׂמְתֶּם חֹק אֶל גָּבֶר,</p>

<p>גַּם מֵאֵין לָהֶם תֶּבֶן עֲלֵיהֶם תָּשִׂימוּ,</p>

<p>בַּל תִּפָּקֵד גַּם אַחַת, דָּבָר לֹא יִגְרָעוּ,</p>

<p>אִם עֲלֵיהֶם תַּחְמֹלוּ מִיֶּדְכֶם אֶדְרְשֶׁנּוּ,</p>

<p>כִּי נִרְפִּים הֵם נִרְפִּים וּמֵעַצְלָה יִצְעָקוּ,</p>

<p>לֵאמֹר: בָּאוּ צִירֵי אֵל וּבִשְׁמוֹ צִוָּנוּ,</p>

<p>עִזְבוּ עֲבוֹדַת פַּרְעֹה כִּי לָאֵל תַעֲבֹדוּ,</p>

<p>עַתָּה נֵלְכָה מִדְבָּרָה לִזְבּוֹחַ לוֹ זֶבַח.</p>

<p>קוֹל נוֹגֵשׁ לֹא שָׁמְעוּ עַל כֵּן רֹאשָׁם יָרִימוּ,</p>

<p>אִם אַחֲרִישׁ אַחְרִיתָם רָע, כִּי חַרְבִּי תֹאכְלֵמוֹ,</p>

<p>אִם תִּכְבַּד הָעֲבוֹדָה עַל הָאֲנָשִׁים הָאֵלֶּה,</p>

<p>מִבֹּקֶר עַד עֶרֶב יַעֲשׂוּ בָּהּ בַּל יִשְׁבֹּתוּ,</p>

<p>עַל יָדַיִם רָפוֹת שֵׁבֶט מוּסָר יָנִיפוּ,</p>

<p>אָז מִפַּחַד נוֹגשֵׂיהם הַבְלֵיהֶם יַעֲזְבוּ,</p>

<p>וּבְנֹפֶת דִּבְרֵי שֶׁקֶר בַּל עוֹד יִתְעַנְגוּ״.</p>

<br />
</blockquote>

<blockquote>
<p>כָּאֲרָיוֹת לִטְרוֹף טֶרֶף נוֹגְשֵׂיהֶם יָצָאוּ,</p>

<p>וּכְמוֹ שֵׂיוֹת לָטֶבַח שׁוֹטְרֵיהֶם הָלָכוּ,</p>

<p>לַמְיַחֲלִים אֶל אֵל חַי דַּת הַמֶּלֶך הִגִּידוּ,</p>

<p>כֹּה אָמַר פַּרְעֹה: ״אֵינֶנִּי נוֹתֵן לָכֶם תֶּבֶן,</p>

<p>קוֹשְׁשׁוּ אַתֶּם לָכֶם וּקְחוּ מֵאֲשֶׁר תִּמְצָאוּ,</p>

<p>לֹא יוֹם תָּמִים לֶאֱסוֹף קַשׁ מִבֹּקֶר עַד עֶרֶב,</p>

<p>וּלְמָחֳרָת הַיּוֹם הַהוּא אֶת חָקְכֶם תַּשְׁלִימוּ,</p>

<p>כִּי יוֹם תָּבִיאוּ קַשׁ בּוֹ הַלְּבֵנִים תִּתֵּנוּ,</p>

<p>כַּאֲשֶׁר עֲשִׂיתֶם יוֹם יוֹם, דָּבָר אַל תִּגְרָעוּ,</p>

<p>אַל תֹּאמְרוּ חָמָס, אֵל עַל הַמֶּלֶךְ תִּזְעָקוּ,</p>

<p>מִיֶדְכֶם זֹאת לָכֶם, אֶת עֲוֹנְכֶם תִּשָּׂאוּ,</p>

<p>מַדּוּעַ הִטֵּיתֶם אֹזֶן אֶל דִּבְרֵי רוּחַ,</p>

<p>תִּבְטְחוּ עַל שֶׁקֶר וּבִקְהַל עַם תִּתְפָּאֵרוּ,</p>

<p>בָּא מוֹעֵד, בָּא חָזוֹן, בָּא קֵץ עֲבוֹדָתֵנוּ,</p>

<p>הַקּוֹל נִשְׁמַע בָּאָרֶץ עַד פַּרְעֹה הִגִּיעַ,</p>

<p>וַיְצַו מָזוֹר, מַרְפֵּא שָׂם אֶל חֳלִי אִוֶּלֶת״.</p>

<br />
</blockquote>

<blockquote>
<p>כָּאוֹר בֹּקֶר לֹא עָבוֹת מַרְנִין לֵב כָּל גָּבֶר,</p>

<p>אִם פִּתְאוֹם יִסְעַר סַעַר עָבִים יַקְדִּירוּהוּ,</p>

<p>כֵּן אִם דִּבְרֵי צִירֵי אֵל לֵב יַעֲקֹב הִרְנִינוּ,</p>

<p>מִקּוֹל נוֹגְשֵׂיהֶם פִּתְאֹם לִבּוֹתָם קָדָרוּ,</p>

<p>וּלְקוֹשֵׁשׁ קַשׁ לַתֶּבֶן בָּאָרֶץ נָפֹצוּ,</p>

<p>הוֹלְכִים הָלוֹךְ וּבָכֹה עִם לִבָּם דִּבֵּרוּ,</p>

<p>״הֲזֹאת פּוֹעַל אֱלֹהִים לַצְמִית נִכְאֵי רוּחַ,</p>

<p>הַשְׁמִיעֵנוּ טוֹב לָתֵת אוֹתָנוּ לַבּשֶׁת,</p>

<p>תַּחַת טוֹב קִוִינוּ בָּא רָע, תַּחַת אוֹר אֹפֶל,</p>

<p>קוֹשֵׁשׁ קַשׁ מֵעֲלוֹת הַשַּׁחַר עַד צָהֳרָיִם,</p>

<p>אֵיךְ מִסְפַּר הַלְּבֵנִים עֲדֵי עֶרֶב נַשְׁלִימָה?</p>

<p>אִם כֹּחַ אֶבֶן כֹּחֵנוּ, נָחוּשׁ גֵּוֵנוּ?</p>

<p>הַלְּבַעֲבוּר הָתֵל בָּנוּ כָּל זֹאת הִשְׁמִיעָנוּ,</p>

<p>שִׂימֵנוּ כַּצֹּאן טִבְחָה תַּחַת יַד נוֹגְשֵׁינוּ,</p>

<p>חָלִילָה לָּאֵל מֵעֲשׂוֹת זֹאת, כִּי הוּא יוֹצְרֵנוּ,</p>

<p>חָלִילָה לָּנוּ מֵחֲשׁוֹב זֹאת, כִּי עָפָר נָחְנוּ,</p>

<p>עָמוֹק מִתְּהוֹם לָדַעַת, קָצְרָה רוּחֵנוּ״.</p>

<br />
</blockquote>

<blockquote>
<p>פַּחַד פָּחְדוּ הִשִּׁיגוּם וּמְגוּרָתָם בָּאָה,</p>

<p>שָׁבוּ מִשּׁוּט בָּאָרֶץ עִם הַקֵּשׁ קושֵׁשׁוּ,</p>

<p>לֹא נִשְׁאַר מִן הַיוֹם הַשְׁלֵם חֻקָּם עַד עֶרֶב,</p>

<p>אַף כִּי מֵעֲמַל יָדָם גַּם רֶגַע לֹא יֶחְדָּלוּ,</p>

<p>גַּם רָאוּ נוֹגְשֵׁיהֶם צָרָתָם מַה כָּבֵדָה,</p>

<p>הֵמָּה אָצִים לֵאמֹר כַּלּוּ מַעֲשֵׂיכֶם כַּלּוּ.</p>

<p>כַּאֲשֶׁר בִּהְיוֹת הַתֶּבֶן דָּבָר אַל תִּגְרָעוּ.</p>

<p>הָעֳשׁוּקִים הָאֵלֶּה לַעֲשׂוֹת כֵּן לֹא יָכֹלוּ,</p>

<p>וּמַתְכֹּנֶת הַלְּבֵנִים יוֹם יוֹם לֹא הִשְׁלִימוּ,</p>

<p>אָז שׁוֹטְרֵי יִשְׂרָאֵל שָׂמוּם נוֹגְשֵׂי הַמֶּלֶךְ,</p>

<p>עַל הָעוֹשִׂים בַּמְּלָאכָה לִרְדּוֹת בָּם בְּפָרֶךְ,</p>

<p>הֻכּוּ מַכָּה רַבָּה וּבְאַף דִּבְּרוּ אֵלֵימוֹ,</p>

<p>מַדּוּעַ מֵעוֹשֵׂי הַלְּבֵנִים הֱעֶלַמְתֶּם עָיִן,</p>

<p>״גַּם תְּמוֹל גַּם הַיוֹם אֶת חֻקַּם לֹא מִלֵּאוּ?</p>

<p>גַּם מַעֲנֶה רַךְ גַּם בִּכְיָה הוֹעֵל לֹא הוֹעִילוּ,</p>

<p>כַּיְעֵנִים בַּמִּדְבָּר עִמָּהֶם הִתְאַכְּזְרוּ.</p>

<br />
</blockquote>

<blockquote>
<p>אִישׁ שִׁכּוֹר מֵרוֹב צָרָה, אִישׁ שָׂשׂ לִמְצוֹא קָבֶר,</p>

<p>יָבוֹז נַפְשׁוֹ, יִשְׂחַק לָאֵיד, יִלְעַג לַפֶּרֶץ,</p>

<p>גַּם אֵלֶּה הַשּׁוֹטְרִים לָמוּת נַפְשָׁם חֵרֵפוּ,</p>

<p>לָבֹא לִפְנֵי מֶלֶךְ עַז פָּנִים לֹא יָרֵאוּ,</p>

<p>עַל פָּנָיו הוֹכִיחוּהוּ, קָשׁוֹת לוֹ דִּבֵּרוּ:</p>

<p>״לָמָּה תַעֲשֶׂה לַעֲבָדֶיךָ רָעוֹת כָּאֵלֶּה,</p>

<p>״תִּשְׁאַל חֹק מִיָּדֵנוּ לֹא נוּכַל עֲשׂוֹהוּ,</p>

<p>״אִם תֶּבֶן לֹא תִּתֵּן, אֵיךְ הַלְּבֵנִים נִתֵּנָה?</p>

<p>״נַחְנוּ שׁוֹטְרֵי עָם, הַגֵּד בַּמֶּה לָךְ חָטָאנוּ,</p>

<p>״הַלְּבַעֲבוּר כִּי הַכּוֹת אֶת אַחֵינוּ חָדַלְנוּ,</p>

<p>פָּגְעוּ בָנוּ אַכְזָרִים הִכּוּנוּ נוֹגְשֶׂיךָ?</p>

<p>״טוֹב כִּי נָמוּתָה מֵהַכּוֹת חִנָּם אַחֵינוּ,</p>

<p>״שׁוּר אֵלֶּה הַפְּצָעִים בִּבְשַׂר בָּרֵי כַפָּיִם,</p>

<p>מִיַּד עַזֵּי פָנִים, מִיַּד לֹא אָדָם הֵמָּה,</p>

<p>״וּרְאֵה כִּי הֵבֵאתָ חַטָּאָה עַל עַמֶּךָ.</p>

<br />
</blockquote>

<blockquote>
<p>שִׁמְמוּת הַשּׁוֹטְרִים הָיְתָה לוֹ לִמְשִׁיבַת נָפֶשׁ,</p>

<p>וּבְדַם הַיּוֹצֵק מִבְּשָׂרָם עֵינוֹ שָׂבָעָה,</p>

<p>אָמַר אוֹיֵב ״אַךְ טוֹב, אֶל שַׁדֵּי הִתְגַּבַּרְתִּי,</p>

<p>אִם יָבֹאוּ הַחוֹזִים וּלְפָנַי יַעֲמֹדוּ,</p>

<p>רֵאשִׁית דָּבָר אֶשְׁאָלֵם אַיֵה אֱלֹהֵימוֹ,</p>

<p>מַדּוּעַ אֶת עַמּוֹ מִיָּדִי לֹא הוֹשִׁיעַ,</p>

<p>מַה יַעֲנוּ דוֹבְרֵי חָזוֹן? מִפְּצוֹת פֶּה יֵבוֹשׁוּ,</p>

<p>וּבְקִרְבָּם יֹאמַר לִבָּם כִּי מֵהֶם הִשְׂכַּלְתִּי״.</p>

<p>שָׂשׂ אַכְזָר עַל רִשְׁעוֹ, הִתְאַמֵּר פּוֹעֵל אָוֶן,</p>

<p>לִבּוֹ סָגַר מֵחֲמוֹל, אָזְנוֹ אָטַם מִשְּׁמוֹעַ</p>

<p>צַעֲקַת הַשּׁוֹטְרִים הַצּוֹעֲקִים מִשֶּׁבֶר רוּחַ,</p>

<p>וּכְאַרְיֵה נָתַן קוֹל: ״הַסּוּ אֱוִילִים הַסּוּ!</p>

<p>״מִיֶדְכֶם זֹאת לָכֶם וּמַדּוּעַ תִּזְעָקוּ?</p>

<p>״נִרְפִּים אַתֶּם נִרְפִּים, וּמֵרִפְיוֹן יָדַיִם</p>

<p>״מֵאַנְתֶּם עָבְדֵנִי, עַל כֵּן לֵאמֹר תֶּהְבָּלוּ,</p>

<p>״נֵלְכָה הַמִּדְבָּרָה לִזְבּוֹח לֵאלֹהֵינוּ,</p>

<p>״דַּם זֶה, פִּצְעֵיכֶם אֵלֶּה, מַרְפֵּא לָכֶם יֶהִי,</p>

<p>״מַרְפֵּא לָאִוֶּלֶת, מָזוֹר מִלִּבְגוֹד בָּגֶד,</p>

<p>״חִדְלוּ מִצְעוֹק אֵלַי, דַּבֵּר עוֹד אַל תּוֹסִיפוּ,</p>

<p>״אֶל אַחֵיכֶם לֵכוּ וַעֲבוֹדַתְכֶם עֲבֹדוּ,</p>

<p>״אִמְרוּ לָהֶם כִּי כָל אִמְרֵי פִי יָקוּמוּ,</p>

<p>״תֶּבֶן לֹא יֻתַּן לָכֶם וּלְבֵנִים תִּתֵּנוּ</p>

<p>״כַּמִּסְפָּר הָרִאשׁוֹן, לֹא תָשִׂימוּ מִגְרָעַת״.</p>

<br />
</blockquote>

<blockquote>
<p>אֲמֵלָלִים רַבִּים לִפְנֵי אַרְמוֹן הַמֶּלֶךְ,</p>

<p>בַּעֲבוּר הַקְשֵׁב מֶה הָיָה, בִּרְעָדָה נֶאֱסָפוּ,</p>

<p>כִּרְאוֹתָם שׁוֹטְרֵיהֶם לִבָּם הָיָה לַמַּיִם,</p>

<p>כִּי רוֹעַ פָּנֶימוֹ וּמַר רוּחָם הֵעִידוּ,</p>

<p>אֵיךְ נָפַל דָּבָר, מַה הֵיכָל מֶלֶךְ קָרָמוֹ,</p>

<p>וּבִדְמָעוֹת עַל לֶחֱיָם אֶת קוֹלָם נָשָׂאוּ,</p>

<p>״אַחִים! זָדוֹן מֶה עַז, מַטֵּה רֶשַׁע פּוֹרֵחַ,</p>

<p>״אוֹי לָנוּ אַחֵינוּ, דָּתוֹ קִיַּם הַמֶּלֶךְ,</p>

<p>״מִלִּבְנֵיכֶם יוֹם יוֹם גַּם אַחַת אַל תִּגְרָעוּ,</p>

<p>״בֵּין תַּנִּינִים וִיעֵנִים אַכְזָר אֵין כָּמוֹהוּ,</p>

<p>״דַּם אָדָם מִשְׂחָק לוֹ, גִּיל נַפְשׁוֹ צָרַת גָּבֶר,</p>

<p>״לוֹ הִקְשַׁבְתֶּם דִּבְרֵי צוֹרֵר, שַׁאֲגַת עַז נָפֶשׁ,</p>

<p>״מִשֶּׁבֶר רוּחַ וּמִפַּחַד לֵב תֹּאמֵרוּ:</p>

<p>״הַרְרֵי טֶרֶף נַעֲלֶה אַךְ לֹא אֶל הֵיכְלֵי רֶשַׁע.</p>

<br />
</blockquote>

<blockquote>
<p>הֵמָּה יָצְאוּ מֵאֵת פַּרְעֹה אֶת מִי פָּגָעוּ?</p>

<p>אֶת משֶׁה עִם אַהֲרֹן נִצָּבִים לִקְרָאתֵמוֹ</p>

<p>מִצָּרַת לֵב ״מַה זֹאת עֲשִׂיתֶם! קָרְאוּ לָמוֹ,</p>

<p>״עַל חָמָם וָשׁוֹד קָרוּנוּ, אַתֶּם תֶּאֱשָׁמוּ,</p>

<p>הַאִם אֱלֹהֵי הַמִּשְׁפָּט יַעֲשֶׂה עַוְלָתָה,</p>

<p>״הַבְטִיחַ טוֹב וּלְהָבִיא רָע, רוֹשׁ תַּחַת נֹפֶת?</p>

<p>״חָלִילָה לּוֹ הָתֵל, חָלִילָה לּוֹ כָּל עָוֶל,</p>

<p>״גַּם חָלִילָה לָכֶם מִדַּבֵּר בִּשְׁמוֹ שָׁקֶר,</p>

<p>״נִרְאָה אֲלֵיכֶם אֵל אֱלֹהֵי אֲבוֹתֵינוּ,</p>

<p>״אַךְ סַרְתֶּם מֵאַחֲרָיו, שִׁנִּיתֶם דִּבְרֵי טַעַם,</p>

<p>״אֶת לֹא צִוָּה אֶתְכֶם דִּבַּרְתֶּם אֶל הַמֶּלֶךְ,</p>

<p>״חִצִּים הָיוּ אִמְרוֹתֵיכֶם, מַדְקֵרוֹת חָרֶב,</p>

<p>״אַף פַּרְעֹה הֶחֱרִיתֶם, הִבְאַשְׁתֶּם אֶת רֵיחֵנוּ,</p>

<p>״נֶאֱמָנִים לוֹ נֶחְשַׁבְנוּ, עַתָּה בוֹגְדֵי בָגֶד,</p>

<p>״יֵרֶא יְיָ עֲלֵיכֶם, אֵל כֹּל יוֹדֵעַ,</p>

<p>״יִשְׁפֹּט בֵּין מַלְאָכָיו וּבֵין דַּלִים כָּמֹנוּ,</p>

<p>״דָּמֵנוּ שָׁפוּךְ אָרְצָה מִיֶּדְכֶם יִדְרְשֶׁנּוּ,</p>

<p>״כִּי חֶרֶב מָלְאָה דַם שַׂמְתֶּם אֶל יַד צָרֵינוּ,</p>

<p>״אֶל יַד פַּרְעֹה וַעֲבָדָיו הָרוֹג יַהַרְגוּנוּ,</p>

<br />
</blockquote>

<blockquote>
<p>מֵאֶנְקַת אֶבְיוֹנִים נָמֵס לֵב אַנְשֵׁי חָסֶד,</p>

<p>לֹא חָרָה אַפָּם עַל רִיב חִנָּם בָּם יָרִיבוּ,</p>

<p>הֲלֹא מִמֵּצָר דוֹבְרִים, כָּזֹאת יִפְעַל עשֶׁק,</p>

<p>הָעשֶׁק יִקַּח לֵב וִיהוֹלֵל אַנְשֵׁי טָעַם.</p>

<p>אֲבָל צָרַת אַחֵיהֶם עַד נַפְשָׁם נָגָעָה,</p>

<p>בָּחֲרוּ עוּף לִישִׂימוֹן מֵרְאוֹת שֶׁבֶר עַל שֶׁבֶר,</p>

<p>תַּחַת שֶׁקֶט חֵמָה מִתְחוֹלֶלֶת כַּסָּעַר.</p>

<p>גַּם חֻבְּרָה לַצָּרָה הַזֹּאת צָרָה אַחֶרֶת,</p>

<p>כִּי הִתְחַמֵּץ לִבָּם בִּינָתָם הִסְתַּתָּרָה,</p>

<p>מֵהִתְבּוֹנֵן עַל מֶה עָשָׂה יְיָ כָּכָה,</p>

<p>אֵיךְ עֵת שָׁלוֹם עֵת מַרְפֵּא עֵת בִּימִינוּ יֶשַׁע,</p>

<p>צָרָה וּבְעָתָה כַּפֶּרֶץ מַיִם פָּרָצוּ?</p>

<p>חָשְׁבוּ לָדַעַת זֹאת אַךְ הָבֵן בַּל יָכוֹלוּ,</p>

<p>וּשְׁלִישִׁיָּה רָעָה, כִּי צַעֲקַת עָם יִשְׁמָעוּ,</p>

<p>אַתֶּם הֲסִבּוֹתֶם הָרָעָה הַזֹּאת לָנוּ.</p>

<p>הֲיִנָּתְקוּ עֲבוֹתוֹת צָרָה הַמְּשֻׁלֶּשֶׁת?</p>

<p>לֵב אָסוּר בָּהֵן מִי לַחָפְשִׁי יוֹצִיאֶנּוּ?</p>

<p>מִי יַשְׁקִיטֶנוּ מִי עַל הַרְרוֹ יַעֲמִידֶנוּ?</p>

<p>וּמַה יַעֲנֶה אִישׁ הָאֱלֹהִים לַעֲשׁוּקִים אֵלֶּה,</p>

<p>אִם נַחֲמֵם בַּל יָדַע, וִינַחֲמֵם בַּל יִשְׁמָעוּ,</p>

<p>עַל כֵּן אֶל צַעֲקַת הַמְּרִיבִים עָמַד אִישׁ חָיִל,</p>

<p>כָּאִלֵּם לֹא יִפְתַּח פִּיו, כָּאִישׁ לֹא שׁוֹמֵעַ,</p>

<p>בֵּאלֹהָיו בָּטַח כִּי יִקְרָא אֵלָיו יַעֲנַהוּ.</p>

<br />
</blockquote>

<blockquote>
<p>אָז שַׁב<a href="#fn:5" id="fnref:5" title="see footnote" class="footnote"><sup>5</sup></a> אֶל יְיָ וּלְפָנָיו שָׁפַךְ שִׂיחַ,</p>
</blockquote>

<blockquote>
<p>עַפְעַפָּיו הַנִּשָּׂאוֹת כָּעַפְעַפֵּי שַׁחַר,</p>

<p>גַּם דִּמְעַת בַּת עֵינוֹ עַל תּוֹם לִבּוֹ הֵעִידוּ,</p>

<p>וַיֹּאמֶר ״חָנֵּנִי נָא יְיָ וַעֲנֵנִי,</p>

<p>״וּבְעֵת צָרָה כָזֹאת אַל נָא תַּסְתֵּר פָּנֶיךָ,</p>

<p>״אָנָּא! אִם כָּלָה זַעַם וּשְׁנוֹת רָעָה תַּמּוּ,</p>

<p>״וּבַעֲבוּר הַצִּילֵנוּ מִמְּרוֹמְךָ יָרַדְתָּ,</p>

<p>״מֶה חָטָא לָךְ הָעָם, מֵאָז בִּדְבָרְךָ בָּאתִי,</p>

<p>״כִּי הִגְדַּלְתָּ אֶת מַכְאוֹבָיו עַל אַחַת שֶׁבַע?</p>

<p>״כִּי לֹא כִרְאוֹת אֱנוֹשׁ תִּרְאֶה, עַבְדֶּךָ יוֹדֵעַ,</p>

<p>״חשֶׁךְ יַחֲשִׁיךְ מִמֶּנּוּ לֹא יַחֲשִׁיךְ מִמֶּךָ,</p>

<p>״אַךְ אֲנִי עֵינֵי בָשָׂר לִי עַל כֵּן נִבְהָלְתִּי,</p>

<p>״כִּי רַק תֻּמַּת עַמְּךָ רָאוּ, זַר לֹא רָאוּ,</p>

<p>יוֹם אֶת אִמְרוֹת קָדְשֶׁךָ בִּקְהָלָם בִּשַּׂרְתִּי,</p>

<p>״בִּדְבָרַי הֶאֱמִינוּ, בִּישׁוּעָתֶך שָׂשׂוּ,</p>

<p>״וַיִּשְׁתַּחֲווּ לָךְ וּבְקוֹל תּוֹדָה לָךְ זִמֵּרוּ,</p>

<p>״וּבַמֶּה חֲמַתְךָ הֵצִיתוּ אֵיךְ אֵדָעָה,</p>

<p>״אֵיךְ הֵרַע לָעָם הָזֶּה, לֵב אוֹיֵב אִמַּצְתָּ,</p>

<p>״לֵב אוֹיֵב מָלֵא כַחַשׁ, לֹא אָבָה כַבְּדֶּךָ,</p>

<p>״בָּאתִי אֵלָיו גַּם אֶת שִׁמְךָ יְיָ זָכַרְתִּי,</p>

<p>״אַךְ מָה עָנָנִי? אֶת נָּאָצוֹתָּיו שָׁמַעְתָּ,</p>

<p>״לָמָּה כָאֲרִי בַמַּאֲרָב יִטְרוֹף עֲנִיֶיךָ,</p>

<p>״לָמָּה בַּצָּרָה הַזֹּאת מֵרָחוֹק עָמַדְתָּ?</p>

<p>״יוֹשֵׁב מָרוֹם, לָמָה רַחֲמֶיךָ הִתְאַפָּקוּ,</p>

<p>״וּזְרוֹעַ עֻזֶּךָ לֹא עָלֵינוּ נִגְלָתָה,</p>

<p>״כִּי מִיַד צַר הַצֵּל לֹא הִצַּלְתָּ עַמֶּךָ,</p>

<p>״קוֹל קָמֶיךָ עוֹלֶה תָמִיד, דַּרְכָּם צָלֵחָה,</p>

<p>״חָלִילָה לִּי אֱלֹהַי מֵהָרִיב אֵלֶיךָ,</p>

<p>״אַךְ דּוֹבֵר מִשְׁפָּטִים מֵעוֹלָם לֹא מָאַסְתָּ,</p>

<p>״אִם הוֹסֵף צָרָה עַל צָרַת עַמְּךָ צִוִּיתָ,</p>

<p>״יָדַעְתִּי גַם אָנִי כִּי צֶדֶק מִשְׁפָּטֶיךָ,</p>

<p>״רַק אַחַת אֶשְׁאָל וּבְטוּבְךָ דַעַת לַמְּדֵנִי,</p>

<p>״לִרְאוֹת שׁוֹד לִרְאוֹת עשֶׁק לָמָּה זֶה שְׁלַחְתָּנִי,</p>

<p>״כִּי לֹא שָׁעִית מֶנִּי עַד יַעֲבוֹר זַעֲמֶךָ,</p>

<p>״לָמָה אֶשְׁמַע רַב טוּב בִּשַּׂרְתָּ, רַע הֵבֵאתָ,</p>

<p>״אִם בָּךְ לֹא דִּבֵּרוּ לֹא זָעַף לִבָּם עָלֶיךָ,</p>

<p>״עָלַי דּוֹבְרִים רַע, כָּל הַיּוֹם אוֹתִי יֶאֱשָׁמוּ,</p>

<p>נַפְשִׁי לֹא אָשְׁמָה אֵיךְ עָמָל זֶה תִּשָּׂאֶנוּ,</p>

<p>״הִצְטַדֵּק לִפְנֵיהֶם, כִּי אֲלַמְּדֵם טוּב טַעַם,</p>

<p>״הַאוּכַל? הֲלֹא עִמְּךָ כִּבְהֵמוֹת הָיִיתִי</p>

<p>״בַּעַר לֹא אֵדָע, כִּי מִי יִתְבּוֹנֵן בָּאֵלֶּה,</p>

<p>״מִיּוֹם צָרָה הֵבֵאתָ, נַפְשִׁי מַה נִּבְהָלָה,</p>

<p>״שֶׁבֶר דַּלִּים רוֹאָה, זַעֲקַת כּוֹאֲבִים שׁוֹמַעַת,</p>

<p>&quot;עַל כֵּן נִשְׁבָּר לִבִּי, עֵינַי כָּהוּ מִבֶּכִי,</p>

<p>״אֵל נָא רַחֵם עָלַי, אֵל נָא עָנְיִי הַבִּיטָה״.</p>

<br />
</blockquote>

<blockquote>
<p>רִנַּת אִישׁ הָאֱלֹהִים לִפְנֵי אֵל חֵן מָצָאָה,</p>

<p>כִּי עַל דּוֹבֵר מִתּוֹם לֵב לֹא יִקְצוֹף אֵל קָצֶף,</p>

<p>יוֹצֵר לֵב הוּא יָבִין, מִי טוֹב מִי אוֹהֵב צֶדֶק,</p>

<p>הוּא יָבִין כִּי מַדְוֵה אִישׁ יָשִׂים אוֹרוֹ חשֶׁךְ,</p>

<p>וּכְעָב תַּחֲשִׁיךְ רָקִיעַ מֵעַל לָהּ אוֹ יוֹפַע,</p>

<p>כֵּן מַכְאוֹב יַחֲשִׁיךְ לֵבָב נֹגַהּ לוֹ מִבָּיִת,</p>

<p>וּפִי תַּם יִפְצֶה הֶבֶל נָכוֹן רוּחוֹ סֶלֶה.</p>

<p>עַל כֵּן תַּנְחוּמוֹת אֵל נֶפֶשׁ עַבְדּוֹ שִׁעֲשָׁעוּ,</p>

<p>כִּי רִחַם עָלָיו וּמִשְּׁמֵי קָדְשׁוֹ עָנָהוּ,</p>

<p>״תֻּמַּת לִבְּךָ יָדַעְתִּי, גַּם אֶת מַכְאוֹבֶיךָ,</p>

<p>״מַעֲנֶה פַּרְעֹה הַמְּלֵאָה נֶאָצוֹת שָׁמַעְתִּי,</p>

<p>״וּזְרוֹעוֹ אֲשֶׁר הֵנִיף עַל עַמִּי רָאִיתִי</p>

<p>״אַל יִפּוֹל לִבֶּךָ מֵאֲשֶׁר רָאוּ עֵינֶיךָ,</p>

<p>״הַדָּבָר מִתּוֹךְ הַסְּנֶה אֵלֶיךָ דִבַּרְתִּי,</p>

<p>״מֵהָחֵל עַד כַּלֵּה עַל צוֹרְרַי אֲבִיאֶנּוּ.</p>

<p>״אַךְ טֶרֶם אַרְאֶה פָּעֳלִי בִּשְׁתַּיִם חָפַצְתִּי,</p>

<p>״עַם זוּ אָהַבְתִּי תַּכְלִית צָרָתָם יַשִּׂיגוּ,</p>

<p>״וּרְשָׁעִים שָׂנֵאתִי תַּכְלִית רִשְׁעָם יָקִיאוּ,</p>

<p>״עַל כֵּן לִפְנֵי פַרְעֹה מִכְשׁוֹל עָוֹן נָתַתִּי,</p>

<p>״כִּי כַּאֲשֶׁר בָּאתָ אֵלָיו וּבִשְׁמִי קָרָאתָ,</p>

<p>״שֵׁם קָדְשִׁי חֵרֵף וּלְעַמִּי הוֹסִיף הָרֵעַ,</p>

<p>״אִם תּוֹעֵבוֹת כָּאֵלֶּה שׁוֹמְעֵיהֶן יַחֲרִידוּ,</p>

<p>״כִּי יִרְאוּ שׁוֹאָה וּמְשׂוּאָה עָלָיו תֵּרַדְנָה,</p>

<p>״לִשְׁמִי יִתְּנוּ כָבוֹד וּמִשְׁפָּטַי יַצְדִּיקוּ,</p>

<p>תּוֹעֵי לֵב יִלְמְדוּ בִינָה, רוֹגְנִים יִלְמְדוּ לֶקַח,</p>

<p>״וִישָׁרִים מָשָׁל וּמְלִיצָה עָלָיו יִשָּׂאוּ:</p>

<p>״זֶה חֵלֶק לֵץ מֵאֵל, נַחֲלַת עָרִיץ מֵאֶלוֹהַּ.</p>

<p>״וּכְרִשְׁעַת רֶשָׁע זֶה לַעֲשׂוֹתוֹ הִנַּחְתִּיהוּ,</p>

<p>״צִדְקַת עַמִּי הוֹצֵאתִי לָאוֹר כַּצָהֳרָיִם,</p>

<p>״אִם עֵת יִחֲלוּ טוֹב יֹאפְפוּם מִשַּׁבְּרֵי מָוֶת,</p>

<p>״אֵמוּן בָּם, אוֹתְךָ לֹא הֱבִישוּ, בִּי לֹא דִּבֵּרוּ.</p>

<p>״כִּי אָתֵּן עַם זוּ עֶלְיוֹן עַל כָּל גּוֹיֵי אָרֶץ,</p>

<p>״עַל מֶה עָשִׂיתִי כָכָה, עַמִּים יִתְבּוֹנָנוּ,</p>

<p>״תַּכְלִית כֹּל הָיְתָה זֹאת, אֵין עוֹד צָרָה אַחֲרֶיהָ.</p>

<p>״עַתָּה תִּרְאֶה אֲשֶׁר אֱעֶשֶׂה עִם פּוֹעֲלֵי אָוֶן,</p>

<p>״כִּי רוּם לֵב פַּרְעֹה אַשְׁפִּיל, גַּאֲוָתוֹ אַכְנִיעַ,</p>

<p>״הֹוָה עַל הֹוָה יָבוֹא לוֹ, שֶׁבֶר עַל שָׁבֶר,</p>

<p>״שָׁת בַּשָּׁמַיִם פִּיו אָשִׂים דוֹבֵר מֵאֶרֶץ,</p>

<p>״לֹא אָבָה שׁוֹמֵע לִי, יִתְחַנֵּן אֵלֶיךָ,</p>

<p>״מֵרָעוֹת רַבּוֹת בַּמַּרְאָה הֶרְאִיתִיךָ,</p>

<p>״אַחֲרִית שִׁבְרוֹ יִגְדַּל וּלְעַמִּי חָדָר יֶהִי,</p>

<p>״בִּזְרוֹעִי אֲחִתֶּנּוּ נִפְלְאוֹתַי אַרְאֶנּוּ!</p>

<p>״יוֹם יוֹרֵשׁ כִּסְאוֹ וּבְכוֹרֵי אַרְצוֹ יָמוּתוּ,</p>

<p>״יַרְבֶּה כָבוֹד אֶל עַמִּי, יָבִין כִּי לִי הֵמָּה,</p>

<p>״וִישַׁלְּחֵם מֵאַרְצוֹ כַּשָּׂרִים, כִּבְנֵי מֶלֶךְ,</p>

<p>״וִיגָרְשֵׁם מֵאַרְצוֹ, מַר יִצְעַק! צֵאוּ! צֵאוּ!</p>

<p>״אֵימַת מָוֶת תִּמְנָעֶנּוּ הַחֲזֵק בָּם רָגַע״.</p>
</blockquote>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p><strong>עת גברי</strong> וגו&#8216;. השיר הזה מתחיל מן אחר באו משה
ואהרן וגו&#8217;. (שמות ה&#8216; א&#8217;), עד מאמר ה&#8216; אל משה ראה נתתיך וגו&#8217;, (שמות ז&#8216;
א&#8217;): שמע פרעה וגו', עד סוף המאמר (שמות ה&#8216; א&#8217;): <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>כשמן וגו'. עד סוף המאמר (שמות ה&#8216; ג&#8217;): <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p><strong>אם מפי</strong> וגו', עד על טוב יוחילו (שמות ה&#8216; ג&#8217; ד&#8216;  ה&#8217;): <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p><strong>טרם</strong> וגו', עד כי יקרא אליו יענהו (שמות ה&#8216; ו&#8217; עד  י&quot;ט): <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p><strong>אז שב</strong> וגו', עד צאו צאו (שמות ה&#8216; כ&quot;ג, ושם ו&#8217;  א'): <a href="#fnref:5" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/33466">https://benyehuda.org/read/33466</a></div></body></html>