<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֱלִילִים</title>
	<meta name="author" content="דוד פרישמן"/>
</head>
<body>

<h2 id="І">І</h2>

<blockquote>
<p>אַבְרָהָם אָבִינוּ! יָדַעְתִּי פָעֳלֶךָ,</p>

<p>עֵת נַעַר עוֹד קָטָן הָיִיתָ</p>

<p>וּבְחוּצוֹת אוּר-כַּשְׂדִּים עִם נַעֲרֵי-גִילֶךָ</p>

<p>שַׁעֲשׁוּעֵי יַלְדוּתְךָ חָצִיתָ.</p>
</blockquote>

<br>  

<blockquote>
<p>וְעַל בִּרְכֵּי אֲמַתְלָא, זוֹ אִמְּךָ זְקֶנְתֶּךָ,</p>

<p>אֵם תֶּרַח אָבִיךָ, שִׁעֲשָׁעְתָּ,</p>

<p>וַעֲלִילוֹת אֱלִילֵי יְקַר-אֲבוֹתֶיךָ</p>

<p>עִם רַבּוֹת נִפְלָאוֹת שָׁמָעְתָּ.</p>
</blockquote>

<br>  

<blockquote>
<p>וּלְתֶרַח אָבִיךָ בִּרְחוֹב עִיר-הַקֶּרֶת</p>

<p>בֵּית מִמְכַּר כָּל-צֶלֶם וָפֶסֶל:</p>

<p>עֲצַבֵּי עֵץ נֶחְמָד וֶאֱלִילֵי-תִפְאֶרֶת</p>

<p>וּתְרָפִים וּמַעֲשֵׂי כָל-כֶּסֶל;</p>
</blockquote>

<br>  

<blockquote>
<p>וְתֶרַח אָבִיךָ אַךְ יָצָא הַחוּצָה,</p>

<p>כְּצֵאתוֹ יוֹם יוֹם אֶל-פָּעֳלֵהוּ –</p>

<p>אָז קַמְתָּ גַּם-אַתָּה וְאָמַרְתָּ: אָרוּצָה</p>

<p>וְאֶרְאֶה אֶת-שְׁלוֹם אֱלִילֵיהוּ.</p>
</blockquote>

<br>  

<blockquote>
<p>וְקַרְדֹּם לָקַחְתָּ בְּיָדְךָ וּבָאתָ</p>

<p>לִמְקוֹם שָׁם הַפְּסִילִים עָמָדוּ,</p>

<p>וּבְשַׁאֲגַת קוֹל-אַרְיֵה „הֶאָח!” אָז קָרָאתָ –</p>

<p>וּפְסִילִים וֶאֱלִילִים רָעָדוּ.</p>
</blockquote>

<br>  

<blockquote>
<p>וּפְסִילִים וֶאֱלִילִים לָאָרֶץ מִגַּרְתָּ</p>

<p>וַתְּשַׁבְּרֵם אָז שֶׁבֶר עַל-שָׁבֶר,</p>

<p>וּתְרָפִים וַעֲצַבִּים פּוֹרַרְתָּ, שִׁבַּרְתָּ –</p>

<p>אָז חֻצַּב לֶאֱלִילִים הַקָּבֶר.</p>
</blockquote>

<br>  

<blockquote>
<p>וֶאֱלִילִים וּפְסִילִים מָחַצְתָּ, רִצַּצְתָּ</p>

<p>וַתִּפְרָץ-בָּם פֶּרֶץ עַל-פָּרֶץ,</p>

<p>וַעֲצַבִּים וּתְרָפִים קִצַּצְתָּ, פִּצְפַּצְתָּ –</p>

<p>אָז תַּמּוּ אֱלִילִים מֵאָרֶץ.</p>
</blockquote>

<br>  

<blockquote>
<p>אַךְ אֶחָד הַגָּדוֹל מִכֻּלָּם הוֹתַרְתָּ –</p>

<p>כֵּן, אָבִי, בַּסְּפָרִים קָרָאתִי,</p>

<p>וָאֶקְרָא, כִּי לוֹ גַם הַקַּרְדֹּם מָסַרְתָּ –</p>

<p>וּמְנוּחָה מֵאָז לֹא מָצָאתִי.</p>
</blockquote>

<br>  

<blockquote>
<p>אַבְרָהָם אָבִינוּ! יָדַעְתִּי פָעֳלֶךָ,</p>

<p>יָדַעְתִּי כָל-מַה-שֶּׁעָשִׂיתָ,</p>

<p>עֵת נַעַר עוֹד קָטָן עִם נַעֲרֵי-גִּילֶךָ</p>

<p>בְּעִירְךָ אוּר-כַּשְׂדִּים הָיִיתָ.</p>
</blockquote>

<br>  

<blockquote>
<p>אָבִינוּ אַבְרָהָם! יָדַעְתִּי פְעָלֶיךָ,</p>

<p>יָדַעְתִּי יָדַעְתִּי כָל-אֵלֶּה –</p>

<p>אַךְ אוֹי, לֹא כִלִּיתָ עַד-תֹּם מַעֲלָלֶיךָ,</p>

<p>כִּי בָאתָ עַד-אַחֲרוֹן וַתֵּלֶא!</p>
</blockquote>

<br>  

<blockquote>
<p>אַבְרָהָם אָבִינוּ, חָכַמְתָּ, יָדַעְתִּי,</p>

<p>מִשִּׁבְעָה מְשִׁיבֵי כָל-טָעַם;</p>

<p>אַךְ עַתָּה שָׂאֵנִי, וּבְנַפְשִׁי נִשְׁבַּעְתִּי,</p>

<p>אִם לֹא הֲרֵעוֹתָ הַפָּעַם!</p>
</blockquote>

<br>  

<blockquote>
<p>אָבִינוּ אַבְרָהָם! חָכַמְתָּ – אַךְ עַתָּה</p>

<p>שָׂאֵנִי, כִּי רָעָה פָעַלְתָּ;</p>

<p>הַפְּסִילִים הַקְּטַנִּים הֵן כָּרֹת כָּרַתָּ,</p>

<p>אֲבָל עַל-הַגָּדוֹל חָמַלְתָּ.</p>
</blockquote>

<br>  

<blockquote>
<p>וַתִּמְעַט מִמְּךָ כָּל-זֹאת שֶׁעָשִׂיתָ,</p>

<p>וּבְיָדוֹ גַם קַרְדֹּם נָתַתָּ –</p>

<p>הוֹי אַבְרָם, הוֹי לוּ אֶת-הַקְּטַנִּים חִיִּיתָ</p>

<p>וְרַק אֶת-הַגָּדוֹל כָּרַתָּ!</p>
</blockquote>

<br>  

<h2 id="ІІ">ІІ</h2>

<blockquote>
<p>חָלַמְתִּי, רַב-כֹּחַ אָנֹכִי, עוֹד עֶלֶם –</p>

<p>וְעַל רֹאשׁ הַר נִצַּבְתִּי וָאֵרֶא הַצֶּלֶם,</p>

<br>  
</blockquote>

<blockquote>
<p>הַצֶּלֶם הַגָּדוֹל עַד-בִּלְתִּי כָל-חֵקֶר:</p>

<p>„אָנֹכִי”, הוּא קוֹרֵא, „אָנֹכִי הַשֶּׁקֶר!”</p>
</blockquote>

<br>  

<blockquote>
<p>וּבְיָדוֹ הַקַּרְדֹּם – וּכְבָרָק בָּאֶמֶשׁ</p>

<p>יְנוֹצֵץ בְּלַהֲטוֹ לִנְגֹהוֹת אוֹר-שֶׁמֶשׁ.</p>
</blockquote>

<br>  

<blockquote>
<p>וְהַצֶּלֶם הַגָּדוֹל – הוֹי אֵימָה וָפֶגַע! –</p>

<p>רַק יִגְדַּל, רַק יִגְדַּל מֵרֶגַע לְרֶגַע.</p>
</blockquote>

<br>  

<blockquote>
<p>וְעִמּוֹ הַקַּרְדֹּם גַּם-הוּא יִגְדַּל כָּכָה!</p>

<p>עַד-אֶפֶס עוֹד מָקוֹם מִדָּתוֹ אָרָכָה.</p>
</blockquote>

<br>  

<blockquote>
<p>מַה-גָּדוֹל הַצֶּלֶם! עַד-שְׁמֵי הָרָקִיעַ</p>

<p>כְּבָר עָלָה בְגָבְהוֹ, כְּבָר רֹאשׁוֹ הִגִּיעַ.</p>
</blockquote>

<br>  

<blockquote>
<p>וּמְלֹא אַפְסֵי תֵבֵל וּמְלֹא כָל-הָאָרֶץ,</p>

<p>וּשְׁאוֹל וְשָׁמַיְמָה הוּא יִפְרוֹץ כְּבָר פָּרֶץ,</p>
</blockquote>

<br>  

<blockquote>
<p>וּבְיָדוֹ הַקַּרְדֹּם – הוֹי אֵל בַּשָּׁמַיִם!</p>

<p>אֵי יִהְיֶה הַמָּקוֹם, אֵי יִמְצָא יָדַיִם</p>
</blockquote>

<br>  

<blockquote>
<p>הַקַּרְדֹּם הַנּוֹרָא הַלָּז, אִם עֲדֶנָּה</p>

<p>אֵין אַחֲרִית לַמִּדָּה וַאֲנִי לֹא אֶרְאֶנָּה?</p>
</blockquote>

<br>  

<blockquote>
<p>מַה-גָּדוֹל הַצֶּלֶם! רַק זָהָב נִסְכֵּהוּ,</p>

<p>רַק זָהָב, רַק זָהָב הָרֹאשׁ וִירֵכֵהוּ.</p>
</blockquote>

<br>  

<blockquote>
<p>וּצְלָמִים הַקְּטַנִּים מִסָּבִיב יִשְׁכָּבוּ,</p>

<p>כִּי אַחֲרֵי הֻכּוֹתָם הַשְּׁבָבִים נֶעֱזָבוּ,</p>
</blockquote>

<br>  

<blockquote>
<p>וְהֵם אֶל-כָּל-פִּנָּה וּפֵאָה נִפְזָרוּ.</p>

<p>אָז שָׁרַק הַגָּדוֹל – וְאָז הִתְעוֹרָרוּ</p>
</blockquote>

<br>  

<blockquote>
<p>גַּם-הֵמָּה כְרֶגַע מִמְּקוֹם שָׁם שָׁכָבוּ;</p>

<p>הִתְלַקְּטוּ, הִתְקַבְּצוּ, אַף-קָרְבוּ, קָרָבוּ,</p>
</blockquote>

<br>  

<blockquote>
<p>כָּל-עֶצֶם אֶל-עֶצֶם, כָּל-שֶׁבֶר אֶל-שֶׁבֶר,</p>

<p>וַיִּחְיוּ מִקִּבְרָם אַף-נִצְּבוּ בַחֶבֶר.</p>
</blockquote>

<br>  

<blockquote>
<p>מַה-גָּדוֹל הַמַּחֲנֶה, פֹּה יַחְדָּו אָרָחוּ!</p>

<p>וּצְלָמִים חֲדָשִׁים מֵעָפָר יִצְמָחוּ</p>
</blockquote>

<br>  

<blockquote>
<p>מֵרֶגַע לְרֶגַע; אַף-הֵם עוֹד יַעֲמִידוּ</p>

<p>רַק דּוֹרוֹת חֲדָשִׁים וּבְצַלְמָם יוֹלִידוּ.</p>
</blockquote>

<br>  

<blockquote>
<p>וְהַצֶּלֶם הַגָּדוֹל עוֹד עוֹמֵד מִלְּמָעְלָה!</p>

<p>כָּל-רַעְיוֹן בּוֹ חשֶׁךְ, כָּל-הֶגֶה – רַק לָיְלָה.</p>
</blockquote>

<br>  

<blockquote>
<p>וּכְבָר גַּם אֶת-יָדוֹ הַגְּדוֹלָה הֵנִיעַ, –</p>

<p>וּבְיָדוֹ הַקַּרְדֹּם, – וְהוּא כְבָר הִגִּיעַ</p>
</blockquote>

<br>  

<blockquote>
<p>עַד מְקוֹם שָׁם כָּל-קֹדֶשׁ&#8230; הַצִּילוּ! הַצִּילוּ!</p>

<p>הוֹי חִישׁ, רַק הַקַּרְדֹּם מִיָּדוֹ הַפִּילוּ!</p>
</blockquote>

<br>  

<blockquote>
<p>הוֹי אָקוּם גַּם-אָנִי, וַאֲנִי גִבּוֹר עֶלֶם,</p>

<p>אֲנַסֶּה, אֶלָּחֵם וְאַכֶּה בַצֶּלֶם!</p>
</blockquote>

<br>  

<h2 id="ІІІ">ІІІ</h2>

<blockquote>
<p>וָאִיקָץ. – אַבְרָהָם! הוֹי שְׁפָךְ-נָא רוּחֶךָ</p>

<p>עַל עֶלֶם אֵין-אוֹנִים וָכֹחַ;</p>

<p>אָז תָּבֹא גַם-אַתָּה בָזֹאת לִמְנוּחֶיךָ,</p>

<p>אָז אֶמְצָא גַם-אָנִי מָנוֹחַ.</p>
</blockquote>

<br>  

<blockquote>
<p>חַזְּקֵנִי-נָא, אָבִי, כַּיּוֹם רַק הַפַּעַם</p>

<p>וּתְהִי-נָא כַבַּרְזֶל לִי זְרוֹעַ,</p>

<p>וְרוּחִי כָּאֵשׁ בִּי וְקוֹל לִי כָרַעַם –</p>

<p>אָז יָדִי אֱלִילִים תָּרֹעַ.</p>
</blockquote>

<br>  

<blockquote>
<p>אָז אַכֶּה, אָז אֶתּוֹשׁ וְאֶתּוֹץ אֵין-חֵקֶר,</p>

<p>וּמָגוֹר לֹא אֵדַע וָפָחַד!</p>

<p>אֲדִקֵּם, אֲרִיקֵם מִבֹּקֶר עַד-בֹּקֶר,</p>

<p>וּקְטַנִּים וּגְדוֹלִים גַּם-יָחַד.</p>
</blockquote>

<br>  

<blockquote>
<p>אַשְׁמִידֵם עַד-תֻּמָּם, אַאֲבִידֵם בָּרֶצַח,</p>

<p>עַד-אֵדַע, כִּי תַמּוּ כֻלָּמוֹ;</p>

<p>וַאֲנִי אִם אֲכַלֵּם, אָז אֵדַע: לָנֶצַח</p>

<p>לֹא יִחְיוּ עוֹד אַחֲרֵי מוֹתָמוֹ.</p>
</blockquote>

<br>  

<blockquote>
<p>כֵּן אֶעֱשֶׂה לָהֶם – וּמִכֻּלָּם הַפֶּסֶל</p>

<p>הַגָּדוֹל לָאָרֶץ אַכְרִיעַ;</p>

<p>וַאֲנִי לֹא אֶחְמוֹלָה, לֹא אֶעֱשֶׂה הַכֶּסֶל,</p>

<p>עַד-אוֹתוֹ לִשְׁאוֹלָה אַצִּיעַ.</p>
</blockquote>

<br>  

<blockquote>
<p>וְדוֹרוֹת יָבֹאוּ וּבָנִים יֻלָּדוּ</p>

<p>יְמַלְּאוּ גַם-הֵמָּה אַחֲרֵינוּ;</p>

<p>וְיֶתֶר הַפְּסִילִים, שֶׁעוֹד לֹא נִשְׁמָדוּ,</p>

<p>יַשְׁמִידוּ אַחֲרֵינוּ בָנֵינוּ.</p>
</blockquote>

<br>  

<blockquote>
<p>וּבְנֵיהֶם אַחֲרֵיהֶם – אַבְרָהָם אָבִינוּ!</p>

<p>שׁוּר, דּוֹרוֹת חֲדָשִׁים הֵן קָמוּ,</p>

<p>וְלַעֲשׂוֹת קַרְדֻּמִּים חֲדָשִׁים יָבִינוּ,</p>

<p>וּבְקַרְדֻּמִּים אֵלֶּה יִלְחָמוּ.</p>
</blockquote>

<br>  

<blockquote>
<p>וּבְקַרְדֻּמִּים אֵלֶּה אֱלִילִים יַשְׁמִידוּ</p>

<p>גְּדוֹלִים וּקְטַנִּים גַּם-יַחַד,</p>

<p>עַד-כָּלָה אוֹתָמוֹ מֵאֶרֶץ יַאֲבִידוּ,</p>

<p>עַד-בִּלְתִּי יוֹתִירוּ אַף-אַחַד.</p>
</blockquote>

<br>  


</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/3834">https://benyehuda.org/read/3834</a></div></body></html>