<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שְׁבִיבֵי אֵשׁ</title>
	<meta name="author" content="ששון הלוי"/>
</head>
<body>

<p>סימן: ששון בן אליהו בן משה הלוי ח׳זק א׳מץ.</p>

<blockquote>
<br />
</blockquote>

<blockquote>
<p>שְׁבִיבֵי אֵשׁ תְּשׁוּקָתְךָ</p>

<p>בְּתוֹךְ לִבִּי הִנָּם יוֹקְדִים</p>

<p>נִגְרְשָׁה מִמָּךְ יוֹנָתְךָ</p>

<p>וְהָיוּ בָנֶיהָ נוֹדְדִים.</p>

<br />
</blockquote>

<blockquote>
<p>שִׁלַּחְתִּיךְ מִמְּכוֹן שִׁבְתִּי</p>

<p>לִהְיוֹת נוֹדֶדֶת נֶעְזֶבֶת</p>

<p>וַתִּשְׁמְרִי אֶת בְּרִיתִי</p>

<p>וּלְתוֹרָתִי מְחַבֶּבֶת.</p>

<br />
</blockquote>

<blockquote>
<p>וְעַד אָן אֶהְיֶה כְבוּשָׁה</p>

<p>תַּחַת יַד מֶלֶךְ וְשָׂרִים</p>

<p>הָאוֹמְרִים לִי אַתְּ גְּרוּשָׁה</p>

<p>הִסְתַּפְּחִי אֶל אֲחֵרִים.</p>

<br />
</blockquote>

<blockquote>
<p>נִשְׁבַּעְתִּי וָאֲקַיֵּמָה</p>

<p>לְהַצִּילֵךְ מִיַּד צָרִים</p>

<p>אֲנִי גִבּוֹר אִישׁ מִלְחָמָה</p>

<p>וּמַלְכוּתִי לְדוֹר דּוֹרִים.</p>

<br />
</blockquote>

<blockquote>
<p>בְּכָל לִבִּי זֶה יָדַעְתִּי</p>

<p>כִּי בְעֹז יָדְךָ תִּפְדֵּנִי</p>

<p>וְאוּלָם אֶשְׁאֲלָה: עִתִּי</p>

<p>מָתַי יִהְיֶה, הוֹדִיעֵנִי!</p>

<br />
</blockquote>

<blockquote>
<p>נְעִימוֹת נֶצַח אַשְׂבִּיעֵךְ</p>

<p>וְחִישׁ יָבוֹא מַהֵר קִצֵּךְ</p>

<p>וְהִתְרַפְּאִי מִנִּגְעֵךְ</p>

<p>וְאָז תָּשׁוּבִי לְאַרְצֵךְ.</p>

<br />
</blockquote>

<blockquote>
<p>אֶשְׁאָלְךָ וְהוֹדִיעֵנִי</p>

<p>לָמָּה זֶה מִמֶּנִּי תֶחְדַּל</p>

<p>הֲלָנֶצַח תַּעַזְבֵנִי</p>

<p>וּכְבוֹדִי יִשְׁפַּל וְיִדַּל.</p>

<br />
</blockquote>

<blockquote>
<p>לְשׁוֹאֲלִי אָשִׁיב דָּבָר</p>

<p>שׁוּבִי אֵלַי וְאָשׁוּבָה</p>

<p>כִּי לֹא אֶבְזֶה לְלֵב נִשְׁבָּר</p>

<p>וְחִישׁ לְצִיּוֹן אֵיטִיבָה.</p>

<br />
</blockquote>

<blockquote>
<p>יְעִידוּן בִּי יוֹשְׁבֵי תֵבֵל</p>

<p>הִנֵּה עַם לְבָדָד יִשְׁכֹּן</p>

<p>לֹא יֵלֵךְ אַחְרֵי הַהֶבֶל</p>

<p>וְלִקְרַאת אֱלֹהָיו יִכּוֹן.</p>

<br />
</blockquote>

<blockquote>
<p>הֲלֹא זֶה הַדָּבָר תֵּדְעִי</p>

<p>בִּהְיוֹתֵךְ בְּיַד אוֹיַבְתֵּךְ</p>

<p>לֹא מְאַסְתִּיךְ, רַק תִּשְׁמְעִי</p>

<p>בְּקוֹלִי, כַּאְשֶׁר צִוִּיתִיךְ.</p>

<br />
</blockquote>

<blockquote>
<p>וְאִם מָאֹס מְאַסְתַּנִי</p>

<p>קָצַפְתָּ עָלַי עַד מְאֹד</p>

<p>הַגְדֵּל חַסְדָּךְ הֲשִׁיבֵנִי</p>

<p>וְלֹא אָשׁוּב לְכִסְלָה עוֹד.</p>

<br />
</blockquote>

<blockquote>
<p>בְּרִית עוֹלָם לָךְ כָּרַתִּי</p>

<p>גְּאֻלַּת עוֹלָם אֶגְאָלֵךְ</p>

<p>וְהִצַּלְתִּי וְלָקַחְתִּי</p>

<p>וְעָלַיִךְ אַמְלִיךְ מֶלֶךְ.</p>

<br />
</blockquote>

<blockquote>
<p>נְתַתַּנִי לְמַעְבִידִי</p>

<p>מְכַרְתַּנִי בְיַד שׂוֹנְאַי</p>

<p>לָקְחוּ מֶנִּי מַחֲמַדִּי</p>

<p>וְהָלְכוּ בַּשְּׁבִי בָנָי.</p>

<br />
</blockquote>

<blockquote>
<p>מַה לָּךְ עָלַי תִּתְאוֹנְנִי</p>

<p>הֲלֹא נִמְכַּרְתְּ בַּעֲווֹנֵךְ</p>

<p>וְעַתָּה שׁוּבִי הִנְנִי</p>

<p>אָשִׁיב שִׁבְיֵךְ אֶל מְעוֹנֵךְ.</p>

<br />
</blockquote>

<blockquote>
<p>שִׂפְתֵי קָמַי יִלְעֲגוּ לִי</p>

<p>הִנֵּה דוֹדֵךְ חָמַק עָבַר</p>

<p>הַעוֹד תִּקְוָה מַה תּוֹחִילִי</p>

<p>הֵן עָבְרוּ שָׁנִים אֵין מִסְפָּר.</p>

<br />
</blockquote>

<blockquote>
<p>הֵיטַבְתְּ חַסְדֵּךְ בְּיַחֲלֵךְ</p>

<p>הִתְגַּבְּרִי יֶאְמַץ לִבֵּךְ</p>

<p>תֶּחֱזִי הֲדַר גּוֹאֲלֵךְ</p>

<p>כַּאֲשֶׁר יִשְׁכֹּן בְּקִרְבֵּךְ.</p>

<br />
</blockquote>

<blockquote>
<p>הָשְׁבַּרְתִּי מִיּוֹם נָדַדְתִּי</p>

<p>מֵעִיר שָׁלֵם וְהַר צִיּוֹן</p>

<p>הִנֵּה פְלָאִים יָרַדְתִּי</p>

<p>בְּאֵין עֵרֶךְ וְאֵין דִּמְיוֹן.</p>

<br />
</blockquote>

<blockquote>
<p>לֹא לָנֶצַח אֲנִי אָרִיב</p>

<p>וְלֹא לְעוֹלָמִים אֶטֹּר</p>

<p>מְעוֹנוֹת תַּנִּינִים אַחְרִיב</p>

<p>אֶשְׁלַח מָדוֹן מַיִם אֶפְטֹר.</p>

<br />
</blockquote>

<blockquote>
<p>וְאֶשָּׂא אֶל גּוֹיִם יָדִי</p>

<p>וְאֶל עַמִּים אָרִים נִסִּי</p>

<p>אֲשַׁסְּעֵם כְּמוֹ גְּדִי</p>

<p>דַּם מוֹנַיִךְ כַּעֲסִיסִי.</p>

<br />
</blockquote>

<blockquote>
<p>יְבִיאוּן בְּתֹף בָּנַיִךְ</p>

<p>וּבְנוֹתַיִךְ תִּנָּשֶׂאנָה</p>

<p>הָיוּ מְלָכִים אוֹמְנַיִךְ</p>

<p>הַשָּׂרוֹת תִּשְׁתַּחֲוֶינָה.</p>

<br />
</blockquote>

<blockquote>
<p>חִזְקִי, אִמְצִי וּפֶה פְּצִי</p>

<p>לַעֲרֹךְ שִׁירָה וּתְהִלָּה</p>

<p>בְּבוֹא דוֹד אֲשֶׁר תַּחְפֹּצִי</p>

<p>בְּחֵן וּבְחֶסֶד וּבְחֶמְלָה.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/43966">https://benyehuda.org/read/43966</a></div></body></html>