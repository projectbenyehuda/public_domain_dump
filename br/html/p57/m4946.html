<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִתּוֹךְ עַב-הֶעָנָן</title>
	<meta name="author" content="שאול טשרניחובסקי"/>
</head>
<body>

<blockquote>
<p>הֲיָבוֹא הַסַּעַר – וְאָנֹכִי קְרָאתִיו?</p>

<p>וְעֵת פָּשַׁט הֶעָנָן הַמְּפַלֵּס לוֹ נָתִיב</p>

<p>עַל פְּנֵי שָׁרְשֵי הָרִים, עַל צוּרֵי-אֲבָנִים,</p>

<p>הִתְאַבְּנוּ וַיִּקְפְּאוּ בָמוֹת אֳרָנִים</p>

<p>כִּקְסוּם-עֵינֵי-תַנִּין, הַמְּחַכֶּה לְמוֹתוֹ</p>

<p>בִּבְלִי הָנֵד גֵּווֹ, בִּבְלִי הָשֵׁב אוֹתוֹ.</p>

<p>וּכְזֶרֶם הַנֶּצַח, הַצָּף וְעַל אֲפִיקָיו</p>

<p>הוּא עוֹלֶה וּמַכְבִּיד עַל הַכֹּל אֲזִקָּיו,</p>

<p>שֶׁאֵין אַף זִיק רַחֲמִים וַחֲנִינָה לְפָנָיו, –</p>

<p>הִתְגַּלְגֵּל הֶעָנָן בָּהָר וּבַאֲדָנָיו,</p>

<p>מִתְפַּלֵּשׁ לְאִטּוֹ וּכְמוֹ בַעֲצַלְתַּיִם,</p>

<p>מִתְקַפֵּל, כִּמְעַט שֶׁלֹּא נִרְאֶה לְעֵינַיִם,</p>

<p>לֹא יִיגַע, לֹא יַעֲמֹד בְּלֶכְתּוֹ אַף רָגַע,</p>

<p>וּמַעְצוֹר לוֹ אֵין וּבְשָׂטָן לֹא פָּגַע.</p>

<p>מִתְנַהֵל בִּכְבֵדוּת</p>

<p>וַיָּצֵף וַיָּרָם,</p>

<p>מְחַבֵּק וּמְחַנֵּק הַיַּעַר הֶעָרֹם,</p>

<p>מַשְׁקִיעוֹ, מַטְבִּיעוֹ, מַבְלִיעוֹ בִּנְשָׁפָיו</p>

<p>וּבְלֵיל חֲסַר-תְּמוּנָה עַל נְצָרָיו וַעֲנָפָיו,</p>

<p>עַל בַּדָּיו חֲרֵדִים וּגְזָעָיו מוּצָקִים.</p>

<p>עוֹד רֶגַע הִתְרוֹמְמוּ רָאשֵׁימוֹ אֶל שְׁחָקִים</p>

<p>וּכְמוֹ טֻבְּעוּ פִּתְאֹם לְמִקְטַנָּם וְעַד גְּדוֹלָם</p>

<p>בִּדְמִי הָעֲנָנָה, שֶׁחִישׁ עֲנָקָתָם,</p>

<p>וַתָּצָף, וַתַּעֲבֹר וַתַּחֲלֹף מֵהָתָם</p>

<p>כְּמִפְלֶצֶת-זֵדוֹנִים הֲרַת הַוּוֹת-עוֹלָם,</p>

<p>וַתִּחַן עָלַי וַתְּצוּדֵנִי בִּרְשָׁתוֹת</p>

<p>נֶעְלָמוֹת, עֲצוּמוֹת וּמְלֵאוֹת-בְּעָתוֹת.
<br><br />
עוֹד פַּעַם הִתְגַּבְּרה בְּכֹחָהּ הָאוֹרָה,</p>

<p>וַתִּקְרַע וַתַּחַץ הָאֹפֶל הַנּוֹרָא.</p>

<p>וַיְהִי בְּהִבָּקַע הֶעָנָן – וָאֶרְאֶה</p>

<p>הַנָּהָר הַיּוֹרֵד בִּמְשׁוּבָה שֶׁל פֶּרֶא,</p>

<p>וּמֵימָיו עֲכוּרִים וּכְעֵין הַמַּתֶּכֶת</p>

<p>בִּהְיוֹתָה רוֹתַחַת בְּצִנּוֹר נִתֶּכֶת,</p>

<p>גַּל שָׁחוֹר וְכָבֵד, וּשְׁבִיבִים וּרְשָׁפִים</p>

<p>יִדּוֹדוּ בַגַּלִּים, נִשְׁקָעִים וְצָפִים.</p>

<p>הֶהָיְתָה יַד מַזָּר בַּמַּזָּר לְרָעָה</p>

<p>וּתְעָלַת-הַשֶּׁטֶף מְכִתּוֹתָם נִמְלָאָה,</p>

<p>אוֹ יַד אֵל מִסְתַּתֵּר שָׁם שִׂדְּדָה, כַּעֲמָקִים,</p>

<p>רְקִיעַ הַמַּיִם וַתִּזְרְעוֹ בְּרָקִים</p>

<p>וְשִׁבְרֵי-הַבָּזָק?</p>

<p>וְאוּלָם עַד רָגַע</p>

<p>הִתְכַּסְּתָה הַכִּכָּר, וְהָר בְּהָר פָּגַע.</p>

<p>וּמִשְׁבְּרֵי הֶעָנָן עָלַי כִּי סָגְרוּ</p>

<p>כָּל אַפְסֵי הַמֶּרְחָב וִיעָרִים נִשְׂעָרוּ,</p>

<p>וַיְהִי הָס בַּיַּעַר הָרָם מְלֵא-הַשִּׁירָה,</p>

<p>נֶאֶלְמָה הַשְּׁלוּלִית הָרָנָה הַמְּהִירָה,</p>

<p>וַיִּדְּמוּ הַחַיִּים, וְדִמְמַת-בְּעָתָה</p>

<p>מִמּוֹסְדוֹת-הָאָרֶץ עַד שְׁחָקִים הָיָתָה,</p>

<p>כְּמוֹ בְּמַאֲמָר כְּרוּב שַׁלִּיט: רְדִי לָךְ, הַדְּמָמָה,</p>

<p>עַל פְּנֵי גֵיא-הַנְּתִיבוֹת, הַשְּׁפֵלָה וְהָרָמָה!</p>

<p>וַחֲשַׁכָה מַה לֶּחָה, אֲפֵלָה-לַחֲצָאִין,</p>

<p>נֶעְדֶּרֶת כָּל גָּוֶן וְזָרָה לָעָיִן,</p>

<p>כְּמִשְׁבָּר מֵעַפְרוֹת-בְּרֵאשִׁית יִקָּרֵץ</p>

<p>בְּטֶרֶם אֵל צָר בְּמַאֲמַר: הֱוִי אָרֶץ! –</p>

<p>צְרָרַתְנוּ וַתִּתְקְפֵנוּ כַּשִּׁרְיָה</p>

<p>וּכִקְלִפַּת הָאֱגוֹז הַמְּכַסָּה לְפִרְיָהּ.</p>

<p>וּבְאַלְפֵי רִבּוֹאוֹת עֵינַיִם נַעֲלָמוֹת,</p>

<p>הַחוֹדְרוֹת מַשְׂכִּיּוֹת לַב-גֶּבֶר וּנְשָׁמוֹת,</p>

<p>כִּתְרַתְנוּ וַתָּסֵךְ עָלֵינוּ - וּלְרַאֲוָה</p>

<p>הָיִינוּ לְעֵינֶיהָ עַלִּיזוֹת-הַגַּאֲוָה.
<br><br />
וּבְמֶרְחַב אַשְׁמַנִּים וְדִמְדּוּם חִזָּיוֹן,</p>

<p>בְּמַלְכוּת תַּעְתּוּעֵי הַדִּמְיוֹן וְהָעָיִן,</p>

<p>וּבְשׁוֹרֵר הָרָעָם שִׁירָתוֹ הַקָּשָׁה,</p>

<p>בִּי לִבִּי, לֵב-גֶּבֶר, אָנֹכִי אֶרְגָּשָׁה.</p>

<p>הִנֵּנִי! מִי קוֹרֵא לַקְּרָב בֵּין עַרְפִלִּים?</p>

<p>בֶּן-תְּמוּתָה כָמוֹנִי אוֹ מְצוּקִים, אֶרְאֶלִּים?</p>

<p>אִם תָּפְתֶּה טִפְּחֶךָ, אוֹ נַחְשׁוֹל שֶׁל סוּפוֹת?</p>

<p>קוּם, עַיִן אֶל עָיִן! זְרוֹעוֹתַי חֲשׂוּפוֹת,</p>

<p>כָּל שְׁרִירַי שׂרָגוּ, כָּל גִּידַי חֲסוֹנִים,</p>

<p>כִּמְטִילֵי הָעֶשֶׁת וּכְשָׁרְשֵׁי אַלּונִים.</p>

<p>וּבְרֶגַע הַפְּלָאוֹת הַלָּז עַל שִׂיא הָרִים</p>

<p>אֲנִי אָח לַסְּעָרָה, לַסְּלָעִים וְלַיְּעָרִים,</p>

<p>אָח גָּדוֹל, אָח נֶאְדָּר, שְׁכַן-עַנְנֵי-תֹהוּ,</p>

<p>הַגָּר עִם הָרַעַם וְנַעֲרָץ כָּמוֹהוּ,</p>

<p>וַהֲדוֹם רַגְלַי דְּמוּת זוֹ עֲלוּבָה נַנֶּסֶת –</p>

<p>הָאָרֶץ וּמְלֹאָהּ דּוֹר-דּוֹרִים גּוֹסֶסֶת.</p>

<p>וִיהִי זֶה הַחֹשֶׁךְ פִּי שִׁבְעִים וְשִׁבְעָה,</p>

<p>וַיִּשְׁלַח בִּי צְבָא כָּל אֵימוֹתָיו הַטֶּבַע,</p>

<p>וְאִם שִׁמְמוֹת עוֹלָמוֹת בְּחֵיקוֹ גַם הֶעָרָה, -</p>

<p>אֲנִי אֶת הַדֶּרֶךְ אֶמְצָאָה - אַךְ הֶרָה!</p>

<p>וָמַעְלָה וָמַעְלָה! בֵּין צוּרִים וְכֵפִים,</p>

<p>עַל פַּחַת וּתְהוֹם, יָד אֶל יָד, הָעֲיֵפִים!</p>

<p>וּזְרֵה מֵעָלֶיךָ כָּל פַּחֲדֵי מוֹרָא:</p>

<p>מַלָּךְ וּלְאֵשׁ זָרָה וּבְלִבְּךָ הָאוֹרָה?</p>

<p>וּבְבוֹא יְמֵי-יֵאוּשׁ לַמֵּאָה הַנְּבוֹכָה,</p>

<p>שֶׁרָקְבָה עַד גִּזְעָהּ וְנִתְרוֹקְנָה מִתּוֹכָהּ,</p>

<p>וְשָׁפַךְ הֶעָנָן הַפָּרוּשׂ אוֹר מַתְעֶה</p>

<p>עַל חֲלָלוֹ שֶׁל עוֹלָם וְעַל פְּנֵי כָל הַנַּעֲשֶׂה, –</p>

<p>אֲזַי הֱוֶה אַתָּה הָאוֹר לָךְ בַּדֶּרֶךְ!</p>

<p>לֵךְ נִכְחֲךָ, בֶּן-חוֹרִין! וְהָעוֹבְדִים בַּפֶּרֶךְ</p>

<p>מִתַּחַת סֻבֳּלָם – יְרֵשַׁת כִּלָּיוֹן</p>

<p>וְתַעְתּוּעֵי דוֹר-דּוֹרִים, יְכֻסּוּ בְמַשָּׁאוֹן;</p>

<p>וּבְקוּרֵי עַכָּבִישׁ, הֵם טָווּ לְמוֹסֵרוֹת,</p>

<p>לִיצוּרֵי דִמְיוֹנָם גַּם יִהְיוּ לְבָרוֹת.</p>

<p>לֵךְ נִכְחֲךָ אַתָּה, אִם עַטְרוֹת-קֵיסָרִים</p>

<p>מְנַת חֶבְלְךָ, אוֹ יַלְקוּט שֶׁל רוֹעֵה-עֲדָרִים,</p>

<p>אַל תֵּפֶן אֶל אֵלֶּה אֲשֶׁר יִשְׂאוּ קוֹלָם:</p>

<p>אֱוִיל אִישׁ הָרוּחַ! הוֹי מֵפֵר חָק-עוֹלָם.</p>

<p>&#8220;וְהַדֶּרֶךְ מַה-לָּךְ:&#8221; – אִישׁ כִּי יִשְׁאַל – עֲנֵהוּ:</p>

<p>הֵן אֶת אֱלֹהַי אֲנִי מְבַקֵּשׁ אַיֵּּהוּ&#8230;&quot;</p>
</blockquote>

<br>  

<p>הידלברג 1902</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4946">https://benyehuda.org/read/4946</a></div></body></html>