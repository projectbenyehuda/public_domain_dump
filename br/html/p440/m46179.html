<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פַּעֲמוֹנִים</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<h3 id="א.">א.</h3>

<blockquote>
<p>סוֹבַבְתִּי כָל הַיּוֹם בְּחוּצוֹת יְרוּשָׁלַיִם, מִכֵּיוָן</p>

<p>שֶׁנִּכְנַסְתִּי בָהּ עִם הַתַּנַּ&quot;ךְ מִתַּחַת לְבֵית הַשֶּׁחִי,</p>

<p>כְּאָדָם הַסּוֹבֵב עִם קַטַּלּוֹג בְּבֵית הַנְּכֹאת —</p>

<p>שֶׁלַּאו כָּל אָדָם מֵבִין,</p>

<p>וְלַאו כָּל אָדָם מֵיטִיב רְאוֹת</p>

<p>בִּירוּשָׁלַיִם זֹאת&#8230;</p>

<p>אִם אֶתְקַשֶּׁה־בָּהּ, בְּעִיר הַסְּגֻלּוֹת שֶׁבָּה אֶחֱסֶה —</p>

<p>אֶפְתַּח סֵפֶר וְאֶחֱזֶה,</p>

<p>אֶפְתַּח אֶת הַתַּנַּ&quot;ךְ הַנָּעוּץ אֶצְלִי לְבֵין בֵּית הַשֶּׁחִי,</p>

<p>וְאֶרְאֶה וְאִוָּכַח וְאָבִינָה:</p>

<p>הִנֵּה הִיא יְרוּשָׁלַיִם, הִנָּהּ!</p>

<p>כַּכָּתוּב בְּתַּנַּ&quot;ךְ:</p>

<p>אֶקְרָא וְאַבִּיט חֲלִיפוֹת וְאֶצְהַל וְאֶגְעֶה בַבֶּכִי&#8230;</p>

<p>אַךְ לַשָּׁוְא! לַשָּׁוְא, כִּתַּתִּי רַגְלַי, הָלַכְתִּי</p>

<p>שַׁח</p>
</blockquote>

<br />

<blockquote>
<p>מִדְּחִי אֱלֵי דֶחִי,</p>

<p>מִטֻּמְאָה אֶל טֻמְאָה;</p>

<p>לַשָּׁוְא פָּתַחְתִּי</p>

<p>הַסֵּפֶר —</p>

<p>שֶׁכֹּה עָלָיו נִסְתַּמַּכְתִּי —</p>

<p>לֹא הָיְתָה בָהּ בִּירוּשָׁלַיִם מִירוּשָׁלַיִם מְאוּמָה,</p>

<p>לֹא כְלוּם מִבִּירַת הַיְּהוּדִים.</p>

<p>נִשְׂרְפָה עַד תֹּם! דָּעֲכוּ, כָּבוּ הָאוּדִים,</p>

<p>סֹעַר הָאֵפֶר,</p>

<p>נִמְחֲקוּ חוּרְבוֹת שׁוֹמֵמוֹת וּבָתֵּי הָעִיר הַהֲרוּסִים,</p>

<p>רִמַּנִי תַנַּ&quot;כִי, רִמָּנִי!</p>

<p>לֹא אָמַר לִי כְלוּם לְכַתְּחִלָּה עַל מִגְרַשׁ הָרוּסִים</p>

<p>וּכְנֵסִיּוֹתֵיהֶם תְּרֵיסָר,</p>

<p>וּתְרֵיסָר הֵיכְלֵי הַקֵּיסָר</p>

<p>הַגֶּרְמַנִי —</p>

<p>מִנְזָרִים זָרִים מוּזָרִים, מַרְהִיבֵי עֵינָיִם,</p>

<p>בְּנוּיִם לְתִפְאֶרֶת,</p>

<p>נוֹסְסִים בִּמְרוֹמֵי קֶרֶת</p>

<p>בְּלֵב יְרוּשָׁלָיִם&#8230;</p>
</blockquote>

<br />

<blockquote>
<p>לֹא רָאִיתָ בְּעִירְךָ, דָּוִד,</p>

<p>אֲשֶׁר פֹּה רָאִיתִי אָנִי —</p>

<p>קָרָאתִי מַר לְדַף תְּהִלִּים&#8230;</p>

<p>כֹּה אֶעֱמֹד בְּפִתְחָהּ כְּעָנִי,</p>

<p>וְלִבִּי בִי תוֹעֶה בַקֶּרֶב</p>

<p>וְהוֹמֶה כַּחֲלִילִים,</p>

<p>מִכָּל אֲשֶׁר אַבִּיט וְאֶרְאֶה&#8230;</p>
</blockquote>

<br />

<blockquote>
<p>חָפַצְתִּי הֵחָבֵא —</p>

<p>מִהַרְתִּי, נִמְלַטְתִּי אֶל אָהֳלִי,</p>

<p>נִבְלַעְתִּי כְצֵל בּוֹ, כְּצֵל בְּחֵיק צְלָלִים</p>

<p>עִם עָרֶב&#8230;</p>
</blockquote>

<br />

<blockquote>
<p>כְּבַד יְגוֹנִים שָׁכַבְתִּי, נִרְדַּמְתִּי</p>

<p>וְחָלַמְתִּי, חֲלוֹם רַע חָלַמְתִּי!&#8230;</p>
</blockquote>

<br />

<h3 id="ב.">ב.</h3>

<blockquote>
<p>חָלַמְתִּי חֲלוֹם רַע בִּירוּשָׁלַיִם וֶהֱקִיצוֹתִי</p>

<p>לַחֲלוֹם עוֹד רַע מִמֶּנּוּ:</p>

<p>שָׁאֲגוּ עָלַי,</p>

<p>פָּעֲרוּ עָלַי אֶת פִּיהֶם אַלְפֵי פַעֲמוֹנִים</p>

<p>לִבְלֹעַ אוֹתִי חַי,</p>

<p>הֵם הָמְמוּ וְהָלְמוּ עַל מִשְׁכָּבִי אוֹתִי —</p>
</blockquote>

<br />

<blockquote>
<p>לוּ בְרַד אֲבָנִים כָּבֵד עָלַי נִתָּךְ — וְאֶשָּׂאֶנוּ!</p>

<p>חֶרְמוֹנִים מִשָּׁרְשָׁם נֶעֶקְרוּ, לוּ עָלַי נָפָלוּ,</p>

<p>וְאֶשָּׂא אֶת סֻבֳּלָם,</p>

<p>אַךְ אֵיכָה אֶשָּׂא שְׁאָגוֹת אֵלֶּה עַל גִּבְעוֹתָי?</p>

<p>חָלַמְתִּי חֲלוֹם רַע וֶהֱקִיצוֹתִי —</p>

<p>לַחֲלוֹם עוֹד רַע מִמֶּנּוּ.</p>
</blockquote>

<br />

<blockquote>
<p>הוֹי, קוֹלוֹת פַּעֲמוֹנִים עַל גִּבְעוֹת יְרוּשָׁלֵם!</p>

<p>נְבוּבֵי קוֹלוֹת, לֹא קוֹלוֹת, אֶלָא הֵד. —</p>

<p>עֲמוּמִים אַתֶּם, סְתוּמִים וַאֲיֻמִּים,</p>

<p>דְּחוּפִים אַתֶּם בּוֹקְעִים וּמְבֹהָלִים</p>

<p>לְבַשֵּׂר רָע, לְהַכְרִיז אֵיד — — —</p>
</blockquote>

<br />

<blockquote>
<p>הוֹי, פַּעֲמוֹנִים,</p>

<p>כְּאֶבֶן נוֹפֵל בְּדִילְכֶם עַל לְבָבִי,</p>

<p>וּמֵעִיק, מֵעִיק,מֵעִיק&#8230; עַל מִשְׁכָּבִי</p>

<p>נִדְהָם, עוֹדִי מוּטָל וְאֵין אוֹנִים,</p>

<p>וּמוֹצָא אָיִן וְאֵין הַצָּלָה,</p>

<p>וְקוֹלוֹת הַפַּעֲמוֹנִים טֶרֶם עוֹד יֶחְדָּלוּ.</p>
</blockquote>

<br />

<h3 id="ג.">ג.</h3>

<blockquote>
<p>הוֹי, פַּעֲמוֹנִים,</p>

<p>קוֹל עֲנוֹת שָׁמַעְתִּי כְבָר בַּזִּירָה —</p>

<p>יָדַיִם נִחֲתוּ בִי,</p>

<p>יְדֵי הֲמוֹנִים,</p>

<p>בִּתְרוּעַת צְחוֹק מַמְאִירָה</p>

<p>נֶהְדַּפְתִּי אֱלֵי קִרְקָס,</p>

<p>וָאֶשְׁמַע שַׁאֲגַת אֲרִי</p>

<p>וְאָחִי תַחְתָּיו פִּרְכֵּס.</p>

<p>שִׁסּוּ כְלָבִים בִּי,</p>

<p>הֶחֱרוּ עַזֵּי נֶפֶשׁ בִּי לֹא אַחַת,</p>

<p>וְאָנֹכִי כָפוּת,</p>

<p>וּשְׁכֵנִי אָחִי, עַל יָדִי עוֹמֵד וְשָׁר בְּנַחַת</p>

<p>וּבְנֹעַם קוֹל &#8220;מַה־יָּפִית&#8221;&#8230;</p>

<p>הָיִיתִי בֵין אֲנָשִׁים שֶׁהָעָמְדוּ אֶל קִיר שֶׁל חוֹמָה,</p>

<p>וָאֶשְׁמַע קוֹל הַיְּרִיּוֹת מִן הָרוֹבִים.</p>

<p>בִּתְרוּעוֹת צְחוֹק הוֹלֵלוּת הִקִּיפוּ בֵיתִי אוֹיְבִים,</p>

<p>וְשִׁלְּחוּ אֵשׁ בּוֹ, וַאֲנִי מֵעָל, בַּקּוֹמָה.</p>

<p>שָׁמַעְתִּי מְחִי גַרְזֶן עַל מַפְרֶקֶת אִישׁ יְהוּדִי</p>

<p>וַאֲנִי בֵין הַנִּדּוֹנִים —</p>
</blockquote>

<br />

<blockquote>
<p>כָּל זֹאת שָׁמַעְתִּי וְנָשָׂאתִי בְחַיֵי נוּדִי,</p>

<p>וְאֶשָּׂא זֹאת גַּם הָלְאָה, —</p>

<p>אַךְ אֵיכָה, אֵיכָה אֶשָּׂא קוֹל הַפַּעֲמוֹנִים</p>

<p>עַל גִּבְעוֹת יְרוּשָׁלֵם?</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/46179">https://benyehuda.org/read/46179</a></div></body></html>