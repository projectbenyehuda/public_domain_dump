<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תְּיָשִׁים בַּעֲלֵי זָקָן וְעַזֵּי פָּנִים</title>
	<meta name="author" content="יצחק קצנלסון"/>
</head>
<body>

<h2 id="א">א</h2>

<blockquote>
<p>שִׁמְעוּ וַאֲסַפֵּר לָכֶם מַעֲשֶׂה שֶׁהָיָה. מַעֲשֶׂה בִּשְׁלֹשָׁה תְּיָשִׁים שֶׁנָּסוּ מִן הַמִּכְלָאָה.</p>
</blockquote>

<blockquote>
<p>שְׁלֹשָׁה תְּיָשִׁים בְּנֵי־חַיִל נָסוּ בַּלַיִל, נָסוּ,
בָּרָחוּ אֶל הָאָחוּ, לִמְקוֹם שָׁם עוֹלֶה הָעֵשֶׂב הָרַךְ, לִמְקוֹם
שָׁם יְפַךְ הַנַּחַל הַזַּךְ; הָלְכוּ לִמְקוֹם שָׁם הָרוּחַ יָפוּחַ,
שָׁם יָצְאוּ לָשׂוּחַ, שָׁם יִרְקְדוּ־יְחוֹלֵלוּ, יִתְהוֹלְלוּ,
יִשְׁתּוֹלֵלוּ.</p>
</blockquote>

<blockquote>
<br />
</blockquote>

<h2 id="ב">ב</h2>

<blockquote>
<p>כָּל הַלַּיְלָה תָּעוּ הַתְּיָשִׁים, בָּרְחוֹבוֹת
ְעַל־פְּנֵי מִגְרָשִׁים, תָּעוּ־תָּעוּ וְאֶל הָאָחוּ לא בָּאוּ. אֶת
הַדֶּרֶךְ לא רָאוּ וְלא מָצָאוּ.</p>

<p>וַיְהִי בַּבֹּקֶר וְהַשֶּׁמֶשׁ לָהֶם זָרָחָה, וַיִּרְאוּ
מֵרָחוֹק אֶת הָאָחוּ וַיִּשְׂמָחוּ, וַיִּצְהֲלוּ וַיָּּרִיעוּ,
וַיִּקְרְאוּ אִישׁ אֶל אָחִיהוּ: אוּצָה! רוּצָה!</p>
</blockquote>

<blockquote>
<br />
</blockquote>

<h2 id="ג">ג</h2>

<blockquote>
<p>וַיְהִי כַאֲשֶׁר אָצוּ, כַּאֲשֶׁר רָצוּ, וְהִנֵּה
ֶשֶׁר־עֵץ בָּנוּי עַל־פְּנֵי תְּעָלַת־מַיִם, וְהַגֶּשֶׁר
רְחַב־יָדַיִם.</p>
</blockquote>

<blockquote>
<p>קָם הַתַּיִשׁ הַבְֹּר וְעָבַר אֶת הַגֶּשֶׁר, הִנֵּה
הוּא אָץ, הִנֵּה הוּא רָץ, הַגֶּשֶׁר יִזְדָּעְזֵעַ, וְהַתַּיִשׁ –
בִּזְקָנוֹ יְנַעְנֵע וּבְטְלָפָיו יְרַקֵּעַ:</p>
</blockquote>

<blockquote>
<p>– טְרַח–טְרַ־רַח</p>

<p>אָרִים נוֹרָא קוֹל –</p>

<p>בְּרַגְלַיִם אַךְ!</p>

<p>לֹא אֵחַת מִפְּנֵי כֹּל!</p>
</blockquote>

<blockquote>
<br />
</blockquote>

<h2 id="ד">ד</h2>

<blockquote>
<p>וְתַחַת הַגֶּשֶׁר רְחַב־הַיָּדַיִם, בְּתוֹךְ
תְּעָלַת־הַמַּיִם, בַּבּוֹר הֶעָמֹק וְהַשָּׁחוֹר יָשַׁב שֵׁד־הַמַּיִם
הַנּוֹרָא, רֹאשׁוֹ חֲלַקְלָק וִירַקְרַק וְחָטְמוֹ כְבַקְבּוּק, עֵינָיו
כִּשְׁתֵּי לַבּוֹת בְּלִי רִיסִים וְגַבּוֹת.</p>
</blockquote>

<blockquote>
<p>חָפֵץ שֵׁד־הַמַּיִם לֶאֱכֹל אֶת הָרִאשׁוֹן בַּתְּיָשִׁים, וַיְדַבֵּר אֵלָיו דְּבָרִים קָשִׁים, וְכֹה אָמַר:</p>
</blockquote>

<blockquote>
<p>– מִי שָׁם אָץ? מִי שָׁם רָץ? מִי בְּרַגְלָיו מְרַקֵּעַ עַד שֶׁהַגֶּשֶׁר יִזְדַּעְזֵעַ? אֶתְפְּשֶׂנּוּ וְאֹכְלֶנּוּ!</p>
</blockquote>

<blockquote>
<p>נִבְהַל הַתַּיִשׁ, עָמַד רֶגַע נִדְהָם וְקוֹפֵא כְּשַׁיִשׁ, וְאַחֲרֵי רֶגַע הִתְחַנֵּן:</p>
</blockquote>

<blockquote>
<p>– אַל נָא, שֵׁד רַחוּם וְחַנּוּן, אַל נָא תֹאכְלֵנִי,
אֲנִי קָטָן הִנֵּנִי, זֶה אָחִי הַשֵּׁנִי, הוּא גָדוֹל וְשָׁמֵן
מִמֶּנִּי, אֱכֹל נָא אוֹתוֹ!</p>
</blockquote>

<blockquote>
<p>וְשֵׁד־הַמַּיִם עוֹד יוֹשֵׁב תַּחַת הַגֶּשֶׁר
רְחַב־הַיָּדַיִם, ראשׁוֹ חֲלַקְלָק וִירַקְרַק, חָטְמוֹ כְבַקְבּוּק,
עֵינָיו כִּשְׁתֵּי לַבּוֹת בְּלִי רִיסִים וְגַבּוֹת, וַהֲרֵי הוּא
יוֹשֵׁב וְחוֹשֵׁב, חוֹשֵׁב וְשׁוֹמֵעַ: הַגֶּשֶׁר שׁוּב יִזְדַּעְזֵעַ,
שׁוּב יַעֲבֹר עָלָיו תַּיִשׁ, יִתְנוֹעֵעַ וּבְרַגְלָיו יְרַקֵּעַ:</p>
</blockquote>

<blockquote>
<p>טְרַח־טְרַ־רַח!</p>

<p>אָרִים נוֹרָא קוֹל –</p>

<p>בְּרַגְלַיִם אַךְ!</p>

<p>לא אֵחַת מִפְּנֵי כֹּל!</p>
</blockquote>

<blockquote>
<p>נָתַן עָלָיו שֵׁד־הַמַּיִם בְּקוֹלוֹ: מִי שָׁם עַל
הַגֶשֶׁר עוֹלֶה? מִי שָׁם אָץ? מִי שָׁם רָץ? אֶתְפְּשֶׂנּוּ וְאֹכְלֶנּוּ!</p>
</blockquote>

<blockquote>
<p>נִבְהַל הַתַּיִשׁ הַשֵּׁנִי, הִתְכַּוֵּץ כֻּלּוֹ
וּכְאִלּוּ אֵינוֹ, לא רָקַע עוֹד וְלא בָּעַט, וְקוֹלוֹ
רָעַד־רָעַד:</p>
</blockquote>

<blockquote>
<p>– אָנָּא, אַל תֹּאכְלֵנִי, אֲנִי עוֹד קָטָן הִנֵּנִי,
אָחִי הַשְּׁלִישִׁי הִנֵּה הוּא בָּא אַחֲרַי, הוּא גָדוֹל וְשָׁמֵן
מִמֶּנִּי, אֱכֹל נָא אוֹתוֹ!</p>
</blockquote>

<blockquote>
<p>הֶאֱמִין לוֹ שֵׁד־הַמַּיִם, יוֹשֵׁב הוּא תַּחַת
הַגֶּשֶׁר רְחַב־הַיָּדַיִם, ראשׁוֹ חֲלַקְלָק וִירַקְרַק, חָטְמוֹ
כְבַקְבּוּק, עֵינָיו כִּשְׁתֵּי לַבּוֹת בְּלִי רִיסִים וְגַבּוֹת,
יוֹשֵׁב הוּא וְשׁוֹמֵעַ: הַגֶּשֶׁר שׁוּב יִזְדַּעְזֵעַ, שׁוּב תַּיִשׁ
עוֹבֵר עָלָיו, יִתְנוֹעֵעַ, בְּרַגְלָיו יְרַקֵּעַ:</p>
</blockquote>

<blockquote>
<p>– הוֹ, מַה לִּי גֶשֶׁר־עֵץ! אֲנִי אָץ רָץ כַּחֵץ; הָס כָּל אֶחָד, הַס! אֲנִי תַּיִשׁ עַז!</p>
</blockquote>

<blockquote>
<p>טְרַח־טְרַ־רַח</p>

<p>כַּךְ וְכָךְ!</p>

<p>בָּרַגְלַיִם אַךְ!</p>

<p>טְרַ־רַח!</p>
</blockquote>

<blockquote>
<p>וְשֵׁד־הַמַּיִם יוֹשֵׁב וְחוֹשֵב: אַךְ אֱמֶת אָמְרוּ לִי
בַּעֲלֵי־הַזָּקָן נֶאֱמָנִים דִּבְרֵיהֶם, נֶאֱמָנִים!
ְעֻדַּת־שְׁמָנִים, סְעֻדַּת־שְׁמָנִים תִּהְיֶה לי הַיּוֹם
הַזֶּה!</p>
</blockquote>

<blockquote>
<p>וַיִּשָּּׂא שֵׁד־הַמַּיִם אֶת קוֹלוֹ, וַיִּקְרָא בְחֵמָה גְדוֹלָה:</p>
</blockquote>

<blockquote>
<p>– מִי שָׁם אָץ? מִי שָׁם רָץ? מִי בְּרַגְלָיו יְרַקֵּעַ וְכָל הַגֶּשֶׁר יִזְדָּעְזֵעַ?</p>
</blockquote>

<blockquote>
<p>וְזֶה הַתַּיִשׁ הַקָּטָן לֹא נִבְהַל כָּל־עִקָּר, הוּא נָע עַל הַגֶּשֶׁר כְּשִׁכּוֹר, קוֹרֵא בְּכָל גְּרוֹנוֹ וְעוֹנֶה:</p>
</blockquote>

<blockquote>
<p>– אֲנִי הוּא הַתַּיִשׁ הַצָּעִיר, הַיָּהִיר, הַמָּהִיר,
בַּעַל הַזָּקָן הַשָּׂעִיר, וְאַתָּה – אִם כִּי רֹאשְׁךָ חֲלַקְלֵק
וִירַקְרַק וְחָטְמְךָ כְבַקְבּוּק וְעֵינֶיךְ כִּשְׁתֵּי לַבּוֹת בְּלִי
ריסִים וְגַבּוֹת, – בּוֹא, אִם אֵינְךָ מְפַחֵד, בּוֹא, וְנֵאָבֵק יַחַד!
בְּקַרְנַי אֲבֲתֶּקְךָ, בִּטְלָפַי אֲהַדֶּקְךָ, אַשְׁחִיתֶךָ!</p>
</blockquote>

<blockquote>
<p>נִבְהַל שֵׁד־הַמַּיִם וְנֶחְבָּא בְּבֶהָלָה, עָמֹק־עָמֹק לְתוֹךְ הַתְּעָלָה.</p>
</blockquote>

<blockquote>
<br />
</blockquote>

<h2 id="ה">ה</h2>

<blockquote>
<p>עָבְרוּ שְׁלשֶׁת הַתְּיָשִׁים אֶת הַגֶּשֶׁר וּבָאוּ אֶל
הָאָחוּ; הָיוּ עֲשָׂבָיו דָּקִּים, רַכִּים וִירַקְרַקִּים וּמְתוּקִים
מִכָּל מַמְתָּקִּים; וְכַאֲשֶׁר בָּאוּ – אָכְלוּ וַיִּשְׂבָּעוּ, וְשׁוּב
אָכְלוּ עַד שֶׁשָּׁמְנוּ וְעָבוּ, וְשׁוּב אָכְלוּ עַד שֶׁצָּבוּ,
וְנִשְׁאֲרוּ שָׁם וְאֶל הָעִיר לֹא שָׁבוּ.</p>
</blockquote>

<blockquote>
<p>מִן הַיּוֹם הַהוּא וְאִישׁ עוֹד לא רָאָם, וְאִישׁ לֹא שְׁמָעָם, רַק אֲנִי שָׁם הָיִיתִי וְאֶת הַתְּיָשִׁים רָאִיתִי.</p>
</blockquote>

<blockquote>
<p>זֶה הַתַּיִשׁ הַקָּטָן, עֲדַיִן הוּא בְּכוֹר־שָׂטָן, בֶּן־חַיִל וְטוֹב. וְזֶה הַסּוֹף.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/40611">https://benyehuda.org/read/40611</a></div></body></html>