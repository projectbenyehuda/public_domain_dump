<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מַעֲשֶׂה שֶׁהָיָה</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>עַל הַנָּהָר שָׁטָה סִירָה,</p>

<p>דּוּמָם חוֹזְרָה הִיא הָעִירָה;</p>

<p>וּבַסִּירָה וּבַמַּיִם</p>

<p>נוֹפֵל צֵל וּזְהַב עַרְבַּיִם.</p>
</blockquote>

<br />

<blockquote>
<p>אַט הַסִּירָה מִתְנוֹעַעַת.</p>

<p>כּוֹבַע שָׁחוֹר וּמִגְבַּעַת</p>

<p>נָחִים דּוּמָם עַל הַקֶּרֶשׁ,</p>

<p>וְהַסִּירָה עוֹבְרָה חֶרֶשׁ.</p>
</blockquote>

<br />

<blockquote>
<p>מִן הַסִּירָה שְׁנֵי מְשׁוֹטִים</p>

<p>עַל פְּנֵי מֵי הַנָּהָר נוֹטִים,</p>

<p>רַק כַּפּוֹתָם בָּם נָגָעוּ —</p>

<p>מֵאֲלֵיהֶם יִתְנוֹעָעוּ.</p>
</blockquote>

<br />

<blockquote>
<p>כָּל הַמַּעֲרָב עֻמַּם, עֻמָּם,</p>

<p>זַהֲרוּר אַחֲרוֹן צָלַל דּוּמָם</p>

<p>אֶל הַנָּהָר וְשׁוּב לֹא עָלָה —</p>

<p>אַךְ הַסִּירָה עוֹבְרָה הָלְאָה.</p>
</blockquote>

<br />

<blockquote>
<p>אֵין עוֹד אוֹר לָהּ וְאֵין זִיו לָהּ —</p>

<p>דִּמְדּוּם אַחֲרוֹן בַּמַּיִם נִבְלָע;</p>

<p>מִן הַצְּלָלִים אוֹתָהּ עוֹטִים</p>

<p>עוֹלֶה שִׁקְשׁוּק הַמְּשׁוֹטִים.</p>
</blockquote>

<br />

<blockquote>
<p>עוֹד הַסִּירָה שָׁטָה, שָׁטָה,</p>

<p>דַרְכָּהּ תִּמְצָא בָעֲלָטָה,</p>

<p>קְרוֹבָה, קְצָרָה כְבָר הַדֶּרֶךְ,</p>

<p>עוֹד לֹא תֶאֱרַךְ, עוֹד לֹא תֶאֱרַךְ.</p>
</blockquote>

<br />

<blockquote>
<p>שִׁקְשׁוּק נִסְתָּר וְלֹא יוֹתֵר —</p>

<p>מִי שָׁם שָׁט? וּמִי שָׁם חוֹתֵר?</p>

<p>דְּבַר־מַה רוֹחֵשׁ שָׁם בְּצִנְעָה —</p>

<p>הַמִּגְבַּעַת רַק מַלְבִּינָה.</p>
</blockquote>

<br />

<blockquote>
<p>בַּחֲצוֹת הַלַּיְלָה — וְהַסִּירָה</p>

<p>שָׁטָה בָאָה אַט הָעִירָה,</p>

<p>אֶל שְׂפַת הַנָּהָר אַט חָתָרָה,</p>

<p>שָׁמָּה עָמְדָה וְנִשְׁאָרָה.</p>
</blockquote>

<br />

<blockquote>
<p>הַמְּשׁוֹטִים אָז נִתָּקוּ</p>

<p>מִן הַסִּירָה וְדוּמָם שָׁקְעוּ,</p>

<p>דּוּמָם צָלְלוּ הַתְּהוֹמָה,</p>

<p>אַחֲרֵי שׁוּבָהּ כְּבָר לִמְקוֹמָהּ.</p>
</blockquote>

<br />

<blockquote>
<p>עַל שְׂפַת הַנָּהָר עוֹמֵד אֹהֶל —</p>

<p>בַּחַלּוֹן רוֹעֵד נֵר, וּמְבֹהָל</p>

<p>לֵב אַלְמָנָה שָׁם וּמַכֶּה:</p>

<p>לְבִתָּהּ מַכֶּה הוּא וּמְחַכֶּה.</p>
</blockquote>

<br />

<blockquote>
<p>כְּבָר הִגִּיעַ חֲצוֹת־לַיִל —</p>

<p>הוֹי אֶת מִי, אֶת מִי תְטַיֵּל?</p>

<p>בֶּן־הַנָּגִיד? בֶּן־הַשָּׁכֵן?</p>

<p>הֲיִתָּכֵן? הֲיִתָּכֵן?</p>
</blockquote>

<br />

<blockquote>
<p>הֵן הוּא נִשְׁבַּע תְּמוֹל בָּעֶרֶב</p>

<p>לְאָבִיהוּ, כִּי לֹא יֶרֶב</p>

<p>וְלֹא יוֹסִיף רְאוֹת אֶת בִּתָּהּ,</p>

<p>גַּם לֹא רְאוֹת וְלֹא דַּבֵּר אִתָּהּ. —</p>
</blockquote>

<br />

<blockquote>
<p>מוּל הָאֹהֶל בְּחוֹמַת־אָבֶן</p>

<p>עֵר הַגְּבִיר: גַּם הוּא לֹא יָבִין,</p>

<p>גַּם לְבָבוֹ חוֹשֵׁשׁ, חוֹשֵׁשׁ:</p>

<p>בְּנוֹ יְחִידוֹ לָמָּה בוֹשֵׁשׁ?</p>
</blockquote>

<br />

<blockquote>
<p>לִפְנוֹת עֶרֶב עָזַב בֵּיתוֹ,</p>

<p>כְּלוּם לֹא אָמַר לִפְנֵי צֵאתוֹ;</p>

<p>לֵב הַנָּגִיד חוֹשֵׁשׁ, חוֹשֵׁשׁ:</p>

<p>בְּנוֹ יְחִידוֹ לָמָּה בוֹשֵׁשׁ?</p>
</blockquote>

<br />

<blockquote>
<p>וְהַסִּירָה בַנָּהָר רוֹגְעָה,</p>

<p>נוֹגְעָה שְׂפָתוֹ וְאֵינָהּ נוֹגְעָה —</p>

<p>מִי מִתּוֹךְ הַסִּירָה יַעֲלֶה</p>

<p>וְלַשְּׁכֵנִים זֹאת יְגַלֶּה?</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/46172">https://benyehuda.org/read/46172</a></div></body></html>