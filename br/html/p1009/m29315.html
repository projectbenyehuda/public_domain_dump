<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>סְגֻלַּת אֵל מְתֵי חָכְמָה וְדֵעָה</title>
	<meta name="author" content="זכריה אלצ'אהרי"/>
</head>
<body>

<blockquote>
<br />
</blockquote>

<blockquote>
<p>סְגֻלַּת אֵל מְתֵי חָכְמָה וְדֵעָה / לְכוּ אֶל אוֹר מְנוֹרָה הַקְּבוּעָה</p>

<p>כְּלוּלָה מֵאֲבָנִים הַיְּקָרוֹת / וְלָהּ נֵרוֹת אֱמֶת שִׁבְעָה וְשִׁבְעָה</p>

<p>וּמִלָּא כָל פְּנֵי תֵבֵל מְאוֹרָהּ / וְהוֹד זִיוָהּ בְּשׁוּלֵי הַיְּרִיעָה</p>

<p>אֲשֶׁר תִּקֵּן בְּנוֹ מַיְמוּן וְחִבַּר / בְּעֵין שִׂכְלוֹ בְּתַכְלִית הַיְדִיעָה</p>

<p>וְהוּא עָבַר בְּצִי אַדִּיר וְהִפְלִיג / בְּיַם תַּלְמוּד וְדָלָה כָל שְׁמוּעָה</p>

<p>וְלוּ אֶהְיֶה נְגִיד כָּל הַנְּגִידִים / אֲהֶא כָּפוּף בְּקִידָה עִם כְּרִיעָה</p>

<p>בְּעֵת אֶשְׁמַע דְּבָרָיו הַנְּעִימִים / וְהֵם מַרְפֵּא לְנַפְשִׁי הַנְּגוּעָה</p>

<p>וְאֶשְׁתַּעְשַׁע בְּעִיּוּנָם וְאָגִיל / וְאֶשְׂמַח בָּם כְּמוֹ לֶאֱכֹל לְשָׂבְעָה</p>

<p>וְעַל אוֹר זֶה הֲלֹא יִרְבֶּה שְׂשׂוֹנִי / בְּבוֹר גָּלוּת וְלֹא אֶבְכֶּה בְּדִמְעָה</p>

<p>וְלִכְבוֹדוֹ אֱהִי קוֹרֵא בְּגָרוֹן / לְכָל מַשְׂכִּיל בְּכָל רֶגַע וְשָׁעָה</p>

<p>שְׁאַל מָתוֹק לְחִכֶּךָ בְּסִפְרוֹ / וְאַל תִּשְׁאַל לְכִדְבוֹרָה וְצִרְעָה</p>

<p>וְאַל תִּדְאַג לְקוֹרוֹת הַזְּמַנִּים / וְאִם תֵּלֵךְ עֲלֵי כָל הָר וְגִבְעָה</p>

<p>תְּהֶא שׁוֹנֶה פְּרָקָיו עַל לְבָבָךְ / וּבָם תִּמְצָא לְנַפְשֶׁךָ תְּשׁוּעָה</p>

<p>חֲדַל אָחִי לְהִתְרַפּוֹת בְּשִׂיחִי / חֲדַל אָחִי חֲדַל מִן הַפְּשִׁיעָה</p>

<p>אֱזָר נָא אֶת חֲלָצֶיךָ כְּגֶבֶר / וְאַל תִּירָא לְקֹצֶר הַפְּסִיעָה</p>

<p>וְהִתְבּוֹנֵן בְּבָתֵי הַתְּבוּנוֹת / וְנִשְׁמָתָךְ תְּחַיֶּה מִגְּוִיעָה</p>

<p>בְּנֵי יַעֲקֹב אֱמֶת דִּרְשׁוּ בְּכָל עֵת / וְתָרִיעוּ עֲלֵי הַצַּר תְּרוּעָה</p>

<p>וְאֵל יִשְׁמַע לְשַׁוְעַתְכֶם מְהֵרָה / וְיִזְכֹּר עֵת לְהָקִים הַשְּׁבוּעָה</p>

<p>וְתִזְכּוּ לַחֲזוֹת מִקְדָּשׁ וְתִרְאוּ / מְבַשֵּׂר טוֹב וּמַשְׁמִיעַ יְשׁוּעָה.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/29315">https://benyehuda.org/read/29315</a></div></body></html>