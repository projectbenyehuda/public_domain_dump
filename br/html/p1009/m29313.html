<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נְזִיר אַחִים וּמִבְחַר הַחֲבֵרִים</title>
	<meta name="author" content="זכריה אלצ'אהרי"/>
</head>
<body>

<blockquote>
<br />
</blockquote>

<blockquote>
<p>נְזִיר אַחִים וּמִבְחַר הַחֲבֵרִים / וְאִישׁ מַשְׂכִּיל וְגִבּוֹר בַּגְּבָרִים</p>

<p>קְחָה מִלִּין אֲשֶׁר אָרִיד בְּשִׂיחִי / וְאָהִימָה בְרָאשֵׁי הַדְּבָרִים</p>

<p>וְהַקְשֵׁב אָזְנְךָ הֵיטֵב לְמַעַן / בְּדָבְרֶךָ תְּהִי מַשְׂכִּיל וּמַעֲרִים</p>

<p>וְתֵדַע אֵיךְ תְּנַהֵג הַכְּפִירִים / וְאֵיךְ תִּרְעֶה וְתַרְבִּיץ הָעֲדָרִים</p>

<p>וְאֵיךְ תָּשִׁיב לְדִבְרֵי הַכְּסִילִים / וְאֵיךְ תַּעַן לְמִלַּי הַיְּקָרִים</p>

<p>וְדַע כִּי בָז לְרֵעֵהוּ חֲסַר לֵב / וְתוֹכַחְתּוֹ חֲדָשִׁים לַבְּקָרִים</p>

<p>וְאֵיךְ תִּבְזֶה דְּבַר הַשֵּׁם וְתָפֵר / לְמִצְווֹתָיו כְּכוֹכְבֵי רוּם מְאִירִים</p>

<p>וְקָפַצְתָּ וְאִמַּצְתָּ לְבָבָךְ / בְּאִמְרָתָךְ הֲלֹא הֵמָּה שְׁקָרִים</p>

<p>וְאִם אָנִי אֲסִיר הַגּוּף בְּסֹהַר / הֲלֹא לִבִּי כְנוֹדֵד בַּיְּעָרִים</p>

<p>וְלֹא תָבִין לְדִבְרֵי הַשְּׂרִידִים / אֲשֶׁר כָּתְבוּ בְטוּרֵיהֶם סְדָרִים</p>

<p>לְכָל תִּינוֹק אֲשֶׁר חִדַּשׁ בְּמִלָּה / הֲלֹא הַכֹּל בְּסִינַי נֶאֱמָרִים</p>

<p>וְכָל שֶׁכֵּן לְדִבְרֵי בִין בְּכָל סוֹד / לְקַדְמוֹנִים בְּפִי הַכֹּל הֲדוּרִים</p>

<p>וְהִסְמַכְתִּים בְּפָסוּקִים בְּלִקְחִי / בְּסַרְעַפַּי בְּחַדְרֵי הַחֲדָרִים</p>

<p>וְלֹא אֶכְתֹּב לְחִדּוּשַׁי לְבַד כִּי / צְרַפְתִּימוֹ בְשִׂכְלִי נֶחֱקָרִים</p>

<p>וְשָׁנִיתִי וְשִׁלַּשְׁתִּי לְחָקְרָם / עֲדֵי כִי אֶמְצְאָה אוֹתָם גְּמוּרִים</p>

<p>וְאִם לֹא אֶשְׁמְרָה מַחְסוֹם לְמוֹ פִי / וְהִנַּחְתִּי דְבָרִים הַסְּגוּרִים</p>

<p>וְזֹאת הִיא לִי יְרוּשָׁה מֵאֲבוֹתַי / וְאִם אָנִי וְרַעְיוֹנַי אֲסוּרִים</p>

<p>וְאָנֹכִי אֲנִי הַדַּל בְּאַלְפִּי / וְאַל תַּחְשֹׁב לְמִשְׁפַּחְתִּי צְעִירִים</p>

<p>שְׁאַל אָב לָךְ וְיַגֵּדְךָ שְׁבָחָם / וְאִם עַתָּה בְּקִבְרֵיהֶם קְבוּרִים</p>

<p>עֲדֶנָּה הֵם בְּצִדְקָתָם לְחַיִּים / וְלֹא מֵתוּ וְלִבְרָכָה זְכוּרִים</p>

<p>וְעַתָּה הֵן אֲנִי נִשְׁאָר לְבַדִּי / לְהַגִּיד לָךְ לְשָׁרְשֵׁי הַגְּבָרִים</p>

<p>בְּזִיתַנִי וּבָזִיתָ דְּבָרַי / וְהִסְכַּלְתָּ עֲשׂוֹ כַיּוֹם לְדוֹרִים</p>

<p>בְּטֶרֶם תֵּדְעָה אֵיכָה חֲקוּקִים / וְאֵיפֹה הֵם כְּפִקְחִים אוֹ כְעִוְרִים</p>

<p>וּפָרַצְתָּ גְּבוּל אַחְוָה לְעוֹלָם / וְאֵיךְ תִּבְנֶה לְבָתִים הַסְּתוּרִים</p>

<p>חֲקֹר וּדְרֹשׁ בְּבָתֵּי הַתְּבוּנוֹת / וְתִרְאֶה מַעְגְּלֵי צֶדֶק יְשָׁרִים</p>

<p>הֲלֹא תִטְעַם דְּבַשׁ יַעְרָם וְתִרְאֶה / הֲטוֹבִים הֵם הֲמָרִים אוֹ תְּמָרִים</p>

<p>וְרַעְיוֹנַי בְּךָ אֶתְמוֹל חֲזָקִים / וְהַיּוֹם נֶהְפְּכוּ מִכָּל עֲבָרִים</p>

<p>בְּכָל מָקוֹם תְּהַפֵּךְ אֶת דְּבָרַי / וְכַאֲשֶׁר תַּעֲשֶׂינָה הַדְּבוֹרִים</p>

<p>וְאֵי חָכְמָה וּמוּסָר וַעֲנָוָה / וְאֵי שֵׂכֶל וְאֵי יִרְאָה לְמוֹרִים</p>

<p>וְהָיִיתִי מְצַפֶּה לְךָ לְהָקִים / לְבִרְכֵּי כּוֹשְׁלִים אוֹ נֶעֱצָרִים</p>

<p>וְתֹאמַר מִשְּׁמִי כָל מַעֲנֶה טוֹב / וְיִהְיֶה לִי בְּךָ חַיֵּי בְשָׂרִים</p>

<p>וְאָכֵן דַּעְתְּךָ נִגְלֵית לְלִבִּי / הֲכִי תַעֲקֹר לְשִׂיחַי הַצְּבוּרִים</p>

<p>וְאֵיךְ תִּגְעַר בְּרָב מִמָּךְ בְּשָׁנִים / וְגַעֲרָתָךְ לְזֵדִים הָאֲרוּרִים</p>

<p>וְתִשְׁתֶּה מֵי בְאֵר מַיִם צְלוּלִים / וְתַשְׁלִיךְ בָּהּ אֲבָנִים וַעֲפָרִים</p>

<p>לְזֹאת יִתַּר לְבָבִי מִמְּקוֹמוֹ / וְלֹא יִשְׂמַח וְלֹא יֶהְגֶּה בְשִׁירִים</p>

<p>וְעַל כֵּן אֵשְׁבָה בָדָד וְאֶדֹּם / וְיִבָּקְעוּ דְמָעַי כַיְּאוֹרִים</p>

<p>וְשׂוֹנְאַי יִלְבְּשׁוּ בֹשֶׁת לְמַדָּם / יְדִידַי יִנְחֲלוּ כָבוֹד לְהָרִים</p>

<p>וְלִפְנֵי אֵל אֲנִי אֶכְרַע וְאוֹדֶה / שְׁהוּא עוֹנֶה וְהוּא תוֹמֵךְ אֲשׁוּרִים</p>

<p>וְיַבִּיט מַחְשְׁבוֹת לִבִּי בְּעֵינָיו / וְיִפְדֵּנִי וְיִקְרָא לִי דְרוֹרִים</p>

<p>וְהוּא תוֹלֶה אֲדָמָה עַל בְּלִימָה / אֲיַחֵל לוֹ מְחַיֶּה הַפְּגָרִים.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/29313">https://benyehuda.org/read/29313</a></div></body></html>