<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ביערי פולסיה</title>
	<meta name="author" content="יעקב לרנר"/>
</head>
<body>

<p><strong>(זכרונות)</strong></p>

<blockquote>
<br />
</blockquote>

<h3 id="א">א</h3>

<blockquote>
<p>בַּיָּמִים הָרְחוֹקִים הָהֵמָּה, אַךְ יָנַח הַחֹרֶף מִזַּעְפּוֹ,</p>

<p>אָהַבְתִּי הִתְגַּנֵּב לַבְּקָרִים אֶל-עֵבֶר הַמִּישׁוֹר הַמְפֻלָּשׁ</p>

<p>הַנִּמְשָׁךְ אֲחוֹרֵי רִפְתֵּנוּ, לָרִיחַ וּלְהַקְשִׁיב מִשָּׁמָּה,</p>

<p>אֵיך הוֹלֵךְ וְנוֹלָד הָאָבִיב. מִפַּאֲתֵי הָאָחוּ הַנִּרְדָּם</p>

<p>בַּמֶּרְחָק, בּוֹאֲכָה הַיַּעַר, מִתְרַחֲשׁוֹת נְשִׁיבוֹת וּבָאוֹת</p>

<p>כְּרֵאשִׁית חֲגִיגֵי יְקִיצָה, לְהַחֲלִיק עַל מִצְחִי בִן-טִיסָה</p>

<p>וּלְדוֹבֵב בְּלַחַשׁ עַל-אָזְנִי, כִּי רָעַד כְּבָר דֹּפֶק הַיְצִירָה.</p>

<p>וּכְגַעַת בִּי כְנָפָן-רִפְרוּפָן — וְחֻדַּשׁ בִּן-רֶגַע בִּי רוּחִי,</p>

<p>שֶׁבָּלָה בַחֹרֶף הָאָרֹך; וְנִבְקַע בִּי מַעְיָן מִתְגַּבֵּר</p>

<p>שֶׁל חֶדְוָה, גַעְגּוּעִים וּמְשׁוּבָה — וְשָׂשׂ בִּי לְבָבִי וְהָמָה</p>

<p>וְחָגַג וְרִנֵּן כָּל-קִרְבִּי, וְהָיוּ כָל-מַעֲשַׂי בְּמָחוֹל</p>

<p>וְנַפְשִׁי תְפַרְכֵּס הַחוּצָה&#8230;</p>

<p>וּבְאַחַד הַבְּקָרִים תּוֹפִיעַ</p>

<p>לְרֶגַע הַשֶּׁמֶשׁ הַצְּעִירָה כְּמַלְכָּה רְחוּצָה מִשְּׁנָתָהּ</p>

<p>וּנְכוֹנָה לִכָּנֵס לַטְּרַקְלִין&#8230; וּבְאוֹתוֹ הַבֹּקֶר יִשְׁתַּנֶּה</p>

<p>לְפֶתַע גַּם טַעְמוֹ שֶׁל רַבִּי: שְׂחוֹק שֶׁמֶשׁ רַעֲנַנָּה עֲבָרוֹ</p>

<p>וַיְשַׁעֲשַׁע אֶת קְמָטָיו הַזְּעוּפִים, וּבְשִׁבְתּוֹ לַשֻּׁלְחָן עִמָּדִי</p>

<p>יְדַפְדֵּף, סְגוּר-עַפְעָף מִנְּהָרָה, אַחֲרוֹנֵי הַדַּפִּים בַּחֻמָּשׁ</p>

<p>וְיִפְתַּח בְּ&#8220;שִׁיר הַשִּׁירִים&#8221;&#8230; הַחֹרֶף עוֹד יִזְעַם בְּמִקְצָת</p>

<p>וִיקַמֵּט אֶת מִצְחַת עֲנָנָיו, כְּזָקֵן הָרוֹנֵן בְּקִרְבּוֹ</p>

<p>עַל צָהֳלַת נֶכְדוֹתָיו הַפְּרוּעוֹת, שֶׁאֵינָהּ מַנִּיחָה לוֹ לִישׁוֹן&#8230;</p>

<p>וּפִתְאֹם — חֲדָשָׁה: כְּבָר נִקְרַע הַוִּילוֹן הַקּוֹדֵר בַּמָּרוֹם</p>

<p>וְנָהָר שֶׁל תְּכֵלֶת וְעֶדְנָה מִסְתָּעֵף לְרוּחוֹת שָׁמָיִם.</p>

<p>מִשְּׂמֹאל וּמִיָּמִין הֶעָבִים כְּחוֹפִים לְנַהֲרֵי-הַטֹּהַר</p>

<p>וּכְמִפְרְשֵׂי-צַחַר בֶּהָרוֹת אַט צָפוֹת וּמְחַיְּכוֹת בְּתוֹכָם.</p>

<p>מִשְׂתָּרְגָה הַתְּכֵלֶת וְהוֹלְכָה וְהָיְתָה לְרֶשֶׁת אֲפִיקִים</p>

<p>הָעוֹלִים מֵרֶגַע לְרֶגַע וְכוֹבְשִׁים בִּדְמָמָה וְגָאוֹן</p>

<p>מֶרְחַקֵּי טָהֳרָה חֲדָשִׁים. וְאִיִּים-עֲנָנִים נְפוֹצִים</p>

<p>מַאְדִּימִים, מַזְהִיבִים, מַכְסִיפִים — וּנְמוֹגִים מֵחֶדְוַת הַשֶּׁמֶשׁ</p>

<p>כַּחֲלוֹמוֹת עִם עַמּוּד-הַשָּׁחַר&#8230;</p>

<br />
</blockquote>

<h3 id="ב">ב</h3>

<blockquote>
<p>כְּבָר נִיסָן מְמַשְׁמֵשׁ וְקָרֵב, הַשֶּׁלֶג כְּבַר זֹרַב וַיָּצֶף</p>

<p>כָּל פַּאֲתֵי הָאָחוּ מִסָבִיב; רַק הַרְחֵק בַּשָּׂדֶה עוֹד יִצְהַר</p>

<p>גּוּשׁ עָכוּר שֶׁנִּתְקַע בְּגוּמָץ. הַיַּעַר הַקּוֹדֵר מִסָּבִיב,</p>

<p>שֶׁנִּרְדַּם שְׂבַע רֹגֶז וּשְׁתִיקָה וַיַּפֵּל חִתִּיתוֹ עַל-כְּפָרִי —</p>

<p>הִתְרַחֵץ זֶה-עַתָּה מִזַּעְפּוֹ וְגִחוּךְ בַּיְשָׁנִי יַעֲטֵהוּ</p>

<p>בִּרְאוֹתוֹ עֶרְיָתוֹ הַשְּׁחוֹרָה מוּל שֶׁמֶשׁ כֹּה צְנוּעָה וּצְעִירָה.</p>

<p>עוֹד רַחֲבֵי הַכִּכָּר חֲשׂוּפִים וּסְפוּגִים מֵי-שֶׁלֶג לָרְוָיָה,</p>

<p>וְאֵדִים-נְשִׁימוֹת דַּקְדַּקִּים מִתְנַדְּפִים בְּנַחַת, בִּדְמָמָה&#8230;</p>

<p>אַךְ הִנֵּה שָׁם הָלְאָה עַל תֶּלֶם, שֶׁנִּזְרַע אֶשְׁתַּקֵּד זְרַע שִׁפּוֹן,</p>

<p>יָצִיצוּ כְּבָר רָאשֵׁי נִצָּנִים כַּחֲלוּצִים רִאשׁוֹנִים בָּעוֹלָם.</p>

<br />
</blockquote>

<h3 id="ג">ג</h3>

<blockquote>
<p>הַפֶּסָח מְמַשְׁמֵשׁ וְקָרֵב, הַיָּמִים מַבְהִירִים וְהוֹלְכִים</p>
</blockquote>

<blockquote>
<p>וְעִמָּם — שִׂמְחָתִי בְלִבִּי: עוֹד יוֹם אוֹ יוֹמַיִם — וְיָצָא</p>
</blockquote>

<blockquote>
<p>הָ&#8220;רַבִּי&#8221; לְעִירוֹ וּלְבֵיתוֹ; וְחָפְשִׁי מִבֹּקֶר עַד עֶרֶב</p>

<p>וְנֶעֱזָב מֵעֵינֵי אֲבוֹתַי שֶׁעָשְׁשׁוּ מִדַּאֲגַת מִחְיָתָם —</p>

<p>אֶשְׁתּוֹלֵל מִשִּׂמְחַת שׁוֹבָבִים וְאֶהְפֹּךְ אֶת כְּפָרִי לְתֹהוּ&#8230;</p>

<p>אַעְפִּילָה עַל קָדְקֹד הָאַלּוֹן, הַצּוֹפֶה בְּגָאוֹן עַל סְבִיבָיו;</p>

<p>אַשְׁקִיפָה מִמְּרוֹמִי וְאֶרְאֶה אֶת רִבְבוֹת אֲמִירֵי-פּוֹלֶסְיָה,</p>

<p>הַנְּטוּיִם כְּגֶשֶׁר חַתְחַתִּים וְעָלָיו עֲנָנִים יִסָּעוּן&#8230;</p>

<p>אֶאֶרְבָה לַשֶּׁמֶשׁ הַשּׁוֹקְעָה בַּמֶּרְחָק מֵעֵבֶר לַיָּעַר</p>

<p>וְאֶמְצָא חֶבְיוֹנָהּ בַּלֵּילוֹת&#8230; אוֹ מָתְנַי אֲשַׁנֵּס וְאָמֹד</p>

<p>כָּל רַחֲבֵי הַכִּכָּר בְּשַׁעֲלִי, אַגִּיעָה עַד מוֹצָא הַיּוּבָל</p>

<p>וְאֶחְקֹר לָדַעַת תּוֹצְאוֹתָיו; אֶתְמַהְמַהּ אַרְגִּיעָה עַל חוֹפוֹ</p>

<p>וְאֶקְלֹט אַךְ רֶמֶז מִלְּחָשָׁיו, אָז אֵימִין עַד חֹרְשַׁת הַסְּבָכִים</p>

<p>ואוּלַי עוֹד הָלְאָה, עוֹד הָלְאָה&#8230;</p>

<br />
</blockquote>

<h3 id="ד">ד</h3>

<blockquote>
<p>הַאֻמְנָם לְמַעֲבֵה הַיָּעַר? אֵיכָכָה זֶה עָבַר הָרוּחַ?</p>

<p>אֲיֻמִּים הֵם יַעֲרֵי פּוֹלֶסְיָה וְכָכָה עֲמֻקִּים וְשׁוֹתְקִים!</p>

<p>מִי אַמִּיץ לֹא יִירָא הַשְּׁתִיקָה הַקּוֹדְרָה וְעוֹמְדָה בְמִרְדָּהּ</p>

<p>וְחוֹרְשָׁה מְזִמָּה מִי יוֹדְעָהּ? הֵן רַבּוֹת נוֹרָאוֹת לִי סִפְּרוּ</p>

<p>יְהוּדִים מְלֻמְּדֵי-נִסָּיוֹן, שֶׁנָּטוּ לִפְרָקִים אֵלֵינוּ</p>

<p>לְלִינַת לֵיל-חֹרֶף וָזַעַם, לֵהָנוֹת מֵאוּר תַּנּוּרֵינוּ</p>

<p>אַף לִצְלוֹת בֻּלְבּוּסִים בְּרִמְצוֹ.</p>

<p>חַכְלִילִי מוּל גַּחֲלֵי-לְחָשִׁים</p>

<p>אָז אַקְשִׁיב רַב קֶשֶׁב בִּדְחִילוּ אֶת בַּלְהוֹת הַיְּעָרִים וּזְמָמָם:</p>

<p>מֵהֵיכְלֵי מְחִלּוֹת שָׁם אוֹרְבִים גַּזְלָנִים וְאוֹכְלֵי בְשַׂר-אָדָם</p>

<p>לְנַצֵּל כָּל עוֹבֵר-אֳרָחוֹת וּלְבַשְּׁלוֹ עַל קִרְבּוֹ וּכְרָעָיו</p>

<p>בְּיוֹרָה לֹא תַעֲמֹד מֵרְתֹחַ&#8230; אֶל קִירוֹת מַחֲבוֹאָם כִּתְמוּנוֹת</p>

<p>כְּבָר אַלְפֵי גֻלְגָּלוֹת סֻמָּרוּ וּבְמַרְתְּפֵי-חשֶׁךְ מֵעוֹלָם</p>

<p>גְּרוּטָאוֹת שֶׁל זָהָב נִצְבָּרוּ&#8230; שָׁם זְאֵבִים מְסֻמְּרֵי-רַעְמָה</p>

<p>וּלְהוּטֵי-עֵינַיִם יִתְגּוֹדְדוּ לְגָרֵם גַּם עוֹבֵר גַּם סוּסָיו;</p>

<p>עִם חֹרֶף יְגַשְּׁשׁוּ שָׁם דֻּבִּים לְבַקֵּשׁ מְעוֹנָה לִתְנוּמוֹת</p>

<p>וּלְעִתּוֹת הָאָבִיב יָקִיצוּ וְיָצְאוּ לָרִיחַ עַל דְּרָכִים.</p>

<p>שָׁם זִקְנֵי הַשֵּׁדִים יְקַנְּנוּ בִנְבוּבֵי תִדְהָרִים שֶׁקֻּמְּטוּ,</p>

<p>מְחַנְּקִים אִישׁ אָחִיו וְחוֹנְגִים וִיחוֹלְלוּ הַקְּטָטוֹת בֵּין עֵצִים&#8230;</p>

<p>וְרוּחוֹת לֵיצָנִים יִתְקַלְּסוּ בִיהוּדִים עַל רֹאשׁ כָּל נְתִיבָה.</p>

<p>הֵן מַעֲשֶׂה — וְהִשְׁגּוּ הַלֵּצִים אֶת שְׁלֹמֹה הָרוֹכֵל בַּדָּרֶךְ,</p>

<p>וְהוּא אָז לֹא רָחוֹק מִבֵּיתוֹ וַיְגַשֵּׁשׁ כָּל אוֹתוֹ הַלָּיְלָה</p>

<p>וַיַּחֲזֹר חֲלִילָה חֲלִילָה&#8230; וּכְהָפִיץ אוֹר-בֹּקֶר וַיִּתְמַהּ:</p>

<p>כִּי אָכֵן בַּחֲצֵרוֹ הִנֵּהוּ; וְסוּסוֹ שְׁטוּף קֶצֶף מְזֹהָם,</p>

<p>מְנַשֵּׁם וּמְקַרְקֵר בִּשְׁקִידָה אֶת צֵלַע עֲרֵמַת הַשַּׁחַת,</p>

<p>מִזְדָּרֵז וְטוֹחֵן בִּנְחִירָה אֶת פִּקְעוֹת הֶחָצִיר הַיָּבֵשׁ</p>

<p>כְּרָעֵב מִדֶּרֶךְ רְחוֹקָה&#8230; וַיְהִי הוּא מִתְעַתֵּד לְסַפֵּר</p>

<p>בְּבוֹאוֹ כָּל פְּרָטֵי מוֹצְאוֹתָיו וְהִנֵּה — לֹא דֻבִּים, לֹא יָעַר! —</p>

<p>כִּי נִטְּלָה לְשׁוֹנוֹ — וַיִּדֹּם&#8230; שׁוּב מַעֲשֶׂה בְּאַלְתֶּר הַקַּצָּב,</p>

<p>שֶׁהָלַךְ בַּלַּיְלָה יְחִידִי וַיִּנְהַג אֶת סוּסוֹ בְעַצְלָה</p>

<p>וַיְהַרְהֵר הִרְהוּרָיו-פַּרְנָסָה&#8230; וּפִתְאֹם וְהִנֵּה שְׁנֵי צְפִירִים</p>

<p>מֻטָּלִים עֲקוּדִים לְפָנָיו; וַיֵּרֶד וַיַּאַסְפֵם אֶל קְרוֹנוֹ</p>

<p>וַיַּצְלֵף עַל סוּסוֹ — וַיִּשְׂמָח&#8230; וּכְצֵאתוֹ מִיַּעַר — וַיְבַהֲלוֹ</p>

<p>צְחוֹק סְפִיקַת-כַּפַּיִם לְפֶתַע וַיָּסֶב אֶת רֹאשׁוֹ — וַיִּתְמַהּ:</p>

<p>אֵין צְפִירִים בַּקָּרוֹן כָּל-עִקָּר&#8230; וּבְעוֹד הוּא תוֹהֶה — וַיִּקְפָּא</p>

<p>לוֹ פִיהוּ מְעֻקָּם לַאֲחוֹרָיו — וַתֵּהוֹם כָּל עִירוֹ לַשְּׁמוּעָה&#8230;</p>

<br />
</blockquote>

<h3 id="ה">ה</h3>

<blockquote>
<p>לַבְּקָרִים אַשְׁכִּימָה לֶחָצֵר וְאֶמְצָא שָׁם אָבִי וְאִמִּי;</p>

<p>כִּי שָׁמָּה יְטַכְּסוּ עֲצָתָם בִּנְגֹעַ הַמְּצוּקָה עַד לִבָּם.</p>

<p>בַּבַּיִת&#8230; פֶּן יִשְׁמַע הָרַבִּי וְנוֹדַע הַדָּבָר בְּעִירוֹ</p>

<p>וְחָדַל חֶנְוָנִי מֵהַקִּיף וְנִנְעֲלָה דֶלֶת הַמַּלְוֶה</p>

<p>וְעָמַד הַגַּלְגַּל מִנּוֹעַ — וּכְדַי אָז מַכְאוֹבִים וּכְלִמָּה&#8230;</p>

<p>כִּי הִנֵּה כְּלָל גָּדוֹל מֵעוֹלָם לִיהוּדֵי פּוֹלֶסְיָה בֶּעָרִים:</p>

<p>&quot;הַפְּרָזִי הֵן שְׁמֵנָה פַּת-לַחְמוֹ וְיִרְחַץ בַּחֲלֵב-הַצִּפֳּרִים&#8230;</p>

<p>עִם פּוּרִים שׁוֹגֶרֶת פָּרָתוֹ וְשׁוֹפְעָה לוֹ חָלָב לְמַכְבִּיר,</p>

<p>בַּקַּיִץ — מִזִּמְרַת יְרָקוֹת כְּאַוַּת כָּל נַפְשׁוֹ וּמְאֹדוֹ;</p>

<p>בָּאָסִיף הוּא טוֹמֵן בַּמַּרְתֵּף שְׁנֵי לִתְכֵי בֻּלְבּוּסִים לְאָכְלָה;</p>

<p>וּשְׁבָבִים גַּל גָּדוֹל לְבָעֵר לֹא יָסוּף מֵחֲצֵרוֹ בַּחֹרֶף&#8230;</p>

<p>וְהַכֹּל בִּמְחִירָהּ שֶׁל פְּרוּטָה, בִּשְׁמִינִית מַחוֹרְקָה וּכְדוֹמֶה&quot;.</p>

<p>כָּךְ דָּנִים&#8230; וְאִמָּא נֶהֱנֵית, בְּכַחֲדָה אֶת נִגְעָהּ מִזָּרִים</p>

<p>וּבְבָרְכָהּ בִּגְנִיחָה שֵׁם עֶלְיוֹן; כִּי כָךְ מְקֻבְּלַתָּה מֵאִמָּהּ:</p>

<p>צְבָט לֶחִי — וְהָיְתָה חַכְלִילִית, וְגִירָא בְעֵינְךָ, הָעוֹלָם!..</p>

<p>וְאוּלָם עִם פֶּסָח כָּל שָׁנָה תִּתְעַטֵּף אֲפֵלַת-דְּאָגָה</p>

<p>וּמְטִיחָה כִלְעַצְמָהּ נִיב-תְּלוּנָה הַמַּשְׁרָה עֲנָנִים עַל סְבִיבָהּ</p>

<p>וְחוֹדֵר כְּחִצִּים לַלְּבָבוֹת. וּבְטַפֵּל אָבִינוּ בֶחָצֵר</p>

<p>תְּמַהֵר רְוַת-רֹגֶז הַחוּצָה לְיַסְּרוֹ עַל רֹעַ מַזָּלוֹ</p>

<p>בִּדְמָעוֹת שֶׁל גְּזוּלָה וְכָעַשׁ, וְיֵשׁ שֶׁלֹּא תֶחְדַּל מִקְּלָלָה&#8230;</p>

<p>וּמְמַהֵר אָנֹכִי אָז לָנוּס וְאָזְנִי קוֹלֶטֶת אַךְ שֶׁמֶץ:</p>

<p>&quot;שְׂכַר-לִמּוּד לָרַבִּי&#8230; וּמַצּוֹת&#8230; הַיְלָדִים הֵן קְרוּעִים וּבְלוּאִים</p>

<p>הֵן צָרִיךְ, לְפָחוֹת, בְּמִקְצָת לְכַסּוֹת מַעֲרֻמֵּי הַדַּלּוּת&#8230;&quot;</p>

<p>וְנִמְלָט אָנֹכִי בְּחָפְזָה, אַךְ בַּת-קוֹל אֲפֵלָה רוֹדַפְתִּי,</p>

<p>קוֹל אִמִּי הַמְפָרְשָׂה כַפֶּיהָ וְצִלּוֹ שֶׁל אַבָּא הַנִּכְנָע&#8230;</p>

<p>וְעוֹדִי בְאִבִּי כְּבָר אָחוּשׁ, כִּי עָמֹק לְלִבִּי הַצָּעִיר</p>

<p>כְּבָר נִזְרְקָה טִפַּת הַמְּרוֹרִים, כְּבָר נָפְלוּ גַּרְעִינֵי הַלַּעֲנָה&#8230;</p>

<br />
</blockquote>

<h3 id="ו">ו</h3>

<blockquote>
<p>&#8230;וּכְיָמִים אוֹ עָשׂוֹר לְפֶסַח אֲבוֹתַי מַשְׁכִּימִים עִם שַׁחַר,</p>

<p>כִּי אָץ לָמוֹ דַרְכָּם הָעִירָה, כְּמִשְׁפַּט הַ&#8220;פְּרָזִים&#8221; מֵעוֹלָם,</p>

<p>לֶאֱפוֹת אֶת מַצּוֹת דִּמְעָתָם, אַף לִקְנוֹת מַרְכֹּלֶת, לוּ מַשֶּׁהוּ,</p>

<p>כִּי קָרוֹב גַּם חַג הַפַּלָּחִים וַחֲנוּתָם נִתְרוֹקְנָה זֶה-כַּמָּה;</p>

<p>וְיֵשׁ גַּם לְהַזְמִין מַלְבּוּשִׁים וְלִקְנוֹת כּוֹבָעִים לִבְנֵיהֶם,</p>

<p>כִּי זוֹ כָּל דַּאֲגָתָם עִם פֶּסַח וּמְשׂוֹשָׂם מִיָּמִים יָמִימָה&#8230;</p>

<p>עוֹד רַחֲבֵי הַמִּישׁוֹר יִשְׁלָיוּ בְּמַעֲטֵה הַשִּׁפְרָה הַכֵּהָה</p>

<p>וְנָתוּן לַחֲלוֹמוֹ-הַתְּכֵלֶת יָנוּחַ כָּל חָרוּל וְגָדֵר,</p>

<p>מִדִּמְדּוּם הַבֹּקֶר מַשְׁחִירָה הַדֶּרֶךְ הַכַּפְרִית הָרְפוּשָׁה</p>

<p>וּזְעֵיר שָׁם מַכְסִיפָה שְׂפַת-שְׁלוּלִית, שֶׁהֶעֶלְתָה קְרוּם-קֶרַח בַּלַּיְלָה.</p>

<p>הָאֲוִיר מִסָּבִיב רְוֵה-נַחַת וְכֻלּוֹ — הֲגִיגֵי-צַחְצָחוֹת;</p>

<p>הַיַּעַר מֵרָחוֹק שַׁלְאֲנָן וְחוֹלֵם עַל דּוֹדִים וְעֶדְנָה</p>

<p>וְלַהֲקַת עֲבִיבִים חֲבַצֻּלִּים, שֶׁנֶּעֶרְמוּ עַל-גַּבֵּי קַרְקַפְתּוֹ</p>

<p>וַיַּעַמְדוּ נְהִירִים וּתְמֵהִים — מְבַשְּׂרִים יוֹם תְּחִלַּת-הָאָבִיב.</p>

<p>מֵאַחַת הַחֲצֵרוֹת לְפִתְאֹם כְּמוֹ צָרַח הַשַּׁעַר וַיִּדֹּם</p>

<p>וְאַחַר — קוֹל שִׁדּוּל פַּלָּחִית וְנַחֲרַת חֲזִירָה וַחֲנִיצִים</p>

<p>הַצּוֹבְאִים עַל אֵבוּס בְּלִיל-שַׁחֲרִית. עַל גַּבֵּי הָאַלּוֹן הַיָּשִׁישׁ</p>

<p>הָעוֹמֵד בְּטַבּוּר הַמִּישׁוֹר, נִצְפָּפִים אַנְקוֹרִים לְמֵאוֹת</p>

<p>וּמְרִיעִים שְׁלוֹם-הֶפְקֵר לַשֶּׁמֶשׁ, שֶׁעָלְתָה זֶה-עַתָּה מֵרַחְצָה.</p>

<p>פְּנֵי אָבִי וְאִמִּי נְהִירִים וְאוֹמְרִים הוֹדָיָה לַבּוֹרֵא,</p>
</blockquote>

<blockquote>
<p>כִּי הִפְלִיא אֶת חַסְדּוֹ עִמָּהֶם: עוֹד אֶתְמוֹל — מִי מִלֵּל, מִי פִלֵּל? —</p>
</blockquote>

<blockquote>
<p>נִזְדַּמְּנָה לְיָדָם &#8220;מְצִיאָה&#8221; — וְהַכֹּל נִתְיַשֵּׁב בְּדֹחַק&#8230;</p>

<br />
</blockquote>

<h3 id="ז">ז</h3>

<blockquote>
<p>וְרַבָּה הַתְּכוּנָה בַּבַּיִת וְרַבָּה גַם דְּחִיקַת-הַשָּׁעָה&#8230;</p>

<p>הָ&#8220;רַבִּי&#8221; מְקַפֵּל אֶת צְרוֹרוֹ — שְׂמִיכָתוֹ וְכָרָיו וּתְפִלָּיו</p>

<p>וּמַלְבּוּשׁ-שַׁבַּתּוֹ הֶעָלוּב — בִּגְנִיחָה וּשְׁאִיפָה וּנְשִׁימָה,</p>

<p>כִּי קָשָׁה לוֹ, קָשָׁה הַמְּלָאכָה: הַכְּנָפוֹת נִשְׁמָטוֹת לִצְדָדִין</p>

<p>וְהַכֹּל יְפֻזַּר וִיפֹרַד וְיָדוֹ לֹא תַעֲשֶׂה תוּשִׁיָּה,</p>

<p>אִמֵּנוּ מִתְחַבְּטָה בְּפִתְרוֹן רְשִׁימַת הַסְּחוֹרוֹת הַדַּלּוֹת:</p>

<p>מַחוֹרְקָה וָמֶלַח וּשְׁמָרִים, קְנֵי-גָפְרִית וְנֵפְט וְקִנָּמוֹן;</p>

<p>הַפְּרוּטָה מְנוּיָה וּזְעוּמָה וְאִמָּא תְחַבֵּל תַּחְבּוּלוֹת:</p>

<p>מַפְחִיתָה &#8220;מִין&#8221; אֶחָד וְשֵׁנִי, מְנַכָּה וּמְחַלְּקָה לְיָדוֹת —</p>

<p>וּלְאִיצִי הַמַּלְוֶה מָה אֶעֱנֶה? — תִּוָּעֵץ אֶת נַפְשָׁה לִרְגָעִים —:</p>

<p>זֶה שְׁנַיִם &#8220;שָׁבוֹעִים&#8221; הֶחֱסַרְתִּי וּדְחִיתִיו בְּשֶׁה&#8220;י וָפֶה&#8221;י&#8230;</p>

<p>וְזֶלִיג הָעַבְדְּקָן אֵיךְ יִרְגַּן עֵת יִרְשֹׁם הַ&#8220;נִּשְׁאָר&#8221; בַּפִּנְקָס</p>

<p>וְאִשְׁתּוֹ מִסִּיר הַגֶּחָלִים תְּקַעְקַע אַף הִיא לִי אֶת חֶלְקָהּ:</p>

<p>&#8220;קֹרַח אָנֹכִי, אִם רוֹטְשִׁילְד?&#8221; וְאָנָה חֶרְפָּתִי אוֹלִיכָה?</p>

<p>לוּ זָכְרוּ!.. הֵן אָבִי מְאָסָם מִשִּׁית עִם מַסִּיקֵי-תַּנּוּרָיו;</p>

<p>וּמִיכַל הַכּוֹבְעָן הֲיֹאבֶה לִי תֵת בְּהַקָּפָה כּוֹבָעִים?</p>

<p>אוֹ מוּטָב לֹא אַשְׁחִיר אֶת פָּנַי בִּפְנֵי הַ&#8220;נְחוּת-דַּרְגָּא&#8221; כָּל עִקָּר?</p>

<p>כֹּה תִפְתֹּר הָאֵם שֶׁאֱלָתָהּ וְּתָשׁוּב לִבְדִיקַת חֶשְׁבּוֹנָהּ;</p>

<p>מַשְׁמִיטָה מִין אֶחָד וְשֵׁנִי וּמְחַלְּקָה לְיָדוֹת זְעִירוֹת&#8230;</p>

<p>וְאַבָּא יְטַפֵּל בֵּינְתַיִם בִּכְפִיתַת הָעֵגֶל הָעַלִּיז,</p>

<p>שֶׁמָּלְאוּ לוֹ שְׁמוֹנַת הַיָּמִים וְנַעֲשָׂה בַר-שְׁחִיטָה מֵאֶתְמוֹל.</p>

<p>וְהָיָה אִם כִּלָּה מַעֲשֵׂהוּ וְיָצָא לְזַפֵּף הַקָּרוֹן,</p>

<p>לְהַיְשִׁיר הַגַּלְגַּל הַחִגֵּר וּלְהַתְקִין הַסּוּסָה לִרְתִימָה;</p>

<p>וּבְשׁוּבוֹ — וְהֵאִיץ בְּאִמָּא: מַהֲרִי וְכַלִּי חֶשְׁבּוֹנֵךְ</p>

<p>וְתוֹלְדוֹת יוּחָסִין הַנִּיחִי לְעֵת שִׁבְתֵּךְ עַל כֵס-הַהֲסִבָּה&#8230;</p>

<p>גַּם חַיְקָה אֲחוֹתִי הַבְּכִירָה נֶחְפָּזָה לְחַבֵּץ גּוּשׁ-חֶמְאָה.</p>

<p>וְאַחַר — גַּם בֵּיצִים לֶאֱרֹז בְּתוֹךְ הַסַּלְסִלָּה הַקְּטַנָּה.</p>

<p>אָז תִּקְפֹּץ הַלּוּלָה לְהָבִיא זוּג עוֹפוֹת אֲבוּסִים וּלְעָקְדָם;</p>

<p>וּסְלָקִים תַּעֲלֶה מִמַּרְתֵּף וּתְשִׂימֵם בְּאַמְתַּחַת-שֶׁל-פֶּסַח&#8230;</p>

<p>כָּל אֵלֶּה הָעִירָה יוּבָלוּ, מִקְצָתָם לִמְכִירָה לַ&#8220;גְּבִירוֹת&#8221;</p>

<p>וְנוֹסְפוּ עוֹד זוּזִים אֲחָדִים, וּקְצָתָם הֵם דּוֹרוֹן לַ&#8220;כַּפְתּוֹר&#8221;</p>

<p>הַמַּעֲליִם אֶת עֵינוֹ מִיהוּדָיו הַשׁוֹקְטִים בַּכְּפָרִים לִרְצוֹנוֹ&#8230;</p>

<p>וְרַבִּי עוֹד עוֹסֵק בִּצְרוֹרוֹ: גּוֹנֵחַ וּמוֹשֵׁךְ וְקוֹשֵׁר</p>

<p>וְנִמְלָךְ בְּדַעְתּוֹ לִרְגָעִים: &#8220;אוֹ אֵינוֹ, פֶּן תֻּתַּר הָרְצוּעָה?&#8221;</p>

<p>עַד תָּחוּשׁ אֲחוֹתִי אֵלֵיהוּ בִּגְעָרָה שֶׁל רֹגֶז וְחִבָּה:</p>

<p>&#8220;הַנִּיחָה, שְׁלוּמִיאֵל!&#8221; — תְּסַלְּקוֹ — וְאֶצְבְּעוֹת יָדֶיהָ מִזְדָּרְזוֹת</p>

<p>וְתוֹךְ-כְּדֵי-קְשִׁירָה תוֹכִיחַ: &quot;הַרְאִיתֶם זֹה &#8216;צִפּוֹר-עוֹפֶרֶת&#8217;?</p>

<p>מֵאָז אוֹר הַבֹּקֶר יִתְנַפַּח כְּיוֹלְדָה מְקַשָּׁה לָלֶדֶת!</p>

<p>אֲבוֹי לָהּ לְאוֹתָהּ שֶׁתִּפֹּל בְּחֵלֶק &#8216;לֹא יִצְלַח&#8217; שֶׁכְּמוֹתוֹ&#8230;&quot;</p>

<p>וְרַבִּי יְקַבֵּל מָרוּתָהּ, יִסְתַּלֵּק וִיגָרֵד פְּאָתוֹ,</p>

<p>יִצְטַחֵק צְחוֹק נִכְנָע, כְּמוֹדֶה וְנֶהֱנֶה מֵחֶסֶד גַּעֲרָתָהּ&#8230;</p>

<br />
</blockquote>

<h3 id="ח">ח</h3>

<blockquote>
<p>הָאֶחָד בַּבַּיִת רַק אָנִי כְּבָר מוּכָן וּמְזֻמָּן לִנְסִיעָה.</p>

<p>עוֹד אֶמֶשׁ בָּעֶרֶב הֶאֱזַנְתִּי מִמְּקוֹמִי מַחֲשֶׁבֶת אֲבוֹתַי</p>

<p>לָקַחַת גַּם אוֹתִי הָעִירָה וּלְהַזְמִין הַמַּלְבּוּשׁ בִּשְׁבִילִי —</p>

<p>וַיִּתַּר בִּי לִבִּי מִשִּׁמְחָה וַיְרַנְּנוּ כָל קְרָבַי בְּתוֹכִי</p>

<p>וַתִּיקַץ לְפֶתַע בִּי חֶמְדָּה לְחַבֵּק וּלְנַשֵּׁק אֶת הַכֹּל;</p>

<p>וָאָגַח אֶל חַיְקָה אֲחוֹתִי, שֶׁעָסְקָה בְתִקּוּן פֻּזְמָקוֹת,</p>

<p>וְנָכוֹן נְפֹל עַל צַוָּארָה הִשְׁמַטְתִּי אֶת מַחְטָהּ מִיָּדָהּ.</p>

<p>דָּחַתְנִי אֲחוֹתִי בְרַגְלָהּ: &quot;הֲנִטְרְפָה דַעְתְּךָ, מְשֻׁמָּד?</p>

<p>וְאֵין לְךָ כָּל עִנְיַן-שׁוֹבָבִים — הֲרֵי לְךָ גֻלְגֹּלֶת וָכֹתֶל!&quot;</p>

<p>אָז אֵפֶן לִי דוּמָם לָעֵגֶל, שֶׁנִּמְנֵם מְקֻפָּל בַּפִּנָּה.</p>

<p>מְעוֹרְרוֹ אָנֹכִי וּמְשַׁדְּלוֹ וְשׁוֹפֵךְ לְפָנָיו אֶת גִּילִי.</p>

<p>אַךְ עֶגְלִי לַתְּנוּמָה הֲגִיגָיו — וְנִים-וְלֹא-נִים הוּא שׁוֹמֵעַ</p>

<p>וּפִתְאֹם כְּמוֹ נִמְלַךְ זֶה-עַתָּה וּבוּלְמוֹס הַמָּחוֹל אֲפָפוֹ</p>

<p>וַיָּקָם עַל רַגְלָיו הָרוֹטְטוֹת וַיִּשָּׂא אֶת זְנָבוֹ וַיִּדְהָר,</p>

<p>וַיִּגַּע בִּן-קָפְצוֹ בַסַּפְסָל וַיְמַגֵּר מֵעָלָיו הֶעָבִיט</p>

<p>וַיְשֻׁפְּכוּ לָאָרֶץ הַסְּלָקִים, שֶׁכָּבְשָׁה הָאֵם בְּרֹאשׁ-חֹדֶשׁ</p>

<p>בִּקְדֻשָּׁה וּבְטָהֳרָה לַ&#8220;פֶּסַח&#8221;, כְּמִשְׁפַּט הַפְּרָזִים מֵעוֹלָם&#8230;</p>

<p>וָאָבֹא עַל שְׂכָרִי כְּיָאוּת&#8230; וָאֶעֱלֶה עַל מִשְׁכָּב לֹא-סָעוּד —</p>

<p>וַתְּהִי לִי תְנוּמָתִי בְבֶכִי, וַחֲלוֹמִי — תְּמַד-סְלָקִים מְאָדָּם&#8230;</p>

<p>וּכְהָצִיץ עֵין-בֹּקֶר בַּחַלּוֹן קָפַצְתִּי מִשְּׁנָתִי הָעֵרָה.</p>

<p>כְּבָר נִמְחוּ מַמְרוֹרֵי הָעֶרֶב וְעָלֵז לְבָבִי וּמְרַנֵּן.</p>

<p>אַךְ רֶגַע — וְהִנְנִי בִלְבוּשִׁי וּמְכֻרְבָּל בְּכַרְדּוֹט-הַמּוֹכִין</p>

<p>וּמְחַכֶּה אָנֹכִי עַד יִרְתֹּם הָאָב אֶת הַסּוּסָה לַקָּרוֹן.</p>

<p>מְחַכֶּה אָנֹכִי וְיוֹקֵד וְכָשַׁל כְּבָר כֹּחַ-הַסַּבָּל.</p>

<p>לִרְגָעִים אָצִיקָה אֶת אִמִּי וּמְבַלְבְּלָהּ בְּעֶצֶם חֶשְׁבּוֹנָהּ:</p>

<p>&#8220;הָהּ, אִמְרִי לְאַבָּא, כִּי יִרְתֹּם!&#8221; וְאִמָּא פְּגִיעָתָהּ אָז רָעָה:</p>

<p>תְּשַׁלְּחֵנִי בְשָׁאוֹן לָאֹפֶל וְתִפְקֹד גַּם חַטַּאת הַסְּלָקִים&#8230;</p>

<p>אָז אֵשְׂטְ מֵעָלֶיהָ בְּדִיצָה וּקְפִיצָה עַל רַגְלִי הָאַחַת</p>

<p>וְנִתְקָל בְּרַגְלָיו שֶׁל אַבָּא וּמְקַבֵּל נְזִיפָה וּמְרִיטָה:</p>

<p>&quot;מַה-תַּהֲפֹךְ הָעוֹלָם, מְשֻׁמָּד, וּמַה תִּקָּחֲךָ שִׂמְחָתְךָ?</p>

<p>וּנְטִילַת-יָדַיִים? וּתְפִלָּה? לַסִּדּוּר, גּוֹי גָּמוּר, זֶה רָגַע!&quot;</p>

<p>וּפוֹרֵשׁ אָנֹכִי לַסִּדּוּר מְלֵא-בוּשָׁה כְנִתְפָּשׂ בִּגְנֵבָה</p>

<p>וּמַרְגִּישׁ עֵת רַבָּה עַל גַּבִּי מַבָּטוֹ הַזּוֹעֵם שֶׁל אָבִי.</p>

<p>וְלָעָה תְפִלָּתִי וְנִלְאָה וְדוֹעֵךְ שְׁבִיב-גִּילִי בְלִבִּי&#8230;</p>

<p>כְּבָר כִּלְּתָה הָאֵם אֶת הָרְשִׁימָה וַתְּיַשֵּׁר הֲדוּרֵי-הַחֶשְׁבּוֹן</p>

<p>הַסּוּסָה הָרְעוּצָה אֻסָּרָה וּמְחַכָּה לֹא-נִימָה לֹא-תִירָה;</p>

<p>הַכְּבֻדָּה הֹעָלְתָה עַל קָרוֹן, וְרַבִּי כְּבָר קָנָה לוֹ מָקוֹם</p>

<p>עַל קֶרֶן הָאַרְגָּז לְמַצּוֹת וַיֵּשֶׁב שָׁם מָעוּךְ וּמְצֻמְצָם;</p>

<p>גַּם אִמָּא, עֲטוּפָה בְּבוּרְנָס, מַעְפִּילָה עֲלוֹת עַל הַקָּרוֹן,</p>

<p>וְאַבָּא מְבַקֵּשׁ אֶת שׁוֹטוֹ&#8230; וְאָנֹכִי עוֹד עוֹמֵד בִּתְפִלָּה&#8230;</p>

<p>וְהָיָה אִם תָּחֵל הַסּוּסָה לַעֲקֹר רַגְלֶיהָ בִגְנִיחָה</p>

<p>וְהֵעִיף הָאָב אֶת עֵינֵיהוּ וְתָמַהּ: &#8220;וְהֵיכָן הַתַּכְשִׁיט?&#8221;</p>

<p>וְחַיְקָה מִתְנַפְּלָה הַחַדְרָה בְשָׁאוֹן: &#8220;מַה תִּשְׁהֶה, מְשֻׁמָּד?&#8221;</p>

<p>אַךְ מַחֲרִישׁ אָנֹכִי וּמְפַלֵּל וּכְאִלּוּ לֹא אֶשְׁמַע גַּעֲרָתָהּ</p>

<p>וּפִתְאֹם תִּתְפָּרֵץ בִּכְיָתִי בְשֶׁצֶף כָּל קִצְפָּהּ: &#8220;אִי אֶפְשִׁי!&#8221;</p>

<br />
</blockquote>

<h3 id="ט">ט</h3>

<blockquote>
<p>עַד חַיְקָה אֲחוֹתִי מִשְׁתּוֹמְמָה — וְאַבָּא בּוֹא יָבֹא הֶחָדְרָה.</p>

<p>&#8220;מֶה חָדָשׁ שׁוּב נָפַל בֵּינֵיכֶם?&#8221; הוּא שׁוֹאֵל נִמְרָצוֹת וּפוֹקֵד:</p>

<p>&#8220;עֲלֵה עַל הַקָּרוֹן, תַּכְשִׁיטִי!&#8221; — וְנִשְׁמָע אָנֹכִי וְעוֹלֶה&#8230;</p>

<p>הַכְּבֻדָּה נֶעֱקֶרֶת מִמְּקוֹמָהּ בַּחֲרִיקַת הַגַּלְגַּל הַחִגֵּר.</p>

<p>הָעוֹפוֹת הַכְּפוּתִים נִבְהָלִים וְצוֹרְחִים בְּפִרְפּוּר כַּנְפֵיהֶם;</p>

<p>מִתְיַשֵּׁב הָעֵגֶל לְפֶתַע וּמַתִּיר אֲסוּרָיו — וְנִצָּב;</p>

<p>צֹוַחַת הָאֵם בְּבֶהָלָה וְאַבָּא מִתְרַגֵּז וְעוֹצֵר.</p>

<p>מִסְתַּכֵּל וַסִּילִי מֵחֲצֵרוֹ וְנֶהֱנֶה מִמְּהוּמַת יְהוּדָיו,</p>

<p>וּמְגָרֵד בָּעֹרֶף הוּא נִגָּשׁ וּצְעָדָיו מְדוּדִים וְנִרְפִּים.</p>

<p>&#8220;הוֹ, יְהוּד לֹא מְצֻלָּב!&#8221; יְבָרֵךְ אֶת אַבָּא מֵעֹמֶק בְּנֵי מֵעָיו,</p>

<p>אַט יוֹצִיא מִקָּרוֹן מְלֹא חֹפֶן קְנֵי קַשִּׁים וְשׁוֹזְרָם לְחֶבֶל.</p>

<p>&#8220;וְאַתָּה, בֶּן-בָּקָר, מַה דַּעְתְּךָ?&#8221; יְדַבֵּר לָעֵגֶל וְעוֹקְדוֹ;</p>

<p>בֵּינְתַיִם הוּא מוֹצֵא קַלְקָלָה בָרִתְמָה וּמְתַקֵּן גַּם אוֹתָהּ —</p>

<p>&#8220;וְעַכְשָׁו, הַב, אִיצְקָא, לְקַטֵּר — וַחֲלָף לָעֲיָרָה בְשָׁלוֹם!&#8221;</p>

<br />
</blockquote>

<h3 id="י">י</h3>

<blockquote>
<p>נֶחֱשָׁלִים אֲנַחְנוּ בַּדֶּרֶךְ בֵּין סְבָכִים קְדוֹרַנִּים וַחֲשּׂוּפִים.</p>

<p>הַסּוּסָה מוֹשֶׁכֶת מִתְּנוּמָה וְלָשָׁה הַבִּצָּה הַשְּׁמֵנָה.</p>

<p>הָאָב יְזָרְזֶנָּה בְשׁוֹטוֹ: &#8220;הוֹ, עוּרִי, הַפְּגִירָה, וְזוּזִי!&#8221;</p>

<p>וְהִיא — אַךְ מַרְעֶדֶת בְּעַצְלָה אֶת גֶּלֶד הַיָּרֵךְ הָרְעוּעָה</p>

<p>וְיֵשׁ שֶּתִּמָּלֵךְ בְּדַעְתָּה וְעָמְדָה בְאֶמְצַע הַשְּׁלוּלִית&#8230;</p>

<p>בֵּינְתַיִם יְעֻנַּן הַבֹּקֶר וְנֶעֶכְרוּ שָׁמַיִם וָיָעַר;</p>

<p>מִיַּרְכְּתֵי אָחוּ תִּתְנַעֵר נְשִׁיבָה שֶׁל צִנָּה נוֹבֶלֶת</p>

<p>וְחָדְרָה מִבְּעַד לַפַּרְוָאוֹת וּלְתַכְלִית הַנֶּפֶשׁ תַּגִּיעַ.</p>

<p>עוֹד רֶגַע — וְטִפָּה נוֹפֶלֶת וְטִפְּחָה עַל חֻדּוֹ שֶׁל חֹטֶם</p>

<p>וְאַחַר — גַּם שְׁנִיָּה וּשְׁלִישִׁית&#8230; וְקָרוֹת הַטִּפּוֹת וְנוֹבְלוֹת.</p>

<p>הָרַבִּי מִצְטַמְצֵם עוֹד יוֹתֵר וּמַפְקִיר לַגֶּשֶׁם אֶת נַפְשׁוֹ;</p>

<p>הָאֵם מִתְעַמֶּקֶת בַּבּוּרְנָס וְרוֹגְנָה: &#8220;אֵין מַזָּל לַפְּרָזִי!&#8221;</p>

<p>הַסּוּסָה מוֹשֶׁכֶת מִתְּנוּמָה וְלָשָׁה הַבִּצָּה הַדְּשֵׁנָה</p>

<p>וְאַבָּא יְזָרְזָה בְּעַצְלָה: &#8220;הוֹי, עוּרִי, הַפְּגִירָה, וְזוּזִי!&#8221;</p>

<br />
</blockquote>

<h3 id="יא">יא</h3>

<blockquote>
<p>הַיָּמִים — יְמֵי תְחִלַּת הַ&#8220;סְּפִירָה&#8221; וִיבשֶׁת הַבִּצּוֹת עַל דְּרָכִים.</p>

<p>הִגְלִידוּ פְנֵי שְׁבִיל הַחַתְחַתִּים הַנִּמְשָׁךְ בֵין אָהֳלֵי הַ&#8220;גּוֹיִים&#8221;</p>

<p>וְרֶשֶׁת מִשְׁעוֹלִים הִשְׂתָּרְגָה, הוֹבִילָה מֵחָצֵר לְחָצֵר,</p>

<p>הַמִּישׁוֹר נִסְתַּחֵף בַּזֹּהַר וּנְכֵאֵי אֹהָלִים נָהָרוּ</p>

<p>וַיְגַחֲכוּ כָּל אֶחָד אֶל חֵיקוֹ כְּגַחֵךְ תִּינוֹקוֹת בַּבֹּקֶר</p>

<p>בְּצֵאתָם מִשְּׁנָתָם הַחוּצָה וְעֵינָם בַּשֶּׁמֶשׁ נִתְקָלָה.</p>

<p>הַלִּבְנִים — כְּבָר צָצוּ יַבְּלוֹתָם הַצְּהֻבּוֹת מִשְּׁחוֹר מַעֲרִמֵּיהֶם,</p>

<p>וַיִּהְיוּ כְמוֹ דְבוֹרִים אֲפָפוּם וּבְאֶמְצַע זִמְזוּמָן קָפָאוּ&#8230;</p>

<p>אֶשְׁתּוֹלְלוּ צִפֳּרִים מִשָּׂשׂוֹן וְתַרְנְגֹלֶת הִתְעַתְּדָה כְבָר לִדְגֹּר</p>

<p>וּבְקִרְקוּר-כְּלוֹת-נֶפֶשׁ הִתְחַכְּכָה בְּאַשְׁפּוֹת הֶחָצֵר מוּל שָׁמֶשׁ.</p>

<p>וַחֲסִידָה צַחְצַחָה וִיהִירָה מִקִּנָּהּ עַל גֹּרֶן צוֹפִיָּה</p>

<p>נְטוּיַת הַצַּוָּאר הָאָרֹךְ בִּדְמָמָה שֶׁל גֵּאוּת וָחֶסֶד,</p>

<p>וּכְאִלּוּ הִיא נֶהֱנֵית בִּלְבָבָה: מַה-נָּעִים גַּעְגּוּעֵךְ, הַפְּתַיָּה!</p>

<br />
</blockquote>

<h3 id="יב">יב</h3>

<blockquote>
<p>בַּיָּמִים הָאֵלֶּה יִתְנַעֵר הַפַּלָּח מִכֹּבֶד עַצְלוּתוֹ;</p>

<p>יַעֲזֹב אֶצְטַבַּת-הָרֵבֶץ וְיִפְשֹׁט פַּרְוָתוֹ — עוֹר-אֵילִים.</p>

<p>בִּגְנִיחָה הוּא נֶחֱשָׁל הַחוּצָה, גְּלוּי פֶּרַע וַחֲשׂוּף-הָרַגְלַיִם,</p>

<p>כֻּתָּנְתּוֹ עַל מִכְנְסֵי פִשְׁתָּיו וּתְחוּבָה בָאֵזוֹר מִקְטַרְתּוֹ;</p>

<p>לְבָבוֹ הַשָּׂעִיר מְגֻלֶּה וְעָלָיו צְלָב קָטָן יִדַּלְדֵּל.</p>

<p>פֹּה יִפְגֹּש אֶת שְׁכֵנוֹ-עֲמִיתוֹ וּבֵרְכוֹ: &#8220;אֲדֹנָי בְּעֶזְרֶךָ!&#8221;</p>

<p>אַט יוֹצִיא מִקְטַרְתּוֹ מֵאֵזוֹר וְדִשְּׁנָה וּמִלְּאָה מַחוֹרְקָה,</p>

<p>יְשִׂימָהּ בְּזָוִית שִׂפְתוֹתָיו וְיַחְצֹב בַּבַּרְזֶל אֶת צֹרוֹ;</p>

<p>יְטַפֵּל עֵת רַבָּה וִיקַלֵּל אֶת גִּצָּיו הָעוֹלִים בַּתֹּהוּ.</p>

<p>בֵּינְתַיִם יִדָּבְרוּ לִקְטָעִים וּבְעַצְלָה עַל צַחְצְחוֹת-הָרוּחַ —</p>

<p>וְנִמְנוּ וְגָמְרוּ: &quot;הִגִּיעַ יוֹם חָרִישׁ וּזְרִיעַת-קַרְקָעוֹת,</p>

<p>כִּי הִנֵּה כְּבָר נִרְאָה הַזַּרְזִיר בְּעָמְדוֹ עַל רַגְלוֹ הָאַחַת</p>

<p>וְסוּסַת-וַסִּילִי הִתְגּוֹלְלָה בַבֹּקֶר עֵת רַבָּה פְרַקְדָּנִית&quot;.</p>

<p>וְהָיָה אִם כִּלּוּ לְקַטֵּר — וְיָרְקוּ רְקִיקָה הַצִּדָּה,</p>

<p>יִפָּרְדוּ תוֹךְ גְּרִידַת-עֳרָפִים וְשֵׂרְכוּ הַשָּׂדֶה לְפָעֳלָם.</p>

<br />
</blockquote>

<h3 id="יג">יג</h3>

<blockquote>
<p>מִתְנַהֵל הַפַּלָּח שָׁחוֹחַ מֵאַחֲרֵי מַחֲרַשְׁתּוֹ בַשָּׂדֶה,</p>

<p>יַגִּיעַ עַד אַפְסֵי הַחֶלְקָה וְשָׁב עַל עֲקֵבָיו עַד גָּרְנוֹ;</p>

<p>אָז יַטֶּה אֶת בְּקָרָיו הַנִּרְפִּים וְחָזְרוּ חֲלִילָה חֲלִילָה,</p>

<p>מַעֲנִיּוֹת מִתְרַבּוֹת וְהוֹלְכוֹת וּדְשֵׁנִים רִגְבֵיהֶן הַתְּחוּחִים,</p>

<p>וְנִגְלוּ תוֹלָעִים מִטָּמוּן וְעוֹרְבִים יָשִׂישׂוּ לִקְרָאתָם.</p>

<p>מִנֶּגֶד עַל חֵלֶק שֶׁנִּזְרַע יְשַׂדֵּד הֶעָמִית בְּסוּסָה,</p>

<p>וְכָרוּךְ עַל צִדָּהּ סְיָח פָּזִיז עִם פַּעֲמוֹן דַּק-צְלִילִים עַל צַוָּאר,</p>

<p>לִרְגָעִים תַּעַבְרֶנּוּ הוֹלֵלוּת וְגָהַר וְטָס אֶל הַיָּעַר,</p>

<p>נִבְעָתִים הָעוֹרְבִים מִפָּנָיו וּפוֹרְחִים בִּצְרִיחָה — וְשָׁבִים;</p>

<p>צוֹהֶלֶת הוֹרָתוֹ מֵאַחֲרָיו מִצְהֶלֶת-גַּעְגּוּעִים — וְיָשׁוּב</p>

<p>וּפִשְׁפֵּשׁ וּמָצָא שַׁד אִמּוֹ וְנִגְרַר וְיָנַק בִּנְגִיחָה.</p>

<p>הַזְּקֵנָה תַט אֵלָיו אֶת רֹאשָׁהּ לְשַׁדְּלוֹ בְּנַחֲרַת-נְהִימָה,</p>

<p>אַךְ קָץ כְּבָר הַשּׁוֹבָב בִּינִיקָה וְחָזַר לְהַחֲרִיד הָעוֹרְבִים&#8230;</p>

<br />
</blockquote>

<h3 id="יד">יד</h3>

<blockquote>
<p>עָיְפָה הַשֶּׁמֶשׁ הַצְּעִירָה מִשּׂוּשׂ וּמֵהָאִיר יוֹם תָּמִים</p>

<p>לְאִטָּה-לְאִטָּה הִיא צוֹנְחָה וְצוֹלְלָה לִזְרוֹעוֹת-הַיָּעַר.</p>

<p>הַצְּלָלִים מַאֲרִיכִים וְהוֹלְכִים וְרָבְצוּ לָאָרֶץ כִּנְפִילִים.</p>

<p>הָאַוִּיר יִסְתַּנֵּן וְיֶעֱדַן וְדִמְדּוּם אֶת כְּפָרִי יַעֲטֹף;</p>

<p>נָדַמָּה הַתְּרוּעָה הַפּוֹחֲזָה וְצִפּוֹר עַל בַּדָּהּ נִמְנֵמָה.</p>

<p>הַזָּמִיר לְבַדּוֹ יִשְׁתַּפֵּךְ וְיַחֲרֹז סִלְסוּלָיו וְנָמוֹג;</p>

<p>מַפְשֶׁלֶת הַחֲסִידָה אֶת רֹאשָׁה וּמֶלְקְחֵי חַרְטֻמָּהּ מְנַקְּשִׁים;</p>

<p>לְקוֹלָה טָשׁ בַּעְלָהּ קְפוּא-כָּנָף וּבְפִיהוּ פַּת-עַרְבִית — צְפַרְדֵּעַ,</p>

<p>בְּזִמְזוּם פִּתְאֹם בָּא יֶלֶק בֶּן-אִיָּר יְרַקְרַק וְכָבֵד</p>

<p>וְנִתְקַל בְּפָנָיו שֶׁל עוֹבֵר וּפְרַקְדָן יְמֻגַּר לְרַגְלָיו.</p>

<p>מִקָּצֶה קוֹל פַּעֲמוֹן-עֵץ עוֹלֶה וְשִׁפְעַת עֲדָרִים, עֲדָרִים&#8230;</p>

<p>וּגְעִיּוֹת מִגְּעִיּוֹת תַּעֲבֹרְנָה כִּתְקִיעוֹת הַשּׁוֹפָר אֶת כְּפָרִי.</p>

<p>מֵעֵדֶר יִתְפָּרֵץ שׁוֹר נַגָּח וְיַעֲרֹךְ קְרָב-שְׁנַיִם עִם אָחִיו,</p>

<p>וְנֶאֶחְזוּ קְרָנַיִם אַדִּירוֹת וְנָשְׁמוּ נְחִירֵי הַבְּקָרִים,</p>

<p>עַד יָחִישׁ הָרוֹעֶה אֶת כַּלְבּוֹ וְהִנְוָה שְׁלוֹם אֱמֶת בֵּין אַחִים&#8230;</p>

<p>וּשְׁעָרִים יִפָּתְחוּ בַחֲרִיקָה וְקִילוֹן עַל בְּאֵרוֹ יַצְרִיחַ:</p>

<p>פַּלָּחִית שׁוֹאֶבֶת מֵימֶיהָ לְהַשְׁקוֹת בְּהֶמְתָּהּ מִשֹּׁקֶת</p>

<p>וְלָבֹל לַחֲזִירִים אֶת בְּלִילָם וּלְהָזִיד הַנָּזִיד לָ&#8220;אֱנוֹשׁ&#8221;.</p>

<p>מִשָּׂדֶה יִתְנַהֵל הַפַּלָּח סָרוּחַ עַל קְרוֹנוֹ אֵין-חֶמְדָּה,</p>

<p>לֹא יָאִיץ בִּבְקָרָיו הַנִּרְפִּים וְהֵמָּה עַל דַּעְתָּם יֵחָשְׁלוּ.</p>

<p>מֵאַחַת אֲרֻבּוֹת-הַגַּגּוֹת מִתַּמֵּר הֶעָשָׁן הַכְּחַלְחָל;</p>

<p>בְּשַׁלְוָה וּדְמָמָה יִתְנַשֵּׂא וִינַבֵּא צַחְצָחוֹת לְמָחָר.</p>

<p>כְּבָר נָדַם הַזָּמִיר בְּסֻבְּכוֹ וַחֲסִידָה — נִטַּשְׁטְשָׁה דְמוּתָהּ.</p>

<p>מִתְיַשְּׁבָה צְפַרְדֵּעַ בְּדַעְתָּהּ וְקִעְקְעָה מֵעַרְבַת הַגֹּמֶא;</p>

<p>וְשֵׁנִית וּשְׁלִישִׁית וּרְבִיעִית&#8230; וּבָרָד שֶׁל צְלִילֵי עֹפֶרֶת,</p>

<p>הִיא זְמִירַת פּוֹלֶסְיָה בַּלֵּילוֹת, יִשְׁתַּפֵּךְ בַּחֲלַל כָּל הַכִּכָּר</p>

<p>בִּשְׁקִידָה אֵין-פּוֹסְקָה וּמְדוּדָה — וְיִשֵּׁן אֶת כְּפָרִי לָבֶטַח&#8230;</p>

<br />
</blockquote>

<h3 id="טו">טו</h3>

<blockquote>
<p>בַּחֲלֹף חַג הַפֶּסַח מִכְּפָרִי — וְלָקָה הַפִּדְיוֹן בַּבָּיִת.</p>

<p>וְעָמַד אָבִינוּ וּפָשַׁט בֵּית-נֶפֶשׁ-הַמּוֹכִין הֶחָמִים,</p>

<p>וְשִׁלַּח מַגָּפָיו הַכְּבֵדִים אֶל כַּרְעֵי הַמִּטָּה בַפִּנָּה</p>

<p>וְלָבַשׁ מַד-קַיִץ מְטֻלָּא וּנְעָלִים נְמוּכוֹת אָז יִנְעַל.</p>

<p>וְהִתְחַזֵּק וְרָתַם הַסּוּסָה וְשָׂם קְצָת מַרְכֹּלֶת בִּקְרוֹנוֹ</p>

<p>וְסָבַב בַּכְּפָרִים וְרָכַל וְשָׁב בְּעוֹד יוֹם אוֹ יוֹמַיִם</p>

<p>וְעִמּוֹ גוּשׁ-חֶמְאָה וּבֵיצִים וְעוֹפוֹת וְעֵגֶל בֶּן-בָּקָר.</p>

<p>בַּיָּמִים הָאֵלֶּה חָפְשִׁיָּה אִמֵּנוּ מִמִּקָּח וּמִמְכָּר,</p>

<p>וְיָשְׁבָה בְּפֶתַח הַבַּיִת וְצָפְתָה עַל דֶּרֶךְ הַמֶּלֶךְ</p>

<p>תּוֹךְ סְרִיגַת פֻּזְמָקוֹת וּפִהוּק אוֹ עִטּוּשׁ מְסַיֵּם בְּשִׁעוּל.</p>

<p>וְהָיָה בִרְאוֹתָה יְהוּדִי מְשָׂרֵךְ וְרוֹכֵל לְתֻמּוֹ —</p>

<p>וְחָשָׁה מַדְקֵרָה שֶׁל קִנְאָה וְהָגְתָה קִפּוּחַ-פַּרְנָסָה&#8230;</p>

<p>וְ&#8220;עָרֵל&#8221; כִּי יַעֲבֹר עַל בֵּיתָהּ בְּרַעַשׁ וְאָבָק הָעִירָה —</p>

<p>וְקָמָה וְקָרְאָה מֵאַחֲרָיו: &#8220;עֲמָד-נָא, הָאֱנוֹשׁ, מַה תּוֹבִיל?&#8221;</p>

<p>וְחַיְקָה, אֲחוֹתִי הַבְּכִירָה, אָז עוֹשָׂה בִמְלֶאכֶת-הָאָבִיב:</p>

<p>מַרְבִּיצָה תַרְנְגֹלֶת בִּכְבָרָה וְיָצְאָה הַגַּנָּה לְעָדְרוֹ;</p>

<p>מְעַזְּקָה וּמְסַקְּלָה יוֹם תָּמִים וּמְתַלְּמָה אֶת פְּנֵי הָאֲדָמָה.</p>

<p>הַגַּן כְּבָר מְשֻׁבָּץ עֲרוּגוֹת וַאֲחוֹתִי זוֹרַעַת כָּל זֶרַע:</p>

<p>קִשּׁוּאִים וּפוֹלִים וְשֻׁמְשֻׁמִים וּצְנוֹן וַחֲזֶרֶת וּבְצָלִים.</p>

<p>וְאָנֹכִי מִזְדָּרֵז וּמְסַיַּע מֵאָז הַצָּהֳרַיִם עַד עָרֶב.</p>

<p>וָאָתוּר לִי פִּנָּה בַסֵּתֶר וָאֶזְרַע שָּם תֶּלֶם לְבַדִּי;</p>

<p>וּבְשׁוּבִי הַבַּיְתָה לִי עָרְבוּ חֲלָבִי וּפִתִּי פִי-שִׁבְעָה</p>

<p>וָאֶעֱלֶה עַל מִשְׁכָּבִי יָגֵעַ וְתִקְוָה נְהִירָה יִשְּׁנַתְנִי.</p>

<br />
</blockquote>

<h3 id="טז">טז</h3>

<blockquote>
<p>בְּאֶחָד מֵאוֹתָם הַבְּקָרִים — עוֹד טֶרֶם שׁוּב רַבִּי מֵעִירוֹ,</p>

<p>וּ&#8220;בָטֵל&#8221; אֲנִי עַד רֹאשׁ-חֹדֶשׁ — וָאֵצֵא לֶחָצֵר כְּדַרְכִּי,</p>

<p>וַיָּרָץ בֶּן-חְוֶדְקָה לִקְרָאתִי וּבְשׂוֹרָה חֲדָשָׁה בְּפִיהוּ:</p>
</blockquote>

<blockquote>
<p>&#8220;קַן-צִפּוֹר מָצָאתִי בַסְּבָכִים: אֶפְשֶׁךָ — בּוֹא עִמִּי — אַרְאֶךָּ!&#8221;</p>
</blockquote>

<blockquote>
<p>וַיָּנַע לְבָבִי לַשְּׁמוּעָה וְרֶטֶט-הַגִּיל אֲחָזַנִי:</p>

<p>זֶה כַּמָּה אֶעֱרֹג אֶל צִפּוֹר, אַךְ דַּרְכָּהּ מִמֶּנִּי נַעֲלָמָה,</p>

<p>וָאָרוּץ כָּל אוֹן בִּי מֵאַחֲרָיו בַּמִּשְׁעוֹל, בֵּין גַּלֵּי יְרַקְרַק,</p>

<p>וַנַּשְׂמְאִיל בּוֹאֲכָה הַחֹרְשָׁה וְרוּחִי אַךְ הוֹלֵךְ וְסוֹעֵר.</p>

<p>&#8220;פֹּה נִצְעַד בַּשֶּׁפִי&#8221; — לִי יִרְמֹז בְּיָדוֹ בֶּן-חְוֶדְקָה הֶחָרוּץ.</p>

<p>&quot;הֲתִרְאֶה בַסְּבַךְ אֶת הָאֵזוֹב? — שָׁם יוֹשְׁבָה הַזְּקֵנָה — לְאַט לָךְ!</p>

<p>וְאֵכֶף מִגְבַּעְתִּי עָלֶיהָ&#8230;&quot; כֹּה יַזְהִיר בֶּן-חְוֶדְקָה וְיִשַּׁח,</p>

<p>יִתְגַּנֵּב עַל קְצוֹת בְּהוֹנוֹתָיו וּבְיָדוֹ מִגְבַּעְתּוֹ מֵאַחֲרָיו,</p>

<p>עוֹד רֶגַע וְיִדְכֶּה לָאָרֶץ&#8230; וְיָרִים בִּזְהִירוּת מִגְבַּעְתּוֹ&#8230;</p>

<p>וּפִתְאֹם קוֹל שִׁקְשׁוּק — וַיִּרְעַד הַדַּרְדַּר מִתַּחַת חָטְמֵנוּ.</p>

<p>וּבְשׁוּב בִּי לְבָבִי לִמְנוּחָה וָאֵרֶא בְמוֹכֵי הָאֵזוֹב</p>

<p>חוֹר רָפוּד מַעֲשֵׂה מִקְלַעַת וּבֵיצִים קַטְנוּנוֹת מַתְאִימוֹת</p>

<p>מֻנָּחוֹת עֲזוּבוֹת לְנַפְשָׁן; וְאִמָּן בִּמְרוֹמֵי הָאָמִיר</p>

<p>מִזַּלְזַל עַל זַלְזַל כִּרְכֵּרָה וַתְּצַפְצֵף תַּחֲנוּנִים וְחָמָס&#8230;</p>

<br />
</blockquote>

<h3 id="יז">יז</h3>

<blockquote>
<p>וַיְהִי אֲנִי פוֹקֵד כָּל שָׁעָה אֶת קִנִּי הַמֻּצְנָע, לְהַקְשִׁיב:</p>

<p>הֲבִצְבֵּץ כְּבָר מַקּוֹר מִבֵּיצָה, אִם נִשְׁמַע כְּבָר הֶגֶה אֶפְרוֹחִים.</p>

<p>וַתִּקְצַר בִּי רוּחִי מִיַּחֵל וְהַשְׁקֵט מִמֶּנִּי יִסָּתֵר,</p>

<p>וָאֹכַל אֶת פִּתִּי בְּחָפְזָה וָאִישַן אֶת שְׁנָתִי בִּנְדוּדִים,</p>

<p>וַתְּהִי גַם תְּפִלָּתִי חֲטוּפָה וָאֶטְעֶה בְּחֶשְׁבּוֹן הַ&#8220;סְּפִירָה&#8221;.</p>

<p>וַיֻּגַּד לְאָבִי וַיַּעֲרֵם וַיִּשְׁאַל לִ&#8220;יסוֹדוֹ&#8221; שֶׁל אֶתְמוֹל&#8230;</p>

<p>וָאֶעֱמֹד לְפָנָיו כְּגֹלֶם וָאֶדֹּם וְעֵינַי מוּרָדוֹת</p>

<p>וָאוֹחִיל עַד בּוֹשׁ וָאֶתְעַנֶּה מִזַּעַם שְׁתֵּי גַּבּוֹת עֲבֻתּוֹת</p>

<p>עַד נִפְטר נִפְטַרְתִּי בִּסְטִירָה וַתְּהִי לִי הָרְוָחָה הַגְּדוֹלָה.</p>

<p>וּלְמָחָר — וַיָּשָׁב הָרַבִּי וַיָּשָׁב הַחֻמָּשׁ עַל כַּנּוֹ,</p>

<p>וַיִּרְחַק מִמֶּנִּי בֶּן-חְוֶדְקָה — וַחֲלוֹמוֹת-שַׁעֲשׁוּעַי נִפְסָקוּ&#8230;</p>

<br />
</blockquote>

<h3 id="יח">יח</h3>

<blockquote>
<p>וַיִּגְדְּלוּ הַיָּמִים בִּכְפָרִי וְאָבִיב עִם קַיִץ נִפְגָּשׁוּ,</p>

<p>פּוֹלֶסְיָה הַקְּשִׁישָׁה הִתְאוֹשְׁשָׁה, כְּדַרְכָּהּ מִיָּמִים יָמִימָה,</p>

<p>וַתִּשָּׂא עֵינֶיהָ הַשָּׁמַיְמָה וַתֵּרֶא שִׁפְרָתָם כִּי עָמְקָה —</p>

<p>וַתַּעַד גְּאוֹן-עֲלוּמֶיהָ וַתִּשְׂחַק עַל סְבִיבָהּ וַתִּמְלֹךְ.</p>

<p>וַיְשַׂגְשְׂגוּ בָמֳתֵי הַיָּעַר, צְבִי-גֵאוּת פּוֹלֶסְיָה וְנִזְרָהּ,</p>

<p>וַיַּפְרֵא הַגֹּמֶא לְרַגְלָיו, מְסֻכְסָךְ צַפְצְפוֹתָיו הַנּוֹצְצוֹת,</p>

<p>וּמִישׁוֹר מְדֻשָּׁן כָּל תְּנוּבָה: כֻּסֶּמֶת וּפִשְׁתִּים וְשִׁפּוֹן —</p>

<p>הִתְגַּוֵּן לִמְלֹא כָל הָעַיִן וַיַּרְעֵף עֲסִיסֵי רֵיחוֹתָיו,</p>

<p>אָז פָּרָה יִמָּלֵא עֲטִינָהּ וַעֲגָלִים בַּכָּר יַחֲלָמוּ,</p>

<p>הַזָּגְתָה הֵקִימָה דוֹר צָעִיר שֶׁל מַהְגִּים, אֶפְרוֹחִים עֲנֻגִּים.</p>

<p>וַעֲרֵלוֹת תֵּצֶאנָה לְגַנִּים מְסֻרְבְּלֵי יְרָקוֹת לִתְחוֹחַ</p>

<p>הַקַּרְקַע סְבִיב שָׁרְשֵׁי כָּל קֶלַח וּלְנַכֵּשׁ הַלַּעֲנָה הַפְּרָאִית</p>

<p>וְלִנְעֹץ הַתְּרָנִים הַדַּקִּים, מִשְׁעָנוֹת לִשְׂפַם הַשְּׁעוֹעִית.</p>

<p>וַתַּעֲבֹר הָרִנָּה בִּכְפָרִי: &#8220;עֵת גִּזֵּי-הֶחָצִיר הֵחֵלָּה!&#8221;</p>

<p>וּלְמָחֳרָת הִגִּיעַ מֵאָחוּ צְלִיל רָם שֶׁל צִחְצוּחַ מַגָּלִים</p>

<p>בְּאַחֲוָה; וָאֵצֵא הַחוּצָה וָאֵרֶא טוּר &#8220;גּוֹיִים&#8221; מֵרָחוֹק</p>

<p>מְנִיפִים מַגְּלֵיהֶם כְּאֶחָד, וּ&#8220;שְׁקָצִים&#8221;, וְכֶלֶב בְּתוֹכָם,</p>

<p>מִתְהוֹלְלִים בֵּין גַּלֵּי הֶחָצִיר — וַיֵּצֵא לְבָבִי אֲלֵיהֶם&#8230;</p>

<p>וּבְאוֹתָם צָהֳרַיִם — וַיְפַשְׁפֵּשׁ הָרַבִּי בֵין סְפָרִים עֲבֵשִׁים</p>

<p>וַיּוֹצֵא הַ&#8220;מַּחֲזוֹר&#8221; וַיְנַעֲרוֹ מִקּוּרֵי עַכָּבִישׁ וְאָבָק</p>

<p>וַיְזוֹרֵר וַיִּפְצַח עִמָּדִי בִנְגִינָה חוֹגֵגָה וַחֲדָשָׁה:</p>

<p>&quot;וַיְהִי רַבִּי מֵאִיר הַחַזָּן וַיְחַבֵּר אַקְדָּמוֹת תַּרְגּוּמִית</p>

<p>לְכַסּוֹת מִשְּׂרָפִים-אֶרְאֶלִּים תְּהִלַּת יִשְׂרָאֵל לְקוֹנָם&#8230;&quot;</p>

<br />
</blockquote>

<h3 id="יט">יט</h3>

<blockquote>
<p>בִּכְפָרֵי-פּוֹלֶסְיָה הַקְּדוּמָה, הַשּׁוֹקְטִים עַל בִּצּוֹת הַגֹּמֶא,</p>

<p>אֵין מִסְפָּר לִזְבוּבֵי-הַקַּיִץ וּמָנוֹס מִמְּשׁוּבַת-רַעֲבוֹנָם:</p>

<p>בַּשָּׁנָה בַשָּׁנָה עִם תַּמּוּז, בַּחֲלֹף טַל-הָאָבִיב מֵאָרֶץ</p>

<p>וְחַמָּה לוֹבֶשֶׁת תַּקִּיפוּת וְיוֹצְאָה בִשְׂחוֹקָהּ-אֵשׁ-תֹּפֶת</p>

<p>לְהַכּוֹת עַל קָדְקֹד הַיְּעָרִים וּלְהָעִים עֶדְנָתָם הַנְּהִירָה;</p>

<p>בְּדֹם הַצִּפֳּרִים מִתְּרוּעָה לִ&#8220;צְוִיץ&#8221; אֶפְרוֹחֵיהֶן הָרִאשׁוֹן</p>

<p>וְקוֹל הַקּוּקִיאָה הַבּוֹדֵד יִתְלַהְלַהּ מֵאֹפֶל הַחֹרְשָׁה;</p>

<p>בִּנְהֹם הַצְּפַרְדֵּעַ גַּלְמוּדָה, כְּעוֹרְגָה בִדְמָמָה לָרֶקֶק,</p>

<p>וַחֲצִיר-הָעֲרָבָה הַנֶּעְתָּם כְּבָר יָחִיל לְצִלְצוּל הַחֶרְמֵשׁ;</p>

<p>בְּהַזְהִיב כְּבָר גַּלֵּי הַקָּמָה וּבְהַזְקִין הַיְרָקוֹת בַּגַּנִּים</p>

<p>וְחוֹלוֹת הַדְּרָכִים יִקְדָּחוּ וְצָרְבוּ-כַף-רֶגֶל יְחֵפָה —</p>

<p>אָז יַעֲלוּ הַמְזַעְזְעִים כָּאַרְבֶּה עַל אָדָם וּבְהֵמָה גַם יַחַד</p>

<p>לְזַמְזֵם שִׁיר תָּפֵל אֶל אָזְנָם וּלְדַגְדֵּג צַלְקוֹתָם הַטְּרִיּוֹת.</p>

<p>וְחָדְרוּ לָאֹהֶל הַכֵּהֶה וְצָבְאוּ חֳמָרִים-חֳמָרִים</p>

<p>בַּזְּהָרִים הָרוֹטְטִים בַּחַלּוֹן וּבְקֶרֶב שְׁפוֹפֶרֶת הַמְּנוֹרָה,</p>

<p>וְעַל מִצְחַת-הַקָּמִין הַחֲמִימָה — וּלְצַחֲנַת כָּל זָוִית יָשִׂישׂוּ&#8230;</p>

<p>וְהָיָה כִּי תֹאכַל נְזִידְךָ — וְנִסְחֲפוּ זְבוּבִים אֶל תּוֹכוֹ,</p>

<p>וַחֲלָבְךָ אַךְ תָּחֵל לִשְׁתּוֹתוֹ — וּשְׁנַיִם כְּבָר צָפִים עַל פָּנָיו!</p>

<p>וְהִלֵּךְ זְמִיר-זְבוּבִים בָּאֲוִיר וּבָקַע מִתַּחַת צְמִיד-כֶּלִי</p>

<p>וְנִסֵּר מֵחֲלַל הַבַּקְבּוּקִים וּבְעֶרֶשׂ עַכָּבִישׁ יִתְגַּבֵּר&#8230;</p>

<p>וְהָיָה כָּל עִנְיַן יָמֶיךָ אַךְ תְּסִיסָה אֵין-פּוֹסְקָה שֶׁל זְבוּבִים</p>

<p>וְטֻמְטַם בִּשְׁמָמָה לְבָבְךָ וְנַפְשְׁךָ בְּעַצְלָה תִּתְמוֹגָג&#8230;</p>

<br />
</blockquote>

<h3 id="כ">כ</h3>

<blockquote>
<p>עַם פְּזִיזָא הֵם זְבוּבֵי-פּוֹלֶסְיָה וּמְמַהֲרִים לְזַמְזֵם עַל הַכֹּל;</p>

<p>כִּי יִרְעַב אוֹ יִצְמָא הָאֶחָד — וְעָט אֶל הַטִּפָּה וְזִמְזֵם;</p>

<p>כִּי יִשְׂבַּע — וְטוֹב עָלָיו לִבּוֹ וְחִכֵּךְ אֶת רַגְלָיו וְזִמְזֵם;</p>

<p>כִּי יַחְמֹד מִשּׂבַע בַּת-זוּג לוֹ וּפִזֵּז וּנְשָׁקָהּ וְזִמְזֵם;</p>

<p>אִם אָחִיו כְּבָר כָּרוּךְ אַחֲרֶיהָ וּנְגָחוֹ בִּגְנֵבָה בְּדֹפֶן</p>

<p>וְטָס לוֹ וְעָלַז וְזִמְזֵם לַשְׁמִיעַ נִצָּחוֹן בַּזְּבוּבִים</p>

<p>עַד יִפֹּל לְחֵיקָהּ שֶׁל שְׂמָמִית — וְיָצְאָה נִשְׁמָתוֹ בְזִמְזוּם&#8230;</p>

<p>וְזִמְזוּם לְזִמְזוּם יִצְטָרֵף וְהָיוּ לְזִמְרָה עֲמוּמָה</p>

<p>מִבֹּקֶר לָעֶרֶב עֲמוּמָה, כְּזִמְרַת הַטְּוִיָּה בַכִּישׁוֹר,</p>

<p>שֶׁאֵין בָּהּ לֹא עֹצֶב, לֹא-גִילָה, לֹא רַחֲשֵׁי כְּלוֹת-נֶפֶשׁ אוֹ מֶרִי</p>

<p>אוֹ פִרְכּוּס מַאֲוַיִּים אוֹ תְלוּנָה — הוּא פִזְמוֹן הַזְּבוּבִים מֵעוֹלָם&#8230;</p>

<br />
</blockquote>

<h3 id="כא">כא</h3>

<blockquote>
<p>בַּקַּיִץ, בִּשְׁעוֹת צָהֳרָיִם, אֵין חַיִּים בִּכְפָרִי הַנִּשְׁכָּח:</p>

<p>כָּל חָצֵר דּוֹמֶמֶת לְעַצְמָהּ עַל בֵּיתָהּ וְרִפְתָּהּ וְזִבְלָהּ.</p>

<p>הַפַּלָּח אָז יִישַׁן עַל גְּחוֹנוֹ בַקָּרוֹן מִתַּחַת לַסְּבָכָה</p>

<p>וְסוּסוֹ עַל אֵבוּס מִנֶּגֶד אָז יַעֲמֹד בְּהֶסַּח-הַדַּעַת</p>

<p>וְלֹא יָחוּשׁ בְּרֶטֶט יְרֵכוֹ וּמְנוּסַת הַזְּבוּבִים וְשׁוּבָם.</p>

<p>לִפְרָקִים — וְנִזְכַּר לְרֶגַע בִּפְקַעַת הֶחָצִיר שֶׁבְּפִיהוּ</p>

<p>וּטְחָנָהּ פַּעֲמַיִם וְשָׁלֹש — וְקָפָא בְאֶמְצַע הַשְּׁתִיקָה.</p>

<p>וּפָרָה אָז תִּרְבַּץ בִּכְבֵדוּת וּנְתוּנָה לְשִׁכְחָה וְעַצְלָה,</p>

<p>דֹּם תִּגַּר-לֹא-תִגַּר עֵת רַבָּה עַד הִרְהוּר אֵין-שַׁחַר יַעַבְרֶנָּה</p>

<p>וְגָנְחָה מֵחֶשְׁכַת הַבֶּטֶן — וְעָמְדָה מֵהַעֲלוֹת הַגֵּרָה&#8230;</p>

<p>אָז יִצְלֹל הַחֲזִיר עַד נְחִירָיו בְּמִקְוֵה הַשּׁוֹפְכִין שֶׁבֶּחָצֵר</p>

<p>וְהֵטִיחַ חָרִיק כְּלַפֵּי-שָׁמֶשׁ — וּמְדֻשָּׁן מֵי-צַחֲנָה יִתְמוֹגָג;</p>

<p>הָעוֹפוֹת יִסְתּוֹפְפוּ בַגִּנָּה, בְּמַעֲבֵה קִמְשׁוֹנִים, וְחוֹלְמִים,</p>

<p>וְשֶׂכְוִי סְגוּר-עַיִן לְמֶחֱצָה וּמוּרַד-כַּרְבֹּלֶת נַהֲלָאָה</p>

<p>אָז יִשְׁהֶה עַל רַגְלוֹ הָאַחַת — וּלְבָבוֹ לֹא יֶהְגֶּה מְאוּמָה.</p>

<p>גַם &#8220;בָּרֹד&#8221;, הַכֶּלֶב הַמְפֻרְסָם, מְחִתַּת כָּל רוֹכֵל בִכְפָרִי,</p>

<p>הָאוֹרֵב כָּל יָמָיו עַל פִּשְׁפָּשׁ בַּחֲשִׂיפַת שִׁנַּיִם וּרְתִיתָה —</p>

<p>אַף הוּא כְּמוֹ צָדַתְהוּ הָעַצְלָה, וְנֶחְבָּא מֵאַחֲרֵי גַל-עֵצִים</p>

<p>יְשַׁרְבֵּב כִּטְחוֹל אֶת לְשׁוֹנוֹ וּלְטָשָׁהּ מֵאֶפֶס כָּל עִנְיָן&#8230;</p>

<p>וְקוֹפֵא הַמִּישׁוֹר הַנִּרְחָב שְׁטוּף זֹהַר קוֹדֵחַ וְכָבֵד</p>

<p>וּכְחוֹמָה עֲמוּמָה מִתְעַבֶּה מֵרָחוֹק הָאֵיתָן הַיָּעַר,</p>

<p>מְשַׁפְרֵר עַל עַצְמוֹ מִשָּׁרָב וְחוֹבֵק אֶת צִלְלֵי צָהֳרָיו</p>

<p>וְטָמִיר וְנֶעְלָם בְּתוֹכוֹ הֲגִיג כָּל אֶפְרוֹחַ וָרָחַשׁ.</p>

<p>וְדוֹמֶה אָז כְּפָרִי הַמֻּצְנָע לְנָפַת יְשִימָה גַלְמוּדָה</p>

<p>שֶׁהִשָּׁהּ אֱלֹהַּ מוֹעֲדִים וֶאֱנוֹשׁ לֹא הִצִּיג כַּף-רַגְלוֹ&#8230;</p>

<br />
</blockquote>

<h3 id="כב">כב</h3>

<blockquote>
<p>בְּאֶחָד, בְּאֶחָד בַּשַּׁבָּת, הִיא שַׁבַּת-הַגּוֹיִים בִּכְפָרִי,</p>

<p>וְנוֹעַד אֲסַפְסוּף-פַּלָּחִים בַּדֶּרֶךְ לִפְנֵי מִרְזָחֵנוּ,</p>

<p>בְּסַנְדְּלֵי הַקְּלִפָּה הַשְּׂרוּגִים, תִּפְאֶרֶת כָּל גּוֹיֵי פּוֹלֶסְיָה,</p>

<p>וּבְמַכְבְּרֵי הַלֶּבֶד הַקְּצָרִים וְכֻמְתּוֹת רְבוּעוֹת לְרֹאשָׁם.</p>

<p>אַךְ יֵשׁ זְעֵיר-שָׁם גַּם מִתְיַפֶּה — וְהֵבִיא אֶת רַגְלוֹ בְמַגָּף,</p>

<p>וּפִי כְתֹנֶת-פִּשְׁתָּיו וּלְבָבָהּ רְקוּמִים בְּחוּטֵי הַשָּׁנִי.</p>

<p>וְרָבְצוּ בַחוּרִים עַל גְּחוֹנוֹת מֵעֵבֶר לַחַלּוֹן עַל דֶּשֶׁא —</p>

<p>וְעָסְקוּ בְנִבּוּל-פֶּה תָפֵל וְיָרוֹק לַדֶּשֶׁא לִפְנֵיהֶם;</p>

<p>וְהִתְעוֹרְרוּ לִפְרָקִים בְּלָצוֹן בַּעֲבֹר עַל-פְּנֵיהֶם יְהוּדִי,</p>

<p>אוֹ חַיְקָה אֲחוֹתִי כִּי תֵצֵא לְרֶגֶל מְלַאכְתָּהּ הַחוּצָה,</p>

<p>אוֹ רַבִּי כִּי יִדְחַק בְּאֶצְבַּע אֶת אַחַד הַ&#8220;כְּלוֹמְרִ&#8221;ים&quot; שֶׁל רַשִּׁ&quot;י&#8230;</p>

<p>וְ&#8220;שִׁקְצָה&#8221; כִי תַעֲבֹר עֲדוּיָה שַׂהֲרוֹנִים וַחֲרוּזֵי אַלְמֻגִּים —</p>

<p>וְזִנֵּק הָאֶחָד לִקְרָאתָהּ וְחָסַם הַדֶּרֶךְ בַּעֲדָהּ</p>

<p>וּמְשָׁכָהּ לִתְרוּעַת הַקָּהָל אֶל בֵּין הַבַּחוּרִים הַהוֹלְלִים;</p>

<p>וְהָיְתָה לְכַדּוּר בֵּינֵיהֶם וְהוּטְלָה עַל שְׂמֹאל וְעַל יָמִין</p>

<p>עַד תַּשְׂכִּיל הִשָּׁמֵט מִיָּדָם בְּחוּכָא וּבְ&#8220;אַשְׁרֵי יוֹלַדְתָּם&#8221;&#8230;</p>

<p>וְזִקְנֵי הָעֵדָה אָז יֵשְׁבוּ עַל כַּרְכֹּב בֵּיתֵנוּ וְעַל גָּדֵר;</p>

<p>יְקַטְּרוּ בְיִשּׁוּב-הַדַּעַת וִימַלְלוּ עַל עִסְקֵי בֵית-כְּנִסְתָּם:</p>

<p>עַל חְוֶדְקָה שֶׁעָלָה לִגְדֻלָּה וְנַעֲשָׂה לִמְזַמֵּר עַל-דּוּכָן,</p>

<p>עַל דְּבַר הַגַּלָּחִית הַבְּרִיאָה הַמְשַׂקְּרָה עֵינַיִם לַ&#8220;דְּיַקוֹן&#8221;</p>

<p>וּבַעְלָהּ הַגַּלָּח שֶׁהִזְהִיר הָאִידְנָא עַל חַטַּאת-הַשְּׁתִיָּה</p>

<p>וְהוּא אָז הֵן סָבוּא כְּ&#8220;סוֹטָה&#8221; וּמְסַכְסֵךְ לְשׁוֹנוֹ, לַסִּטְרָא!&#8230;</p>

<p>וְעָבְרוּ לִתְנוּבַת הַשָּׂדֶה וְזִמְרַת הָעֵשֶׂב הָשַׁתָּא;</p>

<p>וְנִזְכָּר הָאֶחָד לְפֶתַע בַּיְרִיד הַמְמַשְׁמֵשׁ כְּבָר לָבוֹא,</p>

<p>וְקָפַץ הַשֵּׁנִי וְנִשְׁבַּע: &#8220;בְּחַיַּי, כִּי אֶמְכֹּר חֲזִירִי!&#8221;</p>

<p>וְהִזְדָּרֵז הַשְּׁלִישִׁי אָז לָשׁוּם אֶת שָׁוְיוֹ וְלַעֲמֹד עַל אָפְיוֹ,</p>

<p>וְהִתְעָרְבוּ הַקְּשִׁישִׁים בִּסְבָרוֹת וְהוֹכִיחוּ טָעוּתוֹ עַל פָּנָיו,</p>

<p>עַד נִגְמַר הָעִנְיָן בַּחֲלִיפֵי סוּס-דְּמִיטְרִי בְּסוּסַת-וַסִּילִי&#8230;</p>

<p>וְזֹאת בַּפַּלָּחִים לְפָנִים לְקַיֵּם כָּל קִנְיָן וְקִנְיָן —</p>

<p>וְסָפְקוּ אִישׁ אָחִיו עַל כַּפּוֹ פַּעֲמַיִם אוֹ שָׁלֹש בְּסֵרוּגִין</p>

<p>וּבָאוּ אֶל מִרְזַח הַיְּהוּדִי וּפָתְחוּ בִשְׁתִיָּה לִבְרָכָה</p>

<p>וּ&#8220;מְשׂוּרָה&#8221; רוֹדֶפֶת &#8220;מְשׂוּרָה&#8221; וּפָנִים וּלְבָבוֹת יִתְלַהֲבוּ</p>

<p>וְאָפְפוּ אִישׁ אָחִיו וְנָשְׁקוּ וְהִתְמוֹגְגוּ בְּאַחֲוָה וְרֵעוּת;</p>

<p>זְעֵיר שָׁם — וְנָפְלָה גַם תִּגְרָה בֵין שְׁנַיִם יְדִידִים נִלְהָבִים,</p>

<p>אַךְ מַהֵר וְעָבְרָה וּבָטְלָה בְעָשָׁן וּבְמֶלֶל-הַבְּרָכוֹת.</p>

<p>וּמְשׂוּרָה עוֹד אַחַת — לְחַיִּים וּקְטֹרֶת עוֹד פַּעַם — לְשָׁלוֹם</p>

<p>וְהִנֵּה כְּבָר יוֹשְׁבִים הַ&#8220;נְּעִימִים&#8221; יְגֵעִים וּשְׁחוֹחִים וְלָעִים</p>

<p>וְסוּסִים וַחֲזִירִים יִתְבּוֹלְלוּ בְּעוֹלָם שֶׁל קְסָמִים עֲכוּרִים&#8230;</p>

<br />
</blockquote>

<h3 id="כג">כג</h3>

<blockquote>
<p>חֲבִיבָה הַשְּׁתִיָּה-בְצִבּוּר עַל פַּלַּח פּוֹלֶסְיָה מֵעוֹלָם.</p>

<p>הִיא רֵאשִׁית כָּל חָכְמַת בַּחוּרָיו וּמָעוֹז לִקְשִׁישָׁיו הַדְּלוּחִים;</p>

<p>בָּהּ יֶהְגֶּה כָּל יָמָיו עַל רִבְצוֹ וּבְשָׂרְכוֹ בַדֶּרֶךְ עִם שְׁוָרָיו</p>

<p>מִדְּמָמָה זְעוּפָה תְדוֹבְבוֹ וּבְחָלְיוֹ הִיא רִפְאוּת לְשָׁרוֹ.</p>

<p>כִּי תָמוּת פָּרָתוֹ אוֹ אִשְׁתּוֹ — וְהִפְקִיר אֶת עַצְמוֹ לַשְּׁתִיָּה;</p>

<p>כֻּמְתָּתוֹ כִּי תֹאבַד מֵרֹאשׁוֹ בְשׁוּבוֹ, וְהוּא סָבוּא, מִירִידוֹ,</p>

<p>אוֹ הַשְׁכֵּם כִּי יַשְׁכִּים לָאֻרְוָה וּמָצָא כִי נִגְנְבוּ סוּסָיו —</p>

<p>וְהִכָּה אֶת אִשְׁתּוֹ וְנֶחֱשַׁל אֶל מִרְזַח הַיְּהוּדִי&#8230;</p>

<p>לְמַעֲנוֹ, לְמַעֲנוֹ הֱכִינָהּ הַיּוֹצֵר הָרַחֲמָן וַיֹּאמַר:</p>

<p>&quot;אֲרֻכּוֹת הֵן שַׁבְּתוֹת-הַקַּיִץ וּלְעַרְבֵי-הַחֹרֶף אֵין קֵצֶה,</p>

<p>וְרַב הַשִּׁמָּמוֹן, פַּלָּחִי, בְּעַרְבוֹת-פּוֹלֶסְיָה הַזְּעוּמָה!</p>

<p>רְאֵה, זֹה הַ&#8217;טִּפָּה' יָצַרְתִּי לִהְיוֹתָהּ לְמַעַנְךָ נִחוּמִים</p>

<p>בְּשִׁבְתְּךָ לְבָדָד בַּיְּעָרִים עַל אַגְמֵי הַבִּצּוֹת הָאֵלֶּה.</p>

<p>וִיהוּדִי לְךָ אֶתֵּן לְנַחֲלָה, לִיצִיר שַׁעֲשׁוּעֶךָ הֵן שַׂמְתִּיו,</p>

<p>בִּהְיוֹת עִם לְבָבְךָ הַמְטֻמְטָם לְהָלִיץ לִפְעָמִים מִשְּׁמָמָה&#8230;</p>

<p>בּוֹ שַׂחֵק יְשַׂחֲקוּ שְׁקָצֶיךָ וְשִׁסּוּ כְלָבֶיךָ הָעַזִּים,</p>

<p>בְּעָבְרוֹ לְ&#8220;סַחֵר&#8221; מֵעִמְּךָ בֵיצֶיךָ, חֶמְאָתְךָ וּדְגָנְךָ;</p>

<p>אַחֲרֵיהוּ יְעַפְּרוּ בְּעָפָר וְקָרְאוּ: &#8216;יְהוּד-חָלָה-מֵאָה!&#8217;</p>

<p>וְאַתָּה מִפֶּתַח בֵּיתֶךָ אָז תִּשְׁאַף הֲנָאָה בִדְמָמָה&#8230;</p>

<p>הוּא יִבְנֶה בֵית-שְׁתִיָּה בִּכְפָרְךָ וְרִתֵּף חָבִיּוֹת קוֹדֵרוֹת,</p>

<p>וּמְשׂוּרוֹת מִמְּשׂוּרוֹת עַל סְבִיבָן וְצִנּוֹר לֹא יֶחְדַּל מִשֶּׁפַע;</p>

<p>וּבִתּוֹ הַבְּתוּלָה לְךָ תִמְזֹג וְשָׁמְעָה לְצוֹנְךָ הַמְפֻגָּל</p>

<p>וּבָחֲלָה וְאָדְמָה מִבּשֶׁת וְעָנְתָה לְךָ אָמֵן עַל כָּרְחָהּ&#8230;</p>

<p>וְעַתָּה לֵךְ רְבַץ עַל אֶצְטַבָּה וְשָׁלוֹם לְבִטְנְךָ נֶצַח!&#8230;&quot;</p>

<br />
</blockquote>

<h3 id="כד">כד</h3>

<blockquote>
<p>וְהָיָה אִם דָּלְלָה הֶחָבִית וְהַבַּיִת יִמָּלֵא עֲרָפֶל</p>

<p>וְצַחַן מַחוֹרְקָה בְאוּשָׁה, הַמָּהוּל בְּגִהוּק פִּי שִׁכּוֹר,</p>

<p>יְחַנֵּק לֵב אִמִּי הַחוֹלֶה וְהֵשַׁם פְּנֵי אָבִי הַדּוֹאֲבִים —</p>

<p>וְהִתְרוֹנֵן הָאֶחָד מִיֵּינוֹת וּשְׁטוּפוֹת שְׁתֵּי עֵינָיו אַדְמִימוּת</p>

<p>וְסִכְסֵךְ אֶת רַגְלַיו לַשְּׂבָכָה וְלָעוּ שִׂפְתוֹתָיו לְחַיְקָה:</p>

<p>&#8220;מְשׂוּרָה עוֹד אַחַת — לְחַיִּים!&#8221; וְנִשְׁבְּעָה: &#8220;אָפֵס, רְחִימָא!&#8221;</p>

<p>וְנִתְּכָה זֻהֲמַת הָ&#8220;רְצִיחָה&#8221; בְגִידֵי פַרְצוּפוֹ — וְכָחֲלוּ,</p>

<p>וְהִכָּה בָאֶגְרֹף הַנִּקְשֶׁה עַל גַּבֵּי הַשֻּׁלְחָן וְזִעְזְעוֹ,</p>

<p>וְאָחַז בְּעָרְפּוֹ שֶׁל אָבִי וּפִרְפְּרוֹ וְקוֹלוֹ — קוֹל-פֶּרֶא:</p>

<p>&#8220;וְרִשְׁיוֹן הַמְּזִיגָה כְלוּם יֶשׁ-לְךָ? לְ&#8217;אוּרַדְנִיק' כְּלַךְ אַחֲרַי, הַמְצֹרָע!&#8221;</p>

<p>וְקָמָה בְעָתָה בַבַּיִת וְתָקַף הַשִּׁעוּל אֶת אִמִּי,</p>

<p>וְאֻבַּן הָ&#8220;רַבִּי&#8221; עַל עָמְדוֹ וְהִלְבִּין וְשִׁנָּיו תִּרְקֹדְנָה&#8230;</p>

<p>וְיִלְלָה חַנְקָה הַפְּעוּטָה וּמָשְׁכָה בַיָּד הַקַּטְנוּנִית</p>

<p>אֶת מִכְבַּר הַשִּׁכּוֹר וְצָוְחָה: &#8220;אֶת אַבָּא אַל תִּקַּח, אֶת אַבָּא!&#8221;</p>

<p>וְחַיְקָה מִתְרַפְּסָה לְפָנָיו וּמְנַשְּׁקָה יָד שְׂרוּגָה בְגִידִים,</p>

<p>וְהוּא — טֶרֶם שָׁקְעָה עֶבְרָתוֹ&#8230; אָז יֵשׁ וְהִתְעַבֵּר וַסִּילִי</p>

<p>וְקִנֵּא לִיהוּדָיו הַ&#8220;יְשָׁרִים&#8221; הַיּוֹשְׁבִים עַל אַדְמַת נַחֲלָתוֹ,</p>

<p>וְחָטַף הַבַּקְבּוּק הַכָּבֵד וְהָמַם אֶת קָדְקֹד הַמַּחֲרִיד;</p>

<p>וְקָפַץ הַשְּׁלִישִׁי לְהַפְרִיד וְכֶרַע הַכִּסֵּא בְיָדוֹ;</p>

<p>וְהִנֵּה גַם רְבִיעִי וַחֲמִישִׁי&#8230; וְנִחֲתוּ אֶגְרוֹפִים כְּבָרָד,</p>

<p>וְנִפְּצוּ בַקְבּוּקִים וְקָדְקֹד וְנֶאֶחְזוּ אֶצְבָּעוֹת בַּפֶּרַע,</p>

<p>וְנָחֲרוּ חֳטָמִים בְּחָרוֹן וּגְרוֹנוֹת צְרוּדִים יִנְהָקוּ!</p>

<p>וְנִסְחֲפוּ פַרְצוּפֵי-הַלְּהָבִים בַּ&#8220;מָּרָק&#8221; הָאָדֹם הַשּׁוֹתֵת,</p>

<p>וְנֶאֶבְקוּ וְכָרְעוּ וְנָפְלוּ בִּמְבוּסַת נַפְתּוּלִים נוֹאָשִׁים&#8230;</p>

<p>בֵּינְתַיִם נִשָּׁמֵט וְנָנוּס וְנֵפֶץ חַלּוֹנוֹת יִרְדְּפֵנוּ,</p>

<p>נִתְחַבֵּא בַגֹּרֶן הַסְּמוּכָה וּצְפוּפִים וַחֲרֵדִּים נִדֹּמָּה&#8230;</p>

<p>וְלָעֶרֶב, בְּשֹׁךְ הַשַּׁעֲרוּרָה, וְיָצָא אָבִינוּ וְהֵצִיץ</p>

<p>וְרָמַז כִּי הֻתְּרָה הַיְצִיאָה&#8230; וְרָאִינוּ — פְּנֵי בַיִת מֵרָחוֹק</p>

<p>כְּזָקֵן שֶׁנִּקְּרוּ אֶת עֵינָיו וּלְצֶלֶם בַּלָּהוֹת הָעֳמַד&#8230;</p>

<p>וְעִיִּים וְעֶרְיָה בְּתוֹכוֹ וּמָגוֹר מַרְעִיפוֹת פִּרְצוֹתָיו</p>

<p>וְרוּחַ עַרְבַּיִם מְרַפְרֵף וּצְרָצַר מְבַכֶּה הַחֻרְבָּן&#8230;</p>

<br />
</blockquote>

<h3 id="כה">כה</h3>

<blockquote>
<p>לְמָחָר עִם חֹם צָהֳרַיִם — וְהִרְעִישׁ צְלִיל פַּעֲמוֹן אֶת כְּפָרִי.</p>

<p>וְנֶחְפְּזוּ פַלָּחִים הַחוּצָה וְנִצְּבוּ אִישׁ אִישׁ עַל-יַד שַׁעֲרוֹ</p>

<p>וְסוֹכְכוּ בַיָּד עַל עֵינֵיהֶם וּפִיהֶם מִתְּמִיהָה יִפְעָרוּ</p>

<p>וְהִבִּיטוּ אֶל אַחֲרֵי הָרֶכֶב הַמְגַמֵּא שְׁבִיל אָבָק בְּרַעַשׁ</p>

<p>וְנֶעְלָם קַל-מַהֵר בַּמֶּרְחָק בְּאַחַת הַחֲצֵרוֹת — וְנָדַם.</p>

<p>וְיָדְעוּ, כִּי בָא הָ&#8220;אוּרַדְנִיק&#8221; עַל עִסְקֵי תַעֲלוּלָם שֶׁל אֶתְמוֹל</p>

<p>וְיָרַק כָּל אֶחָד לְעֶבְרוֹ וְגָנַח: &#8220;בִּישׁ-עִנְיָן, לַסִּטְרָא!&#8221;</p>

<p>וְכָכָה יִזָּעֵק הַקָּהָל בִּהְיוֹת דָּבָר נָחוּץ מִפָּקִיד:</p>

<p>מֵחֲצַר בֵּית הַפַּרְנָס אָז יֶחֱרַד סְגָן אֶחָד מְבֹהָל וְדָחוּף,</p>

<p>פַּח-כְּתָבְתּוֹ הַמָּחֳלָד עַל לִבּוֹ וּמַטֵּה-הַפְּקֻדָּה בְיָדוֹ;</p>

<p>וּמָסַר הַסְּגָן אֶת הַמַּטֶּה לָאֹהֶל הָרִאשׁוֹן בִּכְפָרִי,</p>

<p>וּמְסָרוֹ הַמְקַבֵּל לִשְׁכֵנוֹ, וּשְׁכֵנוֹ — לִשְׁכֵנוֹ עַד גְּמִירָא;</p>

<p>וְ&#8220;גוֹי&#8221; כִּי יְבוֹאוֹ הַמַּטֶּה וְגָרַד אֶת עָרְפּוֹ: אֵין-בְּרֵרָה!</p>

<br />
</blockquote>

<h3 id="כו">כו</h3>

<blockquote>
<p>בְּאֹהֶל הַפַּרְנָס אוֹר כֵּהֶה וּכְפוּיָה כְּגִגִּית תִּקְרָתוֹ,</p>

<p>עַל כְּתָלָיו עֲצַבִּים עֲמוּמִים וּזְבוּבִים יְגֵעִים עַל סְבִיבָם;</p>

<p>אֶל שֻׁלְחָן, שֶׁהָעְתַּק לַתָּוֶךְ וּנְיָרוֹת נְיָרוֹת עַל-גַּבּוֹ,</p>

<p>מְזִיעָה פַדַּחַת הַשּׁוֹטֵר וְיָדוֹ עַל נְיָר מִתְנַהֶלֶת;</p>

<p>לְחָיָיו נְפוּחוֹת וְנוֹצְצוֹת וּכְאִלּוּ הוּא מַשִּׁיב אֶת חֻמּוֹ.</p>

<p>לְפָנָיו בַּעֲמִידַת-הַכְנָעָה יַעֲרֹךְ הַפַּרְנָס הָ&#8220;עִנְיָן&#8221;</p>

<p>וְהוּא לֹא יַשְׁגִּיחַ בַּדּוֹבֵר וִיעַבֵּת גַּבּוֹתָיו וְיִכְתֹּב.</p>

<p>לִפְעָמִים יָטִיחַ שְׁאֵלָה וְעֵינָיו לֹא יַעֲקֹר מִנְּיָרוֹ.</p>

<p>בֵּינְתַיִם יִכָּנְסוּ פַלָּחִים, כָּל אֶחָד כֻּמְתָּתוֹ בְּכַפּוֹ,</p>

<p>יָחִילוּ עַד בּוֹשׁ שָׁם בַּפֶּתַח וְיֶחֱשׁוּ בִדְחִילוּ וּרְחִימוּ</p>

<p>וְנִרְאֶה, כִּי בְדַעְתָּם לְסַפֵּר הַמַּעֲשֶׂה שֶׁהָיָה לַאֲמִתּוֹ&#8230;</p>

<p>אַךְ הִנֵּה כְּבָר גָּמַר הַשּׁוֹטֵר פַּתְשַׁגְנוֹ וַיָּקָם מִכִּסְאוֹ</p>

<p>וַיַּבְלֵט אֶת לִבּוֹ וַיְעַבֶּה אֶת קוֹלוֹ וַיִּקְרָא מִנְּיָרוֹ:</p>

<p>&#8220;וַסִּילִי בֶּן חְוֶדֶר — הֲיֶשְׁנוֹ?&#8221; וְאָץ אֶחָד לַעֲנוֹת: פֹּה יֶשְׁנוֹ.</p>

<p>&#8220;וּפְסַע נָא, בְּדַל-אֹזֶן, הֲלוֹם!&#8221; יְפַקֵּד הַשּׁוֹטֵר הַנִּמְרָץ,</p>

<p>וְאַךְ יָחֵל פְּצוֹת פִּיהוּ וַסִּילִי לְמַצּוֹת דְּבַר אֱמֶת וָצֶדֶק</p>

<p>וְחָלַף בְּרַק-טְפִיחָה אֶת לֶחְיוֹ וְנַהֲמַת-גְּעָרָה: &#8220;לְהַחֲשׁוֹת!&#8221;</p>

<p>וְסָר הַמְמֹרָט הַצִּדָּה וְלִבּוֹ מְהַסֵּס וְתוֹהֶה.</p>

<p>וְיָסַף הַשּׁוֹטֵר עוֹד לִקְרֹא — וְנִגַּשׁ סְטֶפַן בֶּן גַּבְרִילָא.</p>

<p>&#8220;וְאַתָּה, אֲבִי-אֲבוֹת-כַּלְבָּה?&#8221; רְתֵת יַחְקְרֶנּוּ הַשּׁוֹטֵר</p>

<p>וְתוֹךְ כְּדֵי חָקֹר יְהֻמּוֹ בִמְנַת-יָד חֲזָקָה עַל פָּנָיו</p>

<p>וְכָכָה עִם שְׁלִישִׁי וּרְבִיעִי&#8230; עַד תֹּם כָּל הַ&#8220;חֲקִירָה-וּדְרִישָׁה&#8221;.</p>

<p>אָז יֶאֱסֹף הַשּׁוֹטֵר נְיָרוֹתָיו וְיָצָא בְהַתְרָאַת הָאֶצְבַּע</p>

<p>וַחֲשִׁיבוּת נִמְרָצָה עַל פָּנָיו, כִּי מִלֵּא חוֹבָתוֹ בֶּאֱמוּנָה</p>

<p>וְחָרַד הַפַּרְנָס אַחֲרֵיהוּ לְסַיְּעוֹ עֲלוֹת לַמֶּרְכָּבָה</p>

<p>וּלְקַבֵּל גַּם הוּא הַתְרָאָתוֹ עַל תִּקּוּן הַדֶּרֶךְ בִּתְחוּמוֹ</p>

<p>וְחָפֹר תְּעָלוֹת מִצְּדָדָיו וּסְתֹם הַמַּהֲמוּרָה בְקוֹצִים&#8230;</p>

<p>וְעָמְדוּ מְמֹרְטֵי-הַלֶּחִי חֲפוּיִים וּנְזוּפִים וְתָהוּ</p>

<p>עַד הִמּוֹג יִמּוֹגוּ הַצְּלִילִים וְנִבְחַת הַכְּלָבִים תִּשְׁתַּתֵּק</p>

<p>וְיָדְעוּ כִּי הָיְתָה הָרְוָחָה וְשֵׂרְכוּ אִישׁ אִישׁ לִמְנוּחָתוֹ</p>

<p>וְגֵרְדוּ בְלֶכְתָּם אֶת עָרְפָּם כְּמַצְדִּיקִים עֲלֵיהֶם דִּין שׁוֹטֵר&#8230;</p>

<br />
</blockquote>

<p>ורשה, תרע&quot;ג</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/11464">https://benyehuda.org/read/11464</a></div></body></html>