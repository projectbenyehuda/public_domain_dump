<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲשֶׁר חָפֵץ קְנוֹת חָכְמָה</title>
	<meta name="author" content="אברהם בן חלפון"/>
</head>
<body>

<p>[הלכות שחיטה]</p>

<blockquote>
<br />
</blockquote>

<blockquote>
<p>אֲשֶׁר חָפֵץ קְנוֹת חָכְמָה וּבִינָה / גְּשָׁה אַשְׂכִּילְךָ דָּת הָאֱמוּנָה:</p>

<p>גְּשָׁה אַשְׁמִיעֲךָ דִּבְרֵי נְגִידִים / וְאַָדְרִיכָךְ עֲלֵי דֶרֶךְ נְכוֹנָה:</p>

<p>פְּנֵה אֵלַי וְאַל תָּקוֹץ בְּמִלַּי / וְעֵין לִבָּךְ לְהַשְׂכִּילָם פְּקַח נָא:</p>

<p>הֲלוֹךְ אַחַר עֲבוֹדַת אֵל וְדָתוֹ / שְׁמוֹר מִסּוּר לְךָ אָנֶה וְאָנָה:</p>

<p>וְיִרְאָתוֹ בְּפָנֶיךָ לְעֵדָה / וְאַהְבָתוֹ בְּלִבָּךְ שִׂים צְפוּנָה:</p>

<p>יְרָא אוֹתוֹ לְבַל תֵּט מֵאֲמָרָיו / וְאָהְבֵהוּ לְמַעַן תַּעֲשֶׂנָּה:</p>

<p>וְאַל תֵּט אַחַר אַוַּת לְבָבָךְ / לְבַל תַּעְמוֹד עֲלֵי יָמִין לְשִׂטְנָה:</p>

<p>וְאַל תֵּט אַחֲרֵי אֹכֶל וּמִשְׁתֶּה / וְאַל תֵּט אַחֲרֵי דִבְרֵי רְגִינָה:</p>

<p>וְלֹא תַבְרֶה בְּבָשָׂר כִּי לְתַאְוָה / לְהָקִים נַפְשְׁךָ רַק לֹא לְעֶדְנָה:</p>

<p>וְהִזָּהֵר בְּתוֹרַת הַשְּׁחִיטָה / כְּמִשְׁפָּטָהּ בְּעֵדוּת נֶאֱמָנָה:</p>

<p>וְנִשְׁחָט כַּהֲלָכָה תֹאכְלֵהוּ / אֲשֶׁר בּוֹ נִקְבְּצוּ אָבוֹת שְׁמֹנָה:</p>

<p>וְלֹא תֹאכַל בְּהֵמָה הַמְצַפָּה / לְיַד מָוֶת הֱיוֹתָהּ לוֹ לְמִקְנָה:</p>

<p>וְהִיא הִיא הַנְּבֵלָה בַּחֲיוֹתָה / מְשַׁמֶּרֶת יְמֵי מָוֶת וּמוֹנָה:</p>

<p>וְהִזָּהֵר בְּמִנְיַן הַנְּבֵלוֹת / אֲשֶׁר מָנוּ לְךָ אַנְשֵׁי תְבוּנָה:</p>

<p>וְהֵם שׁוֹחֵט בְּכוֹבַע אוֹ בְמַשְׂעִיר / וּבַמָּקוֹם אֲשֶׁר תַּרְבֵּץ מְכֻנָּה:</p>

<p>וְהַשּׁוֹחֵט בְּהַקָּנֶה בְּמָקוֹם / אֲשֶׁר יֵצֵא לְחוּץ מֵאֵין רְצוֹנָה:</p>

<p>וְשֶׁלֹּא נִבְדְקָה אַחַר שְׁחִיטָה / וְהַשּׁוֹחֵט חֲצִי וֶשֶׁט וְקָנָה:</p>

<p>וְהַשּׁוֹחֵט בְּפָגוּם אוֹ מְחֻבָּר / וְהַשּׁוֹחֵט בְּבָתֵי הַשְּׁכִינָה:</p>

<p>וְהַשּׁוֹחֵט בְּיוֹם שַׁבָּת וְכִפּוּר / וְהַשּׁוֹחֵט לְחַמָּה אוֹ לְבָנָה:</p>

<p>וְהַשּׁוֹחֵט לְשֵׁם קֹדֶשׁ אֲשֶׁר בָּא / בְּנֵדֶר מִבְּלִי חֵטְא אוֹ תְאוּנָה:</p>

<p>וְכֵן אִם שָׁחֲטָה סַכִּין בְּנָפְלָהּ / וְאַפִלּוּ שְׁחִיטָתָהּ כְּתָקְנָהּ:</p>

<p>וְהַשּׁוֹהֶה וְהַדּוֹרֵס וּמַגְרִים / וְעִקּוּר עִם שְׁחִיטָה הַטְּמוּנָה:</p>

<p>וְיִשְׂרָאֵל אֲשֶׁר יִשְׁחַט לְבַדּוֹ / בְּלִי שֵׁנִי וְלֹא לָמַד וְשָׁנָה:</p>

<p>וְהַחֵרֵשׁ וְהַשּׁוֹטֶה וְקָטָן / וְהַשִּׁכּוֹר שְׁאֵין דַּעְתּוֹ נְכוֹנָה:</p>

<p>וּמִינִים אוֹ מְשֻׁמָּדִים וְכֵן כָּל / אֲשֶׁר סָר מֵעֲבוֹדַת אֵל וּפָנָה:</p>

<p>וְגַם הֵן אֶסְפְּרָה לָךְ הַטְּרֵפוֹת / וְאַעַרְכֵם כְּשׁוֹשַׁנִּים בְּגַנָּה:</p>
</blockquote>

<blockquote>
<p>וְאֵלוּ הֶן: דְּרוּסָה אוֹ נְקוּבָה / בְּהַתַּרְבֵּץ וּבַלֵּב אוֹ בְקָנָה:</p>
</blockquote>

<blockquote>
<p>וְעוֹר מוֹחַ וְהַמָּרָה וְכָרֵס / קְנֵי כָבֵד וְקֵבָה הַנְּתוּנָה:</p>

<p>וּבֵית כּוֹסוֹת וּמֵעַיִם וְהַמְסָס / וּמֵעַיִם בְּהָפְכָם מִמְּכוֹנָה:</p>

<p>וְחֶסְרוֹן הַמְּנֻקָּבִים וְיִתְרָם / וְרֵאָה הַנְּקוּבָה אוֹ מְשֻׁנָּה:</p>

<p>וְהָרֵאָה וְהַמּוֹחַ בְּהִמּוֹס / וְהַסִּמְפּוֹן בְּהִמּוֹק תֶּחֱזֶה נָא:</p>

<p>וְכֵן סִמְפּוֹן בְּהִנָּקֵב, וְכֵן כִּיס / אֲשֶׁר מָרָה שְׁחוֹרָה בוֹ שְׁכֵנָה:</p>

<p>וְהִנָּקֵב קְנֵי רֵאָה לְמַטָּה / וְכֵן רֵאָה חֲלָקָה כַגְּבִינָה:</p>

<p>וְהַנִּמְצֵאת נְפוּחָה אוֹ אֲטוּמָה / וְכֵן אִם צָמְקָה מֵרֹב מְגִנָּה:</p>

<p>וְכֵן אִם חָסְרָה מִקְצָת, וְיָבֵשׁ / קְצָת גּוּפָהּ וְנִפְרָךְ כַּלְּבֵנָה:</p>

<p>וְכֵן מַיִם סְרוּחִים אוֹ עֲכוּרִים / וְאִם רֵיחָם בְּלִי נָמָר וְשָׁנָה:</p>

<p>וְכֵן לִיחָה סְרוּחָה אִם תְּהִי בָהּ / וְכֵן אִם נִסְמְכָה אוּנָּה לְאוּנָּה:</p>

<p>וְהָאוּנּוֹת בְּחֶסְרוֹן אוֹ בְיִתְרוֹן / וְחִלּוּפָם אֲשֶׁר לֹא כַתְּבוּנָה:</p>

<p>וְהָרֶגֶל בְּחָסְרָהּ אוֹ בְיִתְרָהּ / וְצֵאת יָרֵךְ אֲשֶׁר בַּכַּף אֱמוּנָה:</p>

<p>וְכֵן אִם נִטְּלָה צֻמָּה וְכָבֵד / וְהַלֶּחִי וְכִלְיָה הַקְּטַנָּה:</p>

<p>וּמֵימֶיהָ סְרוּחִים אוֹ עֲכוּרִים / וְלִיחָה בָהּ וּמַכָּה נֶאֱמָנָה:</p>

<p>וְחוּט שִׁדְרָה בְּהִפָּסֵק וּמוֹחוֹ / בְּהִתְמַסְמֵס, וּפָשַׁט עוֹר בְּצִנָּה:</p>

<p>וְסִימָנִין בְּהִדַּלְדֵּל, וּוֶשֶׁט / בְּהֵהָפֵךְ אֲדַמְדֶּמֶת לְבָנָה:</p>

<p>וְדִינֵי הַנְּפוּלָה אוֹ קְרוּעָה / בְּרֹב בָּשָׂר אֲשֶׁר חוֹפֶה לְבִטְנָהּ:</p>

<p>וְכֵן אִם נִשְׁבְּרוּ רֹב הַצְּלָעוֹת / וְנֶעְקָרוּ לְחוּץ וַתִּגְבְּהֶינָה:</p>

<p>וְכֵן אִם נֶעְקְרָה חֻלְיָה, וְצֵלַע / בְּחֻלְיָתָהּ אֲשֶׁר הִיא בָהּ סְפוּנָה:</p>

<p>וְגֻלְגֹּלֶת בְּהֵחָבֵס בְּרֻבָּהּ / וְכֵן אִם חָסְרָה סֶלַע הֲגוּנָה:</p>

<p>הֲרֵי שִׁבְעִים טְרֵפוֹת הֶם מְנוּיִים / שְׁמוֹר אוֹתָם וְסוּרָה מִתְּלוּנָה:</p>

<p>וְאַל תָּקֵל בְּדִינֵי אֵל, וְשָׁמְרֵם / כְּבַת עַיִן, וְקוֹלָן הַאֲזִינָה:</p>

<p>לְמַעַן אִם לְמִשְׁמַעְתּוֹ תְהִי סָר / יְהִי חַסְדּוֹ לְךָ מָגֵן וְצִנָּה:</p>

<p>תְּנָה נַפְשָׁךְ לְיוֹצֶרְךָ לְמָנָה / וְהוּא יִתֵּן לְךָ חַסְדּוֹ לְמָנָה:</p>
</blockquote>

<blockquote>
<p>וְהַלֵּךְ בַּעֲנָוָה עַל שְׁבִילוֹ / וּמַאְמַר פִּיו וּמִצְווֹתָיו שְׁמָר־נָא:</p>
</blockquote>

<blockquote>
<p>וְהַעְלֵה לִבְּךָ מִיַּם חֲטָאתוֹ / וְעוֹרֵר נַפְשְׁךָ מִבּוֹא בְשִׁינָה:</p>

<p>דְבֹק לָךְ בַּאֲשֶׁר אָהֵב לְדָבְקָה / וְסוּרָה מֵאֲשֶׁר יִזְנַח וְיִשְׂנָא:</p>

<p>הֲכִי אִם תַּעֲשֶׂה כָזֹאת, תְּפַלֵּט / יְחִידָתָךְ וְתַמְצִיאָה חֲנִינָה:</p>

<p>וּבֹשֶׁת יִלְבְּשׁוּ כָּל שׂוֹנְאֶיךָ / וְיִשָּׁמַע עֲלֵי פִיךָ רְנָנָה:</p>

<p>וְתִזְכֶּה לַחֲזוֹת יֶשַׁע, וְתִהְיֶה / יְחִידָתָךְ בְּמַעְדָּנִים דְּשֵׁנָה:</p>
</blockquote>

<blockquote>
<p>בְּעֶת־בּוֹא קֵץ גְּאוּלָה הָעֲתִידָה / לְעוֹרֵר אַהֲבַת אָבוֹת יְשֵׁנָה:</p>
</blockquote>

<blockquote>
<p>וְיָחֹן בַּת שְׁחַרְחֹרֶת עֲנִיָּה / וְיִשְׁבּוֹר עֹז גְּבֶרֶת הָעֲדִינָה:</p>

<p>וְשִׁמְשָׁהּ יַעֲרִיב לַצָּהֳרַיִם / וְיַשְׁכִּין עַל מְאוֹר יוֹמָהּ עֲנָנָה:</p>

<p>וְכִפָּתָהּ וְאַגְמוֹנָהּ יְקוֹסֵס / וְלֹא תִהְיֶה לְעוֹלָם רַעֲנָנָה:</p>

<p>בְּבוֹא קִצָּהּ וְאֵין עוֹזֵר לְנַפְשָׁהּ / וְיִשָּׁבֵר בְּפֶתַע רֹאשׁ גְּאוֹנָהּ:</p>

<p>וְרֹאשׁ שָׂעִיר בְּתַעַר הַשְּׂכִירָה / יְגַלַּח גַּם יְכַס פָּנָיו בְּבָשְׁנָה:</p>

<p>לְמַעַן גָּבְהָה קוֹמַת אֲרָזָיו / בְּהִמָּשֵׁךְ שְרָרוּתוֹ עֲדֶנָּה:</p>

<p>אֱלֹהִים רִיב לְאוֹיְבֵנוּ וְהָרֵק / לְמוּלָם חֵץ וּפִי חֶרֶב שְׁנוּנָה:</p>

<p>וְשׁוֹבֵב יַעֲקֹב אֶל מִשְׁכְּנוֹתָיו / וְיִתְעַלֵּס בְּאַהְבָה נַעֲמָנָה:</p>

<p>וְהַזְרִיחַ מְאוֹר שִׁמְשׁוֹ וְתִמְשׁוֹךְ / רְצוֹנָךְ אֶל דְּבִיר קָדְשָׁךְ וְנִבְנָה:</p>

<p>לְמַעַן כִּי יְסֻפַּר חַסְדְּךָ אֵל / לְדוֹר וָדוֹר וּמִשָּׁנָה לְשָׁנָה:</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/29120">https://benyehuda.org/read/29120</a></div></body></html>