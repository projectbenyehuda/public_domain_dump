<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יַעֲלוֹת חֵן וּבָנוֹת נִצְפְּנוּ</title>
	<meta name="author" content="אברהם בן חלפון"/>
</head>
<body>

<p>על דג ענק</p>

<blockquote>
<br />
</blockquote>

<blockquote>
<p>יַעֲלוֹת חֵן וּבָנוֹת נִצְפְּנוּ</p>

<p>בַּחֲדָרִים, בְּיָפְיָם נִתְכְּנוּ</p>

<p>לַמְּאוֹרִים, כְּשֶׁלֶג לָבְנוּ</p>

<p>מִפְלְאוֹת יָם צְאוּ הִתְבּוֹנְנוּ:</p>

<br />
</blockquote>

<blockquote>
<p>מֵאֲהָלִים כְאַָרְיֵה שָׁאֲגוּ</p>

<p>לַחֲזוֹת דָּג יְדֵי אֵל אָרְגוּ</p>

<p>עַל אֲפִיקִים בְּיוֹנִים נַהֲגוּ</p>

<p>מַהֲרוּ נָא וְאַל תִּתְלוֹנְנוּ:</p>

<br />
</blockquote>

<blockquote>
<p>וַחֲזוּ נָא בְרִיאָה נִפְלְאָה</p>

<p>סִעֲרָה יָם וְלִטְרוֹף יָצְאָה</p>

<p>כִּסְּתָה חוֹף וְאֶרֶץ מָלְאָה</p>

<p>כַּדְּגָלִים בְּעֵת כִּי יַחֲנוּ:</p>

<br />
</blockquote>

<blockquote>
<p>יַד אֲבַדּוֹן בְּמָוֶת רָדְפָה</p>

<p>אַחֲרָיו עַד קְלוֹנוֹ חָשְׂפָה</p>

<p>לַחֲזוֹר אֶל נְוָתוֹ נִכְסְפָה</p>

<p>עוֹד, וְלֹא מַאֲוַיּוֹ נָתְנוּ:</p>

<br />
</blockquote>

<blockquote>
<p>כָּל אֲנָשִׁים לְגָדְלָךְ תָּמְהוּ</p>

<p>אָמְרוּ: אֵיךְ בְּיָם גָּדַל וְהוּא</p>

<p>עַד שְׁחָקִים קְצוֹתָיו גָּבְהוּ</p>

<p>מֵת וְנִדְמָה לְמֵתִים שָׁכְנוּ:</p>

<br />
</blockquote>

<blockquote>
<p>אֵיךְ כְּזֹאת יַעֲלֶה גוֹרָלְךָ</p>

<p>אַחֲרֵי כִי בִנְעִים חֶבְלְךָ</p>

<p>מַחֲמַדִּים, וְדָג שָׁמֵן לְךָ</p>

<p>כָּל גְּבִירִים לְךָ יִתְחַנְּנוּ:</p>

<br />
</blockquote>

<blockquote>
<p>וַתְּהִי כֵן נְבֵלָה נִכְסְחָה</p>

<p>עַל שְׂפַת יָם נְוָתָךְ נִסְּחָה</p>

<p>כָּל דְּגַת יָם בְּמוֹתָךְ שָׂמְחוּ</p>

<p>זִיז וְעוֹפוֹת בְּשִׁירִים רִנְּנוּ:</p>

<br />
</blockquote>

<blockquote>
<p>אֵין דְּמוּת לָךְ בְּגִוְיָה רָחֲבָה</p>

<p>יָם וְדָרוֹם וּמִזְרָח סָבְבָה</p>

<p>עֵינְךָ כַּבְּרֵכָה נֶחְשְׁבָה</p>

<p>צִפֳּרִים שָׁם בְּתוֹכָהּ קִנְּנוּ:</p>

<br />
</blockquote>

<blockquote>
<p>לַסְּנַפִּיר רְהָבִים שָׁחֲחוּ</p>

<p>בֵּין גְּזָרָיו סְפִינוֹת אָרְחוּ</p>

<p>חֵיךְ וְלֶחִי לְשַׁחַק נִמְתְּחוּ</p>

<p>אָהֳלֵי רוֹם עֲלֵיהֶם נִשְׁעֲנוּ:</p>

<br />
</blockquote>

<blockquote>
<p>מִבְּשָׂרָךְ בְּסִירוֹת שָׁלְקוּ</p>

<p>שַׁמְנְךָ בוֹ מְנוֹרוֹת דָּלְקוּ</p>

<p>גּוּפְךָ הַגְּבִירִים חָלְקוּ</p>

<p>בַּחֲרָבוֹת וְחִצִּים שָׁנְנוּ:</p>

<br />
</blockquote>

<blockquote>
<p>לוּ גְמַלִּים וְחַיּוֹת נִתְּכוּ</p>

<p>גַּם בְּהֵמוֹת לְמוּלָם נִסְמְכוּ</p>

<p>לָךְ כְּמוֹ מַר יִהֲיוּ אִם נִשְׁפְּכוּ</p>

<p>אוֹ כְשָׁלִישׁ יְהוּ אִם שָׁמְנוּ:</p>

<br />
</blockquote>

<blockquote>
<p>נֶחֱלַשְׁתָּ בְרוֹב גַּאְוָתְךָ</p>

<p>עֵת אֲשֶׁר בָּאַת פְּקֻדַּת מוֹתְךָ</p>

<p>נֶהֱדַפְתָּ לְחוּץ מִשִּׁבְתְּךָ</p>

<p>וַאֲנָשִׁים לְנוּדָךְ נִזְמְנוּ:</p>

<br />
</blockquote>

<blockquote>
<p>עוֹג לְמוּלָךְ מְאֹד יִקְטַן, עֲדֵי</p>

<p>לֹא יְחֻשַּׁב, וְלָכֵן יוֹרְדֵי</p>

<p>יָם, יְרָאוּ וַעֲשׂוּ לָכֶם שְׂדֵי</p>

<p>זֵרְעוֹנִים, וּבֵית מוֹשָׁב קְנוּ:</p>

<br />
</blockquote>

<blockquote>
<p>נַעֲלֶה אֶל אֲשֶׁר מִן הַמְּצוּ־</p>

<p>לָה עֲקָרוֹ לְהַרְאוֹת אֶת יְצוּ־</p>

<p>רִים גְּאוֹנוֹ עֲדֵי יִקָּבְצוּ</p>

<p>אֵל לְהוֹדוֹת וְשִׁירִים יַעֲנוּ:</p>

<br />
</blockquote>

<blockquote>
<p>כָּל בְּנֵי יַעֲקֹב הֵאָסְפוּ</p>

<p>מִפְלְאוֹת אֵל לְסַפֵּר עוֹד סְפוּ</p>

<p>וּבְנֵבֶל וְכִנּוֹר תּוֹפְפוּ</p>

<p>עֹז וְכָבוֹד לְאֵל עוֹלָם תְּנוּ:</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/29126">https://benyehuda.org/read/29126</a></div></body></html>