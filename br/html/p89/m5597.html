<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַמְּכוֹנִית</title>
	<meta name="author" content="חיים נחמן ביאליק"/>
</head>
<body>

<blockquote>
<p>קוֹל מֵעֵמֶק, קוֹל מֵהָר,</p>

<p>קוֹל מֵעִיר וְקוֹל מִכְּפָר.</p>

<p>קוֹל יָרִיעַ כַּשּׁוֹפָר!</p>

<p>קוֹל פּוֹלֵחַ הָאֲוִיר,</p>

<p>מַר צוֹרֵחַ וּמַזְהִיר.</p>

<p>מַר צוֹרֵחַ, מִתְיַפֵּחַ,</p>

<p>בַּעֲנַן אָבָק פּוֹרֵחַ:</p>

<p>    תְּרוּ־עָה, תְּרוּ־עָה, טְרוּ־טוּ־טוּט –</p>

<p>    מִי יָרִיעַ, מִי יָעוּט?</p>
</blockquote>

<br> 

<blockquote>
<p>הַמְּכוֹנִית הִיא בִּמְעוּפָהּ,</p>

<p>הָרוֹדֶפֶת, הָרְדוּפָה,</p>

<p>גַּלְגִּלֶּיהָ כַּסּוּפָה.</p>

<p>נַחַל, גֶּשֶׁר, חֹרְשָׁה, גָּיְא –</p>

<p>טוּסָה, נֶשֶׁר, אֵין לִי פְּנָי!</p>

<p>טוּסָה, נֶשֶׁר! קַל, מְהִיר פֶּשֶׁר,</p>

<p>מֶרְחַקִּים תָּבִיא בְּקֶשֶׁר.</p>

<p>    חֲתֹר וְשׁוּט בִּתְנוּעַת טוּט,</p>

<p>    עִיר אֶל עִיר תַּחֲרֹז בְּלִי חוּט.</p>
</blockquote>

<br>  

<blockquote>
<p>הִנֵּה בָּאָה וּפָרְחָה –</p>

<p>מִי יוֹדֵעַ אֶת־אָרְחָהּ,</p>

<p>מִי יוֹדֵעַ אֶת־טָרְחָהּ?</p>

<p>שְׂבֵעַת־יֶגַע, לְמוּדַת פֶּגַע,</p>

<p>אָרְחוֹת־אֵיד וּבַלְהוֹת רֶגַע –</p>

<p>שְׁקֹד, נֶהָג, עַל־יַד הַהֶגֶה!</p>

<p>מִיל – נִיד עַיִן, מִיל – בִּן־הֶגֶה!</p>

<p>    חֵיק עוֹלָם כַּחֵץ פַּלַּח –</p>

<p>    טְרוּ־טוּ־טוּ – רְכַב וּצְלַח!</p>
</blockquote>

<br>  

<blockquote>
<p>הֵי, פְּלוֹנִי וּפַלְמוֹנִית,</p>

<p>הַטִּירוֹן, הַטִּירוֹנִית –</p>

<p>הִזָּהֵרוּ בַּמְּכוֹנִית!</p>

<p>מִי בָּכֶם וְלֹא יָחוּשׁ</p>

<p>דֹּפֶק לִבָּהּ הַנָּחוּשׁ</p>

<p>חִיל גְּרָמֶיהָ הַכָּבוּשׁ –</p>

<p>חִיל גְּרָמֶיהָ, גִּיל קְרָבֶיהָ –</p>

<p>הוּא אַל יֵט יָדוֹ עָלֶיהָ.</p>

<p>    הוּא – לְאַט לוֹ בַּמְּכוֹנִית,</p>

<p>    טְרוּ־טוּ־טוּ, הִיא זֵידוֹנִית!</p>
</blockquote>

<br>

<blockquote>
<p>אַךְ בֶּן־חַיִל הַנֶּהָג,</p>

<p>לוֹ עֵין עַיִט, יַד רַב מָג,</p>

<p>אֵין לְפָנָיו קִיר וּסְיָג.</p>

<p>חַד כְּפֶרֶס, שׁוּט וַחֲפֹז,</p>

<p>עַד קְצוֹת אֶרֶץ יַהֲרֹס,</p>

<p>עַד קְצוֹת אֶרֶץ כְּרוּבוֹ יָרֶץ,</p>

<p>מִשְׂתָּעֵר כְּרוּחַ פָּרֶץ –</p>

<p>    תְּרוּ־עָה, תְּרוּ־עָה, טְרוּ־טוּ־טוּ –</p>

<p>    דֶּרֶךְ תְּנוּ, הַצִּדָּה שְׂטוּ!</p>
</blockquote>

<br>

<blockquote>
<p>לוּ עַל־עֶבְרִֵי פִּי־שְׁאֹל</p>

<p>הַמְּכוֹנִית אָרְחָהּ תָּסֹל,</p>

<p>אֹרַח כִּשְׁפִיפוֹן פְּתַלְתֹּל –</p>

<p>הַנּוֹסֵעַ, אַל־תִּדְאָג,</p>

<p>יָד מוֹשֶׁלֶת לַנֶּהָג!</p>

<p>יָד מוֹשֶׁלֶת וּמְנַהֶלֶת,</p>

<p>הִיא תִּבְלֹם אֶת־כְּרוּב הַפֶּלֶד,</p>

<p>    הִיא תִּבְלֹם וְהִיא תְּמַלֵּט</p>

<p>    טְרוּ־טוּ־טוּ, בְּבֹא הָעֵת!</p>
</blockquote>

<br>  

<blockquote>
<p>כֹּה נְעוּץ־עַיִן בַּמֶּרְחָק,</p>

<p>בָּז לַכֹּל, לַכֹּל יִשְׂחָק,</p>

<p>עַז־הַנֶּפֶשׁ וּמְסֹעָר</p>

<p>אֶל־כַּנּוֹ צָמוּד, יִדְהָר</p>

<p>אַךְ קָדִימָה, הַנִּמְהָר,</p>

<p>אַךְ קָדִימָה, רַק קָדִימָה!</p>

<p>קְרָא, שׁוֹפָר, בְּקוֹל הַרְעִימָה.</p>

<p>    תְּרוּ־עָה, תְּרוּ־עָה, טְרוּ־טוּ־טוּ –</p>

<p>    דֶּרֶךְ תְּנוּ, הַצִּדָּה שְׂטוּ!</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5597">https://benyehuda.org/read/5597</a></div></body></html>