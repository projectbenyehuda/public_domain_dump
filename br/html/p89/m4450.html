<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶל הָאַגָּדָה</title>
	<meta name="author" content="חיים נחמן ביאליק"/>
</head>
<body>

<blockquote>
<p>בָּכֶם דַּפֵּי תַלְמוּד, בָּכֶם עָלִים בָּלִים,</p>

<p>אַגָּדוֹת נֶחְמָדוֹת וּקְדוּמוֹת,</p>

<p>בִּימֵי חַיֵּי הֶבְלִי כִּי אֶהְגֶּה נְכָאִים –</p>

<p>בָּכֶם נַפְשִׁי תִּמְצָא תַנְחוּמוֹת.</p>
</blockquote>

<br>  

<blockquote>
<p>בִּנְקִיק סֶלַע אָפֵל וּבְמַחֲשַׁךְ חֹר עָפָר,</p>

<p>שָׁם תִּחְיֶה, תִּשָּׂגֵב תּוֹלֵעָה –</p>

<p>וּבְסֵתֶר חֶבְיוֹנְכֶם מִתִּגְרַת עַרִיצִים</p>

<p>תַּרְגִּיעַ שָׁם נַפְשִׁי הַנְּכֵאָה.</p>
</blockquote>

<br>  

<blockquote>
<p>וּבְאֶרֶץ מַאְפֵּלְיָה כִּי חֹשֶׁךְ אֵלֵכָה,</p>

<p>לִי תִפְתְּחוּ שַׁעֲרֵי רָקִיעַ,</p>

<p>וּלְלִבִּי הֶחָלָל מִבַּעַד לָעֲרָפֶל</p>

<p>אוֹר חָדָשׁ, אוֹר עוֹלָם יַבְקִיעַ.</p>
</blockquote>

<br>  

<blockquote>
<p>אָז אָשׁוּב מֵרְדֹף אַחֲרֵי צִלְלֵי תֹהוּ,</p>

<p>וְצִלְּכֶם, הֶעָלִים, אֶחֱמָדָה;</p>

<p>שָׁם אֶבְכֶּה וְאֶשְׁקֹט וְשָׁם גַּם־תַּנְחוּמוֹת</p>

<p>אִינָקָה מִשֹּׁד הָאַגָּדָה.</p>
</blockquote>

<br>  

<blockquote>
<p>הָהּ! שָׁפָל וּבָזוּי בַּגּוֹיִם נִתַּתִּי,</p>

<p>גַּם לִבְכּוֹת לֹא יִתְּנוּ בָּרָמָה;</p>

<p>לוּא לִבְכּוֹת דֵּי שִׂפְקִי נָתָנוּ – בָּכִיתִי</p>

<p>עַד־רוּחַ בְּקִרְבִּי לֹא־קָמָה.</p>
</blockquote>

<br>  

<blockquote>
<p>גַּם־לִי כִּנּוֹר הָיָה וּתְלִיתִיו עַל־עַרְבֵי</p>

<p>הַנַּחַל שֶׁשָּׁמָּה יָשָׁבְתִּי;</p>

<p>וָאֵבְךְּ הַרְבֵּה בֶכֶה, וּבְנַחֲלֵי דְמָעוֹת</p>

<p>הַכִּנוֹר מִיָּדִי עָזָבְתִּי.</p>
</blockquote>

<br>  

<blockquote>
<p>הוֹי, כִּנּוֹר יְשֻׁרוּן, נְעִים זְמִירוֹת יִשְׂרָאֵל,</p>

<p>זֶה כִּנּוֹר לְדָוִד וּשְׁלֹמֹה;</p>

<p>בְּךָ רָאָה יָהּ דָּוִד, וּשְׁלֹמֹה בַּקֹּדֶשׁ</p>

<p>בְּךָ חָזָה שׁוּלַמִּית בַּחֲלוֹמוֹ&#8230;</p>
</blockquote>

<br>  

<blockquote>
<p>וּמֵאָז וְעַד־עַתָּה אֵין מֶלֶךְ בִּישֻׁרוּן,</p>

<p>אֵין מֶלֶךְ – אֵין כִּנּוֹר וָנָבֶל.</p>

<p>עוּגָבִי קוֹל בֹּכִים, כִּנּוֹרִי כַּיּוֹנָה</p>

<p>יֶהְגֶּה עַל אֲפִיקֵי בָבֶל.</p>
</blockquote>

<br>  

<blockquote>
<p>אַךְ הָיוּ מִלְּפָנִים בְּבָבֶל גִּבּוֹרֵי</p>

<p>הָרוּחַ שֶׁנַּגֵּן הֵיטִיבוּ,</p>

<p>שֶׁיָדְעוּ נִיב כִּנּוֹר, הֲמִיתוֹ וּבְכִיתוֹ,</p>

<p>הֵבִינוּ בַשִּׁיר וַיַּקְשִׁיבוּ;</p>
</blockquote>

<br>  

<blockquote>
<p>שֶׁיָּדְעוּ לֵב עַמָּם, מַה־שֵּׂחוֹ הִגִּידוּ,</p>

<p>הֲגִיגוֹ בַּגִּיל וּבִרְעָדָה –</p>

<p>וַיְמַלְּטוּ הַקּוֹלוֹת שֶׁבָּקְעוּ מִמֵּיתְרֵי</p>

<p>כִנּוֹרוֹ – וַתְּהִי הָאַגָּדָה!</p>
</blockquote>

<br>  

<blockquote>
<p>וּמֵאָז וְעַד־עַתָּה כִּי אֶהְגֶּה נְכָאִים,</p>

<p>אַגָּדָה לְכִנּוֹר אֶקָּחָה –</p>

<p>בָּהּ אֵבְךְּ עֱנוּת עַמִּי, בָּהּ אָשִׁיר תַּנְחוּמוֹת –</p>

<p>אֲנַגֵּן – וּתְהִי לִי הָרְוָחָה.</p>
</blockquote>

<br>  

<blockquote>
<p>אָז רֹאשׁ עַמִּי אַחַז מַה־שַּׂגִּיא, מַה־כַּבִּיר,</p>

<p>שִׂיא חָסְנוֹ וְעֻזּוֹ בַשְּׁחָקִים;</p>

<p>אָבִינָה אַחֲרִיתוֹ, כִּי עַם־זוּ תוֹלַעַת</p>

<p>עוֹד יָשׂר וְיוּכַל עֲנָקִים.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4450">https://benyehuda.org/read/4450</a></div></body></html>