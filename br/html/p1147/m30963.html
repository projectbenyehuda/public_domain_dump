<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>&quot;שָׂרֵי הַמֵּאָה&quot;</title>
	<meta name="author" content="יצחק יציב"/>
</head>
<body>

<p>(שִׂיחָה בֶּרַדְיוֹ)</p>

<br />

<p>הִנֵּה בָּאוּ יְמֵי מַסָּה קָשִׁים מְאֹד. אֲנַחְנוּ
עוֹמְדִים בְּנִסָּיוֹן לֹא לְהִתְיָאֵשׁ. תִּקְוָתֵנוּ חֲזָקָה כִּי יְמֵי
רָעָה אֵלֶּה יַחְלְפוּ חִישׁ. עָלֵינוּ לִהְיוֹת חֲזָקִים בְּרוּחֵנוּ.
וְאֵין מָקוֹר לְחִזּוּק הַנֶּפֶשׁ כְּמוֹ הָעִיּוּן בַּסֵּפֶר הַטּוֹב,
בְּשְׁעַת הַפְּנַאי. אֲנִי אוֹמֵר <strong>עִיּוּן,</strong> וְלֹא קְרִיאָה קַלָּה,
וּמִשּׁוּם כָּךְ אֲנִי מְיַחֵד אֶת שִׂיחָתִי זוֹ לֹא לַסֵּפֶר הֶחָדָשׁ
דַּוְקָא, אֶלָּא לְסֵפֶר טוֹב, הַיָּכוֹל לְשַׁמֵּשׁ מְקוֹר עִדּוּד
וֶאֱמוּנָה בְּיָמִים קָשִׁים. וְאַף שֶׁהַסֵּפֶר הַזֶּה לֹא נִכְתַּב
בִּשְׁבִיל יְלָדִים, מַמְלִיץ אֲנִי עָלָיו גַּם בִּפְנֵי תַּלְמִידִים.
שֵׁם הַסֵּפֶר: &#8220;שָׂרֵי הַמֵּאָה&#8221;. כָּתוּב בִּידֵי הָרַב ר' יְהוּדָה
לֵיבּ הַכֹּהֵן פִישְׁמַן, חֲבֵר הַנְהָלַת הַסּוֹכְנוּת הַיְּהוּדִית.
הָרַב פִישְׁמַן, הָעַסְקָן הַצִּיּוֹנִי, הוּא גָדוֹל בְּתוֹרָה וְסוֹפֵר.
הוּא כָּתַב סְפָרִים רַבִּים בְּמֶחְקְרֵי הַתּוֹרָה וּבְדִבְרֵי יְמֵי
יִשְׂרָאֵל וְהַצִּיּוֹנוּת, וְאוּלָם בַּשָּׁנִים הָאַחֲרוֹנוֹת הוּא
מְפַרְסֵם סֵפֶר מְיֻחָד בְּמִינֹו – &#8220;שָׂרֵי הַמֵּאָה&#8221;, שְׁאַרְבָּעָה
חֲלָקָיו כְּבָר הוֹפִיעוּ וַעֲדַיִן לֹא נִשְׁלַם.</p>

<p>כְּפִי שֶׁמֵּעִיד הַשֵּׁם &#8220;שָׂרֵי הַמֵּאָה&#8221; – כַּוָּנַת
הַמְחַבֵּר לְתָאֵר לְפָנֵינוּ אֶת גְּדוֹלֵי הַתּוֹרָה שֶׁקָּמוּ
לְיִשְׂרָאֵל בִּתְקוּפָה שֶׁל מֵאָה שָּׁנָה מִשְּׁנַת ת&#8220;ר עַד שְׁנַת
ת&#8221;שׁ, שֶׁהִיא הַמֵּאָה הַשְּׁבִיעִית לָאֶלֶף הַשִּׁשִּׁי לְמִנְיָנֵנוּ.
בַּהַקְּדָּמָה לְסִפְרוֹ אוֹמֵר הָרַב, כִּי &#8220;תְּקוּפַת הַמֵּאָה
הַשְּׁבִיעִית הָיְתָה אַחַת הַתְּקוּפוֹת הַיּוֹתֵר חֲשׁוּבוֹת בְּחַיֵּי
עַמֵּנוּ עַל יְדֵי הַמִּסְפָּר הָרַב שֶׁל גְּדוֹלֵי תּוֹרָה שֶׁהָיוּ
וְחָיוּ בְּמֶשֶׁךְ הַמֵּאָה הָאַחֲרוֹנָה&#8221;.</p>

<p>לְתֵאוּר חַיֵּיהֶם, אָפְיָם, חָכְמָתָם שֶׁל גְּדוֹלֵי
הַתּוֹרָה בְּנֵי הַמֵּאָה הַשְּׁבִיעִית מַקְדִּישׁ הָרַב פִישְׁמַן אֶת
סִפְרוֹ. הוּא בָּחַר לוֹ דֶרֶךְ מְיֻחֶדֶת לְסַפֵּר עַל הָאֲנָשִׁים
הָאֵלֶּה. אֵין הוּא כּוֹתֵב בִּיּוֹגְרַפְיוֹת. הוּא אַךְ מְסַפֵּר
פְּרָטִים מְעַנְיְנִים מֵחַיֵּיהֶם, הַמְּאִירִים אֶת הֲלָךְ רוּחָם שֶׁל
הָרַבָּנִים, הַגְּאוֹנִים וְרָאשֵׁי הַחֲסִידוּת, הֲלָךְ
מַחְשְׁבוֹתֵיהֶם, אִמְרֵי חָכְמָה וּמַעֲשִׂים יָפִים.</p>

<p>וְאוּלָם עָלַי לְהַקְדִּים וּלְהַגִּיד לְךָ, קוֹרֵא
יָקָר, מִשֶּׁתִּקַּח אֶת הַסֵּפֶר בְּיָדְךָ וּבַשּׁוּרוֹת הָרִאשׁוֹנוֹת
יִהְיֶה נִדְמֶה לְךָ, כִּי הָרַב עוֹסֵק בְּמֶחְקָרִים שֶׁאֵינָם
מוּבָנִים לְךָ כָּל צָרְכָּם – אַל תֵּרָתַע. כִּי אִם יִהְיֶה לְךָ אַךְ
מְעַט סַבְלָנוּת וְעֵינְךָ תִּהְיֶה תָּרָה מִפִּסְקָה לְפִסְקָה, מִיָּד
תִּתָּקֵל בְּאֵיזֶה סִפּוּר, בְּאֵיזוֹ מַעֲשִׂיָּה, בְּאֵיזֶה מְאֹרָע
שֶׁיֵּשׁ בּוֹ עִנְיָן רַב, וְאַף נוֹתֵן תְּמוּנָה מֵחַיֵּי הָאִישׁ
אֲשֶׁר בּוֹ מְדֻבָּר. וְהַסִּפּוּר הוּא סִפּוּר קַל, מְעַנְיֵן וְשָׁוֶה
לְכָל נֶפֶשׁ.</p>

<p>וּמִכֵּוָן שֶׁהָרַב עוֹסֵק בְּסִפְרוֹ בִּגְדוֹלֵי
הַתּוֹרָה, פַּרְנָסִים, רַבָּנִים, רַבִּיִּים וְרָאשֵׁי עֵדָה שֶׁל
הַמֵּאָה הַזֹּאת – הֲרֵי שֶׁבְּאַסְפַּקְלַרְיָה שֶׁלָּהֶם אַתָּה רוֹאֶה
אֶת חַיֵּי הָעָם וְאֶת רוּחוֹ בְּכָל הַתְּקוּפָה הַזֹּאת.</p>

<p>וְהַדְּבָרִים כְּתוּבִים כְּדַבֵּר אִישׁ אֶל רֵעֵהוּ,
סִפּוּר פָּשׁוּט, מְתֻבָּל בְּדִבְרֵי חָכְמָה וּבְדִיחָה, שֶׁיֵּשׁ
בָּהֶם מִשּׁוּם פִּקְחוּת וַחֲרִיפוּת הַשֵּׂכֶל. לְפָנֶיךָ עוֹבְרִים
מֵאוֹת פַּרְצוּפִים שֶׁל גְּדוֹלֵי יִשְׂרָאֵל וְכָל אֶחָד בְּחִנּוֹ
הַמְיֻחָד. כִּי עַל כֵּן אִישׁ עֲמָמִי הוּא הָרַב פִישְׁמַן
וְלַמְדָּנוּתוֹ הָרַבָּה לֹא הִרְחִיקָה אוֹתוֹ מִן הַפַּשְׁטוּת
הַתְּמִימָה שֶׁל פְּשׁוּטֵי הָעָם.</p>

<p>וַאֲנִי חוֹזֵר וְאוֹמֵר – אַל תִּירָא מִפּנֵי
הַ&#8220;שּׁוּרוֹת&#8221; הַקָּשׁוֹת כִּבְיָכוֹל שֶׁבְּמַבָּט רִאשׁוֹן. לְפָנֶיךָ
סֵפֶר זִכְרוֹנוֹת נִפְלָא, שֶׁיָּכוֹל לִפְקֹחַ אֶת עֵינֶיךָ לִרְאוֹת
עוֹלָם יִשְׂרְאֵלִי מְיֻחָד. וְנַפְשְׁךָ תְּבָרֵךְ אֶת הַמְחַבֵּר,
שֶׁיּוּכַל לָשֵׂאת בִּתְלָאוֹת הַיָּמִים וִיסַיֵּם אֶת שְׁאָר חֲלָקָיו
מִתּוֹךְ בְּרִיאוּת הַגּוּף וְשַׁלְוַת הַנֶּפֶשׁ.</p>

<p>(תש&quot;ו)</p>

<br />

<br />


</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30963">https://benyehuda.org/read/30963</a></div></body></html>