<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מְנַחֵם אוּסִישְׁקִין</title>
	<meta name="author" content="יצחק יציב"/>
</head>
<body>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBckNuIiwiZXhwIjpudWxsLCJwdXIiOiJibG9iX2lkIn19--894242394505c3e2f8613653d82dea3e9b6f46cf/2.jpg" alt="2.jpg" />
<figcaption>2.jpg</figcaption>
</figure>

<p>(תרכ&quot;ג­–תש”ב)</p>

<h2 id="א">א</h2>

<blockquote>
<p>מְנַחֵם אוּסִישְׁקִין נוֹלַד בְּא' בֶּאֱלוּל שְׁנַת
תּרכּ&#8220;ג בָּעִיר דּוּבְּרוֹבְנָה אֲשֶׁר בְּפֶלֶךְ מוֹהִילוֹב, רוּסְיָה
הַלְּבָנָה. בֶּן אַרְבַּע נִכְנַס לַ&#8221;חֶדֶר&quot; וְעַד הַגִּיעוֹ לִשְׁנָתוֹ
הַשְּׁמִינִית יָדַע הַרְבֵּה תַּנַּ&quot;ךְ וּכְבָר לָמַד כַּמָּה
מִמַּסֶּכְתּוֹת הַתַּלְמוּד. כִּי עַל כֵּן שָׁקַד סָבוֹ אֲשֶׁר עַל
בִּרְכָּיו נִתְחַנֵּךְ, כִּי נֶכְדּוֹ יִלְמַד הַרְבֵּה מִשַּׁחַר
יַלְדוּתוֹ.</p>
</blockquote>

<blockquote>
<p>בֶּן שְׁמוֹנֶה בָּא הַיֶּלֶד מְנַחֵם יַחַד עִם הוֹרָיו
לְמוֹסְקְבָה. גַּם בְּמוֹסְקְבָה מָצָא אָבִיו מְלַמְּדִים טוֹבִים
לִבְנוֹ וְהוּא לוֹמֵד תּוֹרָה מִפִּיהֶם. בִּשְׁנַת הַי&quot;ג, לְאַחַר חַג
בַּר־הַמִּצְוָה, מַחְלִיט אָבִיו לְהַכְנִיס אֶת בְּנוֹ לְבֵית־הַסֵּפֶר
הָרֵיאַלִי. בְּבֵית־הַסֵּפֶר הַזֶּה הוּא יְהוּדִי יְחִידִי בֵּין
תַּלְמִידִים רוּסִיִּים. הוּא לוֹמֵד כָּאן אֶת הַלִּמּוּדִים
הַכְּלָלִיִּים כְּאַחַד הַתַּלְמִידִים הָרוּסִיִּים, וּבְשׁוּבוֹ
הַבַּיְתָה הוּא מוֹסִיף וְלוֹמֵד לִמּוּדִים עִבְרִים, אֶת הַשָּׂפָה
הָעִבְרִית וְדִקְדּוּקָהּ, סִפְרוּת עִבְרִית וְתוֹלְדוֹת יִשְׂרָאֵל,
אֵצֶל מוֹרִים עִבְרִים. בַּשַּׁבָּתוֹת וּבַמּוֹעֲדִים הַיְּהוּדִים אֵין
הַתַּלְמִיד מְנַחֵם מְבַקֵּר בְּבֵית־הַסֵּפֶר הָרֵיאַלִי הָרוּסִי, לְפִי
רִשְׁיוֹן מְיֻחָד לְכָךְ שֶׁקִּבֵּל אָבִיו מֵאֵת שַׂר הַהַשְׂכָּלָה.
הִנֵּה כִּי כֵן מִתְחַנֵּךְ הַנַּעַר בְּמוֹסְקְבָה הָרוּסִית הַגְּדוֹלָה
אֲשֶׁר יְהוּדֶיהָ מְעַטִּים, וְהוּא לוֹמֵד לִמּוּדֵי בֵּית־הַסֵּפֶר
הָרֵיאַלִי וְלִמּוּדִים עִבְרִים בְּבֵית אָבִיו, עוֹלֶה מִמַּחְלָקָה
לְמַחְלָקָה כְּתַלְמִיד טוֹב, בַּעַל כִּשְׁרוֹנוֹת, וְנַפְשׁוֹ לֹא
תֵּדַע דְּאָגָה. הוּא גָמַר אֶת חֹק־לִמּוּדָיו בְּתוֹר
אִינְגֶ&#8217;נֶר־טֶכְנוֹלוֹג.</p>
</blockquote>

<blockquote>
<p>&#8220;סוּפוֹת בַּנֶּגֶב&#8221; ­– כָּךְ קוֹרְאִים לַמְאֹרָעוֹת
שֶׁאֵרְעוּ לַיְּהוּדִים בִּדְרוֹם־רוּסְיָה בִּשְׁנַת 1881. בַּיָּמִים
הָהֵם, כְּשֶׁיְּהוּדֵי רוּסְיָה הָיוּ שְׁרוּיִים בְּתִקְוָה לְיָמִים
טוֹבִים יוֹתֵר וְחָלְמוּ עַל שִׁוּוּי־זְכֻיּוֹת, כַּאֲשֵׁר זָכוּ
הַיְּהוּדִים בְּאַרְצוֹת־אֵרוֹפָּה אֲחֵרוֹת ­– נִתַּךְ עַל רֹאשָׁם גַּל
שֶׁל פְּרָעוֹת בְּכַמָּה מֵעָרֵי רוּסְיָה. הַמְאֹרָעוֹת הַלָּלוּ
זִעְזְעוּ בַּיָּמִים הָהֵם אֶת יְהוּדֵי רוּסְיָה ­– הִכְרִיזוּ צוֹם
בְּכָל קְהִלּוֹת יִשְׂרָאֵל בְּרוּסְיָה וְגַם קְהִלַּת מוֹסְקְבָה
הִכְרִיזָה צוֹם. הָעֶלֶם מְנַחֵם אוּסִישְׁקִין הֵקִיץ יַחַד עִם אֲחֵרִים
מֵחֲלוֹם־נְעוּרָיו וְהִתְחִיל לַחְשֹׁב עַל עַמּוֹ וְעַל
גּוֹרָלוֹ.</p>

<p>בְּאוֹתָם הַיָּמִים כָּתַב דוֹקְטוֹר ל. פִּינְסְקֶר אֶת
מַחְבַּרְתּוֹ הַיְדוּעָה &#8220;אוֹטוֹאֶמַנְצִיפַּצִיָה&#8221;. בְּחוֹבֶרֶת זוֹ
קָרָא לַהֲמוֹנֵי־יִשְׂרָאֵל שֶׁיִתְעוֹרְרוּ לָקַחַת גּוֹרָלָם בִּידֵי
עַצְמָם וִיסַדְּרוּ אֶת חַיֵּיהֶם כְּכָל עַם וָעָם בְּאַרְצָם שֶׁלָּהֶם.
עִם קְרִיאָה זוֹ נִתְעוֹרְרוּ אֲנָשִׁים רַבִּים, שֶׁהִתְחִילוּ לַחְשֹׁב
עַל אֶרֶץ־יִשְׂרָאֵל, לָבוֹא וּלְהִתְיַשֵּׁב בָּהּ. תְּנוּעַת
חִבַּת־צִיּוֹן בִּקְשָׁה אֶמְצָעִים לְסַיֵּעַ לַהִתְיַשְׁבוּת.
הַצְּעִירִים שֶׁבַּיָּמִים הָהֵם מִבֵּין תַּלְמִידֵי
הָאוּנִיבֶרְסִיטָאוֹת יִסְּדוּ אֲגֻּדָּה בְּשֵׁם &#8220;בֵּית יַעֲקֹב לְכוּ
וְנֵלְכָה&#8221; ­– אוֹ בְּרָאשֵׁי תֵּבוֹת: בִּיל&quot;וּ.</p>
</blockquote>

<blockquote>
<p>מ. אוּסִישְׁקִין וַחֲבֵרוֹ יְחִיאֵל צְ&#8217;לֶנוֹב, שֶׁגָּר
אִתּוֹ בְּבַיִת אֶחָד בְּמוֹסְקְבָה, הִתְחִילוּ לַחְשֹׁב גַּם הֵם עַל
אֶרֶץ־יִשְׂרָאֵל וְנִצְטָרְפוּ לָאֲגֻדָּה הַזֹּאת. אוּלָם מִשֶׁהִפִּילוּ
גוֹרָלוֹת מִי וָמִי מֵחַבְרֵי הָאֲגֻדָּה יִסַּע לְאֶרֶץ־יִשְׂרָאֵל, לֹא
זָכָה מ. אוּסִישְׁקִין בַּגּוֹרָל וְהוּא נִשְׁאַר בְּרוּסְיָה.
אוּסִישְׁקִין פָּרַץ בִּבְכִי וְהוּא אָז בֶּן תְּשַׁע־עֶשְׂרֵה שָׁנָה,
אֲבָל מִיָּד הִתְאוֹשֵׁשׁ בְּרוּחוֹ וְהִתְחִיל לַעֲבֹד לְטוֹבַת
אֶרֶץ־יִשְׂרָאֵל בָּאֲגֻדָּה הַמְּקוֹמִית שֶׁל מוֹסְקְבָה,
בְּנֵי־צִיּוֹן. הוּא הִרְצָה הַרְצָאוֹת בְּקֶרֶב הַנֹּעַר בְּדִבְרֵי
יְמֵי יִשְׂרָאֵל, וְהָיָה גַם סַפְרָן בַּסִּפְרִיָּה שֶׁל הָאֲגֻדָּה.
גַּם הִתְחִיל אוֹסֵף כְּסָפִים לְטוֹבַת הַיִּשּׁוּב בָּאָרֶץ בִּשְׁבִיל
תְּנוּעַת חִבַּת־צִיּוֹן.</p>

<p>לֹא עָבְרוּ שָׁנִים מְעַטּוֹת וְהַצָּעִיר הֶחָרוּץ
נַעֲשָׂה לְמַזְכִּיר חֶבְרַת חוֹבְבֵי צִיּוֹן וְהוּא עוֹשֵׂה לְטוֹבַת
יִשּׁוּב אֶרֶץ־יִשְׂרָאֵל בְּכָל רוּסְיָה.</p>

<br />
</blockquote>

<h2 id="ב">ב</h2>

<blockquote>
<p>הַצָעִיר מ. אוּסִישְׁקִין נִכְנַס רֹאשׁוֹ וְרֻבּוֹ
בְּעִנְיְנֵי תְּנוּעַת חִבַּת־צִיּוֹן וְעַד מְהֵרָה עָמַד בְּרֹאשָׁהּ.
בִּקֵּר בָּאָרֶץ, רָאָה בְּמוֹ עֵינָיו מָה אֶפְשָׁר לַעֲשׂוֹת
לְיִשּׁוּבָהּ שֶׁל הָאָרֶץ וּמָה הֵם צָרְכֵי הַיִּשּׁוּב. אַחֲרֵי
הַבִּקּוּר בָּאָרֶץ הִגְבִּיר אֶת פְּעֻלָתוֹ בְּמֶרֶץ חָדָשׁ. וְהִנֵּה
פִּרְסֵם ד&#8220;ר תֵּיאוֹדוֹר הֶרְצֵל אֶת מַחְבַּרְתּוֹ הַיְדוּעָה &#8220;מְדִינַת
הַיְּהוּדִים&#8221;. מ. אוּסִישְׁקִין נָסַע מִיָּד
לְוִינָה, לִרְאוֹת אֶת יוֹצֵר הַתָּכְנִית הַצִּיּוֹנִית וּלְהִתְוַדַּע
אֵלָיו מִקָּרוֹב. אוּסִישְׁקִין דָּבַק בְּהֶרְצֵל וְסִיַּע בְּיָדוֹ
לְהָפִיץ אֶת דְּבַר הַצִּיּוֹנוּת בְּרוּסְיָה. אֶל הַקּוֹנְגְרֶס
הַצִּיּוֹנִי הָרִאשׁוֹן בְּבַּזֶל בָּאוּ עִם אוּסִישְׁקִין מֵרָאשֵׁי
חוֹבְבֵי־צִיּוֹן. מִשֶּׁנוֹסְדָה הַהִסְתַּדְּרוּת הַצִּיּוֹנִית, אַחֲרֵי
הַקּוֹנְגְרֶס בְּבַּזֶל, הִגְדִּיל אוּסִישְׁקִין לַעֲשׂוֹת לְמַעַן
הַצִּיּוֹנוּת בְּרוּסְיָה. הוּא חִבֵּר תָּכְנִית לָעֲבוֹדָה
בְּאֶרֶץ־יִשְׂרָאֵל וְקָרָא לִבְנֵי הַנֹּעַר שֶׁיֵּלְכוּ בְּדֶרֶךְ
בִּיל&#8221;וּ. מֵאָז מַתְחִילָה פָּרָשַׁת הָעֲלִיָּה הַשְּׁנִיָּה
לָאָרֶץ.</p>
</blockquote>

<blockquote>
<p>עִם הִתְרַחֲבוּת הַפְּעֻלָה הַצִּיּוֹנִית נָסַע
אוּסִישְׁקִין שֵׁנִית לְאֶרֶץ־יִשְׂרָאֵל. הַפַּעַם הוּא מְכַנֵּס אֶת
בָּאֵי־כֹּחַ הַיִּשּׁוּב לַמּוֹשָׁבָה זִכְרוֹן־יַעֲקֹב וּמְיַסֵּד
בָּאוּת־כֹּחַ עִבְרִית שֶׁל כָּל הַיִּשּׁוּב בָּאָרֶץ. כֵּן הוּא
מְכַנֵּס אֶת כָּל הַמּוֹרִים הָעִבְרִים לִוְעִידָה, וְכָךְ נוֹסְדָה
הִסְתַּדְּרוּת הַמּוֹרִים, אֲשֶׁר הִנִּיחָה יְסוֹד לְתָכְנִית־לִמּוּדִים
עִבְרִית אַחַת בְּכָל בָּתֵּי־הַסֵּפֶר הָעִבְרִים בָּאָרֶץ.</p>
</blockquote>

<blockquote>
<p>בְּעוֹדוֹ נִמְצָא בָּאָרֶץ וְעוֹסֵק בְּעִנְיְנֵי
הַיְּשּׁוּב הִגִיעָה אֵלָיו הַיְדִיעָה, כִּי לִפְנֵי הַוַּעַד הַפּוֹעֵל
הַצִּיּוֹנִי הוּבְאָה הַצָּעָה חֲדָשָׁה בִּדְבַר יִסּוּד
מְדִינַת־יְהוּדִים בְּאוּגַנְדָה אֲשֶׁר בְּאַפְרִיקָה. וְאָמְנָם, הָיוּ
רַבִּים בְּקֶרֶב הַצִּיּוֹנִים אֲשֶׁר נָטוּ לְהַסְכִּים לְהַצָעָה זוֹ.</p>
</blockquote>

<blockquote>
<p>הַמַּשָּׂא וּמַתָּן שֶׁנִּהֵל ד&quot;ר הֶרְצֵל עִם הַתֻּרְכִּים עַל יִשּׁוּב
הַיְּהוּדִים בְּאֶרֶץ־יִשְׂרָאֵל לֹא נָתַן כָּל פְּרִי. עַל כֵּן
הִתְיָאֲשׁוּ מֵאֶרֶץ־יִשְׂרָאֵל.</p>

<p>אוּסִישְׁקִין יָצָא לְמִלְחָמָה בְּכָל אֵלֶּה
הַמִּתְיָאֲשִׁים מֵאֶרֶץ־יִשְׂרָאֵל וְרוֹצִים לְהֲמִירָה בְּאוּגַנְדָּה.
הוּא נִלְחַם בְּעֹז רוּחַ נֶגֶד הָאוּגַנְדִּיסְטִים, עַד שֶׁיָּצְאוּ מִן
הַהִסְתַּדְּרוּת הַצִּיּוֹנִית, שֶׁנִשְׁאֲרָה כֻּלָּהּ נֶאֱמָנָה
לְצִיּוֹן. וְעִם זֶה הוֹסִיף לִפְעֹל בְּמֶרֶץ לְהַגְדָּלַת הַיִּשּׁוּב
בָּאָרֶץ וּלְטוֹבַת בָּתֵּי־הַסֵּפֶר הָעִבְרִים.</p>
</blockquote>

<blockquote>
<br />
</blockquote>

<h2 id="ג">ג</h2>

<blockquote>
<p>וְהִנֵּה בָּאָה מִלְחֶמֶת הָעוֹלָם בִּשְׁנַת 1914.
צָרוֹת הַיְּהוּדִים בְּרוּסְיָה גָּדְלוּ. אֶרֶץ־יִשְׂרָאֵל מְנֻתֶּקֶת
מִיהוּדֵי רוּסְיָה, וִיהוּדֵי אֵרוֹפָּה עוֹמְדִים בִּשְׁנֵי מַחֲנוֹת:
אֵלֶּה נִלְחָמִים לְצַד רוּסְיָה וְאַנְגְּלִיָּה וְצָרְפַת, וְאֵלֶּה
נִלְחָמִים לְצַד גֶּרְמַנְיָה וְתֻרְכִּיָּה. וְהִנֵּה בְּתוֹךְ רַעַם
תּוֹתְחֵי הַמִּלְחָמָה נָתְנָה מֶמְשֶׁלֶת בְּרִיטַנְיָה עַל יְדֵי לוֹרד
בַּלְפוּר אֶת הַהַצְהָרָה לְכוֹנֵן בַּיִת לְאֻמִּי יְהוּדִי
בְּאֶרֶץ־יִשְׂרָאֵל. מִשֶּׁהִגִּיעָה הַיְדִיעָה לְאוּסִישְׁקִין
בְּאוֹדֶסָה, אִרְגֵּן הַפְגָנָה גְּדוֹלָה שֶׁל מָאתַיִם אֶלֶף יְהוּדִים
לִכְבוֹד הַמְאֹרָע הַכַּבִּיר.</p>
</blockquote>

<blockquote>
<p>כַּעֲבֹר זְמַן־מָה נָסַע לְפָּרִיס, לְהִשְׁתַּתֵּף
בִּישִׁיבַת &#8220;וְעִידַת הַשָּׁלוֹם&#8221; שֶׁדָנָה בִּשְׁאֵלַת אֶרֶץ־יִשְׂרָאֵל.
בַּיְשִׁיבָה הַהִיא נָשָׂא אוּסִישְׁקִין אֶת דְּבָרוֹ עַל הַצִּיּוֹנוּת
וּדְרִישׁוֹתֶיהָ בְּאָזְנֵי בָּאֵי־כֹּחַ הַמֶּמְשָׁלוֹת, וּלְשׁוֹן
נְאוּמוֹ עִבְרִית.</p>
</blockquote>

<blockquote>
<p>זְמַן מֻעָט אַחֲרֵי הַיְשִׁיבָה הַזֹּאת בָּא
לְאֶרֶץ־יִשְׂרָאֵל כְּרֹאשׁ הַהַנְהָלָה הַצִּיּוֹנִית וְאַחַר כָּךְ
נִבְחַר כִּנְשִׂיא הַקֶּרֶן הַקַּיֶּמֶת.</p>
</blockquote>

<blockquote>
<p>יַלְדֵי אֶרֶץ־יִשְׂרָאֵל יוֹדְעִים מֶה עָשְׂתָה הַקֶּרֶן
הַקַּיֶמֶת לִגְאֻלַּת הַקַּרְקַע. שָׁנָה שָׁנָה קָנְתָה אֲדָמָה
וְנִבְנוּ כְּפָרִים חֲדָשִׁים. אוּסִישְׁקִין הוּא שֶׁעָמַד עַל
הַמִּשְׁמָר כָּל הַשָּׁנִים הָאֵלֶּה וּבְכָל קוֹנְגְרֶס צִיּוֹנִי חָזַר
וְדָרַשׁ מֵאֵת עַם יִשְׂרָאֵל שֶׁיִּגְאַל אֲדָמָה. הַכֹּל הֶאֱזִינוּ
לִדְבָרָיו, הַכֹּל כִּבְּדוּ אֶת מַעֲשָׂיו לְמַעַן הָאָרֶץ, וְעַד יוֹמוֹ
הָאַחֲרוֹן הָיָה נַעֲרָץ עַל הַכֹּל.</p>
</blockquote>

<blockquote>
<p>אוּסִישְׁקִין יָדַע אֶת דַּרְכּוֹ מֵאָז הֱיוֹתוֹ
תַּלְמִיד בֵּית־הַסֵּפֶר הָרֵיאַלִי, וּבְדֶרֶךְ זוֹ הָלַךְ עַד אַחֲרוֹן
יוֹמוֹ.</p>
</blockquote>

<blockquote>
<p>(תש&quot;ב)</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/29556">https://benyehuda.org/read/29556</a></div></body></html>