<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פִּינְחָס רוּטֶנְבֶּרְג</title>
	<meta name="author" content="יצחק יציב"/>
</head>
<body>

<p>(1879–1942)</p>

<br />

<h2 id="א">א</h2>

<br />

<p>הֶעָמֵל בֵּין עֲמֵלִים.</p>

<p>&#8220;בִּרְצוֹנִי לְהֵאָסֵף אֶל עַמִּי בְּהַר־הַזֵּיתִים בִּירוּשָׁלַיִם וַאֲנִי מְבַקֵּשׁ שֶׁיִּנָּתֵן לִי הַכָּבוֹד לְהִטָּמֵן בֵּין שׁוּרוֹת הָעֲמֵלִים הַצְּנוּעִים&#8221; – בְּמִלִּים אֵלּוּ פָּתַח פִּינְחָס רוּטֶנְבֶּרְג אֶת צַוָּאָתוֹ.</p>

<p>וְלִבְנֵי אָחִיו הַקְּטַנִּים אֲשֶׁר אָהַב הוּא מְצַוֶּה:</p>

<p>&#8220;לִקְנוֹת דֵּעָה וְהַשְׂכֵּל כְּדֵי לִהְיוֹת בָּנִים נֶאֱמָנִים לְעַמָּם, מְשָׁרְתָיו הָעֲנָוִים וְהַצְּנוּעִים&#8221;.</p>

<p>מִי מִיּוֹשְבֵי אֶרֶץ־יִשְׂרָאֵל אֵינוֹ נוֹשֵׂא אֶת שְׁמוֹ שֶׁל פִּינְחָס רוּטֶנְבֶּרְג עַל שְׂפָתָיו? אַף תִּינוֹק בַּעֲרִיסָה שׁוֹמֵעַ אוֹתוֹ. הִנֵּה הוֹשִׁיט הַתִּינוֹק אֶת יָדוֹ אֶל כַּפְתּוֹר הַחַשְׁמַל וַיְהִי אוֹר. לְחִיצַת אֶצְבָּעוֹ הַקְּטַנְטֹנֶת הֶעֶלְתָה אוֹתוֹ. צְחוֹק אֹשֶׁר הִשְׁתַּפֵּךְ עַל פָּנָיו וּּלְאָזְנוֹ מַגִּיעַ הַשֵּׁם פִּינְחָס רוּטֶנְבֶּרְג. אַחֲרֵי כַּמָּה שָׁנִים, אַחֲרֵי שֶׁהַתִּינוֹק יִגְּדַּל וְיִהְיֶה יֶלֶד, יָבִין מַה קֶּשֶׁר בֵּין קַו־אוֹר הַחַשְׁמַל הָרִאשׁוֹן שֶׁחָזָה בְּחַיָּיו וּבֵין שְׁמוֹ שֶׁל פִּינְחָס רוּטֶנְבֶּרְג. אִמָּא וְאַבָּא יְסַפְּרוּ לוֹ:</p>

<p>הָיֹה הָיָה אִישׁ אֲשֶׁר נָדַד בַּאֲרָצוֹת רַבּוֹת וְעָבַד בֵּין עַמִּים שׁוֹנִים וְאֶת עַמּוֹ לֹא יָדַע. וְהִנֵּה בָּאוּ יָמִים קָשִׁים לָעוֹלָם, יְמֵי מִלְחֶמֶת עוֹלָם, וְעַמּוֹ בֵּין הָרִאשׁוֹנִים בַּסּוֹבְלִים. וַיִּתְעוֹרֵר בְּלִבּוֹ זִיק הָאַהֲבָה לִבְנֵי עַמּוֹ. וַיֵּלֶךְ אֶל אֶחָיו וַיֹאמַר: הָבָה נַעֲבֹד יַחַד לְהַצִּיל אֶת עַמֵּנוּ מִסִּבְלוֹתָיו. אַל יִגָּרַע חֶלְקֵנוּ בֵּין הָעַמִּים. כָּל הָעַמִּים חַיִּים בְּאַרְצוֹתֵיהֶם עַל אַדְמָתָם. נִחְיֶה חַיֵּי כָּבוֹד כְּמוֹהֶם.</p>

<p>כָּךְ מָצָא אֶת הַדֶּרֶךְ לְצִיּוֹן. וּכְתֹם מִלְחֶמֶת הָעוֹלָם בָּא אֶל הָאָרֶץ וְהֵבִיא לָהּ אוֹר וָכֹחַ.</p>

<p>שׁוּב תַּעֲלֶה בַּת־צְחוֹק בִּפְנֵי הַיֶּלֶד, כְּמוֹ אָז בִּפְנֵי הַתִּינוֹק:</p>

<p>– כֵּן, כֵּן, שָׁמוֹעַ שָׁמַע אֶת הַשֵּׁם פִּינְחָס רוּטֶנְבֶּרְג.</p>

<p>וְהִנֵּה נֶאֱסַף אֶל עַמָּיו. בַּקָּשָׁתוֹ הָאַחֲרוֹנָה: &#8220;יִנָּתֵן לִי הַכָּבוֹד לְהִטָּמֵן בֵּין שׁוּרוֹת הָעֲמֵלִים
הַצְּנוּעִים&#8221;.</p>

<p>אֵין הוּא רוֹדֵף כָּבוֹד. בִּימֵי חַיָּיו הָאַחֲרוֹנִים נְתוּנָה רוּחוֹ לָעוֹבְדִים הַפְּשׁוּטִים וְהַצְּנוּעִים. בֵּינֵיהֶם יָנוּחַ מְנוּחַת עוֹלָמִים.</p>

<br />

<h2 id="ב">ב</h2>

<br />

<p>אִישׁ קוֹמָה, רְחַב כְּתֵפַיִם, רֹאשׁ גָּדוֹל וּפָנִים רְחָבִים הַמַּבִּיעִים מֶרֶץ וָעֹז וְעֵינַיִם הַצּוֹפוֹת מִבַּעַד לַמִּשְׁקָפַיִם לִנְקֻדָּה אַחַת, צוֹפוֹת וְחוֹדְרוֹת. מִשֶּׁפָּתַח פִּיו לְדַבֵּר הִתְפַּלֵּאתָ לִשְׁמֹעַ קוֹל רַךְ וְנָמוּךְ יוֹצֵא מִגְּרוֹנוֹ שֶׁל אָדָם גְּבַרְתָּן כָּמוֹהוּ. וּבְדַבְּרוֹ – כְּמוֹנֶה אֶת הַמִּלִּים, כְּאִלּוּ הוּא מְבִיאָן מִמֶּרְחַקִּים, וְהַדֶּרֶךְ קָשָׁה.</p>

<p>לא אִישׁ דְּבָרִים הָיָה. אִישׁ הַמַּעֲשֶׂה. וּבְמַעֲשֶׂה הִתְחִיל עוֹד בִּימֵי עֲלוּמָיו.</p>

<p>יְלִיד אוּקְרַיְנָה הָיָה פִּינְחָס רוּטֶנְבֶּרְג. בֶּן אַחַת־עֶשְׂרֵה יָצָא מִן הַ&#8220;חֶדֶר&#8221; וְנִכְנַס לְבֵית־הַסֵּפֶר הַתִּיכוֹנִי הָרוּסִי. הַיָּמִים יְמֵי שִׁלְטוֹן הַצַאר בְּרוּסְיָה, הַמְדַכֵּא אֶת הָעָם. בַּמַּחְתֶּרֶת פָּעֲלוּ כֹּחוֹת לְשַׁחְרֵר אֶת הָעָם מִשִּׁלְטוֹן הַצַאר וְיוֹעֲצָיו. עוד בִּימֵי לִמּוּדָיו בְּבֵית־הַסֵּפֶר הַתִּיכוֹנִי הִתְחַבֵּר פִּינְחָס רוּטֶנְבֶּרְג אֶל הַמְהַפְּכָנִים וַיְהִי לִבּוֹ נוֹהֶה אַחֲרֵי שׁוֹאֲפֵי הַחֹפֶשׁ. אַךְזֶה לֹא מְנָעוֹ מֵהִצְטַיֵּן בְּלִמּוּדָיו, וְאַף עָמַד בְּתַחֲרוּת־בְּחִינוֹת וְנִכְנַס לַפּוֹלִיטֶכְנִיּוֹן. כִּי כֵן מִשְׁפַּט הַיָּמִים הָהֵם בְּרוּסְיָה: מִסְפַּר הַתַּלְמִידִים הַיְּהוּדִים הַמִּתְקַבְּלִים בְּבָתֵּי־הַסֵּפֶר הַגְּבוֹהִים מְצֻמְצָם מְאֹד, וְרַק מִי שֶׁמִּצְטַיֵּן בְּתַחֲרוּת־הַבְּחִינוֹת זוֹכֶה לְהִכָּנֵס לְבֵית־הַסֵּפֶר הַגָּבוֹהַּ. רוּטֶנְבֶּרְג גָּמַר אֶת הַפּוֹלִיטֶכְנִיּוֹן וְאַף קִבֵּל עֲבוֹדָה כִּמְהַנְדֵּס לְבֵית־הַחֲרשֶׁת הַפּוּטִילוֹבִי, הוּא בֵּית־הַחֲרשֶׁת הַגָּדוֹל לְנֶשֶׁק בְּפֶּטֶרְבּוּרְג – כַּיוֹם לֶנִינְגְרַד. פֹּה נִפְגָּשׁ עִם הַפּוֹעֲִּלים הַחֲדוּרִים רוּחַ הַמַּהְפֵּכָה, וְהוּא אֶחָד מֵרָאשֵׁי הַפְּּעִילִים בֵּינֵיהֶם.</p>

<p>אַחֲרֵי הַנִּסְיוֹנוֹת לַהֲפֹךְ אֶת הַמִּשְׁטָר בְּרוּסְיָה בִּשְׁנַת 1905 – נִסְיוֹנוֹת מַהְפֵּכָה שֶׁדֻּכְּאוּ בְּאַכְזְרִיּוּת עַל יְדֵי הַצַאר – הֻכְרַח רוּטֶנְבֶּרְג לָצֵאת מֵרוּסְיָה. הוּא הִתְיַשֵּׁב בְּאִיטַלְיָה, כְּגוֹלִים פּוֹלִיטִיִּים רוּסִיִים אֲחֵרִים שֶׁלֹּא יָכְלוּ לִחְיוֹת בְּאַרְצָם, אַךְ פֹּה עָסַק בְּעִקָּר בַּעֲבוֹדָתוֹ, עֲבוֹדַת מְהַנְדֵּס. כַּעֲבֹר זְמַן מֻעָט נִתְפַּרְסֵם כְּמַמְצִיא שִׁיטוֹת חֲדָשׁוֹת בִּבְנִיָּת סְכָרִים וְנִצּוּל כֹּחַ מַפְּלֵי מַיִם לִיצִירַת חַשְׁמַל.</p>

<br />

<h2 id="ג">ג</h2>

<br />

<p>אֵשׁ הַמַּהְפֵּכָה שֶׁבָּעֲרָה בְּלִבּוֹ שֶׁל רוּטֶנְבֶּרְג בִּימֵי עֲלוּמָיו בְּרוּסְיָה לֹא דָעֲכָה גַם בִּימֵי הַמַּעֲשֶׂה שֶׁלּוֹ כִּמְהַנְדֵּס בְּאִיטַלְיָה, אוּלָם חָל מִפְנֶה גָדוֹל בְּנַפְשׁוֹ. הַסּוֹצְיַל־רֶבוֹלוּצְיוֹנֶר הָרוּסִי – הַמִּפְלָגָה הַמְהַפְּכָנִית בְּרוּסְיָה שֶׁהוּא הָיָה אֶחָד מֵחֲבֵרֶיהָ נִקְרְאָה מִפְלֶגֶת הַסּוֹצְיַל־רֶבוֹלוּצְיוֹנֶרִים – הִתְחִיל לַעֲשׂוֹת חֶשְׁבּוֹן עַמּוֹ. הָרֶגֶשׁ הַיְּהוּדִי שֶׁעִמְעֵם בְּקִרְבּוֹ הִתְעוֹרֵר וְהִתְלַקַּח בּוֹ וְהוּא הִתְחִיל לַהֲגוֹת בְּגוֹרַל עַמּוֹ וּבַדְּרָכִים כֵּיצַד לְחַלְּצֵהוּ מִן הַמֵּצַר.</p>

<p>הַיָּמִים יְמֵי מִלְחֶמֶת־הָעוֹלָם בִּשְׁנַת 1914. יְהוּדֵי רוּסְיָה גַם אָז, כְּמוֹ בְּיָמֵינוּ אֵלֶּה, נִפְגָּעִים קָשֶׁה מִפֻּרְעָנוּת הַמִּלְחָמָה, כִּי גַּם אָז יָשְׁבוּ בַּהֲמוֹנֵיהֶם בִּתְחוּם שֶׁהָפַךְ חָזִית. נוֹסְפוּ עַל כָּךְ הַצָּרוֹת שֶׁל הַמְפַקְּדִים הָרוּסִיִּים קְרוֹבֵי הַצַאר, שֶׁגָּזְרוּ גְּזֵרוֹת גֵּרוּשִׁים עַל הַיְּהוּדִים מִן הַתְּחוּם הַקָּרוֹב לֶחָזִית. רִבְבוֹת מִשְׁפְּחוֹת יְהוּדִים נֶעֶקְרוּ מִמְּקוֹמוֹת מוֹשָׁבָם וְגֹרְשׁוּ לִפְנִים הָאָרֶץ. הַסֵּבֶל וְהַמְּצוּקָה הָיוּ גְּדוֹלִים. הֵד הַסֵּבֶל הַזֶּה הִגִּיעַ לְאָזְנֵי רוּטֶנְבֶּרְג וְהוּא הִתְמַסֵּר כֻּלּוֹ לָרַעְיוֹן כֵּיצַד לְהוֹצִיא מָתוֹק מֵעַז, כֵּיצַד לְהָפִיק תּוֹעֶלֶת מִן הַפֻּרְעָנוּת שֶׁבָּאָה עַל הַיְּהוּדִים עֵקֶב הַמִּלְחָמָה. כִּי בִּימֵי מִלְחָמָה, בְּעֵת שֶׁמְּדִינוֹת נִלְחָמוֹת בֵּינֵיהֶן וְחֶבְלֵי־אֶרֶץ עוֹבְרִים מֵרְשׁוּת לִרְשׁוּת – עֵת לַעֲשׂוֹת גַּם לְעַמֵּנוּ, אֲשֶׁר גַּם בָּנָיו עוֹמְדִים בַּמַּעֲרָכוֹת וְשׁוֹפְכִים אֶת דָּמָם. קוֹל דְּמֵי בָּנָיו צָרִיךְ שֶׁיִּשָּׁמַע בְּבוֹא יוֹם שְׁבִיתַת הַנֶּשֶׁק וּבִוְעִידַת הַשָּׁלוֹם.</p>

<p>פְּזוּרִים בִּמְדִינוֹת שׁוֹנוֹת עָבְדוּ טוֹבֵי הַצִּיּוֹנִים אִישׁ אִישׁ כְּפִי יְכָלְתּוֹ בְּדֶרֶךְ זוֹ. לֹא קַל הָיָה לָהֶם לָבוֹא בִּדְבָרִים אִישׁ עִם רֵעֵהוּ. דֹּאַר אֲוִיר לֹא הָיָה. אַף הָרַדְיוֹ עֲדַיִן לֹא פָּעַל. רוּטֶנְבֶּרְג שֶׁיָּשַׁב בְּאִיטַלְיָה רָאָה עַד מְהֵרָה כִּי עָלָיו לְהַגִּיעַ לְמָקוֹם שֶׁשָּׁם מְרֻכָּזִים יְהוּדִים רַבִּים – וְהָלַךְ לַאֲמֵרִיקָה. בָּא בִּדְבָרִים עִם רָאשֵׁי הַצִּיּוֹנִים וְעָסַק בִּיצִירַת הַקּוֹנְגְרֶס הַיְּהוּדִי. הוּא כָּתַב חוֹבֶרֶת בְּשֵׁם &#8220;תְּחִיַּת עַם יִשְׂרָאֵל&#8221; וְחָתַם אֶת שְׁמוֹ: פִּינְחָס בֶּן־עַמִּי. הוּא גַּם הִתְעַנְיֵן בִּיצִירַת גְּדוּדִים עִבְרִים וְשָׁאַף לְהָקִים כֹּחַ עִבְרִי מְזֻיָּן.</p>

<p>וּמֵאָז הִקְדִּישׁ אֶת חַיָּיו לְעִנְיְנֵי הַיְּהוּדִים וּכְתֹם מִלְחֶמֶת הָעוֹלָם בָּא לָאָרֶץ.</p>

<p>וְהִנֵּה בָּא פִּינְחָס רוּטֶנְבֶּרְג לָאָרֶץ וְהַשְּׁמוּעָה אָמְרָה: הוּא מְתַכֵּן תָּכְנִיּוֹת. לֹא עָבְרוּ יָמִים הַרְבֵּה וְהִנֵּה פֹּה וְשָׁם בְּעֵמֶק הַיַּרְדֵּן הֻפְקְדוּ מוֹדְדִים שֶׁיִּמְדְּדוּ אֶת מֵימֵי הַיַּרְדֵּן וְהַנְּהָרוֹת הַנּוֹפְלִים אֵלָיו.</p>

<p>מָה עוֹשֶׂה רוּטֶנְבֶּרְג בָּאָרֶץ? – שָׁאֲלוּ וְחָזְרוּ וְשָׁאֲלוּ. אַךְ רוּטֶנְבֶּרְג לֹא מִהֵר לַעֲנוֹת. אָמְרוּ: רוּטֶנְבֶּרְג מְחַפֵּשׂ כֹּחַ בְּמֵימֵי אֶרֶץ־יִשְׂרָאֵל. אַרְצֵנוּ אֵינָהּ עֲשִׁירָה בְּאוֹצְרוֹת טֶבַע, מִכְרוֹת פֶּחָם אוֹ מַתָּכוֹת טֶרֶם נִתְגַּלּוּ וַעֲדַיִן לֹא נֶחְקְרָה הָאָרֶץ וְאֵין אֲנַחְנוּ יוֹדְעִים מַה טָּמוּן בְּאַדְמָתָהּ. וְאָמְנָם, חִפֵּשׂ רוּטֶנְבֶּרְג כֹּחַ וְאוֹר בָּאָרֶץ – חִפֵּשׂ וּמָצָא, כִּי מַפְּלֵי מֵימֵי הַיַּרְדֵּן וְהַיַּרְמוֹךְ יְכוֹלִים לָתֵת כֹּחַ וָאוֹר, אִם נֵדַע לְהִשְׁתַּמֵּשׁ בָּהֶם כְּפִי רְצוֹנֵנוּ. חִפֵּשׂ וּמָצָא.</p>

<p>שָׁנִים רַבּוֹת־רַבּוֹת זָרְמוּ מֵימֵי הַיַּרְדֵּן בְּבִקְעַת הַיַּרְדֵּן מִמַּרְגְּלוֹת הַחֶרְמוֹן לְמַעְלָה בַּצָּפוֹן עַד לְיָם הַמֶּלַח, מִבְּלִי שֶׁיִּשְׁתַּמֵּשׁ אִישׁ בְּמַפְּלֵיהֶם, עַד שֶׁבָּא רוּטֶנְבֶּרְג וְהָפַךְ אֶת כֹּחָם לְאוֹר וְחַשְׁמַל. בְּיָד חֲזָקָה בָּלַם אֶת אֵיתְנֵי הַטֶּבַע וְהִדְרִיךְ אוֹתָם לִרְצוֹנוֹ. חָסַם אֶת דַּרְכּוֹ שֶׁל הַיַּרְדֵּן בְּתוֹצְאוֹתָיו מִיַּם כִּנֶּרֶת, אָגַר אֶת מֵימֵי הַיַּרְמוֹךְ בַּאֲגָם קָטֹן בִּמְקוֹם צֵאתָם אֶל הַיַּרְדֵּן וּבָנָה אֶת תַּחֲנַת הַכֹּחַ וְהַחַשְׁמַל בְּנַהֲרַיִם – וַיְהִי אוֹר בָּאָרֶץ. &#8220;מִטָּה&#8221; חֲדָשָׁה הִצִּיעַ לְחֵלֶק מִן הַיַּרְדֵּן בְּדַרְכּוֹ לְיַד דְּגָנִיָּה, &#8220;מִטָּה&#8221; עֲשׂוּיָה בֶּטּוֹן וָמֶלֶט, וְהוֹלִיךְ אֶת מֵימָיו כְּפִי חֶפְצוֹ. תַּחֲנוֹת חַשְׁמַל בָּנָה בְּתֵל־אָבִיב, חֵיפָה, וְהֵקִים רֶשֶׁת שֶׁל עַמּוּדֵי חַשְׁמַל, הַפְּרוּשָׂה לְאָרְכָּה וּלְרָחְבָּהּ שֶׁל הָאָרֶץ. כָּל בָּתֵי הַחֲרשֶׁת בָּאָרֶץ מוּנָעִים בְּכֹחַ הַחַשְׁמַל שֶׁל &#8220;חֶבְרַת הַחַשְׁמַל בְּאֶרֶץ־יִשְׂרָאֵל&#8221;, הַמַּשְׁאֵבוֹת בַּפַּרְדֵּסִים כַּגַּלְגַּלִּים הַקְּטַנִּים בְּבָתֵּי־מְלָאכָה – הַכֹּל בְּכֹחַ הַחַשְׁמַל מִתַּחֲנוֹת הַכֹּחַ שֶׁנִּבְנוּ עַל יְדֵי פִּינְחָס רוּטֶנְבֶּרְג.</p>

<p>וְזוֹ דַרְכּוֹ שֶׁל רוּטֶנְבֶּרְג – מִשֶּׁהוּכְנוּ הַתָּכְנִיוֹת לְאֵיזֶה מִפְעַל־בִּנְיָן הֲרֵיהוּ מַתְחִיל בָּעֲבוֹדָה בְּקֶצֶב מָהִיר וְהִיא נַעֲשֵׂית בִּידֵי מֵאוֹת וַאֲלָפִים פּוֹעֲלִים. יוֹמָם וָלַיְלָה יַעַבְדוּ. וְהַבִּנְיָנִים בְּטַעַם רַב. יַחַד עִם הָאֶבֶן הָרִאשׁוֹנָה שֶׁמַּנִּיחִים בַּיְסוֹד לַבִּנְיָנִים מַתְחִילִים גַם בִּנְטִיעַת עֵצִים וְסִדוּר גַּנִּים סְבִיבָם. כָּל הַבִּנְיָנִים שֶׁהוּקְמוּ עַל יְדֵי חֶבְרַת הַחַשְׁמַל בָּאָרֶץ הֵם לְתִפְאֶרֶת לָאָרֶץ, לְמִן תֵּל־אוֹר בְּנַהֲרַיִם עַד תַּחֲנַת הַכֹּחַ בְּתֵל־אָבִיב עַל שֵׁם לוֹרְד רֶדִינְג.</p>

<br />

<h2 id="ד">ד</h2>

<br />

<p>בֶּן שִׁשִּׁים וְשָׁלֹש הָיָה רוּטֶנְבֶּרְג בְּהֵאָסְפוֹ אֶל עַמָּיו. הָאִישׁ הֶחָסוֹן, הַשּׁוֹפֵעַ מֶרֶץ וָכֹחַ – חָלָה. שָׁנָה תְּמִימָה נֶאֱבַק בְּמַחֲלָתוֹ אֲשֶׁר מֵאֲנָה הֵרָפֵא. מִפַּעַם לְפַעַם הִתְאוֹשֵׁשׁ וְרוּחוֹ וְנַפְשׁוֹ נְתוּנִים לְדַאֲגוֹת עַמּוֹ וּבְיִחוּד לְעִנְיְנֵי הַיִּשּׁוּב בָּאָרֶץ.</p>

<p>מֵאָז הוּקַם וְהִתְבַּסֵּס מִפְעַל הַחַשְׁמַל בָּאָרֶץ נִסָּה פְּעָמִים אֲחָדוֹת לְהַקְדִּישׁ אֶת מִרְצוֹ לַוַּעַד הַלְּאֻמִּי שֶׁל יְהוּדֵי אֶרֶץ־יִשְׂרָאֵל כִּנְשִׂיאוֹ. וְאַף שָׁנָה לִפְנֵי מַחֲלָתוֹ עָמַד בְּרֹאשׁ הַוַּעַד הַלְּאֻמִּי. הוּא בִּקֵּשׁ לְאַחֵד אֵת הַיִּשּׁוּב. זוֹ הָיְתָה מַשְׂאַת נַפְשׁוֹ עַד רִגְעֵי חַיָּיו הָאַחֲרוֹנִים, בְּשָׁכְבוֹ עַל עֶרֶשׂ דְּוָי. זֶה הָיָה גַם דְּבָרוֹ הָאַחֲרוֹן לַיִּשּׁוּב:</p>

<p>&quot;פִּלּוּג עַמֵּנוּ לְכִתּוֹת, עֵדוֹת וּמִפְלָגוֹת הָיָה תָּמִיד בְּעוֹכְרֵינוּ. מִלְחֶמֶת אַחִים הֵבִיאָה אוֹתָנוּ לְעֶבְרֵי פִּי פַּחַת, וְאִם לֹא תֶּחְדַּל – תַּחֲרִיבֵנוּ. לָכֵן בַּקָּשָׁתִי וְצַוָּאָתִי לַיִּשּׁוּב וְלַנֹּעַר הַגָּדֵל בְּתוֹכוֹ לִזְכֹּר תָּמִידשֶׁלֹּא יְהוּדִים שֶׁל כִּתָּה אוֹ מִפְלָגָה זוֹ אוֹ אַחֶרֶת נִרְדָּפִים וְנִדְרָסִים, כִּי אִם עַם יִשְׂרָאֵל בִּכְלָלוֹ. בֵּין אִם נִרְצֶה וּבֵין אִם לֹא נִרְצֶה, אַחִים לְצָרָה אֲנַחְנוּ – נָבִינָה זֹאת וְנִהְיֶה אַחִים לְחַיִּים, לִיצִירָה, לִפְעֻלָּה וּלְבִנְיָן.</p>

<p>&quot;הַנֹּעַר שֶׁלָּנו –ּ תִּקְוַת עֲתִידֵנוּ, בְּחִנּוּכוֹ הָעִבְרִי הַנָּכוֹן – בִּטְחוֹן קִיּוּמֵנוּ.</p>

<p>&quot;עֶקְרוֹנֵי חִנּוּכוֹ הַנָּכוֹן הֵם: שָׁרְשִׁיּוּת, בִּינָה וָדַעַת, אַחְדוּת וְאַחֲוָה, רְצִינוּת וְנֶאֱמָנוּת.</p>

<p>&quot;לְחִנּוּךְ הַנֹּעַר בְּרוּחַ זוֹ אֲנִי מַקְדִּישׁ אֶת הַהַכְנָסוֹת מִכָּל רְכוּשִׁי שֶׁהָעֳבַר וְשֶׁיָּעֳבַר מִדֵּי שָׁנָה בְּשָׁנָה לְאוֹצַר פִּנְחָס רוּטֶנְבֶּרְג. יְשַׁמֵּשׁ נָא הוֹן זֶה וְהַכְנָסוֹתָיו הַתְחָלָה שֶׁל קֶרֶן לְמַעַן חִנּוּךְ הַנֹּעַר בְּרוּחַ אַחְדוּת וְאַחֲוָה – רוּחַ יִשְׂרָאֵל.</p>

<p>אֲנִי מְבַקֵּשׁ אֶת מְנַהֲלֵי הָאוֹצָר לְהוֹצִיא לַפֹּעַל אֶת רְצוֹנִי&quot;.</p>

<br />

<h2 id="ה">ה</h2>

<br />

<p>יוֹם שֶׁלֶג בָּאָרֶץ. הִלְבִּינוּ רָאשֵׁי הָרִים. לִוָיָה צְנוּעָה יָצְאָה מִבֵּית־הַחוֹלִים &#8220;הֲדַסָּה&#8221; שֶׁעַל הַר־הַצּוֹפִים אֶל בֵּית־הַקְּבָרוֹת בְּהַר־הַזֵּיתִים. קֶבֶר נֶחְצַב לוֹ בֵּין פְּשׁוּטֵי הָעָם, הֶסְפֵּדִים לֹא נִשְּׂאוּ עַל קִבְרוֹ. זֶה הָיָה רְצוֹנוֹ.</p>

<p>אַחֲרֵי שֶׁרָאָה הַרְבֵּה בְּחַיָּיו, פָּעַל וְעָשָׂה הַרְבֵּה, נוֹכַח כִּי מִשְׁכָּנוֹ יִכָּבֵד &#8220;בֵּין שׁוּרוֹת הָעֲמֵלִים הַצְּנוּעִים&#8221;. לִבּוֹ הָיָה לָעוֹבֵד הַנֶּאֱמָן לְעַמּוֹ וּלְאַרְצוֹ.</p>

<br />

<p>(תש&quot;ב)</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31245">https://benyehuda.org/read/31245</a></div></body></html>