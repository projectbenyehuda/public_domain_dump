<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לוית הברון המנוח אלפרד די מנשה ז״ל</title>
	<meta name="author" content="בן־ציון טרגן [2024]"/>
</head>
<body>

<p>&#8220;דאר־היום&#8221; הודיע בזמנו על מותו הפתאומי של הברון אלפרד די
מנשה בפריז. בני משפחתו חפצו לקברו בקבר המשפחה אשר להם בבית הקברות היהודי
באלכסנדריה. ביום שלישי י״ג חשון הביאו את עצמות המנוח באניה הצרפתית אל
עירנו ומשם הובילוהו לארמונו היפה, וביום רביעי אחר הצהרים היתה &#8220;לויה&#8221;
גדולה ונהדרה, שבה השתתפו מאות אנשים ממכבדי המנוח וממעריציו.</p>

<p>אחרי תפלת &#8220;צדוק הדין&#8221; אשר נאמרה על ידי רבנו הגדול דוד
פראטו, החלה התהלוכה. בראשונה הלך גדוד חילים רוכבים על סוסים של הצבא
המצרי, אחריהם הלכו שורות של תלמידים: מבית הספר &#8220;מוסד מנשה&#8221; בה&quot;ס של
הקהלה, בי״ס לאמנות ומלאכה, כל בית ספר ודגלוֹ בראשו. בין מאות המלוים נוכל
להזכיר: אל לוה צאדק יחיא פשה, בא בשם הוד מלכותו פואד השני, חוסין סברי
פשה מושל אלכסנדריה, חסן מזלום פשה, צדיק ביי, סיר הנרי בארקר, בורטון פשה,
הוד מעלתו זאנאנירי פשה, כל הקונסולים צירי הממשלות, כל השופטים של בית
המשפט המעורב, כל חברי ועד הקהלה היהודית, ועוד הרבה אנשים מרמי המעלה
מעולם המסחר והכספים במצרים, מנהלי בנקים, עורכי דין, רופאים וכו׳
וכו׳.</p>

<p>עפ״י צואת המנוח לא נאמרו שום נאומים והספדים על קברו.</p>

<p>הברון המנוח היה אדם המעלה ואיש יקר הרוח, בן לאחת המשפחות
היותר מיוחסות ועתיקות ביהודי אלכסנדריה. הוא היה מסור ועובד פעיל לטובת
עניני הקהלה היהודית ותמיד אהב להיטיב לכל דורש עזרתו.</p>

<p>לפני שתי שנים קרה המאורע המחפיר בביה״ס ס״ט קטרין, שמורה
המחלקה העליונה, כומר קתולי, דבר לפני תלמידיו יהודים ונוצרים, על היהודים
המשתמשים בדם נוצרים לצרכי חג פסחם. המקרה הזה הרגיז את לב כל יהודי
אלכסנדריה. אז עמד הברון המנוח אלפרד דיי מנשה בכל תקף לתבוע את עלבון העם
היהודי וידרש ממנהל ביה״ס לגרש את הכמר המפיץ שנאה נגד היהודים. ולא הסתפק
הברון בזה, אלא אסף אספות ב״בית העם&quot; ויעורר את ההמון בכח דבורו השוטף והעז
לפתוח בית ספר יהודי. ומיד נוסד ועד שבראשו עמד המנוח, והודות להשפעתו
הגדולה נאספו סכומים ויקנו בית במוחרם ביי בשביל בית ספר. והיום מתנוסס בית
הספר הזה בשם &#8220;אחוד לחנוך יהודי&#8221;.</p>

<p>כל העתונים המקומיים ספרו בשבחו של המנוח בהעריכם את ערך האבדה הגדולה שאבדה לאלכסנדריה במותו של האדם היקר הזה.</p>

<p>לאחיו הברון פליקס די מנשה נשיא הקהלה, והברון שרל די מנשה
בנו של המנוח, נאמר: בעבודתם לטובת בנין א״י ומוסדות החסד בעירנו
ינוחמו.</p>

<p>יהי זכרו ברוך.</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/41358">https://benyehuda.org/read/41358</a></div></body></html>