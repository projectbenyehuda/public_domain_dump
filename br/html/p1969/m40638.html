<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>4,000 איש מפגינים נגד האנטישמיות בגרמניה</title>
	<meta name="author" content="בן־ציון טרגן [2024]"/>
</head>
<body>

<p>הליגה למלחמה באנטישמיות במצרים סדרה הפגנה רבתי ביום א'
שעבר, באולמי בתי־הספר של הקהלה בעירנו כדי למחות נגד רדיפות היהודים
בגרמניה הנאצית. נוכחו יותר מארבעת אלפים איש ואשה, ביניהם היו מלבד כל
חברי הקהלה וראשיה, גם רבים מנכבדי העדות הלא־יהודיות בעירנו: ראשי־דת,
עורכי־דין, מנהלי מוסדות חנוכיים, עורכי עתונים, מנהלי בנקים ועוד.</p>

<p>העו&quot;ד ליאון קסטרו, נשיא הליגה, פתח את האספה והציג לפני
הנאספים את הנואמים הלא־יהודים שרצו להשתתף בהתמרמרותם נגד מעשי הטירור
בגרמניה, ולהביע את אהדתם ליהודות העולמית בשעת מצוקה זו.</p>

<p>הוקרא מברקו של סעדת אמין יחיא פשה, הנמצא כעת בסטמבול,
המביע את השתתפותו בצער רב, ומאחל בכל לב שיושם קץ להבדלי גזע ודת לטובת
השלום העולמי.</p>

<p>נאמו ה' רוסו — ראש עורכי הדין בבתי־המשפט המעורבים, ד&#8220;ר
יקובידיס — זקן הרופאים בעירנו, הריבירנד האנגליקני אנדרסון פסטור ד&#8221;ר
מורסי מוחמד — סנטור מאלכסנדריה, טופיק טנוס מעורכי ה&#8220;מוקאם&#8221;; ה' פ&#8217;ור —
מנהל הליציאום הצרפתי; ה' רייד — המנהל הכללי של ויקטוריה קוליג', ועוד.
כולם דברו נגד הפליתם לרעה של יהודי גרמניה, ויספרו בשבח האחדות הנפלאה של
היהדות העולמית בשעה זו.</p>

<p>הרב דוד פראטו, זה האחרון ציין בשמחה ובהתלהבות את האחוה
השוררת בכתלי האולם, שבו משתתפים אנשים מכל האמונות והגזעים במחאתם נגד
העוול הנעשה לחלק מהאנושיות; הוא רואה כמו בחזון את שלושת המחוקקים: משה,
ישוע, ומוחמד נושאים את לפיד האורה, ומעל ראש ההר נושאים את מדברותיהם לכל
באי עולם: &#8220;מה טוב ומה נעים שבת אחים גם יחד&#8221;.</p>

<p>הוקרא נוסח החלטת המחאה שנשלחה במברק לחבר הלאומים:</p>

<p>&#8220;תושבי אלכסנדריה, ארץ מולדת פ&#8217;ילון ותרגום השבעים, הארץ
שבה חיים אנשים מכל הגזעים והאמונות מתוך חופש הדת והסבלנות — אחרי ששמעו
את הנאומים שתארו את המצב העגום של יהודי גרמניה, מביעים פה אחד, בלי הבדל
גזע, דת ואמונה, את התמרמרותם נגד הרדיפות האיומות על ידי הפרת העיקרים
היסודיים של המצפון העולמי, הגורמות להפצת השנאה נגד האנשים ונגד העמים,
והמסכנות בזה את השלום והתרבות בעולם&#8221;.</p>

<p>בשירת &#8220;התקוה&#8221; נסתיימה ההפגנה שעשתה רושם רב בעיר.</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/40638">https://benyehuda.org/read/40638</a></div></body></html>