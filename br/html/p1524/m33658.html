<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מְשׁוֹרֵר לֹא יְדַבֵּר רַק הֲתוּלִים</title>
	<meta name="author" content="טודרוס בן יהודה אבולעפיה"/>
</head>
<body>

<p>לשון הכתובת בדיואן: והרב היטב חרה לו וברקים רב, בשמעו כי קראתי ים נעמו שרב, ואכפרה פניו בשירים נחמדים מזהב ומפז רב.</p>

<p>טדרוס חיבר שיר התנצלות זה לאחר ששלח שיר לרב יוסף הלוי
ובו שלל מטדרוס אביו את מעלת הנדיבות. בפתיחה מתלוצץ המשורר על הנושאים
השגרתיים של פתיחות השירים המקובלים בזמנו.</p>

<blockquote>
<br />
</blockquote>

<blockquote>
<p>מְשׁוֹרֵר לֹא יְדַבֵּר רַק הֲתוּלִים / וְעַל לֹא נִהְיָה יִשָּׂא מְשָׁלִים.</p>

<p>וּמָה הַשִּׁיר לְבַד דִּבְרֵי שְׁקָרִים / מְשׁוֹרֵר יִפְרְטֵם עַל פִּי נְבָלִים?</p>

<p>וְהַשִּׁיר יִיף וְנֶהְדָּר בַּכְּזָבִים / וּבִמְשָׁלִים – כְּעֵץ נֶהְדָּר בְּעָלִים.</p>

<p>וְעַל כֵּן נָהֲגוּ שָׁרִים לְקַדֵּם / בְּרֹאשׁ כָּל מַהֲלָל דִּבְרֵי הֲתוּלִים:</p>

<p>פְּעָמִים יִקְרְאוּ כִילַי לְנָדִיב, / וְאִישׁ נָדִיב – לְאַחַד הַנְּבָלִים,</p>

<p>וְיֵשׁ בַּמְשׁוֹרֲרִים קוֹרֵא זְמַנּוֹ / ״זְּמָן קָשֶׁה וְרַע הַמַּעֲלָלִים״ –</p>

<p>וְהוּא בַטּוֹב מְבַלֶּה כָל שְׁנוֹתָיו / וְנָפְלוּ בַנְּעִימִים לוֹ חֲבָלִים!</p>

<p>וְרַבִּים לֹא יְשִׁירוּן רַק עֲגָבִים / וּבַחֵשֶׁק זְמִירֵיהֶם מְכַלִּים,</p>

<p>וְזֶה עַל הַנְּדוֹד תָּמִיד יְדַבֵּר / וְיֹאמַר כִּי אֲחָזוּהוּ חֲבָלִים,</p>

<p>וּבַיּוֹם יֶהֱמֶה מֵאֵין הֲפוּגוֹת / וְכָל הַלַּיְלָה רוֹעֶה כְסִילִים,</p>

<p>וְשֶׁמֶשׁ בַּחֲצִי שַׁחַק – וְיָעִיד / הֲכִי אֶרֶץ וְשָׁמַיִם אֲפֵלִים!</p>

<p>וְזֶה נִשְׁבָּע הֲכִי לִבּוֹ וְנַפְשׁוֹ / לְעֹפֶר נִמְשְׁכוּ מֵאֵין חֲבָלִים,</p>

<p>וְיֹאמַר כִּי צְבִי גָזַל לְבָבוֹ – / וְהוּא נֻקַּב אֱלֵי בֵית הַחֲלָלִים,</p>

<p>וְיָעִיד כִּי בְאוֹר לֶחְיוֹ מְאוֹרֵי / זְבוּל יַכְלִים – וְאֵין דָּבָר לְהַכְלִים!</p>

<p>וְיֵאָנַח הֲכִי גּוּפוֹ מְאֹד דַּל / וְכִמְעַט קָט סְחָבוּהוּ נְמָלִים –</p>

<p>וְהַשֹּׁמֶן מְאֹד טָפַשׁ בְּקִרְבּוֹ / וְהַחֵלֶב אֲשֶׁר עַל הַכְּסָלִים!</p>

<p>וּמִי יוּכַל לְחַוּוֹת הַפְּרָטִים / אֲשֶׁר שָׁרִים, וְיַרְאֶה הַכְּלָלִים?</p>

<p>אֲבָל זֶה הַכְּלָל: אֵין חֵן לְשִׁירָה / בְּלִי שֶׁקֶר בְּלִי דְבָרִים בְּטֵלִים.</p>

<p>וְעַל כֵּן בַּעֲשׂוֹתִי שִׁיר תְּהִלָּה / לְשַׂר יוֹסֵף נְשִׂיא אֵל, רַב חֲיָלִים –</p>

<p>מְסַכְתִּיהָ בְשֶׁקֶר וָאֲקַלֵּל / גְּבִיר טָדְרוֹס אֲבִי הַמַּהֲלָלִים.</p>

<p>הֲכִי אֵין שָׁוְא כְּשֶׁקֶר קִלֲלָתוֹ / בְּכָל מִינֵי שְׁקָרִים וֶאֱלִילִים!</p>

<p>וְאֵלֶּה הֵם שְׁמוֹתָיו הַיְדוּעִים: / נְדִיב לֵב, תַּחְכְּמוֹנִי, רַב פְּעָלִים,</p>

<p>מְאוֹר הַדּוֹר אֲשֶׁר אֵין לוֹ אֲפֵלוֹת, / וְיָם הַיְקָר אֲשֶׁר אֵין לוֹ גְבוּלִים,</p>

<p>אֲשֶׁר מִדְרָךְ עֲלֵי כָל רֹאשׁ לְרַגְלוֹ / וְתוֹךְ כָּל לֵב לְאַהְבָתוֹ אֳהָלִים,</p>

<p>וְכָל תַּאְוַת לְבָבוֹ לַעֲשִׁיר דַּל / וְרָשׁ, וּלְהַחֲיוֹת רוּחַ שְׁפָלִים.</p>

<p>לְיָם חַסְדּוֹ יְשִׂימוּן יָם לְדִמְיוֹן – / וְהַדִּמְיוֹן אֱמֶת דִּמְיוֹן אֱוִילִים!</p>

<p>הֲכִי זֶה יָם מְמֻלָּא עַל גְּדוֹתָיו / וּמֶנְהוּ יוֹצְאִים יַמִּים וְגַלִּים –</p>

<p>וְהַיָּם לֹא יְהִי מָלֵא לְעוֹלָם / וְאֵלָיו הוֹלְכִים כָּל הַנְּחָלִים.</p>

<p>לְהַגִּיד טוּב שְׁמוֹ חַסְדּוֹ מְרוֹצֵץ – / בְּרָקִים נֶחְשְׁבוּ לוֹ כַעֲצֵלִים,</p>

<p>שְׁמוֹ גָבַר וְנוֹדַע מִבְּלִי אוֹת / וְחוֹתֶמֶת וּמַטֶּה עִם פְּתִילִים,</p>

<p>אֲבָל נִכַּר בְּחָכְמָה וַעֲנָוָה / וְטוּב מִפְעָל וְכִשְׁרוֹן מַעֲלָלִים.</p>

<p>וְהַמַּעְלוֹת כְּמִנְעָלֵי פְעָמָיו / וּמַה יָּפוּ פְעָמָיו בַּנְּעָלִים!</p>

<p>קְחָה, רַב, מַעֲנִים מֵאֵין עֲלִילוֹת / צְרָפָם מַחֲשָׁב מֵאֵין עֲלִילִים,</p>

<p>וְהֵם שִׂיגִים, וְסִיגִים אֵין בְּכַסְפָּם / וּמַיִם אֵין בְּסָבְאֵיהֶם מְהוּלִים.</p>

<p>לְצַוַּאר חַסְדְּךָ שַׂמְתִּים עֲנָקִים / וְאֶל אֹזֶן תְּהִלָּתְךָ עֲגִילִים,</p>

<p>וּמִלּוּאָם כְּסַפִּירִים, וְטַעְמָם / כְּצוּף וּדְבַשׁ, וְרֵיחָם כַּאֲהָלִים,</p>

<p>וְנִכָּר מַאֲמָרָם בָּךְ בְּאָמְרָם / בְּמַעְלָתְךָ כְּמַעְלַת הָאֲצִילִים.</p>

<p>לְךָ שַׁרְתִּי, וְשַׁרְתִּי: כָּל אֱנוֹשׁ שָׁר / בְּךָ – יִיגַע וְלֹא יוּכַל לְהַשְׁלִים!</p>

<p>הֲיוֹסִיף מַהֲלָל בָּךְ? אוֹ הֲתוֹסִיף / תְּהִלָּה אוֹר אֱלֵי אוֹרִים גְּדוֹלִים?</p>

<p>וּבַמִּשְׂרָה כְאַרְיֵה נֶחֱשַׁבְתָּ / וְהָיוּ כָל בְּנֵי אֵלִים כְּאֵילִים.</p>

<p>וּמֵבִיא מַהֲלָלִים לָךְ חֲשַׁבְתִּיו / כְּאִישׁ מֵבִיא עֲנַף תָּמָר לְאֵילִים,</p>

<p>וְאִישׁ הִלֵּל לְאִישׁ בִּלְתָּךְ – כְּפֶתִי / עֲגִילִים שָׂם עֲלֵי אָזְנֵי עֲגָלִים.</p>

<p>וְכָל שָׁר הִלְּלָךְ – מִלָּיו בְּלִי שָׁוְא / מְזֻקָּקִים כְּפָז מֵאֵין בְּדִילִים,</p>

<p>אֲבָל אֶל בִּלְתָּךְ אִם שִׁיר יְחַבֵּר / מְשׁוֹרֵר, לֹא יְדַבֵּר רַק הֲתוּלִים!</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/33658">https://benyehuda.org/read/33658</a></div></body></html>