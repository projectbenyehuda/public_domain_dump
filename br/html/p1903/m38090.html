<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל כט: עֹרֵב וּשְׁאָר עוֹפוֹת</title>
	<meta name="author" content="ברכיה הנקדן"/>
</head>
<body>

<blockquote>
<p>מִתְפָּאֵר בְּמַה שֶׁאֵין בּוֹ / רוּחַ הַשְּׁטוּת נוֹסְסָה בְקִרְבּוֹ</p>

<br />

<p>עֹרֵב חָשַׁב כִּי רַע יִצְרוֹ / לָמָּה חָשַׁךְ
מִשְּׁחוֹר תָּאֳרוֹ / כִּי לוֹ נוֹצוֹת מְזֻפָּפוֹת / וּלְכָל עוֹף
נוֹצוֹת יָפוֹת / אָדֹם לָבָן צָהֹב יָרֹק / עַל כֵּן כָּל עוֹף עָלָיו
יִשְׁרֹק / בַּאֲשֶׁר הוּא מִכֻּלָּם שָׁחוֹר / עַל כֵּן נֶאֱנַח וַיָּשָׁב
אָחוֹר / מִכִּלְיוֹתָיו דָּלָה עֵצָה / לָקַחַת מִכָּל עוֹף נוֹצָה /
אַחַת מֵעוֹף אַךְ לֹא יוֹתֵר / לָלֶכֶת בִּמְקוֹם סֵתֶר / לְהַשְׁלִיךְ
נוֹצָתוֹ שָׁמָּה / וְלָשׂוּם אַחֶרֶת בִּמְקוֹמָהּ / אֲשֶׁר יִהְיֶה
מִכָּל צְבָעִים / לִהְיוֹת יָפֶה מִכָּל רֵעִים / כַּאֲשֶׁר זָמַם פָּעַל
וְכִלָּה / אֶל אֵם הַדֶּרֶךְ עַל הַמְּסִלָּה / בְּחֶדְוַת לִבּוֹ מְהֵרָה
יָרוּץ / וְאֶבְרוֹתָיו בִּירַקְרַק חָרוּץ / שָׁם יִתְגָּאֶה בְּכָל
מִינֵי צְבָעָיו / וַיִּתְאַסְּפוּ עָלָיו רֵעָיו / גַּם עֵרֶב רַב עָלָה
אִתָּם / וַיָּשִׂימוּ סְבִיבוֹ שִׁבְתָּם / וְכֻלָּם עָלָיו תָּמְהוּ /
מִי הוּא זֶה וְאֵיזֶה הוּא / אֵין כָּמוֹהוּ בְּכָל הֶעָרֵב / אַךְ
קוֹמָתוֹ קוֹמַת עֹרֵב / וְכַאֲשֶׁר בָּנוּ אֶת תַּבְנִיתוֹ / הִכִּיר כָּל
אֶחָד נוֹצָתוֹ / זֶה אוֹמֵר: זֹאת נוֹצָתִי / וְזֶה אוֹמֵר: עָכַרְתָּ
אוֹתִי / זֶה אֶת נוֹצָתוֹ מֹרֵט / וְזֶה נוֹתֵן בִּבְשָׂרוֹ שָׂרֶט /
וְנִשְׁאַר מְמֻשָּׁךְ וּמוֹרָט / כִּי לְנֶגְדּוֹ דַרְכּוֹ יָרַט.</p>

<br />

<p>וְהַמָּשָׁל בְּאִישׁ מִתְקַשֵּׁט בְּמַה שֶּׁאֵין בּוֹ /
וְאִם חָכְמָה שָׁמַע יֹאמַר כִּי בָּדָה מִלִּבּוֹ / וּבְעֵת יִשְׁאֲלוּ
לוֹ עֵצָה יִדֹּם כָּאֶבֶן / וְיֵשׁ אֲשֶׁר יִתֵּן בִּמְקוֹם בָּר תֶּבֶן /
וּמֵחָכְמָתוֹ יֵלֵךְ שְׁחוֹחַ / תַּחַת חִטָּה יֵצֵא חוֹחַ / וְטוֹב
לִהְיוֹת אֱוִיל מַחֲרִישׁ / מִלִּהְיוֹת בְּדַעְתּוֹ חָכָם מַשְׁרִישׁ /
וְאִם פִּיו יִפְתַּח יְגַלֶּה שְׁטוּתוֹ / וִישַׂחֲקוּ הַכֹּל עַל עֲצָתוֹ
/ וְהַרְבֵּה כִּבּוּ נֵר הוֹדָם / וַיָּסֹלוּ אָרְחוֹת אֵידָם.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38090">https://benyehuda.org/read/38090</a></div></body></html>