<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל פו: תַּרְנְגוֹלֶת וּגְבִרְתָּהּ</title>
	<meta name="author" content="ברכיה הנקדן"/>
</head>
<body>

<blockquote>
<p>הַמְסִיתְךָ בְּחֵלֶק שְׂפָתָיו / אַל תִּתְאַו לְמַטְעַמּוֹתָיו</p>

<br />

<p>תַּרְנְגוֹלֶת אֹכְלָה מְשֹׁטֶטֶת / וּבֵין רַגְלֶיהָ
מְלַקֶּטֶת / שִׁבֳּלִים מְפָרֶדֶת וּמְנַתֶּקֶת / וְאֶת רַגְלֶיהָ
מְפַשֶּׂקֶת / לְגַלּוֹת הֶעָפָר בְּצִפֹּרֶן / וּמֹץ יְסֹעֵר מִגֹּרֶן /
כַּמָּה פְעָמִים לָרִיק יָגְעָה / כִּי לֹא מָצְאָה דֵּי שָׂבְעָהּ /
וַתַּבֵּט אֵלֶיהָ גְּבִרְתָּהּ / וַתֵּרֶא כִּי לִבָּהּ נִפְתָּה /
לְהַחֲיוֹת נַפְשָׁהּ בַּעֲמָלָהּ / נִכְמְרוּ רַחֲמֶיהָ וַתֹּאמֶר לָהּ /
הִנֵּה אוֹתָךְ רִבִּיתִי וְטִפַּחְתִּי / עַל כֵּן עָלַיִךְ חָמַלְתִּי /
בַּאֲשֶׁר דְּגָנֵךְ מְפֻזָּר וּמְפֹרָד / אֲשֶׁר הִשְׁאִיר הַבָּרָד /
וַתִּקְצַר נַפְשֵׁךְ לְבַקֵּשׁ אֶתְהֶם / עָבְשׁוּ פְרֻדּוֹת תַּחַת
מֶגְרְפֹתֵיהֶם / עַל כֵּן אַתְּ רָזָה וַתֵּרְדִי פְלָאִים / כִּמְלַקֵּט
שִׁבֳּלִים בְּעֵמֶק רְפָאִים / וַתִּרְבְּצִי בְעֵמֶק עָכוֹר / הֲלֹא טוֹב
לָךְ לֶתֶךְ חִטִּים וָכוֹר / וְיָשַׁבְתְּ בְּפֶתַח תִּקְוָה /
מִהְיוֹתֵךְ כָּל הַיּוֹם דָּוָה / הִנֵּה אֶתֵּן לְפָנַיִךְ כָּל דְּגָנִי
/ מְדֻשָּׁתִי וּבֶן-גָּרְנִי / שָׁוֶה מֵאָה כֶסֶף עֹבֵר לַסֹּחֵר / אַל
תֵּלְכִי לִלְקֹט בְּשָׂדֶה אַחֵר / הִנֵּה גִלִּית הֶעָפָר וְכִסִּית /
אֵיפֹה לִקַּטְתְּ הַיּוֹם וְאָנָה עָשִׂית / יָגַעַתְּ וְלֹא מָצָאת
אֲשֶׁר עָמַלְתְּ בּוֹ / לִפְנֵי לַחְמֵךְ אַנְחָתֵךְ תָבֹא / וּכְדַבֵּר
הַגְּבֶרֶת זֹאת בְּאָזְנֶיהָ / וַתֵּקַל גְּבִרְתָּהּ בְּעֵינֶיהָ /
וַתֹּאמֶר לָהּ: אִם תִּתְּנִי לִי בְּכָל חֹדֶשׁ חִטִּים / מְלֹא גָרְנֵךְ
כְּתוּשִׁים וַחֲבוּטִים / יֵחָשֶׁב לִי לֶחֶם עַצְלוּת / טוֹב לִי
לִסְבֹּל הַדַּלּוּת / וְעוֹלַלְתִּי בֶעָפָר קַרְנִי / מֵאֲשֶׁר אַכְזָר
מִן הַגֹּרֶן יִרְדְּפֵנִי / כִּי אֲשֶׁר שָׂם עַל אַחֵר תִּקְוָתוֹ /
יִגֶל יְבוּל בֵּיתוֹ / וְטוֹב לִי לָצֵאת חָפְשִׁי / אֲבַקְשָׁה אֶת
שֶׁאַהֲבָה נַפְשִׁי / לֶאֱכֹל אֶת אֲשֶׁר אֶמְצָא / טוֹב לִי לָלֶכֶת
חוּצָה / וְלִתְעוֹת כְּשֶׂה אֹבֵד / מְתוּקָה שְׁנַת הָעֹבֵד /
וְהַשִּׁבֹּלֶת אֲשֶׁר מִכָּל אִישׁ תִּנָּקֶה / עַל שָׁרְשֵׁי רַגְלַי
תִּתְחַקֶּה / שֶׁלְּךָ שֶׁלְּךָ, שֶׁלִּי שֶׁלִּי / כִּי זֶה חֶלְקִי
מִכָּל עֲמָלִי / וְאֶדַּדֶּה בַּעֲמָלִי כָּל שְׁנוֹתַי / כִּי לֹא טוֹב
אָנֹכִי מֵאֲבוֹתַי.</p>

<p>וְהַמָּשָׁל שְׁמַע וְהָבֵן / הָאֹמֵר לְךָ: קַח בָּר
בִּמְקוֹם תֶּבֶן / אַל תִּבֶז אֶת אֲשֶׁר יָדְךָ מָצְאָה / כִּי לֹא תֵדַע
אֶת הַתְּלָאָה / אֲשֶׁר תִּמְצָא בְּשָׁמְעֲךָ בְקוֹלוֹ / בָּז לְדָבָר
יֵחָבֶל לוֹ / חֲשֹׁב דִּבְרֵי הַמְפַתִּים לְאַיִן / אַל תִּלְחַם אֶת
לֶחֶם רַע עָיִן / וְהַמְסִיתְךָ בְּחֵלֶק שְׂפָתָיו / אַל תִּתְאַו
לְמַטְעַמּוֹתָיו / כִּי בְּטֶרֶם תִּשְׂבַּע יִשְׂבָּעֲךָ / וּמָחָר
מֵחֲבוּרָתוֹ יְגִיעֲךָ / אִישׁ חָמָס יְפַתֶּה אֶת רֵעֵהוּ / וּבְשֵׁבֶט
פִּיו יַכֵּהוּ / וְגַם אִם כָּרַת עִמּוֹ הַבְּרִית / יְזֹרֶה עַל נָוֵהוּ
גָפְרִית / דֶּרֶךְ לֵץ לֶאֱהֹב לָצוֹן / וְשֹׁחֵר טוֹב יְבַקֵּשׁ
רָצוֹן.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38344">https://benyehuda.org/read/38344</a></div></body></html>