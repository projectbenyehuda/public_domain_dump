<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל קטז: זָקֵן וּבְנוֹ וְדָג וְלִוְיָתָן</title>
	<meta name="author" content="ברכיה הנקדן"/>
</head>
<body>

<blockquote>
<br />

<p>אֲשֶׁר מִצְוַת אָבִיו עֹשֶׂה / אֲפִלּוּ הַלִּוְיָתָן לוֹ עֲווֹנוֹ נֹשֵׂא</p>
</blockquote>

<blockquote>
<p>זָקֵן חָסִיד וְעָנָיו / מִזֹּקֶן כָּבְדוּ עֵינָיו / עַל
צוּר קוֹנוֹ הִשְׁלִיךְ מַחְסֶה / כַּד קְצִיר רְמוּ בְעַרְסֵיהּ / אֶל
בְּנוֹ הַגָּדוֹל חִוָּה / וּמֵחֲמַת מוֹתוֹ אֵלָיו צִוָּה / עַל מַיִם
שַׁלַּח לַחְמֶךָ / תִּמְצָאֶנּוּ בְרֹב יָמֶיךָ / וַיְהִי אַחֲרֵי מוֹת
הַזָּקֵן / הִנֵּה יָשַׁב הַבֵּן עַל כֵּן / אָבִיו, עָשָׂה כַּאֲשֶׁר
צִוָּהוּ / הָלַךְ בַּדֶּרֶךְ אֲשֶׁר הוֹרוֹ נָחָהוּ / בַּיָּם יָרָה
לַחְמוֹ בְּלִי לַחֲדוֹל / וַיְמַן יְיָ לוֹ דָג גָּדוֹל / לֶאֱכֹל
הַלֶּחֶם עַד שָׂבְעוֹ / אִם גָּדוֹל מֵחֲבֵרוֹ בּוֹלְעוֹ / קוֹרֵא
מִסָּבִיב לַדָּגִים / יוֹם טָבֹחַ, וַיֵּלְכוּ נוּגִים / אֶל רַב הַחֹבֵל
לִוְיָתָן / עַל הַדָּג קַשְׁתּוֹ בְאֵיתָן / דָּרַךְ, הָרַס בָּם לֹא
חָמַל / בִּדְגֵי הַיָּם קָצִיר יִמָּל / וַיְצַו לִוְיָתָן לִקְרֹא לוֹ /
אַל נָא יַעֲמֹד אִם רַב חֵילוֹ / פֶּן יֵצֵא הוֹד נַחְרוֹ אֵימָה /
אַהַרְגֶנּוּ בַמִּלְחָמָה / וַיָּבֹא הַדָּג הֹמֶה וְגֹעֶה / מֵרֹב
גָּדְלוֹ בְכֹחוֹ סֹעֶה / חָרַד הַדַָּג חֲרָדָה גְדוֹלָה / כִּי
הִרְתִּיחַ כַּסִּיר מְצוּלָה / וְהַלִּוְיָתָן בּוֹ אַפּוֹ יִחָר /
עֵינָיו כְּעַפְעַפֵּי שָׁחַר / וַיֹּאמַר: אֵיךְ הִסְכַּנְתָּ הַסְכֵּן /
וְאֵיךְ מְלָאֲךָ לִבְּךָ לַעֲשׂוֹת כֵּן / מִי שַׂמְךָ שַׂר וְשֹׁפֵט
עָלֵינוּ / וְאִם אַתָּה הָאִישׁ אֲשֶׁר כִּלָּנוּ / וַיִּגַּשׁ אֵלָיו
הַדָּג וְהוֹדָה / אַל יִחַר לְךָ אִם אַגִּידָה / אֱמֶת כִּי בַעֲווֹנִי
רָצַחְתִּי / וְכָזֹאת וְכָזֹאת עָשִׂיתִי / וַיַּעַן אֵלָיו לִוְיָתָן /
מִיַּד מִי לְךָ אֲרוּחָה נִתָּן / וּמִי אֲשֶׁר הִגִּיד לְךָ עַד כֹּה /
וַיֹּאמַר: אִישׁ אֶחָד דַּרְכּוֹ / בְּפַת־בַּג אֹתִי הֶחֱזִיק /
וּבֶאֱמֶת כִּי שׁוֹרוֹ הִזִּיק / עָנָה לִוְיָתָן: אִם תְּכַפֵּר /
עֲווֹנְךָ מִצְוָתִי אַל תָּפֵר / צֵא נָא אֶל הַמָּקוֹם אֲשֶׁר רָבַצְתָּ
/ כִּי מִשְׁפַּט הָאִישׁ חָרַצְתָּ / לִזְרֹק לַחְמוֹ אֵלֶיךָ כְּדָרְשׁוֹ
/ תִּבְלָעֶנּוּ וּשְׁמֹר נַפְשׁוֹ / וּבָזֶה נַפְשְׁךָ הִצַּלְתָּ /
מֵאֲשֶׁר הָרַגְתָּ וְלֹא חָמַלְתָּ / עָנוּ כֻלָּם: זֶה יִתָּכֵן /
וַיִּיטַב הַדָּבָר וַיַּעַשׂ כֵּן / וַיִּבְלַע הָאִישׁ תּוֹךְ גְּרוֹנוֹ
/ וַיְקִיאוֹ לִפְנֵי אֲדֹנוֹ / וַיִּשְׁאַל אֶל הָאִישׁ בְּחֵמָה / מַה
זֶּה וְעַל מַה זֶּה וְלָמָּה / נָתַתָּ לַדָּג מַאֲכָלֶךָ / וַהֲלֹא אֵין
מְזוֹנוֹתָיו עָלֶיךָ / וְאִם כֵּן הוּא וְעָלֶיךָ שְׁמִירָתוֹ / וְאַתָּה
תִּסָּפֶה בְחַטָּאתוֹ / וַיִּשְׁתַּחוּ הָאִישׁ לְאַפָּיו / וַיֹּאמֶר
כִּי בְנִקְיוֹן כַּפָּיו / וּבְמִצְוַת אָבִיו זֹאת עָשָׂה /
וְהַלִּוְיָתָן יָדָיו נָשָׂא / בְּחַיֵּי נַפְשׁוֹ / אִם יִפֹּל
מִשַּׂעֲרַת רֹאשׁוֹ / לֹא תִדּוֹן בִּגְזֵרָה שָׁוָה / יַעַן שָׁמְרְךָ
מִצְוָה / וְלֹא מַעֲשֶׂה זָר מַעֲשֵׂהוּ / הַרְחֵב פִּיךָ וַאֲמַלְאֵהוּ /
רוּחַ חָכְמָה, תַּשְׂכִּיל בַּכֹּל / תִּתְחַכֵּם מִדַּרְדַּע וְכַלְכֹּל
/ וְאֶת מַאֲמַר לִוְיָתָן קֻיָּם / וַיּוּצָא מִן הַיָּם / וַיְהִי חִישׁ
מַהֵר כְּצֵאתוֹ / וְלֹא נִמְצָא אִישׁ חָכָם כְּמוֹתוֹ / וְתוֹלְדוֹתָיו
כַּאֲשֶׁר נִרְשָׁמִים / בְּיֹשֶׁר בְּדִבְרֵי הַיָּמִים.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38586">https://benyehuda.org/read/38586</a></div></body></html>