<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שְׁאוּ עָבִים שְׁלוֹם</title>
	<meta name="author" content="מאיר הלוי אבולעפיה"/>
</head>
<body>

<p>כתובת בערבית בראש השיר: ולו כשמתה אחותו, האל ירצה אותה,
ביום השבת י״ד כסלו שנת ד׳ תתקע״ג (10 בנובמבר 1212) וכתב אל אביו להודיע
אותו ולנחמו על לשונה [דהיינו כאילו הנפטרת מדברת].</p>

<blockquote>
<br />
</blockquote>

<blockquote>
<p>שְׁאוּ, עָבִים, שְׁלוֹם קִבְרִי לְאָבִי / וְלֹא מִפִּי אֲבָל מִפִּי כְתָבִי,</p>

<p>וְקִרְאוּ לוֹ בְּשִׂפְתֵי קוֹרְאוֹתַי / אֲשֶׁר קָרְאוּ לְשִׂפְתוֹתַי וְנִיבִי –</p>

<p>וְגוּרוּ, פֶּן יְצִיקוּהוּ מְצוֹקַי / וְיִתְעַצֵּב לְגֹדֶל מַעֲצֵבִי.</p>

<p>וּמַה בֶּצַע בְּמַעְצֵבוֹ לְעָצְבִּי, / וּבִכְאֵבוֹ הֲיֵחָשֵׂךְ כְּאֵבִי?</p>

<p>הֲטוֹב כִּי תִקְרְעוּ בַעְדִי כְּרֶגַע / סְגוֹר לִבּוֹ? וְחָטָאתִי לְאָבִי,</p>

<p>אֲשֶׁר כַּנְפֵי חֲסָדָיו שָׁת יְצוּעִי / וְנָתַן צַוְּארֵי רַחְמָיו רְכוּבִי.</p>

<p>וְזָרַחְתִּי כְשֶׁמֶשׁ מִמְּעוֹנָיו – / וְהִנֵּה בָאֲבָדוֹן מַעֲרָבִי,</p>

<p>הֱבִיאַנִי שְׁאוֹל הַיּוֹם חֲדָרָיו / וְעִוָּה מֵחֲדָרָיו אֶת נְתִיבִי,</p>

<p>וְצוּרָיו חִבְּקוּ יַחַד יְצוּרַי – / הֲכִי מִמַּחֲצֵבָם מַחֲצֵבִי,</p>

<p>וּמָתְקוּ לִי כְצוּף רִגְבֵי נְחָלָיו / וְגָעַלְתִּי בְּיֵינִי וַחֲלָבִי,</p>

<p>וּבָחַרְתִּי טְמוּנֵי חוֹל כְּמַטְמוֹן / וּמָאַסְתִּי בְּמִכְמַנֵּי זְהָבִי,</p>

<p>וְנֵרַי דָּעֲכוּ כָּבוּ כְפִשְׁתָּן, / וְקָדַרְתִּי וְלֹא יִגַּהּ שְׁבִיבִי.</p>

<p>וְעַל פִּי הַזְּמָן אַעַן לְדוֹרְשַׁי / שְׁלוֹם קִבְרִי וְהַחוֹנִים סְבִיבִי:</p>

<p>שְׁעוּ מִנִּי, עֲדֵי מָה תִּקְרְאוּ לִי? / דְּעוּ כִּי יַד אֱלוֹהַּ נָגְעָה בִּי,</p>

<p>וּמָוֶת מֵחֲדַר אַלּוּף נְעוּרַי / כְּרֶגַע הֵן טְרָפַנִי כְלָבִיא</p>

<p>וְסָר מֶנְהוּ עֲדֵי עַד בִּטְּחוֹנִי / וְהִשְׁלַכְתִּי עֲלֵי קִבְרִי יְהָבִי,</p>

<p>וְכִסּוּ קוֹבְרַי פָּנַי בְּעָפָר / אֲשֶׁר הָיָה תְמוֹל מִדְרַךְ עֲקֵבִי!</p>

<p>וְאֶמְשֹׁךְ כָּל אֱנוֹשׁ אַחְרַי, וְיַחַד / יְבוֹאוּנִי מְתֵי חִשְׁקִי וְרִיבִי –</p>

<p>וְאֵל קָרָא לְבֵית מוֹעֵד לְכָל חַי / וְיַחַד יִגְוְעוּ חוֹטֵא וְנָבִיא,</p>

<p>עֲדֵי יָשִׁיב נְשָׁמוֹת לַפְּגָרִים, / וְאָז אֶרְאֶה פְנֵיכֶם עוֹד בְּשׁוּבִי.</p>

<p>וְאִם הִכְאִיב בְּמַכְאוֹבִי לְבַבְכֶם / אֲשֶׁר הָיָה בְאָמְנָה עִם לְבָבִי</p>

<p>וְהֵצִיף יָם דְּמָעוֹת עַל פְּנֵיכֶם / וּמַבּוּל הַבְּכִי אָמַר לְהָבִיא –</p>

<p>יְרַו קִבְרִי בְּטַל אוֹרוֹת, וְכָעֵת / לְצוּלַת דִּמְעֲכֶם יֹאמַר: חֳרָבִי!</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/33179">https://benyehuda.org/read/33179</a></div></body></html>