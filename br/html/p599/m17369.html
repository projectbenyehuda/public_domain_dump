<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אַהֲבַת הוֹשֵׁעַ (פּוֹאֵימָה)</title>
	<meta name="author" content="שמעון גינצבורג"/>
</head>
<body>

<blockquote>
<p>לְשׁוֹשַׁנַּת־נְעוּרַי</p>

<p><strong>יוֹנִינָה</strong> שֶׁנִּקְטְפָה בְּאִבָּהּ,</p>

<p>סֵפֶר זֶה, פְּרִי שְׁנוֹת־אֶבְלָהּ, קֹדֶּשׁ,</p>

<p>זִכְרוֹן אַהֲבָה לֹא־תִבֹּל.</p>

<br />
</blockquote>

<p>ספר זה – שירת האהבה של הוֹשֵעַ הנביא לְגֹמֶר, במסגרת תקופת־השקיעה של
מלכות־ישראל – אם כי דבר שלם ונבדל הוא בפני עצמו, הריהו עִם־זה חלק
מאֶפּוֹס גדול־יותר שעלה במחשבה. שתי שירות־עלילה אחרות, מזמן התנ&#8220;ך, עדיין
ב&#8221;שִׁלְדָּן&quot; הן עומדות ומחכות ל&#8220;תיקונן&#8221;: שירת &#8220;אַהֲבוֹת שְׁלֹמֹה&#8221; במסגרת
תור־הזהב הלאומי – ושירת השקיעה של מלכות־יהודה, שבמרכזה עומדים
&#8220;יִרְמְיָהוּ וִיחֶזְקֵאל&#8221;. ובכך תהַוה שירת הוֹשֵׁעַ וְגֹמֶר – עם היותה
דבר שלם ומוגמר בפני עצמו, כאמור – את החלק האמצעי, המרכזי של
הַטְּרִילוֹגִיָּה הזאת, אם אֶזכה להשלימה.</p>

<p>*</p>

<p>ראוי היה לה, לפואימה זו, שתכָתב, כנהוג בכל שירה אֶפִּית מסוג זה, במשקל
הַפֶּנְטַמֶטֶר הַיַּמְבִּי; אולם הרגשה פנימית היא שדחתה אותו משקל ולחשה
תחתיו בחירת המשקל הנכחי, הקצר דווקא. אפשר – מפני קִרבתו, במדה ידועה,
למשקל הנבואי? בכל אופן, במקרים כאלה – לָאינסטינקט משפט־ההכרעה.</p>

<p>מטעם זה לא שניתי אף ממטבע הנגינה האשכנזית, שבה נכתבה הפואימה
בגלות־אמֶריקה. על כל כגון אלה כבר אמר ח. נ. ביאליק: &#8220;שִׁיר יָחִיד
לַלֵּב, וְאֵין שֵׁנִי&#8221;. –</p>

<p>במקומות הרבה השתמשתי ב&#8220;לִיצֶנְטִיָּה פּוֹאֶטִיקָה&#8221; והשארתי, לדוגמה,
שָׁאֲלָה במקום שָׁאָלָה בסוף פסוק, לשם המשקל – ואת המדקדקים הנכבדים
הסליחה. כל חֲטָף נקראת, על־פי־הרוב, כתנועה, אלא שאין נגינה עליה; ובמלים
כמו גָרְעָה יש לקרוא גּרְעָה (שוא נע תחת הרי&quot;ש – כמו סגֹל רפויה).</p>

<p>וזאת לקוראים המעיינים: חלקי פסוקים, אופיָניים לנביא, שנלקחו לצורך הענין
מתוך ספר &#8220;הושע&#8221;, אף אם הובלעו בפואימה בשנוי־לשון, סֻמְּנוּ, על־פי־הרוֹב,
במרכאות כפולות; אולם בִּטּוּיִים קצרים מיוחדים לו, כגון
&#8220;פֶּתַח־תִּקְוָה&#8221;, &#8220;עֵמֶק עָכוֹר&#8221;, וכל יוצא באלה – לא צֻיְנוּ, והקורא
המשכיל יעמוד עליהם מאליו.</p>

<p>*</p>

<p>ועוד זאת, לבסוף: הוצאת ספר־השירה הזה אֻפשרה על־ידי מר <strong>י. ל. גולדברג</strong>,
והנני מביע לו בזה את רחשי הוֹקָרָתִי הנאמנה.</p>

<p><strong>ש. ג.</strong></p>

<p>י&#8220;ב אלול תרצ&#8221;ה, תל־אביב.</p>

<blockquote>
<br />
</blockquote>

<h2 id="א.">א.</h2>

<blockquote>
<p>הוֹשֵׁעַ יָשַׁב בְּלִשְׁכַּת־גָּזִית,</p>

<p>בֵּית־עֵקֶד סִפְרֵי מִקְדַּשׁ־אֶל,</p>

<p>דְּבִיר בֵּית־אֶל, וּבַצֵּל לְפָנָיו</p>

<p>מְגוֹלָלָה פְרוּשָׂה מְגִלַת־קְלָף,</p>

<p>בָּהּ שִׁירֵי־אַהֲבָה שֶׁלִּשְׁלֹמֹה</p>

<p>בְּאֵשׁ דָּת־גִּיל־עַד הִתְנוֹצְצוּ,</p>

<p>וַיֶּהֱגֶה בָהּ. וּבֵית־הָעֵקֶד</p>

<p>בִּנְגֹהוֹת־בֹּקֶר טוֹבֵל שָׂשׂ;</p>

<p>וְתִמְּרָה בַחֲלַל אֲוִירוֹ,</p>

<p>כְּעֵין עַמּוּד־אוֹרָה, אַבְקַת־פָּז.</p>

<p>וּבְעַד הַחַלּוֹן הַפָּתוּחַ</p>

<p>מִגִּנָּה זָלְפוּ רֵיחוֹת־מוֹר</p>

<p>שֶׁלַּשּׁוֹשַׁנִּים הַחַכְלִילִים־</p>

<p>חֲוַרְוָרִים, נָמִים סְבוּאֵי־טָל</p>

<p>בַּחֲצַר הַמִּקְדָּשׁ, מִקְדַּשׁ־מֶלֶךְ;</p>

<p>וּבָא וְנִתַּךְ אֵי־מִזֶּה –</p>

<p>הֲמִבַּחוּץ אוֹ תוֹךְ הַמְּגִלָּה? –</p>

<p>בְּשִׁיר־טַל מַשְׁכִּים, קוֹל הַדְּרוֹר&#8230;</p>

<br />

<p>עַל מֵצַח־אוֹר אֲצִילִי, רָם</p>

<p>אַךְ שָׁכְנָה לָהּ עֲנָנָה קַלָּה</p>

<p>אֲשֶׁר לְהוֹשֵׁעַ; וּבְבָבוֹתָיו</p>

<p>חֲרִישִׁית תּוּגָה קִנְּנָה</p>

<p>וְעִרְפְּלָה אֶת עֵינָיו שְׁקֵדִים,</p>

<p>מִסְתַּכְּלוֹת כְּמוֹ מִתּוֹךְ חֲלוֹם.</p>

<p>וְיֵשׁ אֲשֶׁר בִּרְתֵת, פְּזוּר־נֶפֶשׁ,</p>

<p>כַּף־יָד עֲנֻגָּה יַעֲבִיר</p>

<p>עַל שַׂעֲרוֹתָיו הַמְתֻלְתָּלוֹת,</p>

<p>הָרַכּוֹת, שְׁחוֹרוֹת מִנִּי שֶׁחוֹר,</p>

<p>וְהָאֲרֻכוֹת כִּשְׂעַר אִשָּׁה;</p>

<p>וְכָפַּף רֹאשׁ, וְנִקְוְתָה</p>

<p>בְּגֻלַּת־עֵינוֹ דִּמְעַת־זֹהַר,</p>

<p>וְצָנְחָה רְתֵת אֶל קְלָף הַשִּׁיר&#8230;</p>

<br />

<p>כִּי עַלָיו עֶשְׂרִים כְּבָר וַחֲמִשָּׁה</p>

<p>אֲבִיבִים עָבְרוּ לִבְלִי שׁוּב,</p>

<p>וְשֶׁמֶשׁ־חַיָּיו בְּרוּם־אֳפָקָיו</p>

<p>עַל רֹאשׁוֹ עָמַד כְּבַאֲנָךְ:</p>

<p>עוֹד מְעַט וְהֶאֱרִיךְ עֶרֶב צְלָלָיו –</p>

<p>וְהוּא אֶת חַיָּיו עוֹד לֹא חָי.</p>

<p>וַיִּשָּׂא גֵּווֹ, דַּק וְזָקוּף,</p>

<p>הָעֶלֶם חִוֵּר וִיפֶה־פֶה,</p>

<p>כְּשֶׁאֶת אֶת כּוֹסוֹ שׁוֹשָׁן לָבָן,</p>

<p>רְוֵה־טַל, צְמֵא־אוֹר, אֶל שֶׁמֶשׁ־יָהּ</p>

<p>בִּתְפִלָּה זַכָּה לִשְׁטֹף כֻּלּוֹ</p>

<p>בְּזִרְמֵי־עֶדְנָהּ, לְחָנֵנוֹ</p>

<p>וְלַהֲמִיתוֹ בִנְשִׁיקָתָהּ&#8230;</p>

<p>לַשָּׁוְא! לֹא בָאָה נְשִׁיקַת־אֵשׁ.</p>

<p>וְכַאֲשֶׁר יַרְבֶּה קְרֹא בַמְּגִלָּה,</p>

<p>כֵּן רְעַב־לְבָבוֹ יֶחֱזַק</p>

<p>לְשִׁיר־הַשִּׁירִים שֶׁלַּחַיִּים,</p>

<p>וְכֻלּוֹ – תְּפִלַּת אַהֲבָה</p>

<p>לַלֵּב רִאשׁוֹנָה וְאַחֲרוֹנָה;</p>

<p>וְהוּא אֶת חַיָּיו עוֹד לֹא חָי.</p>

<br />

<p>כִּי עוֹדוֹ יֶלֶד, בֶּן־טִפּוּחִים</p>

<p>לְאַלּוֹנֵי כְפַר מוֹלַדְתּוֹ,</p>

<p>לִשְׂדֵי־הַתְּרוּמוֹת, עֵין־הַזָּהָב,</p>

<p>וְלִשְׁמֵי־הַתְּכֵלֶת – בָּחַר בּוֹ</p>

<p>אֶל זָר, קְשֵׁה־רוּחַ, וְיַבְדִּילוּ</p>

<p>מִכָּל בְּנֵי־גִילוֹ בְּחָזְקַת־יָד,</p>

<p>לְהָעֵם נֶפֶשׁ, בְּיַד הַגּוֹרָל</p>

<p>לְזֹהַר נִכְתְּבָה אֵין־עָב. –</p>

<p>אֲדוֹן־הַכְּפָר – בְּאֵרִי אָבִיו,</p>

<p>שַׂר־צָבָא, גִבּוֹר שְׂדֵה־אֲרָם,</p>

<p>לוֹ אֻרְווֹת סוּסִים וּמֶרַכָּבוֹת,</p>

<p>לָרֹב עֲבָדִים, הֵיכַל־שֵׁן,</p>

<p>כְּלֵי־זָהָב, שְׁטִיחִים, שְׁלַל־דַמֶשֶׂק;</p>

<p>וְנוֹסַף עַל כָּל הוֹן לַשָּׂר,</p>

<p>עַל כָּל הַסְּגֻלּוֹת שֶׁבְּמִכְמַנָּיו:</p>

<p>הוֹשֵׁעַ בְּנוֹ, גּוֹזָלוֹ רַךְ,</p>

<p>הַצַּח וְטוֹב, עֲטוּר־תַּלְתַּלִּים</p>

<p>וּמֵאִיר־עַיִן, דְּמוּת הַכְּרוּב, –</p>

<p>עָלָיו גַּאֲוָתוֹ וַחֲלוֹמוֹתָיו,</p>

<p>חֲלוֹמוֹת מַעְפִּיל, מְרַחֲפִים</p>

<p>עַד כִּסֵּא־מַלְכוּת שֶׁלְּיָרָבְעָם&#8230;</p>

<p>וְלֹא מָנַע מֶנוּ כָל מְאוּם.</p>
</blockquote>

<blockquote>
<p>כִּי בֵּית־אֶל, יוֹם חִבְּלַתְהוּ אִמּוֹ</p>

<p>בְּבֵית־הַחֹרֶף רַב־הַהוֹד,</p>

<p>וְאָז עוֹד בְּאֵרִי רֵעֶה־מֶלֶךְ –</p>

<p>בָּאֵיתָן נִתְּכוּ מִטְּרוֹת־עֹז,</p>

<p>נוֹרָאוֹת הִרְעִים אֶל, וּבְרָקִים</p>

<p>כַּחֲרָבוֹת עַל בֵּית־מֶלֶךְ רַב,</p>

<p>וַיָּטָשׁ מִתּוֹךְ הָעֲרָפֶל</p>

<p>בֶּן־נֶשֶׁר עַל בֵּית־אֲדוֹנָי,</p>

<p>וַיֵּדֶא סְבִיבוֹ, טוּשׁ וּצְרֹחַ;</p>

<p>וּבְרוּם־הָעוֹלָם, כִּי רַד יוֹם,</p>

<p>בְּצִבְעֵי קֶשֶׁת שֶׁבְּעָנָן,</p>

<p>מְפֹאָר נִתְלָה גֶּשֶׁר־פָּז</p>

<p>מִיָּם וְעַד יָם, בְּרֹךְ־שְׁקִיעָה טוֹבֵל.</p>

<p>וְהַמְיַלֶּדֶת, בַּעֲלַת־אוֹב</p>

<p>וְחָכַמְת־נָשִׁים, לִפְנֵי בְּאֵרִי</p>

<p>הַנִּרְגָּשׁ עָמְדָה, נִבְּאָה:</p>

<p>&quot;אַשְׁרֶיךָ! יָצָא מֵחֲלָצֶיךָ</p>

<p>בֶּן־שֶׁמֶשׁ, נֶשֶׁר בָּא לִמְלוֹךְ!&quot;</p>

<p>וַיִּקְרָא אָבִיו לוֹ הוֹשֵׁעַ,</p>

<p>כְּשֵׁם עֶבֶד־אֲדֹנָי בִּן־נוּן,</p>

<p>שַׂר־קְרָב, לְמִצְוָתוֹ סָר הַשֶּׁמֶשׁ;</p>

<p>וַיִּשְׁמֹר בְּלִבּוֹ דְּבַר־הָרָז.</p>

<p>וְכָל הָרוֹאֶה פְּנֵי הַנַּעַר –</p>

<p>וְהִשְׁתָּאָה לְחוֹתַם מַלְכוּת־רוֹם</p>

<p>עַל מִצְחוֹ־אוֹר; וַיְהִי הוֹשֵׁעַ</p>

<p>חֲמֻדוֹת אֶל כָּל יוֹדְעָיו.</p>

<p>מִמֶּנוּ גַם אֶת כָּל יִקְרוֹתָיו</p>

<p>לֹא חָשַׂךְ טֶבַע: כְּמוֹ אָב שָׂב,</p>

<p>הֱבִיאוֹ יַעַר חַדְרֵי־חֲדָרָיו</p>

<p>וְדִמְמַת בְּרוֹשָׁיו גִּלָּה לוֹ,</p>

<p>בְּהַעֲטִיר כַּף־עָב עַל ראֹשָׁם</p>

<p>וּבְקָדְרָם לִפְנֵי סַעַר קָם;</p>

<p>וּבְמַעֲמַקָּיו מִבְחַר כְּמֶהָיו</p>

<p>וְגַרְגְּרָיו לוֹ הִקְרִיב שַׁי.</p>

<p>וּכְמוֹ אָח קָטָן הִכִּירוּהוּ</p>

<p>בְּשַׁדְמוֹת־כֶּתֶם שִׁבֳּלִים,</p>

<p>וַיִּקְּדוּ לוֹ, כִּלְבֶן־הַמֶּלֶךְ&#8230;</p>

<p>וְיֵשׁ בַּשָּׂדֶה נָח עַל גָּב,</p>

<p>מְרֻתַּק־לֵב אֶל זְהַב עָב קְטַנָּה,</p>

<p>טוֹבֶלֶת לָהּ בִּתְכֵלֶת־חָג;</p>

<p>עַל עָב זוֹ הוּא וַחֲלוֹמוֹ רְכוּבִים:</p>

<p>הוּא, יֶלֶד תָּם, וַחֲלוֹם גִּיל־עַד.</p>

<p>וְחַסְדּוֹ, כַּעֲנַן־הַבֹּקֶר,</p>

<p>בַּמֶּרְחָב שָׁט, מְבָרֵךְ־כֹּל.</p>

<p>לֹא־רְחוֹקִים נִרְאוּ מְסִבֵּי־דּוֹתָן,</p>

<p>וְאִמּוֹ לוֹ עַל בֵּן פּוֹרָת,</p>

<p>עַל יוֹסֵף, שָׂחָה&#8230; וְאֶת עִקְבוֹתָיו</p>

<p>הַיֶּלֶד בִּקֵּשׁ תּוֹךְ כָּל בּוֹר;</p>

<p>וּבְקוֹל מְצִלּוֹת גְּמַלִּים עוֹבְרִים</p>

<p>אַט, יִלְלָתוֹ הֶאֱזִין&#8230;</p>

<p>וַיִּתְרַע אֶת צִפֳּרוֹת־כְּרָמִים</p>

<p>וְאֶת רוּחוֹת, לוֹ רָז לָאֲטוּ;</p>

<p>אֶת זְבוּבֵי־רִקְמָה, לוֹ זִמְזַמוּ</p>

<p>וְאֶת כָּל יִתּוֹשׁ־עֶרֶב שָׁר;</p>

<p>וְאֶת <strong>אַדְמוֹנִית</strong>, יְפַת־הַפָּרוֹת,</p>

<p>בָּהּ נַפְשׁוֹ רַכָּה נִקְשְׁרָה:</p>

<p>יוֹם יוֹם, בְּשׁוּבָהּ מִן הַמִּרְעֶה,</p>

<p>עַל טוּב צַוָּארָהּ יַעֲבֹר,</p>

<p>לִפְנוֹת הָעֶרֶב, בְּהוֹצִיא בְלִילָהּ,</p>

<p>אֵלֶיהָ, אוֹהֵב, אוֹכִיל יֵט,</p>

<p>בְּהַאֲדִים מִנֶּגֶד אֹפֶק,</p>

<p>וְשֶׁמֶשׁ, פְּנֵי־לֶהָבִים לָהּ – –</p>

<p>אַךְ כִּי חֳרָפִים תִּשְׁעָה עָלָיו</p>

<p>כְּבָר עָבְרוּ, וְעֵינָיו נִפְקְחוּ</p>

<p>לִרְאוֹת אֲשֶׁר לֹא רָאָה תְחִלָה,</p>

<p>וּלְסַמֵּר בְּשָׂרוֹ הִרְעִים קוֹל</p>

<p>אֶל רֹאשׁוֹ קָט וַיְהֻמּוֹ כָלִיל:</p>

<p>קוֹל שְׁאָגָה לְאָב, בְּהִשְׂתָּעֲרוֹ</p>

<p>עַל אֵם חֲרֵדָה, בַּחֲמַת־נֶשֶׁר</p>

<p>עַל יוֹנַת־אֵלֶם, יוֹנַת־תֹּם;</p>

<p>וְכִי לֶחְיוֹ, כַּעֲבוֹר הַסַּעַר,</p>

<p>מְטַר דִּמְעוֹת־אִמּוֹ הִרְטִיב חָם</p>

<p>וְשִׁיר חַיֶּיהָ אוֹבְדִים, נוּגָה</p>

<p>בְּנֶשֶׁף־סְתָו לוֹ שׁוֹרְרָה, –</p>

<p>בְּכוֹס־חַיָּיו, כּוֹס־הַזָּהָב, צָלַל</p>

<p>רִאשׁוֹנָה צֵל הַמָּוֶת מָר.</p>

<p>וַיִּלְמַד הַחֲרֵשׁ וְאָרֹג</p>

<p>לְבָדָד מַחְשְׁבוֹת רַחֲמָיו</p>

<p>עַל אִמּוֹ, וְגַם עַל אָבִיו, חוֹלֶה</p>

<p>בַלֵב, אֲכוּל תּוֹלַעַת־סוֹד:</p>

<p>סוֹד אוֹצְרוֹת־אוֹן וַחֲלוֹם־תִפְאֶרֶת</p>

<p>בּוֹ דֹּם, לְאֵין מוֹצָא, כָּאֲבוּ – –</p>

<p>הִתְרַחֵק מִן יְלָדִים מְשַׂחֲקִים</p>

<p>וְיַלְדוּת־חֵן מְחוֹלְלוֹת,</p>

<p>וּפְרֹשׁ אֶל צֵל בְּפִנַּת־בַּיִת</p>

<p>וְהִסְתַּכֵּל, זָע, בְּשֶׁמֶשׁ בָּא,</p>

<p>וּקְלֹט שִׁיר־שְׁקִיעָה שֶׁלִּזְהָרָיו,</p>

<p>וּכְמוֹהֶם שָׁתֹת דָּם בַּלָּאט&#8230;</p>

<br />

<p>יוֹם אֶחָד, וְהוּא עוֹד נַעַר קָטָן,</p>

<p>בְּפִנָּה חָבוּי, בְּמִסְדְּרוֹן</p>

<p>עֲלִיַּת־הַמְּקֵרָה, שָׁמָּה</p>

<p>מִסַּעַר, צָרַר אָב וָאֵם</p>

<p>בִכְנָפָיו, נִמְלַט עַל נַפְשֵׁהוּ,</p>

<p>וְכֻלּוֹ רוֹעֵד, נִכְלָם, דָּךְ:</p>

<p>וּבְעַד הַחֲרַכִּים הַמְאָדָּמִים</p>

<p>פְּנֵי־דָם לַשֶּׁמֶשׁ נִשְׁקְפוּ,</p>

<p>וְלִבּוֹ יָצָא: מַלְאָךְ אָדֹם</p>

<p>שָׁם נִרְאָה לוֹ בְשוּלֵי רוֹם!</p>

<p>וְעַל הַנַּעַר נָחָה עֵינוֹ,</p>

<p>עֵין־פְּלָדוֹת רָזִית, לוֹחֲשָׁה –</p>

<p>וּכְמֻכֵּה תִמְהוֹן־אֶל הוֹשֵׁעַ:</p>

<p>עִם נַפְשׁוֹ, עֵינָיו נִנְעֲצוּ</p>

<p>בְּעֵין־הָאֵל שֶׁבְּשׁוּלֵי שַׁחַק</p>

<p>חֹם, רַחֲמִים מְטַפְטְפָה</p>

<p>וְלוֹחֲשָׁה, כִּבְעַד צְעִיף־דֶּמַע,</p>

<p>נֶחָמָה, בְּרָכָה, אַהֲבַת־אוֹר&#8230;</p>

<p>וְאֵין בָּעוֹלָם כִּי־אִם שְׁנֵיהֶם,</p>

<p>אֶל רַחוּם וְהוּא, מִתְיַחֲדִים;</p>

<p>וְעֵין־הָאֵל מַקְדִּישָׁה אוֹתוֹ</p>

<p>אֶל גּוֹרַל־חַיִים רַב־עֱנוּת,</p>

<p>לוֹחֶשֶׁת טְמִירוֹת, וְהוּא לֹא יֵדַע,</p>

<p>כָּאֵם עַל יָחִיד רוֹעֲדָה,</p>

<p>נוֹשַׁקְתּוֹ נְשִׁיקָה אַחֲרוֹנָה:</p>

<p>&#8220;שָׂא בְּרָכָה בְּנִי!&#8221; – וְיָרְדָה תְהוֹם.</p>

<p>הַיֶּלֶד יָשַׁב רֶגַע נִפְעַם,</p>

<p>מִשְׁנֵהוּ – וְלִבּוֹ רַךְ, וַיֵּבְךְּ.</p>

<br />

<p>וְכִי רָזוּ פְּנֵי הַבֵּן, וְעֵינָיו</p>

<p>הֶעְמִיקוּ בְעֹר מִיּוֹם לְיוֹם,</p>

<p>עֵין־אָב בּוֹחַנְתּוֹ, וְיַד־אֵם מִצְחוֹ</p>

<p>בְּדַאֲגַת־לֵב מְמַשְּׁשָׁה:</p>

<p>אָז יִשְׁלָחֶנּוּ אָבִיו בֵּית־אֶל</p>

<p>הִתְחַנֵּךְ, לָמֹד אָרָחוֹת־קְרָב;</p>

<p>וּבְיַד אֲמַצְיָה, כֹּהֵן־מִקְדָּשׁ,</p>

<p>יְדִיד־נְּעוּרָיו, יַפְקִיד בְּנוֹ.</p>

<p>וַיְהִי הוֹשֵׁעַ בְּאָמְנָה אִתּוֹ,</p>

<p>וַיִּלְמַד קְרֹא וּכְתֹב וּנְאֹם;</p>

<p>אַךְ תֵּעַב מִשְׂחֲקֵי־מִלְחָמָה</p>

<p>וְכֹהֲנִים מִתְגּוֹדְדִים</p>

<p>בַּחֲרָבוֹת, עַד שְׁפָךְ דָּם, – עֵת יִצֶף</p>

<p>הָעֵגֶל, לוֹטֵשׁ עֵינֵי־פָז&#8230;</p>

<p>וַיִּהְיוּ אַחִים לוֹ חֲלוֹמוֹתָיו,</p>

<p>וּמְגִלּוֹת – רֵעָיו כָּל הַיּוֹם:</p>

<p>וַיְהִי מְטַיֵּל, מֻכְתַּר קְהָלָם,</p>

<p>בִּמְסִבֵּי עִיר יְפַת־הַנּוֹף,</p>

<p>מְתַפֵּשׂ עַל הָהָר מִקֶּדֶּם,</p>

<p>אַבְרָם שָׁם נָטָה אָהֳלוֹ</p>

<p>(כְּכָל אֲשֶׁר לוֹ שָׂחָה אִמּוֹ</p>

<p>בְּפִנַּת־חֹם, בְּעַרְבֵי־סְתָו),</p>

<p>וּבְהַכְחִיל בַּמֶּרְחָק עָשָׁן –</p>

<p>וְנִדְמֶה לוֹ: שָׁם מִזְבְּחוֹ&#8230;</p>

<p>מִתְבּוֹנֵן אֶל נְגֹהוֹת־בֹּקֶר,</p>

<p>בְּעַד מִפְלְשֵׂי־עָב מִסְתַּנְּנִים,</p>

<p>וְרוֹאֶה סֻלַּם־אוֹר וּשְׁלַבָּיו</p>

<p>הַנִּגְלֶה שָׁם לְיַעֲקֹב,</p>

<p>מַלְאָכִים עוֹלִים בּוֹ וְיוֹרְדִים, –</p>

<p>וּמַקְשִׁיב צִלְצוּל שִׁיר אֵין־קוֹל&#8230;</p>

<p>אַךְ כִּי מִבָּמֳתֵי־הָר הָעִירָה</p>

<p>גַּם הוּא מִסֻּלַּם־אוֹר הַהוּא</p>

<p>חֲרִישִׁי יָרַד, וּבַדֶּרֶךְ</p>

<p>מִבְּנֵי־הַנְּבִיאִים פָּגְשׁוּ בוֹ,</p>

<p>וּבְלַהֲקָתָם הַצֹּהֶלֶת</p>

<p>חֲבוּרַת קְדֵשׁוֹת צוֹחֲקוֹת, –</p>

<p>בְּחָפְזָה עָבַר עַל פְּנֵיהֶם,</p>

<p>וְהִבִּיטוּ כְמֵהוֹת אַחֲרָיו,</p>

<p>וְדָפַק לִבּוֹ. אָדְמוּ פָנָיו,</p>

<p>בְּחוּשׁוֹ מַבַּט־לַעֲגָם:</p>

<p>וְהָיָה לִבּוֹ כַמֶּרְקָחָה,</p>

<p>בָּהּ עֵרֶב בֹּשֶׁת, חֵשֶׁק, בּוּז;</p>

<p>וְרֶגֶשׁ בְּדִידוּת, בְּדִידוּת גְּדוֹלָה,</p>

<p>נֹתֶנֶת־כֹּל, כְּמֶרְחַב־יָהּ</p>

<p>וְגֹזֶלֶת־כֹּל, כְּמַחֲלָה כְּבֵדָה,</p>

<p>מִמֶּנָּה מִפְלָט לוֹ אֵין עוֹד&#8230;</p>

<br />

<p>בָּעֵת הַהִיא רִאשׁוֹנָה נָגְעָה</p>

<p>בְּלֵב עֶלֶם רַךְ יַד־אֱלֹהִים,</p>

<p>וַתַּקְדִּישֵׁהוּ לַשָּׁמַיִם.</p>

<p>מִיּוֹם עֲמֹד עַל תִּלוֹ דְבִיר</p>

<p>בֵּית־אֶל הָעַתִּיק, עוֹד קִירוֹתָיו</p>

<p>לֹא נִזְדַּעַזְעוּ עַד הַיְּסוֹד</p>

<p>מִמָּגוֹר, כְּרָעֲדָם יוֹם אֶחָד</p>

<p>בַּחִיל לְנַהַם נָבִיא זָר,</p>

<p>מִקָּרוֹב בָּא בְּמַקֵּל־רוֹעִים,</p>

<p>מִיהוּדָה עָלָה כָאֲרִי,</p>

<p>רְחַב־כְּתֵפַיִם, שְׁחוֹר־הַזָּקֵן,</p>

<p>וּלְעֵינָיו – שְׁחוֹר בְּרַק בְּרֵכוֹת־לֵיל,</p>

<p>עֵת כֶּסֶף־סַהַר יִתְכַּס עָבִים</p>

<p>וְהֵרִיחוּ סַעַר אַרְזֵי־אֶל.</p>

<p>בְּיוֹם חַג בָּא וְנִצְחוֹן־מֶלֶךְ</p>

<p>וּתְשׁוּאוֹת־עַם בְּשַׁעַר־עִיר:</p>

<p>&quot;יְחִי יָרָבְעָם גֹּאֲלֵנוּ</p>

<p>מֵעֹל אֲרַם!&quot; – וְרִחֵף צְחוֹק</p>

<p>וְהִתְפַּתֵּל, אָפֵל, עַל שִׂפְתוֹתָיו,</p>

<p>וַיָּמֶת, כְּרַעַל, תְּרוּעַת־גִּיל:</p>

<p>&#8220;יְחִי!&#8221; בְּפִיהֶם – וְהִשְׁתָּאוּ,</p>

<p>וְהִבִּיטוּ אַחֲרָיו עַד בּוֹשׁ&#8230;</p>

<p>וּבְכָל רֹאשׁ־חֹדֶשׁ וַעֲצֶרֶת</p>

<p>בְּשַׁעַר בֵּית־אֶל יִנְהַם קוֹל</p>

<p>כַּיוֹנָה, וְיֵשׁ – כְּאַרְיֵה שׁוֹאֵג</p>

<p>פָּצוּעַ, – כֻּלּוֹ רְתֵת־מְרִי.</p>

<p>וְדַלִּים, שְׂכִירֵי־יוֹם וְיוֹגְבִים,</p>

<p>אֶל רַעַל־דִּבְשׁוֹ נָהֲרוּ,</p>

<p>וְאֶחָד מִן הָעָם כֹּה אָמַר:</p>

<p>&quot;בִּלְשׁוֹנוֹ עָמוּס, אוּלָם – חַי</p>

<p>הַדֶּרֶךְ לִבְאֵר שֶׁבַע! – דּוֹמֶה</p>

<p>הוּא, כְּמוֹ מִפִּיו יִתְעוֹפְפוּ</p>

<p>לַפִּידֵי־אֵשׁ עַל רֹאשׁ כֻּלָּנוּ,</p>

<p>לְהַחֲלוֹת כָּל לֵב בַּחֲתָת!&quot;</p>

<p>אַךְ בְּנֵי־הַנְּבִיאִים רֹאשׁ הֵנִיעוּ,</p>

<p>עַל אִכָּר זֶה הִתְלוֹצְצוּ:</p>

<p>&quot;מִתְּקוֹעַ בָּא לְאַלֵּף בִּינָה –</p>

<p>וְעַל יַד מִי יָצַק מַיִם הוּא?&quot;</p>

<p>אֲמַצְיָה, כֹּהֲנָם וּמוֹרָם,</p>

<p>עַל לֵב הוֹשֵׁעַ דִּבֵּר: &quot;קוּם!</p>

<p>אֱסֹף לְךָ כָּל בְּנֵי הַשּוֹעִים</p>

<p>וְהַנְּבִיאִים, וִיִּסַּדְתָּם</p>

<p>אֲגֻדָּה אַחַת, וְהָיִיתָ</p>

<p>כְּאָבִיךָ, גִּבּוֹר שְׂדֵה אֲרָם,</p>

<p>לְכִסֵא־מַלְכוּתֵנוּ מָגֵן</p>

<p>וּמַחֲסֶה מִמְּרִיבֵי־עָם.</p>

<p>לֹא טוֹב בְּעֵינַי דְּבַר הָאִכָּר</p>

<p>מִתְּקוֹעַ. כִּי בַמַּחֲשָׁךְ</p>

<p>גַּל קָטָן חוֹתֵר – וְנָפְלָה לְבֵנָה,</p>

<p>וְנָפַל כָּל הַבַּיִת חִישׁ,</p>

<p>וְקָבַר גַּם אוֹתָנוּ תַחְתָּיו!&quot;</p>

<p>וְלֹא שָׂם הוֹשֵׁעַ לֵב לִדְבַר</p>

<p>אֲמַצְיָה, וְאִם כְּאָב אֲהֵבוֹ –</p>

<p>וְהוּא עוֹד חַי בִּנְאוֹת־חֲלוֹם.</p>

<p>וּכְגָדְלוֹ – פָּשַׁט חֶרְדַּת־בָּשְׁתּוֹ,</p>

<p>כִּפְשׁוֹט צִפֹּרֶת מַעֲטָהּ.</p>

<p>יֵשׁ יָבוֹא גַם אֶל נִשְׁפֵי־קְרוּאִים,</p>

<p>מַסֵּכוֹת, מְחוֹלוֹת וּכְלֵי־שִׁיר,</p>

<p>הוּא וַחֲבֵרוֹתָיו, בְּנוֹת אֲמַצְיָה –</p>

<p>וּבְכָל מְקוֹם בּוֹאוֹ נָפַל אוֹר.</p>

<p>וַיְהִי כְמֶלֶךְ רַךְ לֹא־נִמְשַׁח,</p>

<p>רֹאשׁ בְּנֵי־הֵשּׁוֹעִים, מְנַהֲלָם</p>

<p>וּמְלַמְּדָם אָרְחוֹת שִׁיר וּמְלִיצָה.</p>

<p>וְלֹא נִפְגַּשׁ אִכָּר אֶת בֶּן־שָׂר. –</p>

<p>אַךְ בְּיוֹם חַג – אַחַר גִּזֵּי־מֶלֶךְ,</p>

<p>עֵת רָעֲצוּ בְּחֹזֶק־יָד</p>

<p>אֶת הָאִכָּרִים נֹגְשִׂים, לֵאמֹר:</p>

<p>&#8220;אֶת מַס־הַמֶּלֶךְ חוּשׁוֹ תְנוּ!&#8221; –</p>

<p>כִּי בְּשִׂמְחַת־קָצִיר רָאָה עָמוֹס,</p>

<p>עֵת מָלֵּא תְּשׁוּאוֹת כָּל הַשּׁוּק,</p>

<p>עַל סְדָן, לְיַד הַנֹּגֵשׂ, יֶלֶד</p>

<p>לְמִמְכָּר עֹמֵד, עָרוֹם, דַּק,</p>

<p>וְאִמּוֹ יוֹשְׁבָה שְׁחוֹרַת־פָּנִים,</p>

<p>וְהִיא בִּבְכִי מְמָרְרָה;</p>

<p>וְלֵץ אֶחָד מִשֵּׁשׁ בְּשַׂר־הַיֶּלֶד</p>

<p>וַיּאמֶר: &quot;מְחִיר הַקָּט לֹא רַב!</p>

<p>מָכְרֵהוּ לִי, וּלְגִנְזֵי־מַלְכוּת</p>

<p>זוּג נַעֲלַיִם אֶשְׁקְלָה!&quot;</p>

<p>לִצְחוֹק הֶהָמוֹן הַפָּרוּעַ, –</p>

<p>וַיַּעַל בֵּיתָה אֲדוֹנָי</p>

<p>הַנָּבִיא קוֹדֵר, רוֹעֵד כֻּלּוֹ,</p>

<p>וְאַחֲרָיו רֹב דַּלַּת־עָם –</p>

<p>אֶל הָעֲזָרָה. שָׁם בַּקָּצֶה</p>

<p>עַל מִזְבַּח־זָהָב הִכְחִיל</p>

<p>עֲשַׁן־הַקְּטֹרֶת, וַאֲמַצְיָה</p>

<p>מְכַהֵן פְּאֵר: לִמְעִיל־הַשְּׂרָד</p>

<p>בְּשׁוּלָיו פַּעֲמוֹנֵי זָהָב,</p>

<p>וּלְחֵשֶׁב־אֵפוֹד – מִשְׁבְּצוֹת</p>

<p>מַבּוּעֵי צְבָעִים, צִבְעֵי־זֹהַר,</p>

<p>אוֹר שֹׁהַם, אֹדֶם, פִּטְדָּה.</p>

<p>מִבֵּית לִשְׂבָכָה מַעֲשֵׂה־קְלָעִים</p>

<p>בְּנֵי־מֶלֶךְ יָשְׁבוּ, רִאשׁוֹן טוּר,</p>

<p>עַל כִּסְאוֹת־שֵׁן. כֵּס־פָּז בְּרֹאשָׁם,</p>

<p>לַמֶּלֶךְ, פָּנוּי יַעֲמֹד</p>

<p>(כִּי צְמֵא־הַקְּרָב, יָרָבְעָם נָסַע</p>

<p>לִרְאוֹת בְּבַצֵּר עָרֵי־גְבוּל).</p>

<p>עַל יָדָם שׁוֹעִים לְבוּשֵׁי מִכְלוֹל,</p>

<p>וּנְשֵׁיהֶם – בְּרָב עֲדִי וָפוּךְ;</p>

<p>בָּם – בְּנוֹת אֲמַצְיָה, עִם הוֹשֵׁעַ.</p>

<p>הַהֵיכָל מָלֵא מֶתֶק שִׁיר</p>

<p>וּנְגִינַת נְבָלִים, בֵּין עַמּוּדֵי –</p>

<p>הַשֵּׁשׁ עֲרֵבָה רוֹתְתָה – –</p>

<p>וְהִנֵּה עַל הַבָּמָה נִצָּב,</p>

<p>עַל מַקְלוֹ נִשְׁעָן, אִכָּר זָר.</p>

<p>אַז יִנְהַם &quot;זִמְרַת נְבָלֶיךָ</p>

<p>מֵעָלַי הָסֵר!&quot; – וַחֲזִיז</p>

<p>מֵעֵינוֹ יִיר אֶל מִזְבַּח־זָהָב;</p>

<p>וְהַנְּגִינָה קָפְאָה. הָשְׁלַךְ הָס.</p>

<p>וַיִּשְׁאַג – וּכְמוֹ אַבְנֵי בָרָד</p>

<p>עַל רָאשֵׁי רוֹזְנִים נִחֲתוּ,</p>

<p>הַמֹּכְרִים אֶבְיוֹן בְּנַעֲלָיִם,</p>

<p>וְעַל פָּרוֹת־בָּשָׁן – נְשֵׁי־הַחֵן;</p>

<p>וְהֵם יוֹשְׁבִים, פְּעוּרֵי־פִיּוֹת כֻּלָּם.</p>

<p>אַךְ כִּי גַּם חֶרֶב הוּעֲפָה,</p>

<p>בִּבְרַד־הָאֵשׁ, עַל בֵּית־יָרָבְעָם –</p>

<p>אֲמַצְיָה נֵעוֹר, כֹּהֵן רֹאשׁ,</p>

<p>וּבְעוֹד הַמַּחְתָּה, זָהָב טָהוֹר,</p>

<p>בְּיָדוֹ עָשָׁן מַעֲלָה,</p>

<p>עֲשַׁן הַקְּטֹרֶת הַכְּחַלְחֹלֶת, –</p>

<p>רָץ אֶל הַנָּבִיא בָחֳרִי־אַף</p>

<p>וַיִּדְחֲפוֹ בַּיָּד־הַמַּחְתָּה,</p>

<p>וַיִּקְרָא: &#8220;חֹזֶה, לֵךְ בָּרַח!&#8221;&#8230; –</p>

<p>וְהוֹשֵׁעַ קָם, עַל עַמּוּד נִשְׁעַן</p>

<p>וַיִּתְקַע עֵינָיו נוֹצְצוֹת,</p>

<p>כַּקָּסוּם, בְּהַדְרַת פְּנֵי הַנָּבִיא</p>

<p>הַקּוֹדֵר, שֶׁלֹּא חָל וְלֹא נָע</p>

<p>בְּהַקִּיף אוֹתוֹ צְבָא הַמִּקְדָּשׁ,</p>

<p>חֲגוּרֵי חֶרֶב וַחֲנִית.</p>

<p>רַק מַקֵּל־רוֹעִים פִּתְאוֹם הוּרַם –</p>

<p>וּכְמוֹ בְּסוּפָה יַעַר זָע,</p>

<p>וַיְהִי מְלוֹא הָעֲזָרָה סַעַר</p>

<p>וּבְרָקִים וְשַׁאֲגַת אֲרִי:</p>

<p>&#8220;הָאֵל שְׁלָחַנִּי!&#8221; וּבְרַד קְלָלָה</p>

<p>אֶל פְּנֵי אֲמַצְיָה – כִּפְנֵי מֵת.</p>

<p>וּלְעֵבֶר אִשְׁתוֹ, בְּמַחְשׂף עֶדְיָהּ,</p>

<p>אֶת מַקְלוֹ הָדָה בַחֲרָק־שֵׁן:</p>

<p>&#8220;זֹאת אִשְׁתְּךָ, בָּעִיר הִיא תִזְנֶה!&#8221;</p>

<p>וַיִּירַק אַרְצָה: &#8220;אִי לַפְּאֵר!&#8221;</p>

<p>וּמִן הַבָּמָה רַד, וַיָּשֶׂם</p>

<p>אֶת פָּנָיו לַעֲבוֹר וְלָצֵאת.</p>

<p>וִיהִי כְמוֹ חָשֵׁךְ כָּל הַהֵיכָל.</p>

<p>הֲמוּמִים כֻּלָּם דָּמְמוּ.</p>

<p>אַז יַחֲרֹג מְלֵא־רְתֵת הוֹשֵׁעַ –</p>

<p>וְאַחֲרֵי אִכָּר פְּרוּעַ־רֹאשׁ,</p>

<p>כְּעֶבֶד אַחֲרֵי אֲדוֹנָיו,</p>

<p>לְבוּשׁ מַחֲלָצוֹת יֶחֱרַד.</p>

<p>וְכָל הַקָּהָל לִפְנֵי עָמוֹס,</p>

<p>לְפַנּוֹת דֶּרֶךְ, נִדְחֲקוּ,</p>

<p>בְּנַקֵּשׁ מַקֵּל־רוֹעִים, זֹעֵם,</p>

<p>חֲזוֹן אֲבַדּוֹן, אָבְדָן־עָם.</p>

<p>וְלֹא רָאָה עָמוֹס אֶת מְלַוּוֹ</p>

<p>כִּי־אִם בְּעָבְרוֹ אֶת הַסַּף</p>

<p>וּבְנַקְּשׁוֹ בְמַעֲלוֹת־הַשַּׁיִשׁ –</p>

<p>וְהִנֵּה לְפָנָיו עֶלֶם רָם:</p>

<p>לְרַגְלָיו צָנַח, וּבְאֵין הֶגֶה</p>

<p>לִכְנַף־אַדַּרְתּוֹ נָשַׁק דֹּם.</p>

<p>וַיָּרֶם אוֹתוֹ נְבִיא־יְהוּדָה,</p>

<p>וּפָנָיו קֹדְרִים הוּאֲרוּ,</p>

<p>עַד תְּהוֹם־לֵב הִבִּיט בּוֹ, וַיּאמֶר:</p>

<p>&quot;לְנָּבִיא אֵל מְשָׁחֲךָ,</p>

<p>אַךְ, בְּנִי, מָה רַחֵם אֲרַחְמֶךָ!&quot; –</p>

<p>וַיִּפֶן בְּרֹךְ וַיַּעֲבֹר.</p>

<p>וְהַנַּעַר נִשְׁאַר נָבוֹךְ, מֻכֶּה</p>

<p>תִמָּהוֹן, עַל הַמַּעֲלוֹת;</p>

<p>וּבַעֲלוֹת בַּדְּבִיר שִׁיר חָדָשׁ</p>

<p>תּוֹךְ עַרְפְּלֵי לְבוֹנַת־שְׁבָא –</p>

<p>וַיָּלֶט פָּנָיו בַּשְּׁתֵּי כַפָּיו,</p>

<p>סְחוּף עֶצֶב חַם, וַיֵּבְךְּ, וַיֵּבְךְּ.</p>

<br />

<p>עֵת רַבָּה הוּא, גְּאוֹן אֶפְרַיִם</p>

<p>וְנֵזֶר עָם לְחַיִּים שָׂשׂ,</p>

<p>לָאוֹר נוֹצַר – בְּקַדְרוּת־מִדְבָּר</p>

<p>לִנְבִיא־יְהוּדָה נֶאֱבַק.</p>

<p>וַיִּצְרֹב דְּבַר־הָאֵל אֶת לִבּוֹ,</p>

<p>וְהוּא לֹא יָדַע תַּת לוֹ נִיב,</p>

<p>אַף גַּם לֹא יָדַע: מַה הַדָּבָר? –</p>

<p>רַק נָפַל עַל לֵב־עֶלֶם צֵל,</p>

<p>צֵל סֶלַע כָּבֵד, רָם, מִתְּקוֹעַ</p>

<p>אֶל בֵּית־אֵל נִשְׁקָף, מְבַשֵּׂר רָע&#8230;</p>

<p>וַיְבַקֵּשׁ מִפְלַט־מָה לְנַפְשׁוֹ</p>

<p>בִּידִידוּת־אַהֲבָה, שֶׁחָשׁ</p>

<p>בְּלִבּו, כְּמוֹ צִיץ־נִיסָן מֻקְדָּם,</p>

<p>מִתְרַקְּמָה אַט אֶל יַעֲלַת־חֵן,</p>

<p>אֶל תִּרְצָה בַת־אֲמַצְיָה. אָבִיו</p>

<p>בְּשֶׁכְּבָר הַיָּמִים כָּרַת בְּרִית</p>

<p>עִם אוֹהֲבוֹ אָבִיהָ, לֵאמֹר:</p>

<p>&#8220;לִבְנִי, בְּגָדְלוֹ, תִּרְצָה תְהִי&#8221;.</p>

<p>הַנַּעַר שָׁמַע, וְהָאֲמָנָה</p>

<p>בְּלִבּוֹ שָׁמַר, עַד בּוֹא יוֹם</p>

<p>וְהוּא מִבֵּית־הוֹרָתוֹ נִשְׁלַח</p>

<p>אֶל בֵּית־אֲמַצְיָה. שָׁם לָגוּר,</p>

<p>מִכְּפָר בָּעֶרֶב בָּא; וּבֹקֶר,</p>

<p>כִּי הוּא וְתִרְצָה נִפְגָּשׁוּ,</p>

<p>וַיַּרְא עֵינֶיהָ – תְּכֵלֶת בְּהִירָה</p>

<p>וּקְוֻצּוֹת לָהּ עַרְמוֹנִיּוֹת</p>

<p>וְצַוַּאַר־בַּרְבּוּר זָקוּף, מַצְהִיר, –</p>

<p>וַיַּךְ אֶת לִבּוֹ נֹגַהּ־זִיו</p>

<p>אֲשֶׁר לְתִרְצָה. גַּם הַיַּלְדָּה,</p>

<p>בְּפָגְשָׁהּ בּוֹ, כְּשׁוֹשַׁן־גָּן</p>

<p>פָּנֶיהָ הָעֲדִינִים אָדְמוּ,</p>

<p>אָז שָׁבוּ חִישׁ וַיֶחְוְרוּ:</p>

<p>כְּמוֹ חָשָׁה גוֹרַל כָּל חַיֶּיהָ</p>

<p>בְּרֶגַע זֶה כִּי נֶחֱרַץ.</p>

<p>וְתַחֲמֹד הִשָּׁאֵר אִתּוֹ</p>

<p>מִכָּל שְׁלֹשׁ אַחְיוֹתֶיהָ לְבָד,</p>

<p>וּפְרוֹט לְפָנָיו עַל הַכִּנוֹר,</p>

<p>וְהַגֵּשׁ לוֹ כָּל מַאֲכָל.</p>

<p>וְיָד בְּיָד כִּי נָגְעוּ יַחַד –</p>

<p>כָּל גֵוָהּ חָלַף, מָתֹק, קֹר,</p>

<p>וַתְּרַטֵּט רְתֵת אַיָּלָה רַכָּה&#8230;</p>

<p>וְאִמָּהּ אוֹתָם רָאֲתָה –</p>

<p>כֵּן שָׂמְחָה בְלִבָּהּ. אַךְ הוֹשֵׁעַ</p>

<p>כִּי בְעֵינֵי תִרְצָה הֶעֱמִיק</p>

<p>לְהַבִּיט – כְּחֻלּוֹת־גַּף שְׁתֵּי יוֹנִים,</p>

<p>הַמַּהְגּוֹת שֶׁקֶט, אוֹר וָתֹם</p>

<p>וְטֹהַר אַהֲבָה מְפִיקוֹת –</p>

<p>כִּמְבוּכָה אוֹתוֹ אָפְפָה:</p>

<p>הִיא אֶת כָּל לִבָּה לוֹ נָתָנָה,</p>

<p>וְלִבּוֹ כֵן לֹא יַעֲנָהּ&#8230;</p>

<p>מֵאָז, מִדֵּי עָלָיו הִתְרַפְּקָה,</p>

<p>בְּאִי־רָצוֹן נַפְשׁוֹ רָתְתָה,</p>

<p>כְּפֶקַע־שׁוֹשָׁן, כִּי לְפָתְחוֹ</p>

<p>יִתְאַמֵּץ אִישׁ בְּטֶרֶם עֵת.</p>

<p>וְדָבָר לָאַט לוֹ בְדָמוֹ:</p>

<p>&#8220;דַּע, לֹא הַיְּעוּדָה זֹה, לֹא זֹה!&#8221;</p>

<p>וַתְּהִי כַמִּתְעַלֶּפֶת נַפְשׁוֹ</p>

<p>מִצִּמְאוֹן־אוֹר, וַיְהִי לָהּ צַר</p>

<p>וְקַר עַד מָוֶת בְּלִי חֲלוֹם רָם,</p>

<p>וְתֵצֵא אֶל אֲשֶׁר לֹא פֹה&#8230;</p>

<p>וַתִּיצַר לָהּ דְּמוּת־הוֹד חֲמוּדָה:</p>

<p>רֹמֶזֶת דֹּם בְּזָהֳרָהּ</p>

<p>וְקוֹרֵאת אֵלָיו יוֹם וְלַיְלָה,</p>

<p>נוֹבַעַת שִׁיר וּמְדוֹבְבָה</p>

<p>הַלֵּב הָרַךְ, כָּל מֵעֲמַקָּיו</p>

<p>מְעִירָה וּמֵעוֹרְרָה,</p>

<p>הָעֵדֶן אִתָּהּ, גַּם הַתָּפְתֶּה&#8230; –</p>

<p>וּדְמוּת זֹה קָמָה, נַעֲלָה,</p>

<p>לִפְנֵי הוֹשֵׁעַ בְּלִשְׁכַּת גָּזִית,</p>

<p>בֵּית־עֵקֶד סִפְרֵי מִקְדַּשׁ־אֵל:</p>

<p>מִדַּלְתוֹת שִׁיר־הַשִּׁירִים קָמָה</p>

<p>וַתְּחִי לְפָנָיו, צוֹחֲקָה</p>

<p>אֵלָיו בְּעַמּוּד־אוֹר מִלְמַעְלָה,</p>

<p>בְּעַמּוּד־אוֹר שֶׁלְּאַבְקַת־פָּז,</p>

<p>וְעֵינֶיהָ קוֹרְנוֹת אֶל מוּל עֵינָיו,</p>

<p>בִּנְגֹהוֹת בֹּקֶר־אָבִיב רָךְ.</p>

<br />

<p>אַף אָמְנָם חַיָּה הָיְתָה, חַיָּה</p>

<p>הַדְּמוּת אֲשֶׁר לוֹ נִגְלְתָה!</p>

<p>מִמְּרוֹם יָצִּיעַ, שְׁטוּף אוֹר שֶׁמֶּשׁ</p>

<p>וְנִרְאֶה כְּמוֹ מְלֵא־זָהָב תָּא,</p>

<p>אֵלָיו נִשְׁקֶפֶת: כֹּהֵן שָׁמֵן</p>

<p>כַּפָּר, לוֹ פִימַת־תַּאֲוָה,</p>

<p>מִנֵּבֶל־יוֹצְרִים יַיִן יָרִיק –</p>

<p>לַנֶּסֶךְ, יֵין קַפְרִיסִין טוֹב –</p>

<p>אֶל סֵפֶל־הָאַדִּירִים יַלְדָּה</p>

<p>לְפָנָיו דּוּמָם תַּחֲזִיק</p>

<p>בִּשְׁתֵּי יָדֶיהָ: שׁוֹקֵק יַיִן</p>

<p>כִּרְצוּעַת־דָּם אַפְלוּלִית־גּוּשׁ;</p>

<p>וּכְשִׁכּוֹר, סוֹבְאוֹת עֵינֵי־כֹהֵן</p>

<p>אֶת יִפְעַת פְּנֵי־הַנַּעֲרָה</p>

<p>וַחֲמוּדוֹת־גֵוָהּ – וְהִיא צֹחֶקֶת</p>

<p>בִּמְשׁוּבַת־אוֹר מְבַעְבְּעָה,</p>

<p>כְּבַעְבַּע מַעְיָן חַי, מִתּוֹכָהּ.</p>

<p>עוֹמֶדֶת, מְגַחֲכָה בַגִּיל.</p>

<p>עֵינֶיהָ שְׁחוֹרוֹת, זִיקִים יוֹרוֹת,</p>

<p>זֶה כְבָר מִלְמַעֲלֵה כוֹנְנָה</p>

<p>אֱלֵי הוֹשֵׁעַ, וכִי לְפֶתַע</p>

<p>שְׁנֵי מַבָּטֵיהֶם נִפְגְּשׁוּ –</p>

<p>לֹא גָּרְעָה עֵין־זֹהַר מֶנּוּ,</p>

<p>וַיְבַעְבַּע שֵׁנִית צְחוֹק־הָאוֹר.</p>

<p>לְגִחוּךְ־גִּיל זֶה אוֹרוֹ עֵינָיו</p>

<p>וְכָל עַצְמוֹתָיו רָחֲפוּ</p>

<p>מִמֶּתֶק פַּחַד־רָז, וַיַּשְׁפֵּל</p>

<p>אֶת רֹאשׁוֹ אֶל הַמְּגִלָּה, בּוֹשׁ.</p>

<p>וְכִי נִשְּׂאוּ שֵׁנִית עָל עַפְעַפָּיו –</p>

<p>אֵלָיו עוֹד כּוֹנַן מַבַּט־רוֹם.</p>

<p>כִּמְעַט הִכֵּתְהוּ בְסַנְוֵרִים</p>

<p>הַדְּמוּת, מַזְהִירָה בִמְעִיל־שֵׁשׁ.</p>

<p>וְכֻלָּהּ דַּקָּה, גְּבוֹהָה, קְבוּעָה</p>

<p>בְּתּוֹךְ פִּתּוּחֵי מִקְלְעוֹת</p>

<p>תִּמּוֹרוֹת שֶׁלַּסִּפּוּן, דּוּמָה</p>

<p>כְּבַת־אֵלִים יָרְדָה, חוֹגְגָה,</p>

<p>וְסֵפֶל־הָאַדִּירִים זָהָב</p>

<p>בְּיָדָהּ, לְהַרְווֹת צְמָא כָל חָי.</p>

<p>וּכְמוֹ אוֹר חָדָשׁ הֵאִיר עוֹלָם,</p>

<p>וְנַפְשׁוֹ חָרְדָה: &#8220;הִיא זֹה, הִיא&#8221;.</p>

<p>וּכְעֵין קִפָּאוֹן, זָר וּמוּזָר</p>

<p>עַל סַף גַּן־עֵדֶן, עָלָיו רַד,</p>

<p>מִבְּלִי יְכֹלֶת וּבְלִי חֵפֶץ</p>

<p>לָקוּם לִקְרַאת גוֹרָלוֹ: גָּד</p>

<p>כִּי בָא, אוֹ שֶׁבֶר כָּל חַיֵּיהוּ&#8230;</p>

<p>וְנַפְשׁוֹ חֶרֶשׁ נִקְלְעָה</p>

<p>בְּכַף־הַקֶּלַע שֶׁלַּשֶּׂפֶק,</p>

<p>מִשַׁעַר־רוֹם אֶל שְׂפַת־הַתְּהוֹם –</p>

<p>עַד בָּא הַגּוֹרָל דְּפֹק עַל דַּלְתוֹ</p>

<p>בְּצִפָּרְנֵי־יַלְדָּה וַרְדִּיּוֹת:</p>

<p>וְהִנֵּה הִיא לְמוּלוֹ תֵשֵׁב</p>

<p>בְּשֵׂשׂ מְעִיל־תַּשְׁבֵּץ וּצְחוֹק בָּר;</p>

<p>בִּמְגִלָּה עֵינָהּ אַחַת הוֹגָה,</p>

<p>וּשְׁנִיָּה – בַּסֵּתֶר בּוֹחֲנָה</p>

<p>הָעֶלֶם הַיְּפֵהפֶה מִלְּמוּלָהּ,</p>

<p>בְּחִין־צִפֹּרֶת קַלַּת־רֹאשׁ.</p>

<p>הָרְגָעִים עָבְרוּ כְמוֹ נְצָחִים.</p>

<p>מִבְּנֵי־הַנְּבִיאִים צַעֲדוּ</p>

<p>בְּבֵית־הָעֵקֶד, כְּעַל בְּהֹנוֹתָם;</p>

<p>אִישׁ־אִישׁ בִּמְגִלָּה יֶהֱגֶה,</p>

<p>חֲרִישִׁי, – אַךְ לְהוֹשֵׁעַ נִדְמָה,</p>

<p>כְּמוֹ אֵין בְּכָל הָעוֹלָם אִישׁ</p>

<p>מִלְּבַדָּם: הוּא וְהִיא, הַשְּׁנָיִם,</p>

<p>בְּשָׁעָה הֲרַת־עוֹלָם זֹאת.</p>

<p>אַז יִלְבַּשׁ עֹז, וְלִבּוֹ דּוֹפֵק,</p>

<p>וַיּאמֶר: &#8220;סִלְחִי!&#8221; בִּשְׁפַל־קוֹל,</p>

<p>&quot;פָּנָיִךְ, גְּבִרְתִּי, פֹּה חֲדָשׁוֹת –</p>

<p>אַךְ אֶתְמַהּ, אִם לֹא רְאִיתִיךְ</p>

<p>בִּמְקוֹם־מָה, בְּשֶׁכְּבָר הַיָּמִים?&quot;</p>

<p>וַתַּעַן בְּמֶתֶק־קוֹל: אֲנִי</p>

<p>מִפְּלִיטֵי־הַמִּלְחָמָה. נַסְנוּ</p>

<p>וַנָּבוֹא בֵית־אֵל מֵעִיר־גְּבוּל;</p>

<p>פֹּה אֶעֱזוֹר הַכֹּהֵן שְׁאֵרִי&quot;.</p>

<p>וַיִּדֹּם, מַקְשִׁיב אֶל הַהֵד</p>

<p>שֶׁלִּדְבָרֶיהָ, הֵד־נְגִינָה:</p>

<p>כַּשִּׁיר, כָּל מִלָּה צָלְלָה</p>

<p>עַד תְּהוֹם לְבָבוֹ. אַחַר הוֹסִיף:</p>

<p>&quot;שָׂאִינִי עוֹד וְאֶשְׁאֲלָה:</p>

<p>הַפְלִיאִי חַסְדֵּךְ אֶת הוֹשֵׁעַ</p>

<p>וְהַגִּידִי, גְּבִרְתִּי, לִי: מַה שְׁמֵךְ?&quot;</p>

<p>וַתַּעַן בְּעַנְוַת־תֹּם, וְעֵינֵיהָ</p>

<p>עֲמֻקּוֹת, צוֹרְבוֹת: &quot;גֹּמֶר שְׁמִי.</p>

<p>אָנֹכִי גֹּמֶר בַּת דִּבְלַיִם,</p>

<p>וְאָבִי – בְּעִיר־מוֹלַדְתִּי</p>

<p>מִגַּן־תְּאֵנָיו מוֹכֵר דְּבֵלִים&quot;.</p>

<p>אַךְ כִּי לְפֶתַע נִקְרְאָה</p>

<p>מִן הַיָּצִיעַ – חִישׁ־קַל קָמָה,</p>

<p>וּבְבִרְכַּת־שָׁלוֹם כִּרְכְּרָה,</p>

<p>כְּצִפֹּרֶת־גַּן, מִתּוֹךְ הַחֶדֶר,</p>

<p>וְתַחֲמֹק כְּחֶזְיוֹן־אוֹר.</p>

<br />
</blockquote>

<h2 id="ב.">ב.</h2>

<blockquote>
<p>בְּמִשְׁתֵּה־קְרוּאִים, בְּמוֹצָאֵי</p>

<p>חַג־אָבִיב, שֵׁנִית נִקְרְתָה</p>

<p>לְהוֹשֵׁעַ דְּמוּת־הַהוֹד שׁוֹבָתוֹ. –</p>

<p>שְׁבוּעַיִם יָמִים זָחֲלוּ</p>

<p>אֵין־אוֹר, אֵין־גִּיל; כְּעֵמֶק עָכוֹר –</p>

<p>בֵּית־עֵקֶד: הִיא לֹא נִרְאֲתָה!</p>

<p>וְעִקְבוֹת נְעָלֶיהָ קְטַנּוֹת,</p>

<p>בְּעִמְקֵי לִבּוֹ נֶחְרְתוּ,</p>

<p>לֹא נוֹדְעוּ, טוֹפְפוֹת, בַּיָּצִיעַ.</p>

<p>אַךְ בּוֹשׁ אֶת פִּי־הַכֹּהֵן שְׁאוֹל</p>

<p>לְגֹמֶר; גַּם עוֹד חָשׁ בְּהֵאָבֵק</p>

<p>בִּלְבָבוֹ שֶׂפֶק: &#8220;רוֹם אוֹ תְּהוֹם?&#8221;</p>

<p>וְנִשְׁאַר, כִּלְשׁוֹן הַמֹּאזְנַיִם,</p>

<p>בְּאֶמְצַע תָּלוּי, מִבְּלִי נִיד.</p>

<p>אַךְ כִּי לְנֶשֶׁף־רֵעִים נִקְרָא,</p>

<p>בְּנֵי־שׁוֹעִים בָּם וְכֹהֲנִים –</p>

<p>כָּרֶגַע רָזַם לוֹ לְבָבוֹ:</p>

<p>&#8220;הֵן פֶּתַח־תִּקְוָה שָׁם&#8230; קוּם לֵךָ!&#8221;</p>

<p>וְלֹא רִמָּהוּ: בִּקְהַל קְרוּאִים,</p>

<p>עַל יַד שֻׁלְחָנוֹת מְלֵאִים טוּב</p>

<p>וּגְבִיעִים, יַיִן בָּם יִתְאַדָּם, –</p>

<p>בִּקְצֵה הָאוּלָם נִגְלְתָה</p>

<p>לְעֵינָיו, כְּמוֹ לְעֵינֵי צוֹלֵל –</p>

<p>מַזְהִירָה פְנִינָה בְּתַחְתִּית־יָם,</p>

<p>הַדְּמוּת הַנָּאוָה, בִּקְשָׁה נַפְשׁוֹ;</p>

<p>וְהוּא, לְמוֹרַת־רוּחוֹ, רֹאשׁ</p>

<p>לִבְנֵי־הַשּׁוֹעִים הוֹשִׁיבוּהוּ.</p>

<p>הַקְּרוּאִים סְבִיבוֹ סוֹאֲנִים,</p>

<p>מְרִימִים אֶת גְּבִיעֵיהֶם: &quot;לְחַיֵּי</p>

<p>מַלְכֵּנוּ!&quot; – אָז כַּף יִמְחֲאוּ,</p>

<p>וּמִלְאוּם שֵׁנִית יַיִן נוֹצֵץ.</p>

<p>וְהִתְעוֹרְרוּ, וְסָעֲרוּ:</p>

<p>&quot;אֲנַחְנוּ עַל שְׁמָרֵינוּ קוֹפְאִים,</p>

<p>וּמָה הַמֶּלֶךְ יַעֲשֶׂה</p>

<p>לְכַף־עָב קַל, מִצָּפוֹן עוֹלֶה?</p>

<p>אֵין טוֹב מִכְּרוֹת. בְּעוֹד מוֹעֵד, בְּרִית</p>

<p>אֶת מֹף הַנְּדִיבָה, הָאַדִּירָה&quot;.</p>

<p>בְּעֹז אֶגְרוֹפִים נִחֲתוּ</p>

<p>עַל הַשֻּׁלְחָנוֹת, וְקָם שָׁאוֹן,</p>

<p>עַד אַמּוֹת־סִפִּים רָעֲשׁוּ – –</p>

<p>אַךְ לֵב הוֹשֵׁעַ לֹא לָהֵמָּה,</p>

<p>וְעֵינוֹ אֶל הַפִּנָּה, דְּבִיר־</p>

<p>הַדְּבִירִים, בְּאִי־מְנוּחָה יָעִיף</p>

<p>לִרְגָעִים, עֵת עִם לִבּוֹ דָן:</p>

<p>הֲיִגַּשׁ שָׂמָּה, אִם לֹא יִגַּשׁ?</p>

<p>עֲדֵי: &#8220;לָגֶשֶׁת!&#8221; הֶחֱלִיט.</p>

<p>וַיָּקָם, כֻּלּוֹ – כְּבַעֲרָפֶל,</p>

<p>בּוֹ דְמוּת רַק אַחַת לוֹהֲטָה.</p>

<p>כְּבַחֲצִי־גֹרֶן יָשְׁבוּ סְבִיבָהּ</p>

<p>מִבְּנֵי־הַנְּבִיאִים פּוֹחֲזִים,</p>

<p>אִישׁ כּוֹסוֹ בְיָדוֹ הַמּוּרֶמֶת;</p>

<p>וְהִיא – בְּסַנְוֵרִים כֻּלָּם תַּךְ</p>

<p>בְּזִיקֵי־זֹהַר, אוֹר עֵינֵיהָ.</p>

<p>וַיִּגַּשׁ חִישׁ בְּצַעַד־אוֹן,</p>

<p>נְשׂוּא אוֹן־פְּלָאוֹת זָר וְאַדִּיר.</p>

<p>רָאוּהוּ – כֵּן הִשְׁתּוֹמְמוּ</p>

<p>כָל בְּנֵי־הַנְּבִיאִים, פֶּה פָּעָרוּ;</p>

<p>אַךְ נָהֲרוּ פְנֵי בַּת־הַחֵן.</p>

<p>וּלְיַד־יְמִינָהּ יוֹשֵׁב בָּחוּר,</p>

<p>וְהוּא שׁוֹחֲרָהּ: בִּמְשׁוּבַת־צְחוֹק</p>

<p>שִׁלְחַתְהוּ, וּבְהוֹד־מַלְכוּת מָקוֹם</p>

<p>עַל־יַד יְמִינָהּ הֶחְוְתָה</p>

<p>לְהוֹשֵׁעַ. וְהָיָה מְלוֹא־הָעֶרֶב</p>

<p>שִׂיחָתָם. כֻּלַּהּ שִׁירַת־רֹךְ.</p>

<p>וּבְאַחֲרִית־הַמִּשְׁתֶּה, קְרוּאִים</p>

<p>כִּי אִישׁ מֵרֵעוֹ נִפְרְדוּ,</p>

<p>עֲיֵפִים וַהֲלוּמֵי־יַיִן. –</p>

<p>מִבֵּין הַקָּהָל חָמְקוּ דֹם</p>

<p>הוֹשֵׁעַ וְגֹמֶר, וַיָּשִׂימוּ</p>

<p>פַעֲמֵיהֶם דֶּרֶךְ תְּכֵלֶת־לֵיל.</p>

<br />

<p>לִפְקוֹד אֶת מַמְלְכוֹתָיו יָצָא</p>

<p>הַסַּהַר בֵּין עֲבִיבֵי־שֵׁשׁ;</p>

<p>כְּנָסִיךְ עָדִין טוֹב־הָעַיִן,</p>

<p>בִּצְעֲדַת־רֹךְ בָּרַחַב שָׁט.</p>

<p>נִרְדְּמָה בֵית־אֵל. שְׂדֵרוֹת־בְּרוֹשִׁים</p>

<p>בִּרְחוֹב־הַמִּקְדָּשׁ יִתְקְעוּ</p>

<p>צַמָּרוֹת שְׁחוֹרוֹת בְּרוּם־לֵיל חוֹלֵם:</p>

<p>בִּתְכֵלֶת־מַעֲלָה יִטְבְּלוּן.</p>

<p>אֵין נִיד, אֵין זִיעַ. רַק הַשּׁוֹמְרִים־</p>

<p>בַּלֵילוֹת זֶה לְזֶה יִקְרְאוּ:</p>

<p>בְּשִׁיר הָאֶחָד מַנְגִּינָתוֹ</p>

<p>חֲרִישִׁית – שֵׁנִי יַעֵן לָהּ.</p>

<p>וּבֵין הַשְּׂדֵרוֹת, אָרְכֵי־צְלָלִים,</p>

<p>הוֹשֵׁעַ וְגֹמֶר עוֹבְרִים אַט,</p>

<p>כִּבְנֵי־בְרוֹשׁ רָמִים: יֵשׁ – מְדַבְּרִים,</p>

<p>וְיֵשׁ – בְּמֶתֶק דּוֹמְמִים.</p>

<p>מְסַפְּרָה גֹּמֶר לְהוֹשֵׁעַ</p>

<p>מָה רַבּוֹת נַפְשָׁהּ נִכְסְפָה</p>

<p>אֶל לֵילוֹת־אוֹר, בְּהַזְרִיחַ סַהַר</p>

<p>אֶת בָּתֵּי עִיר־מוֹלַדְתָּהּ,</p>

<p>חֲתוּמִים שָׁם יְמֵי יַלְדוּתָהּ!..</p>

<p>אָז יֵשְׁבוּ עֲלֵי אֶבֶן־צְחוֹר,</p>

<p>וְגֹמֶר שָׁקְעָה בְּזִכְרוֹנוֹת.</p>

<p>מַה מְּאֹד אָבִיהָ אָהֲבָה!</p>

<p>לוֹ אַהֲבָתָהּ נִפְלְאַתָה,</p>

<p>אַךְ לֹא לְאִמָּהּ – עַד הַיּוֹם.</p>

<p>הֵן אָמְנָם אִמָּהּ טִפְּחָה אוֹתָהּ,</p>

<p>מִמֶּנָה מְאוּם לֹא מֳנְעָה:</p>

<p>מִצַּעֲצוּעַ וְעַד כָּל מַלְבּוּשׁ –</p>

<p>אַךְ לֹא לְרוּחָהּ שָׂמָה לֵב.</p>

<p>בַּת־נָדִיב הָיְתָה אִמָּהּ, אוּלָם</p>

<p>אָבִיהָ – מָךָ, בֶּן דַּלַת־עָם.</p>

<p>וַיְהִי בִנְעוּרָיו שָׂכִיר, רַכָּב</p>

<p>בְּבֵיִת הַשּׁוֹעַ נְגִיד־הָעִיר –</p>

<p>וְהוּא אַדְמוֹנִי־לְחָיַיִם</p>

<p>וְאֵיתָן־גֵּו – וְתַחְמֹּד</p>

<p>הַבַּת, בַּת־שׁוֹעַ, הַיְפֵהפִיָּה</p>

<p>בַּסֵּתֶר יִפְעַת־תָּאֳרוֹ,</p>

<p>וַתִּמְשְׁכֵהוּ בְחַבְלֵי־קִסְמָהּ</p>

<p>וַתַּלְבִּישֵׁהוּ מִכְלוֹל־הוֹד,</p>

<p>וְאֶל אָבִיהָ הֱבִיאַתְהוּ</p>

<p>וַתֹּאמֶר: &#8220;בְּחִיר לְבָבִי זֶה&#8221;.</p>

<p>וכִי נִתְּכָה סַעֲרַת־חֲרוֹנוֹ</p>

<p>עַל ראֹשָׁם – הִיא, בְּלִי חֲתַת,</p>

<p>בֵּית־דּוֹדָהּ הָלְכָה, לוֹ דוֹדֶיהָ</p>

<p>נָתָנָה. אַז רֹאשׁ יָכֹף אָב,</p>

<p>וַיִּקֶן בִּקְצֵה־עִיר לַחֲתָנוֹ</p>

<p>גַּן־תְּאֵנִים, וְהָיָה לְהַחֲיוֹת</p>

<p>אֶת נַפְשָׁם. אֶפֶס כִּי בְּמֶשֶׁךְ־</p>

<p>הַיָּמִים אִמָּהּ נִחֲמָה</p>

<p>עַל כִּי, בְּאִוַּלְתָּהּ, זָנְחָה חַיִּים</p>

<p>בְּתַעֲנוּגוֹת. קָשְׁתָה</p>

<p>מֵאָז עָלֶיהָ מְנָת־גּוֹרָלָהּ,</p>

<p>וַתַּכְבֵּד יָד עַל בַּעֲלָהּ</p>

<p>וַתְּהִי, כְּמַאֲשִׁימָה אוֹתוֹ,</p>

<p>מִתְעַמְּרָה בוֹ. וְהוּא, הַטּוֹב,</p>

<p>הַתָּמִים, הָיָה כְמַכִּיר תָּמִיד</p>

<p>עֲוֹנוֹ זֶה, כִּי רַב מִנְּשׂוֹא;</p>

<p>וְיִתֵּן לֵב אַךְ אֶל חֶלְקָתוֹ,</p>

<p>עַל כִּכְּרוֹת־דְּבֵלָיו אַךְ לִשְׁקוֹד.</p>

<p>אַךְ אִמָּהּ כָּל הַיּוֹם תִּתְיַפֶּה,</p>

<p>וּבְאֵין לָה עַתָּה אַבְנֵי־חֵן –</p>

<p>בְּאַבְנֵי שָׁוְא וּזְכוּכִית תַּשְׂפִּיק.</p>

<p>כֹּה גַם לְבִתָּהּ תַּעֲשֶׂה,</p>

<p>וּכְפֶסֶל הָדָר תְּעַטְּרֶנָּה –</p>

<p>אַךְ לֹא לְרוּחָהּ שָׂמָה לֵב, –</p>

<p>עוֹד רַבּוֹת, רַבּוֹת סִפְּרָה גֹּמֶר</p>

<p>בְּגִלּוּי־לֵב. הוֹשֵׁעַ, נְסוּךְ</p>

<p>שִׁכָּרוֹן, קֶסֶם, דוּמָם הִקְשִׁיב</p>

<p>לְקוֹלָהּ עָמֹק, מַעְיַן־שִׁיר.</p>

<p>הַסַּהַר עָלָה מִבֵּין עָבִים</p>

<p>מִקֶּדֶם, מַעֲטִיר לָהָר,</p>

<p>כְּכֶתֶר־שֹׁהַם בְּרֹאשׁ יַעַר,</p>

<p>עַל אֹפֶק מַאֲפִיל כַּקִּיר.</p>

<p>וְהוֹשֵׁעַ צוֹפֶה בָהּ, מִשְׁתָּאֶה,</p>

<p>וְנִדְמָה לוֹ: בְּכָל עֹשֶׁר־לֵיל</p>

<p>רַב אוֹר וְרָזִים – אֵין כָּמוֹהָ</p>

<p>רַבָּתִי זֹהַר פְּנִינַת־רָז.</p>

<p>וְעֵת רַבָּה צָלְלוּ בְנִבְכֵי־</p>

<p>הַתְּכֵלֶת, כְּמוֹ בִדְבִיר־חֲלוֹם –</p>

<p>עַד הֵעִיר אוֹתָם קוֹל הַשּׁוֹמֵר־</p>

<p>בַּלֵּילוֹת: &quot;רַבּוּ הֵן כַּיוֹם</p>

<p>הַפּוֹחֲזִים, גַּם רַבּוּ; אֶפֶס</p>

<p>כִּי לָךְ לֹא נָאוֶה, נַעֲרָה</p>

<p>לְאַחֵר שֶׁבֶת כֹּה!&quot;. נֵעוֹרוּ –</p>

<p>וְהִנֵּה סַהַר נֶעֱלַם,</p>

<p>וְרוּחַ קְרִירָה, רְוַת טַל־בְּשָׂמִים,</p>

<p>כְּבָר תִּשֹּׁב בְּעוֹלָם מַחֲוִיר.</p>

<p>אַז בֵּיתָה גֹמֶר פַּעֲמֵיהֶם</p>

<p>יָשׁוּבוּ אַט וְכוֹנְנוּ,</p>

<p>שִׁכּוֹרִים, וְלֹא עֲבָרָם יַיִן,</p>

<p>עֲיֵפִים – וּמִתְרוֹנְנִים.</p>

<p>מֵאָז בֵּית־גֹּמֶר בְּכָל שָׁבוּעַ</p>

<p>הוֹשֵׁעַ יִפְקֹד. בִּקְצֵה־עִיר</p>

<p>הַכֹּהֵן שְׁאֵרָם נָתַן לָמוֹ</p>

<p>בֵּית־חֹמֶר קָטָן, שָׁפָל, דַּל.</p>

<p>לָהּ וּלְהוֹרֶיהָ – קִנִּים שְׁנַיִם:</p>

<p>הַמְרֻוָּחַ – בּוֹ הִתְגוֹרְרוּ</p>

<p>הוֹרֶיהָ, וְהַצֵרַ – לְגֹמֶר.</p>

<p>צַר חָדְרָהּ, אַךְ גַּם מֵאִיר, חַם;</p>

<p>וְעַל חַלּוֹנוֹ מָסָךְ קָטָן</p>

<p>קָרוּעַ מְעַט, אַךְ מַבְהִיק־צְחוֹר.</p>

<p>אֶת פְּנֵי הוֹרֶיהָ עוֹד לֹא רָאָה;</p>

<p>אַךְ כִּי הַדֶּלֶת נִפְתְּחָה</p>

<p>לְפָנָיו פַּעַם – בְּעַד הַחַיִץ</p>

<p>לוֹ שְׁתֵּי עֵינַיִם נוֹצְצוּ,</p>

<p>וְרֹאשׁ־שֵׁיבָה פְרוּעַ־הַתַּלְתַּלִּים,</p>

<p>כְּרֹאשׁ־מְכַשֵּׁפָה, נִגְלָה רָם,</p>

<p>וְאִם בִּפְנֵי־אֵם – כִּפְנֵי גֹמֶר –</p>

<p>עוֹד עִקְּבוֹת־יֹפִי נִשְׁאֲרוּ.</p>

<p>בְּעֵינֵי־יַנְשׁוּף בּוֹ הֵצִיצָה</p>

<p>בְּתִמְהוֹן־זַעַף, פִּיהָ נָע</p>

<p>כְּלוֹחֲשָׁה הַשְׁבָּעַת־קְלָלָה;</p>

<p>וּכְחֶזְיוֹן־לַיְלָה, גַּז הָרֹאשׁ. – –</p>

<p>וּכְאֵימָה נָפְלָה עַל הוֹשֵׁעַ,</p>

<p>וְכָל עַצְמוֹתָיו רָחֲפוּ.</p>

<p>אֵין חַבְלֵי־אַהֲבָה, זְהַב־מַגָּע</p>

<p>בֵּין אָב־וָאֵם וּבֵין הַבַּת.</p>

<p>הָאָב – שְׂכִיר־יוֹם, בְּעָנְיוֹ אוֹבֵד.</p>

<p>מִחְיָתָהּ גֹּמֶר מוֹצְאָה</p>

<p>בַּדְבִיר, בְּשָׁרְתָהּ אֶת פְּנֵי קְדֵשׁוֹת.</p>

<p>וְהָאֵם בַּלָּאט מְקַלְּלָה.</p>

<p>כִּמְאֵרָה נָחָה עַל הַבַּיִת,</p>

<p>וְהוֹשֵׁעַ בְּנַפְשׁוֹ דָן, גַּם דָּן:</p>

<p>הַאִם לֹא נֳגְעָה הַמְּאֵרָה</p>

<p>בְּנֶפֶשׁ־גֹּמֶר לְשַׁחֲתָהּ?</p>

<p>אַךְ מִדַּי בָא אֶל חַדְרָהּ קָטָן –</p>

<p>וְחַם לוֹ, וְהִרְגִישׁ כְּמוֹ בַּקֵּן.</p>

<br />

<p>יוֹם אֶחָד, כַּהֲרִימוֹ יָדוֹ</p>

<p>לִדְפּוֹק בַּדֶּלֶת – בְּעַד הַחוֹר</p>

<p>לְאָזְנָיו נִשָּׂא קוֹל צְעָקָה</p>

<p>וּמְטַר חֲרָפוֹת, תַמְטִיר אֵם</p>

<p>עַל גֹּמֶר, וְקִלְלוֹת־דֵּרָאוֹן;</p>

<p>וְעוֹלֶה קוֹל הַבַּת, כָּאוֹב.</p>

<p>וַיּאמֶר לַחֲמוֹק חֲרִישִׁי –</p>

<p>אַךְ כְּבָר רִגְּלַתְהוּ עֵין בַּת־אוֹר</p>

<p>וַתִּפְתַּח לוֹ, וְעֵינֶיהָ, אָדְמוּ</p>

<p>מִדְּמָעוֹת, חִישׁ־קַל מָחֲתָה.</p>

<p>וְלֹא שָׁאַל דָּבָר. הֱבִיאַתְהוּ</p>

<p>אֶל חָדְרָהּ, וְעַל פָּנֶיהָ שְׂחוֹק</p>

<p>וָדֶמַע, כְּעֵרֶב אוֹר וּרְבִיבִים</p>

<p>עַל דֶּשֶׁא רַעֲנָן, יִזְרְחוּ:</p>

<p>&quot;מֵאִמִּי – הָמְתָה – זֹאת מְנָת־חֶלְקִי:</p>

<p>כָּל שְׂכָרִי לֹא נָתַתִּי לָהּ&quot;.</p>

<p>וּפְנֵי הוֹשֵׁעַ נָפְלוּ, לִבּוֹ</p>

<p>כִּי מָלֵא כַעַשׂ, רַחֲמִים</p>

<p>וּבוּז גַּם יָחַד. רֶגַע אֶחָד</p>

<p>לוֹ קוֹל בְּנַפְשׁוֹ לָחַשׁ: &quot;בְּרַח</p>

<p>בְּעוֹד מוֹעֵד!&quot; אֶפֶס כִּי קוֹל חָזָק</p>

<p>מִזֶּה: &#8220;הִשָּׁאֵר!&#8221; נָתַן צָו.</p>

<p>וִיהֵי מִתְאַמֵּץ מִתְּהוֹם־נַפְשׁוֹ</p>

<p>מַעְיְנוֹת־יֹפִי הַעֲבִיר,</p>

<p>בְּשִׂיחָתוֹ, אֶל תְּהוֹם־נֶפֶשׁ גֹּמֶר –</p>

<p>וְכֶתֶם־צֵל מִלִּבָּהּ דְּלוֹת.</p>

<p>אַךְ כִּי בְחֹם־מִדַּבְּרוֹתָיו שִׁוָּהֵ</p>

<p>עַל אֵל וְעַל קְדוֹשָׁיו רוֹמְמוּת־</p>

<p>תִפְאֶרֶת מֵאֲשֶּׂר בִּלְבָבוֹ</p>

<p>לְקַדֵּשׁ נַפְשָׁהּ מִנִּי חֹל, –</p>

<p>הִיא מִלְאָה צְחוֹק מַר אֶת פִּיהָ:</p>

<p>&#8220;בָּאֵל אֲנִי לֹא אַאֲמִין!&#8221;</p>

<p>וַתּוֹסֶף רְתֵת: &quot;לֹא אַאֲמִינָה</p>

<p>גַּם בְּךָ, הַטּוֹב, הַנַּעֲלֶה!</p>

<p>כְּכָל הַגְּבָרִים אָתָּה. כֻּלְכֶם,</p>

<p>יָדַעְתִּי, אֶחָד חִשְׁקְכֶם&quot;&#8230;</p>

<p>וַיְהִי כֹה רַב בִּמְאוֹר־פָּנֶיהָ</p>

<p>גַּם יֵאוּשׁ מַר, גַּם לַעַג דַּק;</p>

<p>וְלֵב הוֹשֵׁעַ נִלְחֹץ נִלְחַץ</p>

<p>מֵרַחֲמִים עַל יַלְדָּהּ, שֶׂה,</p>

<p>בְּמִדְבַּר־חַיִים תִּתְעֶה, תֹאבַד</p>

<p>בְּאֵין מוֹרֵה־דֶּרֶךְ, בּוֹדְדָה.</p>

<p>וַיִּז מָלִּבּוֹ זֶרֶם־חֶמְלָה,</p>

<p>וַיִּשְׁאַל: &quot;הָאֲלַמְּדֵךְ קְרֹא</p>

<p>בְסֵפֶר־אֱלֹהִים?&quot; – &#8220;לַמְדֵנִי!&#8221;</p>

<p>עָנַתְהוּ בִּצְחוֹק־לַעַג קַל.</p>

<p>וַיְהִי הוֹשֵׁעַ נוֹתֵן לֶקַח</p>

<p>לְגֹמֶר. בְּלָמְדָהּ קְרֹא וּכְתוֹב,</p>

<p>כֹּל אוֹת וָאוֹת בִּמְהִירוּת־בָּרָק</p>

<p>בְּלֵב הַנַּעֲרָה נֶחְקְקוּ;</p>

<p>וַתְּהִי מַפְלִיאָה אֶת מְלַמְּדָהּ־</p>

<p>לְהַשְׂכִּיל בְּזֹהַר שֵׂכֶל טוֹב.</p>

<p>וְיֵשׁ אֲשֶׁר שָׂם יָד עַל יָדָהּ,</p>

<p>כּוֹתֶבֶת אַט, לְכוֹנְנָהּ –</p>

<p>וְנִדְמָה לוֹ: זֹאת אֶבֶן־נֵזֶר</p>

<p>נִפְלָאָה בְּיָדוֹ יַחֲזִיק,</p>

<p>אוֹצֶרֶת תּוֹכָה צִבְעֵי־צְבָעִים</p>

<p>מַאֲלִיפִים, נְגֹהוֹת־אֱלֹהִים. –</p>

<p>אַךְ עוֹד לֹא נִלְטְשָׁה, וְעָלָיו</p>

<p>הַגּוֹרָל נָטַל: קוּם לְטוֹשׁ!.</p>

<p>וְיֵשׁ אֲשֶׁר מֵעַל כְּתִיבָתָהּ</p>

<p>שְׁחוֹר־קְוֻצּוֹת פִּתְאֹם תָּרִים רֹאשׁ,</p>

<p>וְהִבִּיטָה דוֹמְמָה בְּהוֹשֵׁעַ</p>

<p>בְּמַבָּט רַב חֲנִינַת־רָז,</p>

<p>כְּשַׁרְבִיט־מַלְכוּת לוֹ מוֹשִׁיטָה&#8230;</p>

<p>אָז יֵאוֹר עוֹלָם בַּעֲדוֹ,</p>

<p>כָּל מִפְלְשֵׂי־הֶעָבִים יִהְיוּ</p>

<p>כְאַיִן, וְנֶאֱרַג חֲלוֹם</p>

<p>אוֹר שֶׁבַע שְׁמָשׁוֹת מִנִּי חוּט זֶה,</p>

<p>חוּט־זֹהַר, לוֹ הוֹשִׁיטָה דּוֹם.</p>

<br />

<p>יוֹם אֶחָד בָּא אֶל חַדְרָהּ חֶרֶשׁ,</p>

<p>וְהִיא עַל כִּסֵא תַּעֲמֹד!</p>

<p>וְאֶל הַחַלּוֹן שֶׁמִּנֶּגֶד</p>

<p>בִּשְׂחוֹק מַבָּטֵי־עַיִן תִּיר</p>

<p>אֶל עֶלֶם רַךְ בְּבֵית־הַשָּׁכֵן,</p>

<p>מִשָּׁם לְיָפְיָהּ יֶאֱרֹב</p>

<p>וְעֵינָיו שׂוֹחֲקוֹת לְעֻמָּתָהּ:</p>

<p>בִּמְשׁוּבָה עָלָיו תַּעֲגֹב!&#8230;</p>

<p>אַז תֵּרֵד, תַּבִּיט אֶל הוֹשֵׁעַ</p>

<p>בְעֵינֵי אוֹר וְתַחֲנוּן;</p>

<p>וְהוּא, תְּקוּף־עֶצֶב פִּתְאוֹם, שׂוֹחֵק,</p>

<p>לִקְרָאתָהּ נוּגֶה יַעֲלֹז.</p>

<p>וְהִתְעוֹרְרָה, כִּכְנַף־רְנָנִים,</p>

<p>וְנָתְנָה קוֹלָהּ רַךְ בַּשִּׁיר:</p>

<br />

<p>*</p>

<p>בְּהָרֵי בָתֶר / חָמַק מַחְמַדִּי,</p>

<p>הַשֶּׁמֶשׁ בָּא / וָאִוָּתֵר לְבַדִּי.</p>

<p>כּוֹכָבִים, כּוֹכָבִים, / כִּי תִּרְאוּ אֶת דּוֹדִי –</p>

<p>כֹּה תֹּאמְרוּ לוֹ: חָשֵׁךְ / הָעוֹלָם בַּעֲדִי.</p>

<p>וְכַאֲשֶׁר שׁוֹב יָשׁוּב דּודִי אֵלַי –</p>

<p>הוּא יִהְיֶה אָשְׁרִי, עִם אוֹרִי הַחַי.</p>

<br />

<p>הָלַכְתִּי אֲנִי / לְבַקֵּשׁ יְדִידִי.</p>

<p>הַשּׁוֹמְרִים בַּלֵּילוֹת / הֵסִירוּ רְדִידִי.</p>

<p>הַשַּׁחַר, הַשַּׁחַר, / כִּי תִרְאֶה אֶת־דּוֹדִי –</p>

<p>כֹּה תֹּאמַר לוֹ: דָּמְעוּ / עֵינַי, בְּרַעֲדִי.</p>

<p>וְכַאֲשֶׁר שׁוֹב יָשׁוּב דּוֹדִי אֵלַי –</p>

<p>הוּא יִהְיֶה אָשְׁרִי, עִם אוֹרִי הַחַי.</p>

<br />

<p>בָּרוֹעִים אֲנִי / פָּגַשְׁתִּי בְנוּדִי.</p>

<p>בָּהֶם לֹא מָצָאתִי / אֲהוּבִי אֲבוּדִי.</p>

<p>הָרוֹעִים, הָרוֹעִים, / כִּי תִּרְאוּ אֶת־דּוֹדִי –</p>

<p>כֹּה תֹאמְרוּ לוֹ: עָשְׁשׁוּ / עֵינַי, בְּצַעֲדִי.</p>

<p>וְכַאֲשֶׁר שׁוֹב יָשׁוּב דּוֹדִי אֵלַי –</p>

<p>הוּא יִהְיֶה אָשְׁרֵי, עִם אוֹרִי הַחַי.</p>

<p>*</p>

<br />

<p>וְרַחֲמֵי הוֹשֵׁעַ, בְּהַנְעִים</p>

<p>זִמְרָתָהּ גֹּמֶר, נִכְמְרוּ –</p>

<p>כִּי חָשׁ, מֵאַחֲרֵי הַצְּלִילִים,</p>

<p>תּוֹלַעַת־תּוּגָה מוֹצְצָה.</p>

<p>וְהִנֵּה דִמְעַת־אוֹר, בְּכֵלוֹתָהּ</p>

<p>לְשִׁיר, בְּעֵינֶיהָ נוֹצְצָה – –</p>

<p>אַז תִּתְפֹּשׂ חִישׁ הָעֵט בִּימִינָהּ</p>

<p>וְכָתְבָה, עֵת גִּלָּיוֹן תְּכַס</p>

<p>בִּשְׂמֹאלָהּ; אַךְ בְּהֵחָבֵא, קוֹדְחָה,</p>

<p>בְּהוֹשֵׁעַ מַבַּט־זֹהַר תִּיר.</p>

<p>אַז תָּסִיר יָד: מְלוֹא הַגִּלָּיוֹן</p>

<p>&#8220;הוֹשֵׁעַ&#8221; כָּתוּב, מִכָּל צַד&#8230;</p>

<p>וּכְשִׁיר־הַשִּׁירִים הִרְנִין לִבּוֹ,</p>

<p>בֶּן מִלָּה אַחַת, זֶה הַשִּׁיר!</p>

<br />

<p>הַקַּיִץ בָּא. בִּלְהוֹט חַרְבוֹנָיו,</p>

<p>אֶל בֵּית־הַקַּיִץ שֶׁבַּכְּפָר,</p>

<p>כְּפָר־הַמּוֹלֶדֶת, שָׁב הוֹשֵׁעַ</p>

<p>לְהֵחָבֵא שָׁם מִשְּׂאוֹן־הָעִיר.</p>

<p>אַלּוֹנִים פָּשְׁטוּ אֶת עַנְפֵיהֶם,</p>

<p>כִּזְרוֹעוֹת פְּתוּחוֹת לַחֲבוֹק,</p>

<p>לִקְרַאת הוֹשֵׁעַ; וּבְגִנָּתוֹ</p>

<p>שׁוֹשַׁנִים נָהֲרוּ בְּגִיל.</p>

<p>הָאָב חִבְּקָהוּ בִּמְאוֹר־פָּנִים:</p>

<p>מְעַט קוֹמָתוֹ נִכְפְּפָה,</p>

<p>אַךְ בַּאֲרֶשֶׁת הוֹד שַׂר־צָבָא</p>

<p>עוֹד יִשָּׂא רֹאשׁוֹ מַכְסִיף, גֵּא.</p>

<p>וְאִמּוֹ נָפְלָה עַל צַוָארוֹ,</p>

<p>אֵלָיו בְּרֶטֶט נִלְחֲצָה;</p>

<p>בִּזְרוֹעוֹתֶיהָ – כְּמוֹ לְהָגֵן</p>

<p>עֲלֵי בַר־בִּטְנָה מִכָּל רַע</p>

<p>אֲשֶׁר בָּעוֹלָם – עָלָיו סָגְרָה;</p>

<p>וַתְּהִי כַיּוֹנָה מַהֲגָה&#8230;</p>

<p>הָאָב לִשְׁלוֹם אֲמַצְיָה דָּרַשׁ;</p>

<p>הָאֵם לְתִרְצָה שָׁאֲלָה.</p>

<p>אַךְ תִּרְצָה הָיְתָה כֹה רְחוֹקָה,</p>

<p>כְּחֶזְיוֹן־יַלְדוּת אֲשֶׁר תַּם.</p>

<p>אוֹר אַחֵר כְּבָר עַל דַרְכּוֹ נָפַל.</p>

<p>בַּכֹּל אוֹר־לַהַט, קֶסֶם חַם.</p>

<p>וּלְאִמּוֹ עוֹד לֹא הִגִּיד דָּבָר;</p>

<p>אַךְ כְּמוֹ זֹךְ פָנָיו, נָהֲרוּ</p>

<p>פִּי שֶׁבַע, לֵב־אֵם חָזֹה חָזָה,</p>

<p>כִּי הִנֵּה עָלְתָה עַל רֹאשׁ בְּנָהּ</p>

<p>הַשֶּׁמֶשׁ, שֶׁמֶשׁ־אַהֲבָתוֹ –</p>

<p>וַתָּגֵל חֶרֶשׁ בַּעֲדוֹ.</p>

<p>וַיְהִי הוֹשֵׁעַ יָמִים תְּמִימִים</p>

<p>מִתְהַלֵּךְ, חוֹלֵם, נִסְעַר־לֵב.</p>

<p>לִרְגָעִים, דּוֹמְמֵי תּוֹכֵחָה</p>

<p>פְּנֵי־תִּרְצָה אוֹתוֹ יִרְדְּפוּ –</p>

<p>אַךְ בְּאוֹר־פְּנֵי גֹּמֶר מִדֵּי פַּעַם,</p>

<p>כְּמוֹ עָב בְּאוֹר שֶׁמֶשׁ, יִטְבְּעוּ&#8230;</p>

<p>נָחַ זֹהַר חָדָשׁ עַל הַקְּמָה.</p>

<p>תַּחְלֹמְנָה עִמּוֹ שִׁבֳּלִים,</p>

<p>וְצִפֳּרִים בַּעֲבִי־הַיַּעַר</p>

<p>בְּשִׁכְרוֹן־חַג מְצַפְצְפוֹת;</p>

<p>עִם דְּפָק־לֵב: &#8220;גֹּמֶר, גֹּמֶר, גֹּמֶר&#8221;,</p>

<p>כֻּלָּנָה שְׁמָהּ מְרַנְּנוֹת. – –</p>

<p>וְטֶרֶם עוֹד נָח יֶרַחַ יָמִים</p>

<p>בְּחֶבְיוֹן חֵיק־מוֹלַדְתּוֹ,</p>

<p>לִמְגִנַּת לֵב־אֵם, מִמַּחְמַדָּיו</p>

<p>הוֹשֵׁעַ נִפְרַד, בֵּית־אֵל שָׁב.</p>

<p>אַךְ הִיא, בְּהִתְנַחֲמָהּ בְּלִבָּהּ:</p>

<p>&quot;אֵין זֹאת כִּי נַפְשׁוֹ נִכְסְפָה</p>

<p>אֶל תִּרְצָה&#8230;&quot;, בִּבְדִידוּתָהּ תָּגֶל.</p>

<p>וּבְנָהּ הָעִירָה בָא בִדְמִי־</p>

<p>הַנֶּשֶׁף רַב הָאוֹר וְהַשֶּׁקֶט.</p>

<p>בֵּין שְׂדֵרוֹת־בְּרוֹשִׁים יַעֲבֹר</p>

<p>בְּדֶרֶךְ בּוֹאֲכָה בֵית־גֹּמֶר,</p>

<p>עִם לִבּוֹ דָּן: 'אֵיךְ יוּכָל פְּקוֹד</p>

<p>שְׁלוֹם פְּנִינַת־אוֹרוֹ עוֹד הַלַּיְלָה?</p>

<p>וְהִיא – אֵין זֹאת כִּי יָצְאָה</p>

<p>לָשֹׁוּחַ לָהּ עִם הַבַּחוּרִים,</p>

<p>וְאוֹתוֹ שָׁכְחָה זֶה כְבָר!' –</p>

<p>הוּא עוֹבֵר בִּרְחוֹב־מִקְדָּשׁ, צוֹפֶה</p>

<p>לְתֻמּוֹ – וְשָׁם, עַל אֶבֶן־צְחוֹר,</p>

<p>עָלֶיהָ שְׁנֵיהֶם, מִדֵּי עָיְפָם,</p>

<p>יָנוּחוּ בְצֵל, – מַלְבִּינָה דְמוּת:</p>

<p>כְּסֵמֶל־הָעַצֶּבֶת תֵּשֵׁב</p>

<p>חִוֶּרֶת, דּוֹמְמָה, אֵין־נִיד.</p>

<p>&#8220;הֶאָח! הַאַתְּ הִיא, גֹּמֶר?&#8221; קָרָא.</p>

<p>וְגֹמֶר קָפְצָה בְּצִוְחַת־גִּיל,</p>

<p>נִרְעָשָׁה, חִבְּקָה אֶת צַוָארוֹ –</p>

<p>כַּאַיָּלָה, כֻּלָּהּ תֶּחֱרַד&#8230;</p>

<p>וְיֵשְׁבוּ שְׁנֵיהֶם עַל הָאֶבֶן.</p>

<p>בְּלִי זִיעַ עָמְדוּ בְרוֹשׁ וּבְרוֹשׁ</p>

<p>לִשְׁמוֹעַ שִׂיחַ פִּי הַיַּלְדָּה:</p>

<p>מְבַעְבְּעָה, כְּמַעְיָן חַי,</p>

<p>בִּצְחוֹק וָגִיל, כָּל הָעֲתֶרֶת</p>

<p>וְשִׁפְעַת רֶגֶשׁ נִקְבְּצָה</p>

<p>בְּלִבָּהּ מֶשֶׁךְ יֶרַח תָּמִים.</p>

<p>כִּתְלוּנַת יוֹנָה, תֶּהֱמֶה</p>

<p>בְּזָכְרָהּ עֵת עֲזָבָהּ דּוֹדָהּ,</p>

<p>בְּהָגוּת־אֹשֶׁר נִמְזְגָה.</p>

<p>וְיָדוֹ מַחֲשַׁךְ־שַׂעֲרוֹתֶיהָ</p>

<p>בִּרְתֵת־עֲדִינוּת תַּחֲלִיק;</p>

<p>וְכֻלּוּ – דִּמְמַתָּ הַכִּנוֹר</p>

<p>עֲרוּךְ־מֵיתָרִים, לִפְנֵי שְׁטֹף</p>

<p>נְגִינַת פְּלָאִים מִנִּי חֶבְיוֹן־</p>

<p>לְבָבוֹ, רַבַּת רֹךְ עִם עֹז.</p>

<p>&#8220;הוֹשֵׁעַ!&#8221; לוֹחֵשׁ קוֹל כַּיוֹנָה.</p>

<p>כַּכִּנוֹר: &#8220;גֹּמֶר!&#8221; נֶאֱנַח.</p>

<p>הַסַּהַר, בְּסוֹד עֲבִיבֵי־כֶסֶף,</p>

<p>בְּכָל תִּפְאַרְתּוֹ הֵאִיר נוֹף;</p>

<p>וּבְדִמְמַת־הַלֵּיל, בַּתְּכֵלֶת,</p>

<p>בְּעוּפָם כְּרוּבִים נִשְׁמְעוּ</p>

<p>וּבְמַלְאָם אֶת הָרוֹם הַכָּשׁוּף</p>

<p>חֲרִישִׁית, מְתֻקָּה זִמְרַת־יָהּ&#8230;</p>

<p>וּשְׁכוּר־הַזִּמְרָה, רֹאשׁ הוֹשֵׁעַ</p>

<p>עַל כֶּתֶף־גֹּמֶר צָנַח אַט.</p>

<p>הָעוֹלָם עָצַר אֶת נְשִׁימָתוֹ,</p>

<p>וְרַעֲנָן נִשְׁמַע מַפַּל־טָל,</p>

<p>עֵת נִפְגְּשׁוּ בַלָּאט שִׂפְתֵיהֶם:</p>

<p>שְׁתֵּי נְפָשׁוֹת, עוֹרְגוֹת זוֹ אֶל זוֹ</p>

<p>מֵאָז מֵעוֹלָם, אִשָּׁה רְעוּתָהּ</p>

<p>בִּנְשִׁיקָה מָצְאוּ (נוֹטְפָה צוּף,</p>

<p>צוּף־חַיִּים יַחַד אֶת מַר־מָוֶת) –</p>

<p>בְּשִׂמְחַת־עַד, לְקוֹל שִׁיר כְּרוּב&#8230;</p>

<br />

<p>הוֹשֵׁעַ יָשַׁב בֵּין־עַרְבַּיִם,</p>

<p>כַּחוֹלֵם, עֲלֵי מִטַּת־שֵׁן;</p>

<p>וְתִרְצֶה עַל הַכִּנוֹר פָּרְטָה</p>

<p>לְפָנָיו מְלַוָּה אַט בַּשִׁיר:</p>

<br />

<p>*</p>

<p>הַגִּידָה לִי שֶׁאָהֲבָה נַפְשִׁי:</p>

<p>אֵיכָה נַּפְשְׁךָ רוֹעָה?</p>

<p>שַׁלָּמָה אֶהְיֶה כְּעוֹטְיָה</p>

<p>עַל אֵם־דְּרָכִים, בּוֹדְדָה, תּוֹעָה?</p>

<br />

<p>הֱבִיאַנִי הַמֶּלֶךְ חֲדָרָיו,</p>

<p>וָאֵרֶא הַשֶּׁמֶשׁ בְּבוֹאָהּ,</p>

<p>וָאֵרֶא פְּנֵי מַלְכִּי לְאוֹרָהּ –</p>

<p>וְנַפְשׁוֹ כוֹאֶבֶת וְנוֹהָה&#8230;</p>

<br />

<p>בָּא עֶרֶב, וַאֲנִי כְמוֹ כִבְשָׂה</p>

<p>עוֹטְיָה, וּקְרוֹבָה הַסּוֹעָה.</p>

<p>הַגִּידָה לִי, שֶׁאָהֲבָה נַפְשֹׁי:</p>

<p>אֵיכָה נַּפְשְׁךָ רוֹעָה? –</p>

<p>*</p>

<br />

<p>וּבְצִלְלֵי בֵין־הָעַרְבַּיִם,</p>

<p>בְּשָׁמְעוֹ שִׁיר זֶה, נַעֲווּ</p>

<p>אָז פְּנֵי־הוֹשֵׁעַ הַחֲוַרְוָרִים</p>

<p>מֵרַחֲמִים וּכְאֵב אֵין־קֵץ.</p>

<p>זֶה כְּבָר עִם לִבּוֹ דָן: הַאַגִּיד</p>

<p>לְתִרְצָה סוֹדִי, דְּבָרִי מַר,</p>

<p>וְאִם מָתוֹק לִי מְאוֹר־הַשֶּׁמֶשׁ –</p>

<p>וּפָרַח בָּהּ סוֹד־אוֹר כָּרוֹשׁ</p>

<p>עַל תַּלְמֵי שָׂדַי, וּבִלְבָבָהּ</p>

<p>הֶעָנוֹג יָנוּב כְּלַעֲנָה?</p>

<p>וְנַפְשׁוֹ בַּעֲדָהּ כָּאָבָה:</p>

<p>הֲזֶה שְׂכַר אַהֲבַת בַּת־תֹּם?</p>

<p>אִם זֶה הַגְּמוּל, אֶל חֵיקָהּ יָשִׁיב? –</p>

<p>וְיֵשׁ – בְּחֶמְלָתוֹ יַחֲלִיט:</p>

<p>אֶת סוֹדוֹ, רַע וָמַר, לְהַסְתִּיר</p>

<p>מִמֶּנָּה עַד יוֹם אַחֲרוֹן,</p>

<p>וּלְהַעֲלוֹת כָּל חֲלוֹמוֹת־חַיָּיו</p>

<p>אֵשׁ־תָּמִיד עֲלֵי מִזְבְּחָהּ&#8230;</p>

<p>אַז יִשְׁמַע קוֹל בִּלְבָבוֹ: &quot;שֶׁקֶר,</p>

<p>וְאִם נָעֲלֶה, יְתָעֵב אֵל;</p>

<p>וְקָרְבַּן־כְּזָבִים לֹא יֵרָצֶה.</p>

<p>אֱמֶת יֵשׁ, גְּבוֹהָה עַל אֱמֶת!&quot;.</p>

<p>עַל שְׂפַת תְּהוֹם נִרְאֲתָה הַשֶּׁמֶשׁ</p>

<p>בַּצַּר, בַּדָּם מִתְבּוֹסְסָה –</p>

<p>וּבְצִלְלֵי בֵין־הָעַרְבַּיִם</p>

<p>כֹּה נָפֶשׁ־עֶלֶם פִּרְפְּרָה.</p>

<p>אַז יִגַּע בָּהּ בְּאֶצְבַּע רַכָּה,</p>

<p>בְּהַרְאוֹתוֹ עַל הַכִּסֵּא: &quot;שְׁבִי!</p>

<p>נְשׂוֹחֲחָה!&quot; וַתֵּשֶׁב, כִּנוֹר</p>

<p>עוֹד מַחֲזִיקָה, רוֹטְטָה.</p>

<p>&#8220;זֶה כְּבָר, הוֹשֵׁעַ, לֹא שׂוֹחַחְנוּ!&#8221;</p>

<p>אֵלָיו בְּתוּגָה לָחֲשָׁה.</p>

<p>אַז יֹאחַז יָדָהּ אַט: &quot;שִׂנְאִינִי,</p>

<p>בַּת, כִּי אֱהִי קָטָבֵךְ שְׁאוֹל!&quot;</p>

<p>– &#8220;הַמָּוֶת יִמְתַּק לִי מִיָּדְךָ!&#8221;</p>

<p>עָנַתְהוּ רְתֵת, וְתַעֲצֹם</p>

<p>עֵינֵיהָ, כִּלְמַהֲלוּמֵת־מָוֶת</p>

<p>מְחַכָּה. רָאָה, – הֶחֱרִישׁ.</p>

<p>וְהִיא הִתְאוֹשְׁשָׁה, וְתֹאמַר:</p>

<p>&#8220;הַאִם לֹא אֲהַבְתַּנִי עוֹד?&#8221;</p>

<p>וְתַעֲצֹם עֵינֵיהָ שֵׁנִית.</p>

<p>וְהוּא מַחֲרִישׁ, מִתְפַּלֵּל דּוֹם:</p>

<p>&#8220;מִמֶּנִי אֵל, נְקוֹם נִקְמָתָהּ!&#8221; –</p>

<p>וְיָדָהּ, קוֹפְאָה, רָעֲדָה:</p>

<p>&#8220;אֵין זֹאת כִּי תֶאֱהַב אַחֶרֶת?&#8221;</p>

<p>אַךְ דָּמַם הוּא. &#8220;הֵן תֶּאֱהַב?&#8221;</p>

<p>הוֹסִיפָה בְרַעֲדָה וַתִּשְׁאַל.</p>

<p>בִּמְצוּקַת־שׁאוֹל אָז יִלְחַשׁ: &#8220;כֵּן&#8221;.</p>

<p>הַכִּנוֹר נִשְׁמַט מִיָּדֶיהָ,</p>

<p>וְאַחֲרָיו צָנְחָה גַּם הַבַּת.</p>

<br />

<p>שָׁבוּעַ תִּרְצָה בֵּין הַחַיִּים</p>

<p>וּבֵין הַמָּוֶת רִחֲפָה,</p>

<p>לִמְגוֹר הוֹרֶיהָ. וְהוֹשֵׁעַ,</p>

<p>בְּלִי סוּר, מִשְׁכָּבָהּ יַהֲפֹךְ.</p>

<p>בַּיּוֹם הַשְּׁמִינִי שְׁמֻרוֹתֶיהָ,</p>

<p>כְּדַלְתוֹת שׁוֹבָךְ, נִפְתְּחוּ</p>

<p>וּשְׁתֵּי עֵינֶיהָ, יוֹנֵי־תְכֵלֶת,</p>

<p>הִבִּיטוּ בוֹ חֲרִישִׁיּוֹת</p>

<p>בִּשְׂחוֹק־אוֹר נוּגֶה כֹה וְחַלָּשׁ.</p>

<p>וַיְגַחֵךְ לָה בְּרַחֲמִים,</p>

<p>וַיַּחֲזַק בְּיָדָהּ חֶרֶשׁ,</p>

<p>עֵת הִיא בְּשָׁלוֹם נִרְדְּמָה – –</p>

<p>וְכִי הָלְכָה וּלְאֵיתָנָהּ שָׁבָה,</p>

<p>יוֹם אֶחָד לָחֲשָׁה אֵלָיו:</p>

<p>&quot;מַה טוֹב, מַה נָּעִים כִּי חָלִיתִי,</p>

<p>וְעוֹד לִי לֹא אָבָדְתָּ.</p>

<p>אַךְ אִירָא יוֹם מֵחָלְיִי אָקוּם&#8230;&quot; –</p>

<p>וְעֵינָיו דְּמָעוֹת מָלְאוּ.</p>

<p>אַז תִּלְחַשׁ רַכּוֹת: &quot;אֵל, הוֹשֵׁעַ,</p>

<p>אַל אֵל אַיָּלָה תִּתֵּן לֵב,</p>

<p>כָּח הֵמַר שַׁדַּי לָה, לֹא אָתָּה.</p>

<p>יָדַעְתִּי, חַשְׁתִּי לִי מֵרֹאשׁ</p>

<p>עֲתִידוֹת, וְלִבִּי בִי כֹּה פָחַד.</p>

<p>מָעוּף הַנֶּשֶׁר אֶל שִׂיא־רוֹם –</p>

<p>מְעוּפְךָ, וַאֲנִי – אַיָּלָה</p>

<p>אוֹהֶבֶת: אֵיכָה אַאֲבִיר?</p>

<p>גַּם בָּרוּךְ תִּהְיֶה, וְלוּ תְּאֻשַּׁר</p>

<p>בַּמְּרוֹמִים, לְךָ חָמַדְתָּ!&quot;</p>

<p>וַיָּכֹף רֹאשׁ לְכֹבֶד־בְּרָכָה,</p>

<p>וַיּאמֶר: &quot;מַה יָּקַרְתְּ, נָעַמְתְּ,</p>

<p>וְאַשְׁרֵי אוֹהֲבֵךְ! עַד עוֹלָם</p>

<p>לֹא יֶחֳסַר תַּנְחוּמוֹת־אֵל!&quot;</p>

<p>וַתֵּאָנֵחַ. אַחַר שָׁבָה</p>

<p>וְלָחֲשָׁה: &quot;הָאָסוֹן בָּא</p>

<p>הַפַּעַם – אַךְ בַּחֲלוֹמִי נִתְלָה</p>

<p>בְּבֵית־אֲבוֹתַי מִנִּי אָז.</p>

<p>הֲתִזְכֹּר יוֹם מִיהוּדָה נָבִיא</p>

<p>בָּא אֶל הַדְּבִיר בְּזַעֲמוֹ,</p>

<p>וּבְמַחְתַּת־זָהָב דְּחָפוֹ אָבִי</p>

<p>וַיְגָרֶשׁ אוֹתוֹ בְּחֶזְקַת־יָד?</p>

<p>וְקִלְלַת־הַנָּבִיא נִתְּכָה,</p>

<p>וְעַל בֵּית־אָבִי נִתְלְתָה</p>

<p>כֶּעָב, עַב־שׁוֹאָה – עַתָּה בָאָה&quot;.</p>

<p>וּכְצֵל מִתְּקוֹעַ יַחֲלֹף</p>

<p>עַל פְּנֵי הוֹשֵׁעַ – וּמִמִּדְבָּר</p>

<p>צֵל עָמוֹס רָחַף, בָּא, שְׁחוֹר־דְּמוּת;</p>

<p>זֶה דְבָרוֹ אֵשׁ: &quot;אֵין חֵטְא בְּלִי נָקָם</p>

<p>וְשַׁלֵּם&quot; – וְעָבַר בְּסַעַר־אֵשׁ.</p>

<p>וְהִנֵּה קוֹל בִּלְבָבוֹ לוֹחֵשׁ,</p>

<p>קוֹל דְּמָמָה דַּקָּה: 'חוּג בְּחוּג –</p>

<p>מְסִבּוֹת־חַיַים מִן הָעוֹלָם;</p>

<p>מַסֶּכֶת שִׁירָה הִיא לָאֵל.</p>

<p>וְדִמְעַת עֵין אַיָּלָה אַחַת</p>

<p>כִּי תָפֵר חֹק בְּשִׁירַת־עַד –</p>

<p>לֹא תְכֻפַּר בִּלְתִּי אִם בְּהָפֵר,</p>

<p>בְּחוּג־מָה אַחֵר, אַחֵר חֹק&#8230;</p>

<p>גַּם עָלָיו עוֹד עַל־סֵבֶל יוּשַׂם!</p>

<p>וַיֵּדַע: נָכוֹן בַּעֲדוֹ</p>

<p>יוֹם חֹשֶׁךְ, – וְלִבּוֹ בָן. וַיָּקָם,</p>

<p>רַב־חֶמְלָה, וַיִּשְׁתַּחוּ דוֹם</p>

<p>לְאָחוֹת נַעֲנָה – וַיֵּצֵא</p>

<p>לִקְרַאת גוֹרָלוֹ, בּוֹלֵם־לֵב.</p>

<br />
</blockquote>

<h2 id="ג.">ג.</h2>

<blockquote>
<p>בְּחַג־הָאָסִיף, בַּעֲצֶרֶת</p>

<p>בִּמְסִבֵּי־מִקְדָּשׁ נֶעֱרַךְ,</p>

<p>לִכְבוֹד שְׁנֵי מַלְאֲכֵי־מִצְרַיִם,</p>

<p>לֵיל תַּעֲלוּמוֹת וְאוֹּרֵי־חָג.</p>

<p>לֹא נִרְאָה סַהַר בְּסוֹפֵי־חֹדֶשׁ,</p>

<p>כּוֹכָבִים בָּאוּ בְעֲבֵי־שְׁחוֹר;</p>

<p>וּתְשׁוּאוֹת כָּל הָעָם מִקָּצֶה</p>

<p>אֲפֵלָה אָפְפָה בְרֹךְ.</p>

<p>אַךְ לְאוֹר־הָאוּרִים שָׁם הִתְאַדְּמוּ,</p>

<p>עַל יַד שֻׁלְחָנוֹת בְּרֹאשׁ־הָהָר,</p>

<p>פְּנֵי רַבִּים, קְרוּאֵי מִשְׁתֵּה־שְׁמָנִים,</p>

<p>בָּם שׁוֹעִים רָמֵי־מַעֲלָה,</p>

<p>וּבְרֹאשָׁם – פְּנֵי־הַמֶּלֶךְ קְמוּטִים</p>

<p>וּזְקָנוֹ, זָרְקָה שֵׂיבָה בוֹ.</p>

<p>לִימִינוֹ – כֹּהֵן־רֹאשׁ אֲמַצְיָה</p>

<p>בִּצְנִיף־הַשֵּׁשׁ, פָּז מָשְׁזָר;</p>

<p>לִשְׂמֹאלוֹ – מַלְאֲכֵי־מִצְרַיִם</p>

<p>כִּשְׁנֵי חַרְטֻמִּים, פְּנֵי־הַקְּלָף,</p>

<p>אֲרֻכִּים, כְּמַקְלוֹת דַּקֵּי־רָגֶל. –</p>

<p>הִתְהַלְּכוּ שְׁמוּעוֹת, זוֹרְעוֹת חִיל,</p>

<p>עַל נָמֵר מִנִּי אַשּׁוּר עָלָה.</p>

<p>כְּבָר בָּא קוֹל שְׁאוֹנוֹ עַד חֲמָת,</p>

<p>וְנַהֲמוֹ בְּאֶפְרַיִם נִשְׁמַע&#8230;</p>

<p>וַיְהִי דְבַר־אֵל מְבַשֵּׂר רַע</p>

<p>בְּקַדְרוּת־עָבִים זוֹ עַל ראֹשָׁם.</p>

<p>וְהוֹשֵׁעַ, מִדֵּי שָׂח בַּצֵּל</p>

<p>אֶת בְּנֵי־הַשּׁוֹעִים רֵעָיו, הִבִּיט</p>

<p>עַל הַמַּלְאָכִים, פְּנֵי־הָרָז</p>

<p>כִּפְסִילִים קוֹפְאִים לְאֵין תְּנוּעָה –</p>

<p>אָז לָרִאשׁוֹנָה תִּפְעַר פֶּה</p>

<p>לְעֵינָיו, כְּמוֹ לְאוֹר הַבָּרָק,</p>

<p>פִּי־תְהוֹם לְרַגְלֵי הָר, הַשְּׁאוֹל,</p>

<p>מֵרֹאשׁ הָהָר בָּהּ יִפְּלוּ כֻּלָּם,</p>

<p>כָּעָם כַּכֹּהֵן וְכַשַּׂר:</p>

<p>וְהִנֵּה הֵם – מִשְׁעֶנֶת קָנֶה</p>

<p>בְּיָדָם – צוֹנְחִים, צוֹנְחִים חִישׁ&#8230;</p>

<br />

<p>מֵחֲצַר־מִקְדָּשׁ, לְנֹגַהּ אוֹּרִים,</p>

<p>חֲרִישִׁית זִמְרָה נִשְׂאָה</p>

<p>וּצְלָלִים, אוֹחֲזֵי לַפִּידִים</p>

<p>בִידֵיהֶם, זָעוּ שָׁם בַּסָּךְ.</p>

<p>לְקֶצֶב קוֹל הַזִּמְרָה נָעוּ</p>

<p>בְּטוּרִים שְׁנַיִם, אִטִּיִּים:</p>

<p>בְּיַד יְמִינָם – לַפִּיד בּוֹעֵר,</p>

<p>בִּשְׂמֹאלָם – מַטֶּה, כְּמַעַר־אִישׁ.</p>

<p>כֹּה טוּרֵי כֹהֲנִים, מַשְׁחִירִים</p>

<p>בְּבִגְדֵי־שְׂרָד, אָט צָעֲדוּ</p>

<p>עֲדֵי הִגִּיעוֹ אֱלֵי בָמָה</p>

<p>בְּאַרְגָּמָן־דָּם מִתְנוֹסְסָה</p>

<p>בַּתָּוֶךְ – בְּצֵל אֲשֵׁרָה רָמָה,</p>

<p>דְּמוּת מֵעֵר־אִישׁ עֲנָקִי, חַד.</p>

<p>וְעַל הַבָּמָה, קַרְנָיו זָהָב</p>

<p>מְצֻפּוֹת, יַעֲמֹד פָּר חַי,</p>

<p>לְמִזְבֵּחַ אָסוּר בַּעֲבוֹתִים,</p>

<p>עֲטוּפִים כֻּלָּם צִיצֵי־צְחוֹר.</p>

<p>הַכֹּהֲנִים כַּן־פָּר הִקִּיפוּ</p>

<p>שֶׁבַע פְּעָמִים, סָבִיב כֹּה,</p>

<p>בְּהָקֵר זִמְרָה כְמוֹ מֵאֶרֶץ,</p>

<p>חֲרִישִׁית וּמְעוֹרְרָה.</p>

<p>וְהִנֵּה, כַּעֲדַת בַּרְבּוּרִים,</p>

<p>מַלְבִּינוֹת־דְּמוּת, בְּשִׂמְלוֹת־שֵׁשׁ</p>

<p>מֵאַחַד תָּאֵי־דְבִיר נָבָעוּ</p>

<p>וְנָעוּ כֹה לְקֶצֶב־שִׁיר</p>

<p>בַּסָּךְ, שְׁנֵי טוּרֵי קְדֵשׁוֹת זְקוּפוֹת –</p>

<p>אֱלֵי הַבָּמָה, עֵין־הַדָּם.</p>

<p>בְּיַד יְמִינָן – לַפִּיד בּוֹעֵר;</p>

<p>בִּשְׂמֹאלָן – זָהָב גְּבִיעַ יַיִן־</p>

<p>לְבָנוֹן, שׁוֹקֵק, כְּמוֹ בְּקִצְפּוֹ</p>

<p>לְקֶצֶב־זִמְרָה יֶחֳמַר.</p>

<p>הַקְדֵשׁוֹת דּוּמָם פָּר הִקִּיפוּ</p>

<p>שֶׁבַע פְּעָמִים, סָבִיב כֹּה,</p>

<p>בְּהָקֵר זִמְרָה כְּמוֹ מֵאֶרֶץ,</p>

<p>חֲרִישִׁית וּמְעוֹרְרָה.</p>

<p>וַתִּלְהַט מְחוֹלַת־הַמַּחְנַיִם,</p>

<p>בְּרַקְּדָם זֶה לְעֻמַּת זֹה.</p>

<p>מֻכְתֶּרֶת פִּרְחֵי־זֵר, אַז תֵּצֵא</p>

<p>דְמוּת אֵלָה נָאוָה, וְרֻדַּת־שַׁד</p>

<p>וּבִטְנָהּ – כַּעֲרֵמַת־חִטִּים</p>

<p>בַּחֲגוֹרַת־שֵׁשׁ, וְחוֹלְלָה</p>

<p>מְחוֹל עַשְׁתֹּרֶת, אֲשֶׁר־עָרְגָה</p>

<p>לַבַּעַל בְּרֵאשִׁית בּוֹא סְתָו,</p>

<p>בִּהְיוֹת אוֹר־זָהָב עוֹד מְחַמֵּם,</p>

<p>אַךְ עֶצֶב מָתוֹק כְּבָר בַּלֵּב&#8230;</p>

<p>וּמִן הַכֹּהֲנִים אֵל מֻכְתָּר,</p>

<p>כַּשֶּׁמֶשׁ יוֹצֵא מִנִּי עָב,</p>

<p>לִקְרָאתָהּ רָקֵּד – דְּמוּת הַבַּעַל</p>

<p>הֶחָסוֹן, שָׁזוּף, חֲשׂוּף גֵּו</p>

<p>אֵין־מוּם, וַחֲגוֹרָה עַל חֲלָצָיו.</p>

<p>הַזִּמְרָה עָלְתָה וְנִלְהֲבָה;</p>

<p>וּלְנֹגַהּ הַלַּפִּידִים בָּלְטוּ,</p>

<p>כַּדָּם אֲדֻמּוֹת, עֵינֵי־פָר.</p>

<p>וְכִי, בְּצֵל הָאֲשֵׁרָה, בַּעַל</p>

<p>וְעַשְׁתֹּרֶת, בְּרַקְּדָם, כָּרְעוּ</p>

<p>עֲיֵפֵי־לַהַט, וַחֲגוֹרָתָהּ</p>

<p>מֵעַל חֲלָצֶיהָ נִשְׁמְטָה, –</p>

<p>בְּהָמוֹן הוּרְמוּ הַלַּפִּידִים</p>

<p>וּגְבִיעֵי־יַיִן נִשְׁפְּכוּ</p>

<p>עַל הַמִזְבֵּחַ, לְקוֹל הַזִּמְרָה</p>

<p>וְהַשֶּׁבַח מִפִּי טוּר וְטוּר;</p>

<p>עֵת אֵי־מִזֶּה קוֹל תֻּפִּיֹם קְטַנִּים</p>

<p>עִם קוֹל־מְצִלְתַּיִם יַעֲנֶה:</p>

<br />

<p>*</p>

<p>הַבַּעַל, הַבַּעַל, הוֹשַׁעְנָא!</p>

<br />

<p>אֶת קוֹלֵנוּ שְׁמַע־נָא</p>

<p>בְּאוֹיְבֵינוּ פְּגַע־נָא,</p>

<p>הַבַּעַל, הַבַּעַל, הוֹשַׁעְנָא!</p>

<br />

<p>חָגִי, שֹׁמְרוֹן, חַגַּיִךְ,</p>

<p>שִׂמְחִי בֵאלֹהַיִךְ</p>

<p>הַבַּעַל, הַבַּעַל, הוֹשַׁעְנָא!</p>

<br />

<p>אֶת קוֹלֵנוּ שְׁמַע־נָא,</p>

<p>בְּאוֹיְבֵינוּ פְּגַע־נָא,</p>

<p>הַבַּעַל, הַבַּעַל, הוֹשַׁעְנָא! –</p>

<p>*</p>

<br />

<p>וְשָׁבוּ, לְקֶצֶב־שִׁירָם נָמוֹג</p>

<p>כְּחֶזְיוֹן־לַיְלָה, אֶל הַדְּבִיר,</p>

<p>לְקוֹל הַתְּשׁוּאוֹת וְהַתְּרוּעוֹת</p>

<p>מֵהַר הַצּוֹפִים, שְׁכוּרֵי־רֹן.</p>

<br />

<p>הוֹשֵׁעַ עָזַב אֶת מֵרֵעָיו</p>

<p>לִפְנֵי תֹם חָזוֹן וּכְלוֹת שִׁיר;</p>

<p>כִּי נִלְחַץ לִבּוֹ, כַּאֲשֶׁר עוֹד</p>

<p>לֹא נִלְחַץ, מִנִּי כְּאֵב וּשְׁאָט –</p>

<p>כְּמוֹ נָגְעָה בְּשִׁקּוּץ טָמֵא</p>

<p>כְּנַף־רוּחוֹ, בְּרִדְתָּהּ מֵעָל.</p>

<p>כִּי רָאָה פִּתְאוֹם: כָּל הָאֶרֶץ –</p>

<p>כְּאֵשֶׁת־זְנוּנִים לַאדֹנָי!</p>

<p>וְכָל נַפְשׁוֹ לְסַעַר הִתְפַּלֵּלָה:</p>

<p>לְהָדִיחַ טֻמְאַת־עָם וּשְׁטֹף! –</p>

<p>וְשָׁם, בִּקְהַל הֲמוֹן הַצּוֹפִים,</p>

<p>עִם אִמָּהּ גֹּמֶר תַעֲמֹד.</p>

<p>וְכִרְאוֹתָהּ אוֹתוֹ בָא מִקָּרוֹב</p>

<p>כְּפוּף־רֹאשׁ, שְׁבוּר־לֵב – וְתַעֲזֹב</p>

<p>אֶת אִמָּהּ, וּבְלִי דַבֵּר דָּבָר</p>

<p>הִתְגַנְּבָה אַט, וַתַּחֲבֹט</p>

<p>חֲבָטַת־אַהֲבָה עָל כְּתֵפוֹ.</p>

<p>וַיַּרְגֵּשׁ זֶרֶם זֹךְ וְעֹז</p>

<p>מִיָּדָהּ בָּא, כְּזֶרֶם־שֶׁמֶשׁ,</p>

<p>בְּצִבְעֵי־קֶשֶׁת רַבֵּי־רֹךְ.</p>

<p>וּשְׂעִפִּים עֲבָרוּהוּ: אַשְׁרָיו!</p>

<p>כִּי כֻלַּהּ אוֹר, אוֹר שֶׁמֶשׁ־גִּיל,</p>

<p>וְהוּא כְעָב, טְעוּן־הַמַּחְשָׁבָה,</p>

<p>וְרַב בְּנַפְשׁוֹ מַאֲפֵל־יָהּ.</p>

<p>וְטוֹב הַדָּבָר, כִּי אוֹר־שֶׁמֶשׁ</p>

<p>הֶעָנָן יֵזְהִיב, יַעֲשִׁיר;</p>

<p>וְטוֹב גַּם כִּי צֵל־עָנָן יָעַם</p>

<p>אֶת זְהַב־הָאוֹר, לְהַקְדִּירוֹ מְעַט –</p>

<p>כִּי כָכָה יָפֹה יִיפוּ שְׁנֵיהֶם&#8230; – –</p>

<p>וַיֵּלְכוּ יַחַד, שְׁלוּבֵי־יָד;</p>

<p>מַרְחִיקִים לֶכֶת בֵּין הַשְּׂדֵרוֹת</p>

<p>מִתְּשׁוּאוֹת־עָם, מֵאוּרֵי־חָג.</p>

<br />

<p>רַד לֵיל. הִתְקַדְּרוּ הַשָּׁמַיִם,</p>

<p>וּבְרוֹשִׁים רָמִים זָעוּ אַט</p>

<p>וְקוֹל מִתְהַלֵּךְ בְּצַמְרוֹתָם,</p>

<p>כְּקוֹל הָרַעַם, טֶרֶם קָם.</p>

<p>וְלֵב הוֹשֵׁעַ גַּלִּים הִכָּה</p>

<p>לִקְרַאת הַסַּעַר וְרָעֲמוֹ:</p>

<p>סְעֹר, סַעַר! שְׁטֹף הַחֶלְאָה! הָשֵׁב</p>

<p>לְנֶפֶשׁ־עָם אֶת זָהֳרָהּ!</p>

<p>וַיִּלְחַשׁ: &quot;גֹּמֶר! שְׁלוּבֵי זְרוֹעַ,</p>

<p>לִקְרַאת עֲתִיד־אוֹר נִצְעַד־נָא,</p>

<p>אוֹת טָהֳרָה לָעָם וּמוֹפֵת!&quot; –</p>

<p>בְּרַק־בְּרַק! בְעֵינֵיהֶם נִתְקְעוּ</p>

<p>כַּחֲנִיתוֹת־זָהָב דַּקּוֹת, חַדּוֹת;</p>

<p>וְרַעַם מִנִּי סֵתֶר־לֵיל</p>

<p>עַל ראֹשָׁם, כָּבֵד, רָם, הִתְגַּלְגֵּל.</p>

<p>וִימַהֲרוּ, וַיִּמְצְאוּ</p>

<p>צֵל־זַיִת טוֹב, רְחַב־דָּלְיּוֹת,</p>

<p>מִגֶּשֶׁם תַּחְתָּיו יֶחֱסוּ.</p>

<p>מִכָּל עֲבָרִים טִפּוֹת כְּבֵדוֹת</p>

<p>עָל הָעֲנָפִים תּוֹפְפוּ;</p>

<p>אַךְ, כִּבְקֵן חַם – יְלָדִים, הֵמָּה</p>

<p>אִישׁ אֶל רְעוּתוֹ נִלְחֲצוּ:</p>

<p>וְעִם הַטִּפּוֹת נָטְפוּ, חַמּוֹת,</p>

<p>נְשִׁיקוֹת, וַעֲסִיסִיּוֹת,</p>

<p>אֶל תְּהוֹם שְׁתֵּי נְפָשׁוֹת צְמֵאוֹת־עוֹלָם,</p>

<p>בְּגִיל־עַד שׁוֹתוֹת, בְּלִי רְווֹת&#8230;</p>

<p>וַיְהִי הַלֵּיל – לֵיל שִׁיר־הַשִּׁירִים</p>

<p>שֶׁלְּאַהֲבָתָם בְּסַעֲרָהּ,</p>

<p>עִם פְּלָגִים לְרַגְלֵיהֶם שׁוֹטְפָה.</p>

<p>וּבְרָק! חֲזִיז אַחֲרֵי חֲזִיז,</p>

<p>כִּמְגַשֵּׁשׁ, חוֹלֵף בֵּין דָּלִיּוֹת –</p>

<p>וָשָׁב וְעָבַר, בְּגַשְּשוֹ.</p>

<p>וּבְעָמְדָם כֹּה חֲבוּקִים – פִּתְאֹם</p>

<p>הוֹשֵׁעַ וְגֹמֶר הוּאֲרוּ:</p>

<p>כְּמוֹ מָצְאָה אוֹתָם עֵין אֵל־עוֹלָם,</p>

<p>וַתָּנַח עֲלֵי צֶמֶד רַךְ.</p>

<p>וּרְעָמִים – עֲדֵי בְרִית־אֵרוּשִׂים,</p>

<p>בְּרִית כְּרוּתָה, בְּלֵיל זֶה נֶחְתְּמָה</p>

<p>לְעוֹלָם בֵּין שְׁתֵּי נְפָשׁוֹת־זֹהַר –</p>

<p>הִתְגַּלְגְּלוּ בְּהַדְרַת־הוֹד.</p>

<p>בְּגַן־הַמִּקְדָּשׁ יָשְׁבוּ שְׁנֵיהֶם,</p>

<p>בְּתַלְמֵי־סְתָו מִתְבּוֹנְנִים</p>

<p>וּבַעֲרוּגוֹת־הַחֲבַצָּלוֹת.</p>

<p>בְּיָגוֹן הוֹלְכוֹת הֵן לָמוּת,</p>

<p>וּבְלִבָּם – אָבִיב עִם רֵיחוֹתָיוַ.</p>

<p>בִּדְמִי בֵּין־הָעַרְבָּיִם טְוִי־</p>

<p>חֲלוֹמוֹתֶיהָ טָוְתָה גֹמֶר;</p>

<p>וְעִם חֲלוֹמוֹתָיו נֶאֶרְגּוּ</p>

<p>בְּמַסֶּכֶת אַחַת, מָה־עֲדִינָה –</p>

<p>כְּצִבְעֵי אֹדֶם־מַעֲרָב&#8230;</p>

<p>הוֹשֵׁעַ הִבִּיט אֶל דַּם־טְרָפִים</p>

<p>מִתְגּוֹלְלִים, מְרַשְׁרְשִׁים,</p>

<p>וַיַּקְשֵׁב אֶל הַנְּהִי הָרוֹעֵד,</p>

<p>נְהִי־שַׁלֶּכֶת, בָּאֲוִיר;</p>

<p>אַךְ מַצְּבוֹת־אֵלוֹת, בְּאָבִיב חָדָשׁ</p>

<p>שֶׁיָּבוֹא, כְּבָר יִתְנַחֲמוּ,</p>

<p>וּדְשֵׁנִים תְּלָמִים כְּבָר יְצַפּוּ</p>

<p>לְתוֹר־הָאוֹר, בּוֹ יִזְרַע אֵל.</p>

<p>וַיָּשֶּׂם יָדוֹ עָל רֹאשׁ גֹּמֶר –</p>

<p>וְכַעֲרוּגָה נִדְמְתָה:</p>

<p>הִיא פִנַּת־אוֹרוֹ, תֶּלֶם־חַיָּיו,</p>

<p>פּוֹרִיָה, דְּשֵׁנָה אַדְמַת־יָהּ –</p>

<p>הָאֵל הוֹכִיחַ לוֹ לְעָבְדָהּ</p>

<p>וּלְשָׁמְרָהּ, כַּאֲשֶׁר בְּעֵת שָׂם</p>

<p>אֶת אָדָם בְּתוֹךְ גַּן־עֵדֶן. אָמְנָם</p>

<p>מִבָּבַת־עַיִן יִנְצְרָהּ!</p>

<p>זֶה כְּבָר עַל שְׁתֵּי הַסְּעִפִּים פָּסַח,</p>

<p>וּבְנַפְשׁוֹ יוֹם־יוֹם עֵצוֹת שָׁת;</p>

<p>וְעַתָּה הֶחֱלִיט, וַיּאמֶר:</p>

<p>&quot;חֶלְקָתִי הַנִּבְחָרָה אַתְּ.</p>

<p>בַּל תִדְרֹךְ גְּבוּלָהּ רֶגֶל טְמֵאָה,</p>

<p>מַה אֶתְאַו מְשׂוּכָה לָהּ עֲשׂוֹת!</p>

<p>הָאֵין טוֹב, גֹּמֶר, שִׁבְתֵּךָ בַּיִת</p>

<p>וְלְמֹד וְהַשְׂכִּיל וַהֲגוֹת –</p>

<p>מִשָׁרְתֵךָ פֹּה אֶת פְּנֵי הַקְדֵּשׁוֹת?&quot;&#8230;</p>

<p>וַתַּחֲוִיר בַּת־אוֹר כַּשִּׂיד,</p>

<p>וַתִּלְחַשׁ: &quot;בּוֹשְׁתִּי כִּי אָהַבְתִּי</p>

<p>חֶבְרָתָן – מוֹשְׁכָה כֹּה הַתְּהוֹם!&quot;&#8230;</p>

<p>וּכְרוֹאֶה אוֹתָהּ לָרִאשׁוֹנָה,</p>

<p>בָּהּ עֵין־אוֹר שָׂם. וַתֶּאֱדַם,</p>

<p>וַתֹּאמֶר: &quot;הֵן תִּסְקְלֵנִי אִמִּי,</p>

<p>בְּאֵין אִתִּי שְׂכַר פָעֳלִי?&quot;</p>

<p>וַיָּשֶׂם יָד בְּרֹךְ עַל כְּתֵפָהּ,</p>

<p>וַיּאמֶר: &quot;יוֹם בָּא – וּנְשָׂאתִיךְ.</p>

<p>עָלַי מֵעַתָּה כָּל מַחְסוֹרֵךְ&quot;.</p>

<p>בִּמְבוּכַת־נַפְשָׁהּ נִקְלְעָה</p>

<p>בֵּין גָּאוֹן – וּבֵין פַּחַד חָמְקוֹ</p>

<p>מִתּוֹךְ חַיֶּיהָ. לָחֲשָׁה:</p>

<p>&#8220;פִּי אִמִּי אֶשְׁאַל – אָז אֶעֶנְךָ&#8221;.</p>

<p>וְכֻלָּהּ בּוּשָׁה, רוֹתְתָה</p>

<p>מֵעֵרֶב רִגְשׁוֹת תּוֹדָה, יָגוֹן,</p>

<p>וְגָאוֹן נִפְגָּע, עִם כְּאֵב –</p>

<p>בְּמַחֲבוֹא־חֵיקוֹ רֹאשׁ הִסְתִּירָה. –</p>

<p>וּבְהֵאוֹת אֵם לָזֹאת חִישׁ־קַל –</p>

<p>וַתְּהִי יוֹשֶׁבֶת־בַּיִת גֹּמֶר,</p>

<p>וְהוֹשֵׁעַ מוֹרָה לָהּ יוֹם־יוֹם.</p>

<p>בָּעֵת הַהִיא הֵחֵלָה רוּחַ</p>

<p>תִּפְאֶרֶת־קֹדֶשׁ פָּעֲמוֹ.</p>

<p>וְיֵשׁ אֲשֶׁר בְּשִׁבְתּוֹ בָדָד</p>

<p>בְּחַדְרוֹ, בַּעֲלִיַּת־קִיר</p>

<p>(מִבֵּית־אֲמַצְיָה הוֹקִיר רַגְלָיו) –</p>

<p>כָּל קְרָבָיו בּוֹ הִתְרוֹנְנוּ,</p>

<p>וַיְהִי מִתְרוֹנֵן גַּם הֶחָדֶר.</p>

<p>בְּזִמְרָה עָלְתָה כָּל הָעִיר,</p>

<p>וְתֵבֵל כֻּלַּהּ, הַשָּׁמָיְמָה&#8230;</p>

<p>וְיֵשׁ אֲשֶׁר בָּאֹפֶל חָשׁ</p>

<p>כְּכַנְפֵי־נֶשֶׁר אַט מַשִּׁיקוֹת</p>

<p>מֵעַל לְרֹאשׁוֹ – קוֹל מֵרוֹם!</p>

<p>וּפְסוּקֵי־זִמְרָה אֶל תּוֹךְ נַפְשׁוֹ</p>

<p>מֵעוֹלָם עֶלְיוֹן שָׁפְעוּ –</p>

<p>וַיְהִי מִתְהַלֵּךְ בָּעֲלִיָּה,</p>

<p>וּבְאָזְנָיו הֵם מְזַמְזְמִים:</p>

<p>כִּתְּרוּהוּ, כְּמוֹ צִפָּרוֹת־כְּרָמִים;</p>

<p>וַיְשׁוֹרְרֵם אֶל הָאֲוִיר,</p>

<p>וַיִּשְׁפְּכֵם עָל הַגִּלָּיוֹן,</p>

<p>כִּי נִלְאָה אֶת שִׁפְעָתָם נְשׂוֹא;</p>

<p>וְהֵם – כְּמַעְיָן הַמִּתְגַּבֵּר.</p>

<p>בּוֹ מַעַיַן אַהֲבָה וָאוֹר,</p>

<p>דַּי בָרֵךְ אֶת הָעוֹלָם כֻּלּוֹ.</p>

<p>וַיַּמְתֵּק סוֹד עִם כּוֹכְבֵי־אֵל;</p>

<p>וּבְרָן כּוֹכָבִים – אֶל שִׁירָתָם,</p>

<p>עֵר כָּל הַלַּיְלָה, הוֹסִיף צְלִיל.</p>

<p>אַךְ בֵּין־עַרְבַּיִם נָפְלָה עָלָיו</p>

<p>מוּזָרָה תּוּגָה, בַּת־בְּלִי־שֵׁם.</p>

<p>חֲזוֹן־הַתְּהוֹם, פְּקָדָהוּ פַּעַם –</p>

<p>הַתְּהוֹם לְעַמּוֹ נִפְתְּחָה</p>

<p>מִצָּפוֹן – שָׁב וַיְבַעֲתֵהוּ;</p>

<p>וְנֶחָמָה מֶנּוּ נִסְתְּרָה.</p>

<p>וַיְהִי בְשִׁבְתּוֹ בֵין־עַרְבַּיִם,</p>

<p>וְאֶצְבְּעוֹתָיו פּוֹרְטוֹת אַט</p>

<p>נְגִינַת עֶצֶב רַךְ וּנְכָאִים</p>

<p>עַל נִבְלוֹ, רֵעוֹ נֶאֱמָן,</p>

<p>וּבָאַפְלוּלִית הוּא וְנִבְלוֹ,</p>

<p>עִם חַדְרוֹ, חֶרֶשׁ צוֹלְלִים, –</p>

<p>וַתְּהִי יַד אֱלֹהֵי־יִשְׂרָאֵל</p>

<p>עָלָיו, וְעֵינָיו נִפְקְחוּ:</p>

<p>וַיָּחָשׁ בְּעַב־הַצֵּל, בִּשְׁקוֹעַ</p>

<p>הָאָרֶץ דּוֹם אֶל חֶשְׁכַּת־תְּהוֹם!</p>

<p>וְאֵין יוֹדֵעַ, וְאֵין שׁוֹמֵעַ,</p>

<p>וְאֵין אִישׁ מַרְגִּישׁ – בִּלְתִּי הוּא&#8230;</p>

<p>וְהִנֵּה דְּפִיקַת־רֹךְ בַּדֶּלֶת.</p>

<p>וַיְהִי כְמֵקִיץ מֵחֲלוֹם־</p>

<p>בַּלָּהוֹת, בְּלֵיל אֵין־סוֹף עִנָּהוּ&#8230;</p>

<p>לְפָנָיו גֹּמֶר נִגְלְתָה!</p>

<p>רוֹעֶדֶת כֻּלַּהּ, זְרוֹעוֹתֶיהָ</p>

<p>אֶל דּוֹדָהּ פְּרוּשׂוֹת בִּצְמָא־אוֹר;</p>

<p>לוֹחֶשֶׁת: &quot;נַפְשִׁי כָלְתָה, כָלְתָה.</p>

<p>עַצֶּבֶת לִבִּי מוֹצְצָה.</p>

<p>אוֹטֶרֶת תְּהוֹם עָלַי אֶת פִּיהָ,</p>

<p>וְאֵין מִמֶּנָּה מִפְלָט לִי.</p>

<p>עָדֶיךָ הֱבִיאַתְנִי נַפְשֹׁי&quot; – –</p>

<p>וַתִּפֹּל אֶל זְרוֹעוֹתָיו. דּוֹם</p>

<p>בַּתְּכֵלֶת זָרַח כּוֹכָב עָנָו,</p>

<p>נִחוּמִים לוֹחֵשׁ מִנִּי רוֹם.</p>

<p>וְרֹאשׁ הוֹשֵׁעַ, כָּבֵד, צָנַח</p>

<p>עָל בִּרְכֵּי גֹמֶר; כִּבְחֵיק אֵם,</p>

<p>עַל עַמּוֹ וְעָלֶיהָ יִשְׁפֹּךְ</p>

<p>אֶת תְּפִלַּת נַפְשׁוֹ, רַחֲמָיו – –</p>

<br />

<p>יוֹם עָנָן הָיָה וַעֲרָפֶל,</p>

<p>וְחֹשֶׁךְ צַר וּמַחֲנָק,</p>

<p>בִּפְרֹט הוֹשֵׁעַ בַּעֲלִיַּת־</p>

<p>הַקִּיר עַל נִבְלוֹ מִזְמוֹר־שִׁיר</p>

<p>חֲרִישִׁי, עָגוּם&#8230; וְהִנֵּה נִתַּק</p>

<p>עַל פִּי הַנֵּבֶל מֵיתָר דַּק!</p>

<p>וְדָבָּר מַר לְבָבוֹ הָלַם</p>

<p>לְפֶתַע, כְּהֹלֶם גַּרְזֶן חַד.</p>

<p>וְיַד־סְתָרִים אֶל הָאֶשְׁנָב</p>

<p>מְשָׁכַתְהוּ: קוֹדֵר נִשְׁקַף חוּץ,</p>

<p>וְעָל הָהָר הָרָם מִנֶּגֵד</p>

<p>חֲשֵׁכִים עָבִים זָחֲלוּ;</p>

<p>אַךְ שָׁם, בִּקְצֵה הָרְחוֹב, מִלְּמַטָּה</p>

<p>אַט שְׁנַיִם הוֹלְכִים, שְׁלוּבֵי־יָד,</p>

<p>דְּמוּת בָּחוּר וּבַחוּרָה, פּוֹנִים</p>

<p>מִקְּצֵה רְחוֹב הָלְאָה לַעֲבוֹר.</p>

<p>בִּפְנוֹתָם – הִבְרִיק מַבַּט־זֹהַר,</p>

<p>כְּמַבַּט גֹּמֶר, צוֹחֲקָה</p>

<p>בִּמְשׁוּבָה אֶל הָאִישׁ מְלַוָּהּ&#8230; –</p>

<p>וְכֹחַ אַדִּיר קְרָאוֹ: רֵד!</p>

<p>וְיַעֲטֹף חִישׁ־קַל אַדַּרְתּוֹ</p>

<p>וַיֵּרֶד חִישׁ עַד קְצֵה הָרְחוֹב,</p>

<p>וְלִבּוֹ דּוֹפֵק בּוֹ בְחָזְקָה –</p>

<p>וְהֵם כְּבָר נֱעֶלְמוּ בָאֵד.</p>

<p>וַיּוֹסֶף לֶכֶת בְּעִקְבוֹתָם</p>

<p>בִּמְבוֹאוֹת צָרִים מְקֻמְּרֵי־גַג,</p>

<p>מִתְפַּתְּלִים רְטֻבִּים, נֶאֱלָחִים –</p>

<p>דְּחוּף כֹּחַ אֵיתָן, נוֹרָא־אוֹן.</p>

<p>עַד שֵׁנִית אֵלָיו קוֹמַת־גֹּמֶר</p>

<p>בִּמְעִילָהּ תְּכֵלֶת נִרְאֲתָה,</p>

<p>נִשְׁעֶנֶת בֶּאֱיָל עַל כֶּתֶף־</p>

<p>הַבָּחוּר, אָזְנָהּ בְּרֹךְ לוֹ תַּט.</p>

<p>כִּמְעַט הִשִּׂיגָה יָדוֹ אוֹתָם –</p>

<p>הֵם בַּעֲרָפֶל נִבְלְעוּ,</p>

<p>וְלֹא נִשְׁמְעוּ עוֹד צַעֲדֵיהֶם;</p>

<p>רַק לִבּוֹ דּוֹפֵק: רְתֵת, רְתֵת&#8230;</p>

<p>הַבְהָקִיץ רָאָה אֱיָלוּתוֹ,</p>

<p>אִם בַּחֲזוֹן־תַּעְתּוּעִים רַע?</p>

<p>וַיֶּפֶן עָרְפּוֹ דוֹם, וַיֵּלֵךְ</p>

<p>בַּדֶּרֶךְ נוּגֶה, בּוֹאֲכָה</p>

<p>בֵית־גֹּמֶר, וּבַדֶּלֶת דָּפַק</p>

<p>עַד בּוֹשׁ – וְלֹא עָנָה אוֹתוֹ אִישׁ.</p>

<p>עוֹד עָזוּב מִשֶּׁהָיָה</p>

<p>בָּאֵד בֵּית־חֹמֶר דַּל וָדָךְ.</p>

<p>וַיָּשָׁב רְצוּץ־הַלֵּב אֶל בֵּיתוֹ.</p>

<p>לֵיל־חֹשֶׁךְ אֶל תּוֹךְ נַפְשׁוֹ רַד&#8230;</p>

<br />

<p>בְּנֶשֶׁף יוֹם הַמָּחֳרָת הִלְכוּ</p>

<p>הוֹשֵׁעַ וְגֹמֶר, יָד בַּיָּד,</p>

<p>וַיְשׂוֹחֲחוּ. יוֹם־יוֹם כֹּה לִקְחוֹ</p>

<p>בְּנַפְשָׁהּ בָּא, כַּטַּל – בְּכוֹס צִיץ;</p>

<p>וְהִיא בְזֹהַר־שְׂחוֹקָהּ שִׁבְּצָה</p>

<p>כָּל חָכְמַת אִמְרוֹת פִּיו, וַתְּהִי</p>

<p>כְעָלֶה רַעֲנָן מְשֻׁבָּץ</p>

<p>שְׁהָמֵי־טַל, כִּי יְאוֹר יוֹם.</p>

<p>לֹא כֵן הָעֶרֶב. דְּבָרָיו לָעוּ;</p>

<p>בֵּינָם לִרְגָעִים נִסְתְּמוּ</p>

<p>צִנּוֹרוֹת אָהֲבָה וְאֵמוּן –</p>

<p>כְּמוֹ חָשׁ בָּהּ דָּבָר חוֹצֵץ, זָר&#8230;</p>

<p>וַיְהִי בְּלִבּו חוֹשֵׁב דַּרְכּוֹ,</p>

<p>בְּזָכְרוֹ מַר־חֲזוֹנוֹ תְמוֹל:</p>

<p>הֲיִשְׁאָלֶנָּה פֵּשֶׁר דָּבָר?</p>

<p>אִם טוֹב כִּי יִדֹּם – עַד עֵת פְּתוֹר?</p>

<p>וְלֹא יָשִׂים תָּהֳלָּה בְתֻּמָּהּ,</p>

<p>וְלֹא יַחֵל חֶשֶׁד אֶת הַזֹּךְ,</p>

<p>זַךְ אֵמוּן־תָּמִיד שֶׁבֵּינֵיהֶם.</p>

<p><strong>הַיֶּאֱהַב, וְלֹא יַאֲמִין? –</strong></p>

<p>עוֹד הֵמָּה עוֹבְרִים בֵּין הַשְּׂדֵרוֹת</p>

<p>לְאִטָּם – וְשָׁם, עַל סַפְסַל־צוּר,</p>

<p>מֵרֵעִים יוֹשְׁבִים, חֶבֶר רֵיקִים,</p>

<p>אַרְבַּעְתָּם בְּקוֹל מִתְלוֹצְצִים.</p>

<p>וְהָאֶחָד בָּם (הוֹשֵׁעַ הִכִּיר</p>

<p>פְּנֵי חִדְלֵי רֵעוֹ רַע־הַלֵּב,</p>

<p>זֶה שָׁת בַּחֲלָקוֹת לוֹ וַיְבַקֵּשׁ</p>

<p>קִרְבָתוֹ; וְהוּא, בְּתָעֲבוֹ</p>

<p>רְמִיָּה, שִׁלְּחוֹ מֵעַל פָּנָיו.</p>

<p>מֵאָז עֶבְרָתוֹ נָטַר זֵד),</p>

<p>שְׁחוֹר־שָׂפָם, נוֹצֵץ הָעֵינַיִם,</p>

<p>אֶל עֵבֶר גֹּמֶר הָשְׁלְכָה,</p>

<p>כַּצָו, אִמְרָתוֹ, מִדֵּי עָבְרָם:</p>

<p>&#8220;בָּעֶרֶב מָחָר חַכִּי לִי!&#8221;</p>

<p>וַתָּפֶן רֹאשׁ בִּרְתֵת, וַתָּשֶׁב</p>

<p>חִישׁ: &#8220;טוֹב הַדָּבָר!&#8221; בִּשְׁפַל קוֹל. –</p>

<p>וְיֵלְכוּ הָלְאָה שְׁנֵיהֶם יָחַד.</p>

<p>אַךְ יַד הוֹשֵׁעַ נִשְׁמְטָה</p>

<p>מִתּוֹךְ יַד גֹּמֶר. כָּל הַדֶּרֶךְ</p>

<p>בִּלְבָבוֹ סוּפָה סָעֲרָה,</p>

<p>כָּמוֹהָ עוֹד לֹא יָדְעוּ חַיָּיו:</p>

<p>וְלֹא אָמַר לָה מִטּוֹב עַד רָע.</p>

<p>בְּשׁוּבָם – עָל הַצּוּר, דְּמוּת־סַפְסָל,</p>

<p>לֹא נִמְצָאוּ הָרֵעִים עוֹד;</p>

<p>אַךְ הֵמָּה, כְּמוֹ מַלְאָכִים רָעִים,</p>

<p>מַשְׁחִיתִים, שְׁלוּחִים מִנִּי שְׁאוֹל,</p>

<p>מִשְׁלַחְתָּם עָשֹׁוּ בֶּאֱמוּנָה:</p>

<p>עַד מָוֶת נַפְשׁוֹ הֶחֱלוּ.</p>

<br />

<p>הַלַּיְלָה הָיָה לֵיל־פַּלָּצוּת.</p>

<p>הַסַּהַר בַּעֲנָנִים בָּא.</p>

<p>וְהוֹשֵׁעַ, שְׁנָתוֹ כִּי נָדָדָה,</p>

<p>בָּרְחוֹבוֹת, דְּוֵה־הַנֶּפֶשׁ רָץ.</p>

<p>עָל קִרְיָה אוֹר־רְמִיָה נִשְׁפָּךְ:</p>

<p>אוֹר כֶּסֶף־סִיגִים, סִיגֵי־שְׁחוֹר!</p>

<p>עַד בּוֹשׁ הִתְרוֹצֵץ בֵּין הַשְּׂדֵרוֹת,</p>

<p>וְלוֹ בְרוֹשִׁים אִלְמִים לוֹעֲגִים&#8230;</p>

<p>וַיַּעֲבוֹר מִשָּׁם וָהָלְאָה,</p>

<p>וּלְתֻמּוֹ בָא עַד אֶבֶן־צְחוֹר</p>

<p>רְחָבָה, גְּדוֹלָה וַחֲלָקָה, –</p>

<p>עָלֶיהָ פַּעַם נִמְצְאָה,</p>

<p>כְּסֵמֶל־עֶצֶב יוֹשְׁבָה, גֹּמֶר,</p>

<p>כִּי אַחֲרָיו נָפְשָׁה נִנְהֲתָה;</p>

<p>וַיְהִי כִּמְבַקֵּשׁ דְּבַר־נֶחָמָה</p>

<p>מֵאֶבֶן – אַךְ הִיא דָמְמָה.</p>

<p>עֵת רַבָּה יָשַׁב עַל הַסֶּלַע</p>

<p>לְבַדוֹ, קוֹפֵא בִדְמִי־לֵיל.</p>

<p>וְאַחַר קָם – וְעַד בֵּית־גֹּמֶר</p>

<p>נְשָׂאוּהוּ רַגְלָיו, בִּקְצֵה־עִיר.</p>

<p>אֲפֵלִים הָיוּ הַחַלּוֹנוֹת.</p>

<p>לֹא נִרְאָה גֵץ, לֹא נִשְׁמַע קוֹל.</p>

<p>וּבְעָמְדוֹ, עַל חַלּוֹנָהּ אוֹרֵב,</p>

<p>לֹא יָדַע אִם שֵׁן יַחֲרֹק,</p>

<p>וְאִם לָהּ אֶגְרוֹף־זַעַם יִקְפֹּץ.</p>

<p>וְלֹא עָבְרָה קְלָלָה פִתְחֵי־פִּיו.</p>

<p>בְּעַד סַעֲרַת־הַנֶּפֶשׁ שָׁמַע:</p>

<p>עוֹד עוֹלָה שִׁירַת־אַהֲבָה</p>

<p>מִדִּמְמַת חֲדַר מִשְׁכָּבָהּ&#8230;</p>

<p>לוֹ לִבּוֹ לָחַשׁ: &quot;<strong>הַאֲמֵּן</strong>!</p>

<p>בַּת־זֹהַר הִיא, לֹא תִמְעַל מָעַל.</p>

<p>אַךְ מִקְרֶה הוּא, כִּי נִפְגְּשָׁה</p>

<p>אֶת בֶּן־בְּלִיַּעַל, וְהִיא לֹא אָשְׁמָה&quot;.</p>

<p>וּלְבֵיתוֹ שָׁב. הַבֹּקֶר אוֹר&#8230;</p>

<br />

<p>בְּבֵין־עַרְבַּיִם אֶחָד יָשְׁבָה</p>

<p>לְפָנָיו גֹּמֶר – בְּאֶרֶג צֵל</p>

<p>וְאוֹר חֹרֶף מַשְׁכִּים – עָל בִּרְכֶּיהָ,</p>

<p>וְתִּלְמַד תּוֹרַת־אֵל מִפִּיו.</p>

<p>בַּפִּנָּה, עַל הָאָח מִנֶּגֶד,</p>

<p>כְּאַבְנֵי אֹדֶם בָּעֲרוּ</p>

<p>גֶּחָלִים לוֹחֲשׁוֹת לְהָחֵם;</p>

<p>וּפְנֵי הוֹשֵׁעַ קוֹרְנֵי־זִיו</p>

<p>מִנֹּגַהּ נֶגְדּוֹ, וּמִזֹּהַר</p>

<p>אֵשׁ נַפְשׁוֹ בּוֹ, שַׁלְהֶבֶת־יָהּ,</p>

<p>כַּזָהָב בְּמַצַרֵף־הַנִּסָיוֹן</p>

<p>וּבְכוּר־הַסֵּבֶל נִצְרְפָה&#8230; –</p>

<p>מַה מִשְׁפַּט אֵשֶׁת־אִישׁ כִּי תִשְׂטֶה</p>

<p>לִמְעוֹל בְּאִישָׁהּ, וְנִסְתְּרָה</p>

<p>עִם זָר – בְּמָשָׁל וּבִמְלִיצָה</p>

<p>כֹּה, בָּאֵר הֵיטֵב, בֵּאֵר לָהּ:</p>

<p>&quot;בַּשְׁחָקִים רָם, גַּם רָם, הַשֶּׁמֶשׁ,</p>

<p>וְרָמָה אָהֲבָה בַלֵב,</p>

<p>בַּפָז טָהֳרָתָהּ לֹא תְסֻלָּא&quot;&#8230; –</p>

<p>כַּלַּבָּה דְּבָרָיו לָהֲטוּ;</p>

<p>וַיְהִי סְנֶה בוֹעֵר וְאֵינוֹ אֻכָּל,</p>

<p>וַיְהִי כְמַלְאָךְ נוֹרָא־הוֹד,</p>

<p>לְעֵינֵי גֹּמֶר הֵמִּשְׁתָּאָה.</p>

<p>– &quot;הָאַהֲבָה מְטַהֲרָה,</p>

<p>גּוֹאֶלֶת אֶת הָעוֹלָם כֻּלּוֹ!</p>

<p>הוֹי גֹּמֶר, בּוֹאִי נִרְפָּא־נָא,</p>

<p>בְּשֶׁמֶשׁ־אַהֲבָתֵנוּ רָמָה,</p>

<p>לְכָל הָאֶרֶץ רַבַּת־חֵטְא!&quot; –</p>

<p>וַתִּרְעַד כְּמוֹ מִקָּרַת־פִּתְאֹם.</p>

<p>פָּנֶיהָ חָוְרוּ כִּפְנֵי־מֵת.</p>

<p>וַתִּלְחַשׁ חֶרֶשׁ: &quot;לֹא יָדַעְתִּי</p>

<p>אֲנִי, אִם נַפְשִׁי אוּכַל גְּאֹל?&quot;&#8230;</p>

<p>וַיַּבֵּט יָשָׁר בָּהּ, וַיּאמֶר:</p>

<p>&quot;חוֹתָמֵךְ חוֹתַם הָאֱמֶת.</p>

<p>בָּךְ אַאֲמִין!&quot; וְעֵינָיו קָרְנוּ.</p>

<p>וַתִּצְחַק צְחוֹק־קַדַּחַת זָר:</p>

<p>&#8220;הַאֻמְנָם כִּי אֲמִתִּית אָנִי?&#8221;</p>

<p>וַתָּלֶט אֶת פָּנֶיהָ חִישׁ.</p>

<p>אַז תָּקוּם אַט בְּפִיק־בִּרְכַּיִם,</p>

<p>וְתֹאמֶר: &quot;יָדַי רוֹעֲדוֹת,</p>

<p>אֵין זֹאת כִּי הָחֳלֵיתִי פִתְאוֹם.</p>

<p>אֵלֵכָה&quot; – וְקוֹלָהּ נֶחֱנַק.</p>

<p>וַיָּקָם לְלַוּוֹתָהּ. &#8220;אַל נָא!&#8221;</p>

<p>בְּנִיד־יָד מָנְעָה בַעֲדוֹ,</p>

<p>וַתֵּצֵא חֶרֶשׁ – וּמֵעֵבֶר</p>

<p>לַדֶּלֶת הִקְשִׁיב כְּמוֹ קוֹל בְּכִי.</p>

<p>וַיֶּחֱרַד אַחֲרֶיהָ וְהִנָּהּ</p>

<p>בּוֹרַחַת: רָצָה חִישׁ בָּרְחוֹב,</p>

<p>וּדְמָעוֹת מֵעֵינֶיהָ אַרְצָה</p>

<p>נִתָּכוֹת – חוּט־אוֹר פְּנִינֵי יִז.</p>

<br />

<p>לְמָחֳרָת אֲבֵלָה בָאָה</p>

<p>לִפְנוֹת הָעֶרֶב. דּוֹמְמָה</p>

<p>לְרַגְלָיו יָשְׁבָה – אַךְ שִׂים רֹאשָׁהּ</p>

<p>עָל בִּרְכָּיו לֹא הִרְהִיבָה עֹז,</p>

<p>כְּדַרְכָּהּ, כַּאֲשֶׁר אָהֵבָה,</p>

<p>עֵינֶיהָּ, אָדְמוּ מִנִּי בְכִי,</p>

<p>מוּרָדוֹת, כְּמוֹ אֶל תְּהוֹם תַּבֵּטְנָה –</p>

<p>לְשֵׂאתָן אֵלָיו פּוֹחֲדָה.</p>

<p>וּפִתְאֹם רֹאשׁ בְּעֹז הֵנִיעָה,</p>

<p>וַתִּלְחַשׁ: &quot;יְהִי אֲשֶׁר יְהִי!</p>

<p>הַכֹּל אֲגַלֶּה. טוֹב הַמָּוְתָה</p>

<p>מֵחַיֵּי רַבֵּי־הָעֱנוּת!&quot;</p>

<p>וְהוֹשֵׁעַ, בְּחֶשְׁכַּת הַדִּמְדּוּמִים</p>

<p>לֹא הָיוּ כְמוֹהֶם בְחַיָּיו עוֹד,</p>

<p>חֲרִישִׁי יָשַׁב, מַטֶּה אֹזֶן</p>

<p>לְסַעַר־מָגוֹר קָרֵב, בָּא&#8230;</p>

<p>אַךְ כִּי הִתְפַּלֵּץ לֶעֱנוּתָהּ –</p>

<p>כָּל דַּאֲגַת־לִבּוֹ נִשְׁכְּחָה,</p>

<p>וַיָּשֶׂם יָד בְּרֹךְ עַל כְּתֵפָהּ:</p>

<p>&#8220;אֲחוֹתִי! בִּי הֵרָגְעִי!&#8221;</p>

<p>וּבְרָעֲדָהּ לְמַגַּע־יָדוֹ</p>

<p>וַתִּלְחַשׁ: &quot;לוּ יָדַעְתָּ מִי</p>

<p>אֲנִי – לִי אָחוֹת לֹא קָרָאתָ&quot;, –</p>

<p>בְּלַחֲשָׁהּ הִקְשִׁיב צַעֲקַת</p>

<p>אֲהוּבָה נֶפֶשׁ מִן הַמֵּצַר,</p>

<p>מִשַּׁוְּעָה מִנִּי מוֹקְדֵי־שְׁאוֹל&#8230;</p>

<p>וַיּאמֶר: &quot;בּוֹאִי נָא לָשֹׁוּחַ;</p>

<p>וְרוּחַ צַח כִּי תִּשְׁאֲפִי –</p>

<p>וְרָוַח לָךְ&quot;. וַיֵּצְאוּ שְׁנֵיהֶם</p>

<p>אֶל בֵּין הַשְּׂדֵרוֹת, נֶאֱרַג</p>

<p>רִאשׁוֹנָה שָׁם חוּט־אַהֲבָתָם.</p>

<p>וְהִיא צוֹעֶדֶת אַחֲרָיו</p>

<p>בְּפִיק־בִּרְכַּיִם, אַט, כְּמוּצֵאת</p>

<p>לַהֶרֶג, וּפָנֶיהָ – שִׂיד.</p>

<p>בֶּעָבִים הִסְתִּיר פָּנָיו סַהַר;</p>

<p>וְתֵבֵל שְׁחוֹרָה נִשְׁקְפָה.</p>

<p>וְכֹה הִגִּיעוּ אַט, בְּלִי דַּבֵּר,</p>

<p>אֵל אֶבֶן־סוֹדָם, סֶלַע־צְחוֹר.</p>

<p>כַּמִּתְעַלֶּפֶת צָנְחָה גֹּמֶר</p>

<p>עַל עֵדוּת־אַהֲבָה, אֵין־אוֹן.</p>

<br />

<p>וְכִי יָד עַל מְשִׁי שְׂעָרָהּ שָׁחוֹר</p>

<p>בְּרֹךְ הוֹשֵׁעַ הֶעֱבִיר –</p>

<p>עַל בִּרְכָּיו שְׁתֵּי כְּתֵפֶיהָ זָעוּ</p>

<p>וְחָזֶהָ נָע וַיַּךְ כַּגַּל,</p>

<p>כְּמוֹ חִשֵׁב לִבָּהּ לְהִשָּׁבֵר.</p>

<p>וְאַחַר: &#8220;סוֹד לִי!&#8221; צָעֲקָה,</p>

<p>&quot;עָכַרְתִּי נַפְשִׁי וָאֶעְכָּרְךָ –</p>

<p>בְּטֶרֶם עוֹד נִגְלֵיתָ לִי!&quot;</p>

<p>וַתְּגַל, בֵּין זִרְמֵי דִמְעוֹת־עָקָה,</p>

<p>מְעֻוָּת בָּהּ, לֹא יוּכַל תְּקֹן.</p>

<p>בְּעוֹדָהּ יַלְדָּה בַת חֲמֵשׁ־עֶשְׂרֵה</p>

<p>פּוֹרַחַת בְּעִיר מוֹלַדְתָּהּ,</p>

<p>בְּבֵית דִּבְלַיִם – פּוֹעֵל צָעִיר,</p>

<p>וְהוּא דַק וְזָקוּף וִיפֵהפֶה,</p>

<p>בְּעֵינֶיהָ (עֵינֵי יַלְדָּה פוֹתָה,</p>

<p>מֵאִמָּהּ לָמְדָה אַךְ עֲדוֹת</p>

<p>עֲדִי כַפֶסֶל וְהִתְיַפּוֹת)</p>

<p>בִּיפִי גִזְרְתוֹ מָצָא חֵן.</p>

<p>וַתַּעֲגֹב עָלָיו כְּאִשָּׁה,</p>

<p>וַתִּתְאַו־לוֹ לְהוֹלִיכוֹ שְׁבִי.</p>

<p>וְיוֹם אֶחָד, כִּי אָבִיהָ הָלַךְ</p>

<p>אֶל כִּכְּרוֹת־דְּבֵלָיו בִּקְצֵה־עִיר</p>

<p>וְאִמָּהּ יָצְאָה אֶת הַבַּיִת</p>

<p>לִקְנוֹת עֲדִי מִכְּנַעֲנִי, –</p>

<p>וַתִּתְחַל, וְאֶל מִשְׁכָּבָהּ קָרְאָה,</p>

<p>בְּאֵין אִתָּם אִישׁ, אֶת פּוֹעֲלָם.</p>

<p>הוּא בָא, וַיְחַלֵּל אֶת יְצוּעָהּ,</p>

<p>וְאֶת פֶּרָח נְעוּרֶיהָ־זֹךְ</p>

<p>בְּדָמִים גּוֹלֵל. אָז נִבְהָלָה,</p>

<p>אַךְ כְּבָר הַמּוֹעֵד אֵחֲרָה – –</p>

<p>וּכְמוֹ אֲבָנִים כְּבֵדוֹת נָפְלוּ</p>

<p>הַדְּבָרִים, פִּלְטָה בְעָמָל רַב</p>

<p>מִפִּיהָ־דָּם, עָל רֹאשׁ הוֹשֵׁעַ.</p>

<p>וְכִי עָבְרָה תְהוֹם, הִתְעוֹרְרָה</p>

<p>כִּמְקִיצָה מִנִּי קְפִיצַת־מָוֶת,</p>

<p>וַתִּקְרָא: &quot;כְּבָר! גִּלִּיתִי כֹל!</p>

<p>עַל לִבִּי יָמִים רַבִּים הֵעִיק</p>

<p>סוֹד זֶה, וָאִירָא פְצוֹת אֶת פִּי,</p>

<p>פֶּן תַּרְחִיקֵנִי מֵחֶבְרָתְךָ –</p>

<p>וִחְיוֹת אֵיךְ אוּכַל בִּלְתְּךָ?</p>

<p>אַךְ עַתָּה טוֹב לִי, טוֹב כִּי אָמוּת,</p>

<p>וְלֹא אֶעֱשֶׂה בְנַפְשִׁי עוֹד</p>

<p>כָּל שֶׁקֶר&quot;. וְהוּא – אֶת פִּיו כְּמוֹ קָפַץ.</p>

<p>הִבִּיטָה בוֹ – וַתֶּחֱוָר;</p>

<p>וַיְהִי כְשׁוֹפֵט נוֹרָא־הוֹד לָהּ,</p>

<p>לֹא יֵדַע רַחֲמִים בְּיוֹם־דִּין.</p>

<p>וַתָּקָם וַתֵּרָתַע אָחוֹר,</p>

<p>בִּרְתֵת אִמְרָתָהּ צָלְלָה:</p>

<p>&quot;בְּיָדְךָ אַפְקִיד אֶת מִשְׁפָּטִי,</p>

<p>וְכַטּוֹב בְעֵינֶיךָ תַּעֲשֶׂה.</p>

<p>אֲהָהּ כִּי בְּחֵטְא יֶחֱמַתְנִי אִמִּי –</p>

<p>וְאַתָּה שָׁלוֹם עֲדֵי־עַד!&quot;.</p>

<p>לֹא צִלְצְלָה נְשִׁיקַת־פְּרֵידָה.</p>

<p>וְתֵלֶךְ כְּפוּפָה, מִבְּלִי פְנוֹת</p>

<p>יָמִין וּשְׂמֹאל, כְּאַלּוֹן בָּכוּת</p>

<p>הַנָּע וְנָד בִּתְהוֹמוֹת־לֵיל.</p>

<p>וְלֵב הוֹשֵׁעַ הָיָה לְאֶבֶן;</p>

<p>וַיֵּשֶׁב הָמוּם שָׁם עַד בּוֹשׁ.</p>

<br />

<p>וְאַחַר בָּא בְאִישׁוֹן־לַיִל</p>

<p>אֶל חַדְרוֹ, הוּא – וְעִמּוֹ פִיד,</p>

<p>כִּטְוִי־עַכָּבִישׁ, מֶשִׁי, נוֹרָא.</p>

<p>הַהוּא בוֹ נִתְפַּשׂ, לְלֹא צֵאת?.</p>

<p>וְהַמִּטְוֶה הוֹלֵךְ חִישׁ וּפוֹשֶׁה</p>

<p>בִּלְבָבוֹ, מַכְבִּיד עַד אֵין גְּבוּל&#8230;</p>

<p>וְלֹא יָכֹל צְעוֹד עוֹד צַעַד, כֹּחוֹ</p>

<p>עֲזָבוֹ, וְאֶל הָאֶרֶץ, דַךְ</p>

<p>וְאָבֵל, צָנַח. דּוּמָם יָשַׁב.</p>

<p>סְבִיבוֹתָיו רָבְצָה חֶשְׁכַּת־יָהּ.</p>

<p>לֹא הָיְתָה עוֹד כָּמוֹהָ צָרָה</p>

<p>בְחַיָּיו. נַפְשׁוֹ שָׂעֲרָה;</p>

<p>וּכְמוֹ חַבּוּרָה אַחַת גְּדוֹלָה</p>

<p>כָּל פִּנּוֹתֶיהָ כָּאֲבוּ&#8230;</p>

<p>וְלֹא הָיְתָה אֵם, כָּל נֶפֶשׁ חַיָּה</p>

<p>לִשְׁפּוֹךְ בְּחֵיקָהּ כָּל הַמְּרִי –</p>

<p>אֶת כָּל אֲשֶׁר בִּן־רֶגַע הָפַךְ</p>

<p>הָעוֹלָם כֻּלּוֹ: רוֹם – לִתְהוֹם.</p>

<p>רַק אֶחָד – יָדַע – פֹּה בָאֹפֶל</p>

<p>שׁוֹמֵעַ אֶל פַּלָצוּת־לֵב:</p>

<p>אֵל רַחוּם לַאֲסוֹנוֹ יַקְשִׁיב,</p>

<p>וְאִם כְּבִתְחִלָּה יַחֲרִישׁ&#8230;</p>

<p>וּמְקוֹר־הַדְּמָעוֹת תּוֹכוֹ נִבְקַע,</p>

<p>מִמַּעֲמַקִּים בָּא וַיִּז;</p>

<p>וַיִּז אֶל תְּהוֹם, – לַתְּהוֹם הַשְּׁחוֹרָה,</p>

<p>שֶׁלְּרַגְלָיו פִּתְאוֹם נִפְתְּחָה.</p>

<p>אַךְ שָׁם בָּרוֹם, מֵעַל לְרֹאשׁוֹ,</p>

<p>עוֹד דְּמוּת מְאִירָה רִחֲפָה,</p>

<p>חֲמוּדָה, נָאוָה, כְּלִילַת־טֹהַר –</p>

<p>דְּמוּת־גֹּמֶר, מִלִּפְנֵי יוֹם מַר;</p>

<p>וְהִיא מֻכְתֶּרֶת זֵר נְגוֹהוֹת,</p>

<p>מֵאוֹר חֲלוֹמוֹ אָצַל לָה,</p>

<p>חֲלוֹם תֹּם, אַהֲבַת־עַד וְרִפְאוּת,</p>

<p>לָעוֹלָם שְׁנֵיהֶם יִרְפְּאוּ – –</p>

<p>וְהִנֵּה מְרַפְרְפָה דְמוּת יוֹנָה</p>

<p>בָרוֹם, בַּדָּם מִתְבּוֹסְסָה:</p>

<p>וַיִּקְרָא חָרוּת: &#8220;אֵשֶׁת זְנוּנִים&#8221;</p>

<p>עַל כְּנָפָהּ בְּאוֹתִיּוֹת כָּאֵשׁ!</p>

<p>לִבְרַק הַמִּלִּים הָאֲיֻמּוֹת</p>

<p>הָעוֹלָם כֻּלּוֹ הֶחֱשִׁיךְ</p>

<p>וַיִּרְעַד; וְהַתְּהוֹם לְרַגְלָיו</p>

<p>לְאֵין גְּבוּל וָקֵצֶה נִפְעֲרָה,</p>

<p>לִבְלוֹעַ אוֹתָהּ – מַחְמַד־עֵינוֹ</p>

<p>וּפְנִינַת־חַיָּיו – עֲדֵי־עַד.</p>

<p>אַךְ עוֹד בָּרוֹם, מֵעַל לְרֹאשׁוֹ,</p>

<p>מְאִירָה רִחֲפָה הַדְּמוּת,</p>

<p>מַזְכִּירָה לוֹ זִכְרוֹנוֹת־אֹשֶׁר</p>

<p>וְאַהֲבַת־עוֹלָם לוֹאֲטָה,</p>

<p>כַּפֶּיהָ פּוֹרְשָׂה, כְּמוֹ בִתְפִלָּה,</p>

<p>וּבִרְכַּת־פְּרֵידָה לוֹחֲשָׁה –</p>

<p>וַיָּלֶט פָּנָיו בִּשְׁתֵּי כַפָּיו,</p>

<p>רְצוּץ־הַלֵּב, וַיֵּבְךְּ, וַיֵּבְךְּ.</p>

<br />

<p>בִּדְמִי־הַלַּיִל הִקְשִׁיב לַחַשׁ,</p>

<p>כִּדְפִיקַת־לֵב, וַיַּאֲזֵן,</p>

<p>לָאָרֶץ יוֹשֵׁב עוֹד בְּאֶבְלוֹ;</p>

<p>וְהִנֵּה קוֹרֵא קוֹל בִּשְׁמוֹ:</p>

<p>&#8220;הוֹשֵׁעַ!&#8221; וְאֵין שָׁם אִישׁ מִלְּבַדּוֹ;</p>

<p>וַיֵּדַע אָז, כִּי קְרָאוֹ אֵל.</p>

<p>עוֹד עֵינָיו רְטֻבּוֹת מִנִּי בֶכִי</p>

<p>וּבְנַפְשׁוֹ סַעַר עוֹד לֹא נָח –</p>

<p>וְהִנֵּה אֶצְבַּע־אֵל נְטוּיָה</p>

<p>אֵלָיו בַּלָּאט, בְּתוֹכַחַת־סוֹד:</p>

<p>&quot;הַהֵיטֵב חָרָה לְךָ, כִּי נִמְצָא</p>

<p>הָרָקָב בְּתַפּוּחֲךָ?</p>

<p>וְכִי נָפַל עָשׁ בְּעֵץ אֶפְרַיִם –</p>

<p>הַאִם נִסִּיתָ לוֹ רְפֹא?</p>

<p>אַךְ נָגְעָה בְּךָ כִּמְעַט הָרָעָה –</p>

<p>מֵאָז לֹא תֵּדַע נַּפְשְׁךְ</p>

<p>מֵעֹצֶר כְּאֵב. הֲרַב מֵכְאוֹבְךָ</p>

<p>מִצָּרַת לֵב־הָאֱלֹהִים?&quot; –</p>

<p>וַיָּכָף רֹאשׁ הוֹשֵׁעַ פִּתְאוֹם,</p>

<p>וּבִכְלִמָּתוֹ נֶאֱלַם.</p>

<p>אָז יַעֲבֹר לְפָנָיו שֵׁנִית</p>

<p>לֵיל אוּרֵי־חַג, לֵיל אֵימֵי־רָז</p>

<p>וּבֹשֶׁת־עָם, בַּחֲזוֹן־הַמַּרְאוֹת –</p>

<p>וַיִּזְכֹּר בִּמְלֹאת לִבּוֹ שְׁאָט</p>

<p>וּבַהֲגוֹתוֹ: כָּל הָאָרֶץ –</p>

<p>כְּאֵשֶׁת־זְנוּנִים לַאדוֹנָי&#8230;</p>

<p>וּכְבָרָק הֵאִיר שְׁבִילוֹ שָׁחוֹר:</p>

<p>מֵאֵל תְּמִים־דֵּעִים הָיְתָה זֹאת!</p>

<p>לָאָרֶץ סֵמֶל הָיְתָה גֹמֶר,</p>

<p>וּמוֹפֵת תְּהִי לָעָם, וָאוֹת! –</p>

<p>וְהִנֵּה אֵלָיו קוֹל רָם דּוֹבֵר:</p>

<p>&quot;לֹא עֵת הִתְאַבֵּל עַתָּה – קוּם!</p>

<p>יָדַעְתָּ אַתָּה תוֹעֲבוֹתָם,</p>

<p>כִּי זְנוּת וְיַיִן יִקַּח לֵב.</p>

<p>לֵךְ הַגֵּד לָמוֹ אֶת אַחֲרִיתָם:</p>

<p>אֲנִי אֱהִי לָהֶם כָּעָשׁ&quot; – –</p>

<p>וַיִּפֹּל, מְלֵא רְתֵת, עַל פָּנָיו,</p>

<p>וּבְפַחַד־אֵל הִשְׁתַּחֲוָהּ.</p>

<p>וְהִנֵּה הֵאִיר נֹגַהּ פֶּלְאִי</p>

<p>אֶת חָשְׁכּוּ לְאַט־לְאַט, וַיַּרְא</p>

<p>כְּכַנְפֵי־מַלְאָךְ מִנִּי גֹבַהּ</p>

<p>מַשִּׁיקוֹת, צְחוֹרוֹת מִנִּי צְחוֹר.</p>

<p>וַיֶּחֱרַד, וַיָּקָם מַהֵר</p>

<p>לִקְרָאתוֹ, מְלֵא צִפִּיַּת־רְתֵת.</p>

<p>וּבָאֲוִיר דְּמוּת גֹּמֶר – בָּדָּד</p>

<p>בַּמֶּרְחָק תִּכְרַע, תֶּאֱבַל.</p>

<p>וַיִּפְרֹשׂ כַּפָּיו, שְׁטוּף גַּל־חֶמְלָה,</p>

<p>לִנְהָרָה בָאָה מִנִּי עָל:</p>

<p>&quot;אֵל שַׁדַּי, סְלַח־נָא, סָלַח לְגֹמֶר!</p>

<p>בְּנֵי־רַחַם הֵם, כָּעָם כַּבַּת!&quot;</p>

<p>וַיִּלְחַשׁ: &quot;בִּי אֲדוֹנָי, דַּבֵּר</p>

<p>אֵלַי! שׁוֹמֵעַ עַבְדְּךָ:</p>

<p>הֲיֵּשׁ לָאָרֶץ עוֹד תּוֹחֶלֶת,</p>

<p>וְאַחֲרִית טוֹבָה עוֹד לָעָם?&quot;</p>

<p>וְהִנֵּה מַשַּׁק כַּנְפֵי־זֹהַר</p>

<p>וְקוֹל: &quot;בְּהֵיטִיב דַּרְכּוֹ רָע –</p>

<p>וּרְפָאתִים!&quot; – וְלֵב הַנָּבִיא עָנָה</p>

<p>לַדְּמוּת הַיְּקָרָה: &#8220;וּרְפָאתִיךְ!&#8221;.</p>

<p>וְכָל הַחֶדֶר מָלֵא נֹגַהּ;</p>

<p>וּפְנֵי הוֹשֵׁעַ נָהֲרוּ,</p>

<p>וְדִמְעוֹת־אוֹר עַל לְחַיָּיו נָזְלוּ,</p>

<p>בְּהַטּוֹתוֹ אֹזֶן אֱלֵי רֹן</p>

<p>חֲרִישִׁי – כְּמוֹ מַקְהֵלַת כְּרוּבִים</p>

<p>מְשׁוֹרְרִים שִׁיר אֱלֹהִי;</p>

<p>וּשְׂפָתָיו, עִם שִׁנְאַנִּים, זֶמֶר</p>

<p>בְּגִיל וּרְעָדָה לָחֲשׁוּ:</p>

<br />

<p>*</p>

<p>&quot;וְאֵרַשְׂתִּיךְ</p>

<p>לִי לְעוֹלָם;</p>

<br />

<p>וְאֵרַשְׂתִּיךְ</p>

<p>לִי בְצֶדֶק,</p>

<br />

<p>בְּחֶסֶד לִי</p>

<p>וּבְרַחֲמִים;</p>

<br />

<p>וְאֵרַשְׂתִּיךְ</p>

<p>לִי בֶּאֱמוּנָה&quot; – –</p>

<p>*</p>

<br />

<p>וּבְהִשָּׁמֵעַ אֶל הוֹשֵׁעַ</p>

<p>קוֹל־אֱלֹהִים וָצָו: &quot;לֵךְ קַח</p>

<p>לְךָ אֵשֶׁת־זְנוּנִים!&quot; – כְּעֵין הַקֶּשֶׁת,</p>

<p>בֶּעָנָן סְבִיבוֹ, נִרְאֲתָה;</p>

<p>וְאֶל נַפְשׁוֹ, בַּעֲנַן דִּמְעוֹתָיו,</p>

<p>רַבָּתִי זֹהַר, צִבְעֵי־זִיו,</p>

<p>הַקֶּשֶׁת יָרְדָה, כְּאוֹת בְּרִית־שָׁלוֹם.</p>

<p>שְׁחוֹר־לֵיל אַט הָלַךְ, הִכְחִיל..</p>

<br />
</blockquote>

<h2 id="ד.">ד.</h2>

<blockquote>
<p>יָרָבְעָם שָׁכַב עִם אֲבוֹתָיו;</p>

<p>לִפְנֵי הָרָעָה נֶאֱסַף.</p>

<p>צַלְמָוֶת עָטַף אֶת הָאָרֶץ.</p>

<p>עַצֶּבֶת יָרְדָה בְנֶפֶשׁ־עָם.</p>

<p>הַשָּׂרִים אָמְרוּ: &quot;בְּמוֹת יָרָבְעָם –</p>

<p>הַשֶּׁמֶשׁ רַד. אֵין מֵזַח עוֹד;</p>

<p>וְצִלְלֵי־הָעֶרֶב נִטּוּ.</p>

<p>מֵאַשּׁוּר נַהַם־שַׁחַל בָּא –</p>

<p>וּכְצֹאן עָם נֶעֱזַב בְּלִי רוֹעֶה,</p>

<p>אֵין מִי בַפֶּרֶץ יַעֲמֹד&quot;&#8230;</p>

<p>וּכְמוֹ יְתוֹמִים, מַחֲנֶה כָּבֵד,</p>

<p>אַט, אָבֵל, הִלֵּךְ עָם בַּסָּךְ,</p>

<p>מְגֻלְּחֵי זָקָן, קְרוּעֵי־בְגָדִים,</p>

<p>יֵשׁ – עַד שְׁפָךְ־דָּם מִתְגּוֹדְדִים</p>

<p>וְיֵשׁ – בֵּין עֵינֵיהֶם שָׂמִים קָרְחָה;</p>

<p>וּבְרֹאשָׁם קְהַל מְקוֹנְנוֹת.</p>

<p>אַחֲרֵיהֶם רֶכֶב וּפָרָשִׁים,</p>

<p>וְסוּס־הַמֶּלֶךְ פְּנוּי־הַכַּר.</p>

<p>וְעַל הַמִּטָּה, לְבוּשׁ־אַרְגָּמָן,</p>

<p>הַמֶּלֶךְ נִשָּׂא, נָח – כְּמוֹ נָם,</p>

<p>וְחֶרֶב־זְהָבוֹ לוֹ בְצִדּוֹ, –</p>

<p>גִּבּוֹרָיו מֻקָּף, שׁוֹמְרֵי־רֹאשׁ.</p>

<p>וְאַחֲרֵי הַמִּטָּה יוֹרֵשׁ־</p>

<p>הָעֶצֶר, זְכַרְיָה בְנוֹ הָרַךְ,</p>

<p>כְּצֵל נֶהֱלָךְ, עַל שָׂפָם יַעַט.</p>

<p>וַאֲמַצְיָה צוֹעֵד אַחֲרָיו</p>

<p>בְּרֹאשׁ הַכֹּהֲנִים וְהַשָּׂרִים:</p>

<p>שָׂב, מוּרַד רֹאשׁ, בְּבִגְדֵי־שֵׁש –</p>

<p>כְּסֵמֶל־חֹרֶף נִדְמֹה נִדְמָה.</p>

<p>וְהַמְּקוֹנְנוֹת כֹּה נָשְׂאוּ קוֹל,</p>

<p>בְּחָזְקָה מוֹרְטוֹת שַׂעֲרוֹתָן,</p>

<p>עַל לִבְבֵיהֶן מְתוֹפְפוֹת:</p>

<br />

<p>*</p>

<p>הוֹי אָדוֹן / וְהוֹי הוֹדוֹ!</p>

<p>בָּא מוֹתוֹ, / בָּא שׁוֹדוֹ.</p>

<br />

<p>הוֹי אָדוֹן / וְהוֹי הוֹדוֹ!</p>

<p>מֶה עָשִׂיתָ, / מוֹתוֹ־שׁוֹדוֹ?</p>

<p>לָקַחְתָּ מַצִּיל־ / עָם וּפוֹדוֹ.</p>

<p>מֶה עָשִׂיתָ, / מוֹתוֹ־שׁוֹדוֹ?</p>

<p>הוֹי אָדוֹן / וְהוֹי הוֹדוֹ!</p>

<br />

<p>הוֹי אָדוֹן / וְהוֹי הוֹדוֹ!</p>

<p>בָּא מוֹתוֹ, / בָּא שׁוֹדוֹ.</p>

<br />

<p>הוֹי אָדוֹן / וְהוֹי הוֹדוֹ!</p>

<p>מֶה עָשִׂיתָ, / מוֹתוֹ־שׁוֹדוֹ?</p>

<p>עָם אֲהֵבוֹ / בְּכָל מְאֹדוֹ.</p>

<p>נַעֲרָץ הוּא / לְכָל יוֹדְעוֹ.</p>

<p>מֶה עָשִׂיתָ, / מוֹתוֹ־שׁוֹדוֹ?</p>

<br />

<p>הוֹי אָדוֹן / וְהוֹי הוֹדוֹ!</p>

<p>בָּא מוֹתוֹ, / בָּא שׁוֹדוֹ.</p>

<p>*</p>

<br />

<p>הָעָם בִּבְכִי אַחֲרֵיהֶן עוֹנֶה.</p>

<p>וְהוֹשֵׁעַ הוֹלֵךְ מִן הַצַּד.</p>

<p>עֲדֵי הַגִּיעָם אֶל הַקֶּבֶר,</p>

<p>יָרָבְעָם חָצַב לוֹ בְצוּר־</p>

<p>הַסֶּלַע, אֶת פְּנֵי שֹׁמְרוֹן צוֹפֶה,</p>

<p>כְּקַן־הַנֶּשֶׁר, מֵרֹאשׁ הָר.</p>

<p>וַיִּקְבְּרוּהוּ בְקִבְרוֹתָיו;</p>

<p>וְאֶת הַמִּשְׁכָּב מִלְּאוּ</p>

<p>רֹב בְּשָׂמִים וּזְנִים מְרֻקָּחִים –</p>

<p>לְקוֹל נְהִי הַמְּקוֹנְנוֹת,</p>

<p>הַפּוֹרְשׂוֹת אֶת כַּפֵּיהֶן כֻּלָּן</p>

<p>וְלָרוּחַ פּוֹרְעוֹת שַׂעֲרָן:</p>

<br />

<p>*</p>

<p>יַעֲלֶה לְךָ לְרָצוֹן,</p>

<p>הוֹי יָרָבְעָם!</p>

<p>רֵיחַ הַנִּיחוֹחַ לְךָ הוּא,</p>

<p>הוֹי יָרָבְעָם!</p>

<p>קְטֹרֶת אֶשְׁכָּר מֵהַמַּלְכָּה,</p>

<p>הוֹי יָרָבְעָם!</p>

<p>מֵהַמַּלְכָּה אַלְמָנָתְךָ,</p>

<p>הוֹי יָרָבְעָם!</p>

<p>מִנִּי יוֹרֵשׁ־עֶצֶר יָתוֹם,</p>

<p>הוֹי יָרָבְעָם!</p>

<p>קְטֹרֶת אֶשְׁכָּר מִשָּׂרֶיךָ,</p>

<p>הוֹי יָרָבְעָם!</p>

<p>שַׁי לְךָ מִכָּל עַמֶּךָ,</p>

<p>הוֹי יָרָבְעָם!</p>

<p>*</p>

<br />

<p>וַיִּשְׂרְפוּ לוֹ שְׂרֵפָה גְדוֹלָה.</p>

<p>וְלַנָּבִיא נִדְמָה, כְּמוֹ בָאֵשׁ</p>

<p>וּבְעָשָׁן תַּעֲלֶה עֲטֶרֶת־</p>

<p>אֶפְרַיִם, חַרְבּוֹ תַעַל כֹּה.</p>

<p>&#8220;בּוֹ שֵׂיבָה זָרְקָה, וְהוּא לֹא יָדַע!&#8221; –</p>

<p>לֵב־נָבִיא אֵשׁ־אֵל לִחֲכָה,</p>

<p>וַיָּחָשׁ: עוֹד מְעַט – וְשָׁלְחָה</p>

<p>לַפִּידִים בּוֹעֲרִים מִפִּיו&#8230;</p>

<br />

<p>בְּחַג הַכֶּתֶר, יוֹם כִּי הֻשַּׂם</p>

<p>בְּרֹאשׁ־זְכַרְיָהוּ, הָמָה עָם</p>

<p>בַּחוּץ, וּבְמִקְדַּשׁ בֵּית־אֵל שָׂרִים</p>

<p>וְעַם־הָאָרֶץ נִקְבְּצוּ.</p>

<p>וַיְהִי אֲסַפְסֻף לִשְׁתֵּי פְלַגּוֹת</p>

<p>בָּעִיר: כֻּלָּמוֹ רְתוּחֵי־דָם,</p>

<p>הֲלוּמֵי־יַיִן, שְׂכִירֵי־רוֹזְנִים.</p>

<p>מִזֶּה כֹה יִקְרְאוּ בַחוּץ:</p>

<p>&#8220;יְחִי הַמֶּלֶךְ! תְּחִי מִצְרַיִם!&#8221;</p>

<p>וְקוֹלוֹת: &#8220;תְּחִי אַשּׁוּר!&#8221; – מִזֶּה.</p>

<p>הֲמוֹן אֶגְרוֹפִים. פְּנֵי לֶהָבִים.</p>

<p>וְהָיוּ כְּחַשְׁרַת עָבֵי־אֵשׁ. – –</p>

<p>וְעַם רַב צְפוּפִים בָּעֲזָרָה.</p>

<p>אַךְ שָׂרֵי־מֵאוֹת יִסְגְּרוּ</p>

<p>עֲלֵיהֶם מֵהִתְקָרֵב קֵדְמָה:</p>

<p>לִצְבָא־הַמִּקְדָּשׁ, בְּיַד כָּל אִישׁ</p>

<p>אֲמַצְיָה נָתַן חֲנִית וְשֶׁלֶט –</p>

<p>לִשְׁמוֹר עֲלֵי מָשׁוּחַ רַךְ</p>

<p>מִפַּחַד חֵץ, פֶּן, מָרֵי־נֶפֶשׁ,</p>

<p>בּוֹ מְרִיבֵי־מֶלֶךְ יִפְגְּעוּ.</p>

<p>וַיַּעֲמֹד בֶּן־מֶלֶךְ רוֹתֵת</p>

<p>עֲלֵי הָעַמּוּד, רָם וְדַק</p>

<p>כַּתָּמָר, עַל יַד מִזְבַּח־זָהָב.</p>

<p>אֲמַצְיָה נִגַּשׁ, כֹּהֵן רֹאשׁ,</p>

<p>לָתֵת עַל רֹאשׁוֹ אֶת הַנֵּזֶר,</p>

<p>בִּיקַר אֲבָנָיו נוֹצְצוֹת –</p>

<p>וּלְקוֹל הַקּוֹרֵא פִתְאוֹם נִתַּר,</p>

<p>קוֹל עַז: &#8220;שִׁמְעוּ דְבַר אֲדוֹנָי!&#8221;</p>

<p>הַאֵין זֶה הָאֲרִי מִתְּקוֹעַ,</p>

<p>לְהַחֲרִיד מְנוּחָתוֹ שָׁב? –</p>

<p>וְיָדָיו רָעֲדוּ, וַיִּפֹּל</p>

<p>הַכֶּתֶר אַרְצָה בְאַנְחַת־צְלִיל.</p>

<p>וַיִּכֹּף זְכַרְיָה וַיְרִימֵהוּ –</p>

<p>וּפָנָיו חָוְרוּ כִפְנֵי מֵת –</p>

<p>וְעַל רֹאשׁוֹ נִזְרוֹ שָׂם בְּיָדָיו.</p>

<p>וְלֵב הַשָּׂרִים קִרְבָּם נָע,</p>

<p>וְעַם־הָאָרֶץ הִתְלֶחָשׁוּ:</p>

<p>&#8220;אֵין זֶה כִּי אוֹת מְבַשֵּׂר רָע&#8221;&#8230;</p>

<br />

<p>וְהִנֵּה עוֹמֵד, רָם וְנִשָּׂא,</p>

<p>לִפְנֵיהֶם עֶלֶם פֶּלִאי־הוֹד,</p>

<p>אַדֶּרֶת־נָבִיא לוֹ עַל כְּתֵפָיו.</p>

<p>עָלָיו אֲמַצְיָה עֵינָיו שָׂם,</p>

<p>וַיִּקְרָא בְתִמְהוֹן־לֵב: &#8220;הוֹשֵׁעַ!&#8221; –</p>

<p>וְלֹא רָאָהוּ נְבִיא־הָאֵל.</p>

<p>כְּמַלְאַךְ־עֶלְיוֹן קָם לִפְנֵיהֶם,</p>

<p>וְנֵזֶר אַחֵר לוֹ עַל רֹאשׁ</p>

<p>מִתְנוֹצֵץ: כֶּתֶר קַרְנֵי־נֹגַהּ!</p>

<p>וְכִי בַלָאט רוֹם נָשָׂא יָד –</p>

<p>הַנֶּאֱסָפִים נָשְׂאוּ עַיִן,</p>

<p>אֲחוּזֵי קֶסֶם־אוֹר, אֶל עָל.</p>

<p>וּבְמַאֲמָר, כְּמוֹ אַשָּׁף גָּדוֹל,</p>

<p>אֲזַי לִפְנֵיהֶם גָּלַל אַט</p>

<p>בִּשְׁמֵי־זִיו – חַשְׁרַת־עָב עַל חַשְׁרָה;</p>

<p>בָּם אוֹר־הַחַמָּה נִבְלַע, גָּז.</p>

<p>&quot;אֵין דַּעַת אֱלֹהִים בָּאָרֶץ;</p>

<p>אֵין חֶסֶד בָּהּ, וְאֵין אֱמֶת.</p>

<p>רַק אָלֹה, כַּחֵשׁ וְרָצֹחַ</p>

<p>וְגָנֹב וְנָאֹף – וְנָגְעוּ</p>

<p>בְּדָמִים דָּמִים, בְּרִיב־מִפְלַגּוֹת.</p>

<p>כִּי רוּחַ־זְנוּנִים הִתְעָה עָם.</p>

<p>בְּרֹאשׁ הָר עִם קְדֵשׁוֹת יְזַבֵּחוּ,</p>

<p>וְתַחַת אַלּוֹן כֶּבֶד־צֵל!</p>

<p>עַל כֵּן תִּזְנֶינָה בְּנוֹתֵיהֶם,</p>

<p>וְכַלּוֹתֵיהֶם מְנָאֲפוֹת&quot; – –</p>

<p>אָז יַעֲבֹר כַּצֵּל עַל פָּנָיו,</p>

<p>וְעֵינָיו הִקְרִין, סַלָּח, אוֹר־</p>

<p>לֵב בָּן: &#8220;לֹא אֶפְקֹד עַל בְּנוֹתֵיכֶם&#8221;&#8230;</p>

<p>וְאֶל עַם־הָאָרֶץ, תְּפוּשֵׂי־חִיל,</p>

<p>וְאֶל הַשָּׂרִים יוֹר בְּאֶצְבַּע:</p>

<p>&quot;כִּי יְפָרְדוּ עִם הַזּוֹנוֹת <strong>הֵם</strong>!</p>

<p>עַל כֵּן חִישׁ תֶּאֱבַל הָאָרֶץ,</p>

<p>יִשְׂרָאֵל – אוֹיֵב יִרְדְּפוֹ.</p>

<p><strong>הֵם</strong> הִמְלִיכוּ, וְלֹא מִמֶּנִּי&quot; – –</p>

<p>וַיַּרְא בִּרְזוֹם אֲמַצְיָה דֹם</p>

<p>לַמֶּלֶךְ: &#8220;מְשֻׁגָּע&#8230; אִישׁ הָרוּחַ&#8221;&#8230;</p>

<p>וְהִנֵּה נָגַע בּוֹ בְיַד־רֹךְ</p>

<p>הַכֹּהֵן, מְחַנֵּן קוֹל: &quot;הוֹשֵׁעַ!</p>

<p>הַמְשֻׁגָּע אַתָּה, אִם אֱוִיל?</p>

<p>הָקִיצָה, בְּנִי, מִנִּי שִׁכְרוֹנְךָ!&quot; –</p>

<p>אַךְ בְּנִיד־הַיָּד, כִּמְגָרֵשׁ זְבוּב</p>

<p>אוֹ כְמוֹחֶה קוּרֵי־הָעַכָּבִישׁ,</p>

<p>הַנָּבִיא הִרְעִים בָּחֳרִי־אָף:</p>

<p>&quot;מִבְּלִי הַדַּעַת נִדְמוּ עַמִּי!</p>

<p>וְכָשַׁלְתָּ, כֹּהֵן־רֹאשׁ, הַיּוֹם!</p>

<p>כִּי אַתָּה דַעַת־אֵל מָאַסְתָּ,</p>

<p>וָאֶמְאָסְךָ מִכַּהֵן לִי.</p>

<p>כִּי שְׁבָבִים יִהְיֶה עֵגֶל שֹׁמְרוֹן&quot;. – –</p>

<p>לְעֵין כֹּהֵן זָקֵן נִגְלְתָה</p>

<p>דְמוּת עָמוֹס, בְּיָדוֹ מַקֵּל־רוֹעִים</p>

<p>עָלָיו יְנוֹפֵף! וּדְמוּת כְּרוּב,</p>

<p>עַל עֵגֶל־זָהָב חַרְבּוֹ יָעִיף&#8230;</p>

<p>וְרֹאשׁוֹ סְחַרְחַר, וּבְאֵין־קוֹל</p>

<p>הִתְנוֹדֵד, צָנַח מְלֹא קוֹמָתוֹ,</p>

<p>מִתְעַלֵּף, אָרְצָהּ. חָשַׁךְ כֹּל&#8230;</p>

<p>וַתָּקָם מְהוּמָה – וּבַמְּבוּכָה</p>

<p>מִשָּם הַנָּבִיא הֶחֱלִיק.</p>

<br />

<p>הוֹשֵׁע יָשַׁב, בְּרֹב שַׂרְעַפָּיו</p>

<p>שָׁקוּעַ, בַּעֲלִיַּת־קִיר</p>

<p>אֲשֶׁר לְבֵיתוֹ. בָּעֲלִיָּה</p>

<p>אֵין כָּל מַכְלֻלִּים וְכָל פְּאֵר:</p>

<p>רַק שֻׁלְחָן, כִּסֵּא שָׁם וּמְנוֹרָה,</p>

<p>וְנֵבֶל תָּלוּי עַל קִיר בָּהּ.</p>

<p>וְעַל מְזוּזוֹת־דַּלְתָּהּ חָקוּק</p>

<p>וְעַל הַמַּשְׁקוֹף, כִּדְמוּת חֵית:</p>

<p>&quot;וְאָהַבְתָּ אֶת אֱלֹהֶיךָ</p>

<p>בְּכָל לְבָבְךָ&quot; – בְּשָׁשַׁר־פָּז.</p>

<p>וְעֵינָיו נִשְּׂאוּ אֶל הַנֵּבֶל:</p>

<p>'זֶה כְּבָר לֹא פְקָדוֹ, נֵבֶל־אָח!</p>

<p>מֵאָז אֲרִי־גַל עָלָיו עָבַר,</p>

<p>כִּמְעַט בּוֹ נַפְשׁוֹ נִשְׁבְּרָה&#8230;</p>

<p>אַךְ, בְּחֶמְלַת אֱלֹהִים עַל עַבְדוֹ,</p>

<p>אֶת נַפְשׁוֹ חָשַׁק מִנִּי שְאוֹל</p>

<p>וַיִּתְּנוֹ צוֹפֶה לִבְנֵי עַמּוֹ;</p>

<p>וְעַל מִשְׁמַרְתּוֹ יַעֲמֹד,</p>

<p>לְמַעְלָה מִן כּוֹכָבִים יַבִּיט,</p>

<p>שָׁם יַחַז מַרְאוֹת־אֱלֹהִים' – –</p>

<p>וְהִנֵּה מֵאֲחוֹרָיו לָפְתוּ</p>

<p>צַוָּארוֹ זְרוֹעוֹת, גְּלִילֵי־אוֹר:</p>

<p>רַעְיָתוֹ גֹמֶר זוּ, הִתְגַּנְבָה</p>

<p>אֵלָיו בַּמַּעֲלוֹת בַּלָּט,</p>

<p>לְבוּשָׁה הָדָר כְּתֹנֶת־פַּסִּים –</p>

<p>וְכֹה בְצַוָּארוֹ נִתְלְתָה,</p>

<p>רוֹעֶדֶת כֻּלָּהּ, כְּמוֹ אַיָּלָה</p>

<p>שֶׁאַחֲרֵי צִבְיָהּ נִנְהֲתָה;</p>

<p>וַתִּלְחַשׁ: &quot;קָצְרָה רוּחִי צַפּוֹת</p>

<p>לְךָ בְּחַדְרִי, בַּעֲלִי!</p>

<p>שִׂימֵנִי, בַּעֲלִי, כַּחוֹתָם</p>

<p>עַל לִבְּךָ – הָדֵק הֵיטֵב, כֹּה!</p>

<p>כַּמָּוֶת עַזָּה אַהֲבָתִי.</p>

<p>תֵּן זְרוֹעֲךָ, פֹּה יָדְךָ שִׂים:</p>

<p>כַּמַּעְיָן הַמִּתְגַּבֵּר נוֹבְעָה</p>

<p>הָאַהֲבָה מִלְּבָבִי, פֹּה.</p>

<p>חַנְּקֵנִי־נָא בִזְרוֹעוֹתֶיךָ!&quot;</p>

<p>וַיְחַבֵּק לָהּ בְּעֹז וּבְתֹם,</p>

<p>וַיִּשַּׁק אֶת עֵינֶיהָ־זֹהַר;</p>

<p>וַיֹּאמֶר: &quot;אַל־נָא תִקְרְאִי</p>

<p>לִי: בַּעֲלִי, וְקָרָאת לִי: אִישִׁי&quot;.</p>

<p>וַתַּעַן, וְעַרְפְּלֵי־תַאֲוָה</p>

<p>בְּעֵינֶיהָ: &quot;תְּנֵנִי, אִישִׁי, פַּעַם</p>

<p>אֶת רוּמְךָ שְׁכֹחַ. תְּנֵנִי צְלֹל</p>

<p>בִּזְרוֹעוֹתֶיךָ, עִמְךָ יַחַד,</p>

<p>בִּמְצוּלוֹת־חֶמְדָּה, מִתְקָן טְעֹם,</p>

<p>שְׁמוֹת־חֵשֶׁק קְרֹא לְךָ אֵין־בֹּשֶׁת,</p>

<p>וְהַעֲלוֹת כָּל מֶגֶד־תְּהוֹם!&quot; –</p>

<p>וַיַּבֵּט בָּהּ, וְתוּגָה גְדוֹלָה</p>

<p>לְבָבוֹ מָלֵא, וְרַחֲמִים;</p>

<p>וְלֹא עָנָה דָבָר. וְהִיא הִצְמִידָה</p>

<p>אֶל אָזְנוֹ פִיהָ קָטָן, חַם</p>

<p>וַתִּלְחַשׁ: &quot;בַּעֲלִי, הַלַּיְלָה</p>

<p>לִי נִדְמָה, כְּמוֹ בִי נִרְקָם צִיץ.</p>

<p>בַּחֲלוֹמִי זָע בְּקִרְבִּי בְנֵנוּ</p>

<p>הַקָּטָן – וְאֲהַבְתִּיו כְּבָר&quot;.</p>

<p>אַךְ כִּי עוֹד, נוּגֵה־אשֶׁר, דָּמַם, –</p>

<p>עַל בִּרְכָּיו יָשְׁבָה, נִלְחֲצָה</p>

<p>אֵלָיו בְּכָל גֵּוָהּ, גֵּו־חֲמֻדוֹת,</p>

<p>וְעֵינֶיהָ דָּמְעוּ: &quot;אִישִׁי, סְלַח,</p>

<p>אִם פִּיךָ אַמְרֶה עוֹד, וְלֹא רוּחִי.</p>

<p>יָדַעְתִּי, כִּי רַב חַסְדְּךָ:</p>

<p>כִּי כְמוֹ בָאֵזוֹב חִטֵּאתַנִי,</p>

<p>וַתְּטַהֵר נַפְשִׁי מִנִּי חֵטְא.</p>

<p>גַּם הִטֶּהָרְתִּי – וְאֶת דְּבָרִי</p>

<p>לְךָ שָׁמַרְתִּי, לִבְלִי דְרֹשׁ</p>

<p>שְׁלוֹם חִדְלַי עוֹד, בֶּן־הַבְּלִיָעַל.</p>

<p>אַךְ יֵשׁ בִּלְבָבִי אֶחְשְׁבָה,</p>

<p>הַחֵטְא כִּי תָקַע בִּי צִפָּרְנָיו,</p>

<p>וְכִי לֹא אוּכַל עוֹד עֲלוֹת</p>

<p>אֶל רוּמְךָ, כַּאֲשֶׁר חָפַצְתָּ –</p>

<p>וְלִבִּי נִמְשָׁךְ אֶל הַתְּהוֹם&#8230;</p>

<p>אַל תַּשְׁלִיכֵנִי מִלְּפָנֶיךָ!&quot;</p>

<p>וַתִּלְפֹּת אֶת צַוָּארוֹ חִישׁ,</p>

<p>כָּאוֹחֵז בְּקַרְנוֹת־הַמִּזְבֵּחַ –</p>

<p>רֹעֶדֶת כֻּלָּהּ בַּעֲנַן־</p>

<p>יֵאוּשָׁהּ שָׁחוֹר. וְהוֹשֵׁעַ,</p>

<p>כְּמַחֲבִיא מִסַּעַר שֶׂה,</p>

<p>עָלֶיהָ סָגַר בִּזְרוֹעוֹתָיו,</p>

<p>לִהְיוֹת לָהּ מֶנָּה מַחֲסֶה&#8230;</p>

<br />

<p>לְבַקֵּר בֶּן־אַלְמָנָה חוֹלֶה</p>

<p>הוֹשֵׁעַ יָרַד. עֶשְׂרִים יוֹם</p>

<p>עַל עֶרֶשׂ־דְּוָי כֹּה יִסְעָדֶנּוּ,</p>

<p>וְלִמְרַאשׁוֹתָיו לָן. – לָצֵאת</p>

<p>כִּי פָנָיו הִפְנָה – נִגְּשָׁה גֹמֶר</p>

<p>וַתָּשֶׂם פִּיהָ דּוֹם עַל פִּיו,</p>

<p>עֵת כֻּלָּהּ בְּעֹז אֵלָיו נִצְמָדָה;</p>

<p>כְּאוֹמְרָה אֶת כָּל מִתְקוֹ מְצוֹת</p>

<p>מִפִּיהוּ, לִפְנֵי לֶכְתּוֹ. עָנָה:</p>

<p>&quot;לַוִּינִי, רַעְיָה, מְעַט וְהֵאַרְתְּ</p>

<p>אֶת דַּרְכִּי בְצַעֲדֵךְ־אוֹר, כַּכּוֹכָב;</p>

<p>הַלַּיְלָה הֵן לֹא אֶרְאֵךְ עוֹד –</p>

<p>עַד שׁוּב הַיֶּלֶד לְאֵיתָנוֹ&quot;.</p>

<p>וַתּוֹרֶד אֶת עֵינֶיהָ אַט,</p>

<p>וַתַּשְׁפֵּל קוֹלָהּ: &quot;כֹּחִי רָפֶה,</p>

<p>וְטוֹב כִּי אֶשְׁכְּבָה מְעַט.</p>

<p>וְאַתָּה שָׁלוֹם, מַחְמַד־לִבִּי!&quot; –</p>

<p>וַתִּשַּׁק לוֹ בְשִׂפְתֵי־אֵשׁ</p>

<p>יְבֵשׁוֹת, קוֹדְחוֹת: &#8220;לֵךְ לְשָׁלוֹם!&#8221;</p>

<p>וּבְרִדְתּוֹ בַמַּעֲלוֹת,</p>

<p>הֵצִיצָה אַחֲרָיו בְּעַד הַחַלּוֹן,</p>

<p>חִוֶּרֶת נִשְׁקְפָה עַד בּוֹשׁ.</p>

<p>עוֹדֶנּוּ הוֹלֵךְ וּמִתְרַחֵק –</p>

<p>וּבְלִבּוֹ שְׁפִיפוֹן־חֶשֶׁד בָּא</p>

<p>וַיִּשָּׁכֵהוּ: &quot;קַוֵּה קִוְּתָה</p>

<p>אֶל רָחֲקוֹ!&quot; – וְעַל עֲקֵבָיו שָׁב.</p>

<p>וַיְהִי הוּא נִגָּשׁ עַד הֶחָצֵר,</p>

<p>חֲצֵרוֹ – וְהִנֵּה נִצְנְצָה</p>

<p>עַל יָדוֹ גֹמֶר בִּמְעִיל־תְּכֶלְתָּהּ,</p>

<p>לָהּ כַּנְפֵי־רְדִיד מִנַּפְנְפוֹת!</p>

<p>וַתַּעֲבֹר בְּחָפְזָה עָלָיו,</p>

<p>וְלֹא רָאַתְהוּ בְמַהֲרָהּ.</p>

<p>וַיֵּלֶךְ אַחֲרֶיהָ, מֵחִישׁ</p>

<p>צְעָדָיו: שְׁלוּחָה הִיא, כְּמוֹ חֵץ</p>

<p>מִקֶּשֶׁת, פִּלְּחָה פְנֵי הָרְחוֹבוֹת</p>

<p>אֶל בִּקְעָה גוֹלְשִׁים מִנִּי הָר,</p>

<p>כְּמוֹ נִמְשְׁכָה בְיַד־סְתָרִים,</p>

<p>בְּחַבְלֵי קוֹסֵם אַכְזָר, עַז –</p>

<p>עַד בּוֹאָהּ אֶל רְחוֹב, דְּמוּת מַכְתֵּשׁ.</p>

<p>בְּאַפְלוּלִית־עֶרֶב נִגְלְתָה</p>

<p>מֶרְכָּבָה מְחַכָּה בְצֵל, קַלִּילָה,</p>

<p>רְתוּמָה אֱלֵי סוּסֵי־שְׁחוֹר;</p>

<p>וּדְמוּת מִתּוֹכָהּ, דְּמוּת אִישׁ צָעִיר,</p>

<p>אֶל גֹּמֶר צִפְצְפָה בַלָּט.</p>

<p>לַקּוֹל הִתְנוֹדְדָה כַצִּפּוֹר,</p>

<p>בְּנַפְשָׁהּ רֶגַע נִלְחֲמָה;</p>

<p>וַאַחַר נִנְעֲרָה בְעֹז־מִשְׁנֶה,</p>

<p>וּכְמוֹ אֶל אָדוֹן פֶּלִאי־אוֹן</p>

<p>נִכְנַעַת, אֶל חֵיק הַמֶּרְכָּבָה</p>

<p>צָנָחָה. חִבְּקָהּ עַיִט־אִישׁ,</p>

<p>וְהוֹשֵׁעַ הִכִּיר אֶת פְּנֵי חִדְלַי,</p>

<p>בְּתִתּוֹ אֶל הָרַכָּב אוֹת;</p>

<p>וְטֶרֶם יָכֹל צְעֹק לָהּ: &#8220;גֹּמֶר!&#8221; –</p>

<p>הַקּוֹל בִּגְרוֹנוֹ נֶחֱנַק –</p>

<p>מִמְּקוֹמָהּ נִסְּעָה הַמֶּרְכָּבָה,</p>

<p>וְנִבְלְעָה בְאַפְלוּלִית־לֵיל.</p>

<br />

<p>אֶל עֲלִיָּתוֹ שָׁב הוֹשֵׁעַ</p>

<p>בִּדְמִי־הַלָּיְלָה. שְׁכוֹל וִיתוֹם,</p>

<p>בְּאֵין כִּבְשָׂתוֹ, אֲפָפוּהוּ.</p>

<p>בְּלִבּוֹ, כְּמוֹ בְעִמְקֵי־בוֹר,</p>

<p>עַקְרַבִּים זָחֲלוּ, שֶׁן־אֵימָה</p>

<p>בוֹ שָׁלְחוּ – עַד בְּלִי הַשְׁאִיר מְתוֹם.</p>

<p>וַיַּרְא בֶּחָזוֹן, חֲזוֹן־בַּלָּהָה:</p>

<p>כְּהֵיכַל־שֵׁדִים בִּקְצֵה־עִיר.</p>

<p>עֲבָדִים פּוֹרְטִים עַל פִּי נָבֶל.</p>

<p>שִׁכּוֹרִים, עֲלֵי מִטּוֹת־שֵׁן</p>

<p>אֲשִׁישֵׁי־הָעֲנָבִים חִדְלַי</p>

<p>וְרֵעָיו, סְרוּחִים, זוֹלְלִים;</p>

<p>וּבְמִזְרְקֵי־הַיַּיִן שׁוֹתִים.</p>

<p>וְעַל יָד נָבָל תֵּשֵׁב <strong>הִיא</strong>!</p>

<p>אֲדֻם־עֵינַיִם, שִׁכּוֹר, מוֹשִׁיט</p>

<p>הַנָּבָל מִזְרָק לָהּ: &#8220;שְׁתִי!&#8221;</p>

<p>וָהִיא בִשְׁתֵּי יָדֶיהָ דּוֹחָה,</p>

<p>אֵלָיו בַּלָּאט מִתְחַנְּנָה;</p>

<p>אַךְ הוּא עָלֶיהָ יִתֵּן קוֹלוֹ:</p>

<p>&#8220;שְׁתִי!&#8221; – וּבְחָזְקָה אוֹתָהּ יַשְׁקְ.</p>

<p>אֶת גֹּמֶר יַשְׁקְ, יְחִידַת־נָבִיא,</p>

<p>אֵם בְּנוֹ, אֲשֶׁר לֹא יֻלַּד עוֹד!</p>

<p>וּסְבוּאָה, נָבָל יִסְחָבֶנָּה</p>

<p>אֶל קֻבַּת־חשֶׁךְ אַחֲרָיו – –</p>

<p>וַיִּצְעַק לֵאלֹהָיו הוֹשֵׁעַ</p>

<p>מֵעָצְמַת כְּאֵבוֹ: &quot;אֲדוֹנָי!</p>

<p>הֲגַם לָתֵת לִי יַלְדֵי־זְנוּנִים</p>

<p>בַּבַּיִת עִמִּי? נַפְשִׁי קַח!&quot;</p>

<p>וְהִנֵּה קוֹל אֵלָיו: &quot;הֲנִסָּה</p>

<p>אֵלֶיךָ דָּבָר – תִּלְאֶה כְבָר?</p>

<p>כִּי זָנֹה תִזְנֶה כָל הָאָרֶץ</p>

<p>מֵאַחֲרֵי הָאֱלֹהִים –</p>

<p>אֵיךְ תִּטְהַר אָתָּה? וְהָיָה בְשָׂרְךָ,</p>

<p>כִּבְשַׂר הַיֶּלֶד, וָרֹד, תָּם –</p>

<p>וּבְשַׂר־הָעָם כַּשֶּׁלֶג מְצֹרָע?</p>

<p>בְּבֵיתְךָ נֶגַע – אוֹת לָעָם,</p>

<p>וּבַחֲבוּרָתְךָ – אֶרְפָּא לָמוֹ&quot;&#8230;</p>

<p>וְכָל עַצְמוֹתָיו רָחֲפוּ,</p>

<p>בְּצָעֲקוֹ: &#8220;וְיַלְדֵי זְנוּנִים?&#8221; –</p>

<p>&#8220;וְיַלְדֵי זְנוּנִים!&#8221; – עָנָה אֵל.</p>

<p>וְהִנֵּה לְפָנָיו כּוֹס, כּוֹס־רַעַל,</p>

<p>עֲמֻקָּה, קַרְקָעִיתָהּ – תְּהוֹם;</p>

<p>וַיֵּשְׁתְּ מִמֶּנָּה, וַיִּתְפַּלֵּץ,</p>

<p>וַיּוֹסֶף שְׁתּוֹת, עַד אוֹר הַיּוֹם. –</p>

<p>וּכְשׁוּבָהּ בַּעֲלוֹת הַשַּׁחַר,</p>

<p>חִוֶּרֶת־פָּנִים, פְּרוּעַת־רֹאשׁ,</p>

<p>מִנְּדוּדֵי־שְׁנָת עֵינֶיהָ אָדְמוּ, –</p>

<p>וַתִּמְצָאֵהוּ גֹמֶר עֵר</p>

<p>בַּפֶּתַח. נֶהְפַּךְ הוֹד לְמַשְׁחִית,</p>

<p>וַיַּרְעֵם נִסְעָר: &quot;צְאִי מִפֹּה,</p>

<p>בַּת נַעֲוַת הַמַּרְדּוּת!&quot; כֻּלּוֹ</p>

<p>כֶעָלֶה רוֹעֵד, מְלֵא חֲתָת –</p>

<p>וַתִּפֹּל כְּמֵתָה פֶּתַח בֵּיתָהּ,</p>

<p>אֵין קוֹל, וְיָדֶיהָ עַל הַסָּף.</p>

<br />

<p>שָׁבוּעַ יָמִים, כִּמְצֹרַעַת,</p>

<p>בְּחַדְרָהּ גֹּמֶר נִסְגְּרָה</p>

<p>וּפְנֵי הוֹשֵׁעַ לֹא רָאָתָה.</p>

<p>בֵּינֵיהֶם קָם קִיר, חַיִץ רָם.</p>

<p>בַּבֹּקֶר לַעֲלִיָּתוֹ יָשׁוּב</p>

<p>חֲרִישִׁי, מָלֵא זַעַף־יָהּ;</p>

<p>וְאַחַר יֵצֵא אֶל הַשַּׁעַר</p>

<p>וְהוֹכִיחַ עַמּוֹ, רַב־מְרִי,</p>

<p>&quot;כִּי הֵמָּה סָרֲרוּ כְפָרָה</p>

<p>סוֹרֵרָה, קָלוֹן אָהֲבוּ&quot; – –</p>

<p>וְלִפְנוֹת־עֶרֶב בֵּית הַיֶּלֶד</p>

<p>הַחוֹלֶה יִפְקֹד. שָׁם גַּם לָן. –</p>

<p>אַךְ כִּי יוֹם אֶחָד בָּא מְשָׁרְתוֹ</p>

<p>וּמִטַּת־אָדוֹן הוֹצִיא דוֹם</p>

<p>מֵחֲדַר־הַמִּטּוֹת, וְאֶל עֲלִיַּת־</p>

<p>הַקִּיר בְּיָדָיו הֶעֱלָהּ, –</p>

<p>לֵב גֹּמֶר מֵת וַיְהִי לְאֶבֶן,</p>

<p>כְּמוֹ כָל הֲדָרָהּ לֻקַּח, גָּז&#8230;</p>

<p>וַתֵּדַע: שָׁב הַבֵּן לְאֵיתָנוֹ,</p>

<p>אַךְ לֹא אֵלֶיהָ אִישָׁהּ שָׁב!</p>

<p>וְנֶהֶלְכָה כַצֵּל, וַתִּשְׂבַּע</p>

<p>נְדוּדֵי־לֵיל עִם נֹחַם־יוֹם.</p>

<p>וְיֵשׁ בִּדְמִי־הַלַּיְלָה תָקוּם</p>

<p>וְלָבְשָׁה חִישׁ כֻּתָּנְתָּהּ שֵׁשׁ,</p>

<p>וְעָלְתָה חֶרֶשׁ בַּמַּדְרֵגוֹת –</p>

<p>וְלִבָּהּ קִרְבָּהּ יַךְ, גַּם יַךְ!</p>

<p>וְהִתְגַּנְּבָה עַד הַדֶּלֶת, אָזְנָהּ</p>

<p>אֲחוֹרֵי הַמְּזוּזָה תֵט,</p>

<p>וְהִקְשִׁיבָה רוֹטְטָה בַדְּמָמָה</p>

<p>קוֹל צַעֲדָתוֹ, מִצְעַד אוֹן</p>

<p>וְהֶגְיוֹן זַעַם רַב־הַכֹּבֶד.</p>

<p>וּפָרְשָׂה דוֹם כַּפֶּיהָ לוֹ,</p>

<p>וְרָעֲדוּ שְׂפָתֶיהָ חֶרֶשׁ</p>

<p>וְלָחֲשָׁה, כִּתְפִלָּה, שְׁמוֹ – –</p>

<p>אַךְ אֵין שׁוֹמֵעַ, וַאֲפֵלָה</p>

<p>מִסָּבִיב לָהּ, וּבְנַפְשָׁהּ. הָס!</p>

<p>הוּא נִגָּשׁ אֶל הַדֶּלֶת, פּוֹתְחָהּ</p>

<p>וְאֶל הַחֹשֶׁךְ יַאֲזִין.</p>

<p>וְעָצְרָה, קְרוֹבָה, נְשִׁימָתָהּ.</p>

<p>אֵיךְ תָּעִיז, טְמֵאָה, גַּעַת בּוֹ?</p>

<p>כְּלִמָּתָהּ כִּסְּתָה פָנֶיהָ.</p>

<p>וְעָמְדָה פְשׁוּטַת־יָד, בְּלִי נִיד&#8230;</p>

<br />

<p>וְאַחֲרֵי מִלְחָמוֹת רַבּוֹת</p>

<p>בְּנַפְשָׁהּ, קָרְאָה לְנַעֲרוֹ</p>

<p>וַתַּאֲמֵן אִגֶּרֶת בְּיָדוֹ –</p>

<p>הִטְבִּילָה לַיְלָה בְדַם־לֵבָב</p>

<p>וּבְדִמְעוֹתֶיהָ מָרוֹת, צוֹרְבוֹת –</p>

<p>לָתֵת לְהוֹשֵׁעַ בַּעֲלָהּ.</p>

<p>וַתְּצַפֶּה, בַּעֲלוֹת תְּפִלָתָהּ</p>

<p>אֶל אִישָׁהּ, כֻּלָּהּ – רְתֵת, רְתֵת.</p>

<p>וְהוֹשֵׁעַ פָּתַח אֶת הַמְּגִלָּה</p>

<p>וַיִּקְרָא, וְיָדָיו רוֹעֲדוֹת:</p>

<p>&quot;לֹא רַחֲמִים מִמְּךָ אֲבַקֵּשׁ,</p>

<p>וְחֶמְלָה לִי לֹא יָאֲתָה.</p>

<p>יָדַעְתִּי, כִּי לִמְאֹד אָשַׁמְתִּי.</p>

<p>אָשַׁמְתִּי כִּי בְדַרְכְּךָ</p>

<p>נִקְרֵיתִי, וָאֱהִי לְמִפְגָּע</p>

<p>לְךָ, הוֹי אִישׁ־הָאֱלֹהִים!</p>

<p>וְאָנֹכִי אִשָּׁה רָפָה, טְמֵאָה –</p>

<p>וְאִם אֹהַבְתְּךָ לְאֵין־גְּבוּל.</p>

<p>הִרְגַּשְׁתִּי זֹאת בְּיוֹם פְּגַשְׁתִּיךָ,</p>

<p>וָאֵדַע גָּבְהֲךָ עָלַי</p>

<p>כִּגְבַהּ שַָׁמַיִם עַל הָאָרֶץ;</p>

<p>אַךְ נַפְשִׁי דָבְקָה בְךָ, כִּדְבֹק</p>

<p>מִלְמַטָּה אֶרֶץ אֶל שְׁמֵי־מַעְלָה,</p>

<p>בְּלִי אוּכַל שְׁכֹחַ אוֹתְךָ עוֹד&#8230;</p>

<p>וַיְהִי לְנֶגֶד עֵינַי תָּמִיד</p>

<p>מַכְאוֹבִי: נָפְלִי לְאֵין־עֲרֹךְ</p>

<p>מִמְּךָ – אַךְ לֹא שֵׁעַרְתִּי עֹמֶק</p>

<p>הַתְּהוֹם, הָאוֹרְבָה קִרְבִּי לִי!</p>

<p>עֲדֵי בְּבֵית הַכֹּהֵן קְרוֹבִי</p>

<p>פָּגַשְׁתִּי פַעַם עֶלֶם זָר,</p>

<p>רָם, דַּק וְלוֹהֵט, שְׁחוֹר־הַשָּׂפָם,</p>

<p>וַיִּקְסָם־לִי – הוּא אִישׁ־הַתֹּךְ,</p>

<p>הַמְּתֹעָב חִדְלַי! וָאֲגַל בּוֹ</p>

<p>עֲמִית כָּל שָׁפָל בִּי וָרָע,</p>

<p>כִּהְיוֹתְךָ אַתָּה לִי, הוֹשֵׁעַ,</p>

<p>עֲמִית כָּל טוֹב בִּי וְנַעֲלֶה&#8230;</p>

<p>וְנַחֲשֵׁי־תַאֲווֹתַי גָחוּ</p>

<p>מִמְּאֻרוֹת־לִבִּי חִישׁ, לִבְרַק</p>

<p>אִישׁוֹנֵי־עֵינָיו שְׁחוֹרוֹת־לַהַט,</p>

<p>וְכִלְשׁוֹט־קוֹסֵם חוֹלְלוּ</p>

<p>מְחוֹל־מַחְשַׁכִּים. וָאֶתְפַּלֵּץ,</p>

<p>כִּי שִׁפְחָה נַפְשִׁי, שְׁבוּיַת־שֵׁד!</p>

<p>וַיְהִי מֵאָז, כִּבְעֵת פְּגָשָׁנוּ,</p>

<p>מִתְעַמֵּר בִּי&#8230; בִּי שְׁלֹחַ יָד</p>

<p>זֶה כְּבָר חָפַצְתִּי – אָז זְכַרְתִּיךָ,</p>

<p>וָאֶזְכֹּר אוֹרְךָ מָתֹק, רָם,</p>

<p>וַיְהִי לִי כְרוֹמֵז: &#8216;עוֹד אַצִּילֵךְ!&#8217; –</p>

<p>וָאָשׁוּב וָאֲקַו – אֶל מָה?</p>

<p>עַד כִּי עָלַי פָרַשְׂתָּ כְנָפְךָ –</p>

<p>וָאֶדֹּר נֶדֶר, לִבְלִי פְגשׁ</p>

<p>אֶת חִדְלַי עוֹד. וָאָקִים דְּבָרִי</p>

<p>זְמַן רָב. וַיְהִי – נִשְׁבַּעְתִּי! – שָׁוְא</p>

<p>בָּא בֵיתָה אִמִּי בֶן־הַשָּׂטָן,</p>

<p>וְשָׂם עַל נָוִי מַאֲרָב.</p>

<p>אַךְ בְּעֶשְׂרִים יָמִים, עֵת הָלַכְתָּ</p>

<p>לִפְקֹד הַיֶּלֶד, שָׁם לָלוּן –</p>

<p>הוּא לַיְלָה־לַיְלָה לִי לֹא נָתַן</p>

<p>מָנוֹחַ. כַּצִּפְעוֹנִי שָׁף</p>

<p>וַיִּלְאַט לַחֲשׁוֹ אֶל אָזְנִי –</p>

<p>וָאֲגָרְשֵׁהוּ. וְכֹה יוֹם־יוֹם.</p>

<p>בְּעֶרֶב אַחֲרוֹן לִי לָחַשׁ:</p>

<p>&quot;לִרְחוֹב־הַמַּכְתֵּשׁ מָחָר בּוֹא</p>

<p>תָבוֹאִי, כִּי יוֹם יֵרֵד. זִכְרִי!&quot;</p>

<p>אֲהָהּ, כִּי קָסַם לִי מֵאָז!</p>

<p>כָּאוֹב, בְּנַפְשִׁי הִשְׁלִיךְ חַכָּה.</p>

<p>וּלְמָחֳרָת, כִּי שֶׁמֶשׁ רַד,</p>

<p>לִי קוֹל בְּעֹז, צַו־שָׂטָן, לָאַט:</p>

<p>&#8220;תָּבוֹאִי!&#8221; וְנַפְשִׁי נֶאֶבְקָה.</p>

<p>וּבְלֶכְתְּךָ – בְּכֹחַ אַדִּיר</p>

<p>נִמְשַׁכְתִּי אֵלָיו, כְּמוֹ הַדָּג</p>

<p>בַּחַכָּה. וְכָל הַלֵּיל, לֵיל־מוֹרָא,</p>

<p>לֹא אֵדַע מַה בִּי נַעֲשָׂה.</p>

<p>רַק אֶזְכֹּר, כִּי לִפְנֵי הַנָּבָל</p>

<p>עַל נַפְשִׁי וְעַל נֶפֶשׁ בְּנִי,</p>

<p>שֶׁעוֹד לֹא יֻלַּד, הִתְחַנַּנְתִּי;</p>

<p>וּכְרַעַם עָנָה לִי צְחוֹק־זֵד – –</p>

<p>וְיָדַעְתִּי עַתָּה, כִּי נִגְזַרְתִּי</p>

<p>מֵאַרְצוֹת־חַיִּים כְּבָר, כִּי שְׁאוֹל</p>

<p>תְּקַדְּמֵנִי, וְאַחֲרוֹן יוֹמִי קָרוֹב:</p>

<p>כִּי לֹא עוֹד שָׁנִים אַאֲרִיךְ</p>

<p>בַּחֶלֶד, אַחֲרֵי חֲיוֹתִי</p>

<p>בְּעֵדֶן זֶה וּבְתָפְתֶּה זֶה&#8230;</p>

<p>אַךְ זֹאת, הוֹשֵׁעַ, בַּעֲלִי, אִישִׁי</p>

<p>וּמַחְמַד־לִבִּי עֲדֵי־עַד,</p>

<p>זֹאת תֵּדַע לְךָ וְזָכַרְתָּ תָמִיד:</p>

<p>הֵן אָמְנָה שְׁאוֹל חָטָאתִי לְךָ –</p>

<p>אַךְ עוֹד לֹא הָיְתָה, וְלֹא תְהִי, נֶפֶשׁ</p>

<p>אֲשֶׁר כֹּה אוֹתְךָ אָהֲבָה,</p>

<p>כֹּה אותְךָ תֶּאֱהַב, כָּמוֹנִי.</p>

<p>גַּם עַתָּה, כִּי זֹאת אֶכְתְּבָה,</p>

<p>לְךָ – אָחוּשׁ – אֶצְבְּעוֹתַי נוֹטְפוֹת</p>

<p>הָאַהֲבָה אֵין־גְּבוּל־וָקֵץ.</p>

<p>אֲמֻלָּה נַפְשִׁי. אֵין צֳרִי לָהּ.</p>

<p>הַעְתִּירָה, אִישִׁי, בַּעֲדִי!&quot; –</p>

<p>וְרַחֲמֵי הוֹשֵׁעַ, בְּקָרְאוֹ</p>

<p>אִגַּרְתָּהּ, נִכְמְרוּ, וַיֵּבְךְּ.</p>

<p>וָהִיא, בְּחִיל לְאוֹת־רָצוֹן חִכְּתָה</p>

<p>עַד בּוֹשׁ – וְהַמַּעֲנֶה לֹא בָא.</p>

<br />

<p>בְּאַרְמוֹן בֵּית־הַמֶּלֶךְ שָׂרִים</p>

<p>וְרַבֵּי־מְדִינָה נוֹעֲדוּ</p>

<p>בְּ&#8220;יוֹם־הַמֶּלֶךְ&#8221;. בְּסִתְרוֹ רַעַם,</p>

<p>מִבֶּטֶן־עָב עוֹד טֶרֶם גָּח;</p>

<p>אַךְ כְּבָר, כְּקוֹל־הָרַעַם, נִשְׁמַע</p>

<p>מֵרָחוֹק נַהַם־זַעַם, בָּא</p>

<p>מִתְגַּלְגֵּל בְּחֶבְיוֹן־עֻזּוֹ, כָּבוּשׁ –</p>

<p>קוֹל הָאֲרִי מִסֻּבְּכוֹ, <strong>פּוּל</strong>.</p>

<p>הַמֶּלֶךְ זְכַרְיָה כִּתְרוֹ, כָּבֵד</p>

<p>עַל רֹאשׁוֹ, תָּמַךְ בְּיַד־רְתֵת –</p>

<p>כַּהוֹלֵךְ לָמוּת, פָּנָיו חִוְּרִים –</p>

<p>וַיִּשְׁאַל אֶת פִּי יוֹעֲצָיו:</p>

<p>&quot;הֲנִשְׁלַח מִנְחָה לְמֶלֶךְ יָרֵב?</p>

<p>כִּי בָא מִצָּפוֹן תַּקִּיף צָו&quot;.</p>

<p>וְהֵם מַחֲרִישִׁים. חָלַק לִבָּם,</p>

<p>וְאִישׁ אֶת אָחִיו פָּחֲדוּ.</p>

<p>וַיָּקָם, כֹּהֵן שָׂב, אֲמַצְיָה</p>

<p>וַיִּקְרָא, בְּהַבְרִיק עֵינָיו: &quot;לֹא!</p>

<p>יָדֵנוּ אֶת מִצְרַיִם תִּכֹּן,</p>

<p>הִיא עֵזֶר לָנוּ תְהִי בַצָּר.</p>

<p>וְאַתָּה, מַלְכִּי, לֵךְ בְּדֶרֶךְ</p>

<p>אָבִיךָ אִישׁ־הַקְּרָב – חֲזַק!</p>

<p>אָז יִמְחֲאוּ כַף רַבֵּי־מְלוּכָה,</p>

<p>בְּשֹׁחַד־מֹף נְגֹאֲלוּ</p>

<p>יְדֵיהֶם, וּבְקוֹל רָם מַרְבִּיתָם:</p>

<p>&#8220;חֲזַק, מַלְכֵּנוּ!&#8221; יִקְרְאוּ:</p>

<p>&#8220;יְחִי מַלְכֵּנוּ! תְּחִי מִצְרָיִם!&#8221; –</p>

<p>אַךְ אָדֹם שַׁלּוּם הֶחֱרִישׁ,</p>

<p>בֵּין רָאשֵׁי־שָׂרִים. סְבַךְ־גַּבּוֹתָיו –</p>

<p>חֲרִיץ־אַרְגָּמָן בּוֹ, חֲרִישׁ־</p>

<p>הַחֶרֶב, כְּמַעֲנִית־הָאֵימִים.</p>

<p>וְיָדוֹ – זָהִיר, יִשְׁלְחָהּ</p>

<p>לִרְגָעִים תַּחַת מַחְלְצוֹתָיו;</p>

<p>וְכִי יִיר חֲזִיז מִמַּאֲרַב</p>

<p>גַּבּוֹתָיו אֶל מֵרֵעָיו, שָׂרִים</p>

<p>עֵינֵיהֶם לוֹ – וּמִשְּׁשוּ</p>

<p>גַם הֵם מִתַּחַת לְמַדֵּיהֶם.</p>

<p>וְזָמֲמוּ, אַךְ דּוֹמְמִים.</p>

<br />

<p>וְכִי לַשָּׂרִים בְּ&#8220;לֵיל־הַמֶּלֶךְ&#8221;</p>

<p>בָּאַרְמוֹן מִשְׁתֶּה נֶעֱרַךְ –</p>

<p>יֵין־מַלְכוּת רָב הִשְׁתַּפֵּךְ, שׁוֹקֵק</p>

<p>בִּגְבִיעֵי־זָהָב נוֹצְצִים.</p>

<p>אוֹר צִבְעֵי תְכֵלֶת וְאַרְגָּמָן.</p>

<p>עַמּוּדֵי־שֵׁשׁ וְסִפּוּן־פָּז.</p>

<p>וּקְרוּאִים חוֹלְפִים, מַחֲלִיקִים</p>

<p>עַל רִצְפַּת־בַּהַט – פְּנֵי רְאִי;</p>

<p>וְיֵשׁ – חֲרִישִׁים הִתְחַמָּקוּ,</p>

<p>מִשָּׁם עַל נַפְשָׁם נִמְלְטוּ – –</p>

<p>אַךְ נְעָרוֹת יָפוֹת וַחֲשׂוּפוֹת</p>

<p>לִפְנֵי הַמֶּלֶךְ חוֹלְלוּ:</p>

<p>נְסוּךְ שִׁכָּרוֹן, מָשַׁךְ יָדוֹ</p>

<p>אֶת צְעִירֵי־שָׂרִים לוֹצְצִים;</p>

<p>וּגְבִיעַ־זָהָב מָלֵא, פַּעַם</p>

<p>בְּפַעַם, מֻגָּשׁ לוֹ לִשְׁתּוֹת.</p>

<p>כִּזְאֵבִים אוֹרְבִים רָבְצוּ סְבִיבוֹ</p>

<p>מֵרֵעֵי־שַׁלּוּם, כָּל הַלֵּיל,</p>

<p>עַל מִטּוֹת־שֵׁן וְעַרְשׂוֹת־כֶּסֶף:</p>

<p>עֵינֵיהֶם זוֹנוֹת אַחֲרֵי</p>

<p>אוֹר מַעֲרוּמֵי בְשַׂר הַמְּרַקְדוֹת.</p>

<p>יְמִינָם – חֵיקָן תַּחֲבֹק,</p>

<p>וְיָדָם שְׂמָאלִית – בַּגָּבִיעַ,</p>

<p>בּוֹ יַיִן יֶאְדַּם, תַּחֲזִיק.</p>

<p>אַךְ בַּעֲלוֹת הַשַּׁחַר הֻגְּשָׁה</p>

<p>לִזְכַרְיָה הַמִּתְנוֹדֵד כּוֹס,</p>

<p>חֲמַת־תַּרְעֵלָה בָּהּ, וַיְרִיקָהּ.</p>

<p>אֶת מַלְכָּם שָׂרִים הֶחֱלוּ,</p>

<p>וַיִּקְרָא: &#8220;מָוֶת בַּגָּבִיעַ!&#8221;</p>

<p>וַיִּצְנַח אַרְצָה אַט, וַיִּז</p>

<p>עַל שְׂפָתָיו קָצֶף. אוֹת לְרֵעָיו</p>

<p>אָז יִתֵּן שַׁלּוּם: 'גְּדוּד בַּחוּץ,</p>

<p>לָאַרְמוֹן בָּא מִתַּחֲנוֹתָיו!' –</p>

<p>וַיָּקָם, וּמִמַּחֲבוֹא</p>

<p>מִתַּחַת מַדָּיו חַרְבּוֹ הוֹצִיא,</p>

<p>וַיִּכְרֹת רֹאשׁ־הַמֶּלֶךְ. גָּח</p>

<p>וַיְזַנֵּק דָּמוֹ – וַיְרִימֵהוּ</p>

<p>וַיִּקְרָא: &#8220;הָבוּ הֵנָה דוּד!&#8221; – –</p>

<p>וּבְהָאִיר שֶׁמֶשׁ, עָלָה שַׁלּוּם</p>

<p>עַל כִּסֵּא־מַלְכוּת, שִׁכּוֹר, נָע,</p>

<p>כַּטַּבָּח נוֹטֵף דָם, וּלְרַגְלָיו</p>

<p>בַּדּוּדִים רָאשֵׁי צוֹרְרָיו.</p>

<br />

<p>בַּיּוֹם הַהוּא, בַּחֲפֹז הוֹשֵׁעַ</p>

<p>לְחַכְמַת־מְיַלְּדוֹת חִישׁ לִקְרוֹא,</p>

<p>כִּי אֶנְקַת גֹּמֶר הַמַּבְכִּירָה</p>

<p>עַד לִבּוֹ נָגְעָה כָעֵת –</p>

<p>לְרוּחוֹ הַנִּסְעָרָה נִגְלוּ</p>

<p>בָרְחוֹבוֹת גְּדוּדִים, שׁוֹדְדִים</p>

<p>לְעֵין־שֶׁמֶשׁ, דֶּרֶךְ עִיר יְרַצְּחוּ;</p>

<p>וְגַנָּב יָבוֹא – פָּשַׁט גְּדוּד!</p>

<p>וַיַּעֲבוֹר עַל פְּנֵי הָאַרְמוֹן –</p>

<p>עַל מַסְגֵּר שְׁעָרָיו נִסְגְּרוּ,</p>

<p>וְהוּא מֻקָּף צָבָא רַב, חֵיל שַׁלּוּם –</p>

<p>וַיַּרְא בֶחָזוֹן: בְּאַרְמוֹן נָם,</p>

<p>נְסוּכֵי שִׁכְרוֹן־לֵיל, מְרַצְּחִים</p>

<p>עַל נִרְצְחֵיהֶם נִרְדְּמוּ,</p>

<p>בְּעוֹד מִזְרְקֵי־הַיַּיִן בְּיָדָם. – –</p>

<p>וּלְפָנָיו זִכְרוֹן־יַלְדוּת קָם</p>

<p>וְשִׂיחַת־פְּחָדִים, שָׂחָה אִמּוֹ</p>

<p>בְּעַרְשׂוֹ לוֹ עַל שִׁבְעִים אִישׁ</p>

<p>בְּנֵי אַחְאָב. שַׂעֲרוֹת־הַיֶּלֶד</p>

<p>מַה סָּמְרוּ לְשֵׁמַע סִפּוּר־חִיל</p>

<p>רַב־דָּמִים: &quot;אָז, בִּפְקֻדַּת יֵהוּא,</p>

<p>כָּל בְּנֵי־הַמֶּלֶךְ נִשְׁחֲטוּ;</p>

<p>וְאֶת רָאשֵׁיהֶם שָׂם, בַּדּוּדִים,</p>

<p>בְּפֶתַח שַׁעַר יִזְרְעֶאל&quot;.</p>

<p>וַיַּעֲבֹר אֲדוֹנָי עַל פָּנָיו,</p>

<p>וְהַנָּבִיא הֵלִיט פָּנָיו חִישׁ,</p>

<p>וַיַּרְא: אֵל רַחוּם, חַנּוּן, אֶרֶךְ־</p>

<p>אַפַּיִם – וְלֹא יְנַקֶּה אֵל;</p>

<p>עֲווֹן אָב פּוֹקֵד עַל רִבֵּעִים.</p>

<p>וַיַּרְא דָם חוֹתֵר מוֹסְדוֹת־תְּהוֹם</p>

<p>וּמַשְׁבִּית מַמְלְכוּת־יִשְׂרָאֵל.</p>

<p>כִּי בָאוּ חַבְלֵי לֵדָה לָהּ,</p>

<p>וְכֹחַ אֵין לְהַמְלִיט&#8230; – פִּלְּחָה</p>

<p>לְבָבוֹ שַׁוְעָה אֵי־מִזֶּה,</p>

<p>וַיָּרָץ, וְלַמְּיַלֶּדֶת קָרָא,</p>

<p>וְאֶל גֹּמֶר מִהֵר אִתָּהּ שׁוּב.</p>

<br />

<p>עַל גֹּמֶר נֶהֶפְכוּ צִירֶיהָ</p>

<p>וַתְּקַשׁ בְּלִדְתָּהּ, וַתְּקַשׁ,</p>

<p>וַתְּשַׁוַּע אַךְ: &#8220;מִי יִתֵּן מוֹתִי!&#8221;.</p>

<p>כְּפַטִּישִׁים קְטַנִּים מִבִּפְנִים</p>

<p>הַחַיִּים הַחֲתוּמִים הָלְמוּ,</p>

<p>לָצֵאת מִתְפָּרְצִים מִכָּל צַד.</p>

<p>וְהִיא תָחִיל, תִּזְעַק בַּחֲבָלֶיהָ.</p>

<p>וְכִי לָאַחֲרוֹנָה כָרְעָה</p>

<p>וַתֵּלֶד, וְהַחֲכָמָה אָמְרָה:</p>

<p>&#8220;אַל תִּירְאִי, כִּי יָלַדְתְּ בֵּן!&#8221; –</p>

<p>לֹא עָנְתָה הִיא, וְלֹא שָׁתָה לִבָּהּ.</p>

<p>אַךְ כִּי הַחַדְרָה נִסְעַר־לֵב</p>

<p>הוֹשֵׁעַ בָּא, וְעַל סִפָּהּ עָמַד –</p>

<p>אַט עֵינֵי גֹמֶר נִפְקְחוּ,</p>

<p>וַתַּבֵּט נִכְחוֹ בְתַחֲנוּנִים.</p>

<p>אָז יִגַּשׁ אֶל מִטָּתָהּ דּוֹם.</p>

<p>וַיַּרְא חִוְרָתָהּ, וְעַל יָדָהּ</p>

<p>גּוּשֹ קָט וְעָרֹם מַאֲדִים –</p>

<p>וְזֶרֶם־רַחֲמִים עַל שְׁנֵיהֶם</p>

<p>מִלִּבּוֹ זִנֵּק, מֵאִיר, חַם;</p>

<p>וַחֲזוֹן־נֶחָמָה בָא לְפָנָיו:</p>

<p>&#8220;כִּי, גָּדוֹל, בָּא יוֹם יִזְרַע אֵל&#8221;.</p>

<p>וַיִּכֹּף אַט, וּבְרֹךְ לָהּ נָשַׁק</p>

<p>וְלַיֶּלֶד, וְעֵינָיו רְטֻבּוֹת־אֵד&#8230;</p>

<p>וַתְּחַבֵּק לוֹ, רְפַת־אוֹן, וַתִּלְחַשׁ:</p>

<p>&#8220;מַה שֵּׁם נִקְרָא לִבְנֵנוּ קָט?&#8221;</p>

<p>וַיַּעַן, בְּנַשְּׁקוֹ אֶת פָּנֶיהָ</p>

<p>הַמְּלֵאִים זֹהַר: &#8220;יִזְרְעֶאל&#8221;.</p>

<br />
</blockquote>

<h2 id="ה.">ה.</h2>

<blockquote>
<p>מְנַחֵם, שַׂר־צָבָא בְתִרְצָה</p>

<p>וִידִיד־יָרָבְעָם, אַחֲרֵי</p>

<p>הִנָּקְמוֹ נִקְמַת דַּם זְכַרְיָהוּ</p>

<p>בֶּן־מַלְכּוֹ בְשַׁלּוּם, עָרִיץ זֵד, –</p>

<p>לֹא מָצָא, בְּשָׁפְכוֹ דָם, מַרְגּוֹעַ</p>

<p>לְנַפְשׁוֹ. כִּי לֹא נִרְגְּעָה</p>

<p>הָאָרֶץ: כַּמֶּרְקָחָה רָגְשָׁה –</p>

<p>קַלַּחַת חָמָס, פְּלַגּוֹת, רִיב.</p>

<p>שָׁמַיִם וַאֲדָמָה אוֹתוֹת</p>

<p>מְבַשְּׂרֵי־רָעָה מָלְאוּ:</p>

<p>בַּגִּלְעָד רָאָה רוֹעֶה שֶׁמֶשׁ</p>

<p>בְּזָרְחָהּ, וּפָנֶיהָ – דָּם.</p>

<p>בַּלֵּילוֹת דַּהֲרוֹת אַבִּירִים</p>

<p>בִּכְפָרִים נָמִים נִשְׁמְעוּ,</p>

<p>וְלֹא יָדַע אִישׁ מֵאַיִן בָּאוּ.</p>

<p>וּבְחַוָּה אַחַת, בַּעֲלוֹת</p>

<p>הַשַּׁחַר, נִגְלָה אִישׁ־מִלְחָמָה</p>

<p>עַל סוּסוֹ רוֹכֵב, וְהוּא עֲנָק</p>

<p>מְתֻלַּע־מַדִּים, בָּא מִצָּפוֹן,</p>

<p>שְׂפַת־עִלְגִים לוֹ לֹא הֵבִין אִישׁ;</p>

<p>וְכִי אַנְשֵׁי־חַוָּה הִקִּיפוּהוּ –</p>

<p>מֵחוּגָם פִּתְאוֹם נֶעֱלַם.</p>

<p>יֵשׁ אָמְרוּ: מַלְאָךְ בָּא לְהָגֵן</p>

<p>עַל עַמּוֹ, שַׂר־צְבָא אֲדוֹנָי;</p>

<p>וְיֵשׁ אָמְרוּ: טִפְסָר בָּא מֵאַשּׁוּר.</p>

<p>וְהוֹלְכֵי־דֶרֶךְ מְשׂוֹחֲחִים</p>

<p>הוֹסִיפוּ עוֹד, בְּהַשְׁפִּילָם קוֹלָם:</p>

<p>כִּי בָא מֵאַשּׁוּר אַדִּיר צִיר</p>

<p>אֱלֵי הַמֶּלֶךְ, חֶרֶב שְׁלוּפָה</p>

<p>לְרַגְלָיו שָׂם – וְחָמַק לוֹ&#8230;</p>

<p>וְכִי רַע לֵב מְנַחֵם לְהִשְׁתַּגֵּעַ,</p>

<p>וְעוֹד, בִּבְרִית־שַׁלּוּם נֶאֱמָן,</p>

<p>שַׂר־תִּפְסַח לוֹ לֹא פָתַח שַׁעַר, –</p>

<p>וַיַּךְ אֶת תִּפְסַח וְאֶת כָּל בָּהּ,</p>

<p>וּבְזַעֲמו כָל הַָרוֹתֶיהָ</p>

<p>בִּקֵּע. וְכָל שׁוֹמֵעַ זֹאת –</p>

<p>בַּחִיל שְׁתֵּי אָזְנָיו תְּצִלֶּינָה.</p>

<p>בְּאָהֳלֵיהֶם נִרְגְּנוּ</p>

<p>הָעָם, וּגְדוּדִים – בְּתַחֲנוֹתָם.</p>

<p>אַךְ לֹא עוֹד הֵם הִתְקוֹמְמוּ,</p>

<p>כִּי יוֹם־יוֹם מַרְאוֹת שֵׁפֶךְ־דָּמִים</p>

<p>יַקְשִׁיחוּ לִבָּם, וְנוֹאֲשׁוּ</p>

<p>מִמַּלְכָּם וּמֵאֱלֹהֵיהֶם.</p>

<p>וּמְבוּכָה וְרִפְיוֹן־יָד בַּכֹּל –</p>

<p>עֵת לַהַט חֶרֶב מִתְהַפֶּכֶת</p>

<p>מִצָּפוֹן יַאת גַּם יַאת, כַּחֲזִיז&#8230;</p>

<p>אָז יִקְרָא מְנַחֵם אֶל בְּאֵרִי</p>

<p>הַזָּקֵן, גִּבּוֹר שְׂדֵה־אֲרָם,</p>

<p>וַיַּפְקִידֵהוּ עַל הַצָּבָא;</p>

<p>כִּי אָמַר: זִכְרוֹן מַעֲשָׂיו</p>

<p>וְתִפְאֶרֶת עֹז־יְמֵי יָרָבְעָם</p>

<p>יְחַזְּקוּ לֵב הָעָם בְּיוֹם־קְרָב.</p>

<p>וַיֵּלֶךְ בְּאֵרִי אֶל מְגִדּוֹ</p>

<p>לְבַצְּרָהּ, וְאֶת כָּל עָרֵי־גְבוּל.</p>

<p>וְאֶת אִשְׁתּוֹ שָׁלַח אֶל הוֹשֵׁעַ,</p>

<p>בְּשֹׁמְרוֹן לַחֲבוֹת מְעַט־קָט.</p>

<br />

<p>הַיֶּלֶד שָכַב בָּעֲרִישָׂה.</p>

<p>בַּמִּטָּה גֹמֶר יָשְׁנָה, רְפַת־</p>

<p>הָאוֹנִים: פִּתְאוֹם הָחֳלָתָה.</p>

<p>לָנוּחַ הָלְכָה גַם הָאֵם</p>

<p>הַזְּקֵנָה, בִּפְצֹר־בָּהּ הוֹשֵׁעַ.</p>

<p>בַּחֲצוֹת־הַלֵּיל לְאוֹר־הַנֵּר</p>

<p>עַל עֶרֶשׂ־בֵּן הוֹשֵׁעַ שׁוֹמֵר.</p>

<p>הַיּוֹנֵק – עֵינָיו פְּקוּחוֹת. עֵר</p>

<p>אֶל אָב בְּעֵינֵי־תְבוּנָה צוֹפֶה;</p>

<p>וְשָׁב וְהֵצִיץ בְּאוֹר־נֵר זַךְ,</p>

<p>וְאֶת הָאוֹר עַד בּוֹשׁ יִתְיַחֵד.</p>

<p>וַיֶּהֱמֶה עָלָיו לֵב־אָב,</p>

<p>וַיֹּאמֶר, בִּמְנוֹד־רֹאשׁ: &quot;אִי יַלְדִּי,</p>

<p>לָאוֹר מַה־תִּצֶף, תַּעֲרֹג –</p>

<p>וּלְדוֹרְךָ נָכוֹן כְּבָר יוֹם־חשֶׁךְ?</p>

<p>טוֹב מוֹתְךָ מִנִּי רֶחֶם, טוֹב</p>

<p>שָׁדַיִם צוֹמְקִים לוּ קִדְּמוּךָ –</p>

<p>מִגַּדֵּל בֵּן וְאוֹתוֹ שְׁכֹל</p>

<p>בְּבוֹא יוֹם־פְּקֻדָּה, יוֹם־הַשִּׁלֻּם&quot;.</p>

<p>עַפְעַפֵּי־נָבִיא הוּעֲבוּ,</p>

<p>עַד עֵינֵי־יֶלֶד קְטַנּוֹת, חַפּוֹת</p>

<p>מִפֶּשַׁע, בְּעֵינָיו נִתְקְעוּ;</p>

<p>וְעַל פָּנָיו זְעִירִים שַׂחֲקַת־צַדִּיק,</p>

<p>כְּמוֹ מֵעֵדֶן זַהֲרוּר.</p>

<p>וְהִנֵּה נָגַהּ אוֹר מִמַּעַל,</p>

<p>נִחוּמֵי־נָבִיא נִכְמְרוּ,</p>

<p>וַיִּשְׁמַע קוֹל: &quot;אֵיךְ אֲמַגֶּנְךָ,</p>

<p>אֶתֶּנְךָ, יִזְרְעֶאל, בְּיַד צָר?&quot;</p>

<p>וַיַּחֲלֹם בַּחֲזוֹן־נְהָרָה:</p>

<p>&quot;אֵל יִשְׁאַג – וְכַצִּפֳּרִים</p>

<p>יֶחֶרְדוּ בָנִים מִמִּצְרַיִם</p>

<p>וְכְיוֹנָה מִנִּי אַשּׁוּר – בְּנוֹ,</p>

<p>וְאֵל יוֹשִׁיבֵם עַל בָּתֵּיהֶם&quot;. – –</p>

<p>וְדִמְעַת־אוֹרָה צָלְלָה</p>

<p>מֵעֵין הוֹשֵׁעַ לָעֲרִישָׂה,</p>

<p>בְּשׁוֹרְרוֹ לַבֵּן בְּרֹךְ:</p>

<br />

<p>*</p>

<p>&quot;אֶהְיֶה כַטַּל לְיִזְרְעֶאל,</p>

<p>יִפְרַח כַּשּׁוֹשַׁנָּה,</p>

<p>כַּשּׁוֹשַׁנָּה תּוֹךְ הַגַּנָּה –</p>

<p>נוּמָה, יַלְדִי, נוּם!</p>

<br />

<p>יְהִי כַזַּיִת הוֹדוֹ,</p>

<p>וְיַךְ שָׁרָשָׁיו כָּאֶרֶז,</p>

<p>כְּאֶרֶז רַב־תִּפְאֶרֶת –</p>

<p>נוּמָה, יַלְדִי, נוּם!</p>

<br />

<p>יָשׁוּב יִפְרַח כַּגֶּפֶן,</p>

<p>אַף יְחַיֶּה דָגָן.</p>

<p>לֹא עוֹד יֵדַע יָגוֹן –</p>

<p>נוּמָה, יַלְדִי, נוּם!&quot;</p>

<p>*</p>

<br />

<p>הַבְּרָכָה בָאָה לְהִסְתּוֹפֵף</p>

<p>בְּבֵית־הוֹשֵׁעַ. עָרֵב כֹּה</p>

<p>צְלִיל קוֹל בֵּן קָט – וְקוֹל אֵם זְקֵנָה:</p>

<p>קוֹל עָבָר קוֹרֵא לַעֲתִיד־</p>

<p>עֲדָנִים, וְהוּא, כְּפַעֲמוֹן־זָהָב</p>

<p>עַל פְּנֵי מֵי־מְנוּחוֹת, יַעַן רָךְ&#8230;</p>

<p>הוֹשֵׁעַ נָתוּן בֵּין הַשְּׁנַיִם;</p>

<p>לִשְׁתֵּי הַשִּׁירוֹת אָזְנוֹ יַט.</p>

<p>וְיֵשׁ אֲשֶׁר גַּם הוּא כַיֶּלֶד,</p>

<p>בְּחֶבְרַת בְּנוֹ הַקָּטָן, שָׁב –</p>

<p>וְצָנַח רֶגַע מֵעַל שִׁכְמוֹ</p>

<p>עֹל־עָם וְסִבְלוֹ, רַב מִנְּשׂוֹא&#8230;</p>

<p>בְּשַׁבָּת יֵשׁ לָשׂוּחַ יֵצֵא</p>

<p>עִם גֹּמֶר, דְּבֵקִים, שְׁלוּבֵי־יָד,</p>

<p>וְאִמּוֹ וְיִזְרְעֶאל – לִפְנֵיהֶם:</p>

<p>לוֹ כְתֹנֶת־פַּסִּים עָשְׂתָה</p>

<p>בְּיָדֶיהָ גֹּמֶר; וְצִלְצוּל־צְחוֹקוֹ</p>

<p>כְפֶלֶג־אָבִיב קָט וָזָךְ, –</p>

<p>וְהָיְתָה עָלָיו יַד הָרֶגֶשׁ</p>

<p>הַקָּדוּם, גְּדָל־הָאַהֲבָה:</p>

<p>לַבֵּן, לְגֹמֶר, לְכָל הָעוֹלָם.</p>

<p>וְעֵינָיו שָׁבוּ נִפְקְחוּ</p>

<p>לִרְאוֹת בִּרְעוּתוֹ גְבִיעַ־זָהָב</p>

<p>כְּלִיל יֹפִי, זֹהַר – וּכְלִיל־תֹּם.</p>

<p>אָז יָשׁוּב יִתֵּן בָּהּ אֶת עֵינָיו –</p>

<p>וְלֹא יִשְׂבַּע דְּמוּתָהּ כִּי נִפְלָאת,</p>

<p>כֹּה זְקוּפָה, דַּקָּה וַעֲדִינָה;</p>

<p>פִּי־שְׁנַיִם נָהֲרָה וַתִּיף,</p>

<p>מֵאָז מֵחָלְיָהּ פֶּלִאי קָמָה.</p>

<p>וְכָל מִי עֲלֵיהֶם יַעֲבֹר –</p>

<p>עֲלָמִים, זְקֵנִים – לָהּ יִשְׁתָּאוּ</p>

<p>וּלְיָפְיָהּ, מֻכֵּי זָהֳרוֹ;</p>

<p>וְעַד־בּוֹשׁ יַבִּיטוּ אַחֲרֶיהָ</p>

<p>דֹּם, צְרוּבֵי הוֹדָהּ נִפְלָא, זָר.</p>

<br />

<p>כִּימֵי מַתָּנָה בְסוֹפֵי־קַיִץ,</p>

<p>הָאַהֲבָה אוֹתָם חָנֲנָה;</p>

<p>וַתִּפְתַּח לָמוֹ אוֹצְרוֹת אָשְׁרָהּ,</p>

<p>וַתַּשְׁקֵם אוֹרָהּ, אוֹר־הַיְּקָר.</p>

<p>אֶל סַלְעָם שָׁבוּ, אֶבֶן־קְדוּמִים,</p>

<p>עָלֶיהָ כְּיוֹנִים הָגוּ אָז,</p>

<p>בִּהְיוֹת הָעֵת עֵת־דּוֹדִים; וְחֶסֶד־</p>

<p>נְעוּרִים דּוֹדִים יִזְכְּרוּ,</p>

<p>וְשָׁבוּ שְׁתּוֹת צוּף־אוֹר בַּצָּמָא&#8230;</p>

<p>וְלֵב הוֹשֵׁעַ רַךְ־הַגִּיל</p>

<p>לְקַוּוֹת הֵחֵל, כִּי אוֹר חָדָשׁ</p>

<p>עֲלֵי אֶפְרַיִם יָאִיר עוֹד,</p>

<p>בְּשׁוּב הָעָם בְּכָל־לְבָבָם</p>

<p>אֶל אֱלֹהֵיהֶם, בְּכָל־הַמְּאֹד!</p>

<p>וְהָיוּ הוּא וְגֹמֶר סֵמֶל</p>

<p>לָאֵל רַב־סְלִיחוֹת, וְלָעָם</p>

<p>רַב־הָאֱמוּנִים בְּמַעֲמַקָּיו.</p>

<p>חֶזְיוֹנוֹת־אוֹרָה נִרְקְמוּ;</p>

<p>וַחֲלוֹם־עוֹלָמוֹ, קִרְעֵי־קוּרִים,</p>

<p>הֵחֵלָה נַפְשׁוֹ זַכָּה טְווֹת,</p>

<p>לְמַעַן הָקִים עוֹלָם חָדָשׁ,</p>

<p>שֶׁכֻּלּוֹ נֹגַהּ, פְּרִיחָה, רֹן – –</p>

<br />

<p>לֹא רָצָה אֱלֹהִים תְּפִלָּתוֹ.</p>

<p>וְיוֹם הַפְּקֻדָּה מִהֵר טוּשׁ!</p>

<p>כָּרַעַם נָפַל מִן הַצָּפוֹן:</p>

<p>פּוּל! עַל הָאָרֶץ בָּא. פּוּל בָּא! –</p>

<p>הַזְּקֵנִים וְכָל הָעָם בַּשַּׁעַר,</p>

<p>כַּעֲצֵי־הַיַּעַר, לִבָּם נָע.</p>

<p>פַּלָּצוּת־סוּפָה אֶת שְׁכַן־שֹׁמְרוֹן,</p>

<p>אֶת כָּל־הָאָרֶץ, אָחֲזָה.</p>

<p>מִכְּפָרִים עִם עֶדְרֵיהֶם רוֹעִים</p>

<p>אֱלֵי הַבִּירָה נָהֲרוּ,</p>

<p>לְבַקֵּשׁ מִקְלָט. פְּקִידֵי־מֶלֶךְ</p>

<p>בְּכָל עִיר בַּשַּׁעַר זָעֲקוּ:</p>

<p>עַל עַם־הָאָרֶץ בְּקוֹל הִרְעִימוּ.</p>

<p>כִּי שָׂם מְנַחֵם מַס בַּצָּר</p>

<p>עַל כָּל גִּבּוֹרָיו, מַס־הַכְּלִמָּה:</p>

<p>לִנְמֵרֵי־אַשּׁוּר שֹׁחַד תֵּת.</p>

<p>וַיִּתֵּן מְנַחֵם אֶלֶף כִּכַּר־</p>

<p>הַכֶּסֶף, עשֶׁק־עָם, לְפוּל</p>

<p>לְפַזֵּר עַַנְנֵי חֲרוֹן־אַפּוֹ&#8230;</p>

<p>אַךְ כְּבָר הָאָרֶץ נִסְעֲרָה,</p>

<p>וַתַּעֲמֹד בַּמּוֹרָד כְּפוּפָה,</p>

<p>כִּבְיוֹם הָרַעַשׁ! כַּעֲמֹד</p>

<p>סוּס אַבִּיר רֶגַע, מִדֵּי קָפְצוֹ,</p>

<p>וְרַגְלָיו כְּפוּפוֹת, עַל פִּי־תְהוֹם –</p>

<br />

<p>הוֹשֵׁעַ כִּלָּה נְאֹם בַּשַּׁעַר</p>

<p>וּלְבֵיתוֹ, נְכֵא־הָרוּחַ, שָׁב.</p>

<p>בַּבַּיִת גֹּמֶר לֹא נִמְצָאָה.</p>

<p>עַל בִּרְכֵּי זְקֶנְתּוֹ – יִזְרְעֶאל.</p>

<p>וּכְשָׁאֲלוֹ לְגֹמֶר – אִמּוֹ</p>

<p>הִתְאַמְּצָה הָאִיר לוֹ פְנֵי־רֹךְ,</p>

<p>וַתֹּאמֶר: &quot;מִן הַמִּקְדָּשׁ תָּשׁוּב</p>

<p>בִּמְהֵרָה הִיא – בִּמְהֵרָה, בְּנִי!&quot;</p>

<p>וְזֵכֶר קְדֵשׁוֹת בָּא לְפָנָיו</p>

<p>לְפֶתַע – וְהוּא כֶעָלֶה זָע!</p>

<p>וַיַּעֲבֹר בְּכָל הַחֲדָרִים,</p>

<p>וְעַד חֲדַר־הַמַּשְׂכִּית בָּא.</p>

<p>וְהִנֵּה מְגִלַּת־סֵפֶר פְּרוּשָׂה</p>

<p>עַל שֻׁלְחָן קָטָן. בְּיַד־רְתֵת</p>

<p>הַמְּגִלָּה נִכְתְּבָה, יַד־גֹּמֶר.</p>

<p>וַיִּקְרָא, חִוֵּר, וִדּוּי־לֵב:</p>

<p>&quot;לֹא אֵדַע, מַה־לִּי. הֵן אֲהַבְתִּיו</p>

<p>וְחֶלְקִי עָלַי שָׁפָר. כֵּן!</p>

<p>וּבְחֶבְיוֹן־לִבִּי כַּתּוֹלַעַת,</p>

<p>בְּלִי הֶרֶף, דָּמִי מוֹצְצָה.</p>

<p>הָהּ, לֹא! עָלַי לֹא שָׁפַר חֶלְקִי.</p>

<p>הַלְזֹאת קִוִּיתִי? זֹאת לֹא זֹאת!</p>

<p>אִם נָבִיא, אִישׁ־הָאֱלֹהִים הוּא –</p>

<p>עַל־כֵּן עוֹד יִגְדַּל כַּעֲשִׂי;</p>

<p>כִּי לֹא לִי כֻלּוֹ הוּא, לֹא לִי הוּא:</p>

<p>כִּי־אִם לִי – וְלַהֲמוֹן־הָעָם</p>

<p>וְלֵאלֹהָיו אֲשֶׁר לֹא אֵדַע,</p>

<p>אֵל רָחוֹק, רָם – לֹא אֱלֹהָי.</p>

<p>וַאֲנִי אָהַבְתִּי אַךְ הוֹשֵׁעַ,</p>

<p>אַךְ בּוֹ חָפַצְתִּי, כִּי יְהִי</p>

<p>הוּא אֱלֹהַי, חֶמְדָּתִי, פִּסְלִי!</p>

<p>וְכָכָה אֶהְיֶה לוֹ אֲנִי:</p>

<p>עַשְׁתֹּרֶת־חֶמְדָּה, יְחִידָתוֹ.</p>

<p>הֵן אֶבְחָרֵהוּ בַעַר, דָּל,</p>

<p>אֲשֶׁר כְּעֵרֶךְ בַּת־דִּבְלַיִם –</p>

<p>אַךְ כֻּלּוֹ, כֻּלּוֹ לִי, אַךְ־לִי!</p>

<p>קִנֵּאתִי גַם בְּאַהֲבָתוֹ</p>

<p>לְאִמּוֹ זְקֵנָה, אַף לִבְנִי.</p>

<p>כָּל נֵטֶף־דָּם בּוֹ, מֶה חָשַׁקְתִּי</p>

<p>הֱיוֹתוֹ לִי, כְּיֵין־יְקָר!</p>

<p>כָּל הֹלֶם־לֵב בּוֹ! יַחַד אִתּוֹ</p>

<p>בְּלַהַב־תַּאֲוָה עֲלוֹת!</p>

<p>אֲבוֹי, כִּי אַהֲבַת־אֲדָמוֹת</p>

<p>אָנֹכִי אוּכַל אַךְ אֱהֹב,</p>

<p>וְאַהֲבָתוֹ, זוֹ קֹרָצָה</p>

<p>מִתְּכֵלֶת־שַׁחַק, לִי לֹא דָי!&quot; –</p>

<p>וְעֵינֵי נְבִיא־הָאֵל דָּמָעוּ.</p>

<p>הַבַּת, שֶׁעוֹד לֹא יֻלְּדָה, פְּרִי</p>

<p>רוּם־אַהֲבָה לִרְעוּת <strong>רֻחָמָה</strong> –</p>

<p>הוֹי, <strong>לֹא־רֻחָמָה</strong> הִיא עֲדֶן!</p>

<p>לֹא רָצָה אֱלֹהִים תְּפִלָּתוֹ.</p>

<p>סְבִיב רֹאשׁוֹ נִשְּׂאָה סוּפַת־שְׁחוֹר – –</p>

<br />

<p>בַּחֲצוֹת־הַלֵּיל הַנָּבִיא יָשַׁב</p>

<p>מְפֹרַשׂ־הַיָּדַיִם, קְפוּא־</p>

<p>הַיֵּאוּשׁ, בַּחֲדַר־עֲלִיָּתוֹ.</p>

<p>הַדֶּלֶת חֶרֶשׁ נִפְתְּחָה,</p>

<p>הַחַדְרָה גֹמֶר כְּצֵל הֶחֱלִיקָה,</p>

<p>עַל בִּרְכָּיו עָלְתָה כְסַעַר חָם,</p>

<p>צַוָּארוֹ לָפְתָה, כֻּלָּהּ לַהַט,</p>

<p>אֵלָיו מְלֹא גֵוָהּ נִלְחֲצָה,</p>

<p>וַיָּרַח רֵיח יֵין־הָרֶקַח,</p>

<p>וּבִשְׂמֵי־קְדֵשׁוֹת, מִנִּי דְבִיר;</p>

<p>וַתִּלְחַשׁ: &quot;מַחְמַד־לִבִּי! לָמָּה</p>

<p>צִפִּיתִי לְךָ עַד־כֹּה לַשָּׁוְא?</p>

<p>מַחְמַדִּי!&quot; – אַךְ בְּגֹעַל־נַפְשׁוֹ</p>

<p>הוּא כִּנְשׁוּךְ־נָחָשׁ נִרְתַּע, קָם.</p>

<p>וַתִּכְרַע חִישׁ, וַתִּלְפֹּת בִּרְכָּיו,</p>

<p>בְּעֵינֶיהָ דִּמְעוֹת־תַּאֲוָה,</p>

<p>וַתִּקְרָא: &quot;אִם הוֹד־אֱלֹהִים יֵשׁ –</p>

<p>גַּם הוֹד־הַבָּשָׂר אֱלֹהִי!&quot;</p>

<p>וַיָּנָד רֹאשׁוֹ לָהּ בְּחֶמְלָה:</p>

<p>&quot;רַק אַחַת דֶּרֶךְ־חַיִּים יֵשׁ,</p>

<p>וְדֶרֶךְ קְדֵשׁוֹת – מָוֶת, בִּתִּי!&quot;</p>

<p>וַתַּעַן: &quot;בְּךָ מָרָדְתִּי,</p>

<p>וּבֵאלֹהֶיךָ דַּל־הַחַיִּים,</p>

<p>חֲסַר הַלַּהַט וְהָאֵשׁ.</p>

<p>אָהַבְתִּי חַיֵּי־גִּיל לַקְּדֵשׁוֹת,</p>

<p>לְסַעֲרָן יָרֹן בִּי הַדָּם;</p>

<p>אַךְ אֶשְׂנָא אֵלְךָ, אֶמְאָסֵהוּ:</p>

<p>כְּשִׁקּוּץ שׁוֹמֵם – חַיֵּי טוֹב!</p>

<p>וְשָׂטְמוֹ אֶרֶב עוֹד – כִּי תְפָשְׂךָ</p>

<p>בְּרִשְׁתּוֹ אֵל זֶה רָחוֹק, זָר.</p>

<p>הוּא יִגְזֹל אִישִׁי מִזְּרוֹעוֹתַי –</p>

<p>עֵת כִּי אֶשָּׂרֵף בְּלַהֲבִי</p>

<p>בְּלֵילוֹת־חֵשֶׁק בִּלְעָדֶיךָ&#8230;</p>

<p>הוֹי אִישִׁי, בּוֹא בֵית־אֱלֹהַי,</p>

<p>שָׁם נִיף מִבַּעַל וְעַשְׁתֹּרֶת,</p>

<p>נִתְעַלְּסָה בַאֲהָבִים, בּוֹא!&quot;</p>

<p>וּבְלַחֲשָׁהּ: &quot;לְךָ, לְךָ בְּשָׂרִי</p>

<p>בַּלֵּילוֹת כָּלָה&quot;, – וַיִּתְגַּל,</p>

<p>מִבַּעַד לְמַחֲשׂף כֻּתָּנְתָּהּ,</p>

<p>שַׁד־וֶרֶד בְּמֶתֶק־זָהֳרוֹ.</p>

<p>וַיַּבֶּט בָּהּ. כְּעַשְׁתֹּרֶת פְּלָאִית,</p>

<p>חֲדָשָׁה, זְקוּפָה, הֲרַת־זִיו</p>

<p>לְפָנָיו נִגְלְתָה – מוֹשֶׁכֶת</p>

<p>בְּתַאֲוַת־עוֹלָם אֱלֵי תְהוֹם,</p>

<p>לְאַבֵּד אוֹתוֹ, וְאֶת עַמּוֹ.</p>

<p>זוֹ רוּחַ־זְנוּנִים לוֹהֲטָה,</p>

<p>מִדְּבִיר, כָּל גֵּו־הָעָם הִרְעִילָה;</p>

<p>כָּל גֵּו, כָּל נֶפֶשׁ הֶחְלְתָה! –</p>

<p>וּכְשׁוֹט עָלֶיהָ דְּבָרוֹ הֵנִיף.</p>

<p>וַיְהִי כְמַלְאַךְ־אֲדוֹנָי</p>

<p>רַב־אוֹר, הַנֶּאֱבָק עִם שָׂטָן.</p>

<p>וַתְּחַנֵּן קוֹל: &quot;אִם זֶה חֳלִי –</p>

<p>טוֹב לִי עַל מִזְבְּחוֹ הִשָּׂרֵף</p>

<p>מִנְּשׂוֹא עֹל חַיִּים שׁוֹמְמִים!&quot;.</p>

<p>וְלֹא עָנָה דָבָר. דּוֹמֵם נִגַּשׁ</p>

<p>וַיִּפְתַּח אֶת הַחַלּוֹן חִישׁ.</p>

<p>אֲוִיר־לֵיל פָּרַץ אֶל הַחֶדֶר,</p>

<p>רְוֵה־טַל, קָרִיר, רַעֲנָן.</p>

<p>כְּרִבּוֹאוֹת עֵינֵי חֵי־עוֹלָמִים,</p>

<p>כּוֹכָבִים נִשְׁקְפוּ מֵרוֹם.</p>

<p>וַיַּעֲמֹד עַד־בּוֹשׁ בַּחַלּוֹן.</p>

<p>אֶת נַפְשֹׁו הֵשִׁיב טַל־הָאֵל.</p>

<p>וַיִּשְׁמַע בְּצֵאת מֵחַדְרוֹ גֹמֶר</p>

<p>אַט, צֵאת וּבָכֹה בִדְמִי־לֵיל.</p>

<br />

<p>בִּמְגִלַּת־סֵפֶר עַל שֻׁלְחָנוֹ</p>

<p>הוֹשֵׁעַ רָשַׁם: &quot;כְּרָפְאִי</p>

<p>לְגֹמֶר בְּאַהֲבָה – וְנִגְלָה</p>

<p>עֲווֹן אֶפְרַיִם. שָׂעִיר הִיא</p>

<p>לָעֲזָאזֵל, אֶת עֲווֹנָם תִּשָּׂא.</p>

<p>בָּהּ אֵל הִפְגִּיעַ חַטַּאת־דּוֹר&quot;.</p>

<p>וּבְרַחֲמָיו הַהוֹמִים לִבּוֹ</p>

<p>אֵלֶיהָ, כְּמוֹ אֶל חוֹלָה, שָׁת.</p>

<p>יוֹם כִּי אֶל מִקְדַּשׁ־אָוֶן תֵּלֵךְ</p>

<p>וְאֵחֲרָה בָעֶרֶב שׁוּב –</p>

<p>וּפָגַשׁ אוֹתָהּ רַב־דּוּמִיָּה,</p>

<p>בְּעֵין־תּוֹכֵחָה דוֹאֲגָה.</p>

<p>מַה־יֹּאמַר לָהּ וּמַה־יְּדַבֵּר,</p>

<p>וְכָל־דְּבָרָיו נָשָׂא רוּחַ־מְרִי?.</p>

<p>וּפַעַם נִגְלְתָה בְלִוְיַת</p>

<p>שְׁנֵי קְדֵשִׁים זְקוּפִים, שְׁחוֹרֵי־לְבוּשׁ,</p>

<p>כְּזַרְזִירִים נוֹצְצִים־חֲלָקִים –</p>

<p>וּלְיַד הַדֶּלֶת נִפְרְדָה</p>

<p>מֵהֶם בְּנִיד־רֹאשׁ רַב־מְשׁוּבָה.</p>

<p>וּצְחוֹקָהּ צִלְצֵל מִבַּחוּץ</p>

<p>מִפֶּשַׁע חַף, כִּצְחוֹק־הַיַּלְדָּה.</p>

<p>וְלִבּוֹ לָהּ, לִפְנִינַת־אוֹר</p>

<p>אֲשֶׁר יְטַלְטְלוּהָ כְּלָבִים;</p>

<p>וְנַפְשׁוֹ בְדָם הִתְבּוֹסְסָה.</p>

<p>וּכְבוֹאָהּ אֶל הַבַּיִת, גּמֶר</p>

<p>אֶל עֶרֶשׂ־יַלְדָּהּ מִהֲרָה;</p>

<p>וּבְגִשְׁתָּהּ אַחֲרֵי־כֵן אֶל אִישָׁהּ,</p>

<p>וְכַפֶּיהָ פְּרוּשׂוֹת לוֹ – וַיֵּשְׂטְ&#8230;</p>

<br />

<p>וַתֵּשֵׁב בַּיִת יֶרַח יָמִים</p>

<p>מֵאָז, וְנַפְשָׁהּ דָּאֲבָה;</p>

<p>כִּי חָשָׁה: בָּחַל בָּהּ הוֹשֵׁעַ,</p>

<p>יֵשְׂטְ מֵעָלֶיהָ וְיַעֲבֹר,</p>

<p>וְאִם עֵינָיו רַחֲמִים מְפִיקוֹת.</p>

<p>וּבְלַיְלָה בָהִיר, כִּי כֹל נָם,</p>

<p>בּוֹ נָגְעָה אַט, פָּנֶיהָ קורְנִים</p>

<p>בְּזֹהַר נֶאֱצַל־עֱנוּת,</p>

<p>חִוֶּרֶת, לְבוּשָׁה שְׁחוֹרִים כֻּלָּהּ –</p>

<p>וַתִּפְשֹׁט לוֹ בִתְפִלָּה יָד.</p>

<p>וַיַּבֵּט בָּהּ בְּחֶמְלַת־עֶצֶב.</p>

<p>וְהִיא רוֹעֶדֶת, אוֹבְדָה שֶׂה,</p>

<p>בְּחָזֵהוּ אֶת פָּנֶיהָ תַּסְתִּיר,</p>

<p>כְּתֵפֶיהָ דּוֹם מִזְדַּעַזְעוֹת.</p>

<p>וַיְסַלְסֵל, כְּמוֹ אָב, שַׂעֲרוֹתֶיהָ.</p>

<p>וְדִמְעוֹת־כְּאֵב, כִּפְנִינֵי־חֵן</p>

<p>מַה־כְּבֵדוֹת, אַרְצָה הִתְגַּלְגָּלוּ</p>

<p>מֵעֵינֵי־גֹמֶר – מְקור־הַגִּיל</p>

<p>וְהָאוֹרָה לוֹ בְשֶׁכְּבָר הַיָּמִים.</p>

<p>וְעַל צַוָּארוֹ בָכְתָה כֹה,</p>

<p>וְלַחֲשָׁהּ בַּלָּאט הִשְׁתַּפֵּךְ:</p>

<p>&quot;הָהּ בַּעֲלִי! הֲתִזְכֹּר עוֹד</p>

<p>תּוֹר־אַהֲבָתֵנוּ, תּוֹר־הַזָּהָב?</p>

<p>זְכֹר חֶסֶד־נְעוּרַי לִי! הָהּ זְכֹר</p>

<p>יוֹם בּוֹ נִפְגַשְׁנוּ, אֶשֶׁד־אשֶׁר,</p>

<p>רְקִיעַ־תְּכֵלֶת בָּר, אֵין־עָב,</p>

<p>עֵת לִבִּי, מָלֵא גִיל – כַּצִּפֹּר,</p>

<p>אֶת שִׁמְךָ יָדַע אַךְ לָשִׁיר!</p>

<p>הֵן אָמְנָם דָּבְקָה בִי מְאֵרָה,</p>

<p>וְאָשְׁרֵנוּ – נִכְתַּם טָהֳרוֹ;</p>

<p>וָאַרְעִיל, אִישִׁי, מַעְיַן־גִּילְךָ&#8230;</p>

<p>הוֹי, סְלַח לִרְעוּתְךָ נוֹאֲלָה!</p>

<p>תֵּן וַאֲנַסֶּה שׁוּב וּבְנוֹת עוֹד</p>

<p>לְאָשְׁרֵנוּ בַיִת נֶאֱמָן,</p>

<p>וְכַפֵּר אֶת חַטָּאתִי גְדוֹלָה,</p>

<p>בַּהֲעִיבִי כֹה זֹךְ־מִצְחֲךָ!</p>

<p>אַךְ הָשֵׁב לִי שְׂשׂוֹן־אֵמוּנְךָ</p>

<p>וּכְקֶדֶם אוֹתִי, נָא, אֱהַב.</p>

<p>הוֹשֵׁעַ, אִישִׁי, אֱהָבֵנִי!&quot; –</p>

<p>וְקֶרַח־לִבּוֹ נָמַס אַט</p>

<p>וַיִּמּוֹג – בִּשְׁטוֹף אוֹתוֹ זֶרֶם</p>

<p>כְּאֵב־דִּמְעוֹתֶיהָ, כִּבְרַד־אֵשׁ.</p>

<p>וַיְחַדְּשׁוּ שַָׁם בְּרִית־אַהֲבָתָם.</p>

<p>אַךְ לִבּוֹ, כְּצִפֹּר תּוֹך הַכְּלוּב,</p>

<p>כְּבָר נִקְלַע רְתֵת בֵּין פֶּתַח־תִּקְוָה</p>

<p>וּבֵין צִפָּרְנֵי יֵאוּשׁ מָר&#8230;</p>

<br />

<p>יוֹם אֶחָד – אָז כְּבָר לֹא־רֻחָמָה</p>

<p>בְּעַרְשָׂהּ חֶרֶשׁ צִחֲקָה</p>

<p>בְּכִתְמֵי־שֶׁמֶשׁ: מִתְאַמֶּצֶת</p>

<p>בְּאֶגְרוֹף קָטָן אוֹתָם תְּפֹשׂ –</p>

<p>וְהִשְׁתָּאֲתָה עֲלֵי הִמּוֹגָם;</p>

<p>וּכְיוֹנָה זְעִירָה תֶהֱגֶה</p>

<p>אֶל יִזְרְעֶאל, בְּאֵין גֹּמֶר עִמָּהּ,</p>

<p>כִּי הָלְכָה אֶל הַמִּקְדָּשׁ אֵם</p>

<p>לִרְאוֹת בִּמְחוֹלַת־הַמַּחֲנַיִם,</p>

<p>נִמְשֶׁכֶת בְּכֹחַ לֹא־אֱנוֹשׁ, –</p>

<p>אֶל יָדוֹ בָאָה מְגִלָּה־עָפָה,</p>

<p>מְגִלַּת־סֵפֶר מַה־נִּפְלָאת,</p>

<p>מִיהוּדָה. &#8220;הוֹי עֲטֶרֶת גֵּאוּת&#8221;&#8230;</p>

<p>לְפָנָיו זָרְחוּ אוֹתִיּוֹת</p>

<p>מְאִירוֹת אוֹר אֱלוֹהַּ זוֹעֵם,</p>

<p>מַנִּיחַ אַרְצָה בְּחֹזֶק־יָד,</p>

<p>כְּזֶרֶם בָּרָד, שַׂעַר־קָטֶב</p>

<p>עַל רֹאשׁ גֵּיא־שְׁמָנִים&#8230; – וּבִשְׁקוֹד</p>

<p>בַּלֵּיל הוֹשֵׁעַ עַל הַמְּגִלָּה, –</p>

<p>הֲרַת־הַסַּעַר נִדְמְתָה</p>

<p>בְּעֵינָיו הִיא: בָּהּ זֶרֶם־בָּרָד,</p>

<p>בָּהּ סַעַר־קֶטֶב לוּט לָעָם&#8230;</p>

<p>וַיֵּדַע, כִּי בֶּן־אָמוֹץ יוֹצְרָהּ,</p>

<p>בִּירוּשָׁלַיִם אֶרֶז רַךְ.</p>

<p>עַד־בֹּקֶר בְּדַלְתוֹתֶיהָ הָגָה</p>

<p>נְבִיא־אֶפְרַיִם, דְּלוֹת וּמְצוֹת</p>

<p>כָּל סַעֲרָהּ וְכָל תִּפְאַרְתָּהּ;</p>

<p>וּכְרַעַל מָתֹק תְּהִי בְּפִיו.</p>

<p>וְרֹאשׁוֹ נִשְׁעַן עַל שְׁתֵּי כַפָּיו,</p>

<p>וַיַּחַז: אֶרֶז צָעִיר, רָם</p>

<p>בַּמֶּרְחָק עוֹלֶה אַט וּמְתַמֵּר,</p>

<p>וּבְרֹאשׁ־צַמַּרְתּוֹ נִדְלְקָה,</p>

<p>כְּכַדּוּר אָדֹם, שֶׁמֶשׁ עוֹלָה.</p>

<p>אַךְ הוּא וְעַמּוֹ צוֹלְלִים,</p>

<p>בַּחֹשֶׁךְ, אֶל תְּהוֹם־הָאֲבַדּוֹן:</p>

<p>בָּא שִׁמְשָׁם, לְלֹא עוֹד עֲלוֹת. – –</p>

<p>וַיַּעֲצֹם אֶת עֵינָיו, עָיֵף,</p>

<p>וַיִּשְׁמַע קוֹל: &quot;לֹא אוֹסִיף עוֹד</p>

<p>אֲרַחֵם בֵּית־יִשְׂרָאֵל, גּוֹלָה</p>

<p>כִּי אֶשָּׂא אוֹתָם בְּסַעַר־אָף;</p>

<p>וְאֶת בֵּית־יְהוּדָה אֲרַחֵמָה,</p>

<p>וְהוֹשַׁעְתִּים&quot;. פָּנָיו נָהֲרוּ,</p>

<p>וּשְׂפָתָיו לָחֲשׁוּ בַחֲלוֹמוֹ:</p>

<p>&#8220;יְשַׁעְיָה&#8230; שְׁאֵרִית&#8230; יֵשַׁע־יָהּ&#8221;,</p>

<p>בְּהָאִיר מְלֶכֶת־בֹּקֶר עוֹלָה</p>

<p>פְּנֵי אִישׁ־הָאֱלֹהִים הַנָּם.</p>

<br />
</blockquote>

<h2 id="ו.">ו.</h2>

<blockquote>
<p>לִמְנַחֵם עֶשֶׂר שְׁנוֹת־מַלְכוּתוֹ</p>

<p>כִּישִׁימוֹן נִדְמוּ, לְאֵין קֵץ</p>

<p>וְתַכְלִית נִמְשָׁךְ. וּלְבוֹא מָוֶת</p>

<p>הִתְפַּלֵּל שַׁח, עֲיֵף־הַלֵּב.</p>

<p>עַל רֹאשׁוֹ כֶתֶר־דָּמִים הִכְבִּיד.</p>

<p>עַל עֶצֶם־לְחָיָיו צָפַד עוֹר;</p>

<p>וּבַאֲרֻבּוֹת־עֵינָיו קָפָא</p>

<p>בְּרַק שְׁחוֹר מֵי־בְאֵר, אֵין־קַרְקַע תְּהוֹם.</p>

<p>כִּי יָרֵא אֶת יְדִידֵי שַׁלּוּם,</p>

<p>פֶּן דָּמוֹ עוֹד יָבוֹאוּ גְאֹל;</p>

<p>וְאֶת בַּעֲלֵי בְרִית־מִצְרַיִם, שָׂרָיו</p>

<p>הַזּוֹמְמִים בַּמַּחֲשָׁךְ.</p>

<p>כִּי שָׁלַח שָׁנָה־שָׁנָה מִנְחָה</p>

<p>אֶל כְּפִירֵי־אַשּׁוּר מֶלֶךְ דָּךְ –</p>

<p>עֹל כָּבֵד עַל הָעָם – וַיַּרְבּוּ,</p>

<p>כְּיָרְאָם מַלְכָּם, אוֹתוֹ שְׂנֹא.</p>

<p>אָז יִזְכֹּר אֶת מוֹרָאֵי־תִפְסָח.</p>

<p>חֲלוֹמוֹת בָּאוּ לְבַעֲתוֹ,</p>

<p>חֲלוֹמוֹת רָעִים; וּבַלֵּילוֹת</p>

<p>מֵעֵינָיו שְׁנָתוֹ נָדְדָה:</p>

<p>בַּחשֶׁךְ שַׁלּוּם – בֵּין גַּבּוֹתָיו</p>

<p>חֲרִיץ־אַרְגָּמָן – בָּא לִפְקוֹד</p>

<p>מִטָּתוֹ, וְשָׂם עַל מֵצַח־מֶלֶךְ</p>

<p>יָד כְּבֵדָה, חַמָּה, נוֹטְפָה דָם,</p>

<p>וּלְחָצוֹ&#8230; יִקְפֹּץ אָז מְנַחֵם</p>

<p>בִּצְעָקָה, וְתָפַשׂ חַרְבּוֹ חִישׁ,</p>

<p>וּשְׁלָפָהּ, וֶהֱעִיפָהּ עָלָיו –</p>

<p>אַךְ בְּעַד הַקִּיר צֵל נֶעֱלַם.</p>

<p>וַיַּשְׁכֵּם טֶרֶם שַׁחַר עָלָה,</p>

<p>וְהוֹדוֹ לְמַשְׁחִית נֶהֱפַךְ,</p>

<p>וַיְצַו לְהַכְפִּיל מִשְׁמַר־אַרְמוֹן,</p>

<p>לִנְעוֹל כָּל־שַׁעַר מִדֵּי לֵיל;</p>

<p>וְאֵצֶל חֲדַר־מִשְׁכָּבוֹ שִׁשִּׁים</p>

<p>גִּבּוֹרֵי־חַיִל הֶעֱמִיד.</p>

<p>אַךְ מִדֵּי לֵיל, בְּנוּמָם שְׁנָתָם</p>

<p>נִצָּבִים, צֵל־סוֹד הֶחֱלִיק</p>

<p>בֵּינוֹתָם אֶל אַפִּרְיוֹן־מֶלֶךְ,</p>

<p>וּבְרַגְלוֹ הֶחֱזִיק לִסְחוֹב&#8230;</p>

<p>וּבָעַט מְנַחֵם רְתֵת, וְנָתַן</p>

<p>קוֹל־פְּחָדִים, כְּשׁוֹר בְּהִשָּׁחֲטוֹ –</p>

<p>וְהִתְעוֹרְרוּ גִבּוֹרָיו כֻּלָּם,</p>

<p>וְקָפַץ יָחֵף, שׁוֹאֵג: &quot;הוּא!</p>

<p>תִּפְשׂוּהוּ! שָׁם!&quot; וּבְאוּלַם־מַלְכוּת</p>

<p>עַל רִצְפַת שֵׁש קַר יִרְדְּפוֹ,</p>

<p>וְגִבּוֹרָיו אַחֲרָיו, וְהִטִּיל</p>

<p>הַחֲנִית עָלָיו, אֶל־מוּל הַקִּיר;</p>

<p>אַךְ הֶחֱטִיא: אִישׁ־חֶרְמוֹ נִשְׁמַט,</p>

<p>בֵּין יָדָיו נָמוֹג, לוֹעֵג צֵל&#8230;</p>

<br />

<p>הַלַּיִל הָיָה לֵיל־סְעָרָה,</p>

<p>לְחַיֵּי־מְנַחֵם אַחֲרוֹן.</p>

<p>בְּעַד הַחַלּוֹנוֹת, כְּמוֹ חֲנִיתוֹת,</p>

<p>תּוֹךְ עֵינָיו בְּרָקִים נִמְעֲכוּ;</p>

<p>וּרְעָמִים, קוֹל חֲמַת־אֵיתָנִים,</p>

<p>עָלָיו הִתְגַּלְגְּלוּ בְאַף.</p>

<p>עַל שֻׁלְחָן קָטָן – מִזְרַק־יַיִן,</p>

<p>לְיַד הַמִּטָּה, מִטַּת־שֵׁן;</p>

<p>וְנֵר בִּמְנוֹרַת־זָהָב דּוֹלֵק.</p>

<p>וּמְנַחֵם מִן הַמִּזְרָק יֵשְׁתְּ</p>

<p>לִרְגָעִים. פֶּתַע רָעַד וִילוֹן,</p>

<p>וּבְעַד הַחַלּוֹן שַׁלּוּם רַד</p>

<p>הַחַדְרָה, מַעֲדַנּוֹת צוֹעֵד</p>

<p>אֶל אוֹיְבוֹ, וְיָדָיו נוֹטְפוֹת דָּם.</p>

<p>וַיִּקְפֹּץ מְנַחֵם מִמִּטָּתוֹ,</p>

<p>וְעֵינָיו בָּלְטוּ. יֶזַע קַר</p>

<p>לְמֵצַח מֶלֶךְ אֻמְלָל כִּסָּה.</p>

<p>וַיְבַקֵּשׁ צְעֹק – אַךְ נֶחֱנַק</p>

<p>הַקּוֹל בִּגְרוֹנוֹ זֹאת הַפָּעַם.</p>

<p>&#8220;הֲשָׁלוֹם, רוֹצְחִי?&#8221; לָעַג צֵל.</p>

<p>וַיִּנְהַם מְנַחֵם: &quot;הָרוֹצֵחַ</p>

<p>רַק אַתָּה, אָתָּה! וַאֲנִי</p>

<p>גָאַלְתִּי אַךְ דַּם בֶּן־אֲדוֹנִי&#8230;&quot;</p>

<p>וַיִּצְחַק שֶׁלֶד: &quot;חָהּ, חָהּ, חָהּ!</p>

<p>וְלֹא, כְּנָמֵר, לְדָם צָמֵאתָ?</p>

<p>בּוֹא אַחֲרַי!&quot; וַיֹּאחֲזוֹ</p>

<p>וַיִּסְחָבֵהוּ אֶל הָאוּלָם,</p>

<p>אַפְלוּלִי־רָז, מְצֻפֵּה־פָז.</p>

<p>וְהִנֵּה פָרוּר שָׁם בַּתָּוֶךְ,</p>

<p>כַּדָּם בּוֹ נוֹזֵל יַאֲדִים</p>

<p>לְאוֹר הַבְּרָקִים; מִשְּׁנֵי צִדָּיו</p>

<p>שְׁתֵּי נָשִׁים הָרוֹת, דּוֹמְמוֹת</p>

<p>נִצָּבוֹת, בּוֹחֲשׁוֹת בַּפָּרוּר.</p>

<p>הָאוּלָם נֶהֱפַךְ לְגַן,</p>

<p>גַּן־בְּרָכָה מוּאָר אֵד־אוֹר תְּכֵלֶת,</p>

<p>וּפִקְעֵי־חֲבַצָּלוֹת שָׁם</p>

<p>מִתְנַדְנְדִים אַט בָּעֲרוּגוֹת;</p>

<p>וְהִנֵּה חֶרֶב קוֹצְרָה בָם,</p>

<p>וּפְקָעִים נוֹפְלִים. דָּם חַם שׁוֹתֵת.</p>

<p>בְּרַק־בְּרָק! וְהַנָּשִׁים בּוֹחֲשׁוֹת:</p>

<br />

<p>*</p>

<p>&quot;מָוֶת, מָוֶת פֹּה בַּפָּרוּר!</p>

<p>בִּצְרוֹר־חַיִּים מָוֶת צָרוּר.</p>

<p>אָרוּר מְנַחֵם! אָרוּר! אָרוּר!</p>

<br />

<p>מָוֶת, מָוֶת פֹּה בַּפָּרוּר!</p>

<p>בָּעֲרָפֶל לוּט – וּבָרוּר.</p>

<p>אַכְזָר! צְמֵא־דָם! – אָרוּר! אָרוּר!&quot;</p>

<p>*</p>

<br />

<p>וְהִנֵּה צָצוּ, כְּמוֹ מֵאֶרֶץ,</p>

<p>טוּר נָשִׁים הָרוֹת אַחֲרֵי טוּר,</p>

<p>וְכִרְכְּרוּ בִסְעָרָה סְבִיבוֹ,</p>

<p>וְנִדְחֲקוּ בְמַעְגַּל־אוֹב,</p>

<p>וְשָׁלְחוּ, מִדֵּי שָׁרְקָן, אֶצְבַּע־</p>

<p>תּוֹכֵחָה אֵלָיו מִכָּל צַד:</p>

<br />

<p>אַכְזָר! צְמֵא־דָם! – אָרוּר! אָרוּר!&quot;</p>

<br />

<p>הַמַּעְגָּל צַר. עַל צַוַּאר־מְנַחֵם</p>

<p>אֶת יָדוֹ גְרוּמָה שַׁלּוּם שָׂם,</p>

<p>וַיַּרְעֵם: &quot;הַיּוֹם אַתָּה עִמִּי,</p>

<p>וּמָחָר – בִּנְךָ. שְׁאוֹלָה בוֹא!&quot; –</p>

<p>וַיִּמְצְאוּ לַבֹּקֶר שָׂרִים</p>

<p>אֶת־מַלְכָּם נוֹפֵל אַרְצָה, מֵת.</p>

<br />

<p>לֵב אָב דַּךְ לֹא רִמָּהוּ. פְּקַחְיָה</p>

<p>בֶּן־מְנַחֵם – לִפְנֵי צָהֳרָיו,</p>

<p>בּוֹא מִהֵר עַרְבּוֹ. שׂוֹנְאֵי־אַשּׁוּר,</p>

<p>וּבְרֹאשָׁם פֶּקַח, אֻחֲדוּ</p>

<p>בַסֵּתֶר – וְיַד מִצְרַיִם מַנְחָה,</p>

<p>מֵרָחוֹק, רוֹזְנִים שֻׁחֲדוּ;</p>

<p>וַיְהִי הַקֶּשֶׁר אַמִּיץ־אָרֶג.</p>

<p>וּבְלֵיל־חַג, כִּי בָאַרְמוֹן צִיר</p>

<p>מֵאַשּׁוּר עִם הַמֶּלֶךְ שָׁכַר –</p>

<p>בָּא פֶקַח, עִם חֲמִשִּׁים אִישׁ</p>

<p>מִבְּנֵי גִלְעָדִים פִּרְאֵי־גְבוּרָה,</p>

<p>וַיַּךְ אֶת־אַרְגֹּב, בְּנֵי־עֲנָק</p>

<p>מִבָּשָׁן שְׂכִירִים, צְבָא־הָאַרְמוֹן –</p>

<p>וְאֶת גְּדוּד־הָאַרְיֵה, שׁוֹמְרֵי רֹאשׁ־</p>

<p>הַמֶּלֶךְ, בְּשִׁכְרוֹן־חַגָּם נָמוּ;</p>

<p>וּכְסַעַר בָּא לִפְנַי־וְלִפְנִים</p>

<p>וַיַּךְ אֶת־מַלְכּוֹ. אַךְ צִיר־אַשּׁוּר –</p>

<p>לֹא נָגְעָה בוֹ לְרָעָה יָד,</p>

<p>וְנַפְשׁוֹ נִתְּנָה־לוֹ לְשָׁלָל.</p>

<p>וַיִּמְלֹךְ פֶּקַח. וּבְעוֹד לֵיל</p>

<p>מֶרְחַקִּים גִּמְּאוּ סוּס וְרוֹכְבוֹ,</p>

<p>מִשֹּׁמְרוֹן מַלְאָךְ אֶל רְצִין</p>

<p>בְּדַמֶּשֶׂק, לֵאמֹר: &quot;גָּמַל זָמָם!</p>

<p>הִגִּיעָה עֵת לְמַלְכֵי־בְרִית</p>

<p>לְהָרִים נֵס מִלְחָמָה בְאַשּׁוּר!&quot; –</p>

<p>וּכְמַהֵר גַּלִּים אֶל חוֹף־יָם,</p>

<p>מִצּוֹר עַד פְּלֶשֶׁת מַלְכֵי־גוֹיִם</p>

<p>הִתְכּוֹנְנוּ לִקְרַאת הָאוֹת.</p>

<br />

<p>וַיְהִי הַקֶּשֶׁר אַמִּיץ. אֶפֶס</p>

<p>כִּי – כְסֶלַע אֵיתָן, בָּז לַגָּל –</p>

<p>בַּת־צִיּוֹן עָמְדָה לָהּ לְבָדָד,</p>

<p>אֶל מַלְכֵי־בְרִית לֹא נִסְפְּחָה!</p>

<p>כִּי שָׁם לְצֶדֶק יִמְלֹךְ יוֹתָם,</p>

<p>לְאֵין־גְּבוּל בִּישַׁעְיָה יַאֲמִין.</p>

<p>וִישַׁעְיָה יָעַץ אוֹתוֹ: &quot;רֶכֶב־</p>

<p>יְהוּדָה וּפָרָשָׁיו – אֵל,</p>

<p>הוּא – אֶחָד מֶלֶךְ־בְּרִית לְעַמּוֹ.</p>

<p>הִכָּבֵד וּבִמְכוֹנְךָ שְׁקֹט!&quot;</p>

<p>וְכִי בָאָה מֵאֲרָם וְאֶפְרַיִם</p>

<p>אֶל יוֹתָם מַלְאֲכוּת־חֲתָת,</p>

<p>וַיְדַבְּרוּ אֵלָיו עַזּוֹת, קָשׁוֹת:</p>

<p>&quot;כֹּה אָמְרוּ פֶקַח עִם רְצִין:</p>

<p>הִסָּפַח אֶל אֲגֻדַּת־עַמִּים,</p>

<p>אוֹ מָרָה אַחֲרִיתְךָ תְּהִי!&quot; –</p>

<p>וַיִּשְׁלַח יוֹתָם, מֶלֶךְ עָנָו</p>

<p>וְחוֹלֶה, אֶל נְבִיא־יָהּ לִשְׁאוֹל</p>

<p>בַּעֲצָתוֹ. וּבֶן־אָמוֹץ עָנָה:</p>

<p>&quot;אֶפְרַיִם רָקָב הוּא וּמְסוֹס –</p>

<p>אֵיךְ יֶאֱרַח יְהוּדָה אִתָּם</p>

<p>לְחֶבְרָה? פְּלֶשֶׁת וַאֲרָם –</p>

<p>מֵהֶם הָרָקָב בָּא לְאֶפְרָיִם.</p>

<p>אַל־תִּירָא, וּבִמְכוֹנְךָ שְׁקֹט!&quot;.</p>

<p>וְכִי הֵשִׁיב אֶת פְּנֵי־מַלְאֲכֵיהֶם</p>

<p>הַמֶּלֶךְ רֵיקָם בְּעַנְוַת־עֹז,</p>

<p>וַיְקַדְּשׁוּ עָלָיו רְצִין וּפֶקַח</p>

<p>מִלְחָמָה. אַךְ כִּי בְחָלְיוֹ מֵת,</p>

<p>בֵּין כֹּה וָכֹה, מְשׂוֹשׂ־עַמּוֹ, יוֹתָם –</p>

<p>בַּשַּׂר בֶּן־טָבְאַל בָּחֲרוּ</p>

<p>לְהַמְלִיכוֹ בְיוֹם־קְרָב עַל יְהוּדָה,</p>

<p>וְנִסְפַּח אֶל־הַבְּרִית גַּם הוּא.</p>

<br />

<p>וְכִי, בִּדְבַר־יְשַׁעְיָה, אָחָז</p>

<p>בֶּן־יוֹתָם הָמְלַךְ – בָּחֳרִי־אָף</p>

<p>רְצִין וּבֶן־רְמַלְיָהוּ פָקְדוּ</p>

<p>צִבְאוֹתָם, נְכוֹנִים צֵאת לַקְּרָב.</p>

<p>לֵב עַם־אֶפְרַיִם, פּוֹחֵז, נִסְעַר</p>

<p>(מֵאַהֲבַת־מוֹלַדְתָּם</p>

<p>וְשִׁכְרוֹן־גְּאוֹנָם: &quot;לְבֵנִים נָפְלוּ,</p>

<p>וְגָזִית נִבְנֶה; אַשּׁוּר מַס</p>

<p>עוֹד לָנוּ, מִדֵּי שָׁנָה, תִּשְׁלַח!&quot;)</p>

<p>בְּחֵמָה שְׁפוּכָה אֱלֵי־אָח,</p>

<p>אֱלֵי־יְהוּדָה, עַל הִבָּדְלוֹ;</p>

<p>וּבְשִׂנְאָה אֵלָיו מִדֹּר־דֹּר –</p>

<p>זוֹ שִׂנְאַת הוֹלֵל, שְׁכוּר גִּיל־חַיִּים,</p>

<p>אֶל נָזִיר קוֹדֵר, בּוֹדֵד, תָּם.</p>

<p>עַל־כֵּן אֶל שֵׁפֶךְ־דָּם יָגִילוּ. –</p>

<p>אַךְ לֵב הוֹשֵׁעַ נִשְׁבַּר בּוֹ:</p>

<p>כִּי הָיָה לְאַל זְהַב־חֲלוֹמוֹתָיו,</p>

<p>וַחֲלוֹם בְּרִית־שָׁלוֹם עֲדֵי־עַד</p>

<p>עִם חַיַּת־שָׂדֶה, עוֹף וָרֶמֶשׂ,</p>

<p>בְּיוֹם מֵאֶרֶץ יִשְׁבֹּר אֵל</p>

<p>כָּל קֶשֶׁת, חֶרֶב וּמִלְחָמָה.</p>

<p>וַתְּהִי לְהֶפֶךְ: כִּי הַלְּאֹם,</p>

<p>לוֹ הִקְדִּישׁ נְבִיא־הָאֵל כָּל חַיָּיו,</p>

<p>מִכָּל גּוֹי הִתְעִיב לַעֲשׂוֹת;</p>

<p>וְעַל שְׂפַת־אֲבַדּוֹן, צֵאת עוֹד יָגִיל –</p>

<p>אֶת דַּם יְהוּדָה אָחִיו שְׁפֹךְ!</p>

<p>וַיֵּשֶׁב בַּיִת נִדְכֶּה, נוֹאָשׁ,</p>

<p>וְלֹא יָצָא עוֹד בַּשַּׁעַר נְאֹם;</p>

<p>וְרַק לִבְנוֹ הַיֻּלָּד קָרָא:</p>

<p>&#8220;<strong>לֹא־עַמִּי</strong>&#8221;&#8230; – &#8220;וְאֵין אֲנִי לָכֶם!&#8221;</p>

<p>דֹּם צָרַב דְּבַר־הָאֵל אֶת־שְׂפָתָיו,</p>

<p>וַיַּחֲרֹק בְּיוֹם־חשֶׁךְ שֵׁן.</p>

<br />

<p>בְּסֻכַּת־כֶּרֶם יָשְׁבָה גֹמֶר</p>

<p>עַל עוֹר־הַנָּמֵר, כְּחֹם הַיּוֹם –</p>

<p>וְלִבָּהּ קִרְבָּהּ לֹא יָנוּחַ.</p>

<p>כְּאֵב טָמִיר – כִּבְיוֹם־אָבִיב רַךְ</p>

<p>בִּנְטוֹתוֹ – צוֹבֵט, מוֹצֵץ נַפְשָׁהּ</p>

<p>וּמוֹשְׁכָהּ אֶל מֶרְחַקֵּי־סוֹד.</p>

<p>פָּנֶיהָ יָפִים כִּפְנֵי מַלְכָּה,</p>

<p>וְאִם עִקְבוֹת־סֵבֶל בָּם וּצְמָא־</p>

<p>חַיֶּיהָ – פֶּלִאי, שֶׁלֹּא נִשְׁבַּר&#8230;</p>

<p>וְהִשְׁתַּטְּחָה, שְׁקוּעָה בַחֲלוֹם –</p>

<p>וְהִנֵּה נָגְעָה בָהּ לְפֶתַע</p>

<p>חֲזָקָה יָד. הִתְחַלְחֲלָה,</p>

<p>וַתֵּשֶׁב, וּמִפִּיהָ פָּרְצָה</p>

<p>צְעָקָה: &#8220;חִדְלַי!&#8221; וְנִקְטְעָה.</p>

<p>וְהוּא דוֹמֵם. עֵינָיו כַּגֶּחָלִים,</p>

<p>לְצַלְמוֹ – יִפְעַת־תַּאֲוָה,</p>

<p>שְׁחוֹר זָקָן קָצָר, רַךְ. וַתִּלְחַשׁ:</p>

<p>&#8220;מָה תַּעַשׂ פֹּה? אֲהָהּ, לֵךְ בְּרַח!&#8221;</p>

<p>וְהוּא לְפָנֶיהָ כָּרַע, נָשַׁק</p>

<p>בִּרְכֶּיהָ: &quot;אַל תְּגָרְשִׁינִי! אַל!</p>

<p>חֲיוֹת לֹא אוּכַל בִּלְעָדָיִךְ.</p>

<p>פָּג טַעַם כָּל נְשֵׁי־הַחֵן</p>

<p>מֵאָז יָדַעְתִּי אוֹתָךְ, מִתְקֵךְ,</p>

<p>כָּל קֶסֶם־צוּפֵךְ&#8230; עִמִּי לְכִי!</p>

<p>אֶקָּחֵךְ אִתִּי בְיָד חֲזָקָה –</p>

<p>וְעֶבֶד־עוֹלָם לָךְ אֱהִי.</p>

<p>כְּכֶלֶב אֶל מִשְׁמַעְתֵּךְ אָסוּר.</p>

<p>הוֹי שִׁמְעִי, אַל תִּתְמַהְמְהִי!</p>

<p>עִמָּדִי בוֹאִי!&quot; – דּוֹם בּוֹ נָתְנָה,</p>

<p>מִשְׁתָּאָה וְנִבְהֶלֶת־לֵב,</p>

<p>עֵינֶיהָ – תְּהוֹמוֹת חַסְרוֹת־תַּחְתִּית.</p>

<p>בְּנַפְשָׁהּ רֶגַע הִרְהֲרָה:</p>

<p>&quot;לוּ כֹה הוֹשֵׁעַ, מַחְמַד־לִבָּהּ,</p>

<p>הִתְפַּלֵּל תְּפִלַּת־אַהֲבָה –</p>

<p>מֶה אֻשְּׁרָה אָז! וּמֶה כָּל נַפְשָׁהּ</p>

<p>לִקְרָאתוֹ חָרְדָה, תְּהוֹם גִּיל־אוֹר!</p>

<p>אַךְ בָּא, בִּמְקוֹם הַמַּלְאָךְ, שָׂטָן:</p>

<p>הוּא מֵעִיר בָּהּ אֶת תְּהוֹם־הַשְּׁחוֹר</p>

<p>וּמְעוֹרֵר, מְזַעְזְעָהּ עַד הַיְסוֹד בָּהּ&quot;.</p>

<p>וְיֵאוּשׁ תְּקָפָהּ: &quot; לוּ יְהִי כֵן!</p>

<p>אֶת גְּבִיעַ־רַעֲלוֹ נַפְשָׁהּ תָּרִיק,</p>

<p>וְכַאֲשֶׁר יָרְדָה – תֵּרֵד שְׁאוֹל!&quot;</p>

<p>וַתָּרֶם רֹאשׁ, בּוֹ צוֹפָה חֶרֶשׁ;</p>

<p>וַתּוֹשֶׁט יָדָהּ לוֹ, בְּאֵין קוֹל.</p>

<p>וַיַּצְמֵד שְׂפָתָיו אֶל־שְׂפָתֶיהָ,</p>

<p>כִּדְבֹק בַּמִּדְבָּר נָע־וָנָד</p>

<p>אֶל מַעְיָן זַךְ לְפֶתַע נִמְצָא,</p>

<p>וַיֵּשְׁתְּ, וַיֵּשְׁתְּ, – כְּחֹם הַיּוֹם&#8230;</p>

<br />

<p>שָׁבוּעַ גֹּמֶר הִתְהַלָּכָה</p>

<p>כְּמֻכַּת תִּמְהוֹן־אֱלֹהִים:</p>

<p>לֹא רָאֲתָה מִכָּל שֶׁעִמָּהּ,</p>

<p>וְלֹא עָנְתָה מְאוּם, בְּהִשָּׁאֲלָהּ.</p>

<p>וַתְּהִי מִתְהַלְּכָה אַךְ מֵחֶדֶר</p>

<p>אֶל חֶדֶר, כְּמוֹ צֵל, דּוֹמְמָה,</p>

<p>וְיֵשׁ – לוֹחֶשֶׁת: &quot;לֹא! לֹא אוּכַל,</p>

<p>לֹא אוּכַל עוֹד נְשֹא!&quot; בִּנְהִי.</p>

<p>לֹא מָצְאָה נַפְשָהּ הַנִּסְעָרָה</p>

<p>מָנוֹחַ. וְיֵשׁ – בְּצַעֲדַת־</p>

<p>חֲשָׁאִים נִגְּשָׁה אֶל הַדֶּלֶת</p>

<p>שֶׁלַּעֲלִיַּת־בַּעֲלָהּ,</p>

<p>כִּמְבַקְּשָׁה פְרֹץ אֶל־חַדְרוֹ פְנִימָה</p>

<p>וּצְעֹק: &#8220;הוֹשִׁיעָה, גְּדָל־הַלֵּב!&#8221; –</p>

<p>אַךְ עַל־מְגִלּוֹתָיו יֵשֵׁב כָּפוּף,</p>

<p>עִם־אֵל מִתְיַחֵד בְּצַעֲרוֹ.</p>

<p>וְשָׁבָה וּמִדַּלְתּוֹ תָסוּר,</p>

<p>בְּנִיעַ־רֹאשׁ יָמִין וּשְׂמֹאל.</p>

<p>אָז יֵשׁ, בִּתְנוּעַת־מְרִי נִמְרָצָה,</p>

<p>תִּתְעוֹרֵר לִקְרַאת מַעֲשֶׂה –</p>

<p>וְנִשָּׂא לְאָזְנָהּ קוֹל הַיְלָדִים.</p>

<p>בֶּחָצֵר מְצַחֵק יִזְרְעֶאל</p>

<p>עִם אָחוֹת קְטַנָּה, לֹא־רֻחָמָה.</p>

<p>כִּמְצִלּוֹת־כֶּסֶף צִלְצֵל צְחוֹק־</p>

<p>הַיְלָדִים. וּבִידֵי אוֹמַנְתּוֹ</p>

<p>לֹא־עַמִּי הָגָה, בְּיָנְקוֹ שַׁד,</p>

<p>בִּשְׂפָתָיו קְטַנּוֹת אֶת־בִּעְבּועָיו –</p>

<p>וְעָנְתָה לוֹ, בְּצִפְצוּף, סִיס.</p>

<p>וְהֵלִיטָה גֹמֶר אֶת־פָּנֶיהָ,</p>

<p>בְּהִכָּמֵר קִרְבָּהּ רַחֲמֵי־אֵם&#8230; –</p>

<p>בַּיּוֹם הַשְּׁמִינִי לִפְנוֹת עֶרֶב,</p>

<p>ִּשְׁכַב הַיְלָדִים, כְּצִפֳּרִים,</p>

<p>לִישׁוֹן, אֶל־עֲרִישׂוֹתָם בָּאָה</p>

<p>בְּצַעֲדַת אַיֶּלֶת־רֹךְ –</p>

<p>וַתִּשַּׁק לָמוֹ, וְדִמְעוֹתֶיהָ</p>

<p>עַל פְּנֵיהֶם נָטְפוּ. רוֹתְתָה</p>

<p>אֶל־חַדְרָהּ שָׁבָה, מִמֶּלְתַּחְתָּהּ</p>

<p>הוֹצִיאָה עֵרֶךְ שִׂמְלוֹת־שֵׁשׁ;</p>

<p>וּבְשִׂימָהּ אוֹתָן בַּמִּטְפַּחַת,</p>

<p>מִבֵּיתָהּ יָצְאָה – אֶל הַלֵּיל.</p>

<br />

<p>וְכִי נִפְקְדָה בַּבַּיִת גֹּמֶר</p>

<p>בְּבֹקֶר יוֹם־הַמָּחֳרָת,</p>

<p>וְהַמְּשָׁרְתּוֹת בַּחֲדַר־הַמְּבַשְּׁלוֹת</p>

<p>הִתְלַחֲשׁוּ בְזַעַף־סוֹד,</p>

<p>כִּי &quot;עָזְבָה בַעֲלָהּ הַגְּבִירָה</p>

<p>וַתֵּלֶךְ אֶל מְאַהֲבָהּ&quot;, –</p>

<p>לַחֲדַר־הוֹשֵׁעַ עָלְתָה אִמּוֹ,</p>

<p>כִּמְבַקְּשָׁה עָלָיו כָּנָף פְּרֹשׂ,</p>

<p>וַתֵּבְךְּ: &quot;מַה, בְּרִי, וּמַה, בַּר־בִּטְנִי,</p>

<p>עָלֶיךָ חֵמָה נִשְׁפְּכָה?&quot;</p>

<p>וַיָּאֶר־לָהּ אֶת־פָּנָיו חִוְּרִים:</p>

<p>&quot;אַל, אִמִּי, אַל־נָא תִדְאֲגִי!</p>

<p>אֵל־עַמִּי נַסֵּה יְנַסֵּנִי&quot;.</p>

<p>וְחִבֵּק־לָהּ, וְנִחֲמָהּ.</p>

<p>וַיֵּרֶד אֶל חֲדַר־הַיְלָדִים.</p>

<p>שָׁם לֹא־רֻחָמָה וְיִזְרְעֶאל</p>

<p>עַל רִצְפָה מְצַחֲקִים לְבַדָּם;</p>

<p>כְּנַף־יָגוֹן תְּלוּיָה בָאֲוִיר.</p>

<p>וַיִּקְפְּצוּ, עָלָיו הִתְרַפְּקוּ,</p>

<p>כִּיתוֹמִים חַיִּים רוֹטְטִים, –</p>

<p>וַיִּשַּׁק לָמוֹ, וַיִּלְחָצֵם</p>

<p>אֶל לִבּוֹ בְכָל חֹם־רַחֲמָיו.</p>

<p>וְלֹא יָכוֹל עוֹד עֲצֹר דִּמְעוֹתָיו,</p>

<p>וַיְמַהֵר מִן־הַחֶדֶר צֵאת;</p>

<p>וַיְהִי בִרְחוֹבוֹת־עִיר מִתְרוֹצֵץ.</p>

<p>כָּל נַפְשׁוֹ – כְּוִיָּה! כּוֹאֲבָה</p>

<p>כְּאֵב חָרוֹן, רַחֲמִים וְיֵאוּשׁ.</p>

<p>וּשְׂפָתָיו עֻקְּמוּ, לָחֲשׁוּ:</p>

<p>&quot;בְּאִמְּכֶם רִיבוּ, בָּנַי, רִיבוּ!</p>

<p>כִּי־הִיא לֹא אִשְׁתִּי, וַאֲנִי</p>

<p>לֹא אִישָׁהּ&#8230; כִּי הוֹבִישָׁה אִמָּם&quot; – –</p>

<p>בַּחֲצוֹת־הַלֵּיל הַבַּיְתָה שָׁב.</p>

<br />

<p>בַּחוּצוֹת, כַּעֲבוֹר שְׁבוּעַיִם,</p>

<p>כְּפוּף־רֹאשׁ, אַט הִלֵּךְ נְבִיא־הָאֵל;</p>

<p>וּבְלִבּוֹ – תּוּגַת־מָוֶת כְּבֵדָה.</p>

<p>זִכְרוֹנוֹת־עָבָר מִכָּל צַד</p>

<p>כִּתְּרוּהוּ; וַחֲלוֹמוֹת אשֶׁר</p>

<p>שֶׁהָיָה – כָּבֵד מַחֲנֶה.</p>

<p>וַיַּרְא אֶת־גֹּמֶר בְּיוֹם הִתְוַדְּעָה</p>

<p>אֵלָיו, יוֹם־אָבִיב רַךְ־הַזִּיו,</p>

<p>לֹא יִכְהֶה זָהֳרוֹ עַד עוֹלָם –</p>

<p>וְרַחֲמָיו הִתְגַּלְגְּלוּ</p>

<p>עַל נַפְשָׁהּ, רַבַּת זֹךְ וָיֹפִי,</p>

<p>בִּיוֵן־הַטֻּמְאָה נִשְׁקְעָה;</p>

<p>וְכָל סַעֲרַת־חֲרוֹנוֹ עָבְרָה.</p>

<p>לְגוֹרָלָהּ לִבּוֹ יֶהֱמֶה&#8230;</p>

<p>וַיָּבוֹא כֹה אֶל בֵּין־הַשְּׂדֵרוֹת,</p>

<p>שָׁם הוּא וְגֹמֶר בְּשַׁבְּתוֹת־אוֹר</p>

<p>עִם אִמּוֹ וְיִזְרְעֶאל טִיֵּלוּ, –</p>

<p>וְעַל אֶבֶן צְחוֹרָה נִגְלְתָה</p>

<p>לְעֵינָיו כִּדְמוּת <strong>גֹּמֶר</strong>, כְּפוּפָה!</p>

<p>נְשׂוּא־סַעַר, הֵחִישׁ צַעֲדוֹ –</p>

<p>וַיִּגַּע בְּאֶצְבַּע־רֹךְ בִּכְתֵפָהּ.</p>

<p>וַתִּשָּׂא עֵינֵי־זָהֳרָהּ,</p>

<p>וַתַּבֶּט־בּוֹ בִמְנוּחַת־יָגוֹן,</p>

<p>כְּהַבֵּט נֶפֶשׁ מִנִּי־שְׁאוֹל</p>

<p>בְּהִצָּלוֹתָהּ עַל הַמּוֹקֵד;</p>

<p>וְעַל־יָדָהּ מָקוֹם פִּנְּתָה דֹּם.</p>

<p>אַךְ הוּא לְפָנֶיהָ חִוֵּר נִצַּב,</p>

<p>וַיַּעֲמֹד – בְּעוֹד נֶחְנְקוּ</p>

<p>בְפִיו אֲמָרָיו. וַיִּתְאַמֵּץ,</p>

<p>וַיִּנְהַם: &#8220;גֹּמֶר, מֶה עָשִׂית?&#8221;</p>

<p>וַתַּבֶּט־בּוֹ בִמְנוּחַת־יֵאוּשׁ</p>

<p>וַתַּעַן: &quot;יָשָׁר מַעֲשִׂי.</p>

<p>הֱיוֹת אַחֶרֶת לֹא יָכֹלְתִּי,</p>

<p>וְלֹא אוּכָלָה. קִלְלַת־</p>

<p>הָאֱלֹהִים עָלַי נִתָּכָה.</p>

<p>וּלְפָנַי יֵשׁ רַק אֶחָד שְׁבִיל&quot;&#8230;</p>

<p>מִנַּהֲמַת־לְבָבוֹ צָעַק:</p>

<p>&#8220;הוֹי גֹּמֶר, שׁוּבִי, אֶרְפָּא לָךְ!&#8221;</p>

<p>אַךְ, בִּמְנוֹד־רֹאשׁ, הִיא נוּגָה עָנְתָה:</p>

<p>&quot;אֵין מַרְפֵּא לִי, אֵין גְּאֻלָּה עוֹד&#8230;</p>

<p>טֻמְאָתִי בִי, וְאַתָּה קָדוֹשׁ.</p>

<p>וְזֹאת חַבְתִּי לְךָ: לְעָזְבְךָ&#8230;</p>

<p>אֲסוֹן־חַיֶּיךָ כִּי הָיִיתִי,</p>

<p>וּבְחֶטְאִי נִכְתַּם דְּבִירְךָ רָם.</p>

<p>וָאַעֲבִיר הַכֶּתֶם עַתָּה,</p>

<p>בְּצֵאתִי, טְמֵאָה, מִן הַדְּבִיר&#8230;</p>

<p>וְחָדַלְתִּי לְךָ הֱיוֹת לְמִפְגָּע&quot;.</p>

<p>בָּהּ בִּשְׁתֵּי יָדָיו הֶחֱזִיק,</p>

<p>וַיְקִימָהּ בְּחָזְקָה, וַיְנִיעֶנָּה,</p>

<p>מְצָעֵק בְּתַעֲצוּמוֹת־כְּאֵב:</p>

<p>&#8220;הוֹי שׁוּבִי, גֹּמֶר, גֹּמֶר, שׁוּבִי!&#8221;</p>

<p>וַתָּשֶׂם עֲלֵי כְתֵפוֹ רֹאשׁ־</p>

<p>תִּפְאַרְתָּהּ, יַעַר־הַמַּחְשַׁכִּים –</p>

<p>וַתֵּבְךְּ: &quot;לִי אַל־נָא תִתֵּן לֵב:</p>

<p>כַּאֲשֶׁר אָבַדְתִּי אָנֹכִי –</p>

<p>אָבָדְתִּי. רַק מַאֲוַי</p>

<p>עוֹד אֶחָד לִי: כִּי תִשְׁכָּחֵנִי,</p>

<p>וּלְבָנַי תְהִי גַם אָב גַּם אֵם.</p>

<p>אַךְ אֵם כָּמוֹנִי לֹא יָאָתָה</p>

<p>לָהֶם וּלְךָ&quot; – וַתֵּעוֹר חִישׁ,</p>

<p>כִּי פָרַץ זֶרֶם־דִּמְעוֹתֶיהָ,</p>

<p>וְטֶרֶם הִשְׂפִּיק אוֹתָהּ תְּפֹשׂ –</p>

<p>אֶת־שִׁכְמָהּ הִפְנְתָה, וַתִּבְרַח.</p>

<p>וְהוּא עוֹדֶנּוּ עוֹמֵד, פְּרוּשׂ־</p>

<p>הַזְּרוֹעוֹת; וְעַל הָאֶבֶן צָנַח,</p>

<p>בְּפִצְעוֹ, כּוֹאֵב בַּעֲדָהּ – –</p>

<br />

<p>בְּזַעַף־אַף, עַד לַשָּׁמַיִם</p>

<p>הִגִּיעַ – פָּרַץ, רְוֵה־דָם, קְרָב</p>

<p>בֵּין אַחִים: יְהוּדָה וְאֶפְרָיִם.</p>

<p>רְצִין – כַּשּׁוּעָל, אִישׁ־בְּרִית־תֹּךְ</p>

<p>עִם חֵילוֹ צָר, מִזֶּה, עַל אֵילַת;</p>

<p>וּבֶן־רְמַלְיָהוּ – הוּא, מִזֶּה,</p>

<p>עֲלֵי־יְרוּשָׁלַיִם עָלָה. –</p>

<p>כִּי קָרָא פֶקַח אֶת הַשָּׂר</p>

<p>בְּאֵרִי, מְפַקֵּד צְבָא־הַמַּלְכוּת,</p>

<p>בְּטֶרֶם הוּחַל שֵׁפֶךְ־דָּם,</p>

<p>לְשִׂימוֹ עֶלְיוֹן רֹאשׁ, וַיֹּאמֶר:</p>

<p>&quot;בִּיהוּדָה מָלַךְ תַּעֲלוּל,</p>

<p>אֵין יֶשַׁע בּוֹ – לִקְרָאתוֹ אֶשְׁלַח</p>

<p>הֲדַר־שֵׂיבָתְךָ. רְכַב וּצְלַח!&quot;</p>

<p>אַךְ, נֶהְדָּר, סוֹעֵר, קָם מִמְּקוֹמוֹ</p>

<p>הַשַּׂר הַשָּׂב, וַיַּעַן רְתֵת:</p>

<p>&quot;לֹא בְדַם־יְהוּדָה אַכְתִּים חַרְבִּי,</p>

<p>בְּשֶׁכְּבָר הוּחַדָּה לַאֲרָם</p>

<p>וּלִבְנֵי־פְלֶשֶׁת שׂוֹנְאֵי־עַמִּי!&quot; –</p>

<p>וַיֵּצֵא אֶת הָאַרְמוֹן גֵּא.</p>

<p>וַיַּעֲמֹד בִּכְבוֹדוֹ פֶקַח</p>

<p>בָּרֹאשׁ, וְרֶצַח לוֹ בַלֵּב.</p>

<p>וּצְמֵאֵי־דָם כַּמֶּלֶךְ, גְּדוּדָיו,</p>

<p>כְּחַיּוֹת־טֶרֶף שׁוֹאֲגוֹת,</p>

<p>עֲלֵי־אֲחֵיהֶם הִסְתָּעָרוּ –</p>

<p>וּבְנֵי־יְהוּדָה, לִבָּם מֵת:</p>

<p>כִּי הָיְתָה לָמוֹ הַמִּלְחָמָה</p>

<p>מִקֶּדֶם וּמֵאָחוֹר; רְצִין</p>

<p>וּפֶקַח לְחָצוּם כְּמֶלְקָחַיִם,</p>

<p>וְאָחָז – מֶלֶךְ אֵין־אֱיָל.</p>

<p>קוֹל יְשַׁעְיָהוּ נֶחְבֹּא נֶחְבָּא</p>

<p>בִּשְׁאוֹן כְּלֵי־קְרָב, בְּיוֹם הֶרֶג רָב.</p>

<p>וְקוֹל הוֹשֵׁעַ בָּעֲנָנִים</p>

<p>הַכְּבֵדִים, גַּם הוּא, נֶאֱלַם.</p>

<br />

<p>כִּי נִסָּה דָבָר יְשַׁעְיָהוּ</p>

<p>אֶל אָחָז, בְּמִצְוַת־אֲדוֹנָי;</p>

<p>וַיֵּצֵא הוּא וּבְנוֹ שְׁאָר־יָשׁוּב</p>

<p>לִנְתִיב שְׂדֵה כוֹבֵס, אֶל קְצֵה</p>

<p>הַבְּרֵכָה הָעֶלְיוֹנָה, בִּמְקוֹם</p>

<p>שָׁם כֹּה וָכֹה הִתְרוֹצְצוּ,</p>

<p>הָעִירָה לְהָבִיא אֶת־הַמַּיִם,</p>

<p>הֲמוֹן־עָם, כְּמוֹ נְמָלִים קֵן. –</p>

<p>גַּם תְּמוֹל, גַּם שִׁלְשׁוֹם גְּדוּדִים־גְּדוּדִים</p>

<p>אֱלֵי תַלְפִּיּוֹת נָהֲרוּ,</p>

<p>בִּמְלֶאכֶת־קְרָב לְאַמֵּן יָדָם.</p>

<p>וְהַבֹּקֶר, כִּי אַךְ אוֹר הַיּוֹם,</p>

<p>הַמֶּלֶךְ קָרָא לְסוֹד־מִלְחָמָה;</p>

<p>וַיְמַהֲרוּ וַיַּחְלְטוּ</p>

<p>לִקְרֹא לְעֶזְרָה חֶרֶב־אַשּׁוּר,</p>

<p>וּלְתִגְלַת־פְּלֶסֶר שְׁלֹחַ רָץ.</p>

<p>אַךְ דִּבֵּר כָּכָה יְשַׁעְיָהוּ</p>

<p>אֶל סוֹד־הַשָּׂרִים: &quot;בְּקוּם עַל אָח,</p>

<p>לְהָרְגוֹ, אָחִיו גָּדוֹל, חָזָק –</p>

<p>אָח קָט מַה־יַּעֲשֶׂה? גְּלוּי לֵב</p>

<p>וְחָזֶה, כְּיַעֲקֹב מוּל עֵשָׂו,</p>

<p>יִתְיַצֵּב, וְאֵין בְּיָדוֹ מְאוּם!</p>

<p>וְיָד אַחֵינוּ לֹא יָרִימוּ</p>

<p>עָלֵינוּ, כִּי עִמָּנוּ אֵל.</p>

<p>אַךְ כִּי לְעֶזְרָה נָמֵר נִקְרָא,</p>

<p>לִטְרֹף אֶת יוֹסֵף – אָז נְהִי</p>

<p>מְרַצְּחֵי־אַחִים, כְּמוֹ אֶפְרַיִם,</p>

<p>מוֹת־נְבָלִים נָמוּת עַל שְׂדֵה־קְרָב!&quot;</p>

<p>וַיִּשְׁמַע סוֹד־הָרוֹזְנִים דּוּמָם,</p>

<p>וְלַחוֹלֵם לָעֲגוּ אֵין־קוֹל.</p>

<p>וְכִרְאוֹת יְשַׁעְיָה, כִּי לַהֶבֶל</p>

<p>אֶת־דְּבָרָיו שִׁחֵת וְלָרִיק –</p>

<p>וְהַמֶּלֶךְ אֶל הַבְּרֵכָה הָבְהַל,</p>

<p>לִרְאוֹת בְּבַצֵּר אֶת־הָעִיר, –</p>

<p>וַיֵּצֵא, הוּא וּבְנוֹ, לְהַצִּיל</p>

<p>אֶת־יוּכַל הַצִּיל. – פֶּה אֶל פֶּה,</p>

<p>עִם מֶלֶךְ צָעִיר אָז יְדַבֵּר</p>

<p>נְבִיא־אֵל, יִתְחַנֵּן: &#8220;שְׁאַל־לְךָ אוֹת!&#8221;</p>

<p>אַךְ כִּי בִגְאוֹן־פַּחֲזוּתוֹ אָחָז</p>

<p>אֶת עָרְפּוֹ הִקְשָׁה, וְאַחֲרֵי גֵו</p>

<p>בִּשְׁאָט עֲצַת־יְשַׁעְיָה הִשְׁלִיךְ, –</p>

<p>בּוֹ פָגַע דְּבַר־הָאֵל כַּחֵץ:</p>

<p>&quot;עוֹד יָבִיא אֲדוֹנָי עָלֶיךָ,</p>

<p>וְעַל עַמְּךָ וְעַל מַמְלַכְתְּךָ,</p>

<p>אֵת מֶלֶךְ אַשּׁוּר!&quot; – וְעַל עֲקֵבוֹ,</p>

<p>בְּהִתְחַמֵּץ לִבּוֹ, שָׁב עִם בְּנוֹ</p>

<p>הַנָּבִיא, כְּמַלְאָךְ לוֹהֵט־זָעַם.</p>

<p>וַתָּבוֹא שְׁכִינַת־רַחֲמִים</p>

<p>בְּחַדְרֵי־חֲדָרִים, לִכְאֹב כְּאֵבָהּ;</p>

<p>וּלְנַפְשׁוֹ נֶעֱזַב הָעָם</p>

<p>אֶל לַהַט חֶרֶב, מִתְהַפֶּכֶת</p>

<p>בְּאַכְזְרִיּוּת קְצִיר־הַדָּם.</p>

<br />

<p>אֶל פֶּקַח אָמַר זִכְרִי, גִּבּוֹר־</p>

<p>אֶפְרַיִם, רָם כְּבֶן־עֲנָק,</p>

<p>בְּטֶרֶם יֵצֵא לַמִּלְחָמָה</p>

<p>בְמַדָּיו, צוֹעֶה בְּרָב־אוֹן</p>

<p>בְּשִׁרְיוֹן כֶּסֶף־הַקַּשְׂקַשִּׂים,</p>

<p>וְסוּסוֹ צוֹהֵל לוֹ בַחוּץ:</p>

<p>לְמַעַן מַלְכִּי, חֵי הַבַּעַל,</p>

<p>נָדַרְתִּי, וְנִדְרִי אֶשְׁמְרָה:</p>

<p>מִיהוּדָה שְׁלֹשָה בְנֵי־מְלָכִים</p>

<p>אָבִיאָה לְךָ, לְשַׂחֵק בָּם&quot;.</p>

<p>וַיְהִי הַיּוֹם – יוֹם־אָבִיב שָׁקוּף,</p>

<p>יוֹם זֹהַר רָב, עַל שְׂדֵה־הַקְּרָב.</p>

<p>אַךְ עָלָה שַׁחַר, וְסִיסִים נָתְנוּ</p>

<p>קוֹל צָהֳלָה בְּהָר וּבְגַיְא</p>

<p>מִבֵּין הַחֲוָחִים, – תָּקַע שׁוֹפָר,</p>

<p>וּבְאַף הִתְנַפֵּל אָח עַל אָח.</p>

<p>וַתְּהִי הַמַּכָּה הָרִאשׁוֹנָה,</p>

<p>יַד זִכְרִי הִכְּתָה – עֶשְׂרִים אִישׁ</p>

<p>מִדַּלַּת־עָם. וַיִּבֶז בְּעֵינָיו;</p>

<p>עַל סוּסוֹ שׁוֹטֵף – כְּסַעַר יַאת.</p>

<p>וְהִנֵּה טָשׁ אֵלָיו, מְזַנֵּק</p>

<p>עַל אַבִּיר, עֶלֶם יְפֵהפֶה</p>

<p>וְהָדוּר, בְּשִׁרְיוֹן־זָהָב מַזְהִיר</p>

<p>וְחֶרֶב שְׁלוּפָה לוֹ בַיָּד.</p>

<p>וַיִּקְרָא זִכְרִי: &quot;הוֹ, הַגִּידָה:</p>

<p>מַה־שִּׁמְךָ, וְשֵׁם־אָבִיךָ מָה?</p>

<p>לְמַעַַן אֵדַע, בְּשַׂר־מִי אֶתֵּן</p>

<p>הַיּוֹם לַבְּהֵמָה וְלָעוֹף&quot;.</p>

<p>וַיַּעֲנֵהוּ בְחֵמָה שְׁפוּכָה</p>

<p>הָעֶלֶם, כְּשׁוֹשָׁן מַאֲדִים:</p>

<p>&quot;מַעֲשֵׂיָהוּ שְׁמִי, וְשֵׁם אָבִי –</p>

<p>הַמֶּלֶךְ יותָם. הַיּוֹם אֵל</p>

<p>בְּיָדִי יְסַגֶּרְךָ, זִכְרִי!&quot;</p>

<p>אַךְ טֶרֶם כִּלָּה – בְּעֵץ חֲנִית־</p>

<p>בַּרְזִלּוֹ זִכְרִי מֵעַל סוּסוֹ</p>

<p>הִשְׁלִיכוֹ אָרְצָה, כַּחֲזִיז</p>

<p>אֶת חַרְבּוֹ הֵעִיף עַל צַוָּארוֹ –</p>

<p>וַיִּז מַלְכוּתִי דָם, וַיִּז&#8230;</p>

<p>וַיִּקְרָא זִכְרִי לְנוֹשֵׂא־כֵלָיו:</p>

<p>&quot;אֶת רֹאשׁוֹ הָסֵר, שִׂים בַּשַּׂק!</p>

<p>אֶת רֵאשִׁית נִדְרִי הֲקִימוֹתִי&quot;.</p>

<p>וּכְמַלְאָךְ מַשְׁחִית, הָלְאָה טָשׁ.</p>

<p>הַשָּׂדֶה מָלֵא אִישׁ וָרֶכֶב,</p>

<p>מָגִנִּים, רְמָחִים נוֹטְפֵי־דָם,</p>

<p>כּוֹבָעֵי־נְחֹשֶת, וְשִׁרְיוֹנוֹת;</p>

<p>וּקְשָׁתוֹת, וְאַבְנֵי־קְלָעִים שָׁם.</p>

<p>וְשָׁרְקוּ חִצִּים אֶל כָּל עֵבֶר,</p>

<p>וַאֲבָנִים גְּדוֹלוֹת הוּעֲפוּ,</p>

<p>וַתִּרְגַּז אֶרֶץ, וַתֵּאָנַח,</p>

<p>וַתְּהִי לְחֶרְדַּת־אֱלֹהִים – –</p>

<p>וַיָּנַע מַחֲנֵה יְהוּדָה,</p>

<p>כִּי מַכּוֹת זִכְרִי נִחֲתוּ</p>

<p>בָעָם, כִּבְרַד אֲבָנִים כְּבֵדוֹת,</p>

<p>וּגְדוּדֵי־פֶקַח – כִּבְנֵי־שְׁאוֹל;</p>

<p>וַיֶּחֱרַד הָעָם, וַיִּמֹּג.</p>

<p>אָז יַעֲמֹד עַזְרִיקָם, נְגִיד־</p>

<p>הַבַּיִת וְשַׂר־צְבָא יְהוּדָה,</p>

<p>בַּפֶּרֶץ נִבְעָה: &quot;אַחֲרַי,</p>

<p>כָּל גִּבּוֹר, לוֹ כְבוֹד־עַמּוֹ יָקָר!&quot;</p>

<p>וְאֶל זִכְרִי זִנֵּק לִבְלִי חָת;</p>

<p>וַיָּשֶׁב אֶת־הָעָם הַנְּסוֹגִים.</p>

<p>רָאָהוּ זִכְרִי – אֵלָיו חָשׁ,</p>

<p>כִּי קָרַן נִצַּב חֶרֶב־נָגִיד,</p>

<p>בַּפְּנִינִים עָדוּי נִצַּב־הוֹד,</p>

<p>לְנֹגַהּ שֶׁמֶשׁ צָהֳרָיִם;</p>

<p>וַיֵּדַע: שַׂר וְגָדוֹל בָּא.</p>

<p>וּבְטוּשָׁם כֹּה, אִישׁ לִקְרַאת אִישׁוֹ –</p>

<p>כִּשְׁנֵי מִגְדָּלִים, עֹג בְּעֹג,</p>

<p>הִתְחַבְּטוּ, הֵמָּה וְסוּסֵיהֶם,</p>

<p>אַבִּירֵי־קְרָב; וַיִּצְנְחוּ,</p>

<p>הֲמוּמֵי־הַחֲבָטָה, אַרְצָה</p>

<p>גַּם שְׁנֵיהֶם. חִישׁ הִתְנָעֲרוּ</p>

<p>וְעַל רַגְלֵיהֶם קָמוּ, אִישׁ־אִישׁ –</p>

<p>לִדְקוֹר אֶת אוֹיְבוֹ, בָּחֳרִי־אָף.</p>

<p>וְעַל עַזְרִיקָם, גְּבַהּ־הַקּוֹמָה</p>

<p>וְשָׁמֵן, יִכֹּף זִכְרִי רָם.</p>

<p>כִּמְעַט הִכָּהוּ אֶל־הַחֹמֶשׁ</p>

<p>נְסִיךְ־יְהוּדָה בִמְחִי חַד.</p>

<p>אָז יֹאחַז בְּיַד־יְמִינוֹ זִכְרִי</p>

<p>בִּזְקַן־עַזְרִיקָם, שָׁחוֹר וְרַךְ,</p>

<p>וַיִּתְקַע בְּיַד־הַשְּׂמאֹל אֶת חַרְבּוֹ</p>

<p>בְּבִטְנוֹ חִישׁ – וְלֹא שָׁנָה לוֹ.</p>

<p>וַיִּקְרָא זִכְרִי לְנוֹשֵׂא־כֵלָיו:</p>

<p>&quot;גַּם רֹאשׁוֹ הָסֵר, שִׂים בַּשַּׂק!</p>

<p>אֶת מַרְבִּית נִדְרִי הֲקִימוֹתִי&quot;. –</p>

<p>חֲלִיפוֹת סָעַר קְרָב, וָנָח,</p>

<p>וָשָׁב וְסָעַר – וְחֶרֶב־זִכְרִי</p>

<p>עֲדֶן לֹא יָגְעָה מִקְּצֹר.</p>

<p>וְהִנֵּה, כְּמוֹ מֵאֶרֶץ, צָמַח</p>

<p>לְפָנָיו גִּבּוֹר רָם וָעַז,</p>

<p>הוֹד־מַלְכוּת לוֹ, לְבוּשׁ־אַרְגָּמָן,</p>

<p>וּבְצַוְּארֵי סוּסוֹ – שְׁנִי־עֲנָק;</p>

<p>וַיִּקְרָא: &quot;שֵׁד מִשַּׁחַת, גָּלְיָת</p>

<p>הַפְּלִשְׁתִּי, אוֹ לְגָלְיָת נִין!</p>

<p>מִמְּךָ אִנָּקְמָה נְקַם עַזְרִיקָם,</p>

<p>נְדִיב־הַנְּדִיבִים וִירֵא־אֵל!&quot;</p>

<p>וַיַּעַן זִכְרִי: &quot;חֵי הַבַּעַל!</p>

<p>אֶת פִּיךָ אֶבְלְמָה הַיּוֹם,</p>

<p>אֶלְקָנָה, וְהוֹרַדְתִּיךָ</p>

<p>שְׁאוֹלָה אַחֲרֵי רֵעֲךָ –</p>

<p>וְהִגַּדְתָּ לִנְדִיב־הַנְּדִיבִים,</p>

<p>מִי שְׁלָחֲךָ אֶל יַרְכְּתֵי־בוֹר.</p>

<p>שְׁמִי זִכְרִי זְכוֹר!&quot; – וּבְכִידוֹנֵיהֶם</p>

<p>מֵעַל סוּסֵיהֶם נִלְחֲמוּ;</p>

<p>וּפַעַם בְּחִיר־אֶפְרַיִם גָּבַר,</p>

<p>וּפַעַם – בְּחִיר־יְהוּדָה. הָךְ!</p>

<p>יַד־זִכְרִי כִידוֹן הֶעֱמִיקָה –</p>

<p>וְהִתְנוֹדֵד, וְצָנַח מִן הַסּוּס</p>

<p>אֶלְקָנָה, מִשְׁנֵה־מֶלֶךְ יָשָׁר.</p>

<p>וְכִרְאוֹת הָעָם גִּבּוֹרָם מֵת –</p>

<p>וַיִּפְנוּ עֹרֶף אֶל־אוֹיְבֵיהֶם.</p>

<p>אַךְ זִכְרִי, עוֹד דַּם־פְּצָעָיו זָב,</p>

<p>אֶל נוֹשֵׂא־כֵלָיו קָרָא, עָיֵף:</p>

<p>&quot;הָרֹאשׁ הַשְּׁלִישִׁי שִׂים בַּשַּׂק.</p>

<p>כָּל־נִדְרִי עַתָּה הֲקִימוֹתִי!&quot;</p>

<p>וַיִּפֹּל אֶל זְרוֹעוֹתָיו אַט.</p>

<p>וַיִּצֶק מַיִם מִן הַחֵמֶת</p>

<p>אֶל־פִּיו – וַיֵּעוֹר חִישׁ, וַיְחִי. –</p>

<p>הַשֶּׁמֶשׁ רַד – וְהַמִּלְחָמָה</p>

<p>חָדֵלָה: רְבָבוֹת נִלְקְחוּ</p>

<p>בַשְּׁבִי, מִבְּנֵי יְהוּדָה. כֻּלָּם</p>

<p>שֹׁמְרוֹנָה הוּבְלוּ, כִּבְנֵי־צֹאן;</p>

<p>שׁוֹבֵיהֶם דְּחָפוּם בַּכִּידוֹנִים.</p>

<p>וְכִי עִם־צְלָלָיו אָתָא לֵיל –</p>

<p>בִּשְׂדֵה־הַקְּרָב כָּל־שָׁאוֹן שָׁקַט:</p>

<p>גֵּיא־מָוֶת דּוּמָם יֶאֱבַל.</p>

<p>יְרוּשָׁלַיִם שְׁחוֹרִים עָטְתָה,</p>

<p>לִבְשׂוֹרָה שְׁחוֹרָה מִנִּי שְׁחוֹר&#8230;</p>

<p>אַךְ קֶרֶן־אוֹרָה אַחַת בָּקְעָה</p>

<p>עַד חֶשְׁכַּת מִפְלְשֵׁי־הָעָב,</p>

<p>עַל לֵב־אֶפְרַיִם, מִבְצַר־זַעַם,</p>

<p>מַשְׂטֵמַת־פְּתָנִים גָּלְלָה:</p>

<p>בְּבוֹא הַשִּׁבְיָה, כְּאוֹר הַבֹּקֶר,</p>

<p>שֹׁמְרוֹנָה – נָשִׁים, בָּנוֹת, טַף,</p>

<p>עֲרֻמִּים חֶצְיָם, רְעֵבִים, צְמֵאִים,</p>

<p>כְּשׁוּלֵי־פָרוּר – פְּנֵי הָעָם,</p>

<p>וְיֵשׁ, דָּמָם זָב – מִן הַכִּידוֹנִים, –</p>

<p>וַיַּעַמְדוּ בְשַׁעַר־עִיר.</p>

<p>לִקְרָאתָם יָצְאוּ קְהַל שִׁכּוֹרִים,</p>

<p>בְּנֵי עַם־הָאָרֶץ, חוֹגְגִים,</p>

<p>לִכְבּוֹשׁ הַשִּׁבְיָה לָעֲבָדִים</p>

<p>וְלִשְׁפָחוֹת; וּבְהִתְלוֹצְצָם,</p>

<p>חֲמֻדוֹת בְּנוֹת־יְהוּדָה, מְכַסּוֹת</p>

<p>עַל מַעֲרוּמֵיהֶן, בּוֹחֲנִים.</p>

<p>וְשָׁם נָבִיא לַאדוֹנָי, בֶּן־אִכָּר,</p>

<p>מִפִּרְחֵי־נְבוּאָה, עוֹדֵד שְׁמוֹ;</p>

<p>וַיַּרְא אֶת בְּרַק הָאַכְזְרִיּוּת</p>

<p>וְהַנַּאֲפוּפִים בְּעֵין אִישׁ־אִישׁ,</p>

<p>וַיַּרְא הַשִּׁבְיָה – כְּעֵדֶר כְּבָשִׂים</p>

<p>נִדְחָקִים דּוּמָם, גַּב אֶל גָּב,</p>

<p>בְּיוֹם חֹשֶךְ, חַשְׁרַת־עָב וָסַעַר, –</p>

<p>וְלִבּוֹ קִרְבּוֹ חַם כָּאֵשׁ,</p>

<p>וּכְלַבָּה מִמַּעֲמַקָּיו פָּרַץ</p>

<p>דְּבַר־אֲדֹנָי: &quot;הֲתֹאמְרוּ כְבֹש,</p>

<p>עַם־אֵל, אֲחֵיכֶם לַעֲבָדִים?</p>

<p>הָשְׁיבוּ אֶת יְתוֹמַי חִישׁ!&quot;</p>

<p>וְהוֹשֵׁעַ, רוֹעֶה שְׁבוּר־לֵב, עוֹמֵד</p>

<p>בְּתוֹךְ עֲדָרָיו, וּמִפִּיו</p>

<p>נֶעֶתְּקוּ מִלִּים, אַךְ הִתְגַּלְגֵּל</p>

<p>עַל צֹאן־הָאֵל תְּהוֹם־רַחֲמָיו.</p>

<p>אָז יָקוּם עֲזַרְיָהוּ, אַחַד</p>

<p>יְשִׁישֵׁי־שָׂרִים, נְדִיב־הַלֵּב,</p>

<p>וְהַשָּׂרִים עִמּוֹ: בֶּרֶכְיָהוּ,</p>

<p>עֲמָשָׂא וְחִזְקִיָּה – עִם־אֵל</p>

<p>וְעִם־קְדוֹשָׁיו שְׁלָשְׁתָּם נֶאֱמָנִים, –</p>

<p>וְאֶל הֶחָלוּץ יִקְרְאוּ:</p>

<p>&quot;לֹא תָבִיא אֶת־הַשִּׁבְיָה הֵנָּה!</p>

<p>עַצְמֵנוּ וּבְשָׂרֵנוּ הֵם!&quot;</p>

<p>וַיִּגַּע אֵל בְּלֵב־הַצָּבָא –</p>

<p>וְאֶת אֲחֵיהֶם, עִם שְׁלַל־קְרָב,</p>

<p>לִפְנֵי הַשָּׂרִים עָזְבוּ, בּוֹשִׁים.</p>

<p>וַיַּחֲזִיקוּ בְחִירֵי־לְאֹם</p>

<p>בְּנוֹאָשָׁה גוֹלָה, מַעֲרוּמֵיהֶם</p>

<p>הִלְבִּישׁוּ, וַיַּנְעִילוּם בְּרֹךְ,</p>

<p>בְּחֶמְלָה הִשְׁקוּם, הֶאֱכִילוּם,</p>

<p>וּבַחֲמוֹרִים נִהֲלוּם,</p>

<p>לְהָשִׁיב אוֹתָם אֶל אֲחֵיהֶם. –</p>

<p>וַיַּרְא הוֹשֵׁעַ – וְקֶרֶן־אוֹר</p>

<p>בְּלִבּוֹ חָלָל אַט נֵעוֹרָה,</p>

<p>וַיַּרְא: לָעָם עוֹד תִּקְוָה יֵשׁ!</p>

<p>עוֹד לֹא הַכֹּל לְלֹא־שׁוּב אָבָד!&#8230;</p>

<p>אָז יִזְכֹּר גֹּמֶר, מַחֲוִיר</p>

<p>וְכֻלּוֹ רְתֵת, כִּי לִפְנֵי עֵינָיו</p>

<p>כְּשַׁלְהֶבֶת־זֹהַר הָדְלְקָה</p>

<p>הַתִּקְוָה, וּבִתְהוֹם־מַחְשַׁכִּים</p>

<p>לְפָנָיו שִׂחֲקָה&#8230; אִם לֹא,</p>

<p>כָּעָם כְּגֹמֶר, עוֹד בְּלִבָּם</p>

<p>יִתְגַּבֵּר נִיצוֹץ־אֱלֹהִים?</p>

<p>פְּחָה־בוֹ – וְהָיָה לְלֶהָבָה!</p>

<p>פְּחָה, פְּחָה!&#8230; וְהִנֵּה אֵלָיו קוֹל:</p>

<p>&quot;עוֹד לֵךְ אֱהַב מְנָאֶפֶת אִשָּׁה,</p>

<p>אֲהוּבַת־רֵעַ&#8230; לֵךְ אֱהַב!&quot; –</p>

<p>בַּלַּיְלָה קָם, מַטֵּהוּ לָקַח</p>

<p>וַיֵּצֵא לְהָשִׁיב תּוֹעָה שֶׂה.</p>

<br />

<p>בִּקְצֵה הָעִיר, כְּאַרְמוֹן־שֵׁדִים,</p>

<p>אֲפוּף רְחוֹבוֹת־מַאֲפֵל,</p>

<p>הִתְנוֹסֵס בַּיִת רָם, בֵּית־מִדּוֹת,</p>

<p>נְוֵה־חִדְלַי – מַתְעֵה־שֵׂיוֹ זֵד.</p>

<p>בִּדְמִי־לֵיל אִשִּׁים הֶאֱדִימוּ:</p>

<p>בְּעַד הַחַלּוֹנוֹת נִשְׁקְפוּ</p>

<p>אֵלָיו, כְּעֵינֵי חַיְתוֹ־טָרֶף.</p>

<p>לֹא פְגָשׁוֹ אִישׁ. כְּמוֹ נָם הַכֹּל.</p>

<p>אַךְ נְבִיא־הָאֵל בְּדַרְכּוֹ יִישַׁר,</p>

<p>לָבֶטַח צוֹעֵד, בְּלִי נְטוֹת</p>

<p>יָמִין וּשְׂמֹאל, בְּמִסְדְּרוֹנוֹת</p>

<p>מַאְפִּילִים דֹּם, מְקֻמְּרֵי־רוֹם.</p>

<p>כָּל מִסְדְּרוֹן, כְּמַאֲרַב־גַּנָּבִים,</p>

<p>תָּמֵהַ נִשְׁקַף: אָתָא כְרוּב</p>

<p>אֶל קַן־הַטֻּמְאָה!.. בְּחַדְרֵי־עַוָּל,</p>

<p>אֵין־פַּחַד, קוֹדֵר יַעֲבֹר.</p>

<p>וִילוֹנוֹת־מֶשִׁי עַל חַלּוֹנוֹת</p>

<p>הֶאְדִּימוּ, כִּמְסֻבָּלִים חֵטְא,</p>

<p>מַה־דּוֹמְמִים! כְּמוֹ עָזוּב בַּיִת.</p>

<p>קוֹל נֵבֶל רָחוֹק נִשָּׂא, בָּא,</p>

<p>כְּאַנְחַת־נְהִי לִנְשָׁמָה עוֹטְיָה –</p>

<p>וַיֵּלֶךְ אַחֲרֵי הַקּוֹל.</p>

<br />

<p>עַל דְּמֶשֶׂק־עֶרֶשׂ מַאְדִּים־רִקְמָה</p>

<p>סָרוּחַ, נִשְׁעַן אֶל־הַקִּיר,</p>

<p>בִּשְׁחוֹר מִסְגֶּרֶת־שַׂעֲרוֹתָיו</p>

<p>הַפְּרוּעוֹת מִנִּי נְדוּדֵי־לֵיל,</p>

<p>כְּשַׂר־חֹשֶךְ, חִדְלַי. לְמַרְגְּלוֹתָיו</p>

<p>חִוֶּרֶת, דַּקָּה, בְּשִׂמְלַת־שְׁחוֹר –</p>

<p>דְּמוּת גֹּמֶר, תּוֹמְכָה בְמוֹ יָדֶיהָ</p>

<p>רֹאשׁ גֵּא וְכָפוּף, כְּמָט לִנְפּוֹל.</p>

<p>בְּתוֹךְ מִגְרַעַת־קִיר, כַּפֶּסֶל</p>

<p>הוֹשֵׁעַ רֶגַע נִצַּב דֹּם;</p>

<p>וְלֹא רָאָהוּ אִישׁ בְּבוֹאוֹ.</p>

<p>סְבִיב חִדְלַי, עַל עוֹר־הָאֲרִי –</p>

<p>עֲבָדִים, לַהֲקַת מְנַגְּנִים</p>

<p>וּמְחוֹלְלוֹת צִידוֹנִיּוֹת,</p>

<p>חֲשׂוּפוֹת שַׁד וּזְרוֹעַ־נְחֹשֶת,</p>

<p>עֲכוּסוֹת רֶגֶל מְצַלְצְלָה:</p>

<p>נִבְלֵיהֶם וּמְצִלְתֵּיהֶן שְׁמוּטִים;</p>

<p>וְשׁוֹשַׁנּוֹת שָׁם מִתְגּוֹלְלוֹת&#8230;</p>

<p>בְּפִנּוֹת־צֵל מֵרֵעֵי־חִדְלַי</p>

<p>עִם זוֹנוֹת, אִישׁ־אִישׁ – נָם־וְלֹא־נָם.</p>

<p>בַּכּוֹסוֹת יֶחְמַר עוֹד הַיַּיִן:</p>

<p>מֵעָל בְּתוֹכָן מְצַחֲקִים</p>

<p>לַפִּידִים בְּאוֹרוֹת אֲדַמְדַּמִּים –</p>

<p>וְהֵם עָיְפוּ, כֹּחַ אֵין לִשְׁתּוֹת!</p>

<p>וְהִנֵּה נֵעוֹר חִדְלַי, הֵרִים</p>

<p>רֹאשׁ כּוֹאֵב, עֵינָיו – נוֹצְצוֹת</p>

<p>בְּאוֹר תּוֹעֶה, זָר; וַיִּשָּׂא קוֹלוֹ,</p>

<p>קוֹל עָמֹק, מִפְּנִים־חָזֶה בָא:</p>

<p>&quot;הַלַּיְלָה תַם&#8230; וְאִישׁ־אִישׁ עָיֵף&#8230;</p>

<p>וָאִיגַע אַף אֲנִי מֵחְיוֹת,</p>

<p>מִמְּצוֹת כּוֹס־תַּאֲוָה אֵין־תַּחְתִּית –</p>

<p>וַחֲצִי־תַאֲוָתִי אֵין בַּיָּד!</p>

<p>הַכֹּל – אַךְ עָפָר לִי וָאֵפֶר.</p>

<p>וּצְמָאִי רַב: עוֹד, הַב עוֹד, הַב!</p>

<p>אַךְ אֵין כָּל־חָדָשׁ תַּחַת שֶׁמֶשׁ –</p>

<p>וּלְזָרָא לִי נְשֵׁי־הַהוֹד.</p>

<p>נִלְאֵיתִי. הוֹי עַד־מָוֶת עָיֵף</p>

<p>לְבָבִי עַתָּה מֵעֲבוֹר</p>

<p>מִדְבָּרִיּוֹת הַחוֹל הַלּוֹהֵט</p>

<p>אֲשֶׁר לְתַאֲווֹת־אֱנוֹשׁ.</p>

<p>וְלוּ יֻתַּן לִי, לְמַלֵּא נַפְשִׁי</p>

<p>וּצְמָא לֹא־אָדָם בִּי לִשְׁבּוֹר,</p>

<p>כּוֹס־דָּם, מֵעוֹלָם לֹא טָעַמְתִּי –</p>

<p>לֹא־הָיָה, לֹא־מְשֹׁעָר חֵטְא!..</p>

<p>הוֹי, מָה בְּרַגְלַיִךְ לֹא תְעַכְּסִי,</p>

<p>צִידוֹנִית קְטַנָּה? חוֹלְלִי,</p>

<p>שׁוֹקַיִךְ גַּלִּי בְּסַעַר־חֶמְדָּה –</p>

<p>עֵת כִּי אֲנוֹפֵף שׁוֹט אֲנִי</p>

<p>עַל מַעֲרוּמַיִךְ, עַד יִז דָּמֵךְ&#8230;</p>

<p>הוֹי <strong>בְּעוּלָה</strong>, קוּמִי, מַהֲרִי!&quot; –</p>

<p>אַךְ שְׁטוּחוֹת עַל עוֹר־אַרְיֵה נָחוּ,</p>

<p>וְאִשָּׁה לֹא הִתְרוֹמְמָה</p>

<p>מִן הַצִּידוֹנִיּוֹת, עַד־מָוֶת</p>

<p>יָגָעוּ. פֶּתַע, תְּקוּף עֲוִית־</p>

<p>שִׁכָּרוֹן, פְּנֵי לֶהָבִים פָּנָיו,</p>

<p>אֶל גֹּמֶר פָּנָה: &quot;קוּמִי אַתְּ!</p>

<p>הוֹי קוּמִי אַתְּ, וְיָצָאת בְּמָחוֹל&#8230;</p>

<p>עָלַיִךְ אֶתְאַו נוֹפֵף שׁוֹט.</p>

<p>עָיַפְתִּי מֵחֲמֻדוֹת־בְּשָׂרֵךְ</p>

<p>זֶה כְּבָר – הֵן חָדָשׁ תַּעֲנוּג</p>

<p>עוֹד עִמָּךְ!&quot;. אַךְ הִבִּיטָה אֵלָיו</p>

<p>בְּעֵינַיִם כָּבוֹת, תְּהוֹם וּתְהוֹם –</p>

<p>כָּל עַיִן, מִבְּלִי נוּד מִמְּקוֹמָהּ.</p>

<p>עוֹד־יֶתֶר פָּנָיו שֻׁלְהֲבוּ,</p>

<p>וַיִּקְרָא, בַּחֲרוֹת אַפּוֹ: &quot;קוּמִי!</p>

<p>הוֹי <strong>זוֹנָה</strong>, קוּמִי חוֹלְלִי!&quot; –</p>

<p>וְהִנֵּה נְבִיא־הָאֵל לְפָנָיו,</p>

<p>חֲזִיז מֵעֵינָיו יִיר, גַּם יִיר.</p>

<br />

<p>כִּי רָאָה פִתְאֹם אֶת כִּבְשָׂתוֹ</p>

<p>בֵּין זְאֵבִים אִישׁ־הָאֱלֹהִים:</p>

<p>סְגוֹר־לִבָּהּ עוֹמֵד זְאֵב לִקְרוֹעַ,</p>

<p>וּבְדָמָהּ חַם אֶת־צְמָאוֹ שְׁבוֹר;</p>

<p>וְעָלֶיהָ רַחֲמָיו נִכְמָרוּ.</p>

<p>וַיִּזְכֹּר גְּאוֹן תּוֹר־זָהֳרָהּ;</p>

<p>וְחֶסֶד־נְעוּרִים רָחוֹק שָׁטַף,</p>

<p>כְּזֶרֶם עַז מִפִּסְגַת־הָר,</p>

<p>וַיָּצֶף, כִּנְהַר־אוֹר, אֶת נַפְשׁוֹ. –</p>

<p>וּכְנִבְעָת מִפְּנֵי חֶזְיוֹן־לֵיל,</p>

<p>בּוֹ צָפָה חִדְלַי, בְּלוּט־עֵינַיִם;</p>

<p>וַיֵּשֶׁב רְתֵת, נְסוּךְ קֶסֶם־אֵל.</p>

<p>אַךְ כִּי אֶת־פְּנֵי הוֹשֵׁעַ הִכִּיר –</p>

<p>אֲרֶשֶׁת־אֵיבָה לָהֲטָה</p>

<p>בְּעֵינָיו, וְשִׂמְחָה־לְאֵיד אַכְזָרִית.</p>

<p>חֲלִיפוֹת מַבָּט הֶעֱבִיר</p>

<p>מִפְּנֵי הוֹשֵׁעַ אֶל פְּנֵי גֹמֶר,</p>

<p>מִמִּשְׁכַּב־קָלוֹן קָפְצָה חִישׁ</p>

<p>וַתַּעֲמֹד כְּעָלֶה חָרֵד;</p>

<p>לוֹחֶשֶׁת: &quot;לָמָּה בָא? אֲהָהּ,</p>

<p>לֹא שָׁכַח הוּא! לַשָּׁוְא קָרְבָּנִי!&quot; –</p>

<p>וּלְעַנּוֹת שְׁנֵיהֶם אִוָּה זֵד.</p>

<p>וַיִּקְרָא בְלַעֲגֵי שְׂפַת־שָׂטָן:</p>

<p>&quot;הֲשָׁלוֹם, נָבִיא? בָּא הֲלוֹם</p>

<p>לְבַקֵּשׁ שֵׂיוֹ הַנִּדָּחָה&#8230;</p>

<p>אַךְ לִי הִיא, לִי הִיא – חָהּ, חָהּ, חָהּ! –</p>

<p>בְּמֵיטַב כַּסְפִּי וְלֵילוֹתַי</p>

<p>קָנִיתִי אוֹתָהּ, נֶפֶשׁ, גֵּו:</p>

<p>מֵהֶם לֹא הַרְבֵּה עַתָּה נִשְׁאַר –</p>

<p>הִשְׁאַרְתִּי לְךָ, חֲזֵה, לֹא רָב!&quot;.</p>

<p>אַךְ הֵמִית לַעֲגוֹ עַל־שְׂפָתָיו</p>

<p>נְבִיא־הָאֵל בְּמַבָּטוֹ: בּוּז</p>

<p>בּוֹ, כַּעַשׂ־אֵל עַל שִׁפְלוּת־אָדָם</p>

<p>עִם יָגוֹן, יַחַד נִשְׁקְפוּ&#8230;</p>

<p>וַיִּצֶף יָשָׁר בּוֹ, וַיֹּאמֶר:</p>

<p>&quot;מִיָּדְךָ טְמֵאָה, אִי־לָזֹאת,</p>

<p>אֶקְנֶנָּה&#8230; נָקְבָה שְׂכָרְךָ עָתָּה!&quot;.</p>

<p>לֵב־חִדְלַי בִּמְבוּכָתוֹ נָע,</p>

<p>וְעֵינָיו בָּלְטוּ מֵחוֹרֵיהֶן;</p>

<p>אַךְ שָׁב לְבָבוֹ בּוֹ וָנָח</p>

<p>לִבְרַק מַחְשָׁבָה אַכְזָרִיָּה.</p>

<p>נִיב־לַעַג שָׁב וַיְּעַקֵּם פִּיו,</p>

<p>פִּי עֶבֶד־תַּאֲוָה, וַיִּצְחַק:</p>

<p>&#8220;חֲמִשָּׁה־עָשָׂר כֶּסֶף תֵּן!&#8221;</p>

<p>אָז יַבִּיט אֶל פְּנֵי־גֹמֶר: כֻּלָּהּ</p>

<p>כַּשֵּׁשׁ חִוֶּרֶת, רוֹתְתָה;</p>

<p>אַךְ בְּעוֹד כַּמַּיִם דָּמָהּ נִשְׁפָּךְ,</p>

<p>פָּנֶיהָ הוּאֲרוּ אוֹר־עָל.</p>

<p>וּכְמַצְלִיף שׁוֹט עַל־בְּשָׂרָהּ, הוֹסִיף</p>

<p>בִּצְמָא שֵׁד מִדֵּי עַלְעוֹ דָם:</p>

<p>&quot;לֹא רַב הַמְּחִיר&#8230; בַּשּׁוּק רָאִיתִי</p>

<p>כֹּה זוֹנוֹת זְקֵנוֹת נִמְכְּרוּ&#8230;</p>

<p>אַךְ רַב מִזֶּה מְחִיר־גֹּמֶר&#8230; חֹמֶר</p>

<p>וְלֶתֶךְ שְׂעוֹרִים תּוֹסִיף עוֹד,</p>

<p>וְהָיְתָה אִשְׁתְּךָ לְךָ לְמִקְנָה!&quot; –</p>

<p>וַתַּרְא כָּל עֹמֶק־תְּהוֹם אֵין־קֵץ,</p>

<p>בּוֹ יָרְדָה מִנִּי גֹבַהּ־קְדוּמִים.</p>

<p>וְלֹא עָנָה נְבִיא־אֵל כָּל־מְאוּם,</p>

<p>רַק הִשְׁלִיךְ אֵלָיו כִּיס־הַכָּסֶף;</p>

<p>וּלְגֹמֶר קָרָא: &#8220;רְאִי, פְּדִיתִיךְ!&#8221;</p>

<p>וַיּוֹשֵׁט יָד לָהּ בְּאַהֲבָתוֹ:</p>

<p>&#8220;אֲחוֹתִי, אַחֲרַי לְכִי!&#8221;.</p>

<p>וַיִּז גַּל־דִּמְעוֹתֶיהָ, בְּשֵׂאתָהּ</p>

<p>אֶל אַלּוּף־נְעוּרֶיהָ עֵין־</p>

<p>כְּאֵב: &#8220;הוֹשֵׁעַ, נִצַּחְתָּנִי!&#8221; –</p>

<p>מֵעֵינָיו שֶׁמֶשׁ זָרְחָה לָהּ&#8230;</p>

<p>וַתָּקָם דֹּם, וּמִן־הַתֹּפֶת</p>

<p>אַחֲרֵיהוּ יָצְאָה, יָד בְּיָד.</p>

<br />
</blockquote>

<h2 id="ז.">ז.</h2>

<blockquote>
<p>הַשֶּׁמֶשׁ אֶל חֲדַר־הַחוֹלָה</p>

<p>בְּחֶמְלַת־דְּאָגָה נִשְׁקְפָה,</p>

<p>יוֹם שָׁבָה נוֹדְדָה אֶל־קִנָּהּ.</p>

<p>עַל בְּהֹנוֹת־רַגְלָיו בְּנָהּ הַבְּכוֹר</p>

<p>הִתְהַלֵּךְ, שׁוֹמֵר דֶּלֶת־אִמּוֹ,</p>

<p>אֶל לֹא־רֻחָמָה רוֹמֵז: הָס!</p>

<p>וָהִיא מַשְׁתֶּקֶת אֶת לֹא־עַמִּי</p>

<p>בְּאֶצְבַּע קְטַנָּה; לְשַׁעְשְׁעוֹ,</p>

<p>מְסַפְּרָה לוֹ, כִּי מִמֶּרְחַקִּים,</p>

<p>מֶרְחַקִּים רַבִּים, שָׁבָה אֵם – –</p>

<p>הוֹשֵׁעַ יָשַׁב עַל־יַד גֹּמֶר;</p>

<p>אֲכוּלַת־הַקַּדַּחַת, עוֹד</p>

<p>לֹא הִכִּירַתְהוּ. עַל מִשְׁכָּבָהּ</p>

<p>הִתְהַפְּכָה, וְיֵשׁ – הִתְרוֹמְמָה</p>

<p>וַתֵּשֶׁב: רֶגַע בּוֹ תִתְבּוֹנֵן</p>

<p>בְּעֵינַיִם תּוֹעוֹת לוֹהֲטוֹת,</p>

<p>וּבְשִכְרוֹן־שִׁכְחָתָהּ רֹאשָׁהּ</p>

<p>אָז יָשׁוּב יִצְנַח אֶל־הַכָּר.</p>

<p>וְכֹה יָמִים, לֵילוֹת. אִמּוֹ זְקֵנָה</p>

<p>מִגִּלְעָד תַּבְהִיל אָז צֳרִי,</p>

<p>וּבְרוֹפְאֵי־גִלְעָד דָּרֹשׁ תִּדְרֹשׁ</p>

<p>(כִּי בָכְתָה וַתִּתְחַנֵּן: &quot;בְּנִי!</p>

<p>מֵהֶם הַיְשׁוּעָה אוּלַי תָּבוֹא&quot;&#8230;).</p>

<p>וַיֹּאמְרוּ: &quot;אֵין זֶה כִּי חֳלִי –</p>

<p>וְיַעֲבֹר, בְּנוּחָהּ מְעַט־קָט&quot;.</p>

<p>בְּנָהּ שָׁמַע דְּבָרָם בִּמְנוֹד־רֹאשׁ.</p>

<br />

<p>כִּי רָאֲתָה עֵין־נָבִיא בְהִירָה,</p>

<p>בְּעַד טִיחַ רוֹפְאֵי־הָאֱלִיל,</p>

<p>טְוִי מַחֲלָה פְּלָאִית לֹא־תֵרָפֵא,</p>

<p>לָהּ אַט בְּגֵו־גֹּמֶר בָּנְתָה קֵן.</p>

<p>כַּצִּיץ, בְּאֵשׁ סַעַר־תַּאֲוָתָהּ</p>

<p>לְאַט, בְּלִי הֶרֶף, נִשְׂרְפָה –</p>

<p>וְלִבּוֹ נִלְחַץ מִנִּי־מָגוֹר,</p>

<p>כִּי חָשׁ: לֹא רָחוֹק עוֹד הַקֵּץ&#8230;</p>

<p>עוֹד בְּלֶכְתָּהּ אַחֲרָיו, בְּלֵיל־פְּדוּתָהּ,</p>

<p>כַּקּוֹדְחָה, כֻּלָּהּ רָעֲדָה;</p>

<p>וְעָלָיו נִשְׁעֲנָה, כִּי כָשְׁלוּ</p>

<p>רַגְלֶיהָ פִּתְאֹם עַד לִנְפּוֹל:</p>

<p>וַיֹּאחַז בָּהּ, וַיִּשָּׂאֶהָ</p>

<p>עַל שִׁכְמוֹ, כְּשֵׂאת נִשְׁבֶּרֶת שֶׂה,</p>

<p>עֲדֵי הֱבִיאָהּ אֶל נָוֵהוּ,</p>

<p>וְהִיא מִתְעַלְּפָה, כְּאוֹר הַיּוֹם&#8230;</p>

<p>מֵאָז לֹא קָמָה מִמִּטָּתָהּ.</p>

<p>וּכְשִׁבְתּוֹ עַתָּה בִדְמִי־לֵיל</p>

<p>עַל־יַד הַחוֹלָה, וְהִתְנֶעָרָה</p>

<p>בִּצְעָקָה פֶתַע, בַּעֲוִית־</p>

<p>כְּאֵב – וְצַר לוֹ, צַר עַד־מָוֶת!</p>

<p>וְנִדְמָה לוֹ: הַתַּחֲלוּא,</p>

<p>כִּזְאֵב־מִסְתָּרִים בַּל־יֵרָאֶה,</p>

<p>בָּהּ יַעַשׂ מַעֲשֵׂהוּ זָר:</p>

<p>הִתְגַּנֵּב אֶל־תּוֹךְ עַצְמוֹתֶיהָ –</p>

<p>וְגוֹרְמָן אַט, בְּלִי־קוֹל, בְּלִי־שֵׁן!</p>

<p>וְלֵב הַנָּבִיא מָרַת־נַפְשׁוֹ</p>

<p>יָדֹעַ יָדַע: &quot;הוֹי, כִּי אוֹת</p>

<p>לָעָם הִיא גֹמֶר גַּם הַפָּעַם.</p>

<p>אֲנוּשָׁה מַחֲלַת־הַגּוֹי:</p>

<p>כַּמָּק זְנוּנֵיהֶם בְּעַצְמוֹתֵיהֶם.</p>

<p>וְאֵל כְּדֹב שַׁכּוּל יִפְגְּשֵׁם</p>

<p>בְּדַרְכָּם, סְגוֹר לְבָבָם יִקְרַע – –</p>

<p>אַשְׁרֶיךָ, עָמוֹס, וְאַלְלַי,</p>

<p>כִּי מַתָּ אַתָּה, וְחַי אָנֹכִי,</p>

<p>בְּבוֹא יוֹם־חָשְׁכְּךָ, יוֹם מָר!&quot;</p>

<br />

<p>בְּעַרְבוֹת־חוֹל טָס לָבִיא נוֹרָא.</p>

<p>מִקְּצֵה הַצָּפוֹן זִנֵּק־טָשׁ –</p>

<p>כִּי שָׁרַק אָחָז לוֹ מִיהוּדָה:</p>

<p>&quot;קוֹל עַבְדְּךָ וּבִנְךָ שְׁמַע!</p>

<p>מִכַּף־אֲרָם, מִכַּף־יִשְׂרָאֵל</p>

<p>הַקָּמִים עָלַי, מַלְכֵי בְרִית־</p>

<p>מִצְרַיִם, חוּשָׁה הוֹשִׁיעֵנִי!&quot;</p>

<p>וּלְנָקָם קָם, בְּנַהַם־אָף.</p>

<p>מִשְּׁאָגָה לוֹ הִתְפַּלְּצָה אֶרֶץ,</p>

<p>וְכָל יוֹשְׁבֵי־בָהּ – אֲחָזָם חִיל.</p>

<p>אֲרָם בַּדָּם כְּבָר הִתְבּוֹסָסָה;</p>

<p>בִּנְאוֹת־יִשְׂרָאֵל עַתָּה בָא.</p>

<p>וְכָל הַגִּלְעָד, הַגָּלִילָה,</p>

<p>כָּל גְּבוּל־נַפְתָּלִי – מַחֲצִית גֵּו־</p>

<p>יִשְׂרָאֵל – לְמַהֲלֻמַּת כַּפּוֹ,</p>

<p>כַּף־לָבִיא, עֻלְּפָה, שָׁחֲחָה,</p>

<p>בְּקָרְעוֹ גְזָרִים וַאֲבָרִים</p>

<p>מִגֵּו־הָעָם; הַדָּם עוֹד יֵז –</p>

<p>וּבְפִיהוּ בְתָרִים כְּבָר חֲדָשִׁים&#8230;</p>

<p>שַׂר צְבָא־אֶפְרַיִם, רָם וָשָׂב,</p>

<p>בְּאֵרִי, בְּקֶדֶשׁ חִישׁ הִתְבַּצֵּר;</p>

<p>וַיַּלְהִיב לֵב כָּל גְּדוּד וּגְדוּד</p>

<p>&quot;לָמוּת עַל בָּמֳתֵי־הַמּוֹלֶדֶת,</p>

<p>כִּי אָבַד מָנוֹס&quot; – וְהֶעֱרוּ</p>

<p>אֶת־נַפְשָׁם בַּעֲלִילוֹת־גְּבוּרָה,</p>

<p>אֵין דּוֹמָה לָהּ. אַךְ מִגֵּר פּוּל</p>

<p>בְּכָרֵי־בַרְזֶל חוֹמוֹת־קֶדֶשׁ,</p>

<p>וּבְאִישׁוֹן־לַיְלָה נִבְקְעָה;</p>

<p>וַיִּשְׁבּ אֶת־בְּאֵרִי וְאֶת כָּל־צְבָאוֹ, –</p>

<p>וּלְאַשּׁוּר הֶגְלָם, בִּשְׁרֹק שׁוֹט,</p>

<p>בְּהַאֲדִים, מֵאֲחוֹרֵיהֶם,</p>

<p>מְשֻלְהָבִים, שְׁמֵי־מוֹלַדְתָּם.</p>

<br />

<p>הַפְּלִיטִים הָרִאשׁוֹנִים בָּאוּ</p>

<p>שֹׁמְרוֹנָה מִמַּעַרְכוֹת־דָּם,</p>

<p>בְּשׁוֹר וַחֲמוֹר – וְהֵם קְרוּעֵי מַדִּים</p>

<p>וָלֵב – וַתִּזְעַק כָּל הָעִיר</p>

<p>לַקּוֹל: פּוּל בָּא! כְּמוֹ אֵל־נְקָמוֹת</p>

<p>מוֹפִיעַ, יוֹרֵד מִנִּי רוֹם.</p>

<p>לַגַּגּוֹת שֹׁמְרוֹן כֻּלָּהּ עָלְתָה:</p>

<p>אֶל שְׁמֵי־הַגָּלִיל שֻׁלְהֲבוּ,</p>

<p>מְבַשְּׂרֵי־רָע, עֵין־פְּחָדִים נוֹשֵׂאת;</p>

<p>מְצַפָּה דֶרֶךְ תַּעֲנָךְ,</p>

<p>מַקְשֶׁבֶת: אִם לֹא – שַׁעֲטַת־רִכְבּוֹ?</p>

<p>וּקְצִינִים בָּרְחוּ, נָדְדוּ,</p>

<p>הֵם, נְשֵׁיהֶם, טַפָּם וְאֹמְנוֹתָם,</p>

<p>בְּכִרְכְּרוֹת־צָב מִשְׁתַּקְשְׁקוֹת,</p>

<p>מִקֶּשֶׁת־אַשּׁוּר הָאֲיֻמָּה,</p>

<p>כָּעוֹף מִקֵּן, אֶל שְׂדֵה־אֱדֹם</p>

<p>בִּתְפִלָּה: &quot;סַתְּרִי מִפְּנֵי שׁוֹדֵד</p>

<p>נִדָּחִים – עַד אִם אָפֵס מֵץ&quot;.</p>

<p>אַךְ עָמַד עֵשָׂו עַל־הַפֶּרֶק,</p>

<p>לְהַכְרִית פְּלִיטֵי־יַעֲקֹב;</p>

<p>וְקוֹל־אֶנְקַת שְׁחוּטִים בְּהָרֵי־שֵׂעִיר</p>

<p>עַד־שֹׁמְרוֹן בָּא – הֵד־זַעֲוָה!</p>

<p>לָאָרֶץ נִבְּטָה עִיר עַלִּיזָה –</p>

<p>וְהִנֵּה עֶבְרָה מִכָּל צַד;</p>

<p>וְאוּר, בִּשְׁמֵי־הַצָּפוֹן מַאְדִּים,</p>

<p>מְבַשֵּׂר כְּלָיָה, שְׁקִיעַת־עָם! –</p>

<p>וַיִּרֶב אֵבֶל וְתַאֲנִיָּה</p>

<p>בְּשֹׁמְרוֹן. מָלֵא חִיל כָּל־לֵב.</p>

<p>כִּי בָא דְבַר עָמוֹס וְהוֹשֵׁעַ:</p>

<p>יוֹם־חשֶׁךְ&#8230; הוֹרִיד רֹאשׁ כָּל־רָם.</p>

<br />

<p>אָז יַךְ אֶת־פֶּקַח, מַלְכּוֹ נִדְהָם,</p>

<p>הַשַּׂר בֶּן־אֵלָה, נֶאֱמַן־</p>

<p>בְּרִית־אַשּׁוּר; וַיַּמְלִיכוֹ תִגְלַת –</p>

<p>בְּאַף־הָעָם לָשִׂים הֶחָח,</p>

<p>וּלְהַגִּישׁ לִנְחֻשְׁתַּיִם רַגְלֵי</p>

<p>הַגֵּאָה בְמַמְלְכוֹת־הָאֵל.</p>

<p>וַיּוּבְאוּ צַוְּארֵי־עָם בְּעֹל־בַּרְזֶל.</p>

<p>אִכָּרֵי־שֹׁמְרוֹן נֶאֶנְקוּ.</p>

<p>וַתַּעֲבֹר הַמִּנְחָה, שְׁלוּחָה</p>

<p>צָפוֹנָה לְכַפֵּר פְּנֵי אֵל־קְרָב,</p>

<p>בַּשַּׁעַר: כָּסֶף־הָעֲנוּשִׁים,</p>

<p>כְּלֵי־זָהָב, אֶלֶף כֹּר יְבוּל,</p>

<p>מָאתַיִם אֶלֶף אֵילִים צֶמֶר,</p>

<p>וּמֵאָה־אֶלֶף בְּכֹרוֹת־צֹאן.</p>

<p>הַכְּבָשׂוֹת פּוֹעוֹת – אַחֲרֵיהֶן</p>

<p>אַלְמָנוֹת רָצוֹת, עִם הַטָּף,</p>

<p>בִּבְכִי אֶל־יְחִידוֹתָן פּוֹרְשׂוֹת</p>

<p>זְרוֹעוֹתָן&#8230; וֶהֱשִׁיבָן שׁוֹט</p>

<p>נֶהָגִים, אַנְשֵׁי חֵיל־הַמֶּלֶךְ.</p>

<p>וּפְנֵי־הושֵׁעַ נַעֲווּ</p>

<p>לַחֲזוֹן־כִּלָּיוֹן: כְּמוֹ הַכְּבָשִׂים,</p>

<p>עוֹד בְּשַׁעַר־שֹׁמְרוֹן יַעַבְרוּן</p>

<p>לַגּוֹלָה עֶדְרֵי־אָדָם כְּבוּלִים,</p>

<p>גּוֹי מִמּוֹלֶדֶת נֶעֱקַר! –</p>

<p>וַיַּעֲמֹד, מְפָרֵשׂ בְּיָדָיו,</p>

<p>לַשְּׁאֵרִית נִשְׁבַּר־לֵב, בִּדְמִי.</p>

<p>אֵין יֵשַׁע עוד. גַּם דְּבַר־אֵל נָדַם –</p>

<p>לֹא יַעֲנֵם עוֹד אֱלֹהָי!</p>

<br />

<p>בְּבֵין־עַרְבַּיִם נוּגֵה־דְמָמָה</p>

<p>הוֹשֵׁעַ יָשַׁב, נֶעֱצַב</p>

<p>אֶל־נַפְשׁוֹ – שֵׁנִית בִּנְתִיב־חַיָּיו</p>

<p>בֶּחָזוֹן עוֹבֵר, וְהוּא קְצַר־יָד</p>

<p>לָתֵת לָעָם וּלְנַפְשׁו גְאֻלָּה;</p>

<p>וְנֶשֶׁף־אֵימִים הִנֵּה רַד,</p>

<p>לִפְרוֹשׂ עָלָיו וְעַל עָם כְּנַף־אֹפֶל –</p>

<p>וְנִבְלְעוּ בוֹ עֲדֵי־עַד&#8230;</p>

<p>וְהִנֵּה דְפִיקַת־רֹךְ בַּדָּלֶת.</p>

<p>כְּפָתְחוֹ – עָמַד עַל הַסַּף</p>

<p>אִישׁ רַב־עֱנוּת, רָם, פְּרוּעַ־שֵׂעָר,</p>

<p>שְׁחוֹר־פָּנִים, כִּמְטִיל־בַּרְזֶל – כַּף,</p>

<p>בָּהּ סֵפֶר הוֹשִׁיט אֶל הוֹשֵׁעַ.</p>

<p>בִּדְמָמָה בָא – וְחָמַק דֹּם</p>

<p>כַּצֵּל, מִנּוֹף־צַלְמָוֶת פָּלִיט. –</p>

<p>מְכֻסֵּה־אָבָק נָגֹל קְלָף,</p>

<p>וְצֶבַע־דָּם לְאוֹתִיּוֹתָיו.</p>

<p>וַיַּכֶּר: מִכְתַּב יַד־הָאָב!</p>

<p>וַיִּקְרָא נְבִיא־הָאֵל בְּלֵב דּוֹפֵק:</p>

<p>&quot;בְּיַד פָּלִיט, עֶבֶד נֶאֱמַן־לֵב,</p>

<p>כְּרוּת־לָשׁוֹן בְּיַד אַכְזָרֵי־אוֹיְבִים –</p>

<p>לְךָ בִּרְכָתִי אֶשְלַח, בְּנִי.</p>

<p>מֵעֵבֶר לַחֲמָת, מִדַּרְכִּי</p>

<p>אֶל שְׁאוֹל וַאֲבַדּוֹן, עוֹד אֲצַו</p>

<p>לְךָ וּלְאִמְּךָ אֶת־הַבְּרָכָה –</p>

<p>הָרְכוּשׁ הָאֶחָד נִשְׁאַר לִי –</p>

<p>לְהַרְגִּיעַ נַפְשְׁכֶם הַהוֹמָה,</p>

<p>לְמַעַן תֵּדְעוּ: חַי אֲנִי. –</p>

<p>הָאָסוֹן בָּא – וַהֲמָמָנִי.</p>

<p>הַחוֹמָה, בְּמוֹ מַשּׂוּאוֹת־אֵשׁ,</p>

<p>עָלַי כְּמוֹ נָפְלָה, וּבְכָל כָּבְדָהּ;</p>

<p>וְלֹא הִרְגַּשְׁתִּי בְהַגִּישׁ אִישׁ־</p>

<p>צְבָא־אַשּׁוּר יָדַי לִנְחֻשְׁתַּיִם.</p>

<p>וְכֹה הוּבֵאתִי לִפְנֵי פוּל.</p>

<p>הֶעָרִיץ שָׂם עָלַי אֶת־עֵינָיו,</p>

<p>וַיִּקְרָא אֶל־עֲבָדָיו רְתֵת:</p>

<p>&quot;הַלְשַֹר כָּמֹהוּ, גִּבּוֹר־קְרָבוֹת,</p>

<p>עַל יָד שִׂים כֶּבֶל יָאֲתָה?</p>

<p>פַּתְּחוּהוּ מַהֵר מִן הַזִּקִּים!&quot;</p>

<p>וְאַחַר דִּבֵּר אֵלַי טוֹב</p>

<p>בְּיַד־מֵלִיץ: &quot;הַאֱמֶת, כִּי אַתָּה</p>

<p>אֲבִי נְבִיא־הָאֱלֹהִים,</p>

<p>אֲשֶׁר בְּשֹׁמְרוֹן הָעֵד הֵעִיד,</p>

<p>כִּי מָרָה אַחֲרִיתָהּ תְּהִי?&quot; –</p>

<p>&#8220;אֱמֶת!&#8221; עָנִיתִי – &quot;חֵטְא חָטָאנוּ</p>

<p>לָאֵל, עַל כֵּן בָּאַתְנוּ זֹאת&quot;.</p>

<p>וַיֹּאמֶר לִי: &quot;אִם טוֹב בְּעֵינֶיךָ</p>

<p>לָבוֹא אַשּׁוּרָה אִתִּי – בּוֹא;</p>

<p>וְאִם רַע בְּעֵינֶיךָ – שׁוּב אֶל בִּנְךָ!&quot;</p>

<p>וְרֶגַע עֵינַי הוּאֲרוּ</p>

<p>לַתִּקְוָה: שׁוּב וּרְאוֹת פָּנֶיךָ!</p>

<p>וָאֶשָּׂא עֵינַי אֶל־הַצֹּאן,</p>

<p>צִבְאוֹתַי הָעֲיֵפִים, רְצוּצִים,</p>

<p>כַּמֵּתִים שְׁטוּחִים בְּחֹם־הַיּוֹם</p>

<p>בְּזַלְעֲפוֹת־רְעָבָם, טֶרֶם</p>

<p>הַשּׁוֹט יְעוֹרְרֵם לָקוּם</p>

<p>וְהָלְאָה נוּד אֶל אֶרֶץ־גָּלוּת, –</p>

<p>וְלֹא קָמָה רוּחַ בִּי לִנְטוֹשׁ</p>

<p>לְנַפְשָׁם בָּנַי הַנִּדָּחִים.</p>

<p>וָאַעַן: &#8220;אִתָּם פֹּה אֱהִי!&#8221;.</p>

<p>וַיְצַו לְהָשִׁיב לִי אֶת חַרְבִּי. –</p>

<p>וְכֹה אֲנַחְנוּ בְאֶרֶץ־נוֹד</p>

<p>כִּצְלָלִים נָעִים, נָדִים, הָלְאָה</p>

<p>מִתְרַחֲקִים מֵעֵדֶן־גַּן,</p>

<p>גַּן־הַמּוֹלֶדֶת&#8230; אֵין לְפָנֵינוּ</p>

<p>כָּל נִיצוֹץ־תִּקְוָה, כָּל־מְאוּם.</p>

<p>וָאֶשְׁלַח זֹאת, בְּנִי, לְצַוּוֹתְךָ:</p>

<p>הָאֹבְדִים יֹאבְדוּ בַאֲשֶׁר־הֵם;</p>

<p>שָׂא תְּפִלָּה, בְּנִי, בְּעַד הַשְּׁאֵרִית,</p>

<p>כָּעוֹף בַּל תִּדֹּד מִנִּי־קֵן.</p>

<p>הִתְפַּלֵּל, אוּלַי עוֹד יְרַחֵם</p>

<p>אֶת קִרְיַת־מוֹעֲדֵנוּ אֵל,</p>

<p>וּמָנַע מֶנָּהּ כּוֹס־הַחֵמָה,</p>

<p>זוֹ עַתָּה נִשְׁתֶּה שְׁתּוֹת וּמְצוֹת!&quot; –</p>

<br />

<p>הוֹי אָב! גַּם בִּנְךָ שָׁתֹה יִשְׁתֶּה</p>

<p>כּוֹס־הַתַּרְעֵלָה עַד בְּלִי דָי.</p>

<p>בִּלְבָבוֹ יֵאוּשׁ, כָּעַכָּבִישׁ,</p>

<p>לְלֹא מְחוֹת, יִטְוָה נוֹרָא טְוִי –</p>

<p>אַךְ הוּא לַחוֹלָה פָנָיו יָאִיר,</p>

<p>לְנַחֲמָהּ וּלְעוֹדְדָהּ&#8230;</p>

<p>בַּחֲדַר־הַיְלָדִים, לֹא־רֻחָמָה</p>

<p>מִלְּחִי לֹא־עַמִּי מָחֲתָה,</p>

<p>כְּאֵם אֹהֶבֶת, פְּנִינֵי־דִמְעָה;</p>

<p>וַתְּנַעְנְעוֹ, בְּשׁוֹרְרָהּ</p>

<p>שִׁיר־עֶרֶשׂ, מִתּוֹךְ נַפְשָׁהּ דָּלְתָה:</p>

<p>&quot;אַל תִּבְכֶּה, בְּנִי הַקָּטָן, הָס!</p>

<p>הָאֵם מִמִּשְׁכָּב מַהֵר תָּקוּם,</p>

<p>וּכְקֶדֶם נֵצֵא עִם הָאֵם</p>

<p>לַגַּן וּלְפַרְדֵּס־הָרִמּוֹנִים.</p>

<p>אַל תִּבְכֶּה – נוּמָה, נוּמָה, בְּנִי!&quot;</p>

<p>וּבְעוֹד נְבִיא־אֵל בַּפֶּתַח מַקְשִׁיב</p>

<p>לַשִּׁיר, וְנַפְשׁוֹ רוֹתְתָה –</p>

<p>וַתְּמַהֵר אֵלָיו בַּת עֲנֻגָּה,</p>

<p>וּמִתְרַפֶּקֶת – שָׁאֲלָה:</p>

<p>&#8220;הָאֵם – מִמִּשְׁכָּב מָתַי תָּקוּם?&#8221;</p>

<p>וַיַּעַן, וְעֵינָיו רְטֻבּוֹת־אֵד:</p>

<p>&#8220;הָאֵל, רֻחָמָה, הַיּוֹדֵעַ!&#8221;</p>

<p>וַיְסַלְסֵל תַּלְתַּלֶּיהָ־שְׁחוֹר</p>

<p>בְּרַחֲמֵי־אָב אֲשֶׁר נִכְמָרוּ.</p>

<p>לֹא, בִּתִּי, אֵל לֹא רִחֲמֵךְ!</p>

<br />

<p>בַּמִּטָּה יָשְׁבָה גֹמֶר, כָּרִים</p>

<p>מְסֻמֶּכֶת. עֲלֵי שֻׁלְחָן קָט</p>

<p>לְפָנֶיהָ בַּאֲגַרְטֵל־כֶּסֶף –</p>

<p>שׁוֹשַׁנִּים, לְקָטָם יִזְרְעֶאל</p>

<p>בַּבֹּקֶר הַשְׁכֵּם, שַׁי לְאִמּוֹ.</p>

<p>בַּחַלּוֹן נִשְׁקַף רַךְ יוֹם־אוֹר,</p>

<p>יוֹם רֵאשִׁית־אָבִיב; עַל הַבַּיִת</p>

<p>כְּבָר נִשְׁמַע, חָמִים, קוֹל־הַתּוֹר.</p>

<p>וְגֹמֶר הִפְנְתָה פָנֶיהָ</p>

<p>לַחַלּוֹן, נוֹשֵׂאת אֶל אוֹר־חוּץ</p>

<p>כָּל־נַפְשָׁהּ. כְּהָגוּת־תּוֹר גַּם קוֹלָהּ</p>

<p>לְהוֹשֵׁעַ נִדְמָה, רַב־הֲמִי:</p>

<p>&#8220;הוֹי, מָתַי אָשׁוּב אֶל־אֵיתָנִי!&#8221;</p>

<p>וַתִּפְרֹשׂ אֶת כַּפֶּיהָ־צְחוֹר,</p>

<p>וּכְאֹדֶם־הַשַּׁחֶפֶת כִּסָּה</p>

<p>פָנֶיהָ. חֶרֶשׁ דּוֹבְבָה:</p>

<p>&quot;מַה־טּוֹב כִּי אַחֲלִים קַל־מְהֵרָה,</p>

<p>וְאֶל־הַכְּרָמִים נוּכַל צֵאת,</p>

<p>הוֹי אִישִׁי, וּנְעוּרֵינוּ חַדֵּשׁ!&quot; – –</p>

<p>וַתִּשְׁקַע בְּמַחְשְׁבוֹת־הָרֹךְ,</p>

<p>וַתֹּאמֶר: &quot;יוֹם לְאֵיתָנִי אָשׁוּב,</p>

<p>לַכֹּל רִאשׁוֹנָה, זֹאת עֲשׂוֹת</p>

<p>חָפַצְתִּי: כּוֹנֵן פְּעָמֵינוּ</p>

<p>אֱלֵי־אַבְנֵנוּ – תִּזְכֹּר, דּוֹד? –</p>

<p>עָלֶיהָ בְּרִית־אַהֲבָתֵנוּ</p>

<p>כָּרַתְנוּ; וְהִשְׁתַּחְוֵיתִי שָׁם,</p>

<p>וְנָשַׁקְתִּי אֶת־הֶעָפָר סְבִיבָהּ&quot; – –</p>

<p>וַיָּאֶר פָּנָיו לָהּ, עֵת דָּם</p>

<p>לְבָבוֹ טִפְטֵף, – וַיְהִי נִשְׁקָף</p>

<p>כַּשֶּׁמֶשׁ בְּעַרְפְּלֵי־סְתָו&#8230;</p>

<br />

<p>יוֹם אֶחָד בָּא בַלָּאט אֶל חֶדְרָהּ,</p>

<p>וְהִיא שׁוֹכְבָה, צוֹפָה נִכְחָהּ</p>

<p>וְעֵינֶיהָ רוֹחֲצוֹת בִּדְמָעוֹת.</p>

<p>וַיִּגַּשׁ, בְּיָדָהּ הֶחֱזִיק</p>

<p>וַיִּשְׁאַל רוֹטֵט: &#8220;מַה־לָּךְ, בִּתִּי?&#8221;</p>

<p>וַתַּעַן חֶרֶשׁ: &quot; צַר לִי, צַר</p>

<p>עָלֶיךָ, אִישִׁי, וְעַל־עוֹלָמְךָ</p>

<p>כִּי הֻמַּךְ. וּבָזֹאת אֲנִי</p>

<p>אָשַׁמְתִּי. מִי הַגְּדוֹלוֹת יֵדַע,</p>

<p>שֶׁפְּעֹל יָכֹלְתָּ, נְבִיא־הָאֵל –</p>

<p>לוּ אֵין אֲנִי לְךָ לְשָׂטָן!&quot;</p>

<p>וְהוּא עוֹמֵד, צוֹפֶה, נוּגֶה־שָׂשׂ,</p>

<p>בִּתְכֵלֶת־נַפְשָׁהּ הַנִּפְתַּחַת.</p>

<p>וַיָּשֶׁב כֹּה אֲמָרָיו אַט:</p>

<p>&quot;לֹא, בִּתִּי! אִם נִפְגַּשְׁנוּ שְׁנֵינוּ –</p>

<p>הֵן הָיְתָה זֹאת מֵאֲדֹנָי:</p>

<p>הוֹכִיחֵךְ לִי מֵאָז מֵעוֹלָם</p>

<p>הָאֵל, וְלַדֶּבֶק אָמַר טוֹב.</p>

<p>וְאַתְּ הָיִית לִי נְגִינַת־חַיַּי</p>

<p>וְאוֹרָם: נַפְשִׁי לִי גִלִּית,</p>

<p>וְכָל־עֹצֶם אַהֲבָתִי לְעַמִּי</p>

<p>וְלָךְ – בַּחֹשֶךְ לִי הֵאַרְתְּ.</p>

<p>וּבְרוּכָה תִהְיִי לִי עַל חַסְדֵּךְ</p>

<p>אַתְּ, בִּתִּי, בְּרוּכָה עֲדֵי־עַד!&quot;</p>

<p>וַתִּשָּׂא אֵלָיו עֵינֵי־דֶמַע,</p>

<p>בָּן זָרַח קָדוּם זָהֳרָן,</p>

<p>בְּרַחֲשֵׁי אַהֲבָה וָתוֹדָה;</p>

<p>שְׂפָתֶיהָ דּוּמָם רָעֲדוּ,</p>

<p>וַתִּצְנַח עַל הַכַּר, וַתְּיַבֵּב,</p>

<p>עֵת כֻּלָּהּ אַט מִזְדַּעַזְעָה,</p>

<p>חֲרִישִׁית יִבְבַת כְּאֵב, אשֶׁר, –</p>

<p>בְּסַלְסֵל דּוֹד שְׂעָרָהּ רַךְ&#8230;</p>

<br />

<p>עֲלֵי־הַגַּג, כִּרְצוֹן הַחוֹלָה,</p>

<p>מִטָּתָהּ הָעָמְדָה הַיּוֹם –</p>

<p>וְרוּחַ־אָבִיב, בְּרֹךְ וּנְעִימוּת,</p>

<p>אֶל־אָזְנָהּ טוֹבוֹת לָחֲשָׁה,</p>

<p>וְתַנְחוּמוֹת־אֵל, מֵעָבָר רָחוֹק&#8230;</p>

<p>הוֹשֵׁעַ יָדָהּ מַחֲלִיק,</p>

<p>וְזֶרֶם־אַהֲבָה שׁוֹפֵעַ</p>

<p>מִיָּדוֹ חַמָּה, זֶרֶם־זֹךְ;</p>

<p>וּכְיוֹנָה, כֻּלָּהּ הִתְנֶעָרָה,</p>

<p>וַתַּחֲזֵק־בּוֹ, וַתֶּהֱגֶה</p>

<p>נְגִינַת לַחַשׁ חַם אֶל־אָזְנוֹ:</p>

<p>&quot;לֹא אִישִׁי אַתָּה עוֹד – כִּי דוֹד!</p>

<p>וּבְרִית חֲדָשָׁה נִכְרֹת עַתָּה,</p>

<p>בְּקוּמִי מִנִּי עֶרֶשׂ־דְּוָי.</p>

<p>וְנִדְרִי זֶה לְךָ אֲשַׁלֵּם:</p>

<p>לִתְקֹן אֶת כָּל הִרְבֵּיתִי פְגֹם,</p>

<p>לִמְחוֹת כָּל עַנְנֵי־שָׁמֶיךָ</p>

<p>וּלְהָאִיר נַפְשְׁךָ בְּגִיל־עַד.</p>

<p>הוֹי דוֹד! הִרְגַּשְׁתִּי כָל־הַיָּמִים,</p>

<p>וְעַתָּה אֵדַע, כִּי לָזֹאת</p>

<p>נוֹעַדְתִּי: כֹּהֶנֶת־גְּדוֹלָה</p>

<p>בְּמִקְדַּשׁ־אַהֲבָה לִהְיוֹת&#8230;</p>

<p>וְהָיִיתִי לְךָ כָּזֹאת מֵעָתָּה.</p>

<p>כַּנֶּשֶׁר תֵּרֵד מִנִּי רוֹם</p>

<p>אֶל קִנְּךָ חַם – אֶל מִקְדָּשֵׁנוּ;</p>

<p>וְהִקַּפְתִּיךָ בְּכָל־הַחֹם,</p>

<p>בְּכָל שִׁפְעַת־אוֹר אֲשֶׁר בִּלְבָבִי,</p>

<p>מֵאָז שָׁמַרְתִּי, דּוֹדִי, לָךְ.</p>

<p>תּוֹר־אוֹר זֶה, אֲשׁוּרֶנּוּ, קָרוֹב</p>

<p>בִּרְבֲבוֹת חֲבָצְלוֹת־צְחוֹר,</p>

<p>הוֹי דוֹדִי! וְכִי אֶל תּוֹר־הַזָּהָב</p>

<p>אֶנָּשֵׂא בְּזֶרֶם־אַהֲבָה –</p>

<p>זְרוֹעוֹתַי, פְּרוּשׂוֹת, חוֹבְקוֹת עוֹלָם!</p>

<p>וְנַפְשִׁי אֶל־אֵל פּוֹחֲדָה</p>

<p>וְאֶל־טוּבוֹ בְּאַחֲרִית־הַיָּמִים&quot; – –</p>

<p>אַט צָנַח רֹאשָׁהּ אֶל־הַכַּר,</p>

<p>כִּי עָיְפָה מְאֹד. עֵינֶיהָ עֻצְּמוּ</p>

<p>מִכֹּבֶד אֹשֶר־הַחֲלוֹם&#8230;</p>

<br />

<p>בְּלֵיל הִתְקַדֵּשׁ חַג־הָאָבִיב,</p>

<p>כִּי כָלָה נָדַם שְׁאוֹן־הָעִיר –</p>

<p>הַסַּהַר, שׁוֹקֵט, עָדִין, יָצָא</p>

<p>בִתְכֵלֶת שְׁמֵי־אֵל חוֹגְגִים;</p>

<p>וְרוּחַ־רֹךְ מִתְּכֵלֶת־שַׁחַק</p>

<p>חֲרִישִׁית יָרְדָה אֶל־הַגַּג</p>

<p>וַתִּלְאַט סוֹד בְּאָזְנֵי חוֹלָה,</p>

<p>סוד נֹגַהּ־נֶצַח וְאור אֵין־סוֹף.</p>

<p>זֶה כַּמָּה הִיא בִתְהוֹם־שִׁכָּחוֹן</p>

<p>עֲצוּמַת־עַיִן צָלְלָה;</p>

<p>וְהִנֵּה פָקְחָה עֵינֵי זֹהַר,</p>

<p>שֶׁלֹּא מֵעוֹלָם זֶה, וָרֹךְ,</p>

<p>וַתִּשָּׂא אוֹתָן אֶל הוֹשֵׁעַ,</p>

<p>הַסּוֹפֵר נְשִׁימוֹתֶיהָ רְתֵת,</p>

<p>וַתִּלְחַשׁ: &quot;אִישִׁי! כִּי בְיָדְךָ</p>

<p>כַּף־יָדִי שׂוּמָה – יִרְחָב כֹּה</p>

<p>לְבָבִי בִי; כָּל־רַע לֹא אִירָא,</p>

<p>בְּדַעְתִּי: מָגֵן אַתָּה לִי.</p>

<p>הוֹי אִישִׁי, דּוֹדִי! מַה־נָּעַמְתָּ</p>

<p>לִי, כִּי אֶת עֵינַי אֶעֱצֹם</p>

<p>וְעִמָּדִי אָתָּה!&#8230; סְבִיבִי אַקְשִׁיב</p>

<p>כְּזִמְרַת־כְּרוּבִים, זִמְרַת־יָהּ,</p>

<p>בָּהּ אַט אֶנָּשֵׂא – וְנַפְשׁוֹתֵינוּ</p>

<p>מַעֲדַנּוֹת קְשׁוּרוֹת זֹה אֶל זֹה,</p>

<p>לְלֹא הִפָּרֵד עוד בָּעוֹלָם</p>

<p>הַזֶּה, אַף לֹא בְעוֹלָם־בָּא!</p>

<p>כָּל־עוֹד הַנְּשָׁמָה בִי – אֱהָבְךָ;</p>

<p>וְעַד בּוֹא רֶגַע אַחֲרוֹן,</p>

<p>בְּעוּף נִשְׁמָתִי הַשָּׁמַיְמָה –</p>

<p>אֵלֶיךָ אֶתְלֶה עֵינַי עוֹד,</p>

<p>וְלָחַשְׁתִּי: &#8220;קָדוֹשׁ, קָדוֹשׁ, קָדוֹשׁ&#8221;</p>

<p>אֵלֶיךָ, אִישׁ־הָאֱלֹהִים!</p>

<p>וּקְבוּעָה בְאֶשְׁנַב־הַשָּׁמַיִם</p>

<p>אֵלֶיךָ אַבִּיט, גֹּאֲלִי</p>

<p>וּמֹשֵׁה־נַפְשִׁי מִיוֵן־טֻמְאָה,</p>

<p>וּבֵרַכְתִּיךָ מִנִּי רוֹם.</p>

<p>הוֹשֵׁעַ, דּוֹדִי, גְּשָׁה־נָא, שְׁקָה־לִי!&quot; –</p>

<p>וַיִּגַּשׁ אַט, וַיִּשַּׁק לָהּ.</p>

<p>עַל־לֶחְיָהּ צָנְחָה, כְּאֵשׁ, דִּמְעָתוֹ.</p>

<p>וְרֹאשָׁהּ שָׁקַע אֶל־הַכַּר.</p>

<p>עֵינֶיהָ נֶעֶצְמוּ. פָּנֶיהָ</p>

<p>בְּאוֹר שָׁמַיְמִי נָהֲרוּ – –</p>

<br />

<p>וְכִי אֶל שְׁמֵי־הַתְּכֵלֶת נַפְשָׁהּ</p>

<p>בְּיַד מַלְאַךְ־מָוֶת נִשְּׂאָה,</p>

<p>וְלִקְרָאתָהּ, בְּמִשְׁבְּצוֹתָם, חָרְדוּ,</p>

<p>בִּרְתֵת־אוֹר, אַשְׁכְּלוֹת כּוֹכְבֵי־אֵל, –</p>

<p>עַד־בּוֹשׁ לְיַד מִטָּתָהּ כָּרַע</p>

<p>הוֹשֵׁעַ, וְעֵינָיו – אֱלֵי־עָל,</p>

<p>אֶל־שְׁבִיל, בּוֹ עָלְתָה נֶפֶשׁ־גֹּמֶר.</p>

<p>וַיַּקְשֵׁב כַּנְפֵי־אַהֲבָה,</p>

<p>אַדִּירָה אַהֲבָה, מַשִּׁיקוֹת</p>

<p>עַל רֹאשׁוֹ, מְאִירוֹת תְּהוֹם־הַשְּׁחוֹר,</p>

<p>לוֹ פִיהָ פָּעֲרָה וּלְעַמּוֹ,</p>

<p>לְלֹא עוד שׁוּב, לְלֹא עוֹד פְּדוֹת. – –</p>

<p>וְעַל נַהֲרוֹת שְׁכוֹל וַאֲבַדּוֹן,</p>

<p>מִכָּל־צַד נַפְשׁוֹ אָפְפוּ</p>

<p>בִשְׁאוֹן־גַּלֵּיהֶם – נַהַם־כְּפִירִים, –</p>

<p>הִתְנַשֵּׂא, עַז מֵהֶם וָרָם,</p>

<p>קוֹל שִׁירַת אַהֲבָה מְנַצַּחַת,</p>

<p>גֹּאֶלֶת עוֹלָם מִכָּל־רָע,</p>

<p>נוֹבַעַת מֵחֶבְיוֹנֵי־נַפְשׁוֹ,</p>

<p>שׁטֶפֶת־כֹּל, מְנַבְּאָה</p>

<p>עֲתִיד־אַלְמָוֶת לוֹ וּלְעַמּוֹ;</p>

<p>וּשְׂפָתָיו תְּפִלָּה לָחֲשׁוּ,</p>

<p>עַל עַמּוֹ, לֵאלֹהָיו שׁוֹלְחֵהוּ –</p>

<p>עַד קְצֵה־הַמִּזְרָח הֶאֱדִים.</p>

<br />
</blockquote>

<p>1929–1928,</p>

<p>נאות־ראסקו – ניו־יורק.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/17369">https://benyehuda.org/read/17369</a></div></body></html>