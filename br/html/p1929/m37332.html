<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שְׁיָרִים</title>
	<meta name="author" content="זלמן שניאור"/>
</head>
<body>

<h2 id="א">א</h2>

<blockquote>
<p>רַק קְטָעִים מְעַטִּים הִצַּלְנוּ</p>

<p>מִתּוֹךְ כָּל הַשֹּׁד וְהַשָּׁבֶר,</p>

<p>הִבְרַחְנוּם, בְּדַרְכֵי סַכָּנָה,</p>

<p>בְּתַרְמִיל־הַגָּלוּת הָעַתִּיק.</p>

<p>זְעֵיר פֹּה זְעֵיר שָׁם עוֹד יַזְהִירוּ,</p>

<p>כִּכְתָרִים מְנֻפָּצִים וּכְטַבְּעוֹת־</p>

<p>שַׁלְשְׁלוֹת־זָהָב נִקְרָעוּ —</p>

<p>תְּחִלָּתָם וְסוֹפָם לֹא נֵדָע.</p>

<p>מִתְנוֹסְסָה בִּרְכַּת הַסַּבָּא</p>

<p>יִשְׂרָאֵל, בְּהִפָּרְדוֹ מִבָּנָיו.</p>

<p>עוֹד הֵדָהּ לְאָזְנֵינוּ יַגִּיעַ,</p>

<p>כְּקוֹל אַרְיֵה חוֹלֶה, בְּשׂוּמוֹ</p>

<p>אֶת כַּפּוֹ עַל רֹאשׁ בֶּן־טִפּוּחָיו</p>

<p>וְנוֹהֵם: &#8220;בֵּן פֹּרָת לִי יוֹסֵף&#8230;&#8221;</p>

<p>מְצַלְצְלִים פְּסוּקֵי &#8220;אָז יָשִׁיר&#8221;</p>

<p>וּמִרְיָם בְּתֻפָּהּ תְּלַוֵּם;</p>

<p>וּמְלַחֵךְ יַם־סוּף וּמְצַחֵק</p>

<p>אֶת מַרְכְּבוֹת פַּרְעֹה הַפְּרוּקוֹת.</p>

<p>מְטַפְטֵף נְאֻם־בִּלְעָם כְּרַעַל</p>

<p>וְנֶהְפַּךְ לִבְרָכָה בְּקָרְשׁוֹ;</p>

<p>שְׁתֻם־עַיִן הוּא צוֹפֶה וְאוֹרֵר</p>

<p>וְנֹפֶת תִּטֹּפְנָה שְׂפָתָיִם.</p>

<p>הוּא צוֹפֶה עַם חָדָשׁ מִתְהַוֶּה,</p>

<p>רָבַץ כַּלָּבִיא בַּחוֹלוֹת;</p>

<p>&#8220;יַעֲקֹב, מַה־טֹּבוּ אֹהָלֶיךָ!&#8221;</p>

<p>כֹּה יַמְלִיץ וְעֵינוֹ נֶהְפָּכֶת.</p>

<br />
</blockquote>

<h2 id="ב">ב</h2>

<blockquote>
<p>בְּצֵל פַּרְשָׁה סְתוּמָה מְנַצְנְצִים</p>

<p>בְּדָלְחֵי חֲרוּזִים מוּזָרִים,</p>

<p>וְאַךְ תָּעִיף בָּם עַיִן וְצָלְלוּ</p>

<p>תְּרוּעוֹת רְחוֹקוֹת בָּרְכָסִים;</p>

<p>צוֹעֲדִים צְלָלִים מוּזָרִים,</p>

<p>שְׁבוּיוֹת וָטָף בָּעֲגָלוֹת</p>

<p>אֲחוֹרֵי מָגִנֵּי עוֹר נִקְשֶׁה, —</p>

<p>צִנּוֹת מְשׁוּחוֹת בְּשָׁמֶן.</p>

<p>וּמְרַנְּנִים, בְּשָׂפָה נֶאְדָּרָה,</p>

<p>גִּבּוֹרִים הֲלוּמֵי נִצָּחוֹן —;</p>

<p>וְ&#8220;אֶת וָהֵב בְּסוּפָה&#8221;&#8230;הֲלֹא זֹאת</p>

<p>שַׁאֲגַת־אֱלֹהִים בָּעֲרָפֶל;</p>

<p>שָׁם חוֹמַת־יְרִיחוֹ נֶהֱרֶסֶת,</p>

<p>מִתְמוֹטְטִים מִגְדְּלֵי־חֶשְׁבּוֹן.</p>

<p>&#8220;וּמִנַּחֲלִיאֵל — בָּמוֹת&#8221;;</p>

<p>גּוֹלְשִׁים הַצְּבָאוֹת וְעוֹלִים;</p>

<p>&#8220;עֲלִי בְאֵר!&#8221; — אֶשֶׁד מִתְפָּרֵץ</p>

<p>לְרַוּוֹת עֲיֵפֵי שְׂדֵה־קָטֶל.</p>

<p>הַיּוֹם רַד, הַזְּרוֹעוֹת מְרַפּוֹת</p>

<p>וְקוֹל שִׁלְטוֹן מְפַקֵּד וּמְחַזֵּק:</p>

<p>&#8220;דֹּם, שֶׁמֶשׁ, בְּגִבְעוֹן!&#8221; וְנָדָם,</p>

<p>&#8220;יָרֵחַ־בְּאַיָּלוֹן!&#8221; וְעָמַד;</p>

<p>עַד יִקּוֹם גּוֹי אוֹיְבָיו יַדְלִיקוּ</p>

<p>אֶת כִּידוֹן יְהוֹשֻׁעַ הַמּוּנָף.</p>

<p>כְּזִיזֵי יַהֲלוֹמִים יָצִיצוּ</p>

<p>הַפְּסוּקִים מִנְּהַר כָּל הַזְּמַנִּים,</p>

<p>לְטוּשֵׁי סְעָרוֹת וְגַלִּים</p>

<p>הֵם נוֹצְצִים וְכָבִים חֲלִיפוֹת,</p>

<p>וּמַעֲמָד יַחֲזִיקוּ בַּשֶּׁטֶף</p>

<p>קְשֵׁי־עֹרֶף, כָּעָם אוֹתָם יָצָר.</p>

<p>הָאֵזוֹב כְּבָר אָכַל אֶת חֶצְיָם</p>

<p>וּמְלַחֵךְ אֶת בְּרָקָם הַקֶּצֶף;</p>

<p>הַמְּצוּלָה רוֹתַחַת עַל סְבִיבָם</p>

<p>וְהֵם זוֹרְקִים בָּהּ צִבְעֵי־הַקָּשֶׁת.</p>

<br />
</blockquote>

<h2 id="ג">ג</h2>

<blockquote>
<p>וְשִׁירַת &#8220;הַאֲזִינוּ&#8221; הַשְּׁקוּלָה,</p>

<p>הַצְּרוּפָה בְּאֵשׁ הַנִּסְיוֹנוֹת —</p>

<p>צַוָּאָה לְעַם־חַיִל, הַכּוֹבֵשׁ</p>

<p>אֶת שְׂטָנָיו, צוֹלֵחַ וְעוֹלֶה;</p>

<p>הַיּוֹצֵר פִּקּוּדָיו בְּקֶצֶב,</p>

<p>לְשַׁעֲשֵׁעַ וּלְחַנֵּךְ אֶת בָּנָיו</p>

<p>וְלִתְמֹךְ בִּזְקֵנָיו הַתְּשׁוּשִׁים —</p>

<p>מַנְגִּינָה וּמִשְׁפָּט כְּאֶחָד.</p>

<p>מוֹת משֶׁה בָּהָר וּבִרְכָתוֹ, —</p>

<p>מִפִּסְגַּת נְבוֹ הִיא הוֹמִיָּה,</p>

<p>נוֹשֶׁבֶת כָּרוּחַ בַּמְּצָרִים,</p>

<p>עַל גְּבוּלֵי בִטָּחוֹן וָשֶׂפֶק; —</p>

<p>צַו אַחֲרוֹן לְעַם גָּאוּל לְמֶחֱצָה</p>

<p>וְהֶעָתִיד נֶעֱמָס עַל שִׁכְמוֹ.</p>

<p>מַה קּוֹל הַחֲצוֹצְרוֹת בָּעֵמֶק?</p>

<p>שָׁם אָשְׁיוֹת הָאֻמָּה נוֹסָדוֹת!</p>

<p>מְחַצְצִים בְּמַשְׁאַבִּים הַקּוֹלוֹת</p>

<p>וּמְסַפְּרִים אֶת צִדְקוֹת יִשְׂרָאֵל.</p>

<p>כִּי רִכְבֵי־הַבַּרְזֶל לִכְנַעַן</p>

<p>תְּקוּעִים בַּטִּיט עַל רוֹכְבֵיהֶם,</p>

<p>וְסוּסִים הֲלוּמֵי־הַפַּרְסָה</p>

<p>נִגְרָפִים בְּקִישׁוֹן הַנָּחַל.</p>

<p>אַךְ נוֹפֵל בְּכִי אִמּוֹת וַאֲחָיוֹת,</p>

<p>בְּקוֹנְנָן אֶל שָׁאוּל וּבָנָיו:</p>

<p>&#8220;אַל תַּגִּידוּ בְּגַת וּבְאַשְׁקְלוֹן&#8230;&#8221;</p>

<p>וְנֶאֱסַף אוֹר שָׁמֶשׁ. חֲשֵׁכָה.</p>

<p>מִי עוֹלֶה בָּהָר? אֵלִיָּהוּ</p>

<p>מִמְּעָרַת הַכַּרְמֶל הוּא יוֹצֵא;</p>

<p>אֵל קַנָּא לוֹ נִגְלֶה בַּסְּעָרָה</p>

<p>וּבְקוֹל דְמָמָה דַקָּה יִתְגַּלֶּה.</p>

<p>נָכֹף גַּם אָנוּ רָאשֵׁינוּ,</p>

<p>לְבַל תִּשָּׂאֵנוּ הַסְּעָרָה!</p>

<p>נָלִיט פָּנֵינוּ גַם אָנוּ,</p>

<p>לְבַל תְּמִיתֵנוּ הַדְּמָמָה!..</p>

<br />
</blockquote>

<h2 id="ד">ד</h2>

<blockquote>
<p>הוֹד קַדְמוֹן לְכֻלָּם, הוֹד שֵׁמִי, —</p>

<p>רַק רְמָזִים הִגִּיעוּ אֵלֵינוּ;</p>

<p>נַעֲלִים וְאֵין לַהֲבִינָם,</p>

<p>קְדוֹשִׁים וְאֵין לְהַשִּׂיגָם.</p>

<p>הֵד־עוֹלָם שֶׁנָּגוֹז, וְנִשְׁמָתוֹ</p>

<p>מְלַטְּפָה לְבָבֵנוּ בִּכְנָפָהּ.</p>

<p>בְּעוֹלָם זֶה יַלְדוּת וְטֻמְאָה</p>

<p>וּקְדֻשָּׁה הִתְבּוֹלְלוּ יָחַד;</p>

<p>כְּלֵי־שָׁרֵת, לַיהֹוָה אֵל צְבָאוֹת,</p>

<p>עִם שִׁבְרֵי עֲצַבִּים וּכְלֵיהֶם</p>

<p>לְיָדֵינוּ הִגִּיעוּ; וְלֹא נַכִּיר</p>

<p>מַה־לָּנוּ וּמַה־לְּצָרֵינוּ;</p>

<p>וְנוֹדְפִים מֵהֶם רֵיחַ קְטֹרֶת</p>

<p>עִם בָּשְׂמֵי הַקְּדֵשׁוֹת הַמְשַׁכְּרִים.</p>

<p>אֵל יָחִיד וֶאֱלִילִים נִלְחָמִים,</p>

<p>וּכְמָרִים עִם כֹּהֲנִים גְּדוֹלִים</p>

<p>יִתְגּוֹשְׁשׁוּ, מְדֻבְלְלֵי זָקָן;</p>

<p>זֶה עוֹלֶה וְזֶה נִרְמָס בְּרֶגֶל.</p>

<p>וְצוֹחֲקִים פַּעֲמוֹנֵי פָז טָהוֹר</p>

<p>בְּתַחֲרוֹת בִּגְדֵי־הַכְּהֻנָּה.</p>

<p>מִתְנוֹצְצִים מִזְרָקִים מוּנָפִים</p>

<p>לְכַפֵּר בְּדָם פִּשְׁעֵי יַעֲקֹב;</p>

<p>וְחוֹזִים מִתְנַבְּאִים לִשְׁנֵיהֶם</p>

<p>בִּלְשׁוֹן עֵבֶר קְדוּמָה — שְׂפַת כְּנַעַן;</p>

<p>&quot;מָה־לִּי וּלְכָל רֹב זִבְחֵיכֶם?</p>

<p>שָׂבַעְתִּי מְרִיאִים וָחֵלֶב&#8230;&quot;</p>

<p>וְזֹאת קְטֹרֶת הַמִּקְדָּשׁ עִם עֶשֶׁן</p>

<p>רוֹשׁ־מָקְטָר מִתְבּוֹלְלִים יָחַד,</p>

<p>לְהַנְעִים אֶת שִׁירֵי הַלְּוִיִּים</p>

<p>וּלְהַשְׁכִּיר אֶת כּוֹרְעֵי־הַבָּעַל.</p>

<p>וְאֵין דַּעַת: מִי יוֹצֵר, מִי בּוֹדֶה?</p>

<p>מִי מְנַבֵּא לָאוֹר, מִי לַחשֶׁךְ?</p>

<p>מַה־בָּרוּךְ, מָה אָרוּר? וְאֵי־הוּא</p>

<p>הַגְּבוּל בֵּין טָהוֹר לְטָמֵא?</p>

<p>אֵלֶּה וָאֵלֶּה מֻפְלָאִים</p>

<p>בְּשַׁחַר עַם נוֹלָד בַּמִּדְבָּר.</p>

<p>אַךְ כְּבָר הֵם מוּאָרִים אוֹר חָדָשׁ,</p>

<p>אוֹר תּוֹרָה מְזֻקֶּקֶת וּבְרוּרָה;</p>

<p>וַאֲדֹנָי — נְקָמוֹת וָחֶסֶד</p>

<p>בּוֹ נִצִּים, בְּחָגְרוֹ כְּלֵי־זֵינוֹ;</p>

<p>זוֹרֵחַ וְעוֹקֵר בְּשֶׁצֶף</p>

<p>אֶת מִלְכֹּם, אֶת בַּעַל וְדָגוֹן.</p>

<p>מִזְדַּכֵּךְ חֲרוֹנוֹ וְהוֹלֵךְ</p>

<p>וְנִצְרָף בְּאֹרֶךְ־אַפָּיִם,</p>

<p>עַד בּוֹאוֹ בְּשִׂפְתֵי נְבִיאִים</p>

<p>לְהַגְדִּיל אֶת כְּבוֹדוֹ וּלְהַאְדִּיר.</p>

<br />
</blockquote>

<h2 id="ה">ה</h2>

<blockquote>
<p>וּמְצַפִּים כָּל אֵלֶּה הַשְּׁיָרִים</p>

<p>לְנֵס, אֲשֶׁר יָבוֹא וִיחַדְּשֵׁם</p>

<p>וּמִלֵּא הֶחָסֵר, בִּגְנוּזִים</p>

<p>אֲבוּדִים, וְהָיוּ לְאֶחָד&#8230;</p>

<p>אַךְ לֹא בָא עוֹד הַיּוֹם זֶה הַגָּדוֹל,</p>

<p>לֹא נִרְפְּאוּ פְּרָצִים עַד עָתָּה;</p>

<p>לֹא נִדְבְּקוּ שְׁבָרִים וּמְכִתּוֹת</p>

<p>לַאֲגַרְטְלֵי־קֶדֶם יְקָרִים.</p>

<p>דּוֹמִים לְכִסֵּא־הַמַּלְכוּת</p>

<p>לִשְׁלֹמֹה, שֶׁנִּפְרַק בַּגּוֹלָה,</p>

<p>וְאֵין מַכִּיר מַנְגָּנוֹן, אֵין יוֹדֵעַ</p>

<p>לְתַקֵּן גַּלְגַּלָּיו, חַיּוֹתָיו.</p>

<p>חֲשָׁשׁ, שֶׁמָּא יָנִיף הָאַרְיֵה</p>

<p>כַּף־זְהָבוֹ וְהִכָּה עַל יָרֵךְ</p>

<p>אֶת אֻמָּן־הַבּוּר וְעָשָׂהוּ</p>

<p>פִּסֵּחַ לְכָל יְמֵי־חַיָּיו.</p>

<p>כֵּן נַעֲשָׂה לְפַרְעֹה, בְּהַעִזּוֹ</p>

<p>אֶל כִּסְאוֹ הַפָּגוּם לִשְׁלֹמֹה&#8230;</p>

<p>וּ&#8220;פַרְעֹה־נְכֹה&#8221; — מֶלֶךְ־אֶבְיוֹן</p>

<p>לוֹ קָרְאוּ מֵאָז עַד יוֹם מוֹתוֹ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/37332">https://benyehuda.org/read/37332</a></div></body></html>