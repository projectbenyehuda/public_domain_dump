<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אמור, הדת והדעת</title>
	<meta name="author" content="צבי הירש מסליאנסקי"/>
</head>
<body>

<p>&#8220;על המנורה הטהורה יערוך את הנרות לפני ה' תמיד, על המנורה הטהורה: על טהרה של מנורה, שלא יסמכנה בקיסמין ובצרורות&#8221;.</p>

<p>(ילקוט שמעוני)</p>

<p>מלחמה נוראה ואיומה בין שתיהן מימות עולם, ויד הראשונה גברה תמיד על האחרונה באש קנאתה.</p>

<p>*</p>

<p>מסוקרט היוני עד גאלילי ועד קרבנות-האינקויזיציה האחרונים, אשר הקריבו את חייהם בעד מחשבותיהם, אין קץ ואין מספּר.</p>

<p>*</p>

<p>לא רק את האנשים החפשים שרפו חיים, כי אם גם את הספרים שמו לגלים נצים.</p>

<p>*</p>

<p>הכליף שרף את אוצר ספריו, והישועיים דנו בשרפה את כל
כתבי-היד אשר אינם מתאימים עם רוחם, ולא לפלא הוא כי התלמוד נשרף כמה
פעמים, אחרי אשר הזהירו הישועיים לבלי ילמדו גם את ספרי הקדש.</p>

<p>*</p>

<p>לא כן היא דתנו. היא אחות נאמנה להדעת. היא איננה מצוה להאמין, כי אם <strong>לדעת ולעשות</strong>.</p>

<p>אברהם העברי הראשון שאל: &#8220;<strong>במה אדע</strong>?&#8221; – <strong>והאמין</strong> בה', ויחשבה לו <strong>צדקה</strong>.</p>

<p>*</p>

<p>&#8220;<strong>וירא</strong> ישראל את מצרים מת על שפת הים, <strong>וירא</strong> ישראל
את היד הגדולה אשר עשה ה' במצרים, <strong>וייראו</strong> העם את ה&#8216;, <strong>ויאמינו</strong> בה&#8217;
ובמשה עבדו&#8221; –</p>

<p>אחרי אשר <strong>ראו, יראו והאמינו</strong>.</p>

<p>*</p>

<p><strong>דע, וידעת, שמע, ראה, ועשה</strong> – ולא האמן, כבנותיה המוליכות את ההולכים אחריהן בעורון ובמחשכים.</p>

<p>*</p>

<p>שמואל הורה: <strong>שמוע והקשב</strong>; ספר משלי מרומם את החכמה למעלה ראש.</p>

<p>&#8220;לכן גלה עמי מבלי <strong>הדעת</strong>!&#8221; – הרעים בן אמוץ בקולו.</p>

<p>&#8220;נדמו עמי <strong>מבלי הדעת</strong>, כי אתה <strong>הדעת</strong> מאסת ואמאסך מכהן לי&#8221; – קרא בן בארי.</p>

<p>&quot;כי למקטנם ועד גדולם ילכו <strong>לדעת</strong> את ה' &quot; – נבא בן חלקיהו החוזה.</p>

<p>עזרא הסופר קרא בספר תורת האלהים מפרש <strong>ושום שכל ויבינו</strong> במקרא.</p>

<p>*</p>

<p>חז&quot;ל ידעו והבינו בכל מקצעות החכמה בימיהם: – פיזיולוגיה
בחולין; מתימטיקה בעירובין; תורת המשפּטים בנזיקין; הסנהדרין היו בלשנים;
אנשי כנסת הגדולה תקנו להתפּלל על <strong>הדעת</strong> בשמונה עשרה: ותן בלבנו <strong>להבין
ולהשכיל, לשמוע, ללמוד וללמד</strong> – מתפּללים אנחנו לפני קריאת שמע.</p>

<p>*</p>

<p>אבות הכנסיה הנוצרית הורו רק להאמין ולא להבין בכתבי הקדש ויושיבו את העם במחשכים.</p>

<p>*</p>

<p>חכמינו השפּילו מאד את ערך הת&#8220;ח, אשר אין בו דעה, ו&#8221;טוב ממזר תלמיד חכם מכהן גדול עם הארץ&quot;.</p>

<p>&#8220;דעת קנית – מה חסרת? דעת חסרת – מה קנית&#8221;?</p>

<p>(תנחומא ויקרא פ&quot;א)</p>

<p>&#8220;ובחסר כל – רב נחמן אמר: בלא <strong>דעה</strong>. אמר אביי: נקטינן
אין עני אלא בדעה. במערבא אמרי: דדא ביה כולא ביה, דלא דא ביה מה ביה. דא
קני מה חסר, דא לא קני מה קני.&#8221;</p>

<p>(נדרים מא.)</p>

<p>*</p>

<p><strong>הדת</strong> ההולכת שלובת זרוע עם <strong>הדעת</strong> עוררה את רוח
נביאיה לאהוב את כל המין האנושי ולבכות על אסון כל העמים, ובן אמוץ קרא במר
נפשו:</p>

<p>&#8220;<strong>גפן שבמה אריוך דמעתי!</strong>&#8221;</p>

<p>(ישעיה ט&quot;ז)</p>

<p>*</p>

<p>בחשכת ימי-הבינים בתוך הערפל התנוססו כוכבים מזהירים בשמי
היהדות: <strong>המימוני, הלוי, בני עזרא, בן גבירול, בן נחמן, בן גרשון, בדרשי,
הקמחים</strong>, ועוד ועוד.</p>

<p>*</p>

<p>החסיד בחיי העיר בהקדמתו ל&#8220;חובת הלבבות&#8221; ללמוד ולדעת ולבלי לכת בעורון אחרי הפּקח האחד, לבל יפּלו כלם אחרי נפלו&#8230;</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/32201">https://benyehuda.org/read/32201</a></div></body></html>