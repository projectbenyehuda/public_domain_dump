<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משורר הגעש</title>
	<meta name="author" content="זאב ז'בוטינסקי"/>
</head>
<body>

<h1 id="משוררהגעשזאבזבוטינסקי">משורר הגעש / זאב ז&#8217;בוטינסקי</h1>

<br>

<p>מכתב-ברכה מיום 3 בפברואר 1936 לחגיגת יובל הששים של שאול טשרניחובסקי, שנערכה על-ידי בית&quot;ר באולם &#8220;אוהל שם&#8221; בתל אביב.</p>

<p>צר לי, ברגע זה אולי יותר מאשר בכלל, על האיסור הסוגר לפני את פתח ארצנו. לא אקח חלק בפגישתכם את שאול טשרניחובסקי. אנא למסור לו את הכרתי.</p>

<p>בימי נעורי, כאשר נתגלו לעיני אוצרות השירה העברית החדשה, מצאתי הבדל מכריע בין שירה זו ובין שירתם של יתר העמים – ביחס ל&#8220;מקום בחיים&#8221;. כי אצל אומות העולם כבר לא תפסה השירה, בימים הללו, שום &#8220;מקום בחיים&#8221;; כבר הספיקה לרדת עד למדרגת חומר לקריאה ולא יותר. אך אצלנו, לתמהוני הגדול, מצאתי ויכוח ציבורי מסביב לדברי משוררים, ואף סימני השפעה ישרה ומכרעת של דבריהם על מעשי הציבור.</p>

<p>שתי מגמות עיקריות בלטו באותה השפעה: לאחת אקרא-נא &#8220;זעם&#8221;, לשניה – &#8220;געש&#8221;. ביאליק סחפנו בזעמו, לימדנו את הערך הבונה והחיובי של תופעות &#8220;שליליות&#8221; כגון &#8220;בכי&#8221;, &#8220;יאוש&#8221;, &#8220;בוז&#8221;, &#8220;חרפה&#8221;; לימדנו לשנוא את היהודי השפל – למען נאהב את העברי הנשגב.</p>

<p>אבל ה&#8220;געש&#8221; הוא העיקרון החיובי שבטבע, כוח גלמי והיולי, הנוטה להתפרץ תמיד ובכל התנאים, לא תמיד בשם איזו מטרה מסוימת, על-פי רוב דוקא בלי מטרה, &#8220;פשוט ככה&#8221;: משחק, תיאבון, הלצה, תעוזה, שיר. היהודי השפל, אותו ראינו בעינינו על פינת הסימטה, נראה לנו כצנום ויבש ומחוסר אף ניצוץ של &#8220;געש&#8221;. אין זאת אומרת כי נכון &#8220;ראינו&#8221;: הלא ידוע גם לחכמים וגם לבור כמוני, שרק את אשר <strong>ציפה</strong> לראות ברנש &#8220;תראינה&#8221; עיניו. לשאול טשרניחובסקי ניתן מלמעלה אותו שי-הפלא, אשר- לפי דברי ברנרד שאו – לא יזכה לו אלא אחד מכמה רבבות: כישרון הראיה <strong>הנורמאלית .</strong> הביט האותו יהודי השפל וגילה בו מטמוני &#8220;געש&#8221;. גילה, כי מלבד כל מיני &#8220;געגועים&#8221; – געגועים לתפארת שלא ישיגנה – רותח בדמו של אותו יהודי המסכן גם &#8220;תיאבון&#8221; ממשי ומעשי לתפארת שאפשר להשיג, וצריך להשיג, וגם כדאי להשיג, והבה נשיגנה, ו- gaudeamus !</p>

<p>אמנם נתאכזבנו קצת ביחס לראשונה משתי המגמות. אולי תזכרו את ה-&quot; Pickwick Papers &#8220;: ביטוי אחד היה לגבור הספר הזה – &#8220;Pickwickian Sense&#8221; – &#8220;המובן הפיקויקאי&#8221;, – שבעזרתו אפשר להפוך קללה לברכה וגידוף לשבח. מדי צאת מפי איזו מלה חריפה, די שאוסיף – &#8220;אבל אמרתי את זה במובן הפיקויקאי&#8221; – ונגמר, ומעז יצא מתוק-מתקתק. כאותו הנס קרה גם לשירת הזעם: לנוער שדוקא מצלצוליה שאב את תורתו תורת המרד, אמרו פתע-פתאום כי שירים בכלל אינם אלא <strong>אגדה,</strong> ז&#8221;א אין להם &#8220;מקום בחיים&#8221;. בחיים <strong>ההלכה</strong> תמשול, אשר דרכיה אינם דרכי מרד, והמלה היא פסבדוֹנים פיקויקאי&#8230; –</p>

<p>אני מזכיר את האכזבה לא מפני שהסכמנו לה: להיפך, לא הסכמנו ולא נסכים, את שירת הזעם זכוֹר נזכוֹר, את תורת <strong>המרד</strong> שבה שמוֹר נשמור, ואת הפירוש הבּלה שכוח נשכח. אבל נעים ונאה לי, במכתב-התוֹדוֹת הזה, להבליט כי ביחס למגמה השנית – לא נתאכזבנו. וגם מזמרת הגעש הלא שאבנו תורת מרידה: אך לא אמרו לנו עדיין, שגם זו איננה אלא מליצה, ובטוחני כי גם בעתיד כזאת לא נשמע.</p>

<p>הנני מברך, יחד עם כולכם, את מורנו – הנאמן, על סף הזקנה, לאמונת שחרוּתוֹ.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5235">https://benyehuda.org/read/5235</a></div></body></html>