<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>כְּאִישׁ נִדְהָם</title>
	<meta name="author" content="משלם בן שלמה דיפיארה"/>
</head>
<body>

<p>כתובת על השיר: משלי אהבים על הפלגת חשק המשכילים לחכמה ולתבונה.</p>

<blockquote>
<br />
</blockquote>

<blockquote>
<br />
</blockquote>

<blockquote>
<p>כְּאִישׁ נִדְהָם וְנָד אָנֶה וְאָנָה / וְכַשּׁוֹכֵב בְּרֹאשׁ חִבֵּל סְפִינָה</p>

<p>בְּלֶב יָם סוֹעֲרָה מִן הַסְּעָרָה / וְלֹא יִשְׁקֹט הֲמוֹן גַּלֵּי שְׁאוֹנָהּ –</p>

<p>לְבָבִי יַהֲלֹךְ תֶּמֶס וְנָמוֹג / וְנַפְשִׁי בִי מְנַהֶמֶת כְּיוֹנָה,</p>

<p>עֲדֵי כִי יַחֲלֹף רוּחַ יְדִידוֹת – / צְבִיַּת חֵן אֲהוּבָה נַעֲמָנָה,</p>

<p>עֲדֵי רוּחַ אֲהָבֶיהָ תְהִי לִי / כְּמוֹ מָגֵן מְגִנָּה מִמְּגִנָּה,</p>

<p>בְּאוֹר לֶחְיָהּ אֲשֶׁר בּוֹשׁוּ לְנֶגְדָּהּ / פְּנֵי חַמָּה וְחָפְרָה הַלְּבָנָה,</p>

<p>בְּקֶסֶם עַל שְׂפָתֶיהָ וְעֵינָהּ / בְּצוּף וּדְבַשׁ אֲשֶׁר תַּחַת לְשׁוֹנָהּ.</p>

<p>יְרוֹת חִצֵּי אֲהָבִים לַאֲהוּבִים / בְּעַפְעַפָּהּ דְּמוּת קֶשֶׁת נְתוּנָה,</p>

<p>תְּלַבֵּב לֵב חֲשׁוּקֶיהָ וְתִקְשֹׁר / יְמִין עֻזָּם, וְחוּט שַׂעְרָהּ – אֲטוּנָהּ</p>

<p>עֲנָקִים לֹא יְיַפּוּ צַוְארוֹנָהּ / אֲבָל יַנְעִים רְבִידֶיהָ גְּרוֹנָהּ,</p>

<p>בְּלֶחְיָהּ שָׁלְחָה זֹהַר וְטֹהַר / וְאוֹר בָּהִיר וְצַח מֵאֵין עֲנָנָה.</p>

<p>יְפַת עַיִן, יְפַת תֹּאַר וּמַרְאֶה, / דְּמוּת מַרְאֵה חֲבַצֶּלֶת שְׁרוֹנָה,</p>

<p>וְשָׁדֶיהָ – דְּמוּת לוּחוֹת כְּתוּבִים / וּבָם מִצְוַת שְׁאֵר וּכְסוּת וְעוֹנָה.</p>

<p>יְאַו חוֹשְׁקָהּ נְתֹן פָּנָיו לְמִדְרַךְ / פְּעָמֶיהָ, וְלִבּוֹ – בֵּית מְלוֹנָהּ.</p>

<p>בְּתַבְנִיתָהּ וְקוֹמָתָהּ כְּמוֹתָהּ, / מְרֵעַי, לֹא רְאִיתֶם כָּל תְּמוּנָה!</p>

<p>״לְאֶנְקָתִי, צְבִיַּת חֵן, פְּנִי נָא / וְלֹא אָמוּת כְּמוֹת יַלְדֵי פְנִנָּה</p>

<p>וְנַחְמִי נָא לְנַפְשִׁי הָעֲנֻגָּה / וְצִיר לִבִּי וּמַכְאוֹב תִּרְפְּאִי נָא.</p>

<p>רְאִי נָא כִּי בְכָל לִבִּי דְרַשְׁתִּיךְ / וְחִבַּבְתִּיךְ כְּאֶלְקָנָה לְחַנָּה,</p>

<p>רְאִי נָא אֶת יְגוֹן רוּחִי וְשִׂיחִי / וְהַקְשִׁיבִי וְשִׁמְעִי זֹאת, עֲדִינָה!</p>

<p>עֲדִינָה, צִיץ צְבִי עֶדְיֵךְ עֲדִי נָא / וְאֶל עֵבֶר פְּנֵי דוֹדֵךְ עֲדִי נָא,</p>

<p>שְׂאִי נָא לִי שְׁלוֹם חֵן וַחֲנִינָה / וְתוֹךְ חַדְרֵי סְגוֹר לִבִּי חֲנִי נָא,</p>

<p>וּפִתְרִי סוֹד חֲזוֹן לַיִל חֲלַמְתִּיו / בְּשָׁכְבֵנוּ בְּעֶרֶשׂ רַעֲנָנָה:</p>

<p>נְשַׁקְתִּיךְ אָז וְחִבַּקְתִּיךְ – אֲבָל לֹא / אֲעַנֵּךְ, רַעֲיָה, כִּשְׁכֶם לְדִינָה.</p>

<p>וּמִי יִתֵּן בְּלַעְתִּנִּי, אֲבָל לֹא / תְקִיאִינִי כְּהָקִיא דָג לְיוֹנָה!</p>

<p>וְאִם אוּלַי מְקַנְאִים קִנְּאוּ בִי / וְתַחַת אַהֲבָה כָתְבוּ בְשִׂטְנָה –</p>

<p>אֲחוֹתִי, הַחֲרִישִׁי, אַל תְּגַלִּי, / צְפוּן חִבָּה בְּתוֹךְ חֻבֵּךְ טְמוּנָה</p>

<p>וְאֶל דּוֹדֵךְ תְּנִי דֹדֵךְ בְּעֵינֵךְ / וְרַב שָׁלוֹם כְּפַרְפַּר וַאֲבָנָה!״</p>

<p>הֱשִׁיבַתְנִי ״יְדִיד, מַה זֶּה תְּבַכֶּה / בְמִסְתָּרִים וְתָרִים קוֹל תְּלֻנָּה?</p>

<p>רְאֵה שֵׂיבָה בְךָ זָרְקָה, וְדַלָּה / שְׁחַרְחֹרֶת אֲשֶׁר אֲשֶׁר שָׁבָה לְבָנָה,</p>

<p>וְטַל יַלְדוּתְךָ חָלַף וְעָבַר / וְחֵשֶׁק בַּחֲרוּתְךָ סָר וּפָנָה.</p>

<p>הֲתִשְׁאַל אַחֲרֵי זֹקֶן נְעוּרִים / וְאִם אַחַר בְּלוֹת תָּשׁוּב לְעֶדְנָה?</p>

<p>וְגֶבֶר אֵין אֱיָל בּוֹ אֵיךְ יְמַלֵּא / שְׂחוֹק פִּיהוּ וּבִשְׂפָתָיו נְגִינָה?</p>

<p>בְּהֵיכְלֵי שֵׁן וְחַדְרֵי יַעֲלוֹת חֵן / הֲיָבוֹא שָׂב וּבִיאָה זוֹ מְשֻׁנָּה!</p>

<p>וּמַה יּוֹסִיף לְאוֹר עִוֵּר מְאוֹר נֵר? / וּמַה יִתֵּן לְסָרִיס בֵּית חֲתֻנָּה?</p>

<p>עֲזֹב, זָקֵן, עֲזֹב שִׁירֵי עֲגָבִים / וּפֶן תִּהְיֶה לְמָשָׁל גַּם שְׁנִינָה,</p>

<p>זְכֹר, זָקֵן, יְמוֹת עוֹלָם וְעַד אָן / יְחִידָתְךָ בְּחֵיק חֵשֶׁק אֱמוּנָה?</p>

<p>זְכֹר, יָשִׁישׁ, גְּוִיָּתְךָ כְּתַרְשִׁישׁ / לְאֵיד וּלְמוֹעֲדֵי רֶגֶל נְכוֹנָה.</p>

<p>בְּטֶרֶם הַזְּמָן יִבְגֹּד בְּךָ, קוּם / וְתִבְגֹּד בּוֹ כְּמוֹ רֵכָב וּבַעְנָה,</p>

<p>נְתֹץ חַיִץ אֲשֶׁר בָּנוּ יְדֵי חֵטְא / בְּיִרְאַת חֵטְא וּבִתְשׁוּבָה הֲגוּנָה,</p>

<p>לְהִתְיַחֵד וְהִתְבּוֹדֵד בְּנֵה לָךְ / לְהִתְפַּלֵּל עֲלִיַּת קִיר קְטַנָּה.</p>

<p>שְׁאַל, נוֹאָל, מְחוֹת חַטַּאת נְעוּרִים / שְׁאַל וּדְרֹשׁ לְאֵל שׁוֹכֵן מְעוֹנָה,</p>

<p>וְדַי לָךְ כִּי תְבַקֵּשׁ לַעֲווֹנְךָ / נְתֹן כֹּפֶר בְּכָל רֶגַע וְעוֹנָה.</p>

<p>עֲזָב נָא לָעֲלָמִים חֵן עֲלָמוֹת / לְזַמֵּר עַל עֲלָמוֹת שִׁיר וְרִנָּה!</p>

<p>הֲיִשְׁמַע שָׂב בְּקוֹל שָׁרִים וְשָׁרוֹת / וְאִם תָּבוֹא בְּפִי יָשִׁישׁ רְנָנָה?</p>

<p>וּמֶתֶק צוּף לְחִכּוֹ – רוֹשׁ וְלַעֲנָה, / וְרֵיחַ מֹר בְּאַפּוֹ הוּא כְּצַחְנָה!</p>

<p>יְגוֹנָיו עֵת זְקוּנָיו לוֹ לְמָחוֹל / וְשִׁיר מִזְמוֹר עֲלוּמָיו לוֹ לְקִינָה״.</p>

<p>עֲנִיתִיהָ ״כְּלִילַת חֵן וְיֹפִי / וְשֵׂכֶל טוֹב בְּלֶקַח טוֹב וּבִינָה,</p>

<p>וּמַה נֵּחַנְתְּ וּמַה נָּעַמְתְּ וְנָאַמְתְּ / נְאוּם – כָּל מַעֲשֵׂהוּ בֶאֱמוּנָה!</p>

<p>יְכָלְתִנִּי, נְצַחְתִּנִּי בְּמוֹפְתֵי / שְׂפַת יֶתֶר, שְׂאֵת סִבָּה וְטַעְנָה,</p>

<p>וְשׁוּב שִׂכְלֵךְ בְּחָכְמָתֵךְ וְדַעְתֵּךְ / עֲצַת שָׁלוֹם חֲקָרָהּ גַּם הֱכִינָהּ</p>

<p>לְדַעַת סוֹד בְּקִיר לִבִּי כְמַסְתִּיר / וּמַחְשָׁבָה בְּמוֹרָשָׁיו צְפוּנָה.</p>

<p>אֲנִי הָאִישׁ אֲשֶׁר חֶרְפַּת נְעוּרָיו / סְבָבַתְהוּ כְנָחָשׁ וַעֲכָנָה,</p>

<p>עֲווֹן בִּצְעָהּ וְרֹב רִשְׁעָהּ וּפִשְׁעָהּ / אֲפָפוּהוּ – וְנָשָׂא אֶת עֲווֹנָהּ,</p>

<p>וְגָדַר הַזְּמָן דַּרְכִּי עֲדֵי כִי / הֱעִירַנִי, דְּבַר שָׁנָה בְּשָׁנָה,</p>

<p>עֲדֵי שַׂבְתִּי וְזָקַנְתִּי וְשַׁבְתִּי / וְנִחַמְתִּי לְשֹׁד נַפְשִׁי וְאוֹנָהּ</p>

<p>וְנִחַמְתִּי וְנִכְלַמְתִּי וּבֹשְׁתִּי / וְלָבַשְׁתִּי כְסוּת בּוּשָׁה וּבָשְׁנָה.</p>

<p>וְיָדַעְתִּי אֲנִי נֶפֶשׁ בְּהֶמְתִּי / בְּמַשְׂאוֹת שָׁוְא וּמַדּוּחִים טְעוּנָה,</p>

<p>וְהִלְבַּשְׁתִּי לְרוּחִי סוּת חֲרִיצוּת, / בְּטֶרֶם אֶל שְׁאוֹל יֵרֵד הֲמוֹנָהּ,</p>

<p>וּבִינוֹתִי בְּסוֹד מֶחְקָר וְעִקַּר / יְקָר נִזְכָּר בְּעֵדוּת נֶאֱמָנָה –</p>

<p>יְקָר נִזְכָּר בְּפִי כַמָּה חֲכָמִים / מְחֻכָּמִים בְּסוֹד מִקְרָא וּמִשְׁנָה.</p>

<p>יְעָצוּנִי סְעִפַּי: צֹר תְּעוּדוֹת, / נְצֹר סוֹדוֹת יְסוֹדוֹת הָאֱמוּנָה,</p>

<p>וּבָם נוֹחַ לְכָל נֶפֶשׁ וְנֹפֶשׁ, / וּבָם תִּזְכֶּה בְּמִשְׁפָּטָהּ וְדִינָהּ!</p>

<p>וְהִתְקַדֵּשׁ – בְּקוּם שַׁדַּי – לְמַדַּי, / בְּיוֹם מִשְׁפָּט לְבַקֵּשׁ חִשְּׁבוֹנָהּ,</p>

<p>וּבָם תִּבְחַר בְּכָל מִדּוֹת כְּבֻדּוֹת / וְעָזוֹב תַּעֲזֹב מִדָּה מְגֻנָּה.</p>

<p>וְלִי מַה יָּקְרוּ רֵעַי – וְאֶחְשֹׁק / הֱיוֹת דָּתִי לְבַדָּהּ לִי לְמָנָה,</p>

<p>וְכָל יִשְׁעִי וְכָל חֶפְצִי לְחֶפְצָהּ / לְהִתְמַכֵּר וְלִהְיוֹת לָהּ לְמִקְנָה.</p>

<p>וְאוּלָם בִּי זְמִיר אַלּוּף נְעוּרַי / וְנָחַנִי עֲדֵי שֵׂיבָה וְזִקְנָה</p>

<p>וְהִפְקִיד הַזְּמָן עֵטִי וּמִנָּה / לְהָשִׁיב הוֹד עֲטֶרֶת שִׁיר לְיָשְׁנָהּ.</p>

<p>בְּמִשְׁפַּט הַזְּמִיר כִּלְכֵּל דְּבָרָיו / וּמַאְמָרָיו בְּשִׁיר כּוֹרְתִים אֲמָנָה,</p>

<p>מְשֹׁל מָשָׁל בְּכָל הֶגְיוֹן לְשׁוֹנוֹ – / בְּרִית כָּרַת, תְּנַאי קִיֵּם וְהִתְנָה,</p>

<p>וְאוֹתוֹתָיו וְתֵבוֹתָיו בְּפֶלֶס / וּמֹאזְנֵי הַזְּמִיר שָׁקַל וּמָנָה.</p>

<p>בְּכֵן כִנָּה תְעוּדָתִי כְעַלְמָה / יְפֵהפִיָּה בְּעֶדְיֵי שַׂהֲרוֹנָהּ,</p>

<p>וְחֻקִּים הַחֲקוּקִים בָּהּ – כְּעָגִיל / עֲלֵי אָזְנָהּ וְחוֹתָם עַל יְמִינָהּ,</p>

<p>כְּעַלְמַת חֵן תְּשַׂמַּח לֵב יְדִידָהּ / בְּקָרְצָהּ לוֹ בְּאִישׁוֹנָהּ וְעֵינָהּ,</p>

<p>וּפַעַם חֵץ תְּשׁוּעָה תּוֹר בְּעֵינָהּ / וּפַעַם מַדְקְרוֹת חֶרֶב שְׁנוּנָה –</p>

<p>וְכֵן דָּת אֵל תְּכַבֵּד אֶת דְּבֵקָהּ / וְתִשְׁפֹּךְ עַל רְחֵקָהּ בּוּז קְלוֹנָהּ,</p>

<p>וְלֹא יִגְוַע אֲשֶׁר יַשִּׂיג רְצוֹנָהּ / וְלֹא יִחְיֶה כְּרֶגַע בַּחֲרוֹנָהּ.</p>

<p>וְנִכְסַפְתִּי לְהִתְרַפֵּק בְּדוֹדָה / כְּחוֹשֵׁק יַעֲלַת חֵן וַחֲנִינָה,</p>

<p>וְאֶחְפֹּץ כָּל אֲשֶׁר תִּבְחַר וְתַחְפֹּץ / וְאֶנְאַץ כֹּל אֲשֶׁר תִּנְאַץ וְתִשְׂנָא.</p>

<p>אֱלֹהַי, קַח לְךָ רוּחִי בְקִרְבִּי / נְתוּנָה לָךְ בְּמַתָּנָה וְאֶתְנָה!</p>

<p>תְּנָה לִי יוֹם קְרָב חֶטְאָהּ מְנָתְךָ / וְחֶמְלָתְךָ כְּלִי נִשְׁקָהּ וְזֵינָהּ,</p>

<p>וְלֹא יַבְדִּיל עֲווֹן סִכְלָהּ וְכִסְלָהּ / וּמַעַל מָעֲלָה בֵּינְךָ לְבֵינָהּ.</p>

<p>כְּמוֹ כָלְתָה לְךָ וּלְדָתְךָ – כֵּן / יְכַלֶּה חַסְדְּךָ עֹצֶם זְדוֹנָהּ,</p>

<p>כְּמוֹ חָשְׁקָה בְךָ – תַּחְשֹׁק, הֲשִׁיבָהּ / לְאֵיתָנָהּ אֲשֶׁר הָיְתָה בְאָמְנָה,</p>
</blockquote>

<blockquote>
<p>וְיוֹם תִּשְׁפֹּךְ לְךָ שִׂיחַ לְשׁוֹנָהּ – / עֲנֵה טֶרֶם קְרֹא ״אַחְלַי וְאָנָּא״</p>
</blockquote>

<blockquote>
<p>וְהֵעָתֵר לְקוֹל זַעְקָהּ כְּמֵאָז / לְבֶן-יִשַׁי בְּגֹרֶן הָאֲרַוְנָה,</p>

<p>וְאַל תִּגְמֹל כְּמִפְעָלָהּ, וְתֹאכַל / פְּרִי יָדָהּ כְּמוֹ נוֹצֵר תְּאֵנָה.</p>

<p>וְאִם אוּלַי פְּשָׁעִים הַנְּטוּעִים / בְּמֶזֶג כָּל יְצוּר אוֹ בַתְּכוּנָה</p>

<p>וְאוּלַי מִפְּנֵי הֶרְגֵּל עֲבֵרָה / וְהַמִּנְהָג כְּמִנְהַג הַמְּדִינָה</p>

<p>עֲכָרוּהָ מְכָרוּהָ בְּיַד צַר / בְּיַד יַלְדּוּת וּמָסְכוּ רוֹשׁ בְּיֵינָהּ</p>

<p>וּמַאְכָלָהּ חֲסַר מֶלַח וְתַבְלִין / וְלֹא נִתַּן בְּמִנְחָתָהּ לְבוֹנָה</p>

<p>וְתַבְשִׁילָהּ כְּמִצְטַמֵּק וְרַע לוֹ / עֲדֵי שֻׁלַּח בְּמִשְׁמַנָּהּ רְזוֹנָהּ</p>

<p>וְהָעוֹלָם בְּמַצְרֵפוֹ צְרָפָהּ / וְתוֹךְ מִבְחָן בְּכוּר עֹנִי בְּחָנָהּ –</p>

<p>בְּכָל זֹאת לֹא הֱנִיאוּהָ בְנֵי יוֹם / וְלֹא רִמָּה זְּמָן אוֹתָהּ וְהוֹנָה,</p>

<p>וְלֹא הִפִּיל וְהִשְׁפִּיל רוּם גְּאוֹנָהּ / וְלֹא עִנָּה עֳנִי כֹחָהּ וְאוֹנָהּ,</p>

<p>וְתֵבֵל לֹא תְסִיתֶהָ בְּשִׂפְקָהּ / בְּמַמְתַקָּהּ וְצוּף חִכָּהּ וְהוֹנָהּ –</p>

<p>אֲבָל דָּבְקָה בְצוּר חִזְקָהּ וְחִשְׂקָהּ, / וּמִשְׁעָנָהּ וּבִטְחוֹנָהּ – בְּקוֹנָהּ.</p>

<p>הֱיֵה לָהּ בֵּית מְצוּדוֹת מִמְּצוּדוֹת / לְרַגְלֶיהָ זְמָן הֵכִין וְאִנָּה,</p>

<p>וּמִשּׁוֹאוֹת וּמַשּׁוּאוֹת פְּלָאוֹת / וְנוֹרָאוֹת בְּצֶדֶק תַּעֲנֶנָּה,</p>

<p>וּמִשָּׁאוֹן וּמַשָּׁאוֹן וְגָלוּת / וּבוֹר דַּלּוּת וְשִׁפְלוּת תַּעֲלֶנָּה,</p>

<p>וְעֵינֶיהָ מְשִׁיחַ אֵל וְגוֹאֵל / לְיִשְׂרָאֵל מְהֵרָה תֶחֱזֶינָה,</p>

<p>וְתַעַל בַּעֲלוֹת אוֹבְדִים שְׁדוּדִים / לְהַר הַמֹּר וְגִבְעַת הַלְּבוֹנָה.</p>

<p>וְאַחְרִיתָהּ תְּהִי עִם דּוֹר יְשָׁרִים / מְתִים מֵתוּ וְהֵם חַיִּים עֲדֶנָה,</p>

<p>תְּשִׂימֶהָ בְאַפַּדְנָהּ וְכַנָּהּ / וְשָׂא נִסָּהּ בְּפַרְדֵּסָהּ וְגַנָּה</p>

<p>וְשִׂים שִׂיאָהּ עֲלֵי גַבְהוּת נְשִׂיאָהּ / וְתֵן כִּסְאָהּ בְּכֵס זִקְנֵי כְהֻנָּה.</p>

<p>וְעֵת תָּשִׁיב נְשָׁמוֹת אַחֲרֵי מוֹת / לְתוֹךְ גֵּוָה בְּגֵו עָפָר יְשֵׁנָה –</p>

<p>תְּקִיצֵנִי לְקֵץ יָמִין, וְתַעְטִיר / רְצוֹנָהּ לִי כְּסוֹחֵרָה וְצִנָּה.</p>

<p>וְלִי יֶעְרַב בְּיוֹם שָׁרָב כְּעָב טַל / וְכִמְדוּרָה – בְּיוֹם קָרַָה וְצִנָּה.</p>

<p>וְאוּלָם הֵן בְּעוֹדִי חַי אֲשַׁחֵר / פְּנֵי חַסְדְּךָ וְאַפִּיל לָךְ תְּחִִנָּה</p>

<p>לְהַסְפִּיק מַחֲסוֹר נַפְשִׁי בְּטוּבְךָ / וְלֹא יֶחְסַר מְזוֹנָהּ כָּל זְמַנָּהּ,</p>

<p>וְשִׁפְעַת חַסְדְּךָ תָּכִין דְּגָנָהּ / וְשֵׂיבָתִי תְכַלְכֵּל תּוֹךְ מְכוֹנָהּ</p>

<p>וְגֵוִי לֹא יְמֵי חֶדְלוֹ יְהַלֵּךְ / כְּאִישׁ נִדְהָם וְנָד אָנֶה וְאָנָה.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/34175">https://benyehuda.org/read/34175</a></div></body></html>