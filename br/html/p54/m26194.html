<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִיכָאֵל אַנְדְזֶ'לוֹ</title>
	<meta name="author" content="מתתיהו שוהם"/>
</head>
<body>

<blockquote>
<p>אֵרְדָה לִי בֵית־הַיּוֹצֵר. – סְפוּנִים שׁוּלֵי אַרְגָּמָן</p>

<p>גַּנֵּי מִקְדְּשֵׁי רוֹמָא וּפְלוֹרֶנְצְיָה, וּצְלָלִים</p>

<p>גְּבִיחֵי שׁוֹק, דֹּם לְמַרְגְּלוֹת אַתִּיקֵי הֵיכָלִים,</p>

<p>יַתְווּ דֶרֶךְ בִּכְחֹל עַרְבַּיִם לְמִשְׁכַּן הָאָמָּן.</p>

<br />

<p>בְּקוּרֵי יוֹבְלִים גְּאוֹן עֶרְיַת גְּלָמָיו נֶצַח שָׁם יַעַט,</p>

<p>נָדַם פַּטִּישׁ עֲנָק – – – עֲנֵה לִי, בּוּאָנַרָטְטִי:</p>

<p>מִשְּׁאוֹן הֵיכְלֵי נַנָּסִים נַסְתִּי הֵנָּה בְשָׁאטִי</p>

<p>פַּחֲזוּת רָהְבָּם הָרֵיק, וָאֶחְשֹׁק דְּמִי עִנְקֵי־בַהַט.</p>

<br />

<p>עָנְתָה נִשְׁמַת הָאָמָן: כִּי נִמְלַטְתָּ בֶּן־אָדָם</p>

<p>הֵנָּה אֶצְלִי לְבַקֵּשׁ פִּתְרוֹן מִקְשַׁת עֲנָקִים –</p>

<p>הָהּ, כִּי אָמֹר אָמַרְתָּ: גַּאֲוַת שֵׁישָׁם מוּצָקִים</p>

<p>יַד מִיכָאֵל עִצְּבָתַם, כָּבַשׁ מִרְיָם וּרְדָדָם.</p>

<br />

<p>וְאַיֵּה אֵיפֹה פִתְרוֹנִי?&#8230; אֵי גִבּוֹרִי, הַגִּידָה:</p>

<p>לֹא בֵין אֵלֵי אוֹלִמְפְּ – נְבוּבִים קְלָפָם פַּטִּישִׁי,</p>

<p>בִּמְכוֹן הַקַּפִּיטָלְיוּם שָׁוְא בִקַּשְׁתִּי אֶת אִישִׁי,</p>

<p>כָּל גִּבּוֹרֵי פְלוֹרֶנְצְיָה קָטְנוּ לִפְתֹּר הַחִידָה.</p>

<br />

<p>מַרְאֵה בְרֵאשִׁית לִי נִגְלָה אָז מֵאֶרֶץ חֶרְמוֹנִים:</p>

<p>אֵל הַנִּפְתָּל עִם תֹּהוּ, כּוֹבֵשׁ חשֶׁךְ וָמֶרֶד,</p>

<p>יוֹצֵר תֵּבֵל וָאוֹר – הִשְׁלַכְתִּי פַטִּישׁ וָחֶרֶט,</p>

<p>בְּמִכְחֹל מָשְׁחָה הַיָּד אַגָּדַת שְׁחָרִים רִאשׁוֹנִים.</p>

<br />

<p>וּכְכַלּוֹתי וָאֵדָע: חָזוּת קְדוּמִים זִיו־טְלוּלָה</p>

<p>עָקְבָה רֶגַע אֶת נַפְשִׁי – כִּי מִמְּרוֹמֵי הַתִּקְרָה</p>

<p>בְּמִקְדַּשׁ סִקְסְטוֹ שֵׁם חָדָשׁ, פִּלְאִי, בְּאָזְנִי שׁוּב נִקְרָא:</p>

<p>קַח הַפַּטִּישׁ, חֲצֹב הֶחָזוֹן לִנְבִיא הַגְּאֻלָּה.</p>

<br />

<p>עָרְגָה יָדִי לְגֹלֶם־גִּיר – עוֹד גַּרְזֶן לֹא פִצְּחוֹ –</p>

<p>שִׁיחוֹר, סִינַי וְהֹר־הָהָר: הַגִּבּוֹר, מְצָאתִיךָ!&#8230;</p>

<p>אַךְ, הָהּ! אָרוּר כֵּילַפִּי!&#8230; תַּחַת גְּאֻלָּה וּסְלִיחָה,</p>

<p>חָצַב מֶרֶד בְּעֵינוֹ, זַעַם אֵלִים עַל מִצְחוֹ…</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/26194">https://benyehuda.org/read/26194</a></div></body></html>