<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קֶדֶם</title>
	<meta name="author" content="מתתיהו שוהם"/>
</head>
<body>

<p><strong>א</strong></p>

<blockquote>
<p>מַה-יָּקְרוּ לִי עַפְרוֹת-הַזָּהָב עַל-פְּנֵי דַרְכֵי אַרְצוֹת הֶעָבָר</p>
</blockquote>

<blockquote>
<p>וּגְדוֹת נַהֲרוֹת-עַד אֲשֶׁר עָלוּ סוּף עָבֹת וּסְבַךְ-אַגְמוֹן מַפְרִיא;</p>
</blockquote>

<blockquote>
<p>יֵשׁ אֵתַע עֲלֵיהֶם בְּלֵילוֹת-נְדוּדִים וִינַחֵשׁ הַסַּהַר</p>
</blockquote>

<blockquote>
<p>מִמְּרוֹמָיו עֲמֻקֵּי-הַתְּכֵלֶת וִיפַתֶּה אֶת-נַפְשִׁי לַצְּלָלִים:</p>
</blockquote>

<blockquote>
<p>מֵעַרְפִלֵּי-עָבָר יִתַּמֵּר אָז מִקְדָּשׁ וְשֵׁישׁ-הָאֻלַמִּים</p>
</blockquote>

<blockquote>
<p>בִּכְתָב-הַחַרְטֻמִּים מְחֻקֶּה וּבְדִבְרֵי-מִלְחָמוֹת לַמְּלָכִים;</p>
</blockquote>

<blockquote>
<p>אַךְ נִמְחַק שָׁם קַעֲקַע-הַחֶרֶט וְהָיָה כַסֵּפֶר הֶחָתוּם,</p>
</blockquote>

<blockquote>
<p>גַּם-מָטוּ עַמּוּדֵי-הַמִּשְׁעָן וְשַׁחוּ כָל-גְּלִילֵי-הַכָּסֶף,</p>
</blockquote>

<blockquote>
<p>וּנָמוֹךְ כְּבָר סִפֻּן-הָאֶרֶז מִנֵּטֶל רָב-עִתִּים וּפְגָעִים,</p>
</blockquote>

<blockquote>
<p>וּמְכֻסֵּי-הָאָבָק מִתְגּוֹלְלִים בְּתָאִים אַפְלוּלֵי סוֹד-קֹדֶשׁ</p>
</blockquote>

<blockquote>
<p>כִּיּוֹרוֹת מְפֻתְּחֵי-הַפְּקָעִים, שֶׁנָּשְׁרוּ עֲלֵי-פִרְחֵי-נְחֻשְׁתָּם,</p>
</blockquote>

<blockquote>
<p>וּמְנוֹרוֹת, מִזְרָקוֹת וְיָעִים, שֶׁהוּעַם זְהָבָם הַמְמֹרָט;</p>
</blockquote>

<blockquote>
<p>שָׁם רָזִים עַתִּיקִים מִתְלַחֲשִׁים וְהֵד-לַחֲשָׁם טָמִיר וּפִלְאִי,</p>
</blockquote>

<blockquote>
<p>כְּקוֹל אֵלִים בְּשָׁקְעָם, הַנֶּחְבָּא בֵין כַּנְפֵי-הַכְּרוּבִים הַדְּלוּלוֹת.­­­­ –</p>
</blockquote>

<blockquote>
<p>וְתָבוֹא אָז נַפְשִׁי אֶל דְּבִיר-הַקֳּדָשִׁים וְחֶרֶשׁ תִּתְפַּלֵּל,</p>
</blockquote>

<blockquote>
<p>וְתִקְרַב אֶל מִזְבַּח-הַזָּהָב וּתְכַהֵן צְרוּפַת-גַּעְגּוּעִים</p>
</blockquote>

<blockquote>
<p>וְתַקְטִיר מְכֻסַּת-הַצָּעִיף עַל מַחְתּוֹת, שֶׁהֶעֱלוּ חֲלֻדָּה&#8230;
<br></p>
</blockquote>

<p><strong>ב</strong></p>

<blockquote>
<p>לוֹטֵשׁ אֵל-אָמוֹן אֶת-חַרְבּוֹ בֵין סַלְעֵי הַמִּדְבָּר וְחוֹלוֹ,</p>
</blockquote>

<blockquote>
<p>וּרְשָׁפִים נִתָּזִים מִתְלַכְּדִים וְהָיוּ לְגַלֵּי הַנִּילוּס,</p>
</blockquote>

<blockquote>
<p>הַלּוֹהֵט בַּשֶּׁמֶשׁ, וִירַפֵּד אֶת-גְּדוֹתָיו יְרַק-קָנֶה וָגֹמֶא;</p>
</blockquote>

<blockquote>
<p>מְשָׂרֵךְ אֶת-דַּרְכּוֹ מִדָּרוֹם וְיַשְׁקְ אֶת-עֲרוּצָיו מֵי-שֶׁלֶג,</p>
</blockquote>

<blockquote>
<p>הַגּוֹלְשִׁים מֵהָרֵי כוּשׁ שְׁזוּפָה, וְהוֹדֵף אֶת-גַּלָּיו צָפוֹנָה,</p>
</blockquote>

<blockquote>
<p>אֶל חוֹף יַם-הַתִּיכוֹן וְאִיָּיו, וִיבַשֵּׂר הֲדַר-כָּל-מִצְרַיִם</p>
</blockquote>

<blockquote>
<p>בְּאַרְצוֹת הַצָּפוֹן הַמַּעֲרִיב, גַּם-יַרְבִּיץ שָׁם רַבַּת חָכְמָתָהּ,</p>
</blockquote>

<blockquote>
<p>שֶׁטִּפְּחָה בְחֶבְיוֹן-מִקְדָּשִׁים וְלָמְדָה מִפִּי כֹהֲנֶיהָ,</p>
</blockquote>

<blockquote>
<p>הַצּוֹפִים כָּל-סִתְרֵי-הָאֵלִים וְחוֹזִים כָּל-צְפוּנֵי-רָזֵיהֶם,</p>
</blockquote>

<blockquote>
<p>הַכְּמוּסִים מֵעֵינֵי הֶהָמוֹן&#8230;</p>
</blockquote>

<blockquote>
<p>הָהּ, גָּדוֹל הַיָּם וּמִי יָשׂר</p>
</blockquote>

<blockquote>
<p>אֶל סְלָעָיו וּתְכֵלֶת-מַעֲמַקָּיו, מִי יִתְחַר בְּתַלְמֵי-הַקֶּצֶף,</p>
</blockquote>

<blockquote>
<p>אֵל שׁוּלֵי-הַכֶּסֶף לָרוּחַ, הַסְּרוּחִים עַל חֶלְקַת הַגַּלִּים?..</p>
</blockquote>

<blockquote>
<p>וְהָיָה כִּי-תִבְקַע סְעָרָה וְשֻׁפָּה אָז גַּבּוֹ גַבְנֻנִּים,</p>
</blockquote>

<blockquote>
<p>כִּי-עָרְגוּ תְהוֹמוֹתָיו לָאוֹר וְלַשֶּׁמֶשׁ וּלְשַׁלְוַת-יַבָּשֶׁת–</p>
</blockquote>

<blockquote>
<p>וְנָהֲרוּ מֵימֵי הַנִּילוּס יְרַקְרַקִּים וּשְׁקֵטִים אֶל-קִרְבּוֹ,</p>
</blockquote>

<blockquote>
<p>וְשָׁלוֹם לוֹ יִשְּׂאוּ מֵאָחִיו הַצָּמֵא וְנִשְׂרָף בִּלְהָבָיו,</p>
</blockquote>

<blockquote>
<p>מֵחוֹלוֹת-הַמִּדְבָּר הַצְּהֻבִּים, הַכְּמֵהִים לְזֶרֶם וּלְעָנָן,</p>
</blockquote>

<blockquote>
<p>וְשֻׁבְּחוּ וְשָׁקְטוּ הַתְּהוֹמוֹת, כִּי-יָדְעוּ: יַד-אֵלִים בַּמִּשְׂחָק,</p>
</blockquote>

<blockquote>
<p>אֲשֶׁר זֶה לְעֻמַּת זֶה הֵמָּה בָרְאוּ לְשַׁעֲשַׁע אֶת-עֵינָם הָאוֹרָה;</p>
</blockquote>

<blockquote>
<p>וְלָחֲשׁוּ רָז זֶה לַנִּילוּס, אַךְ הוּא רְוֵה-רַהַב לֹא יִשְׁמָע:</p>
</blockquote>

<blockquote>
<p>גֵּא יָשׁוּר אָז תָּרְנֵי אֳנִיּוֹת, הַנּוֹשְׂאוֹת כָּל-שְׂפוּנֵי-הַמִּזְרָח,</p>
</blockquote>

<blockquote>
<p>מִנְחָה לְמֹף הַמַּעֲטִירָה וּמַס לְגִבּוֹרֵי-מְלָכֶיהָ,</p>
</blockquote>

<blockquote>
<p>מִצִּידוֹן וְאַשּׁוּר הָרְחוֹקוֹת, וְיַבְרִיךְ עַל גְּדוֹתָיו הַגְּמָלִּים,</p>
</blockquote>

<blockquote>
<p>הַבָּאִים מְעֻלְּפֵי-הַצָּמָא מִסִּינַי הַלּוֹהֵט בְּאִשּׁוֹ,</p>
</blockquote>

<blockquote>
<p>וְצָפוּן בְּכָרָם הָרָקוּם טוּר-פְּנִינִים עֲלֵי מֶשִׁי תוֹלָע</p>
</blockquote>

<blockquote>
<p>כָּל-יִקְרוֹת מִכְמַנֵּי עֲרָב וְאוֹצְרוֹת כָּל-אָהֳלֵי-קֵדָר&#8230;
<br><br />
רֵיחַ שֶׁל עֵדֶן יָפִיחַ, רָז-בְּרֵאשִׁית לִי יַזִּיל אֶת-בְּשָׂמָיו,</p>
</blockquote>

<blockquote>
<p>וְתַחֲלֹם לָהּ נַפְשִׁי חֲלוֹם-קֶדֶם יוֹקֵד, וּשְׁאִיפוֹת שֶל כּוֹבֵשׁ</p>
</blockquote>

<blockquote>
<p>מִתְדַּפְּקוֹת עַל רוּחִי, שֶׁשָׁכַח אוֹן-אֵלִים וְעָצְמַת-עֲנָקִים. –</p>
</blockquote>

<blockquote>
<p>יָמִים כִּי-הָיוּ וַיֵּדַע הָאָדָם לִקְסֹם וּלְנַחֵשׁ,</p>
</blockquote>

<blockquote>
<p>וַיְגַל אֶת-אַרְצוֹת-הַפְּלָאִים וַיִּקְרַע אֶת-לוֹט-הַמִּסְתּוֹרִין,</p>
</blockquote>

<blockquote>
<p>וַיִמְצָא אֶת-אֵלוֹ בַשֶּׁמֶשׁ, בַּיְאֹר וּבַתַּנִּין הָרוֹבֵץ</p>
</blockquote>

<blockquote>
<p>בֵּין גַּלִּים וְלוֹטֵשׁ בְּקַרְנֵי-הַזָּהָב קַשְׂקַשֵּׂי הוֹד-מַלְכוּת;</p>
</blockquote>

<blockquote>
<p>וּבְכָבְשׁוֹ אֶת-פַּרְזוֹת אַדְמָתוֹ וַיֵּדַע לִכְבֹּש אֶת-אֵלֶיהָ,</p>
</blockquote>

<blockquote>
<p>וְלַעֲלוֹת אֲלֵיהֶם בְּלַהַב-מִזְבֵּחַ וּבְתִימְרוֹת-הַקְּטֹרֶת;</p>
</blockquote>

<blockquote>
<p>וַיִּלְמַד, רְוֵה אוֹנָם וּגְאוֹנָם, גָּם לִיצֹר וְלַהֲרֹס עוֹלָמוֹת,</p>
</blockquote>

<blockquote>
<p>לְכַנֵּס וּלְרַחֵם כָּל רֶגַע-שֶׁל-נֵצַח וּלְהַעֲלוֹת לוֹ קָרְבָּן,</p>
</blockquote>

<blockquote>
<p>בְּאִשּׁוֹ הַמְשַׁכְּלָה וּבְוֹרְאָה כְאַחַת, אֶת-שִׁבְעִים שְׁנוֹת-עָנְיוֹ&#8230;
<br><br />
וְיֵשׁ אֲשֶׁר יָשִׁיר הַנִּילוּס אֶת-שִׁירַת מְקוֹרוֹ הַקָּדוֹשׁ,</p>
</blockquote>

<blockquote>
<p>חֲצָבוּהוּ מֵאָז אֵלֵי-קֶדֶם בֵּין הָרִים וּסְלָעִים נִסְתָּרִים,</p>
</blockquote>

<blockquote>
<p>וְיִשְׁאַל אֶת-רוּחוֹת סַהֲרָה, הַצּוֹרְרִים שְׁרָבָהּ בִּכְנָפָם,</p>
</blockquote>

<blockquote>
<p>לְחִידַת כָּל-נְדוּדֵי-הַנֵּצַח וּלְפִתְרוֹן סוֹד כְּחֻלֵּי-מֶרְחַקִּים,</p>
</blockquote>

<blockquote>
<p>וְאֵי הַמַּטָּרָה כְמוּסָה, לָהּ יִשְׁאַף אֵל-נֵצַח הַיּוֹצֵר:</p>
</blockquote>

<blockquote>
<p>מַה-תַּכְלִית כִּי-יִרְקַע שָׁמַיִם וְיִשְׂחַק בַּיּוֹם וּבַלַּיְלָה,</p>
</blockquote>

<blockquote>
<p>וּמַה-לּוֹ כִּי-יִתַּךְ עַל מִדְבָּר אֵשׁ-קִצְפּוֹ וִישַׁכֵּל אֶת-רַחְמוֹ,</p>
</blockquote>

<blockquote>
<p>וְיַשְׁלִיג עַל הָרִים שְׁנוֹת-עַד, עַד יַכְחִילוּ רֻכְסֵיהֶם מִקָּרַח?</p>
</blockquote>

<blockquote>
<p>כָּזֶה יִשְׁאַל אוֹתָם הַנִּילוּס בִּנְגֹעַ בּוֹ נְשִׁימַת-הַמִּדְבָּר,</p>
</blockquote>

<blockquote>
<p>וּלְשׁוֹנוֹ הַחֲרֵדָה בוֹ יִשְׁלַח לְהַרְווֹת אֶת-מֵעָיו הַיּוֹקְדִים;</p>
</blockquote>

<blockquote>
<p>וְיַעֲנוּ לוֹ חֶרֶשׁ הָרוּחוֹת וְהוּא פֵשֶׁר-לַחֲשָׁם לֹא יָבִין,</p>
</blockquote>

<blockquote>
<p>לוֹ נִדְמֶה לִפְעָמִים, אֲשֶׁר גַּם-הֵמָּה לְפִתְרוֹן יִשְׁאָלוּן&#8230;
<br><br />
אָז יֵשׁ וְהוּא יַבִּיט לָרֶגַע אֶל נִבְכֵי יְרַק-מַעֲמַקָּיו,</p>
</blockquote>

<blockquote>
<p>שָׁם יִשְׁכַּב אֹזִירִיס הַיָּשֵׁן וְשׁוֹמְרִים לְרֹאשׁוֹ תַנִּינִים.</p>
</blockquote>

<blockquote>
<p>דֹּם יַקְשִׁיב לִבְכִי כָל-הָעָם, הַמִּתְאַבֵּל עַל אֵלוֹ וּמַלְכּוֹ,</p>
</blockquote>

<blockquote>
<p>גְּלוּחַ שְׂעָרוֹת וְגַבּוֹת, וּלְיִלְלַת אִיזִיס הַקְּדוֹשָׁה,</p>
</blockquote>

<blockquote>
<p>וְיִזְכֹּר הֵד יָמִים חָלָפוּ וְיַחֲלֹם רָב-חָסְנוֹ מִקֶּדֶם&#8230;</p>
</blockquote>

<blockquote>
<p>וְרֶגַע שׁוּב יִשָּׂא אֶת-גַּלָּיו וְיַבִּיט לִמְרוֹם פִּירָמִידִים</p>
</blockquote>

<blockquote>
<p>תָּמֵהַּ לְעֹז שְׁתִיקָתָם וּלְעָמְדָם בְּלִי-נוֹעַ שְׁנוֹת-אָלֶף,</p>
</blockquote>

<blockquote>
<p>וְיִרְחַשׁ לְבָבוֹ הַנּוֹהֵר רָב-כָּבוֹד לְאִלְּמֵי-עֲנָקִים;</p>
</blockquote>

<blockquote>
<p>גַּם-יֵשׁ אֲשֶׁר שָׂנֹא יִשְׂנָאֵם, כִּי-יֶחֱרֶה לוֹ עַל שְׁלוֹם-בִּטְחוֹנָם,</p>
</blockquote>

<blockquote>
<p>עַל שַׂחֲקָם לְכָל-סַעַר מִתְהוֹלֵל, וְשָׁאַל אֶת-זִקְנֵי-תַנִּינָיו:</p>
</blockquote>

<blockquote>
<p>מִי נָטַע אֶת-אַבְנֵי-הַסְּלָעִים הָאֵלֶּה עַל גְּדוֹתָיו וּמִי הוּא</p>
</blockquote>

<blockquote>
<p>הָאֵל, אֲשֶׁר נָטַשׁ אֶת-חַצְרוֹת-הַקֹּדֶשׁ וּלְבִיאֵי-שְׁעָרָיו,</p>
</blockquote>

<blockquote>
<p>וּשְׂדֵרוֹת עַמּוּדִים חֲטוּבִים עִם גֻּלּוֹת-הַנְּחשֶׁת עַל רֹאשָׁם,</p>
</blockquote>

<blockquote>
<p>מוֹבִילוֹת אֶל הֵיכָל הַפְּנִימִי, וַיַּעֲזֹב אֶת-עַרְפִלֵּי-קְטָרְתּוֹ</p>
</blockquote>

<blockquote>
<p>בְּמֹף וּבְתֶבּוֹס הַקְּדוֹשׁוֹת וְעַל אִיִּים, שֶׁשָּׂרְגָה הַדֶּלְתָּה.</p>
</blockquote>

<blockquote>
<p>וַיִּשְׁכַּח אֶת-קִסְמֵי חַרְטֻמָּיו וְכֹהֲנָיו לְבוּשֵׁי בַד לָבָן,</p>
</blockquote>

<blockquote>
<p>שֶׁיָּדְעוּ לְרַפֵּא כָּל-חוֹלֶה הַחוֹסֶה בְשֵׁם אֱלֹהֵיהֶם,</p>
</blockquote>

<blockquote>
<p>וּלְמַגֵּר עַד-עָפָר כָּל-זָר, אֲשֶׁר קָרַב אֶל רָזֵי-הַקֹּדֶשׁ;</p>
</blockquote>

<blockquote>
<p>וַיִּזְנַח אֶת-מֵתָיו-חֲנוּטָיו, הַמַּרְבִּים לְצָרֵף אֶת-נַפְשָׁם</p>
</blockquote>

<blockquote>
<p>בִּתְפִלּוֹת מִ&#8220;סֵּפֶר הַמֵּתִים&#8221; בְּהִנָּשְׂאָם עַל קֶשֶׁת-הַתְּכֵלֶת</p>
</blockquote>

<blockquote>
<p>וּבְחָתְרָם בֵּין גַּלֵּי-הַשֶּׁמֶשׁ אֶל מִשְׁכַּן-הַנֵּצַח הַנֶּעְלָם,</p>
</blockquote>

<blockquote>
<p>וַיְפַסֵּג לוֹ מִקְדָּשׁ כֹּה סָגוּר וַיֵּרֶד לְתוֹכוֹ הִתְבּוֹדֵד –</p>
</blockquote>

<blockquote>
<p>מִי הוּא הָאֵל זֶה הַכָּמוּס, שֶׁעָזַב אֶת-עַנְנֵי רְקִיעָיו,</p>
</blockquote>

<blockquote>
<p>וַיֵּרֶד וַיִּבֶן לוֹ מִגְדַּל-אֲבָנִים לְהַעְפִּיל שׁוּב אֵלָיו?..</p>
</blockquote>

<blockquote>
<p>כֹּה שׁוֹאֵל הַנִּילוּס וּמַבִּיט בְּעֵינָיו הַכְּחֻלּוֹת וְזוֹרְמוֹת – – –</p>
</blockquote>

<blockquote>
<p>כִּי-יִזְרַח הַשֶּׁמֶשׁ, לוֹ יַעַן הֵד נָבוּב מִגָּלְמֵי הַסְּפִינְקְסִים:</p>
</blockquote>

<blockquote>
<p>פַּרְעֹה&#8230;</p>
</blockquote>

<blockquote>
<p>עוֹד הַרְבֵּה שְׁאֵלוֹת לַנִּילוּס&#8230;
<br></p>
</blockquote>

<p><strong>ג</strong></p>

<blockquote>
<p>&#8220;כּוֹס-זָהָב בָּבֶל&#8221;&#8230; אֲבוֹת-אֲבוֹתַי הֵם נָטְרוּ כְרָמַיִךְ,</p>
</blockquote>

<blockquote>
<p>וּבְמֶגֶד תִּירוֹשֵׁךְ הַמְשַׁכֵּר הִמְתַּקְתְּ אֶת-מְרוֹרוֹת גָּלוּתָם!</p>
</blockquote>

<blockquote>
<p>עוֹד עַתָּה, כַּעֲבֹר שְׁנוֹת-אֲלָפִים, לְזִכְרֵךְ, בַּת-שִׁנְעָר, מִתַּמֵּר</p>
</blockquote>

<blockquote>
<p>בַּדָּם רֵיחַ כֹּפֶר וּסְמָדַר וְנִצָּת בְּעוֹרְקַי אוֹן-חֵשֶׁק – – –</p>
</blockquote>

<blockquote>
<p>עֲנוּ­ לִי, כָּל-יוֹדְעֵי-תַעֲנוּגִים וּשְׂרוּפֵי שַלְהֶבֶת כָּל-עָוֹן:</p>
</blockquote>

<blockquote>
<p>מִי רָוָה אֶת-אָשְׁרוֹ כְּבָבֶל וַיִּמֶץ יֵין רִקְחוֹ עַל שְׁמָרָיו,</p>
</blockquote>

<blockquote>
<p>מִי שָׂשׂ אֶל-עֲלוּמָיו כָּמוֹהָ וַיִּלְעַג לְזִקְנָה כִּי-תָבוֹא,</p>
</blockquote>

<blockquote>
<p>וַיְגַל תַּעֲלוּמוֹת-הָאַהֲבָה וַיֵּרֶד לְנִבְכֵי כָּל-חֶמְדָּה?</p>
</blockquote>

<blockquote>
<p>מִי נִגְרַף עִם אַשְׁדּוֹת הַתְּשׁוּקָה וְחָצָה בָאוֹן אֶת-גַּלֶּיהָ,</p>
</blockquote>

<blockquote>
<p>וַיִּטְעַם כָּל-מִתְקָהּ הַכָּמוּס, וַיִּלְמַד כָּל-סִתְרֵי הַחַיִּים</p>
</blockquote>

<blockquote>
<p>עַל יָפְיָם וְעֻזָּם וּמִרְיָם, עַל נִצְחָם וְהֶבְלָם גַּם-יָחַד?</p>
</blockquote>

<blockquote>
<p>מִי יָדַע כָּמוֹהָ לְכַנֵּס מִכָּל-אַפְסֵי-אֶרֶץ אוֹצָרוֹת:</p>
</blockquote>

<blockquote>
<p>כָּל-זָהָב וְדַר וְסֹחָרֶת וּלְרָצְפָם בְּמִקְדְּשֵי-אֵלִים,</p>
</blockquote>

<blockquote>
<p>לַחְצֹב מֵהֶם קַשְׁתוֹת גְּשָׁרֶיהָ וּלְשַׂגֵּב אֶת-מִגְדְּלֵי-רָהְבָּהּ?</p>
</blockquote>

<blockquote>
<p>מִי שָׂחַק לַגּוֹרָל כְּבָבֶל, רַבַּת הַחֵטְא וְהַתַּאֲוָה,</p>
</blockquote>

<blockquote>
<p>אֲשֶׁר מִשְׁתֵּה-יֵינָהּ לֹא עָזְבָה בִּדְפֹק בִּשְׁעָרֶיהָ צַר-אוֹיֵב,</p>
</blockquote>

<blockquote>
<p>וּבְרֵאשִׁית הַשְּׁמָנִים, בּוֹ סָכוּ בְנוֹתֶיהָ אֶת-עֶדְנַת מְשִׁי-בְשָׂרָן,</p>
</blockquote>

<blockquote>
<p>מָשְׁחוּ שָׂרֶיהָ הַמָּגֵן, וּבְלַהַב הָאַהֲבָה הַקְּדוֹשָׁה,</p>
</blockquote>

<blockquote>
<p>שֶׁיָּנְקוּ מִבְּרַק עֵינֵי נְזִירוֹת בְּצִלְלֵי חַמָּנִים וַאֲשֵׁרוֹת,</p>
</blockquote>

<blockquote>
<p>לָטְשׁוּ אֶת-חֶרֶב גְּבוּרָתָם וַיְנַצְּחוּ הָאוֹיֵב בַּשָׁעַר.
<br><br />
לָחֲכוּ גַלֵּי פְרָת אַדִּיר מֵאָז וּמִקֶּדֶם כַּף-רַגְלֵךְ,</p>
</blockquote>

<blockquote>
<p>וּבְיָפְיֵךְ הַמַּזְנֶה, שֶׁקָּרַן אֶל אַרְצוֹת-הַמַּעֲרָב, פִּתִּית אֶת-</p>
</blockquote>

<blockquote>
<p>כָּל-מֶלֶךְ וְכוֹבֵשׁ עַז-נֶפֶשׁ לִצְבֹּא בִשְׁעָרַיִךְ וּלְהַקְרִיב</p>
</blockquote>

<blockquote>
<p>עַל מִזְבַּח מְרֹדַך וּבֵל וְלִסְגֹּד בִּדְבִיר שִׁבְעַת-הַמְּאוֹרוֹת,</p>
</blockquote>

<blockquote>
<p>לְקַטֵּר בְּמִסְגַּד עַשְׁתֹּרֶת, אֱלִילַת הַלֵּיל וְהַהֵרָיוֹן,</p>
</blockquote>

<blockquote>
<p>לִשְׁאֹל שָׁם בְּכוֹכְבֵי שָׁמַיִךְ, שֶׁיָּדְעוּ לִבַשֵּׂר עֲתִידוֹת</p>
</blockquote>

<blockquote>
<p>בְּאָזְנֵי רָב חַכְמֵי-מָגַיִךְ בְּשׁוּרָם מִפִּסְגוֹת הֵיכָלִים,</p>
</blockquote>

<blockquote>
<p>וְנִכְנַע כָּל-מוֹשֵׁל וְכָרַע עַל מִפְתַּן-הַשֵּׁן לַמִּקְדָּשִׁים;</p>
</blockquote>

<blockquote>
<p>וַתַּחְשְׂפִי חֵיק בְּנוֹת-מְלָכַיִךְ, הָרַכּוֹת וּקְדוֹשׁוֹת-הָעֶרְיָה,</p>
</blockquote>

<blockquote>
<p>לִפְנֵי כָל-מְנַצֵּחַ, לְפַתּוֹת אֶת-נַפְשׁוֹ רְוַת דַּם-נִצְחוֹנוֹת;</p>
</blockquote>

<blockquote>
<p>וַיִּתֵּן כָּל-אֶחָד בָּךְ כִּסְאוֹ בְּזָנְחוֹ אֶת-עָרֵי-מוֹלַדְתּוֹ,</p>
</blockquote>

<blockquote>
<p>מִנִּי מַלְכַּת-נִינְוֵה שְׂמִירָמִית, חוֹלֶשֶׁת עַל גְּדוֹת-הַחִדֶּקֶל,</p>
</blockquote>

<blockquote>
<p>עַד כָּל-מַלְכֵי-פָרַס הַגֵּאִים, חֲסֻנֵּי-אֲרָזִים לַמִּזְרָח,</p>
</blockquote>

<blockquote>
<p>וְעַד נְגִיד צֹר הָרוֹכֶלֶת וּנְסִיכֵי-הַיָּם הָעֲצוּמִים,</p>
</blockquote>

<blockquote>
<p>נָהֲרוּ צְמֵאֵי-יִפְעָתֵךְ וּבְיָדָם כָּל-אֶשְׁכָּר וְאֶתְנָן;</p>
</blockquote>

<blockquote>
<p>הֵם כָּלְלוּ יָפְיֵך בְּנֹפֶךְ וּבְכַדְכֹּד וּבְאֶבֶן-הַחַשְׁמַל,</p>
</blockquote>

<blockquote>
<p>וַיִשְׁגּוּ בְאַהֲבָתֵךְ הָעַזָּה, וַיִּשְׁתּוּ אֶת-כּוֹס-תַּעֲנוּגַיִךְ,</p>
</blockquote>

<blockquote>
<p>וִיִּסְבְּאוּ דוֹדַיִךְ, אַתְּ מַלְכָּה וְזוֹנָה עַל דַּרְכֵי הַמִּזְרָח&#8230;
<br><br />
הָהּ, בָּבֶל, גְּאוֹן-כַּשְׂדִּים וּצְבִי-כָל-מַמְלָכוֹת, בְּקוּם אֵל-הַצְּבָאוֹת</p>
</blockquote>

<blockquote>
<p>לַהֲרֹס קַן-מְלָכִים, לַעֲרֹץ הֲמוֹנָם וּלְהַקְדִּיר שַׁפְרִיָרם,</p>
</blockquote>

<blockquote>
<p>וַתִּהְיִי לְרֶשֶׁת בְּיָדוֹ לָצוּד בָּהּ אַדִּירֵי-הַגּוֹיִם,</p>
</blockquote>

<blockquote>
<p>וְיָקוּשׁ לִלְכֹּד בּוֹ אֶת-אֵלֶּה הָעוֹלִים לִכְבּוֹשׁ קְצוֹת-מֶרְחַקִּים:</p>
</blockquote>

<blockquote>
<p>בְּצֵל תְּלוּלֵי-גַנַּיִךְ הֵם שָׁכְחוּ יְרַק-תַּלְמֵי שְׂדוֹתֵיהֶם הָרְחוֹקִים,</p>
</blockquote>

<blockquote>
<p>וּדְכִי-שֶׁטֶף פְּרָת אָז הִשְׁכִּיחָם אֶת-שֶׁקֶט-שִׁיר גַּלֵּי נַהֲרוֹתָם;</p>
</blockquote>

<blockquote>
<p>כֹּה יִשְׁכַּח בֶּעֱזוּז-חִשְׁקוֹ גֶבֶר אֶת-חֵיק אֵשֶׁת-בְּרִיתוֹ בַנֵּכָר</p>
</blockquote>

<blockquote>
<p>וְחָמַד אֶת-כִּשְׁפֵי עוֹגֶבֶת וְאִשָּׁהּ הַגָּנוּב וּמָתוֹק&#8230;</p>
</blockquote>

<blockquote>
<p>כִּי-זֹאת הָיְתָה דַעְתֵּךְ מֵאָז לִמְשֹׁךְ אֶל חֶבְיוֹנֵךְ כָּל-גִּבּוֹר,</p>
</blockquote>

<blockquote>
<p>לַשְׁכִּירוֹ נֵרְדְּ וְקִנָּמוֹן, בָּם נַפְתְּ אֶת-מַרְבַדֵּי-אֲטוּנֵךְ,</p>
</blockquote>

<blockquote>
<p>עַד יִכְרַע אֵין-אוֹנִים לְרַגְלֵךְ וְכָהֲתָה עֵינוֹ מִיָפְיֵךְ;</p>
</blockquote>

<blockquote>
<p>וְשָׂחַק הַפְּרָת וְהִתְרַפֵּק עַל בִּתּוֹ הַשָּׂרָה בַמְּדִינוֹת&#8230;</p>
</blockquote>

<blockquote>
<p>וְאַחֲרוֹן גַּם-נָפַל בָּךְ שָׁדוּד אֲרִי אֲשֶׁר עָלָה מִסֻּבְּכוֹ,</p>
</blockquote>

<blockquote>
<p>מִגְּדוֹת מַקֵּדוֹנִיָּה הָרְחוֹקוֹת, וְכָבַשׁ כָּל-אַרְצוֹת הַמִּזְרָח;</p>
</blockquote>

<blockquote>
<p>הוּא הָיָה הַגָּדוֹל בַּמְנַצְּחִים וְהָאַחֲרוֹן בִּקְהַל מְנֻצְּחָיִךְ,</p>
</blockquote>

<blockquote>
<p>כִּי-עִמּוֹ נָפַלְתְּ גַּם-אַתְּ, בָּבֶל רַבָּתִי,בַּגּוֹיִם שׁוֹבֵבַה;</p>
</blockquote>

<blockquote>
<p>מִנַּהֲמַת נָפְלְכֶם גָּעֲשׁוּ יַמִּים וּלְהֵדוֹ נֵעוֹרָה</p>
</blockquote>

<blockquote>
<p>הַזְּאֵבַה הַנָּמָה עַל גְּדוֹת נְהַר-טִבֶּר בֵּין שֶׁבַע הַגְּבָעוֹת – – –
<br><br />
בְּלֵילוֹת עֲמוּמִים וְאִלְּמִים יֵשׁ אַקְשִׁיב הֵד דּוֹרוֹת נִשְׁכָּחִים,</p>
</blockquote>

<blockquote>
<p>וְאֶצְבַּע רוֹעֶדֶת פּוֹרֶטֶת עַל עוּגָב, שֶׁנִּתְּקוּ מֵיתָרָיו,</p>
</blockquote>

<blockquote>
<p>וְשִׁירַת-עֹז קֶדֶם לִי קוֹרְאָה מֵעַרְבוֹת הַמִּזְרָח הַשָּׁמֵם,</p>
</blockquote>

<blockquote>
<p>וּמַרְאוֹת הוֹד-קֶסֶם לִי רוֹמְזוֹת מֵעַרְפִלֵּי עִתִּים וְיוֹבְלִים&#8230;</p>
</blockquote>

<blockquote>
<p>אָז אָקוּם בַּחֲלוֹם וַאֲחַטֵּט בְּאֵפֶר מַפֵּלוֹת עַתִּיקוֹת,</p>
</blockquote>

<blockquote>
<p>עַד אֶמְצָא אוּד עָשֵׁן, שֶׁטֶּרֶם עוֹד כָּבָה נִיצוֹצוֹ הָאַחֲרוֹן&#8230;
<br><br />
וּסְלַח לִי, נְבִיא גָלוּת וָעֹנִי, מְקוֹנֵן בַּת-צִיּוֹן הַשְּׁבוּיָה:</p>
</blockquote>

<blockquote>
<p>בְּלֵיל זֶה הַקּוֹדֵר וּמְאַיֵּם בַּצָּפוֹן הַקַּר וְהָאָפֵל,</p>
</blockquote>

<blockquote>
<p>כִּי-אֶזְכֹּר אֶת-בָּבֶל הַגֵּאָה וְיֶהֱמֶה לִבִּי לְזִכְרָהּ,</p>
</blockquote>

<blockquote>
<p>וְתִיקַד בִּי נַפְשִׁי וְתִתְאַו לְלַהַט תַּאֲנָתָהּ הֶעָצוּם</p>
</blockquote>

<blockquote>
<p>וְדָמִי לְסַעַר וּלְבָרָק וְאָזְנִי לְלַחַשׁ-עֲגָבִים</p>
</blockquote>

<blockquote>
<p>וְהִתְגַּעְגְּעוּ אֶצְבְּעוֹתַי לְרֶטֶט שְׁדֵי נְזִירוֹת-עַשְׁתֹּרֶת&#8230;
<br></p>
</blockquote>

<p><strong>ד</strong></p>

<blockquote>
<p>דָּרַך הַמִּזְרָח אֶת-שְׁרִירָיו הַשְּׁזוּפִים עוֹד פַּעַם אַחֲרוֹנָה</p>
</blockquote>

<blockquote>
<p>וַיִּלְטֹש אֶת-חֶרֶב-נִצְחוֹנוֹ בְּלַהַט דִּמְדּוּמֵי-הַשְּׁקִיעָה;</p>
</blockquote>

<blockquote>
<p>הִבִּיט לְעֵבֶר יָם-תִּיכוֹן וַיַּרְא וְהִנֵּה סָעֲרוּ מֵימָיו:</p>
</blockquote>

<blockquote>
<p>מֵרַעְמַת-הַקֶּצֶף לַגַּלִּים לְאִטּוֹ יִתְנַשֵּׂא שָׁם לָבִיא,</p>
</blockquote>

<blockquote>
<p>הַשּׁוֹחֵז צִפָּרְנָיו לְאוֹר-סַהַר וּמְרַטְּטִים נְחִירָיו הָרְחָבִים</p>
</blockquote>

<blockquote>
<p>לְרֵיחַ הַטֶּרֶף הַדָּשֵׁן וּלְכֵרַת-הַדָּמִים הַגְּדוֹלָה,</p>
</blockquote>

<blockquote>
<p>הָעֲרוּכָה בְאַרְצוֹת-הַשַּׁחַר מִמִּשְׁמַן כַּרְמִלּוֹ וְיַעֲרוֹ.
<br><br />
מִלְחֶמֶת-נְצָחִים לַמִּזְרָח הַמַּזְהִיב בַּמַּעֲרָב הֶעָמוּם,</p>
</blockquote>

<blockquote>
<p>הֶחָתוּל עַרְפִלֵּי-עֲרָבִים וְצִלְלֵי יְעָרִים עֲבֻתִּים.</p>
</blockquote>

<blockquote>
<p>וְקָשֶׁה הַקְּרָב – וְאִם יִשְׂחַק עִם-עֶרֶב מַזָּלוֹ לָאֶחָד,</p>
</blockquote>

<blockquote>
<p>בּוֹ יִבְגֹּד עִם-שַׁחַר בְצָהֳלוֹ פָנָיו אֶל אוֹיְבוֹ הַמְנֻצָּח;</p>
</blockquote>

<blockquote>
<p>וְכֹה חוֹזֵר חֲלִילָה, וְאִם עָבְרוּ כְבָר יוֹבְלִים, עִדָּנִים נָקָפוּ:</p>
</blockquote>

<blockquote>
<p>כִּי יֵשׁ אֲשֶׁר יַזִּיל הַמַּעֲרָב אֶל עַנְנֵי-כַסְפּוֹ הַחִוְרִים</p>
</blockquote>

<blockquote>
<p>מֵאֵשׁ צָהֳרֵי-שֶׁמֶשׁ וְיָמֹץ אֶת-דַּם-הָאַרְגָּמָן לְשָׁכְרָה,</p>
</blockquote>

<blockquote>
<p>עַד יִכְהֶה הַמִּזְרָח וְיִשְׁקַע אוֹר-שִׁמְשׁוֹ בְחֵיק לַיְלָה אָפֵל;</p>
</blockquote>

<blockquote>
<p>וְנִדְמֶה, כְּבָר נִצַּח הַמַּעֲרָב: מֵרְסִיסֵי הַשֶּׁמֶשׁ, שֶׁנִּפֵּץ</p>
</blockquote>

<blockquote>
<p>עַל סְדָנוֹ בִמְעָרוֹת אֲפֵלוֹת, לוֹ רִתַּק אֶת-נֵזֶר-כּוֹכָבָיו –</p>
</blockquote>

<blockquote>
<p>וְהָיָה עִם-שַׁחַר וְגָבַר הַמִּזְרָח וַיַּצֶּת בְּאֵשׁ-בְּרֵאשִׁית</p>
</blockquote>

<blockquote>
<p>כָּל-אֹפֶק וָהָר וְצַמָּרֶת, אֵין מִפְלָט לַחֹשֶךְ מִמֶּנּוּ;</p>
</blockquote>

<blockquote>
<p>עִם-עֶרֶב יְנַצַּח שׁוּב מַעֲרָב וְכָבָה הָאוֹר אָז וְהוּעַם – –</p>
</blockquote>

<blockquote>
<p>הֲלֹא הִיא מִלְחֶמֶת אֵל הוּרְמִיז עִם אוֹיְבוֹ אַחֲרִימָן הַנּוֹרָא,</p>
</blockquote>

<blockquote>
<p>וְשׂוֹנְאִים מִקְדָּשִים הָאֵלִים וְיַעַרְכוּ קְרָבָם הַנִּצְחִי</p>
</blockquote>

<blockquote>
<p>בְּכָל-קַצְוֵי תֵבֵל הָרְחָבָה וְעַד צְפוּנֵי-נִבְכֵי כָל-נָפֶשׁ&#8230;</p>
</blockquote>

<blockquote>
<p>לֹא כָלְתָה מִלְחַמְתָּם עַד-עַתָּה, וְאַף כִּי כְבָר זָקְנוּ גַם-שְׁנֵיהֶם</p>
</blockquote>

<blockquote>
<p>וְכֹחָם לֹא זֶה אֲשֶׁר-הָיָה וְעָיְפוּ גִבּוֹרֵי הַמַּחֲנוֹת,</p>
</blockquote>

<blockquote>
<p>כָּבְתָה שַׁלְהֶבֶת נַפְשׁוֹתָם וּגְבוּלִים הִתְעָרְבוּ, טֻשְׁטָשׁוּ&#8230;
<br><br />
מֵעֵבֶר לִפְרָת וְחִדֶּקֶל, בַּדֶּרֶך הָעוֹלָה אוֹפִירָה</p>
</blockquote>

<blockquote>
<p>וְתָאֲרָה פְאַת יָם-עֲרָב, שָׁמָּה רִבְּתָה לְבִיאַת-הַקֶּדֶם</p>
</blockquote>

<blockquote>
<p>אֶת-צְעִיר כָּל-גּוּרֶיהָ הָעַזִּים, הַגֵּא וְהַגִּבּוֹר בַּכְּפִירִים.</p>
</blockquote>

<blockquote>
<p>כָּל-שִׁפְעַת שָׁדֶיהָ הוּא יָנַק, עַד צָמְקָם בֵּין שִׂפְתֵי-הַשָׁנִי,</p>
</blockquote>

<blockquote>
<p>וַתַּצֶּת בְּעֵינָיו שַׁלְהֶבֶת-שְׁרִירוּתָהּ וְכִלּיוֹן-כָּל-אוֹנָהּ,</p>
</blockquote>

<blockquote>
<p>עַד חָרְדוּ לְפָנָיו עֲרָבוֹת וְרָגְזוּ לְקוֹל-נַהֲמָתוֹ –</p>
</blockquote>

<blockquote>
<p>כִּי-אָמְרָה: הוּא אַחֲרוֹן לְגוּרַי וְעִמּוֹ אֲנַצַּח אוֹ אָמוּת. –</p>
</blockquote>

<blockquote>
<p>וַיְהִי כָל-תִּקְוָתָהּ וּמְשׂוֹשָׂהּ, כִּי-בָטְחָה בְעֹז-מַלְתְּעוֹתָיו</p>
</blockquote>

<blockquote>
<p>וּבְעָצְמַת צִפָּרְנָיו הַחַדִּים, בָּם יָדוּשׁ וִיגָרֵם אֶת-אוֹיְבָהּ,</p>
</blockquote>

<blockquote>
<p>הַנֶּחְבָּא בֵּין חוֹפֵי-הָעֶרֶב וּמְצַפֶּה לִשְׁלָלוֹ הַגָּדוֹל,</p>
</blockquote>

<blockquote>
<p>שֶׁיִּירַשׁ בְּיוֹם הֶרֶג רָב, בִּרְפוֹת שִׁמְשָׁהּ בֵּין עַרְבוֹת-זְהָבָהּ.
<br><br />
רִאשׁוֹנָה הָיִית לִי, בַּת-פָּרַס, לְחוֹלְמֵי חֲלוֹם-כִּבְשׁוֹן-תֵּבֵל</p>
</blockquote>

<blockquote>
<p>וַיִּקְרַן בְּרַק-עֵינֵךְ צְמֵא-מֶרְחָק מֵעֵבֶר לִגְבוּלֵי אֲרָצוֹת,</p>
</blockquote>

<blockquote>
<p>שֶׁהִצִּיב אֵל-עוֹלָם בְּחָלְקוֹ בֵין עַמִּים כָּל-מֶרְחֲבֵי-אָרֶץ;</p>
</blockquote>

<blockquote>
<p>בִּגְאוֹנֵךְ פָּרַצְתְּ אֶת-כָּל-גָּדֵר, שֶׁסָּגְרָה עַל דֶּרֶךְ נִצְחוֹנֵךְ,</p>
</blockquote>

<blockquote>
<p>וַתְּיַשְּׁרִי כָל-הַר וְכָל-סֶלַע, וַיִּסֹּג הַיָּם מִפָּנָיִך:</p>
</blockquote>

<blockquote>
<p>כֹּה יָשׁוּר הַנֶּשֶׁר בַּתְּכֵלֶת וְלֹא יֵדַע כָּל-מִכְשׁוֹל עַל דַּרְכּוֹ.</p>
</blockquote>

<blockquote>
<p>וַיְהִי לָךְ לְמִשְׂחָק לִפְתֹּחַ אֶת-שַׁעֲרֵי-הַנְּחשֶׁת לְבָבֶל,</p>
</blockquote>

<blockquote>
<p>וּלְהַעֲלוֹת בְּחֶרְמֵךְ לְבָנוֹן וּכְנַעַן וְצִידוֹן וּפְלָשֶׁת,</p>
</blockquote>

<blockquote>
<p>לַעֲבֹר אֶת-כָּל-צִיָּה וִישִׁימוֹן וְלַחְתֹּר אֶל חוֹפֵי מִצְרַיִם,</p>
</blockquote>

<blockquote>
<p>לָרֶדֶת עַד כּוּשׁ וּלְהַכְנִיעָהּ, וַתַּחְפְּצִי לִשְׁפֹּך מֶמְשַׁלְתֵּךְ</p>
</blockquote>

<blockquote>
<p>עַל אִיִּים רְחוֹקִים הַשְּׁתוּלִים בִּמְבוֹאוֹת יָם-מַעֲרָב הַצָּלוּל,</p>
</blockquote>

<blockquote>
<p>שָׁם אַרְצוֹת הַשִּׁיר וְהַיֹּפִי, וַתִּקְטַן גַּם-זֹאת בְּעֵינַיִךְ,</p>
</blockquote>

<blockquote>
<p>וַתִּשְׁלְחִי צִבְאוֹת גִּבּוֹרִים אֶל סֵתֶר עֲרָבוֹת מַבְהִיקוֹת</p>
</blockquote>

<blockquote>
<p>בְּשַׁלְגָּן מֵעֵבֶר לְהָרֵי-אֲרָרַט וְסַלְעֵי-הַקָּרַח,</p>
</blockquote>

<blockquote>
<p>שָׁם בָּנָה אַחֲרִימָן מִבְצָרָיו וַיַּעֲרֹךְ אֶת-מַחֲנוֹת-פְּרָאָיו</p>
</blockquote>

<blockquote>
<p>לִקְרָאתֵךְ, בַּת-הוּרְמִיז עֲנֻגָּה, אֲהוּבַת אֵל מִטְרַא הַנַּעֲרָץ,</p>
</blockquote>

<blockquote>
<p>וַיִּפַּח בִּרְבִיבֵי כְּפוֹר-שַׁלְגּוֹ עַד קָפָא דָם לוֹהֵט בְּלִבֵּךְ</p>
</blockquote>

<blockquote>
<p>וַיַּשֵּׁב אֶת-רוּחוֹת לְבֶן-חָרְפּוֹ עַד סָמְרוּ תַלְתַּלֵּי שְׁחוֹר-מִשְׁיֵךְ</p>
</blockquote>

<blockquote>
<p>וּמַלְכֵּך בִּמְעִיל-הָאַרְגָּמָן וְאֵזוֹר מְשֻׁבָּץ סַפִּירִים</p>
</blockquote>

<blockquote>
<p>נָפַל בְּיַד מֶלֶךְ הַלָּבוּשׁ אַדֶּרֶת עוֹר-זְאֵבֵי-יְעָרָיו&#8230;</p>
</blockquote>

<blockquote>
<p>וַיָּבֹא הַקֵּץ לַחֲלוֹמֵךְ עִם גְּבוּל זֶה הָרִאשׁוֹן לְעֻזֵּךְ:</p>
</blockquote>

<blockquote>
<p>אָז הֵחֵל הַמִּזְרָח לִשְׁקֹעַ&#8230;
<br><br />
שְׁנוֹת-אֶלֶף עָבָרוּ&#8230;</p>
</blockquote>

<blockquote>
<p>כְּבָר שָׁכְחָה פָרַס תַּעֲלוּלֵי-נְעוּרֶיהָ,</p>
</blockquote>

<blockquote>
<p>וַיָּפָג שִׁכְרוֹנָהּ הַגָּדוֹל, בְּנָדְפוֹ בֵין תִּימְרוֹת הֶעָשָׁן,</p>
</blockquote>

<blockquote>
<p>שֶׁנִּגְרַר אֶל קְצוֹת-כָּל-הָאָרֶץ וַיְבַשֵּׂר מֵעֵבֶר לְיַמִּים,</p>
</blockquote>

<blockquote>
<p>כִּי-עָלָה הַמִּזְרָח עַל מוֹקְדוֹ וְנִשְׂרַף עַל אֵלָיו וְרָזָיו&#8230;</p>
</blockquote>

<blockquote>
<p>וְהָיָה עִם-דִּמְמַת מֶרְחַקִּים, כִּי-יַעֲמֹד הַנֶּשֶׁר בְּטוּסוֹ</p>
</blockquote>

<blockquote>
<p>וְיַקְשִׁיב לְרֶטֶט הֵד עָמוּם, כְּרַעַם שֶׁלְּאַחַר הַסּוּפָה –</p>
</blockquote>

<blockquote>
<p>אָז יֵשׁ אֲשֶׁר יָקוּם חֲלוֹמָהּ וִינַעֵר אֲבַק-כָּל-הַזְּמַנִּים,</p>
</blockquote>

<blockquote>
<p>וְיִדְפֹּק עַל נַפְשָׁהּ הָעוֹרְגָה וְרוּחָהּ יִפָּעֶם לִקְרָאתוֹ</p>
</blockquote>

<blockquote>
<p>וְדָמָהּ שׁוּב יֻצַּת בְּלָהַב – – וְהָיְתָה לָהּ אוֹתָהּ הַשָּׁעָה</p>
</blockquote>

<blockquote>
<p>יְקָרָה וּקְדוֹשָׁה לִמְאֹד, וְהִיא תִכְבֹּש אֶת-אוֹנָהּ בִּדְמָמָה,</p>
</blockquote>

<blockquote>
<p>וְתִשְׁזֹר אַגָּדַת זִיו-שַׁחֲרָהּ בְּגוֹנֵי כָל-רִקְמַת-מַרְבַדִּים,</p>
</blockquote>

<blockquote>
<p>וּבְשִׁירֵי יֵין אַהֲבָה וּדְרוֹר, אֲשֶׁר שָׁר לָהּ עִם-עַרְבָּהּ הַחַכְלִיל</p>
</blockquote>

<blockquote>
<p>הַאפִיס, מְשׁוֹרֵר-הַחֶמְדָּה, בַּחֲרוּזֵי-זְהָבוֹ.
<br><br />
וְהָיָה בְלֵילוֹת-הַקַּיִץ הַשְּׁלֵוִים, כִּי-יַעֲבֹר הָרוּחַ</p>
</blockquote>

<blockquote>
<p>עַל דְּרָכִים עֲזוּבוֹת, נִשְׁכָּחוֹת, בֵּין בָּבֶל וְשׁוּשַׁן הַבִּירוֹת</p>
</blockquote>

<blockquote>
<p>וְצָרוּר בִּכְנָפָיו שִׁיר-דָּמִים, קוֹל-עַנּוֹת מִמַּעֲרָב הָרָחוֹק,</p>
</blockquote>

<blockquote>
<p>הֵד-קְרָבוֹת וְצִלְצוּל-חֲרָבוֹת, וְאֶנְקַת-חֲלָלִים אֲיֻמָּה,</p>
</blockquote>

<blockquote>
<p>וּתְרוּעַת-נִצָּחוֹן שֶׁל כּוֹבֵשׁ, שֶׁעָלָה לָרֶשֶׁת אֲרָצוֹת –</p>
</blockquote>

<blockquote>
<p>וְשָכְבָה לָהּ פָּרַס כְּמַלְכַּת-הַקֶּדֶם עַל מַרְבַד טְווּי-שָׁנִי,</p>
</blockquote>

<blockquote>
<p>עֲטוּפָה בְתַכְרִיךְ בּוּץ-כַּרְפַּס, רְקוּם כֶּסֶף וּנְטִיפוֹת-הַפְּנִינִים,</p>
</blockquote>

<blockquote>
<p>עַל כְּתֵפָהּ רְדִיד מָשְׁזָר חָרוּץ, סַנְדַּלֵּי-הַתַּחַשׁ לְרַגְלָהּ,</p>
</blockquote>

<blockquote>
<p>בְּנַפְשָׁהּ חֶזְיוֹנוֹת-אַרְגָּמָן –</p>
</blockquote>

<blockquote>
<p>מִתַּמֵּר עֲשַׁן-הַמִּקְטֹרֶת וְעָנָן מְבֻשָּׂם וְכָחֹל</p>
</blockquote>

<blockquote>
<p>כִּשְׁפִיפוֹן מִתְפַּתֵּל לְרֹאשָׁהּ וְזוֹחֵל אֶל עֵינָהּ הַגְּלוּיָה:</p>
</blockquote>

<blockquote>
<p>מִמִּסְגְּרוֹת זְהַב-הָעֲרָפֶל חֲלוֹמוֹת זִיו-קְדוּמִים יַחֲרֹגוּ,</p>
</blockquote>

<blockquote>
<p>וּתְרַפְרֵף הֲזָיַת-עֲלוּמִים עַל-כַּנְפֵי-הַתְּכֵלֶת לֶעָבָר,</p>
</blockquote>

<blockquote>
<p>הַכַּרְכֹּם אֶת-רֵיחוֹ יָפִיחַ – – –</p>
</blockquote>

<blockquote>
<p>דֹּם תַּקְשִׁיב אָז פָּרַס הַחוֹלְמָה לִשְׁאוֹן הֵד-הַקְּרָב בַּמֶּרְחַקִּים,</p>
</blockquote>

<blockquote>
<p>וְשָׂחֲקָה וְלָחֲשָׁה:</p>
</blockquote>

<blockquote>
<p>אֵין חָדָשׁ, כְּבָר הָיָה הַכֹּל לְעוֹלָמִים&#8230;
<br></p>
</blockquote>

<p><strong>ה</strong></p>

<blockquote>
<p>הָהּ, נְהַרְנָה אֶל-נַפְשִׁי נְגֹהוֹת-זִיו קַדְמִי מֵאָפְקֵי-מֶרְחַקִּים:</p>
</blockquote>

<blockquote>
<p>מִגְּדוֹת נַהֲרוֹת-עֵדֶן, שָׁם הִרְעִיף הַשֶּׁמֶשׁ רִאשׁוֹנֵי-זַהֲרוּרָיו</p>
</blockquote>

<blockquote>
<p>וְתָלָה הוֹד-תּוֹלַע עֲנָנָיו עַל שַׁפְרִיר רְקִיעַ-בְּרֵאשִׁית,</p>
</blockquote>

<blockquote>
<p>כִּירִיעוֹת הַנְּטוּיוֹת בְּאָהֳלֵי-תְכֵלֶת, שָׁם אֵלִים יִשְׁלָיוּ;</p>
</blockquote>

<blockquote>
<p>מֵעַרְפִלֵּי-יַרְדֵּן הַזּוֹלְפִים עִם-שַׁחַר אֶת-רִשְׁפֵּי-רְבִיבֵיהֶם –</p>
</blockquote>

<blockquote>
<p>טַל אָדֹם – עַל רֻכְסֵי-גִלְבֹּעַ, וְעוֹטְפִים אֶת-הָרֵי-יְהוּדָה</p>
</blockquote>

<blockquote>
<p>בִּצְעִיף אֵדִים צְחוֹרִים, כְּלוֹטִים בִּכְנָפָם רָז נִצְחִי וְקָדוֹשׁ;</p>
</blockquote>

<blockquote>
<p>מִלֵּילוֹת-הַסַּהַר הַפּוֹרְשִׂים כְּחוֹל-רִשְתָּם בְּעֵמֶק-הָאַרְנוֹן,</p>
</blockquote>

<blockquote>
<p>הַצּוֹפֵן בְּגַלָּיו הַצְּלוּלִים לְבֶן-יִפְעַת בְּנוֹת-מוֹאָב מִתְקַדְּשׁוֹת,</p>
</blockquote>

<blockquote>
<p>שֶׁקִּטְּרוּ לִפְעוֹר מֹר-נִיחוֹחָן וְנָסְכוּ דַם-לַהֲטָן עַל הָרָיו;</p>
</blockquote>

<blockquote>
<p>מִנֹּגַהּ-כּוֹכָבִים, הַנִּגְרָף בִּדְכִי מֵימֵי-קִישׁוֹן הַקְּדוּמִים</p>
</blockquote>

<blockquote>
<p>וְנִשְׁקָף מִלַּהַב חֲרָבוֹת מִתַּחַת מְרַאֲשׁוֹתֵי גִבּוֹרִים,</p>
</blockquote>

<blockquote>
<p>הַיְשֵׁנִים עַל רֶכֶב-בַּרְזִלָּם, חֲבוּשֵי סוּף-גַּלִּים לְרֹאשָׁם;</p>
</blockquote>

<blockquote>
<p>מִמֵּימֵי-אֲמָנָה הַיְרֻקִּים, שָׁם טוֹבֵל הַלְּבָנוֹן צַמַּרְתּוֹ,</p>
</blockquote>

<blockquote>
<p>הַיּוֹקְדָה עִם-שְׁקִיעוֹת כְּלַפִּיד, שֶׁנִּצַּת בְּהֵיכַל-עֲנָקִים –</p>
</blockquote>

<blockquote>
<p>מִּכָּל-אַפְסֵי קֶדֶם, מִכּוּשׁ עַד חֲוִילָה, מִנְּהָרָיו הַשְּׁקוּפִים</p>
</blockquote>

<blockquote>
<p>הַזָּלִים אֶת-כַּסְפָּם הַקַּר אֶל זְהַב חוֹל-עַרְבוֹתָיו הַצּוֹרֵב;</p>
</blockquote>

<blockquote>
<p>מִצְּחוֹר לְבָנוֹן קוֹרֵן לַמֶּרְחָק, מֵחַכְלִיל הַכַּרְמֶל הַדּוֹלֵק,</p>
</blockquote>

<blockquote>
<p>מִבְּרַק-זֹהַר סִינַי, שָׁם הֶעְפִּיל הָאָדָם לַעֲלוֹת אֶל אֱלֹהוֹ,</p>
</blockquote>

<blockquote>
<p>מִיקוֹד מִדְבַּר אֵלִים וְחוֹזִים, מִלּוּחוֹת אֵשׁ-דָּת פְּסוּלֵי-סְלָעָיו,</p>
</blockquote>

<blockquote>
<p>מִשַּׁחֲרִי הָרָחוֹק הָרָחוֹק, בּוֹ הִצִּית אֵל-אָבוֹת אִישׁוֹנָי –</p>
</blockquote>

<blockquote>
<p>הָהּ, נְהַרְנָה הַנְּגֹהוֹת אֶל נַפְשִׁי הַקּוֹדְרָה בְּשִׁבְיַת הַמַּעֲרָב – –
<br><br />
הָהּ, פְּחֶינָה בִי, רוּחוֹת-עֲבָרִי, מֵאַרְבַּע הָרוּחוֹת בִּי פְחֶינָה:</p>
</blockquote>

<blockquote>
<p>מִשְּׁבָא, מֵעֲרָב וּמֵאוֹפִיר, שָׁם בֶּשֶׂם עֲלוּמַי אָרִיתִי,</p>
</blockquote>

<blockquote>
<p>וּזְהַב נִזְרֵי-מְלָכַי זִקַּקְתִּי, שִׁבַּצְתִּים כָּל-פִּטְדָה וְיַהֲלוֹם,</p>
</blockquote>

<blockquote>
<p>שָׁם שִׁלְטֵי-נְחֻשְׁתִּי מָרַטְתִּי – הֲדָרִי עַל דֶּרֶך-נִצְחוֹנִי;</p>
</blockquote>

<blockquote>
<p>מֵעֵילָם, מִלּוּד וּמִמָּדַי, שָׁם גִּנְזֵי-מַלְכוּתִי אָצַרְתִּי</p>
</blockquote>

<blockquote>
<p>וְקֶשֶׁת-גְּבוּרָתִי דָרַכְתִּי בְּתִתִּי חִתִּיתִי בָאָרֶץ;</p>
</blockquote>

<blockquote>
<p>מִתַּרְשִׁישׁ, מִצֹּר וּמִצְרַיִם, שָׁם מִשְׁיִי וְשֵׁשִׁי אָרַגְתִּי,</p>
</blockquote>

<blockquote>
<p>וְעַל-צִי רְכֻלָּתִי-עִזְבוֹנִי עַד אָשְׁיוֹת גְּבוּל-עוֹלָם חָתַרְתִּי;</p>
</blockquote>

<blockquote>
<p>שָׁם עַרְשִׂי בְדַמֶּשֶׂק רָקַמְתִּי וּמִכְסֵה שְׁנִי-רִקְמָה רְבַדְתִּיהָ,</p>
</blockquote>

<blockquote>
<p>וְאַרְגְּמַן-מְעִילִי עָדִיתִי וְכֶסֶף-אֲזוֹרִי שִׁנַּסְתִּי;</p>
</blockquote>

<blockquote>
<p>מֵאַשּׁוּר, מִבָּבֶל וּפָרַס, שָׁם הֵיכְלֵי מָעֻזִּי פִסַּגְתִּי,</p>
</blockquote>

<blockquote>
<p>וּבְנוֹת רוֹזְנֵי-מִזְרָח הְשְּׁזוּפוֹת אֶל הַרְמוֹן-בִּיתָנִי קִבַּצְתִּי;</p>
</blockquote>

<blockquote>
<p>מֵאֶרֶץ-יִשְׂרָאֵל, שָׁם דִּבְשִׁי רָדִיתִי וְגַפְנִי עוֹלָלְתִּי,</p>
</blockquote>

<blockquote>
<p>וְאֶת-יֵינִי וְשַׁמְנִי נָסַכְתִּי עַל בָּמוֹת אֵל שָׂדִי וְכַרְמִי;</p>
</blockquote>

<blockquote>
<p>מִיהוּדָה, שָׁם נִצְחִי הָרִיתִי, חֲלוֹם עָתִיד רָחוֹק יָצַרְתִּי,</p>
</blockquote>

<blockquote>
<p>שָׁם אַחֲרוֹן נִצְחוֹנִי נִצַּחְתִּי אֶת-אוֹיְבֵי-הַמִּזְרָח הָעַזִּים,</p>
</blockquote>

<blockquote>
<p>בִּלְחֹךְ לַהַב אוּדֵי-מִקְדָּשַׁי אֶת-דָּמָם, רְוֵה אֵדֵי-יַעֲרוֹתָם,</p>
</blockquote>

<blockquote>
<p>וְאָכַל אֶת-נַפְשָׁם עַד-עוֹלָם, עַד-עוֹלָם –</p>
</blockquote>

<blockquote>
<p>וּמִכָּל-דַּרְכֵי-מִזְרָח, הָהּ, פְּחֶינָה, הָרוּחוֹת,אֶל בִּקְעַת גָּלוּתִי – – –
<br><br />
שָׂא שָׁלוֹם, מִזְרָחִי, מִכְּפִירְךָ, שֶׁנָּפַל בְּרֶשֶׁת הַגּוֹיִם</p>
</blockquote>

<blockquote>
<p>נִתַּן בַּסּוּגַר בְּאַרְצוֹת הַצָּפוֹן, שָׁם כֹּחוֹ הִתִּישׁוּ,</p>
</blockquote>

<blockquote>
<p>הִקְדִּירוּ אֶת-זֹהַר חֲלוֹמוֹ, אַגָּדַת-יַלְדוּתוֹ חִלֵּלוּ,</p>
</blockquote>

<blockquote>
<p>הִתְעַמְּרוּ בְנַפְשׁוֹ וּבְאֵלוֹ, זֶה אֵלוֹ רַב חֶסֶד וּמִשְׁפָּט,</p>
</blockquote>

<blockquote>
<p>שֶׁסָּגְרוּ בְחֶבְיוֹן-מִקְדָּשָׁם, כֹּה רָחוֹק מִמִּדְבָּר וָשָׁמֶשׁ;</p>
</blockquote>

<blockquote>
<p>וְאוֹתִי, אֶת-כְּפִירְךָ, הַחוֹלֵם כָּל-יָמָיו אֶת-אוֹרְךָ וְעֻזְּךָ,</p>
</blockquote>

<blockquote>
<p>וְנַהֲמַת יַעֲרֵי-עֲלוּמָיו עוֹבֶרֶת בְּדָמוֹ, דַּם-קֶדֶם,</p>
</blockquote>

<blockquote>
<p>וְרוֹטְטָה כְבוּלַת חָח-בַּרְזֶל מִנְּחִירָיו עַלִּיזֵי-מֶרְחַקְךָ –</p>
</blockquote>

<blockquote>
<p>הָהּ, אוֹתִי הֵם אָסְרוּ וְעִנּוּ וְהִרְווּ מִדָּמִי הַלּוֹהֵט</p>
</blockquote>

<blockquote>
<p>אֶת-נַפְשָׁם הַקּוֹפְאָה בְּעַרְפִלֵּי-צָפוֹן עֲמוּמֵי-הַנְּגֹהוֹת;</p>
</blockquote>

<blockquote>
<p>וּבְהַצֵּת אֵשׁ-חֵשֶׁק עוֹרְקֵיהֶם וְחִמְּמוּ דָמָם הַמְפַגֵּר,</p>
</blockquote>

<blockquote>
<p>כְּחַלָּמוּת הָרִיר בְּקִלּוּחוֹ, עַל גְּוִיּוֹת לְבִיאוֹתַי הַגֵּאוֹת –</p>
</blockquote>

<blockquote>
<p>אֵל-מִזְרָח הַגָּדוֹל, הַזָּן אֶת-חֲרוֹנוֹ בְּסַעַר וּבְרָקִים,</p>
</blockquote>

<blockquote>
<p>וְלוֹטֵשׁ אֶת-חֶרֶב-פְּקֻדָּתוֹ בֵּין צוּרֵי הַמִּדְבָּר הַזּוֹעֵם,</p>
</blockquote>

<blockquote>
<p>תַּאֲלָתְךָ לַהֶם&#8230;
<br><br />
מִי יֵשׁ בָּכֶם, אַחַי, שֶׁחָלַם כָּל-יָמָיו אֶת-שִׁירַת-גַּעְגּוּעָיו:</p>
</blockquote>

<blockquote>
<p>עִם-אָבִיב הִיא עָלְתָה בְנַפְשׁוֹ רִאשׁוֹנָה לְצִיצָיו וּפְרָחָיו,</p>
</blockquote>

<blockquote>
<p>בָּשְׁלָה בַזָּהָב הָרִאשׁוֹן לַקַּיִץ וּבְחַרְסוֹ שִׂגְשֵׂגָה,</p>
</blockquote>

<blockquote>
<p>בִּיקוֹד-הַשַּׁלֶכֶת תֻּלָּעָה וְקִנְּנָה בְרֶשֶת-הַכֶּסֶף,</p>
</blockquote>

<blockquote>
<p>הַמְּתוּחָה-רוֹטֶטֶת בֵּין פֹּארוֹת וְצוֹדָה אֶת-פְּלֵטַת-חֹם-זֹהַר,</p>
</blockquote>

<blockquote>
<p>שֶׁתִּרְעַף אָז שֶׁמֶשׁ-הַבָּצִיר אֶל שְׂרִידֵי עֲלֵי-הַצַּמָּרוֹת;</p>
</blockquote>

<blockquote>
<p>וַיֵּדַע לְשָׁמְרָהּ מִכְּפוֹר צָפוֹן שָׁב, וּבִסְעֹר סוּפַת-שַׁלְגּוֹ</p>
</blockquote>

<blockquote>
<p>מֵאֵשׁ דַּם-לְבָבוֹ הֵינִיקָהּ וַיַּשְׁקָהּ מִלְּשַׁד לֵחַ-חַיָּיו</p>
</blockquote>

<blockquote>
<p>וַיַּחַז לָהּ קִסְמֵי אֲבִיבִים, חֲלוֹמוֹת זֹךְ-שְׁחָקִים וּפְלָגִים –</p>
</blockquote>

<blockquote>
<p>כֹּה תֶחֱזֶה אֵם טוֹבָה אַגָּדוֹת זְהַב-שֶׁמֶשׁ וְשַׁחֲרֵי זִיו-תַּמּוּז</p>
</blockquote>

<blockquote>
<p>לְיַלְדָּהּ הַשָּׁחוּף, הָרוֹעֵד לְהֶמְיַת לֵיל-שְׁבָט עַל חֶשְׁכָתוֹ,</p>
</blockquote>

<blockquote>
<p>וּתְרַחֵם כֹּה שֶׁמֶשׁ-שַׁלֶּכֶת אֶת-אַחֲרוֹן כְּחֹל-פִּרְחָהּ, שֶׁאֵחַר</p>
</blockquote>

<blockquote>
<p>הִתְרַקֵּם עִם-אֱלוּל, וְתַעֲנִיק לוֹ עֶדְנַת כָּל-סוֹף וְכָל-חוֹלֶה&#8230;</p>
</blockquote>

<blockquote>
<p>כֹּה טִפְּחָהּ וּפִנְּקָהּ – וַיִּדֹּם, כִּי שָׁכַח חֲרוּזָהּ הַנִּפְלָא,</p>
</blockquote>

<blockquote>
<p>וָיִּדֹּם כָּל-יָמָיו וְנַפְשׁוֹ לוֹ תָצִיק, עַד-מָוֶת לוֹ תָצִיק,</p>
</blockquote>

<blockquote>
<p>וְהוּא אֵינוֹ יָכוֹל לִזְכֹּר, אַף כִּי יַקְשִׁיב רֹן-הֵדָהּ בְּדָמוֹ –</p>
</blockquote>

<blockquote>
<p>מִי שָׁר אוֹתָהּ רִאשׁוֹן בְּאָזְנָיו?&#8230; לֹא שְׁמָעָהּ עַל עֶרֶשׂ-יַלְדוּתוֹ</p>
</blockquote>

<blockquote>
<p>מִפִּי אֵם מְיַשְּׁנָה, לֹא זִמְזְמָה דוֹדַת-עֲלוּמָיו לוֹ אוֹתָהּ</p>
</blockquote>

<blockquote>
<p>עִם עַרְבֵי הָאַהֲבָה הַיּוֹקְדִים; רַק הָיוּ לוֹ יָמִים וְנָחָה</p>
</blockquote>

<blockquote>
<p>הָרוּחַ עָלָיו וְהוּא שָמַע כְּהֵד פַעֲמוֹנֵי מֶרְחַבְיָה,</p>
</blockquote>

<blockquote>
<p>הַנּוֹהֵר מִמֶּרְחַק-הַתְּכֵלֶת, וַיֵּדַע: שִׁירָתוֹ לוֹ קוֹרְאָה&#8230;
<br><br />
ז­ֹאת שִׁירָה לְנֶשֶׁר-הַמִּדְבָּר, כִּי-יִצְפֹּר מִמְּרוֹם-סֶלַע-קִנּוֹ</p>
</blockquote>

<blockquote>
<p>וְיָתוּר צֵיד-טֶרֶף עַל חוֹלוֹת-הַיְשִׁימוֹן וּבְצֵל נְאוֹת-מִרְעֶה,</p>
</blockquote>

<blockquote>
<p>עַל עִיֵּי הוֹד-קְדוּמִים, הַמְסַתְּיִרים בְּחָרְבוֹת חֶבְיוֹנָם הַשּׁוֹמֵם</p>
</blockquote>

<blockquote>
<p>כָּל-קָאַת וְיַנְשׁוּף וְדַיָּה, וּתְקוֹנֵן בַּת-יַעֲנָה אֲבֵלָה</p>
</blockquote>

<blockquote>
<p>מִסְּבַךְ סִרְפָּד נִחָר, הַמְבַצְבֵּץ בְּמִשְׁקַע נְחָלִים יָבֵשׁוּ;</p>
</blockquote>

<blockquote>
<p>שָׁם צוֹעִים הַתַּנִּים עִם-עֶרֶב וִילֵל-אַהֲבָתָם יְתַנּוּ,</p>
</blockquote>

<blockquote>
<p>וּמָצְאוּ שָׁם מַחֲסֶה קִפּוֹד וְקִפּוֹז וְכָל-שֶׁרֶץ-נְחָשִׁים</p>
</blockquote>

<blockquote>
<p>מֵחֹרֶב-צָהֳרַיִם וְצִנַּת-הַלֵּיל וּמֵעֵין נֶשֶׁר רָעֵב,</p>
</blockquote>

<blockquote>
<p>כִּי-יַעַט מִמְּרוֹמָיו הַכְּחֻלִּים וְיִבְרֶה מִזִּיז מִדְבָּר לוֹהֵט&#8230;</p>
</blockquote>

<blockquote>
<p>אָז יֵשׁ וְהוּא יֵרֵד, רְוֵה-צֵידוֹ, עַל צוּר מוּצָף זֹהַר-תַּלְאוּבוֹת,</p>
</blockquote>

<blockquote>
<p>שַׁאֲנָן בֵּין גַּלֵּי-הַתְּכֵלֶת וְגֵא עַל מֶרְחַקֵּי-מֶמְשַׁלְתּוֹ,</p>
</blockquote>

<blockquote>
<p>אַט יִמְרֹט נוֹצוֹתָיו הַנּוֹשְׁרוֹת וִיסַלְסֵל רִקְמָתוֹ בַשָּׁמֶשׁ,</p>
</blockquote>

<blockquote>
<p>יִלְטֹש בְּרַק עֵינָיו בֵּין רִשְׁפֵּי-הַזֹּהַר וְיַלְהִיט דַּם-מְלָכִים</p>
</blockquote>

<blockquote>
<p>בִּשְׁרַב מִדְבָּר נוֹשֵׁם לֶהָבוֹת, בִּדְמִי-גְאוֹן מְרוֹמִים עֲרִירִים,</p>
</blockquote>

<blockquote>
<p>וְיַקְשִׁיב לְמִקְסַם מֶרְחַבְיָה, לְדִמְמַת חֲזוֹן שַׁחַק דּוֹלֵק,</p>
</blockquote>

<blockquote>
<p>הַמְסַפֵּר לוֹ יַחֲשׂוֹ הָרָם, כְּבוֹד קִנּוֹ הָעַתִּיק שֶׁשֻּׁדָּד,</p>
</blockquote>

<blockquote>
<p>וְדִבְרֵי יְמֵי תוֹלְדוֹת אָבוֹת, הַכְּתוּבִים עַל קְלַף אַרְזֵי-עוֹלָם,</p>
</blockquote>

<blockquote>
<p>וְיִזְכֹּר אָז נֶשֶׁר-הַמִּדְבָּר אֶת-שִׁיַרת מוֹלַדְתּוֹ הָרְחוֹקָה – – –</p>
</blockquote>

<blockquote>
<p>בַּלְּבָנוֹן הָרָחוֹק הָאַדִּיר, בִּמְרוֹם הַר גָבוֹהַּ וְתָלוּל,</p>
</blockquote>

<blockquote>
<p>מִלְּפָנִים עֲנָק-אֶרֶז עָלָה, שְׁתוּל אֵלֵי-קֶדֶם עִם-בְּרֵאשִׁית;</p>
</blockquote>

<blockquote>
<p>בְּגָבְהוֹ הוּא עָמַם שִׁיא-חֶרְמוֹן, עַל שַׁלְגּוֹ צַמַּרְתּוֹ הֶאֱפִילָה,</p>
</blockquote>

<blockquote>
<p>וְשֵׂרְגוּ שָׁרָשָׁיו עֲבֻתִּים עַל גְּדוֹת אַשְֹדוֹת-עוֹלָם אֵיתָנִים,</p>
</blockquote>

<blockquote>
<p>בְּצֵל דָּלִיּוֹתָיו אֲבוֹת-כָּל-אֲבוֹתָיו, הַמְּלָכִים, שָׁכָנוּ:</p>
</blockquote>

<blockquote>
<p>שָׁם חַגּוּ אֶת-חַג-כְּלוּלוֹתֵיהֶם עִם נִשְׁרוֹת-הַכַּרְמֶל הַצְּחוֹרוֹת,</p>
</blockquote>

<blockquote>
<p>בְּבֹא לָהֶם תּוֹר-תַּאֲנָתָם, וְרִפְּדוּ אֶת-עֶרֶשׂ-דּוֹדֵיהֶם</p>
</blockquote>

<blockquote>
<p>בִּירַק רֹךְ-יוֹנְקוֹתָיו הַמְטֻלָּל לְאוֹר-הַכּוֹכָבִים הַקּוֹסֵם;</p>
</blockquote>

<blockquote>
<p>שָׁם דָּגְרוּ, שָׁם טִפְּחוּ גוֹזְלֵיהֶם וְלִמְּדוּם לִכְבֹּש אֶת-הַמְּרוֹמִים,</p>
</blockquote>

<blockquote>
<p>לִפְצוֹת עַנּוֹת-קְרָב עִם-בַּגְרוּתָם, לִסְלֹל זִיו-נְתִיבוֹת לַשָּׁמֶשׁ,</p>
</blockquote>

<blockquote>
<p>וְלִמְשֹׁל עַל-כָּל-נוֹדְדֵי-כָנָף – תְּהִלַּת דּוֹר-דּוֹרִים שָׁם כְּמוּסָה&#8230;</p>
</blockquote>

<blockquote>
<p>וּפַעַם עִם-לַיְלָה וְרוּחַ-סְעָרוֹת מִמַּעֲרָב בִּקֵּעַ,</p>
</blockquote>

<blockquote>
<p>חֲבוּשׁ חַשְׁרַת-עָבִים וּמְשַׁנֵּס אֶת-מָתְנָיו בְּאֵש אִבְחַת-בְּרָקִים,</p>
</blockquote>

<blockquote>
<p>וּמְרִי רַב וְנָקָם בְּנַהֲמוֹ וּתְרוּעָה שֶׁל כּוֹרֵת וְשׁוֹדֵד,</p>
</blockquote>

<blockquote>
<p>שֶׁעָלָה עַל יַעַר-אֲצִילִים וְעַל כַּרְמֵי-מְלָכִים נְטוּשִׁים,</p>
</blockquote>

<blockquote>
<p>וַיָּנֶף גַּרְזִנּוֹ לְבַלַּע כָּל-עֵץ עַל בְּכּוּרָיו וּבִסְרוֹ.</p>
</blockquote>

<blockquote>
<p>הִשְׂתָּעֵר עַל עִנְקֵי הַלְּבָנוֹן, מִתְמַרְמֵר עַל שֻׁכָּם אֶת-דַּרְכּוֹ,</p>
</blockquote>

<blockquote>
<p>וַיַּרְגֵּז כָּל-הַר עַל מוֹסָדָיו וְעַד אֶרֶז-הַנְּשָׁרִים הִגִּיעַ,</p>
</blockquote>

<blockquote>
<p>פִּלַּח אֶת-גִּזְעוֹ הֶעָצוּם וְהִצִּית וּבָלַק עֳפָאָיו,</p>
</blockquote>

<blockquote>
<p>חָרַךְ בִּבְרָקוֹ שָׁרָשָׁיו וְקָסַס וְיָעָה יוֹנְקוֹתָיו,</p>
</blockquote>

<blockquote>
<p>וְהָרַס קַן מוֹשְׁלָיו-נְשָׁרָיו – – –</p>
</blockquote>

<blockquote>
<p>עִם-שַׁחַר וַיְהִי לִנְצִיב-פֶּחָם</p>
</blockquote>

<blockquote>
<p>הֶחָתוּל אֵד-עָשָׁן וּדְמָמָה, רַק צְרִיחַת עֲזוּבֵי-גוֹזָלָיו</p>
</blockquote>

<blockquote>
<p>בֵּין אוּדֵי-הַפֹּארוֹת נִשְׁמָעָה&#8230;</p>
</blockquote>

<blockquote>
<p>בְּהֵיכַל-מַלְכוּתָם עַל כְּבוֹד-הֲדַר-יוֹבְלִים הַנְּשָׁרִים נִשְׁרָפוּ,</p>
</blockquote>

<blockquote>
<p>וַיַּעֲלוּ עִם קִנָּם בְּלַּהַב וְשִׁירַת-גְּאוֹנָם בְּפִיהֶם:</p>
</blockquote>

<blockquote>
<p>צַוָּאַת-מְלָכִים לְיוֹרְשִׁים עֲנִיִּים וְגוֹלִים לַנֵּכָר – – –</p>
</blockquote>

<blockquote>
<p>וְנִזְכַּר הַנֶּשֶׁר הַגּוֹלֶה בְשִׁירַת אֲבוֹתָיו הַגְּדוֹלִים,</p>
</blockquote>

<blockquote>
<p>וְעָצְמוּ גַעְגּוּעָיו עָלָיו לְקַן-הוֹרִים וּלְשַׁחַק-מוֹלֶדֶת.</p>
</blockquote>

<blockquote>
<p>וְצָפָה לַמֶּרְחָק, שָׁם יַצִּית הַחֶרְמוֹן צְנִיף-שַׁלְגּוֹ בֵּין פְּלָדוֹת,</p>
</blockquote>

<blockquote>
<p>וְשָאַל אֶת-עַנְנֵי-הַשֶּׁמֶשׁ, הַשָּׁטִים לְרוּחַ-הַמִּזְרָח</p>
</blockquote>

<blockquote>
<p>מֵעֵבֶר הַלְּבָנוֹן, שָׁם פִּלְּסוּ נְתִיבָם בֵּין בְּרוֹשָׁיו וַאֲרָזָיו;</p>
</blockquote>

<blockquote>
<p>הֲפָרַח הָאֶרֶז הָאַדִּיר, הֲרֻטְּבוּ שָׁרָשָׁיו טַל-הָרִים,</p>
</blockquote>

<blockquote>
<p>הֲרֻפַּד בִּסְבַךְ צֵל-צַמַּרְתּוֹ זֶה קִנּוֹ וְעַרְשׂוֹ מִלְּפָנִים,</p>
</blockquote>

<blockquote>
<p>נְוֵה-שָׁלוֹם לַמֶּלֶךְ הַגֵּא וְהַנִּדָּח?&#8230;</p>
</blockquote>

<blockquote>
<p>כֹּה חוֹלֵם הַנֶּשֶר עִם-שֶׁמֶשׁ עַד יֵט אֶל-בֵּין צְלָלָיו יוֹם-קָיִץ;</p>
</blockquote>

<blockquote>
<p>וְעַרְבוֹת-הַחוֹל דֹּם מִשְׂתָּרְעוֹת, וּבְנָשְׁקָן שְׁנִי שׁוּלֵי-עַרְבָּיִם,</p>
</blockquote>

<blockquote>
<p>תִּשְׁתֶּינָה מֵאַשְׁדוֹת הַשְּׁקִיעָה דָם חָם וְאֵש זִרְמָן תָּגִיחַ;</p>
</blockquote>

<blockquote>
<p>אַט יִפְרֹשׂ הַנֶּשֶׁר אָז כְּנָפָיו וְיִצְרַח אֶל-תּוֹךְ דְּמִי-הַמִּדְבָּר,</p>
</blockquote>

<blockquote>
<p>וִיהִי בִצְרִיחָתוֹ נְהִי-גָלוּת וְשִׁירַת-גְּאֻלָּה עֲצוּמָה.
<br></p>
</blockquote>

<p><strong>ו</strong></p>

<blockquote>
<p>הָהּ עוּרָה, מִזְרָחִי! מִגְּדוֹת אֶרֶץ-סִינִים – מוֹלֶדֶת עַתִּיקָה</p>
</blockquote>

<blockquote>
<p>לָאָדָם – שָׁם טָוָה הַשֶּׁמֶשׁ יְרִיעוֹת-פַּז-שַׁחַר עַל עַרְשׂוֹ,</p>
</blockquote>

<blockquote>
<p>עַד רֻכְסֵי הַטִּבֶּט, שָׁם יָרַד רִאשׁוֹנָה לִרְדּוֹת עַל אַדְמָתוֹ</p>
</blockquote>

<blockquote>
<p>וַיִּבֶן מִזְבֵּחַ לוֹ רִאשׁוֹן לְאֵל הָרִים וְרוּחוֹת וּשְׁחָקִים –</p>
</blockquote>

<blockquote>
<p>וְעַד חוֹפֵי הַגַּנְגֶּס הַקָּדוֹשׁ, שָׁם פָּרְשָׂה הַמַּיָּה צְעִיפָהּ,</p>
</blockquote>

<blockquote>
<p>לְפַתּוֹת בְּשִׁפְעַת קִפּוּלָיו-גַּוָּנָיו אֶת-נַפְשׁוֹ הָעוֹרְגָה,</p>
</blockquote>

<blockquote>
<p>וּבְאֶרֶג הַכְּאֵב וְהַתִּקְוָה הִיא שָׁזְרָה חֲלוֹם-כָּל-עֲתִידוֹ</p>
</blockquote>

<blockquote>
<p>עַד שָׁכַח גְּאוֹן כָּל-הַתֹּהוּ וְשֶׁקֶט וְנֵצַח כָּל-אָפֶס –</p>
</blockquote>

<blockquote>
<p>וְעַד יָם הַגָּדוֹל, שָׁם שָׁר שִׁיר-עֲלוּמָיו וְעָבַר הֵד-שִׁירוֹ</p>
</blockquote>

<blockquote>
<p>עַד רוּם הַאוֹלִימְפְּ אֶל מַקְהֵלַת-הָאֵלִים וְעַד שְׂדוֹת-עֱלִיזִיָּה,</p>
</blockquote>

<blockquote>
<p>וְגָמְלָה אַהֲבָתוֹ בֵין כַּרְמֵי-הַתּוֹלָע, בִּדְמִי-הַמִּקְדָּשִׁים,</p>
</blockquote>

<blockquote>
<p>שָׁם נָסַךְ דַּם-אוֹנוֹ לְאֵלוֹ בְחֶדְוַת זוֹרֵעַ שְׂדוֹת-עוֹלָם,</p>
</blockquote>

<blockquote>
<p>וְרוֹעֵף טַל-חַיָּיו עֲלֵיהֶם וּמַנְחִיל רָב-בְּרָכָה לַבָּאִים –</p>
</blockquote>

<blockquote>
<p>הָהּ עוּרָה,מִזְרָחִי, נָא עוּרָה, הָשִׁיבָה לִי שְׂשׂוֹנְךָ מִקֶּדֶם&#8230;
<br><br />
עוֹד יָבוֹא יוֹם גָּדוֹל וְנוֹרָא וְיַצִּית הָאָדָם הַמּוֹרֵד</p>
</blockquote>

<blockquote>
<p>אֶת-מִקְדְּשֵׁי-הֶבְלוֹ הָרַבִּים, שָׁם כָּרַע שְׁנוֹת-אֶלֶף נְכֵה-רוּחַ,</p>
</blockquote>

<blockquote>
<p>הִתְפַּלֵּל לְאֵל לֹא יְדָעוֹ וְהָיָה כִּי-נִלְאָה וַיִּיעַף,</p>
</blockquote>

<blockquote>
<p>לֹא מָרַד – רַק זָנָה וְשָׁכַח, כְּשָׁכְחוֹ יוֹם-אֶתְמוֹל וְשִׁמְשׁוֹ,</p>
</blockquote>

<blockquote>
<p>וְלֹא הָיָה בְנַפְשׁוֹ כָּל-רֶשֶׁף, בְּלִבּוֹ כָּל-תְּפִלָּה וָנֶצַח –</p>
</blockquote>

<blockquote>
<p>הָהּ, יָבוֹא יוֹם גָּדוֹל וְהָאָדָם הַמּוֹשֵׁל רְוֵה-חָכְמָה כֹּל-יָכוֹל,</p>
</blockquote>

<blockquote>
<p>יִתְגַּעְגַּע לַבֵּל, לָעַשְׁתֹּרֶת, וְהָיָה בִּגְבֹר עָלָיו חֶבְלֵי</p>
</blockquote>

<blockquote>
<p>גַּעְגּוּעֵי רֵאשִׁיתוֹ הַגְּדוֹלָה וִישַׁוַּע מֵעִמְקֵי קַדְמָתוֹ</p>
</blockquote>

<blockquote>
<p>לַמֹּלֶךְ, הַנּוֹרָא בַחֲרוֹנוֹ, כִּי-יָנוּס מִפְּנֵי הַשִּׁמָּמוֹן</p>
</blockquote>

<blockquote>
<p>הַמְשָׂרֵךְ עַל דַּרְכֵי הַמַּעֲרָב – – –
<br><br />
אָז יָקוּם, אָז יֵעוֹר מִזְרָחִי לִבְרַק לַהַב נִצְחוֹ וּגְאוֹנוֹ,</p>
</blockquote>

<blockquote>
<p>וְיִזְכֹּר הֲדַר-הוֹד-מִקְדָּשָׁיו וְתֹקֶף כָּל-אֵלָיו וּמְלָכָיו,</p>
</blockquote>

<blockquote>
<p>וְזָהֳרוֹ הָרַב אֲשֶׁר דָּעַךְ, זִיו קָדְשׁוֹ שֶׁחֻלַּל וְנָבֹז –</p>
</blockquote>

<blockquote>
<p>הֲשָׁקְעוּ לָנֶצַח כָּל-אֵלֶּה וְאָבַד בַּתֹּהוּ כָּל-חָסְנוֹ,</p>
</blockquote>

<blockquote>
<p>וְשָׁמְמוּ לָנֶצַח מֶרְחַקָּיו, שֶׁהוֹרוּ לָאָדָם חֲלוֹמוֹ,</p>
</blockquote>

<blockquote>
<p>וְלֹא יָסוּר עוֹד נָבִיא אֶל סֵתֶר-מִדְבָּרוֹ לַחֲזוֹת שָׁם אֶת-אֵלוֹ</p>
</blockquote>

<blockquote>
<p>בְּלַהַב סְנֶה בוֹעֵר וְעִם-שְׁקִיעָה דוֹלֶקֶת בְּאֵין-סוֹף הַחוֹלוֹת?&#8230;</p>
</blockquote>

<blockquote>
<p>חֲבָל עַל חֲלוֹם-תֵּבֵל זֶה, עַל חֲלוֹם אוֹן-הָאָדָם עִם-שָׁחֲרוֹ,</p>
</blockquote>

<blockquote>
<p>בִּהְיוֹת נַפְשׁוֹ עַזָּה עַד-נַסֵּה כָל-אֵל וְלַהֲבִיאוֹ בַמִּשְׁפָּט,</p>
</blockquote>

<blockquote>
<p>וּשְׁרִירָיו רַעֲנַנִּים, אַמִּיצִים כֹּה, עַד לְהִתְחָרוֹת עִם בּוֹרְאוֹ!&#8230;</p>
</blockquote>

<blockquote>
<p>חֲבָל עַל הָאָדָם כִּי-שַׁח וְעַל נַפְשׁוֹ כִּי-נָשְׁרוּ כְנָפֶיהָ,</p>
</blockquote>

<blockquote>
<p>וַיִּלְמַד הִתְעוֹפֵף מִתַּחַת לְשָׁמָיו וַאֲלֵיהֶם לֹא יָעַל –</p>
</blockquote>

<blockquote>
<p>כֹּה יַחֲשֹׁב הַמִּזְרָח הַזָּקֵן וְיָנוּד לַתֵּבֵל הַבָּלָה,</p>
</blockquote>

<blockquote>
<p>שֶׁתִּקְרַע בַּפּוּךְ עוֹד עֵינֶיהָ לְכַסּוֹת עַל אָבְדַן כָּל-רֶשֶׁף,</p>
</blockquote>

<blockquote>
<p>וּלְפַתּוֹת עוֹגְבֶיהָ הַתְּשׁוּשִׁים בִּשְׂרִידֵי פִנּוּקֵי-נִאוּפִים</p>
</blockquote>

<blockquote>
<p>וּבְשִׁירַת-הַדְּרוֹר, אֲשֶׁר תָּשִׁיר עַל אֹזֶן הָאָדָם שֶׁכָּבְדָה,</p>
</blockquote>

<blockquote>
<p>עַל נִצְחוֹן כָּל-אֵל וְכָל-קֹדֶשׁ וְעַל פָּשְׁטוֹ עֲרֻמָּה אֶת-נַפְשׁוֹ,</p>
</blockquote>

<blockquote>
<p>וַיְמַדָּהּ לְרָחְבָּהּ וּלְעָמְקָהּ לָדַעַת אֶת-מִדַּת עֶרְגָּתָהּ</p>
</blockquote>

<blockquote>
<p>לְיֹפִי, לְנִשְׂגָּב וּלְנֵצַח, וְתִכֵּן אֶת אֹמֶץ כְּנָפֶיהָ</p>
</blockquote>

<blockquote>
<p>בְּחָקְרוֹ הַגֹּבַהּ, שָׁם תּוּכַל לְהַמְרִיא, וְחָסַם אֶת-דַּרְכָּהּ</p>
</blockquote>

<blockquote>
<p>כִּי-אָמְרָה לִפְרֹץ אֶת-הַגָּדֵר בִּמְשׁוּבַת שְׁרִירוּתָהּ וּגְאוֹנָהּ. –</p>
</blockquote>

<blockquote>
<p>וְחֶרֶשׁ אָז יִשְׂחַק הַמִּזְרָח: הֲיִקְבַּע הָאָדָם אֶת-נַפְשׁוֹ?</p>
</blockquote>

<blockquote>
<p>רְאוּ, רַבּוֹת הַדְּרָכִים בַּמַּעֲרָב, שָׁם סָלַל הָאָדָם נְתִיבוֹ</p>
</blockquote>

<blockquote>
<p>בַּדָּם, בָּאֵשׁ וּבַחֶרֶב, וַיְפוֹצֵץ בְּפַטִּישׁ-בַּרְזִלּוֹ</p>
</blockquote>

<blockquote>
<p>כָּל-הַר וְכָל-סֶלַע, שֶׁגָּדַר אֶת-דַּרְכּוֹ לִדְרוֹר וְלָאֹשֶר;</p>
</blockquote>

<blockquote>
<p>וְעַתָּה, כִּי-נִצַּח וְעָבַר אֶת-דַּרְכֵי-מַמְלַכְתּוֹ הַכְּבוּשׁוֹת,</p>
</blockquote>

<blockquote>
<p>עוֹד יֵשׁ עִם-דִּמְדּוּמִים וִיבַקֵּשׁ לוֹ דֶרֶך לֹא-סְלוּלָה, הָעוֹלָה</p>
</blockquote>

<blockquote>
<p>אֶל הַר אֱלֹהִים וּמִקְדָּשׁוֹ, שָׁם יִצֹּק תְּפִלָּתוֹ הָאָדָם</p>
</blockquote>

<blockquote>
<p>הֶעָיֵף לִנְשׂא אֶת-עֹל-רָהְבּוֹ וּפִתְרוֹן כָּל-רָז וְכָל-נִסְתָּר,</p>
</blockquote>

<blockquote>
<p>וּמְבַקֵּשׁ לוֹ קֹדֶשׁ וָאֵל בְּנַפְתּוּלֵי עַרְפִלִּים, שֶׁטֶרֶם</p>
</blockquote>

<blockquote>
<p>הִתְמַזְּגוּ עִם עָבֵי-הַקִּיטוֹר, הַמְכַסִּים בֶּעָשָׁן אֶת-שָׁמָיו&#8230;</p>
</blockquote>

<blockquote>
<p>כִּי-רַבָּה הִיא חָכְמַת הָאָדָם וְגָדוֹל הוּא חֵשֶׁק-נִצְחוֹנוֹ,</p>
</blockquote>

<blockquote>
<p>אַךְ גָּדוֹל מִשְּׁנֵיהֶם חֲלוֹמוֹ, הֵד-בְּרֵאשִׁית הַטָּמוּן בְּנַפְשׁוֹ,</p>
</blockquote>

<blockquote>
<p>הָרוֹאֶה בַסֶּלַע הַדּוֹמֵם, בָּעֵשֶׂב הָעוֹלֶה לְתֻמּוֹ,</p>
</blockquote>

<blockquote>
<p>בַּנַּחַל הַפּוֹטֵר הֲגִיגוֹ, בַּחַיָּה הַתּוֹעָה בַיְּעָרִים,</p>
</blockquote>

<blockquote>
<p>בֶּעָנָן הַנִּשְׁקָף בַּשֶּׁמֶשׁ, בַּקֶּשֶׁת הַתְּלוּיָה בַתְּכֵלֶת,</p>
</blockquote>

<blockquote>
<p>בָּרוּח הַנּוֹשֵׁב עַל שָׂדוֹת, בִּתְפִלַּת נְעוּרֵי לֵיל-אָבִיב,</p>
</blockquote>

<blockquote>
<p>רַק חֵלֶק מִנַּפְשׁוֹ וְאֶת-נַפְשׁוֹ כְּחֵלֶק שֶׁנִּפְרַד מֵהֵמָּה;</p>
</blockquote>

<blockquote>
<p>וְיַעֲטֹף אָז לִבּוֹ בַתְּפִלָּה לִמְקוֹר כָּל-הָעֹז וְהַנֵּצַח,</p>
</blockquote>

<blockquote>
<p>לְאֵל חַי וְיוֹצֵר – – –
<br><br />
אָז יֵשׁ כִּי-יִתְנַעֵר הַמִּזְרָח וְתִקְוַת-עֹז רַבָּה תְפַעֲמוֹ:</p>
</blockquote>

<blockquote>
<p>נִשָּׂא מֵעַל כָּל-מִגְדָּלִים וּמִקְדְּשֵׁי בָבֶל וּפָרַס</p>
</blockquote>

<blockquote>
<p>יִתְנוֹסֵס אָז הַר בֵּית-יְהֹוָה לְעֵינָיו כֹּה נִשְׂגָּב בַּקֹּדֶשׁ;</p>
</blockquote>

<blockquote>
<p>עַרְפִלֵּי-יוֹבְלִים כִתְּרוּהוּ, אֵד-כֶּסֶף יְכַס אֶת-חָרְבוֹתָיו,</p>
</blockquote>

<blockquote>
<p>אַךְ עוֹמְדִים עוֹד שׁוֹמְרָיו עַל דְּרָכִים וְלַפִּיד אֵשׁ-קֶדֶם בְּיָדָם</p>
</blockquote>

<blockquote>
<p>וְלַהַט-הַמִּזְרָח בְּעֵינָם, שַׁלְהֶבֶת אוֹר-אֵלִים הַגָּנוּז –</p>
</blockquote>

<blockquote>
<p>הַמִּזְרָח, מִי שׁוֹמֵר עַל אוֹרְךָ?&#8230;</p>
</blockquote>

<blockquote>
<p>וּפִתְאֹם הוּא יָבִין וְיֶחֱרַד לְפִתְרוֹן כָּל-רָזוֹ וְעֻזּוֹ:</p>
</blockquote>

<blockquote>
<p>מֵעַל כָּל-גִּבּוֹרָיו אַבִּירִיו וּמְלָכָיו וְכֹהֲנָיו יָחַד,</p>
</blockquote>

<blockquote>
<p>עַל דֶּרֶךְ סְלוּל-נִצְחוֹ הוּא יִרְאֶה אַדִּירֵי-חוֹזַיִךְ, יְהוּדָה;</p>
</blockquote>

<blockquote>
<p>מֵעַל כָּל-חֲלוֹמוֹת-כִּבְשׁוֹנוֹ מְתֻלְּעֵי הַדָּם וְהַלַּהַב,</p>
</blockquote>

<blockquote>
<p>הוּא יֶחֱזֶה חֲלוֹמוֹ הַפִּלְאִי, שֶׁהֹרָה בְנַפְשָׁם הַבְּהִירָה,</p>
</blockquote>

<blockquote>
<p>וְהוּא חֲזוֹן אַחֲרִית-הַיָּמִים, הָרָקוּם כְּאֵב כָּל-נְצָחִים,</p>
</blockquote>

<blockquote>
<p>אֵשׁ-אֵלִים, דַּם-אָדָם, עֱנוּת חֶבְלֵי-דוֹרוֹת וְזֹהַר כָּל-עָתִיד.</p>
</blockquote>

<blockquote>
<p>וַיֵּדַע הַמִּזְרָח, כִּי אֵלֶּה גִבּוֹרָיו עַד-עַתָּה לֹא נֻצְּחוּ;</p>
</blockquote>

<blockquote>
<p>עַל שְׂדוֹת תֵּבֵל רַבָּה הֵם זָרְעוּ וְטֶרֶם נָב חֵילָם וְגָמָל,</p>
</blockquote>

<blockquote>
<p>וְאָבִיב לֹא-אֶחָד עוֹד יַעֲבֹר עַד יָבוֹא יוֹם קְצִירָם וְאָסְפָּם,</p>
</blockquote>

<blockquote>
<p>יוֹם קָצִיר לַמִּזְרָח הַגָּדוֹל – – –
<br><br />
וּמְפַקֵּד הַמִּזְרָח בְּחָזוֹן</p>
</blockquote>

<blockquote>
<p>אֶת-צִבְאוֹת אַבִּירָיו-נְבִיאָיו, טִפּוּחֵי מִדְבָּרָיו-מֶרְחַקָּיו.</p>
</blockquote>

<blockquote>
<p>מִזּוֹרוֹאַסְתֵּר הַמְחוֹקֵק, הַמְכַהֵן בְּבַדָּיו הַלְּבָנִים,</p>
</blockquote>

<blockquote>
<p>וּמַבְדִּיל בֵּין טָהוֹר לְטָמֵא וּמַבְחִין בֵּין אוֹר וּבֵין חשֶׁךְ,</p>
</blockquote>

<blockquote>
<p>וּמַפְרִיד בֵּין מַחֲנוֹת הַיְצוּרִים, בֵּין עוֹבְדֵי הָאֵל וְהַשָּׂטָן;</p>
</blockquote>

<blockquote>
<p>עַד בֻּדַּהּ, הַנָּזִיר הַקָּדוֹשׁ, שֶׁכָּמַהּ לְשַׁלְוַת-הַנֵּצַח,</p>
</blockquote>

<blockquote>
<p>וּלְאַחֵה אֶת-קִרְעֵי הַיְקוּם וְלִפְדּוֹתָם מִכְּאֵב כִּלְיוֹן-נֵצַח;</p>
</blockquote>

<blockquote>
<p>בְּעָרְגָם נִפְרָדִים-מִתְנַכְּרִים לָשׁוּב אֶל הָאֶחָד הַגָּדוֹל;</p>
</blockquote>

<blockquote>
<p>וְעַד חוֹזֵי-יִשְׂרָאֵל הַשְּׁזוּפִים, הַנּוֹשְׂאִים בְּלִבָּם הַלּוֹהֵט</p>
</blockquote>

<blockquote>
<p>רָב מֶרֶד וְאַהֲבָה וּמִשְׁפָּט – וְרַחֲמִים רַבִּים לָאָדָם,</p>
</blockquote>

<blockquote>
<p>הַנֶּאֱבָק בַּמְּצָרִים כָּל-יָמָיו עִם אֵלוֹ וְיִצְרוֹ וְלֹא יֵדַע,</p>
</blockquote>

<blockquote>
<p>אִם זָרִים הֵם זֶה לָזֶה שְׁנֵיהֶם אוֹ שְׁמָם יֵשׁ מַחֲלִיפִים לִפְעָמִים;</p>
</blockquote>

<blockquote>
<p>וּמַצְבִּיא אֶת-כֻּלָּם עֲנָק, אֲשֶׁר צִלּוֹ יְכַס פִּירָמִידוֹת,</p>
</blockquote>

<blockquote>
<p>וְעֵינָיו כֹּה קוֹרְנוֹת בָּעֹז עַד לְעַמֵּם כָּל-נֹגַהּ-אֱלִילִים,</p>
</blockquote>

<blockquote>
<p>וְנַפְשׁוֹ כֹה גְאוּלָה וּצְרוּפָה מִנִּשְׁמַת אֵל אֶחָד הַנִּשְׂגָּב,</p>
</blockquote>

<blockquote>
<p>וְתָו דְּרוֹר-עוֹלָמִים עַל מִצְחוֹ וְזֵר-הַנִּצָּחוֹן יַעַטְרֶנּוּ – –</p>
</blockquote>

<blockquote>
<p>הַמִּזְרָח, מַה-פָּעַם כֹּה לִבְּךָ:</p>
</blockquote>

<blockquote>
<p>נִצָּחוֹן – – –</p>
</blockquote>

<blockquote>
<p>וַיִּזְכֹּר הַמִּזְרָח –</p>
</blockquote>

<blockquote>
<p>וַיִּרְעַד בּוֹ לִבּוֹ וַיִּסְעַר לְזִכְרוֹן אַחֲרוֹנֵי פִרְפּוּרָיו</p>
</blockquote>

<blockquote>
<p>עַל מִבְצְרֵי סַלְעֵי-הַגָּלִיל וְתָבוֹר הַגֵּא בֵין הֶהָרִים;</p>
</blockquote>

<blockquote>
<p>עַל-הַרְרֵי-יְהוּדָה הַתְּלוּלִים, זֶה מִקְלָט הָאַחֲרוֹן לַמִּזְרָח,</p>
</blockquote>

<blockquote>
<p>שָׁם שְׂרִידֵי גִבּוֹרָיו נִלְחָמוּ, קְשֵׁי-עֹרֶף וּצְמֵאֵי נִצְחוֹנוֹ,</p>
</blockquote>

<blockquote>
<p>וּבְדָמָם הֵם תִּלְּעוּ אֶת-דִּגְלוֹ, שֶׁהִשְׁחִיר כְּבָר זִיו-אַרְגְּמָנוֹ,</p>
</blockquote>

<blockquote>
<p>וּבְאִשָּׁם הִצִּיתוּ אֶת-שַׁחֲרוֹ, שֶעִמְעֵם בֵּין עַנְנֵי-עָשָׁן,</p>
</blockquote>

<blockquote>
<p>וְהוּא סָכַךְ עֲלֵיהֶם בִּכְנָפָיו הַמְּרוּטוֹת, חֲרוּכוֹת כָּל-לַהַב –</p>
</blockquote>

<blockquote>
<p>וּפִתְאֹם אֲסָפָן לִתְרוּעַת הָאוֹיֵב, זֶה אוֹיְבוֹ הַנִּצְחִי,</p>
</blockquote>

<blockquote>
<p>וְעַרְפִלֵּי-דָם אָז הִתְאַבְּכוּ וַיְכַסּוּ אֶת-גְּוִיּוֹת לְבִיאָיו&#8230;</p>
</blockquote>

<blockquote>
<p>מִמָּרוֹם אָז יָרְדָה אֵשׁ-רַחֲמִים וַתֹּאחַז בִּשְׁאֵרִית קָדָשָׁיו,</p>
</blockquote>

<blockquote>
<p>בְּטֶרֶם יְּשׁוּרֵם הָאוֹיֵב וִיחַלְּלֵם בְּטֻמְאַט-מַבָּטוֹ;</p>
</blockquote>

<blockquote>
<p>וְרוּחַ עַז נָשַׁב בִּדְבִיר-הַקֳּדָשִׁים בֵּין כַּנְפֵי הַכְּרוּבִים,</p>
</blockquote>

<blockquote>
<p>וְרִטְּטוּ מֻטּוֹת-כַּנְפֵיהֶם וּבְנַהַם חֲרִישִׁי נִסְתַּלְּקוּ;</p>
</blockquote>

<blockquote>
<p>וִיהֹוָה הַגָּדוֹל אָז עָטַף כַּמְּעִיל מָסַךְ-קַדְרוּת-עֲנָנָיו&#8230;</p>
</blockquote>

<blockquote>
<p>בְּדִמְמַת לֵיל-חָרְבָּן חַכְלִילִי, כִּי-נָח כְּבָר הָאוֹיֵב רְוֵה-שְׁלָלוֹ,</p>
</blockquote>

<blockquote>
<p>וְנָדַם הֵד-תְּרוּעַת-נִצְחוֹנוֹ עַל נַהֲמַת זִרְמַת-תַּאֲוָתוֹ,</p>
</blockquote>

<blockquote>
<p>רַק לָחַשׁ הָאֵשׁ בְּקוֹל נִחָר בְּלַחֲכוֹ אוּדֵי הַכְּפִיסִים,</p>
</blockquote>

<blockquote>
<p>הַנּוֹתְנִים אֶת-רֵיחַ שְׁחוֹר זִפְתָּם, נִגֶּרֶת בַּחֹם וּמְפַעְפָּעַת;</p>
</blockquote>

<blockquote>
<p>וְקִרְעֵי עֲנָנִים מַאְדִּימִים יְפַלְּסוּ בַתְּכֵלֶת הָרְחוֹקָה,</p>
</blockquote>

<blockquote>
<p>כִּמְבַקְּשִׁים שָׁמַיִם חֲדָשִׁים, שֶׁזָּר לָהֶם קֶצֶף-הָאֵלִים,</p>
</blockquote>

<blockquote>
<p>וְנִקְמַת חֲרוֹנָם בָּאָדָם –</p>
</blockquote>

<blockquote>
<p>יָשְׁבוּ אָז גּוֹלֵי-הַמִּזְרָח עַל גְּדוֹת נַהֲרוֹתָם לָנוּחַ;</p>
</blockquote>

<blockquote>
<p>וְהָיוּ יְדֵיהֶם אֲזוּקוֹת בִּכְבָלִים וְאֵפֶר עַל רֹאשָׁם,</p>
</blockquote>

<blockquote>
<p>אַךְ לַהַט-אֲדוֹנִים בְּעֵינָם וּבוּז לַמְנַצֵּחַ הָאַכְזָר,</p>
</blockquote>

<blockquote>
<p>וְגַעְגּוּעֵי-נְצָחִים לְנוֹף-מְכֹרָתָם, שֶׁגָּלוּ מִמֶּנּוּ. –</p>
</blockquote>

<blockquote>
<p>יָשְׁנוּ הַשּׁוֹבִים אֶת-שְׁנָתָם, רַק צוֹפֵי-הַמִּשְׁמָר הַשְּׁכוּרִים</p>
</blockquote>

<blockquote>
<p>עוֹד סִפְּרוּ בְלַחַשׁ שֶׁל פְּתָנִים תַּעֲלוּלֵי שִׁקּוּצִים וָגֹעַל,</p>
</blockquote>

<blockquote>
<p>עַד קָפָא הַלַּיִל עַל צְלָלָיו וְסָמְרוּ הַגַּלִּים מִפָּחַד,</p>
</blockquote>

<blockquote>
<p>וְכֻוְּצוּ אֶגְרוֹפֵי הַשְּׁבוּיִם לְשֵׁמַע עֱנוּת אַחְיוֹתֵיהֶם,</p>
</blockquote>

<blockquote>
<p>וְסָפַד הַמִּזְרָח אֶת-בְּנוֹתָיו הַשְּׁזוּפוֹת&#8230;</p>
</blockquote>

<blockquote>
<p>וַיְהִי בַּעֲלוֹת שַׁחַר וְהוּא קוֹדֵר וּמְעַשֵּׁן, הָרִאשׁוֹן לַגָּלוּת,</p>
</blockquote>

<blockquote>
<p>וְנֶחְפַּז הָאוֹיֵב וַיָּאֶץ בַּגּוֹלִים לָקוּם וְלָלֶכֶת:</p>
</blockquote>

<blockquote>
<p>הִתְגַּעְגְּעָה אָזְנוֹ לְנַהֲמַת הַחַיּוֹת בְּקִרְקַס-הַבִּירָה,</p>
</blockquote>

<blockquote>
<p>בְּשַׁסְּעָן אֶת-שְׁבוּיֵי הַקֵּיסָר לְקוֹל הָמוֹן חוֹגֵג, צְמֵא-דָמִים,</p>
</blockquote>

<blockquote>
<p>וְלֹא יָדַע, כִּי שָׁבְתָה גַם יְהוּדָה כְבָר שִׁבְיָהּ בְּנַפְשׁוֹ הַפִּרְאָה,</p>
</blockquote>

<blockquote>
<p>וְעִם תְּרוּעַת &#8220;וֵי וִיקְטִיס&#8221; זְעוּמָה מִתְרַקֵּם &#8220;תֵּי-דֶאוּם&#8221; בָּהּ עָגוּם</p>
</blockquote>

<blockquote>
<p>בִּמְכוֹן קַפִּיטוֹלִיּוֹן אָז יִקְרַס יֻפִּיטֶר וְיִקְפָּא בְעֵינָיו</p>
</blockquote>

<blockquote>
<p>הַבָּרָק הָאַחֲרוֹן לְמַרְאֵה בְנֵי-צִיּוֹן הַשְּׁבוּיִם בִּשְׁעָרָיו – –</p>
</blockquote>

<blockquote>
<p>בֵּין קַרְנֵי הַשַּׁחַר, שֶׁעָלָה עַל הָרִים עֲטוּפֵי דְמִי-מָוֶת,</p>
</blockquote>

<blockquote>
<p>הִסְתַּלְסְלוּ רַצֵּי-הָאוֹר, שֶׁהִצְלִיפוּ עוֹד דְּלֵקוֹת-אַרְגָּמָן</p>
</blockquote>

<blockquote>
<p>עַל דְּרָכִים אֲבֵלִים, נִשְׁקָפִים מִתּוֹךְ עַנְנֵי-עָשָׁן מִתְנַדְּפִים</p>
</blockquote>

<blockquote>
<p>לְרוּחוֹת-כִּנֶּרֶת הַצַּחִים, הַנּוֹשְׁבִים עַל רָאשֵׁי הַגּוֹלִים</p>
</blockquote>

<blockquote>
<p>כְּבִרְכַּת-מוֹלֶדֶת אַחֲרוֹנָה. – וְרֶגַע הֵם עָמְדוּ מִלֶּכֶת;</p>
</blockquote>

<blockquote>
<p>וַיַּעֲמֹד הָאוֹיֵב, מְחַכֶּה, כְּיָרֵא לְהַקְנִיט אֵל-מִזְרָח,</p>
</blockquote>

<blockquote>
<p>הַנִּפְרָד מִבָּנָיו בְּלַחַשׁ וְכוֹרֵת בְּרִית-עוֹלָם עִמָּהֶם</p>
</blockquote>

<blockquote>
<p>עַל גְּבוּל דַּרְכֵי-גָלוּת, וּפִתְאֹם –</p>
</blockquote>

<blockquote>
<p>וַתִּבְקַע שִׁירָה עֲצוּמָה מֵחָזָם הֶחָשׂוּף וּמְשׂרָט,</p>
</blockquote>

<blockquote>
<p>הַמַּבְהִיק בְּאֶגְלֵי דָם קָרוּשׁ וּמַבְלִיט אֶת-פְּלֵטַת אוֹן-שְׁרִירָיו,</p>
</blockquote>

<blockquote>
<p>מִתְכּוֹנֵן לִקְרָב שְׁנוֹת-אֲלָפִים כְּסֶלַע בְּסוּפַת-הַדּוֹרוֹת;</p>
</blockquote>

<blockquote>
<p>וַיַּקְשֵׁב הַמִּזְרָח רַב קֶשֶׁב וַיֵּדַע, כִּי שְׁבוּעַת-אֱמוּנִים</p>
</blockquote>

<blockquote>
<p>נִשְׁבָּעִים לוֹ בָנָיו הַגּוֹלִים בְּלֶכְתָּם אֶל אֶרֶץ שׁוֹסֵיהֶם,</p>
</blockquote>

<blockquote>
<p>אֶל אַרְצוֹת-הַמַּעֲרָב הָרְחוֹקוֹת&#8230;</p>
</blockquote>

<blockquote>
<p>וְהוּא זוֹכֵר שְׁבוּעָתָם עַד-עַתָּה,</p>
</blockquote>

<blockquote>
<p>וּמַאֲמִין בְּשׁוּבָם, וְאִם גַּם יִתְמַהְמְהוּ שָׁנִים וְיוֹבְלִים.
<br><br />
אֵלֶּה הֵם דִּבְרֵי הַיָּמִים לַמִּזְרָח הַגֵּא וְהַכָּחֹל;</p>
</blockquote>

<blockquote>
<p>קְרָאתִים בִּדְמִי לֵילֵי-נְדוּדִים מִמְּגִלּוֹת עַתִּיקוֹת וּקְדוֹשׁוֹת,</p>
</blockquote>

<blockquote>
<p>אֲרוּזוֹת בְּתִיקִים שֶׁל כֶּסֶף וַחֲתוּמוֹת טַבַּעַת-הַמֶּלֶךְ. –</p>
</blockquote>

<blockquote>
<p>וְיֶתֶר כָּל-תָּקְפּוֹ וְחָסְנוֹ, פָּרָשַׁת עֲלִילוֹת גִּבּוֹרָיו,</p>
</blockquote>

<blockquote>
<p>הֲלֹא הֵמָּה שְׁמוּרִים וּכְתוּבִים עַל חוֹל דַּרְכֵי-זָהָב שׁוֹמֵמוֹת,</p>
</blockquote>

<blockquote>
<p>עַל פִּיחַ שֶׁל עִיֵּי-מִקְדָּשִׁים וְעַל דֶּשֶׁן מִזְבֵּחַ שֶׁנִּקְרָע,</p>
</blockquote>

<blockquote>
<p>וַחֲרוּתִים בְּחֶרֶט-הַסּוֹפְרִים עַל שֵׁישׁ לוּחוֹת מְלָכִים אַדִּירִים.
<br></p>
</blockquote>

<p>שבט, תרפ''א</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4117">https://benyehuda.org/read/4117</a></div></body></html>