<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַמּוֹזֵג וְהַכּוֹרֵם</title>
	<meta name="author" content="אשר ברש"/>
</head>
<body>

<blockquote>
<p>כָּכָה יַעֲשֶׁה הַמּוֹזֵג:</p>

<p>הַךְ בְּרַעַשׁ הַבַּקְבּוּק</p>

<p>בָּא מֵאֶרֶץ רְחוֹקָה,</p>

<p>וּבְכוֹס לְטוּשָׁה, בּוֹעֵרָה,</p>

<p>יַגִּישׁ לְאוֹרְחוֹ הַשּׁוֹמֵם</p>

<p>יַיִן בּוֹעֵר וְקוֹצֵף.</p>

<p>כְּרוּחַ הַמּוֹזֵג הַסּוֹרֵר</p>

<p>כֵּן סוֹרֵר גַּם רוּחַ הַיַּיִן,</p>

<p>וּבְבוֹאוֹ בַּנֶּפֶשׁ הָרֵיקָה</p>

<p>וְהֵעִיר הֶמְיַת חֲתוּלִים,</p>

<p>וְצָבַע אֶת צֶלֶם הָאָדָם</p>

<p>בְּצוּרַת לֵץ מִתְיַפֵּחַ,</p>

<p>עֵת פְּסַנְתֵּר מְנַגֵּן מֵאֵלָיו</p>

<p>וַלְסִים צְרוּדִים־בַּכְיָנִים,</p>

<p>וְאוֹר־גַּז סוֹאֵן וְשׁוֹקֵד</p>

<p>לְהַרְחִיב אֶת שְׂדֵה־הַקָּרַחַת,</p>

<p>וּמְפַהֲקוֹת עֵינֵי גִזְבָּרִית</p>

<p>כְּמַסְוֶה מָשׁוּחַ בְּסִיד.</p>

<br />
</blockquote>

<blockquote>
<p>וַאֲנִי מָה אָהַבְתִּי אֶת כּוֹרְמִי</p>

<p>הַשָּׁזוּף וְחָרוּץ וּמָתוּן,</p>

<p>עֲנָבָיו יִדְרֹךְ בְּעִתָּם</p>

<p>וְחָתַם תִּירוֹשׁוֹ בֶּחָבִית</p>

<p>עַד אִם בָּשֵׁל בּוֹ טַעְמוֹ;</p>

<p>וְרַק בְּיוֹם מוֹעֵד לִלְבָבוֹ,</p>

<p>וְקָרָא לַאֲחֻזַּת מֵרֵעָיו</p>

<p>לִנְטוֹת בְּפִנַּת סֻכָּתוֹ</p>

<p>הָרוֹעֲפָה זִיו וְצֵל קָרִיר,</p>

<p>וּמָזַג בְּיַד־עוֹבֵד נִרְגֶּשֶׁת</p>

<p>בְּכוֹס לְבָנָה וּשְׁקוּפָה</p>

<p>מִיֵּינוֹ הַצָּלוּל וּמְשֻמָּר,</p>

<p>הַנִּרְאֶה כְּשׁוֹקֵט וְקוֹפֵא</p>

<p>אַךְ אִשּׁוֹ עֲצוּרָה בְּתוֹכוֹ, –</p>

<p>כְּנֶפֶשׁ כּוֹרְמִי הַזַּכָּה</p>

<p>הַשּוֹקְטָה בְּעֵינָיו הַבְּהִירוֹת,</p>

<p>וְהִיא רַק שׁוֹאֶלֶת בִּדְמָמָה</p>

<p>אֲשֶׁר לֹא יִגָּרַע מֵחֵךְ</p>

<p>מְעַט מִטַּעַם עֲמָלוֹ.</p>

<p>בָּרוּךְ דּוֹרֵךְ הַיָּיִן!</p>

<p>בְּרוּכִים שׁוֹתָיו לְעוֹלָם!</p>

<br />
</blockquote>

<p>תר&quot;פ</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/34780">https://benyehuda.org/read/34780</a></div></body></html>