<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[בְּנֵי דוֹרוֹת רִאשׁוֹנִים, הַשָּׁרִים]</title>
	<meta name="author" content="שמעון שמואל פרוג / יעקב קפלן"/>
</head>
<body>

<h2 id="vi">VI</h2>

<blockquote>
<p>בְּנֵי דוֹרוֹת רִאשׁוֹנִים, הַשָּׁרִים,</p>

<p>כַּחַיִּים לְפָנַי נִצָּבִים,</p>

<p>כִּי אֶקְרָא דִבְרֵיהֶם הַיְקָרִים</p>

<p>רִגְשׁוֹתַי בְּעֶצֶב מוּעָבִים.</p>

<p>וּשְׁאֵלַת תַּמְרוּרִים עַל רֹאשִׁי מַכְבֶּדֶת</p>

<p>וּכְלַהַב צָרֶבֶת בְּמוֹחִי יֹקֶדֶת:</p>

<p>הוֹי, אַיֵּה הָעָם שֶׁנִּיב שְׂפָתָיו – אֲנָקָה,</p>

<p>תְּפִלָּתוֹ עֵין־בֶּכִי, הֶגְיוֹנוֹ – צְעָקָה,</p>

<p>שִׁירָתוֹ, זִמְרָתוֹ מִכְּאֵב תְּשַׁוֵּעַ</p>

<p>כְּשַׁוְעַת הַמְקוֹנֵן אֶל מִטַּת גּוֵֹעַ?</p>

<p>וְאַיֵּה הַמְשׁוֹרֵר לֹא נָפַל לוֹ חֶבֶל</p>

<p>רְאוֹת חֶזְיוֹנוֹתָיו מַבְשִׁילִים פְּרִי־תְנוּבָה?</p>

<p>לֹא תָקוּם אַף אַחַת מִשְׁאָלָה אֲהוּבָה,</p>

<p>וּבְשִׂמְחָה אַף פַּעַם לֹא יָעִיר הַנֵּבֶל?&#8230;</p>

<br />
</blockquote>

<blockquote>
<p>כָּל עַם יָדַע סְפוֹר יְמֵי יָגוֹן וּתְלָאוֹת</p>

<p>וְשָׁרָיו וּמְזַמְּרָיו לוֹ קִינִים הֵעִירוּ,</p>

<p>אַךְ לָמוֹ מִמֶּרְחַק הָעִתּוֹת הַבָּאוֹת:</p>

<p>אוֹר אשֶׁר, אוֹר חֹפֶשׁ כַּשַּׁחַר הֵאִירוּ.</p>

<p>אַךְ שָׁוְא לִי בִקַּשְׁתִּי בְּקוֹרוֹת הַדּוֹרוֹת</p>

<p>עָם לִתְלָאוֹתָיו לֹא יֵדַע כָּל סְפוֹרוֹת</p>

<p>כְּעַמִּי הָאֻמְלָל! – אֵין עַם בּוֹ מָצָאתִי</p>

<p>מְשׁוֹרֵר יַשְׁמִיעַ הֵד קוֹלוֹת אַנְחָתִי&#8230;</p>

<p>מָצָאתִי מְשׁוֹרֵר – וּבְיָדוֹ חֵץ־תְּשׁוּעוֹת,</p>

<p>מְשׁוֹרֵר – וּבְיָדוֹ: מַחֲרֵשָׁה, עֳמָרִים,</p>

<p>וּבְיָדִי – רַק לַפִּיד עַל גַּלֵּי מַשּׁוּאוֹת,</p>

<p>וּמַעְדֵּר, הָהּ, מַעְדֵּר לַקְּבָרִים!&#8230;</p>

<p>לְכָה קְבָרִים חֲפוֹר, וַחֲפוֹר בְּלִי־הֲפֻגּוֹת,</p>

<p>חֶזְיוֹנוֹת לֹא־בָאִים מִלִּבְּךָ הָסִירָה,</p>

<p>הַכֹּחוֹת הָרְפוּיִים, הַמְּזִמּוֹת הַנְּמוּגוֹת, –</p>

<p>לָנֶצַח בַּטָּמוּן הַסְתִּירָה!&#8230;</p>

<p>הוֹי, לַיְלָה בְלִי בֹקֶר&#8230; בְּלִי מַרְפֵּא חֲבָלִים&#8230;</p>

<p>רַק בָּכֹה, רַק צָעֹק, רַק שְׁבָרִים עַל שְׁבָרִים&#8230;</p>

<p>הוֹי, קָשִׁים וּמָרִים לְךָ נָפְלוּ חֲבָלִים,</p>

<p>מְשׁוֹרֵר – חוֹפֵר הַקְּבָרִים!&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31199">https://benyehuda.org/read/31199</a></div></body></html>