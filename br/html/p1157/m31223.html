<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שִׁירַת הַחַיִּים</title>
	<meta name="author" content="שמעון שמואל פרוג / יעקב קפלן"/>
</head>
<body>

<blockquote>
<p>שִׁירִים עֲרֵבִים וּנְעִימִים</p>

<p>שָׁרָה אֹמַנְתִּי לִי חֶרֶשׁ</p>

<p>בְּעַרְבֵי הַחֹרֶף הַגְּדוֹלִים</p>

<p>בִּנְטוֹתָהּ לְפָנַי לָעֶרֶשׂ.</p>

<br />
</blockquote>

<blockquote>
<p>אַף גַּם סִפּוּרֵי נִפְלָאוֹת</p>

<p>יָדְעָה אֹמַנְתִּי הַיְשִׁישָׁה&#8230;</p>

<p>לְפָנַי אָז עָבְרָה בְחָזוֹן</p>

<p>וְלִבִּי, לֵב יֶלֶד, הִרְעִישָׁה –</p>

<br />
</blockquote>

<blockquote>
<p>עֵדָה כַבִּירָה בִּתְמוּנוֹת,</p>

<p>עֵדָה חִוֶּרֶת, לְבָנָה.</p>

<p>אֶזְכֹּר: מִבְצָרִים נוֹרָאִים</p>

<p>הָרִים, חֲתֻלָּתָם עֲנָנָה&#8230;</p>

<br />
</blockquote>

<blockquote>
<p>טִירַת קֹסֶמֶת הֹמִיָּה&#8230;</p>

<p>נֶשֶׁק גִּבּוֹרֵי הֶחָיִל&#8230;</p>

<p>נֵרוֹת עֲרוּכִים&#8230; גַּל קֶבֶר&#8230;</p>

<p>אַנְחוֹת הַסּוּפָה בַּלָּיִל&#8230;</p>

<p>כָּל הַסִּפּוּרִים הָאֵלֶּה</p>

<p>בְּסֵדֶר וּבְמִשְׁפָּט קַדְמוֹנִי –</p>

<p>אֶחָד כַּשֵּׁנִי רֵאשִׁיתוֹ</p>

<p>אַף אַחֲרִית הָאֶחָד כַּשֵּׁנִי:</p>

<br />
</blockquote>

<blockquote>
<p>שֶׁקֶר עַל אֱמֶת הִתְעוֹרֵר</p>

<p>אָסַר מִלְחָמָה אֲרֻכָּה;</p>

<p>תַּחַת יַד שֶׁקֶר – הָאֱמֶת</p>

<p>סָבְלָה זְמַן רַב כָּל יַד צוּקָה;</p>

<br />
</blockquote>

<blockquote>
<p>אַךְ לָאַחֲרוֹנָה עַל שֶׁקֶר</p>

<p>גָּבְרָה הָאֱמֶת הַקְּדשָׁה,</p>

<p>וּבְגָאוֹן וּבְהַדְרַת תִּפְאֶרֶת</p>

<p>קָמָה, הֵרִימָה אֶת רֹאשָׁה.</p>

<br />
</blockquote>

<blockquote>
<p>מַה טּוֹבָה מַה יָּפָה הָיָתָה</p>

<p>אַחֲרִית הַשִּׁירִים כֻּלָּהַם,</p>

<p>אַךְ אוֹיָהּ! – לֹא צָלְחָה בְיָדִי</p>

<p>שְׁמוֹעַ אַחֲרִיתָם אַף פָּעַם:</p>

<br />
</blockquote>

<blockquote>
<p>נַפְשִׁי לַסִּפּוּר יָעָפָה,</p>

<p>חָדְלָה מֵהַטּוֹת אָזְנָיִם;</p>

<p>לִבִּי עֲלָטָה כִסָּתָה</p>

<p>וּבְשֵׁנָה אָז סֻגְּרוּ עֵינָיִם&#8230;</p>
</blockquote>

<br />

<p><strong>* * *</strong></p>

<br />

<blockquote>
<p>אֹמַנְתִּי כְבָר יָשְׁנָה הַמָּוֶת,</p>

<p>שָׁנִים נָגֹזוּ, הָלָכוּ;</p>

<p>אַגָּדָה חֲדָשָׁה אֲיֻמָּה</p>

<p>אָזְנַי בַּשְּׁעָרִים לָקָחוּ.</p>

<br />
</blockquote>

<blockquote>
<p>שִׁירָה חֲדָשָׁה אֲיֻמָּה</p>

<p>לְפָנַי הַחַיִּים עָרָכוּ,</p>

<p>כָּל מִלָּה וּמִלָּה בַּשִּׁירָה</p>

<p>רַעַל בִּלְבָבִי מָסָכוּ.</p>

<br />
</blockquote>

<blockquote>
<p>כָּל מִלָּה וּמִלָּה בַּשִּׁירָה</p>

<p>אֲנָחָה מִקִּבְרֵי־חֲמָסִים,</p>

<p>קִבְרֵי רָב חַיִּים נִגְדָּעִים,</p>

<p>קִבְרֵי רָב כֹּחוֹת נִצְמָתִים&#8230;</p>

<br />
</blockquote>

<blockquote>
<p>דִּבְרֵי הַשִּׁירָה הַזְעוּמָה,</p>

<p>קוֹל מִלּוֹתֶיהָ קוֹל זְוָעוֹת –</p>

<p>זֶה־שָּׁנִים אַלְפַּיִם בַּתֵּבֵל</p>

<p>יֶהֱמוּ, יַרְעִישׁוּ נוֹרָאוֹת;</p>

<br />
</blockquote>

<blockquote>
<p>יֶהֱמוּ, יַרְעִישׁוּ נוֹרָאוֹת,</p>

<p>מִשְּׁאוֹנָם כָּל נֶפֶשׁ נִמְלָאָה&#8230;</p>

<p>אֲנִי לֹא שָׁמַעְתִּי רֵאשִׁיתָם</p>

<p>אַף לֹא אֶת אַחֲרִיתָם אֶשְׁמָעָה.</p>

<br />
</blockquote>

<blockquote>
<p>אַאֲמִין מִקֶּרֶב לֵב עָמֹק:</p>

<p>לְגָאוֹן, לִצְבִי וּלְתַעֲצוּמָה</p>

<p>תִּהְיֶה עוֹד אַחֲרִית הַשִּׁירָה,</p>

<p>שִׁיר הַמִּלְחָמָה הַזְעוּמָה.</p>

<br />
</blockquote>

<blockquote>
<p>אַאֲמִין כִּי מִשְׁתֵּה נִצָּחוֹן</p>

<p>עוֹד תַּעֲשֶׂה הָאֱמֶת הַקְּדשָׁה,</p>

<p>וּבְגָאוֹן וּבְהַדְרַת תִּפְאֶרֶת</p>

<p>תָּקוּם גַּם תָּרִים אֶת רֹאשָׁהּ.</p>

<br />
</blockquote>

<blockquote>
<p>אַךְ אוֹיָהּ! לֹא אָזְנַי תִּשְׁמַעְנָה</p>

<p>עַד תֻּמָּהּ אֶת שִׁירַת־הַחַיִּים:</p>

<p>לִבִּי עֲלָטָה תְכַסֶּה</p>

<p>בְּשֵׁנָה יְסֻגְּרוּ עֵינַיִם;</p>

<br />
</blockquote>

<blockquote>
<p>שֵׁנָה עַד עוֹלָם עַד נֶצַח</p>

<p>בְּאַחַד מִקִּבְרֵי־חֲמָסִים,</p>

<p>קִבְרֵי רָב חַיִּים, נִגְדָּעִים,</p>

<p>קִבְרֵי רָב כֹּחוֹת נִצְמָתִים. –</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31223">https://benyehuda.org/read/31223</a></div></body></html>