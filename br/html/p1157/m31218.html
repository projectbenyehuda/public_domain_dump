<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּעִיר מוֹלַדְתִּי</title>
	<meta name="author" content="שמעון שמואל פרוג / יעקב קפלן"/>
</head>
<body>

<blockquote>
<p>שַׁבְתִּי אֵלַיִךְ, – מוֹלֶדֶת יְקָרָה!</p>

<p>הָהּ, שַׁבְתִּי יָגֵעַ וּבְנֶפֶשׁ נֶאֱנַחַת&#8230;</p>

<p>אַךְ רוּחַ עֲלִיצוּת נִמְלֵאתִי וּנְהָרָה,</p>

<p>הוּא רוּחַ הָעֵדֶן וְשַׁלְוַת הַנַּחַת</p>

<p>הָעוֹלֶה וְנוֹשֵׁב בָּעֶרֶב הַנָּעִים</p>

<p>מִשְּׂפַת נַחַל דְּנִפָּר בְּמוֹרַד הַסְּלָעִים,</p>

<p>בִּמְקוֹם לָרִאשׁוֹנָה אֶת קוֹלָם נָשָׂאוּ</p>

<p>שְׁנֵי רִגְשׁוֹת מַתְאִימִים, וּבְלִבִּי נָבָעוּ –</p>

<p>כִּשְׁתֵּי עֵינוֹת מַיִם בְּתַחְתִּית הָאָרֶץ,</p>

<p>וְשִׁירִי הָרִאשׁוֹן בְּרַעַשׁ הִתְפָּרֶץ</p>

<p>וַיִּבְעַר כַּלַּהַב עַל דַּל הַשְּׂפָתָיִם,</p>

<p>וַיִּשְׁטֹף וַיֵּהוֹם כִּמְצוּלַת הַמָּיִם&#8230;</p>

<br />
</blockquote>

<blockquote>
<p>הוֹי, עִירִי, לֹא חִנָּם אֵלַיִךְ שָׁקַדְתִּי&#8230;</p>

<p>עוֹד נִצָּב לְפָנַי הָעֶרֶב הַנָּעִים</p>

<p>אָז פַּעַם רִאשׁוֹנָה מֵאִתָּךְ נִפְרַדְתִּי, –</p>

<p>לְפָנַי הִשְׂתָּרְעוּ שְׂדֵי־תְרוּמוֹת נִפְלָאִים</p>

<p>בְּלִי־קֵץ וּבְלִי תַכְלִית כִּירִיעָה יְשָׁרָה,</p>

<p>וְזֶרֶם מֵי דְנִפָּר כָּרְאִי לְתִפְאָרָה</p>

<p>הַמַּזְהִיר מִנֶּגֶד בְּאוֹרוֹת נֶהְדָּרִים</p>

<p>הִשְׁתַּקְשֵׁק וַיֵּהוֹם מִתַּחַת הֶהָרִים,</p>

<p>וּלְשִׂפְתֵי הַנַּחַל מִדָּכְיֵי הַמַּיִם</p>

<p>כָּרֶשֶׁת הִתְנַשְּׂאָה מִקְלַעַת קַרְנַיִם;</p>

<p>טַל עֶרֶב הִתְנוֹצֵץ עַל פִּרְחֵי נִצָּנִים,</p>

<p>מִסָּבִיב אַךְ שַׁלְוָה, אַךְ שֶׁקֶט עֲדָנִים&#8230;</p>

<p>קוֹל דִּמְיוֹן, אוֹ קוֹלוֹת הַגַּלִּים נִשְׁמָעוּ? –</p>

<p>אַךְ אֶזְכֹּר: – וְהֶמְיָה כָּל חוּשַׁי הֵעִירָה</p>

<p>וְקוֹלוֹת מַתְאִימִים עַד נַפְשִׁי נָגָעוּ</p>

<p>כְּמַשַּׁק קוֹל כַּנְפֵי בַת־נֶשֶׁר צְעִירָה&#8230;</p>

<p>קוֹל פִּנַת מוֹלַדְתִּי לְאָזְנַי הִגִּיעַ:</p>

<p>&quot;יְיָ עַל נְתִיבְךָ, בֶּן יַקִּיר, יוֹפִיעַ!&#8230;</p>

<p>רֹב עָצְמָה טִפַּחְתִּי, רִבִּיתִי קִרְבֶּךָ&#8230;</p>

<p>וּלְכָה נָּא לַמָּקוֹם שָׁם תִּשְׁאַף רוּחֶךָ, –</p>

<p>הֱיֵה בַנִּלְחָמִים לֶאֱמֶת וּלְתָמִים;</p>

<p>חֲיֵה, הִלָּחֵמָה, אֱהָבָה!&#8230; וְיָמִים</p>

<p>יָבֹאוּ – וְעָיֵף מִכֹּבֶד מִלְחָמָה</p>

<p>כִּי תוֹרִיד אֶת רֹאשְׁךָ בְּרוּחַ נִפְעָמָה, –</p>

<br />
</blockquote>

<blockquote>
<p>&#8220;אָז שׁוּבָה אֵלַי!&#8230;&#8221; עִיר־מוֹלֶדֶת יְקָרָה!</p>

<p>הָשִׁיבִי אֵלַיִךְ אֶת בְּנֵךְ רְפֵה־אוֹנִים!</p>

<p>רֹב עָצְמָה נָתַתְּ – אַךְ הַתּוּגָה הַמָּרָה</p>

<p>וָעֶצֶב, כְּבָר מָצוּם אַט אַט כַּצִּפְעוֹנִים.</p>

<p>לְנַפְשִׁי נִלְחַמְתִּי, לְנַפְשִׁי עָמַלְתִּי –</p>

<p>וְלִבִּי לֹא נָפַל, אָהַבְתִּי, סָבַלְתִּי,</p>

<p>אַךְ דְּאָבָה חֲדָשָׁה, מוּזָרָה, – דְּאָבָה</p>

<p>עֲמֻקָּה מִיָּם וּמִתֵּבֵל רְחָבָה –</p>

<p>מֵאַלְפֵי לְבָבוֹת אֶל לִבִּי חָדָרָה,</p>

<p>מֵאַלְפֵי נוֹאָשִׁים – קוֹל שַׁוְעָה מוּזָרָה</p>

<p>לְנַפְשִׁי הַנּוּגָה מִקָּרוֹב הִגִּיעַ</p>

<p>וְשָׁוְא הִתְאַמַּצְתִּי אֶת שְׁאוֹנוֹ הַכְנִיעַ&#8230;</p>

<p>אַךְ שַׁבְתִּי אֵלַיִךְ, מוֹלֶדֶת נִפְלָאָה,</p>

<p>וּבִרְכַּת הָאֵל וַעֲלִיצוּת נִצַּחַת</p>

<p>הֵשַׁבְתְּ אֶל לִבָּתִי&#8230; וְנַפְשִׁי נִמְלָאָה</p>

<p>אֶת רוּחַ הָעֵדֶן וְשַׁלְוַת הַנַּחַת</p>

<p>הָעוֹלֶה וְנוֹשֵׁב בָּעֶרֶב הַנָּעִים</p>

<p>מִשְּׂפַת נַחַל דְּנִפָּר בְּמוֹרַד הַסְּלָעִים&#8230;</p>

<p>הוֹי, דְּנִפָּר, מֵימֶיךָ הַטְּהוֹרִים הַרְעִישָׁה,</p>

<p>וּלְהָבִיא עַל לִבִּי אֶת רוּחָם הָחִישָׁה</p>

<p>וּבְסַעַר הֶגְיוֹנַי הָקִימָה מַרְגֵּעָה!&#8230;</p>

<p>הָאִירָה, הַשַּׁחַר, בְּנַפְשִׁי הַנְּכֵאָה,</p>

<p>וְצֵאת אָז לַשְּׁעָרִים בְּחַיִל אוּכָלָה</p>

<p>לְחִבָּה וָסֵבֶל, לִתְפִלָּה וּקְלָלָה!&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31218">https://benyehuda.org/read/31218</a></div></body></html>