<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַכִּנּוֹר</title>
	<meta name="author" content="שמעון שמואל פרוג / יעקב קפלן"/>
</head>
<body>

<p>(תהלים קל&quot;ז)</p>

<br />

<blockquote>
<p>עַל פְּרָת הַמִּתְרַפֵּס בְּכֶסֶף</p>

<p>יַעֲמֹד שָׁם עֵץ הָעֲרָבִים.</p>

<p>עַל שֹׂכָה רְצוּצָה שָׁם תָּלוּי</p>

<p>כִּנּוֹר מְלֵא־בְקִיעִים וּנְקָבִים.</p>

<br />
</blockquote>

<blockquote>
<p>עַל פְּנֵי כָל הַכִּנּוֹר כַּנְּחָשִׁים</p>

<p>בְּקִיעָיו הִתְפַּתְּלוּ, שׂרָגוּ,</p>

<p>עַל פְּנֵי הַמֵּיתָרִים הַיְשָׁנִים</p>

<p>קוּרֵי עַכָּבִישׁ אֹרָגוּ.</p>

<br />
</blockquote>

<blockquote>
<p>יַחֲרִישׁוּ מֵיתָרָיו, יִדֹּמוּ&#8230;</p>

<p>לֹא תְעִירֵם נְשִׁימַת הַלָּיְלָה,</p>

<p>לֹא לַחַשׁ הַגַּלִּים יְעִירֵם,</p>

<p>לֹא נֹעַם אוֹר סַהַר מִלְמָעְלָה.</p>

<br />
</blockquote>

<blockquote>
<p>לֹא אֹרוֹת אַרְגָּמָן בַּנֶּשֶׁף</p>

<p>מִמַּעַל בִּתְכֵלֶת שְׁמֵי־שֶׁפֶר.</p>

<p>וּתְכַסֶּה חֲלוּדָה אֶת פְּנֵיהֶם</p>

<p>וְאָבָק וּפִיחַ וָאֵפֶר&#8230;</p>

<br />
</blockquote>

<blockquote>
<p>וְאוּלָם עֵת סַגְרִיר וָדֶלֶף,</p>

<p>כָּל עוֹד עַל אֲדָמָה נִזְעָמָה</p>

<p>הָרְעָמִים יֵהֹמּוּ, יִרְעָמוּ,</p>

<p>וּנְשִׂיאִים יִנָּשְׂאוּ בָרָמָה.</p>

<br />
</blockquote>

<blockquote>
<p>וְעֵצִים יִשַּׂחוּ, יֵאָנְחוּ</p>

<p>וּבְפַחַד יָרוּצוּ עֲדָרִים –</p>

<p>נִפְלָאוֹת בַּכִּנּוֹר נוֹצָרוֹת,</p>

<p>נִפְלָאוֹת עַל פְּנֵי הַמֵּיתָרִים.</p>

<br />
</blockquote>

<blockquote>
<p>כָּל מֵיתָר אָז יָקִיץ לִתִחִיָה,</p>

<p>כְּמוֹ תִגַּע בּוֹ יָד מְסֻתָּרָה,</p>

<p>וּלְיַד מֵימֵי פְרָת הַזֵּידוֹנִים</p>

<p>תִּשָּׁמַע אָז שִׁירָה נֶאְדָּרָה.</p>

<br />
</blockquote>

<blockquote>
<p>תִּדְמֶינָה הֲמֻלָּה, אֲנָחָה,</p>

<p>הַשִּׁירָה גֹּבֶרֶת חֲיָלִים&#8230;</p>

<p>מִסָּבִיב לַכִּנּוֹר יֵאָסְפוּ</p>

<p>פְּנֵי־רוּחוֹת וּתְמוּנוֹת וּצְלָלִים.</p>

<br />
</blockquote>

<blockquote>
<p>וּבַעֲלַת כְּנָפַיִם – הָעֵדָה</p>

<p>מִמַּעַל לוֹ עוֹפֵף תַּגְבִּיהַּ,</p>

<p>וְקִינַת תַּמְרוּרִים אַחֲרֵיהוּ</p>

<p>בְּקוֹל עֲנוֹת חֲלוּשָׁה תַּשְׁמִיעַ&#8230;</p>

<br />
</blockquote>

<blockquote>
<p>אָז תָּקוּם לִדְמָמָה הַסְּעָרָה;</p>

<p>אַךְ שִׁירַת הַכִּנּוֹר תָּרִיעַ&#8230;</p>

<p>אֶת קֹרוֹת בֶּן־חַיִל מְהֻלָּל</p>

<p>הַשִּׁירָה תְּסַפֵּר, תַּבִּיעַ.</p>

<br />
</blockquote>

<blockquote>
<p>אֶת קֹרוֹת בֶּן־חַיִל – בְּכֶלֶא</p>

<p>אֲסוּר נְחֻשְׁתַּיִם וָאזִקִּים,</p>

<p>אַךְ עֹז לוֹ וּזְרֹעַ כְּלָבִיא,</p>

<p>אַךְ עֵינוֹ בֹעֶרֶת כַּזִקִּים.</p>

<br />
</blockquote>

<blockquote>
<p>בְּלִי נֶשֶׁק וּמָגֵן – הַגִּבּוֹר</p>

<p>בַּאֲפֵלָה נוֹרָאָה יָנוּעַ,</p>

<p>בְּחֹתַם נִצָּחוֹן עַל מִצְחוֹ</p>

<p>שֶׁעָלָיו אוֹר־גָּאוֹן זָרוּעַ&#8230;</p>

<br />
</blockquote>

<blockquote>
<p>הָרוּחוֹת יֶחֱוָרוּ, יֶחֱוָרוּ&#8230;</p>

<p>יִתְנַשְּׁאוּ&#8230; אֶת קוֹלָם יַשְׁפִּילוּ&#8230;</p>

<p>הַשִּׁירָה לְקִצָּהּ קָרֵבָה,</p>

<p>וּמֵיתְרֵי הַכִּנּוֹר יַזִילוּ</p>

<br />
</blockquote>

<blockquote>
<p>קוֹל נֹעַם וְעֵדֶן וָנַחַת&#8230;</p>

<p>עוֹד רֶגַע הַשִּׁירָה חָדָלָה&#8230;</p>

<p>קוֹל &#8220;קֵץ־הַמַּנְגִּינָה&#8221; הִגִּיעַ,</p>

<p>וְסָבִיב דֻּמִיָּה מָשָׁלָה.</p>

<br />
</blockquote>

<blockquote>
<p>עַל שָׂדוֹת תַּרְדֵּמָה נִסָּכָה,</p>

<p>אֵין קוֹל אַף אֵין קֶשֶׁב בַּצִּיָּה;</p>

<p>רַק אַנְחוֹת תַּמְרוּרִים יִשָּׁמְעוּ</p>

<p>וִילָלָה וּבְכִי בַּדֻּמִיָּה&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31189">https://benyehuda.org/read/31189</a></div></body></html>