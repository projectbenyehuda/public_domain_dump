<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[כְּסוּחַ אֵשׁ וַחֲרוּךְ כָּל־תַאֲוָה]</title>
	<meta name="author" content="יהודה קרני"/>
</head>
<body>

<blockquote>
<p>כְּסוּחַ אֵשׁ וַחֲרוּךְ כָּל־תַאֲוָה,</p>

<p>עוֹרִי – קִמְטֵי פַּח מְלֻבָּן;</p>

<p>לִפְנֵי סִפְּךָ, אֵל הָאַהֲבָה,</p>

<p>אֶרְבַּץ אֵפֶר קַר מְאֻבָּן.</p>

<br />

<p>הָאֶתְחַנֵּן לְךָ, מְפַקְּדִי,</p>

<p>אִם אֶתְחָרֵט אוֹ אֶתְְְוַדֶּה</p>

<p>עַל חֲטָאִים שֶׁל אֶשְׁתַּקְדִּי,</p>

<p>עַל הַשֶּׁמָּא וְעַל הַוַּדַּאי?</p>

<br />

<p>מִי אֲנִי, אִם כֶּלֶב אָנִי,</p>

<p>אֶשְׁמֹר סַף וְאָרַח עָקֵב,</p>

<p>וּלְפַרְגּוֹלְךָ עוֹד אֶכָּנַע</p>

<p>וְעַל עַכּוּזִי לְךָ אִזָּקֵף?</p>

<br />

<p>הָיָה אִישׁ וְהָיָה אָדוֹן,</p>

<p>סִפּוֹ שָׁמְרוּ כַּלְבֵי בֵּיתוֹ;</p>

<p>עַכְשָׁו – רוּחוֹ עִמְּךָ יָדוֹן,</p>

<p>יִתְבַּע דִּינוֹ צִלּוֹ מֵתוֹ.</p>

<br />

<p>הַזְרֵק דָּם בִּרְמַ&quot;ח אֵיבָרִים,</p>

<p>יַיִן חֶמֶר מְסוֹך בְּגִידָי,</p>

<p>טַלְטְלֵנִי הָרֵי הָרִים,</p>

<p>וּנְפַח בִּי רוּחַ מֶרֶד תְּמִידִי.</p>

<br />

<p>אַחַר בּוֹא אֵלַי, עָקְדֵנִי</p>

<p>וְהַכְפִּישֵׁנִי עַל שַׁלְהַבְתִּי;</p>

<p>שְׁבוֹר אֶת־כַּדִּי, שְׁפוֹךְ אֶת־יֵינִי</p>

<p>וּדְרוֹשׁ דִּין חַיַּי שֶׁשָּׂרַפְתִּי.</p>

<br />

<p>אַךְ אֶת־אִשְּׁךָ, אַךְ אֶת־יֵינְךָ</p>

<p>הֲקֵיאוֹתִי לְךָ, אֲדוֹנִי;</p>

<p>הָיִיתָ לִי כְּאִלּוּ אֵינְךָ</p>

<p>וּרְצוֹנְךָ נֻפַּץ אֶל רְצוֹנִי.</p>

<br />

<p>כּי לֹא אֶפְשֹׁט יָד לִנְדָבָה</p>

<p>וְעַל גַּאֲוָתִי לֹא אֲוַתֵּר;</p>

<p>אִישׁ נִמְשַׁחְתִּי אֶל כָּל־נָאוָה,</p>

<p>וּלְכָל־בַּחוּרָה נֵרְדְּ אֲקַטֵּר.</p>

<br />

<p>וְאֶל כָּל־מִשְׁתֶּה טוֹב זִנַּקְתִּי,</p>

<p>וְאֶל כָּל־מַרְתֵּף יַיִן נִסְתָּר;</p>

<p>וּבְעוֹד אֶת־גְרֵיטְכֶן לֹא הָרַגְתִּי –</p>

<p>כָּרַתִּי בְּרִיתִי עִם מֵפִיסְטוֹ.</p>

<br />

<p>וְעֵין הַזּוֹנָה וּמַחְשׂוֹף רַגְלָהּ</p>

<p>מְשָׁכוּנִי, שִׁכּוֹר, שִׁשִּׁים פַּרְסָה;</p>

<p>וּבְיוֹם שֶׁל חוֹל קִדַּשְׁתִּי חַג לָהּ</p>

<p>וּבִשַּׂמְתִּי סְדִינֵי עַרְשָׂהּ.</p>

<br />

<p>אֲנִי הוּא זֶה שֶׁיּוֹנֵק־חָלָב</p>

<p>אַךְ הִבִּיט בִּי נִתְעַוּוּ פָּנָיו;</p>

<p>מֵהֶבֶל פִּי עֵץ הִשִּׁיר עָלָיו</p>

<p>וּפַרְפַּר נִהְיָה חֲרוּךְ הַכָּנָף.</p>

<br />

<p>וַאֲנִי מְלֻבָּשׁ שְׁחוֹר תִּלְבָּשְׁתִּי</p>

<p>סַבֹּתִי קִרְיָה וּפַרְדֵּסִים:</p>

<p>בְּלִבִּי חַיָּה רוֹמְמוּת בָּשְׁתִּי</p>

<p>וּבְחֹצֶן בִּגְדִּי – נַפְשׁוֹת מֵתִים.</p>

<br />

<p>עַכְשָׁו, אֵלִי, לִפְנֵי סִפְּךָ</p>

<p>רָבֹץ אֶרְבַּץ פֶּגֶר מוּבָס;</p>

<p>וּרְאֵה בִּיצוּר שֶׁיָּדְךָ טִפְּחָה,</p>

<p>תַּקֵּן בֵּן וְדִין מְעֻוָּת.</p>

<br />

<p>כִּי רִירִי חַי וְשִׁנִּי חַדָּה,</p>

<p>וְלֹא אִיּוֹב אָנִי כִּי אֶתַּמָּם;</p>

<p>לִפְנֵי רֵעַי לֹא אֶתְחַטֵּא</p>

<p>וְנִידָם אֶחָד הוּא עִם זַעְמָם.</p>

<br />

<p>וְאִם עָדֶיךָ שׁוּב נִטְרַדְתִּי –</p>

<p>לֹא עִם וִדּוּי, לֹא עִם קִינָה;</p>

<p>וְאִם בְּשֵׂיבוּת פָּנַי סַדְתִּי,</p>

<p>אַךְ תַּאֲוָתִי לֹא הִזְקִינָה.</p>

<br />

<p>נַפְשִׁי – עוֹד כָּל־גִּנְזֵי רֶשַׁע</p>

<p>וְאַף לֹא חָרְבָה עוֹד קַרְקַפְתִּי;</p>

<p>מִלְּפָנֶיךָ אִם אַךְ אֶשְׁעֶה –</p>

<p>אָשׁוּב לִחְיוֹת חַיֵּי תָפְתִּי.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16897">https://benyehuda.org/read/16897</a></div></body></html>