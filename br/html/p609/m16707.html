<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שָׁאוּל טְשֶׁרְנִיחוֹבְסְקִי</title>
	<meta name="author" content="יהודה קרני"/>
</head>
<body>

<p><strong>בְּיוֹם הַשְּׁלשִׁים לְמוֹתוֹ</strong></p>

<blockquote>
<br />
</blockquote>

<h2 id="א.הָיָהוְהָרַעְמָההַזֹּאת">א. הָיָה וְהָרַעְמָה הַזֹּאת</h2>

<blockquote>
<p>הָיָה וְהָרַעְמָה הַזֹּאת</p>

<p>הִסְתָּעֲרָה, מָרְדָה עַזּוֹת</p>

<p>כְּמוֹ אָמִיר, סְעוּר עַלְעוֹל.</p>

<p>אֲזַי הֶעֱבִיר עָלֶיהָ עֹל</p>

<p>וּבְמַסְרְקוֹ שִׁדְּלָהּ וְהִדְבִּירָהּ</p>

<p>כְּהַדְבִּירוֹ כָּל חֹמֶר יְצִירָה;</p>

<p>הָיוּ הַלָּלוּ סַרְבָּנִים,</p>

<p>מַקְשֵׁי הָעֹרֶף, מַזְעִימֵי פָּנִים</p>

<p>מֵהִכָּנֵס לִדְפוּס וּדְמוּת,</p>

<p>אַךְ הוּא זִמְּנָם לִקְרָב חַיִּים וָמוּת</p>

<p>וְעֵת שֶׁלִּרְצוֹנוֹ כָּפָם</p>

<p>נִעֵר רַעְמָה, הֵיטִיב שָׂפָם.</p>

<p>כִּי בְּשָׁלוֹם יִרְדֶה מִלַּהַב הַכִּבְשָׁן</p>

<p>יְצִירוֹתָיו, שֶׁכַּגְּבִישִׁים גִּבְּשָׁן.</p>

<br />
</blockquote>

<h2 id="ב.הָיָהבּוֹמִןהָרֹךְוּמִןהַמַּנְעַמִּים">ב. הָיָה בּוֹ מִן הָרֹךְ וּמִן הַמַּנְעַמִּים</h2>

<blockquote>
<p>הָיָה בּוֹ מִן הָרֹךְ וּמִן הַמַּנְעַמִּים,</p>

<p>מִצַּעַר בְּחִיר הָעֲלָמִים,</p>

<br />

<p>וְעִם אֲשֶׁר לִבּוֹ סָעַר, שָׂגַב, רָהַב –</p>

<p>כְּעֶלֶם בַּיְשָׁנִי אָהַב.</p>

<br />

<p>כָּעֶלֶם הֶעָנֹג לִיקַר חֶמְדָּה כָּמַהּ,</p>

<p>לְחֶסֶד לֶטֶף יָד חַמָּה.</p>

<br />

<p>וַיְהִי בִּפְרֹחַ בְּצִיּוֹן הַכַּלָּנִית</p>

<p>תִּנָּה, כִּי זוֹ הַשַּׁכְחָנִית</p>

<br />

<p>אַף לֹא עָלֶה קָטְפָה לִשְׁמוֹ מֵהַר וָגָיְא,</p>

<p>כִּי אוֹי, &#8220;אוֹהֶבֶת אַתְּ עַל תְּנָאי&#8221;,</p>

<br />

<p>וּבְאֶרֶץ אֲבוֹתָיו, עִם שֶׁמֶשׁ וּשְׁמֵי תְכֹל –</p>

<p>&#8220;אֲבוֹי, כִּי אֵין לִי כֹּל, אֵין כֹּלֹ&#8221;.</p>

<br />

<p>אֲבוֹי אֲבוֹי – וְלֹא הוּשַׁר אֲזַי כָּלִיל</p>

<p>מַחְזוֹר &#8220;שִׁירֵי אִלְאִיל&#8221;.</p>

<br />
</blockquote>

<h2 id="ג.שָׁאוּלרָדָהבְּכָלהַמַּתָּכוֹת">ג. שָׁאוּל רָדָה בְּכָל הַמַּתָּכוֹת</h2>

<blockquote>
<p>שָׁאוּל רָדָה בְּכָל הַמַּתָּכוֹת,</p>

<p>מְפֹרָדוֹת וּמְגֻבָּשׁוֹת,</p>

<p>מִבְּדִיל וְכֶסֶף וּזְהָבִים וְעַד</p>

<p>נְחֹשֶׁת וּבַרְזֶל עָשׁוֹת.</p>

<br />

<p>וְהַגְּלָמִים, רָבְצוּ הֶפְקֵר נִגְלִים</p>

<p>וְשֶׁחָצַב מִמְּעֵי מַטְמוֹן,</p>

<p>הִתֵּךְ, לִטֵּשׁ עַד הַבְזִיקָם גִּצִּים –</p>

<p>עַדֵּן חָדָשׁ, חַדֵּשׁ קַדְמוֹן.</p>

<br />

<p>וּבִמְחוֹלַת שַׂרְפֵי מֵרוּק נִגֵּד</p>

<p>הִמְנוֹן צִיּוֹן עַל גַּב הַסְּדָן</p>

<p>וּמִפְעֲלוֹת עֱזוּז בָּעָם מֵאָז</p>

<p>וְעַד עַתָּה רוֹמֵם חַסְדָּן.</p>

<br />

<p>אַף כַּטַּרְסִי־אָמָּן גָּלַף, חָרַט,</p>

<p>שָׁזַר עֲדִי הַפִילִיגְרָן</p>

<p>וּגְלִיפוֹתָיו וְרִקְמוֹתָיו לִשְׁתִי</p>

<p>וְעֵרֶב רִקּוּעָיו שִׁגְּרָן.</p>

<br />

<p>וּבְהַמְרִיאוֹ לַתְּכֵלֶת עִם עֵיטוֹ</p>

<p>יָדוֹ לַכּוֹכָבִים הָדָה,</p>

<p>כִּי לַמַּדָּע רָתַם רִכְבֵי שִׁירָה</p>

<p>וְלַשִּׁירָה – רִכְבֵי מַדָּע.</p>

<br />

<p>וּכְדוֹקְטוֹר פַאוּסְט בִּשְׁקִידָה חָקַר</p>

<p>לְכָל תַּכְלִית, וְכִי שָׂבַע –</p>

<p>אֶת שֵׁם מֵפִיסְטוֹ לֹא בִּטְּאוּ שְׂפָתָיו –</p>

<p>מֵעֹצֶם אֱמוּנָה וְאַהֲבָה.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16707">https://benyehuda.org/read/16707</a></div></body></html>