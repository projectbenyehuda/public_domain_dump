<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[בֵּן אָנֹכִי לְאַדִּירֵי אַרְזֵי הַלְּבָנוֹן]</title>
	<meta name="author" content="יהודה קרני"/>
</head>
<body>

<blockquote>
<p>בֵּן אָנֹכִי לְאַדִּירֵי אַרְזֵי הַלְּבָנוֹן</p>

<p>וְכִנְשֹא יְשִׁישׁ־הַיְעָרִים עַל תַּלְתַּלָּיו</p>

<p>הַדְרַת־שֵׁיבָה, כֶּתֶר מַלְכוּת־קְדוּמִים,</p>

<p>אֶשָּׂא עַל קָדְקֳדִי זְהַב חֲלוֹם הָאָבוֹת,</p>

<p>וְזֵר אַגָּדַת הָעֲתִידוֹת;</p>

<p>אֶשָּׂא קִרְבִּי שִׁיבַת קְהַל חֶזְיוֹנוֹת,</p>

<p>אֲשֶׁר גָּלוּ מֶנִּי.</p>

<p>אַל תִּרְאוּנִי שֶׁאֲנִי קְדֹרַנִּית הוֹלֵךְ</p>

<p>עֲלֵי אַדְמַת נֵכָר,</p>

<p>מוּרַד רֹאשׁ אֲנִי מִנֵּטֶל הַחֲלוֹמוֹת.</p>

<p>אָדָם, אָדָם, הֲרָאִיתָ אֶת־מִקְדָּשְׁךָ?</p>

<p>וַאֲנִי עוֹד לֹא רְאִיתִיו!</p>

<p>וְאִם לֹא דָרְכָה עוֹד כַּף רַגְלִי</p>

<p>עֲלֵי שַׁדְמוֹת עֲתִידוֹתַי,</p>

<p>וְאִם אַפַּיִם עוֹד לֹא אֶפֹּל</p>

<p>וְאֶשַּׁק סַף הֵיכָלִי –</p>

<p>אַךְ יָדַעְתִּי, יֶשְׁנָהּ אֶרֶץ פְּלָאוֹת,</p>

<p>אֲשֶׁר גִּשְׁמֵי חָזוֹן הֵם גְּשָׁמֶיהָ,</p>

<p>וְיַעֲרוֹת קְדוּמִים שׁוֹמְרִים לָהּ,</p>

<p>כְּרוֹזְנֵי אֶרֶץ לְכִסֵּא מַלְכוּת,</p>

<p>וְהֵיכַל אוֹפִיר שָׁם מִתְנוֹסֵס,</p>

<p>וּבַהֵיכָל כִּסֵּא עוֹמֵד מִשֶּׁכְּבָר הַיָּמִים,</p>

<p>וְאַבְקַת־שֵׂיבָה, זֶה אֲבַק הַדּוֹרוֹת,</p>

<p>נָחָה עַל הַכִּסֵּא –</p>

<p>וְיוֹם עַל שָׁנָה הוּא מְחַכֶּה.</p>

<p>רוֹזְנֵי יַעַר! הִתְבַּשְׂרוּ בְּשׂרָה –</p>

<p>הַמֶּלֶךְ בָּא!</p>

<p>וְאַתְּ, בַּת־מִזְרָח שְׁזוּפַת שֶׁמֶשׁ,</p>

<p>צְאִי וְקַדְּמִי אֶת־נְסִיכֵךְ בְּשַׁעַר יְרוּשָלַיִם</p>

<p>עִם חֵמַת מַיִם עֲלֵי כֶּתֶף־שֵׁישֵׁךְ.</p>

<br />

<p>יָדַעְתִּי, כִּי יָבֹא יוֹם וִיחַדֵּשׁ זְקַן־הַיְעָרִים אֶת־נְעוּרָיו.</p>

<p>עִם שֶׁמֶשׁ תִּמַּס שֵׂיבַת כַּסְפּוֹ</p>

<p>וִיצֻפֶּה זְהַב הַשַּׁחֲרוּת;</p>

<p>וְאֶת־דּוּמִיַּת כְּבוֹד הַלְּבָנוֹן</p>

<p>תְּעוֹרֵר שַׁעֲטַת פַּרְסוֹת סוּס מִתַּחַת רוֹכְבוֹ.</p>

<p>נְסִיךְ הַמִּזְרָח, פְּלִיט הַשִּׁבְיָה, מֵעֵבֶר יַמִּים,</p>

<p>נֶחְפָּז אֶל נְסִיכָתוֹ.</p>

<p>עוֹטֶה שַׂלְמַת אוֹר לִבְשָׂרוֹ,</p>

<p>חֶרֶב חַדָּה תְּלוּיָה לוֹ עַל צִדּוֹ,</p>

<p>סֵפֶר עַתִּיק־יוֹמִין, מְגִלַּת יְמֵי נְדוּדָיו,</p>

<p>קְשׁוּרָה לוֹ עַל שִׁכְמוֹ,</p>

<p>וְנֵֵבֶל זָהָב בְּיַד יְמִינוֹ.</p>

<p>בַּת הַמִּזְרָח שְׁזוּפַת שֶׁמֶשׁ!</p>

<p>אֲנִי פַּיְטָנֵךְ וְאָחִיךְ אֲנִי הוּא –</p>

<p>וּפָרָשֵׁךְ.</p>

<p>עִם דִּמְדּוּמֵי שְׁקִיעָה אֶל מְחוֹז חֶפְצִי אָבֹא</p>

<p>וְלִפְנֵי מַעֲקֵךְ אֶכְרָעָה,</p>

<p>וַאֲסַפֵּר לָךְ אַגָּדַת שִׁבְיִי</p>

<p>וְאַגָּדַת שְׁבוּתִי.</p>

<p>וְכָךְ אֲסַיֵּם:</p>

<p>שְׁלֹשָׁה דְבָרִים צִיוּוּ לִי אֲבוֹת אֲבוֹתַי</p>

<p>בְּטֶרֶם נֶאֶסְפוּ אֶל עַמָּם:</p>

<p>וְהָיָה כִּי יַנְחֶךָ אֱלֹהִים לִדְבִיר חֲזוֹנְךָ</p>

<p>וְהִנַּחְתָּ חֶרֶב זְהָבְךָ עֲלֵי מִפְתַּן דְּבִירְךָ לְמִשְׁמֶרֶת,</p>

<p>וְאֶת־סֵפֶר נְדוּדֶיךָ לִפְנֵי זְקַן הַיְעָרִים תִּפְרֹשׂ –</p>

<p>וְקָרָא בּוֹ יְשִׁישׁ הַחוֹלְמִים,</p>

<p>וְלִפְנֵי מַעֲקֵה בַּת הַמִּזְרָח, טְבוּל אַרְגְּמַן הָעַרְבָּיִם,</p>

<p>תַּקְרִיב עַל נִבְלֶךָ</p>

<p>סֶרֵינַדַּת מִזְרָח.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16896">https://benyehuda.org/read/16896</a></div></body></html>