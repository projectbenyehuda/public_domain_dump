<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[אָנוּ עוֹמְדִים כְּרוּעֵי־בֶּרֶךְ]</title>
	<meta name="author" content="יהודה קרני"/>
</head>
<body>

<blockquote>
<p>אָנוּ עוֹמְדִים כְּרוּעֵי־בֶּרֶךְ</p>

<p>לִפְנֵי סַף הַדְּבִיר;</p>

<p>אָנוּ שׁוֹפְכִים אֶת־לִבֵּנוּ</p>

<p>אוֹמְרִים דִּבְרֵי שִׁיר.</p>

<br />

<p>וְהַנֵּרוֹת הוֹגִים רַחֲמִים,</p>

<p>נוֹטְפִים אוֹר וָזִיו;</p>

<p>כָּל־הָעוֹלָם דֹּם מִשְׁתַּחֲוֶה,</p>

<p>שִׁירַת אוֹר בְּפִיו.</p>

<br />

<p>וְהָעַיִן תִּלְאֶה לַחֲזוֹת</p>

<p>אָרוֹן, כְּרוּב וָנֵר;</p>

<p>אָנוּ חַיִּים שְׁנָת אֲרֻכָּה,</p>

<p>לֹא, — לִבֵּנוּ עֵר.</p>

<br />

<p>וְהַדְּבָרִים כֹּה יְגֵעִים,</p>

<p>דַּלָּה שְׂפַת הַפֶּה</p>

<p>מֵהַבִּיעַ אֶת־שְׁבָחַיִךְ</p>

<p>בְּרֶגַע קָדוֹשׁ זֶה.</p>

<br />

<p>מַה שֶׁלִּבִּי חָסֵר תּוֹכוֹ</p>

<p>אַתְּ מִלֵּאת, נָתָתְּ;</p>

<p>מַה שֶּׁרוּחִי הָגָה דוֹרוֹת —</p>

<p>אָמְרָה שְׂפָתֵךְ אָתְּ.</p>

<br />

<p>אָה! מִי פִּלֵּל אֶל הַפֶּלֶא,</p>

<p>בִּקֵּשׁ אֶת־הָאוֹת!</p>

<p>אָה! מַה־טּוֹבוּ חַיֵּי נֵצַח,</p>

<p>רֶגַע קָט הֱיוֹת.</p>

<br />

<p>לֹא. לֹא יִתַּם הַחִזָּיוֹן.</p>

<p>אוּלַי יֵשׁ לוֹ סוֹף?</p>

<p>בָּרוּךְ יוֹצֵר גְּדָל־הַיָּמִים,</p>

<p>גָּדוֹל, נֶהְדָּר, טוֹב.</p>

<br />

<p>בָּרוּךְ רוֹקֵם עַל שָׁמֵינוּ</p>

<p>פֶּלֶא אוֹת וָסוֹד;</p>

<p>אָנוּ חַיִּים הוֹד הַצַּעַר</p>

<p>צַעַר שֶׁבַּהוֹד.</p>

<br />

<p>אָנוּ לוֹבְשִׁים צוּרַת כְּרוּבִים,</p>

<p>פּוֹשְׁטִים מַלְבּוּשׁ גֵּו;</p>

<p>כָּךְ מְנַצְּחִים אֶת־הַיָּגוֹן</p>

<p>תּוֹךְ אֱמוּנַת לֵב.</p>

<br />

<p>רִגְעֵי נֵצַח עָפִים, דָּאִים,</p>

<p>רָצוֹא, בֹּא וָשׁוֹב;</p>

<p>לָנוּ אֵלִים שִׁלְּמוּ חוֹבָם —</p>

<p>אֵיךְ נְשַׁלֵּם חוֹב?</p>

<br />

<p>אָנוּ עוֹמְדִים כְּרוּעֵי־בֶּרֶךְ</p>

<p>לִפְנֵי סַף הַדְּבִיר;</p>

<p>וְהַשִּׁירָה טֶרֶם תַּמָּה —</p>

<p>טֶרֶם תַּם הַשִּׁיר.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16821">https://benyehuda.org/read/16821</a></div></body></html>