<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[הָיָה הָעוֹלָם מְעֻטָּף]</title>
	<meta name="author" content="יהודה קרני"/>
</head>
<body>

<blockquote>
<p>הָיָה הָעוֹלָם מְעֻטָּף אַפְלוּלִית שֶׁל בֵּין הָעַרְבַּיִם.</p>

<p>וְהָיְתָה הַשָּׁעָה לֹא יוֹם וְלֹא לַיְלָה, סְתָם שָׁעָה</p>

<p>כְּשֶׁהִתְקַנְתִּי אֶת־עַצְמִי לִפְרוֹזְדוֹר, עַל בְּהוֹנוֹת רַגְלַיִם</p>

<p>נִכְנַסְתִּי לְבַקֵּשׁ דְּבַר־מָה לֹא יָדַעְתִּי,</p>

<p>וְתָעָה מַבָּטִי וּבִקֵּשׁ וְתָעָה&#8230;</p>

<p>בֵּין כֹּה וָכֹה אָתָא הַלַּיְלָה וַיֶּחֱשַׁךְ הַפְּרוֹזְדוֹר</p>

<p>עַל מְבוֹאָיו וּכְתָלָיו,</p>

<p>וַאֲנִי כְּלַפֵּי קִירוֹת אֲפֵלִים עָמַדְתִּי בְּלִי דַעַת.</p>

<p>אֵיךְ לַעֲלוֹת לְמַעְלָה בַּפְּרוֹזְדוֹר, וְאֵיכָה</p>

<p>לִכָּנֵס בְּשָׁלוֹם אֶל צִלְלֵי צְלָלָיו;</p>

<p>וַאֲנִי בַּחֲשַׁאי חִכִּיתִי וְלִבִּי מְפַחֵד וּמְנַבֵּא לִי רָע
בַּחֲשֵׁכָה,</p>

<p>וְהִנֵּה מִפִּנָּה נֶעֱלָמָה, כְּאִלּוּ מֵאֵיזוֹ עוֹלָמוֹת רְחוֹקִים,</p>

<p>שְׁאוֹן דֶּלֶת שֶׁסָּבְבָה עַל צִירָהּ</p>

<p>הִגִּיעַ — וְרִפְרוּף כְּנַף שִׂמְלָה, וּצְעָדִים חֲשָׁאִים וּמְהִירִים,</p>

<p>אַחַר — שׁוּב רָבְצָה הַדְּמָמָה. יָדַעְתִּי:</p>

<p>דְּמוּת חָלְפָה עַל פָּנַי וּשְׁאֹל לֹא הִרְהַבְתִּי מִיִּרְאָה,</p>

<p>יָדַעְתִּי כִּי שְׁתַּיִם תּוֹצָאוֹת לַשְּׁאֵלָה:</p>

<p>אוֹ שְׁתִיקָה מַכְלִימָה אוֹ רְמָזִים נִסְתָּרִים וּטְמִירִים</p>

<p>לֹא אֵדַע פֵּרוּשָׁם. וְשָׁרוּי בְּפַחַד</p>

<p>הִקְשַׁבְתִּי רַב קֶשֶׁב מַה־יְּגֻנַּב אֵלַי מִן הַדְּמָמָה:</p>

<p>נִיב רַחֲמִים אוֹ לַעַג לַהוֹלֵךְ בַּחשֶׁךְ, אוֹ אוּלַי כִּי</p>

<p>שְׁנֵיהֶם בְּיַחַד</p>

<p>יִנָּשְׂאוּ מֵעֵבֶר הַפְּרוֹזְדוֹר, הִנָּשֵׂא וְהַגְדֵּל אֶת</p>

<p>עֶלְבּוֹן הַנְּשָׁמָה&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16835">https://benyehuda.org/read/16835</a></div></body></html>