<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אַבְקַת בְּשָׂמִים</title>
	<meta name="author" content="משה אבן עזרא"/>
</head>
<body>

<p>אל יוסף</p>

<blockquote>
<br />
</blockquote>

<blockquote>
<p>אַבְקַת בְּשָׂמִים מַעֲשֵׂה רוֹקֵחַ / אוֹ מִפְּאַת אָח מָר־דְּרוֹר נוֹפֵחַ?</p>

<p>וּמְאוֹר פְּנֵי שֶׁמֶשׁ וְאִם זֹהַר כְּתָב / יָדוֹ בְּאֹפֶל הַנְּדוֹד זוֹרֵחַ?</p>

<p>פְּקַד אֲשֶׁר נֶהְפַּךְ בְּבוֹר פֵּרוּד עֲדֵי / קָרָא זְמָן מוֹעֵד לְהִפָּתֵחַ,</p>

<p>מוֹעֵד אֲשֶׁר נָשָׂא לְבָבוֹ בַעֲדוֹ / אֶל אֵל וְכַפָּיו יוֹם לְיוֹם שׁוֹטֵחַ.</p>

<p>נָדָה תְמוּנָתוֹ בְּלַיִל יֶאֱסֹף / אוֹרוֹ וְאֹהֶל מַאֲפֵל מוֹתֵחַ,</p>

<p>רָעָה גְדוּדֵי רוֹם וְרָעָה כוֹכְבֵי / נֶשֶׁף כְּשׁוֹשַׁנִּים בְּגַן פּוֹרֵחַ,</p>

<p>אַךְ חָשְׁכוּ וַיִּכְבְּדוּ מֵרוּץ עֲדֵי / דָמוּ לְעַם עִוֵּר וְגוֹי פִּסֵּחַ.</p>

<p>אֶשֹּׁם לְבָרָק מִפְּאַת אַרְצוֹ בְּעֵת / יִבְרֹק בְּאֵשׁ מֵעַי וְיִתְלַקֵּחַ,</p>

<p>וְאֶשְׁאֲפָה רוּחַ כְּתַנִּים, כִּי נְעִים / זִכְרוֹ לְאַפִּי מָר־דְּרוֹר שׁוֹלֵחַ.</p>

<p>אֶפְעֶה וְאֶדְמֶה אֶל נְשׁוּךְ אֶפְעֶה עֲלֵי / עֶרֶשׂ דְוָי מֵהַכְּאֵב צוֹרֵחַ.</p>

<p>יִרְגַּז לְבָבִי עַד יְהִי פוּךְ מַאֲפֵל / נוֹתֵן וְשֹׁהַם אוֹר יְהִי לוֹקֵחַ.</p>

<p>יִלָּחֲמוּ צִירַי וּמֵי עֵינַי עֲדֵי / בֹקֶר, וְאַךְ חֵיל הַבְּכִי רוֹצֵחַ.</p>

<p>שֶׁפַע לְיַמִּים בֵַּין צְלָעַי יֶהֱמוּ, / אָכֵן יְקוֹד הַתַּאֲוָה קוֹדֵחַ.</p>
</blockquote>

<blockquote>
<p>כָּלוּ בְהֶבֶל כָּל־יְמוֹתַי בִּלְעֲדֵי / יוֹסֵף וְכָל־שָׁנַי כְּצֵל בּוֹרֵחַ,</p>
</blockquote>

<blockquote>
<p>עַד קָצְרָה נַפְשִׁי נְשׂוֹא מוּסַר נְדֹד / אָחִי וְרַצְתִּי אֲחָרָיו שָׂמֵחַ,</p>

<p>רַצְתִּי לְהִנָּחֵם בְּצוּפֵי מַעֲנָיו / וּבְנַחֲלַת דּוֹדָיו לְהִסְתַּפֵּחַ,</p>

<p>כִּי מַעֲרָב לֹא יֶעֱרַב בִּלְתּוֹ וְהֵן / מִזְרָח בְּלִי פָנָיו כְּבֵית מַרְזֵחַ.</p>

<p>כַּמָּה הֱנִאוּנִי מְרִיבִים בֶּאֱמֹר: / אַט, פֶּן תְּהִי דֹאֵב וְתֵאָנֵחַ,</p>

<p>אֵיךְ מַאֲמִין תִּהְיֶה בְּאִישׁ הֵפֶךְ וְעַל / קָנֶה מְאֹד רָצוּץ תְּהִי בוֹטֵחַ?</p>

<p>רוֹפְאֵי אֱלִיל אַתֶּם וּמִדְבַּרְכֶם כְּמוֹ / רוּחַ אֲשֶׁר יַעֲבֹר וְיִשְׁתַּכֵּחַ.</p>

<p>אֵלֵךְ וְאֶרְאֶנּוּ בְטֶרֶם יַד זְמָן / מִבְנֵה בְחוּרוֹתַי יְהִי נוֹסֵחַ.</p>

<p>נַמְתִּיק בְּיַחַד סוֹד וְשֶׁמֶן מִדְבְּרֵי / פִיו עַל שְׁחִין לִבִּי יְהִי מוֹרֵחַ.</p>

<p>אֶשְׂמַח בְּשׁוּרִי אֶת־פְּנֵי בָנָיו אֲשֶׁר / לִבִּי לְמַרְאֵיהֶם כְּעוֹף פּוֹרֵחַ.</p>

<p>רִכְבִּי אֲשֶׁר קָרַב מְפַחֵד מִקְּרֹב / וּבְמֵי קְרָבוֹת לִהְיוֹת צוֹלֵחַ,</p>

<p>לִקְרַאת פְּעָמָיו בֶּן־עֲצָתִי אִם יְהִי / מוֹצִיא – עֲלֵי נַפְשִׁי יְהִי פוֹסֵחַ.</p>

<p>עָלָיו כְּאַחְוָתִי שְׁלוֹמִים וַעֲלֵי / הַתָּם יְהוֹסֵף עַד בְּלִי יָרֵחַ,</p>

<p>הַדּוֹד אֲשֶׁר הִרְחִיק נְדֹד, אַךְ מֶרְקְחֵי / דּוֹדָיו לְרָחוֹק יִתְּנוּ לִי רֵיחַ.</p>

<p>קִשְׁרֵי יְדִידוּת אוֹ בְרִית הָאַהֲבָה / תִּשְׁכַּח יְמִינִי אִם אֱהִי שׁוֹכֵחַ.</p>

<p>חֵי נַפְשְׁכֶם אִם אֶשְׁקְטָה רֶגַע עֲדֵי / עֵינַי עֲלֵיכֶם אֶהְיֶה פוֹקֵחַ.</p>

<p>אֶשָּׂא אֲזַי לִזְמָן, וְאִם הִסְכִּיל עֲשֹׂה / עִמִּי לְחֵטְא בָנָיו אֱהִי סוֹלֵחַ.</p>

<p>הִנֵּה תְּשׁוּרַת שִׁיר אֲשֶׁר אֶרֶץ עֲלֵי / שַׁחַק בְּהוֹדָהּ רָץ לְהִשְׁתַּבֵּחַ,</p>

<p>הוֹבִישׁ מְאוֹר שֶׁמֶשׁ וְרֵיחוֹ רָם עֲלֵי / אַבְקַת בְּשָׂמִים מַעֲשֵׂה רוֹקֵחַ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31677">https://benyehuda.org/read/31677</a></div></body></html>