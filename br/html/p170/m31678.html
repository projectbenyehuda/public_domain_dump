<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אַחְלַי וְיָמִים נוֹכְלִים</title>
	<meta name="author" content="משה אבן עזרא"/>
</head>
<body>

<p>אל יהודה – הלוי? –</p>

<blockquote>
<br />
</blockquote>

<blockquote>
<p>אַחְלַי וְיָמִים נוֹכְלִים יִהְיוּ וְאַל / יִשְׁלוּ, וְיָשֹׁלּוּ אֲשֶׁר זָבָדוּ,</p>

<p>עַל מִי אֲדַבֵּר וְאֶל מִי אֶזְעַק וְכָל / אַנְשֵׁי שְׁלוֹמִי אֶל שְׁאוֹל צָעָדוּ,</p>

<p>אוֹ אֵיךְ בְּעֹז אָגִיל וְלֹא אָגִיל, וְהֵם / גָּלוּ לְיַד גַּלִּים וְהִתְעַתָּדוּ.</p>

<p>אַךְ מַר וְרָע מִזֹּאת פְּלִיטֵיהֶם אֲשֶׁר / שָׂחְקוּ לְמִשְׁבַּתַּי וְלֹא חָרָדוּ.</p>

<p>בָּגְדוּ כְמוֹ נַחַל וְלֹא נֶחְלוּ עֲלֵי / שִׁבְרִי, וְתֵַם שִׂבְרִי וְלֹא סָלָדוּ.</p>

<p>בִּי נֶהְפְּכוּ יַחַד וְרָעוֹת חָשְׁבוּ / לֹא סֻפְּרוּ מֵאָז וְלֹא הֻגָּדוּ,</p>

<p>עַד רָחֲקוּ לִבּוֹת אֲחָדִים נוֹצְרוּ / כִּרְחֹק פְּגָרֵימוֹ וְהִתְאֶחָדוּ.</p>

<p>אָנוּד בְּאֶרֶץ נוֹד אֲשֶׁר תּוֹכָהּ יְדֵי / יָמִים בְּעָקְבָה אֶת־עֲקֵבַי נָּדוּ,</p>

<p>אֶרֶץ אֲשֶׁר לֹא אֶחְסַר בָּהּ כִּי אֲשֶׁר / יִתַּמְּמוּ עִמִּי וְיִתְחַסָּדוּ</p>

<p>חִלּוּ בְּלֵב יָחוּל בְּמַחְלֻיָּיו עֲדֵי / גַּבֵּי כְבֵדִי מִנְּשֹׂא כָבָדוּ.</p>

<p>חָכְמוּ בְּעֵינֵיהֶם וְעִם הַבֹּעֲרִים/ רֹאשׁ נָשְאוּ לָהֶם אֲשֶׁר פָּקָדוּ.</p>

<p>אִיגַע וְיַרְגִּיעוּ וְדַרְכִּי חָמְדוּ, / כִּי אֶשְׂנְאָה דֶרֶךְ אֲשֶׁר חָמָדוּ,</p>

<p>יֵעָצְבוּ לִי מֵאֲשֶׁר אֶשְׂמַח, הֲכִי / אֶדְאַג אֲנִי מִכֹּל אֲשֶׁר בּוֹ חָדוּ.</p>

<p>אֹהֶל מְשׂוֹשִׂי הַזְּמָן הֶחְרִיב בְּיוֹם / הָאָהֳלִי צָעַן וְגָרָיו נָדוּ,</p>

<p>עִמָּם שְׁנוֹתַי קָצְרוּ כֵּן אָרְכוּ / לֵילוֹת נְדוּדֵיהֶם וְהִתְמוֹדָדוּ.</p>

<p>לֵילוֹת נְדוּדִים נִמְשְׁכוּ לָהֶם וְלֹא / שָׁבוּ בְאוֹר שַׁחַר וְלֹא פָקָדוּ.</p>

<p>אִמְרוּ: הֲנֶאֶסְפוּ כְסִילֵיהֶם עֲלֵי / שַׁחַק וּבַעְבוֹת הַנְּדוֹד נֶעְקָדוּ,</p>

<p>אוֹ הֵם נְבֻכִים מִמְּבוּכָתִי וְאִם / נִנְהוּ נְהוֹת עָלַי וְהִתְגּוֹדָדוּ.</p>

<p>אֶחְשֶׁה וְאֶתְאַפֵּק, הֲכִי מִתְאַפְּקִים / עַל שַׁעֲרֵי מוּסָר וְתֹם שָׁקָדוּ.</p>

<p>אֵיכָה יְבַהְלוּנִי יְלִידֵי יוֹם, וְהֵן / יַחְדָּו יְסוּפוּן כַּאֲשֶׁר נוֹלָדוּ.</p>

<p>דֵּעָה וְהַשְׂכֵּל הָפְקְדוּ עָלַי לְבַל / אֵחַת לְמִפְעָלָם וּבִי הוּעָדוּ.</p>

<p>שִׂיאִי עֲלֵי אַף שׂוֹטְנַי הֶעְלוּ עֲדֵי / עֶרֶשׂ לְרַגְלִי עַל כְּסִיל רָבָדוּ,</p>

<p>אֶשְׂנָא אֲשִׁישׁוֹתַי אֲשֶׁר יִתְאוֹשְׁשׁוּ, / אֶבְחַל בְּמִזְרָקַי אֲשֶׁר יָקָדוּ,</p>

<p>עַד אֶשְׁאֲלָה מַשְׁקִי: הֲיֵין גֶּפֶן סְדוֹם / אוֹ רֹאשׁ פְּתָנִים בַּכְּלִי הָפְקָדוּ?</p>

<p>מַה לִּי וְלֵב יִכְלֶה בְּקוֹל שִׁירִים וְאַךְ / יִכְלֶה וְיָגִיל אֶל אֲשֶׁר סָפָדוּ.</p>

<p>כָּל־תַּעֲנוּגֵי הַזְּמָן אֶמְאַס, לְבַד / חִידוֹת חֲכָמִים שֶׁכְּבָר נִפְקָדוּ,</p>

<p>אוֹ מִכְתְּבֵי אָחִי יְהוּדָה, כִּי לְפִי / מָתְקוּ וּמִכֶּתֶם וּפָז נֶחְמָדוּ.</p>

<p>הֵמָּה אֲשֶׁר רִפְיוֹן יְמִינִי חִזְּקוּ, / הֵמָּה אֲשֶׁר לִבִּי לְאַט סָעָדוּ.</p>

<p>נֹפֶךְ עֲלֵי שֹׁהַם בְּיַד קָלַע, וְאִם / טוּרִים בְּמֹר עַל הַכְּפוֹר, הוּרָדוּ.</p>

<p>מִדְבָּר לְפַתֵּחַ סְתוּמָיו נֶאְסְפוּ / שָׁרִים וְאֶל סוֹדוֹת בְּפִיו נוֹסָדוּ,</p>

<p>דֵי מַחֲסוֹר שֵׂכֶל לְשַׁאְנַנִּים וּבוֹ / אָרְחוּ בְנֵי אֹרַח וְהִצְטַיָּדוּ.</p>
</blockquote>

<blockquote>
<p>שִׁירִים לְנֶגְדָּם יִמְחֲאוּ כָף כָּל־עֲצֵי / בֹשֶׂם וְהָרֵי מָר־דְּרוֹר רָקָדוּ.</p>
</blockquote>

<blockquote>
<p>הֵם נִלְחֲמוּ עִם עָשׁ וּבָנֶיהָ, אֲבָל / רֹאשׁ הָפְכוּ נֶגְדָּם וְהִתְלַכָּדוּ.</p>

<p>שֹׁמְעֵי חֲרוּזֵיהֶם יְשִׂיחוּן: אֵיךְ בְּנֵי / אִישׁ כּוֹכְבֵי מָרוֹם בְּלִי יָד צָדוּ?</p>

<p>אֵיתָן וְהֵימָן לוּ זְמָמָיו שָׁמְעוּ / הִתְפָּאֲרוּ בָהֶם וְהִתְעוֹדָדוּ.</p>

<p>בּוֹ מִבְּנֵי לֵוִי יְדֵיהֶם גָּבְהוּ, / כִּי לוֹ יְצוּעֵי מַאֲמָר רֻפָּדוּ,</p>

<p>אוֹ שָׂכְלוּ אוֹתָם לְשׁוֹנוֹת נִפְרְדוּ / עָזְבוּ נְאֻם דָּתָם וְהִתְיֶהָדוּ.</p>

<p>יִחְיוּ בְעוֹד שֶׁמֶשׁ – וְכַמָּה מִדְבְּרֵי / חָזוֹן בְּאֹרֶךְ הַזְּמָן נִכְחָדוּ.</p>

<p>לוּ כָל חֲסָדִים נִבְרְאוּ יִהְיוּ לְמוּל / חַסְדּוֹ – בְּפִי הַשּׁוֹמְעִים חֻסָּדוּ.</p>

<p>אַל תִּתְמְהוּ לִבְנֵי שְׂעִפָּיו, כִּי אֲבוֹת / מַרְאוֹת לְהָעִיד מַעֲנָיו נוֹעָדוּ,</p>

<p>כַּאְשֶׁר בְּנֵי אַשְׁפָּה לְעֵטָיו יַעֲטוּ / בֹּשֶׁת בְּעֵת לִפְנֵי כְתָב סָגָדוּ,</p>

<p>עֵטִים כְּצִפְעוֹנִים, וְאֵיךְ הִשְׁתַּעְשְׁעוּ / בָּם אֶצְבְּעוֹתָיו וַעֲלֵיהֶם הָדוּ,</p>

<p>צָמוּ וּמֵרֹק הַדְּיוֹ יִמְצוּ, וְרֹק / לָרִיק בְּשִׁנַּיִם כְּצוּר חֻדָּדוּ.</p>

<p>נֹשְׁקִים וְהֵם נֹשְׁכִים, וּמִפִּיהֶם מְתֵי / שֵׂכֶל וְכֶסֶל רֹאשׁ וְנֹפֶת רָדוּ.</p>

<p>יוֹם אֶחֱזֶה פִּלְאֵי פְלָאִים אֹמְרָה: / מִמַּעֲשָׂיו לִבּוֹת אֱנוֹשׁ עֻוָּדוּ,</p>
</blockquote>

<blockquote>
<p>אוֹ אֶשְׁמְעָה מוֹפְתֵי חֲרָזִים אֶעֱנֶה: / מִפִּיו לְרִקְמַת [הַ]שְּׂרָד שָׂרָדוּ.</p>
</blockquote>

<blockquote>
<p>אֵלֶּה קְצוֹת דַּרְכֵי תְהִלּוֹתָיו אֲשֶׁר / אוֹתָם בְּצִבְאוֹתָם שְׁחָקִים פָּדוּ,</p>

<p>תִּסְפֹּר עֲפַר אֶרֶץ וְרוּם תָּמֹד – וְלֹא / יִסָּפְרוּ מֵרֹב וְלֹא יִמַדּוּ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31678">https://benyehuda.org/read/31678</a></div></body></html>