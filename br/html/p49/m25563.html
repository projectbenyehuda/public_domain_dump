<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>זְמַן רַע</title>
	<meta name="author" content="שמואל הנגיד"/>
</head>
<body>

<blockquote>
<br />

<p>זְמַן רַע יְצִיקֶךָ בְּפַחְזוֹ וְחֶפְזוֹנָיו / וְשָׂמָךְ לְמַטָּרָה לְחִצָּיו וְכִידוֹנָיו,</p>

<p>וְשָׁת אֶת לְבָבָךְ בֵּית יְגוֹנָיו, וְגוּפָתָךְ / נְגוּעָה וְנִגֶּפֶת בְּצוֹמָיו וְצִמְאוֹנָיו,</p>

<p>וּפָצַע וְנָשַׁךְ אֶת בְּשָׂרָךְ, כְּאִלּוּ אֵל / נְתָנָךְ בְּמַתָּנָה לְצִפְעוֹ וְצִפְעוֹנָיו,</p>

<p>וְאִם יַחֲרִישׁ רֶגַע כְּמַשְׁלִים – אֲזַי יִגְאֶה / כְּלוֹחֵם, וְיִתֶּן קוֹל כְּפַעֲמוֹן בְּרִמּוֹנָיו.</p>

<p>וּמַה טּוֹב לְךָ בִזְמַן – וְשָׂבְעוֹ בְּרַעְבוֹנָיו / וְטוּבוֹ בְּרָעָתוֹ, וְעָשְׁרוֹ בְּחֶסְרוֹנָיו.</p>

<p>יְשַׁלַּח לְךָ הַיּוֹם בְּרָקָיו – וְיוֹם מָחָר / יְגוֹרֵר בְּשָׂרָךְ עַל אֲטָדָיו וּבַרְקוֹנָיו,</p>

<p>וְיַלְבִּין פְּנֵי נַעַר וּבָחוּר בְּשַׁחְרוּתוֹ, / וְיַשְׁחִיר פְּנֵי יָשִׁישׁ וְזָקֵן בְּלִבּוּנָיו,</p>

<p>וְיִסֹּב, וּבִי יָשׁוּב, וְיִתֵּן סְבִיבוֹתַי / פְּקֻדּוֹת לְהָשִׁיב מַתְּנוֹתָיו וּפִקְדוֹנָיו.</p>

<p>זְמַן לִי בְּיוֹם אֶחָד וְעָלַי בְּיוֹם שֵׁנִי, / וְחָבֵר לְבֶן אָדָם – וְחָבֵר לְמוֹ שׁוֹנָיו.</p>

<p>בְּיוֹם זֶה יְמַלֵּא פִי בְּטוּבָיו – וְיוֹם אַחֵר / יְמָרֵר בְּפִי אֶת טוּב מְגָדָיו וּמִגְדָּנָיו.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25563">https://benyehuda.org/read/25563</a></div></body></html>