<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אלוה עז</title>
	<meta name="author" content="שמואל הנגיד"/>
</head>
<body>

<h1 id="אֱלוֹהַּעֹזשמואלהנגיד">אֱלוֹהַּ עֹז / שמואל הנגיד</h1>

<p>È ——— È ———È — —      È — — — È — — — È — —</p>

<blockquote>
<p>אֱלוֹהַּ עֹז וְאֵל קַנּוֹא וְנוֹרָא,              מְרוֹמָם אַתְּ עֲלֵי כָל שִׁיר וְשִׁירָה,</p>
</blockquote>

<blockquote>
<p>לְמַעַן כִּי פְּעָלֶיךָ מְרוֹמִים,                וְיוֹם תִּגְאַל — גְּאֻלָּתָךְ בְּהִירָה,</p>
</blockquote>

<blockquote>
<p>וְעַל כָּל רָם וּמִתְהַלֵּל בְּרָעָה               וְעשֶׁק רָשׁ לְךָ רֶשֶׁת מְזוֹרָה,</p>
</blockquote>

<blockquote>
<p>וְכָל צוֹעֵק אֲשֶׁר יִקְרָא בְּשִׁמְךָ —              בְּשֵׁם עוֹנֶה-בְּצַר צָעַק וְקָרָא.</p>
</blockquote>

<blockquote>
<p>5     לְךָ נִסִּים קְטַנִּים וַעֲצוּמִים,               וְנִפְלָאָה נְקַלָּה וַחֲמוּרָה,</p>
</blockquote>

<blockquote>
<p>וְהַטּוֹבָה אֲשֶׁר לִי, אֵל, עֲשִׂיתָהּ —             עֲלֵי כָל טוֹב, שְׁמַעְתִּיהוּ, יְתֵרָה.</p>
</blockquote>

<blockquote>
<p>וְאוֹמֵר לִי בְּיוֹם צָרָה: חֲבֵה עַד              עֲבָר זָעַם! — עֲנִיתִיו: צוּר לְצָרָה!</p>
</blockquote>

<blockquote>
<p>וְאוֹמֵר לִי: הֲלֹא תִירָא? עֲנִיתִיו              בְּתִמָּהוֹן: אֲדֹנָי לִי — וְאִירָא?</p>
</blockquote>

<br>  

<blockquote>
<p>וְיֵשׁ פּוֹצֶה, וְיֵשׁ דּוֹרֵשׁ דְּמֵי דַל,              וְיֵשׁ גּוֹמֵל וְיֵשׁ שָׂכָר לְתוֹרָה.</p>
</blockquote>

<blockquote>
<p>10     וְיֵשׁ כּוֹרֵת עֲלֵי נַפְשִׁי בְּרִיתוֹ —              וְיֵשׁ גַּם לִי בְּרִית אָבוֹת שְׁמוּרָה!</p>
</blockquote>

<blockquote>
<p>וְאֵיכָה לֹא אֲסַפֵּר מַעֲשֵׂי אֵל —             וְלִי פֶה, וַאֲנִי בַעַל אֲמִירָה!</p>
</blockquote>

<br>  

<blockquote>
<p>בְּעֵת רָאָה אֲגַג, שׁוֹכֵן לְחוֹף יָם,              וּמִשְׁנֵהוּ, בְּנוֹ-עַבַּאס מְקֹרָא,</p>
</blockquote>

<blockquote>
<p>כְּבוֹדִי אֶת פְּנֵי מַלְכִּי, וְכִי כָל               דְּבַר מַלְכוּת וְעֵצָה בִּי גְזוּרָה,</p>
</blockquote>

<blockquote>
<p>וְכָל מִלָּה גְמוּרָה, בַּאֲשֶׁר לֹא              גְּמַרְתִּיהָ אֲנִי, אֵינָהּ גְּמוּרָה —</p>
</blockquote>

<blockquote>
<p>15     חֲמָדוּנִי עֲלֵי הוֹדִי וּבִקְשׁוּ                לְהָדְפֵנִי בְּיָדַיִם מְהֵרָה,</p>
</blockquote>

<blockquote>
<p>וְאָמְרוּ: אֵיךְ תְּהִי מַעְלָה לְעַם זָר              עֲלֵי עַם זֶה, וּמֶמְשָׁלָה אֲשׁוּרָה?</p>
</blockquote>

<blockquote>
<p>וּמִשְׁנֶה זֶּה יְדַבֶּר בִּי גְּדוֹלוֹת               וְרָעוֹת מִבְּלִי חִתָּה וּמוֹרָא,</p>
</blockquote>

<blockquote>
<p>וְחִבַּר אֶת כְּזָבָיו הָעֲצוּמִים               וְהָרַבִּים בְּאִגֶּרֶת חֲקוּרָה,</p>
</blockquote>

<blockquote>
<p>וְחָלִילָה לְכָמוֹנִי לְדַבֵּר                בְּפִי מִלָּה תְּהִי עָלָיו נְטוּרָה,</p>
</blockquote>

<blockquote>
<p>20     וּפִזַּר בַּמְּדִינוֹת אִגְּרוֹתָיו                לְשַׁוּוֹת זֶה בְּפִי עַמּוֹ סְדוּרָה,</p>
</blockquote>

<blockquote>
<p>וְלַהְקִימָם עֲלֵי נַפְשִׁי בְּדִבָּה               כְּדִבַּת נוֹשְׂאִים בַּמּוֹט זְמוֹרָה.</p>
</blockquote>

<blockquote>
<p>וְלֹא אוֹתִי לְבַד בִּקֵּשׁ לְהַשְׁמִיד              בְּדִבָּתוֹ אֲשֶׁר בָּדָא וּבָרָא,</p>
</blockquote>

<blockquote>
<p>אֲבָל בִּקֵּשׁ לְהַכְרִית לַעֲדַת אֵל              שְׁאָר וָנִין וְיוֹלֶדֶת וְהָרָה.</p>
</blockquote>

<blockquote>
<p>וְלֹא הֶאְזִין אֲדוֹנִי אֶל דְּבָרָיו,              וְלֹא שָׁת לֵב לְדַעְתּוֹ הַחֲסֵרָה —</p>
</blockquote>

<blockquote>
<p>25     וְאוּלָם מֵת אֱלֵי יָמִים מְעַטִּים,              בְּיוֹם עֶבְרָה לְנַפְשִׁי הָעֲכוּרָה.</p>
</blockquote>

<blockquote>
<p>וְאָמָרְתִּי: אֲהָהּ, אֵיךְ אֶחֱיֶה עוֹד —            וְסָר צִלִּי, וּבָאָה הַצְּפִירָה,</p>
</blockquote>

<blockquote>
<p>וּמָצָא הָאֱלֹהִים אֶת עֲווֹנִי               וְדָנַנִי — וְדִינוֹ בַמְּשׂוּרָה!</p>
</blockquote>

<blockquote>
<p>וְאָז שָׁלַח מְשַׂנְאִי זֶה, אֲשֶׁר שָׂשׂ              לְאֵידִי, אֶל מְיֻדָּעָיו בְּשׂוֹרָה:</p>
</blockquote>

<blockquote>
<p>כְּבָר בָּא יוֹם אֲשֶׁר מֵאָז אֲקַוֶּה              תְּבוֹאָתוֹ, וְסָרָה הַמְּגוֹרָה,</p>
</blockquote>

<blockquote>
<p>30     וְאָבַד, בַּאֲבֹד מַלְכּוֹ, שְׁמוּאֵל,              וְתוֹחַלְתּוֹ כְּבָר אָזְלָה וְסָרָה!</p>
</blockquote>

<blockquote>
<p>וְחָרָה לִי — וְחָרָה לָאֱלֹהִים,              וְאַפּוֹ בוֹ כְּאֵשׁ נִשַּׂק וְחָרָה.</p>
</blockquote>

<blockquote>
<p>אֲזַי עָמַד כְּפִיר עַמִּים וְעָצַר               בְּעַמּוֹ אַחֲרֵי אָבִיו עֲצָרָה,</p>
</blockquote>

<blockquote>
<p>וְכָתַב צוֹרֲרִי אֵלָיו בְּנַחַץ               כְּתָב חָזָק וְרָם מֵאֵין פְּצִירָה,</p>
</blockquote>

<blockquote>
<p>וְשָׁלַח לוֹ: הֲתֵדַע כִּי שְׁמוּאֵל               לְחַיּוֹתוֹ, בְּדָתֵנוּ, עֲבֵרָה?</p>
</blockquote>

<blockquote>
<p>35     וְאֵין שָׁלוֹם וְאֵין הַשְׁקֵט — וְנֶפֶשׁ             יְהוּדִי זֶה בְּתוֹךְ גּוּפוֹ נְצוּרָה!</p>
</blockquote>

<blockquote>
<p>שְׁלַח אוֹתוֹ — וְיָסוּרוּ מְדָנִים              וּמִדְיָנִים, וְקַח עָלָיו פְּשָׁרָה,</p>
</blockquote>

<blockquote>
<p>וְאִם אַיִן — דְּעֶה כִּי הַמְּלָכִים              עֲלֵי מִלְחַמְתְּךָ קָשְׁרוּ קְשִׁירָה!</p>
</blockquote>

<blockquote>
<p>וְכֹה הֵשִׁיב בְּסִפְרוֹ: אִם אֲמַלֵּא              שְׁאֵלָתָךְ — תְּבוֹאֵנִי מְאֵרָה!</p>
</blockquote>

<blockquote>
<p>וְאִם אֶמְסֹר בְּיַד צָרָיו מְשָׁרְתִי —             תְּהִי נַפְשִׁי בְּיַד צָרַי מְסוּרָה!</p>
</blockquote>

<blockquote>
<p>40     לְזֹאת קָצַף מְשַׂנְאִי זֶה, וְאָחַז              בְּשִׂטְנָתוֹ, וְהֵרַע לוֹ, וְחָרָה,</p>
</blockquote>

<blockquote>
<p>וְלֹא נָח עַד אֲשֶׁר אָסַף חֲיָלָיו,              עֲמָלֵק וֶאֱדוֹם וּבְנֵי קְטוּרָה,</p>
</blockquote>

<blockquote>
<p>וְאֵל שָׁת מִן יְמֵי רֵאשִׁית לְנִפְלָם              בְּקִרְיַת מַעֲיָן שׁוּחָה חֲפוּרָה.</p>
</blockquote>

<blockquote>
<p>וְכָפַל אֶת נְסִיעוֹתָיו וּמִהֵר               כְּעוֹף יִרְכַּב כְּנַף רוּחַ וְיֵרָא.</p>
</blockquote>

<blockquote>
<p>וְיָעַץ הוּא — וְיָעַץ אֵל, וְקָמָה              עֲצַת הָאֵל אֲשֶׁר אֵין לָהּ הֲפָרָה.</p>
</blockquote>

<blockquote>
<p>45     וְיָצָא אָב בְּרָעָה הַקְּדוּמָה,               וּבָא אֵלוּל בְּטוֹבָה לֹא אֲחוּרָה,</p>
</blockquote>

<blockquote>
<p>וְתָקַע אָהֳלוֹ בָהָר בְּעֵבֶר,               וְתָקַעְנוּ בְּדֶרֶךְ הָעֲבָרָה,</p>
</blockquote>

<blockquote>
<p>וְלֹא שַׁתְנוּ לְבָבֵנוּ לְחֵילוֹ,                חֲשַׁבְנוּהוּ כְּאִלּוּ הוּא שְׁיָרָה,</p>
</blockquote>

<blockquote>
<p>וְהִרְבָּה, כַּאֲשֶׁר בָּא, הַדְּבָרִים,              וְשִׁסָּה בִי אֲנָשֵׁינוּ וְגֵרָה.</p>
</blockquote>

<blockquote>
<p>וּבִרְאוֹת צוֹרֲרִי כִּי עַל לְשׁוֹנִי,              בְּפֶה אֶחָד, תְּדַבֵּר הַחֲבוּרָה,</p>
</blockquote>

<blockquote>
<p>50     אֲזַי הֵרִיק חֲנִית, רֹמַח וְחֶרֶב,               וְגַם סָגַר לְהִלָּחֵם סְגִירָה.</p>
</blockquote>

<blockquote>
<p>וְקָם הַצַּר — וְקָם הַצּוּר לְנֶגְדּוֹ,             וְאֵיךְ תָּקוּם, בְּקוּם צוּר, הַֽיְצִירָה?</p>
</blockquote>

<blockquote>
<p>וְעָמְדוּ הַחֲיָלוֹת מַעֲרָכָה,                לְעֻמַּת מַעֲרֶכֶת צַר, בְּשׁוּרָה,</p>
</blockquote>

<blockquote>
<p>אֲנָשִׁים יַחְשְׁבוּ, יוֹם אַף וְחֵמָה             וְקִנְאָה, אֶת בְּכוֹר מָוֶת – בְּכוֹרָה,</p>
</blockquote>

<blockquote>
<p>וְכָל אֶחָד יְבַקֶּשׁ לוֹ קְנוֹת שֵׁם,              וְנַפְשׁוֹ, בַּאֲשֶׁר יִקְנֶה, מְכוּרָה.</p>
</blockquote>

<blockquote>
<p>55     וְנָעָה הָאֲדָמָה מִיְּסוֹדָהּ                וְנֶהֶפְכָה כְּמַהְפֵּכַת עֲמוֹרָה,</p>
</blockquote>

<blockquote>
<p>וּפָנִים קִבְּצוּ פָארוּר וְהָדָר,               וְנֶהֶפְכוּ אֱלֵי שׁוּלֵי קְדֵרָה.</p>
</blockquote>

<blockquote>
<p>וְהַיּוֹם – יוֹם עֲרָפֶל וַחֲשֵׁכָה,              וְהַשֶּׁמֶשׁ, כְּמוֹ לִבִּי, שְׁחֹרָה,</p>
</blockquote>

<blockquote>
<p>וְקוֹל הָמוֹן – כְּקוֹל שַׁדַּי, כְּקוֹל יָם             וּמִשְׁבָּרָיו, בְּעֵת יִסְעַר סְעִירָה,</p>
</blockquote>

<blockquote>
<p>וְהָאָרֶץ, בְּצֵאת שֶׁמֶשׁ, נְמוֹגָה              בְּעָמְדֶיהָ, כְּאִלּוּ הִיא שְׁכוּרָה,</p>
</blockquote>

<blockquote>
<p>60     וְהַסּוּסִים יְרוּצוּן גַּם יְשׁוּבוּן               כְּצִפְעוֹנִים נְטוּשִׁים מִמְּאוּרָה,</p>
</blockquote>

<blockquote>
<p>כְּאִלּוּ הָרְמָחִים הַשְּׁלוּחִים —              בְּרָקִים מִלְּאוּ אַוֵּיר בְּאוֹרָה,</p>
</blockquote>

<blockquote>
<p>וְהַחִצִּים כְּמוׂ נִטְפֵי גְשָׁמִים,               וְהַגַּבּוֹת כְּאִלּוּ הֵם כְּבָרָה,</p>
</blockquote>

<blockquote>
<p>וְקַשְׁתּוֹתָם בְּכַפָּם כַּנְּחָשִׁים,               וְכָל נָחָשׁ בְּפִיו יָקִיא דְבוֹרָה,</p>
</blockquote>

<blockquote>
<p>וְהַחֶרֶב עֲלֵי רֹאשָׁם כְּלַפִּיד,               בְּנָפְלוֹ כָהֲתָה בוֹ הַנְּהָרָה,</p>
</blockquote>

<blockquote>
<p>65     וְדַם אִישִׁים עֲלֵי אֶרֶץ מְהַלֵּךְ              כְּדַם אֵילִים בְּצִדֵּי הָעֲזָרָה.</p>
</blockquote>

<blockquote>
<p>וְקָצוּ הַגְּבָרִים הַגְּבִירִים                בְּחַיֵּיהֶם, וְהַמִּיתָה בְּחוּרָה.</p>
</blockquote>

<blockquote>
<p>כְּפִירִים יֶחֱזוּ מַכָּה טְרִיָּה                עֲלֵי רֹאשָׁם כְּאִלּוּ הִיא עֲטָרָה,</p>
</blockquote>

<blockquote>
<p>וְהַמִּיתָה בְּדָתֵיהֶם יְשָׁרָה,                וְחַיָּתָם בְּעֵינֵיהֶם אֲסוּרָה.</p>
</blockquote>

<blockquote>
<p>וּמָה אֶעְשֶׂה? וְאֵין מָנוֹס וּמַשְׁעֵן   וּמַשְׁעֵנָה, וְהַתִּקְוָה עֲקוּרָה!</p>
</blockquote>

<blockquote>
<p>70     מְשַׂנְאִים יִשְׁפְּכוּ דָמִים כְּמַיִם     בְּיוֹם צַר – וַאֲנִי אֶשְׁפֹּךְ עֲתָרָה</p>
</blockquote>

<blockquote>
<p>לְאֵל מַשְׁפִּיל וּמַפִּיל כָּל מְעַוֵּל              בְּגֻמָּצוֹ אֲשֶׁר חָפַר וְכָרָה</p>
</blockquote>

<blockquote>
<p>וּמֵשִׁיב יוֹם קְרָב חֶרֶב וְחִצִּים              בְּלֵב אוֹיֵב אֲשֶׁר הֵכִין וְיָרָה.</p>
</blockquote>

<blockquote>
<p>וְלֹא אֹמַר: תְּנָה לִי אֵל תְּשׁוּעָה              לְמַעַן כִּי הֲלִיכָתִי יְשָׁרָה,</p>
</blockquote>

<blockquote>
<p>וְתוֹרָתִי אֲשֶׁר תָּחִיל וְתֵלֵד               בְּעֵת תּוֹרַת בְּנֵי-תוֹרָה עֲקָרָה,</p>
</blockquote>

<blockquote>
<p>75     וְהֶגְיוֹנִי לְפַתֵּחַ סְגוּרוֹת                בְּלֵילוֹת קִדְּמוּ עֵינַי שְׁמוּרָה,</p>
</blockquote>

<blockquote>
<p>אֲבָל אֹמַר: לְמַעַנְךָ הֱיֵה לִי               לְצוּר מָעוֹן וְחוֹמַת אֵשׁ בְּצוּרָה,</p>
</blockquote>

<blockquote>
<p>וְהָאוֹיֵב תְּשַׁלַּח בּוֹ חֲרוֹנָךְ               וְיֹאכְלֵמוֹ כְּמוֹ קַשׁ יוֹם סְעָרָה.</p>
</blockquote>

<blockquote>
<p>עֲשֵׂה לָהֶם כְּסִיסְרָא, וְעֲשֵׂה לִי              כְּמַעְשֶׂיךָ לְבָרָק עִם דְּבוֹרָה.</p>
</blockquote>

<blockquote>
<p>בְּרֹק בָּרָק, אֱלֹהַי, וְהֲפִיצֵם,               גְּעַר בָּהֶם וְיֹאבְדוּ מִגְּעָרָה!</p>
</blockquote>

<blockquote>
<p>80     פְּדֵנִי מִיְּדֵי קֶטֶב מְרִירִי                וְשִׁית רוֹדְפַי בְּיוֹם זֶה לִי תְּמוּרָה,</p>
</blockquote>

<blockquote>
<p>וְאַל תִּזְכֹּר עֲווֹנוֹתַי – זְכָר-לִי              זְכוּת יִצְחָק וְאַבְרָהָם ושָׂרָה!</p>
</blockquote>

<blockquote>
<p>וְאָבִי יַעֲקֹב, הַפֵּל תְּחִנָּה,               וּבֶן-עַמְרָם, עֲמָד-לִי בַמְּרוֹרָה,</p>
</blockquote>

<blockquote>
<p>וְכָל שׁוֹכֵב בְּמַכְפֵּלָה, הֲתִשְׁכַּב              בְּיֹום כָּזֶה? עֲלוּ מִן הַמְּעָרָה</p>
</blockquote>

<blockquote>
<p>וְהִתָּלוּ בְּכִסֵּא אֵל, וְקִרְאוּ               לְאֵל רַחוּם וְאִמְרוּ לוֹ בְּמָרָה!</p>
</blockquote>

<blockquote>
<p>85     וְאִם יֹאמַר: עֲלֵי מַה זֶּה, יְדִידָי?              עֲנוּהוּ: קוּם וְהָקִיצָה וְעוּרָה!</p>
</blockquote>

<blockquote>
<p>וְאִם נָא לֹא תְּרַחֵם אֶת יְהוֹסֵף              צְעִירָךְ — אָן יְשׁוּעָתָה בְּרוּרָה?</p>
</blockquote>

<blockquote>
<p>וְאִם הַיּוֹם בְּזֹאת לִי לֹא תְּקַנֵּא —            הֲזוֹ תוֹרָה וְאִם זֶה הוּא שְׂכָרָהּ?</p>
</blockquote>

<blockquote>
<p>וְאִישׁ שֻׂמַּח בְּ&#8217;כִי תַעְבֹר בְּמַיִם'             הֲיִשָּׁטֵף? וְיָדָךְ לֹא קְצָרָה!</p>
</blockquote>

<blockquote>
<p>וְאִישׁ בֻּשַּׂר בְּ&#8217;כִי תֵלֵךְ בְּמוֹ אֵשׁ'             הֲיִשָּׂרֵף בְּמִלְחָמָה בְּעוּרָה?</p>
</blockquote>

<blockquote>
<p>90     וְאִמְרוּ לוֹ: אֱלֹהִים, קוּם בְּחֵמָה,             בְּעַר בָּהֶם וְיִכְלוּ בַבְּעֵרָה!</p>
</blockquote>

<blockquote>
<p>פְּתַח דֶּלֶת בְּמָקוֹם צַר וְהוֹשַׁע              לְעַבְדֶּךָ, וְכָל דֶּלֶת סְגוּרָה.</p>
</blockquote>

<blockquote>
<p>הֲפֹךְ חַרְבָּם אֱלֵי לִבָּם, וְקוּם בָּם             וְאַל אִתָּם, וְשִׁית קַשְׁתָּם שְׁבוּרָה.</p>
</blockquote>

<blockquote>
<p>וּמַלְאָכִים, גְּשׁוּ הִלָּחֲמוּ בָם,              וְכוֹכָבִים, וְשֶׁמֶשׁ הַמְּאִירָה,</p>
</blockquote>

<blockquote>
<p>וְיֹאמְרוּ מַקְהֲלוֹת עַמִּים עֲצוּמִים:             מְבַקֵּשׁ יֵשׁ לְעַנְוֵי שֶׂה פְּזוּרָה!</p>
</blockquote>

<blockquote>
<p>95     וְאֵל שָׁמַע תְּפִלָּתִי, בְּקָרְאִי               כְּמוֹ חוֹלָה, כְּמַבְכִּירָה מְצֵרָה,</p>
</blockquote>

<blockquote>
<p>וְנָשַׁף בָּם כְּיוֹם יַם-סוּף — וְסָפוּ             בְּסוּפָתוֹ, וְהֶרְאָם הַגְּבוּרָה,</p>
</blockquote>

<blockquote>
<p>וְאֵשׁ מָוֶת אֲכָלָתַם וְתַמּוּ               כְּמוֹ עֵצִים בְּתַנּוּר חַם וְכִירָה,</p>
</blockquote>

<blockquote>
<p>כְּאִלּוּ צוֹרֲרַי כֻּלָּם בְּעָפָר —              חֲשַׁשׁ לַהַב בְּקֶרֶב הַמְּדוּרָה,</p>
</blockquote>

<blockquote>
<p>וְרָאשֵׁי הַגְּבִירִים בָּאֲדָמָה —              תְּאֵנִים נִמְכְּרוּ אֶלֶף בְּגֵרָה,</p>
</blockquote>

<blockquote>
<p>100     וְהַשָּׂרִים בְּמַפַּלְתָּם נְפוּחִים               כְּמוֹ נֹאדוֹת, כְּמוֹ אִשָּׁה עֳבָרָה,</p>
</blockquote>

<blockquote>
<p>וְשָׁכְבוּ שָׁם עֲבָדִים עַל אֲדוֹנִים,              וּמָכִים עִם מְלָכִים, אֵין בְּרֵרָה,</p>
</blockquote>

<blockquote>
<p>וְהָיוּ עִם אֲגָג מַלְכָּם כְּדֹמֶן               בְּתוֹךְ שָׂדֶה, וְאֵין לָהֶם קְבוּרָה,</p>
</blockquote>

<blockquote>
<p>וְאֶחָד מִן רְבָבָה נִשְׁאֲרוּ בָם,               כְּעוֹלֵלוֹת בְּכֶרֶם יוֹם בְּצִירָה,</p>
</blockquote>

<blockquote>
<p>וְתַם זֵכֶר עֲמָלֵק מִסְּפָרַד,                וְסָף חֵילָם, וּמַמְלַכְתָּם גְּזוּרָה!</p>
</blockquote>

<blockquote>
<p>105     לְפָנִים מֵת אֲגָג עַל-יַד שְׁמוּאֵל,             וְהָמָן עַל-יְדֵי בַעַל סְבָרָה,</p>
</blockquote>

<blockquote>
<p>וּמִקֶּדֶם עֲמָלֵק בָּא בְּרָעָה —              וְאוּלָם אֵין לְבִיאָתוֹ חֲזָרָה!</p>
</blockquote>

<blockquote>
<p>עֲזַבְנוּם בָּעֲרָבָה לַצְּבוֹעִים               וְתַנִּינִים וְנָמֵר וַחֲזִירָה,</p>
</blockquote>

<blockquote>
<p>וְהִנַּחְנוּם מְסֻבִּים — עַל אֲבָנִים,             וְנִשְׁעָנִים — עֲלֵי סִלּוֹן וְסִירָה,</p>
</blockquote>

<blockquote>
<p>וְנָתַנּוּ בְּשָׂרָם שַׁי לְעַיִט,                וְשַׂמְנוּם לַאֲרִי וּזְאֵב תְּשׁוּרָה,</p>
</blockquote>

<blockquote>
<p>110     וְהִשְׂבַּעְנוּם בְּדָם — לֹא דַם טְרֵפָה,            וּבָשָׂר רָב — וְלֹא מִתּוֹךְ קְעָרָה,</p>
</blockquote>

<blockquote>
<p>וְתָמְהוּ עַל בְּנֵי בָתִּים סְרוּחִים,              מְצָאוּם לֹא בְּצֵל בַּיִת וְקוֹרָה,</p>
</blockquote>

<blockquote>
<p>וְלֹא בָאוּ בְּיוֹם שָׁרָב וְחֹם-יוֹם              בְּבֵית שַׁיִשׁ וּבַעְלִיַּת מְקֵרָה.</p>
</blockquote>

<blockquote>
<p>עֲלֵיהֶם יִבְכְּיוּן נִינֵי יְעֵנִים                וְתִרְקֹד בַּת שְׂעִירָה הַצְּעִירָה,</p>
</blockquote>

<blockquote>
<p>וְיִכְרוּ עַל לְחוּמֵימוֹ כְּפִירִים,               וְתַנִּיחַ לְגוֹרֶיהָ כְּפִירָה.</p>
</blockquote>

<blockquote>
<p>115     וְלָכַדְנוּ מְדִינוֹתָם וְאַרְצָם,               וְקִרְקַרְנוּ בְּנָקָם קִיר וְטִירָה,</p>
</blockquote>

<blockquote>
<p>וְיָרַשְׁנוּ פְּרָזִים עִם כְּפָרִים,               וְכָבַשְׁנוּ בְּכֹחַ עִיר וּבִירָה,</p>
</blockquote>

<blockquote>
<p>וְחָזַרְנוּ וְלֹא נִפְקַד אֱנוֹשׁ מִן               חֲבֵרֵינוּ וְלֹא נִבְצַר בְּצִירָה!</p>
</blockquote>

<blockquote>
<p>וְרֹאשׁ שִׁשִּׁי בְּרֹאשׁ אֵלוּל בְּעֵינַי              כְּיוֹם תִּשְׁעָה בְּאָב אוֹ הָעֲשָׂרָה —</p>
</blockquote>

<blockquote>
<p>וְסוֹפוֹ יוֹם גְּאֻלָּה, יוֹם שְׂמָחוֹת,             כְּיוֹם שִׂמְחַת עֲנִיִּים בַּקְּצִירָה,</p>
</blockquote>

<blockquote>
<p>120     וְיוֹם חַלֵּק שְׁלַל צָרַי וְיוֹם גִּיל,              כְּיוֹם לֶדֶת עֲקָרָה הָעֲצוּרָה,</p>
</blockquote>

<blockquote>
<p>וְלִפְנֵי בוֹא שְׁנַת תֵּשַׁע וְתִשְׁעִים              תְּשׁוּעָה שֻׁלְּחָה אֵלַי וְאוֹרָה!</p>
</blockquote>

<blockquote>
<p>וְהַמִּשְׁנֶה אֲשֶׁר יָעַץ וְחָתַךְ               לְהָרְגֵנִי וְגָזַר הַגְּזֵרָה,</p>
</blockquote>

<blockquote>
<p>וְאֶל עֵבֶר נְהָרוֹת בָּא לְרַע לִי —             וּבוֹ גֻלַּח בְּתַעַר הַשְּׂכִירָה!</p>
</blockquote>

<blockquote>
<p>תְּפַשְׂתִּיו וַהֲבִיאוֹתִיו בְּחַבְלִי              לְבֵית סֹהַר, וְשַׂמְתִּיו בַּמְּגֵרָה,</p>
</blockquote>

<blockquote>
<p>125     וְרָאִיתִי בְּאוֹיְבִי תַאֲוָתִי,                וְנִקְמָתִי בְּנַפְשׁוֹ הָאֲרוּרָה.</p>
</blockquote>

<blockquote>
<p>וְכַאְשֶׁר בַּתְּעוּדָה הֶחֱזַקְתִּי —              וְטוֹב לִי סַחֲרָהּ מִכָּל סְחוֹרָה —</p>
</blockquote>

<blockquote>
<p>כְּמוֹ כֵן נֶהֱרַג הֶרֶג נְבָלִים                בְּלֵיל שִׂמְחַת תְּעוּדָה הַיְּקָרָה,</p>
</blockquote>

<blockquote>
<p>וּמִלֵּא אֵל דְּבַר אָבִי לְשִׁבְטוֹ,              בְּנֵי הַשִּׁיר וּמַקְרִיבֵי קְטוֹרָה,</p>
</blockquote>

<blockquote>
<p>וְדָבָר דִּבְּרָה זֶרֶשׁ לְקוֹנֶה                בְּכִכָּרָיו מְתֵי שַׁי בַּאֲגוֹרָה.</p>
</blockquote>

<blockquote>
<p>130     וְשָׁקַטְתִּי וְנַחְתִּי מִמְּשַׂנְאַי,               וְנִכְבַּדְתִּי וְהוֹסַפְתִּי שְׂרָרָה,</p>
</blockquote>

<blockquote>
<p>וְאֵין זוֹכְרִי לְרָעָה בַלְּאֻמִּים,               וְכָל קִנְאָה וְשִׂנְאָה נֶעֱצָרָה.</p>
</blockquote>

<br>  

<blockquote>
<p>שְׁעֵה מִצַּר כְּסִיל, יַעַן פְּעֻלַּת               כְּסִיל עָלָיו מְחִתָּתוֹ מְעִירָה,</p>
</blockquote>

<blockquote>
<p>וְאַל תִּדְאַג בְּעֵת יָרִים אֱוִיל רֹאשׁ —            תְּרוּמִיַּת אֱוִיל רֹאשׁוֹ מְסִירָה,</p>
</blockquote>

<blockquote>
<p>וְאִם תַּפִּיל תְּחִנָּה לוֹ וְיַחְזִיק              בְּרִשְׁעָתוֹ — נְפִילָתוֹ מְהֵרָה,</p>
</blockquote>

<blockquote>
<p>135     וּמִשְׁפַּט כָּל כְּלִי מַחְזִיק טְמָאוֹת             בְּגוּפוֹ, כִּי טְבִילָתוֹ — שְׁבִירָה,</p>
</blockquote>

<blockquote>
<p>וְשׁוֹר נַגָּח, אֲשֶׁר אֵין לוֹ שְׁמִירָה,             כְּבָר אָמְרוּ: שְׁחִיטָתוֹ שְׁמִירָה.</p>
</blockquote>

<br>  

<blockquote>
<p>לְאֵל, הִגְדִּיל עֲשׂה, שִׁירָה אֲגַדֵּל,             תְּהִי עַל כָּל בְּנוֹת הַשִּׁיר לְשָׂרָה,</p>
</blockquote>

<blockquote>
<p>בְּמִדְבָּרִים כְּסַפִּירִים אֲרוּגָה,               וְשִׂיחִים מִן בְּדֹלַחִים תְּפוּרָה,</p>
</blockquote>

<blockquote>
<p>מְמֻלָּאָה כְּתֻמִּים בַּחֲרִיזָה                וְכִזְמִירוֹת תְּהִלִּים בַּסְּפִירָה.</p>
</blockquote>

<blockquote>
<p>140     עֲלֵיהֶם יַעֲשׂוּ יוֹם טוֹב אֲבֵלִים,              וְתִשְׁתֶּה כוֹס יְשׁוּעוֹת כָּל נְזִירָה,</p>
</blockquote>

<blockquote>
<p>וְכָל לָשׁוֹן תְּמֻלָּא מֵרְנָנָה                וְגִילָה עַל גְּאֻלָּתִי בְּשִׁירָה,</p>
</blockquote>

<blockquote>
<p>וְכָל נֶפֶשׁ תְּמַלֵּא פֶה שְׂחוֹק עַל              פְּדוּת נַפְשִׁי בְּעוֹלָם זֶה — פְּטוּרָה.</p>
</blockquote>

<blockquote>
<p>לְכֵן, אַחַי, תְּנוּ זִמְרָה לְאֵל חַי              וְהַרְבּוּ שִׁיר וְתוֹדָה בַעֲצָרָה,</p>
</blockquote>

<blockquote>
<p>וְאִמְרוּ לוֹ: יְהִי לִי עוֹד לְסוֹמֵךְ,              וְלַתּוֹמְכִים בְּתוֹרָה הַיְּשָׁרָה,</p>
</blockquote>

<blockquote>
<p>145     וּפוּר מִשְׁנֶה עֲשׂוּ לָאֵל אֲשֶׁר קָם   וְסֵעֵף בַּעֲמָלֵק צִיץ וּפֻארָה,</p>
</blockquote>

<blockquote>
<p>וְהַשְׁמִיעוּ בְּאַפְרִיקֵי וְצֹעַן,               וְהוֹדִיעוּ בְּנֵי בֵית הַבְּחִירָה,</p>
</blockquote>

<blockquote>
<p>וְהַגִּידוּ לְזִקְנֵי פוּם בְּדִיתָא               וְלִישִׁישֵׁי בְּנֵי בֵי רַב בְּסוּרָא,</p>
</blockquote>

<blockquote>
<p>וְקִרְאוּ אֶת שְׁמָהּ אָחוֹת לְמִקְרֵה             אֲחַשְׁוֵרוֹשׁ וְאֶסְתֵּר הַגְּבִירָה,</p>
</blockquote>

<blockquote>
<p>וְכִתְבוּהָ בְּסִפְרֵיכֶם, לְמַעַן               תְּהִי לָעַד וּמִדּוֹר דּוֹר זְכוּרָה!</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6877">https://benyehuda.org/read/6877</a></div></body></html>