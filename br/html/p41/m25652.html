<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גְדֵרָה</title>
	<meta name="author" content="נפתלי הרץ אימבר"/>
</head>
<body>

<blockquote>
<p>עַמִּי, בִּדְרָכֶיךָ נוֹרָאוֹת נִפְלֵאתָ,</p>

<p>תַּהֲלוּכוֹתֶיךָ בַּתֵּבֵל נִפְלָאוּ;</p>

<p>עֲלֵי יֶתֶר הָעַמִּים הִנֵּה נַעֲלֵיתָ,</p>

<p>כָּל רוֹאֶיךָ עָלֶיךָ הֵן יִשְׁתָּאוּ.</p>

<p>בְּרַחֲבֵי תֵבֵל – בַּל תַּכִּיר מְקוֹמֶךָ,</p>

<p>וּבִמְלֹא הַחֶלֶד – הִנֵּה אַרְצֶךָ&#8230;</p>
</blockquote>

<br />

<blockquote>
<p>אַרְצְךָ קְטַנָּה הִיא, מְאֹד מֻגְבֶּלֶת,</p>

<p>בִּגְדֵרוֹת סָבִיב מִכָּל עֲבָרֶיהָ;</p>

<p>עַד גַּם לָרֶמֶשׂ, תּוֹלֵעָה זוֹחֶלֶת,</p>

<p>יֵצַר הַמָּקוֹם מִזְּחֹל עָלֶיהָ.</p>

<p>אַרְצְךָ גְדוֹלָה וּקְטַנָּה גַם כָּכָה,</p>

<p>אַרְצֶךָ: &#8220;אַרְבַּע אַמּוֹת שֶׁל הֲלָכָה&#8221;.</p>
</blockquote>

<br />

<blockquote>
<p>אַרְצֶךָ: אַרְבַּע אַמּוֹת שֶׁל הֲלָכָה,</p>

<p>הֲלִיכוֹת עוֹלָם לְךָ כָּל יְמֵי חַיֶּיךָ;</p>

<p>מֵעֵת רוּחַ הֵלֶךְ עָלֶיךָ נָחָה,</p>

<p>כַּחֹמֶט וּבֵיתוֹ, אַתָּה וְאַרְצֶךָ.</p>

<p>בְּאַרְבַּע אַמּוֹת עוֹלָמְךָ סַבּוֹתָ,</p>

<p>וּמְלֹא תֵבֵל בְּאַמָּתְךָ מַדּוֹתָ.</p>
</blockquote>

<br />

<blockquote>
<p>בַּמִּשְׁעוֹל הַצַּר, זֶה מִשְׁעוֹל הַחַיִּים,</p>

<p>גְּבוּלוֹת אַרְצֶךָ סָבִיב גָּדָרוּ;</p>

<p>פָּתוּחַ לְךָ רַק שַׁעַר הַשָּׁמַיִם&#8230;</p>

<p>וּנְתִיבוֹת עוֹלָם לְפָנֶיךָ סָגָרוּ,</p>

<p>כֶּחָנוּט בַּאֲרוֹנוֹ תַּעֲמֹד כָּכָה,</p>

<p>בַּאֲרוֹן קִבְרֶךָ: אַרְבַּע אַמּוֹת הֲלָכָה.</p>
</blockquote>

<br />

<blockquote>
<p>הִנֵּה שָׁמָּה לְפָנֶיךָ גָּדֵר מִזֶּה,</p>

<p>תּוֹרָה שֶׁבִּכְתָב תִּסְגֹּר עָלֶיךָ;</p>

<p>וְגָדֵר מִזֶּה – תּוֹרָה שֶׁבְּעַל־פֶּה,</p>

<p>תִּסְגֹּר הַדֶּרֶךְ עֵת תַּבִּיט אַחֲרֶיךָ.</p>

<p>וּמִשְּׁנֵי עֲבָרֶיךָ גַּם שְׁתֵּי גְדֵרוֹת</p>

<p>בִּגְדֵרִים וּסְיָגִים שֶׁל גּוֹזְרֵי גְזֵרוֹת.</p>
</blockquote>

<br />

<blockquote>
<p>לַמְרוֹת זֹאת, עַמִּי, בְּמִשְׁעוֹל הַחַיִּים</p>

<p>בֶּטַח תֵּלֵךְ, וּבַל יֵצְרוּ צְעָדֶיךָ,</p>

<p>רַגְלַיִם יַלְאוּךָ – תַּעֲשֶׂה לְךָ כְּנָפַיִם,</p>

<p>וּבְדֶרֶךְ אֱמוּנָה חָפְשִׁי הִנֶּךָ,</p>

<p>עַל כַּנְפֵי הִגָּיוֹן אֶל עָל תִּנָּשֵׂאָה,</p>

<p>תָּעוּף מְרוֹמִים עֲלֵי כַנְפֵי הַדֵּעָה.</p>
</blockquote>

<br />

<blockquote>
<p>גֹּלּוֹ מְגִלַּת סִפְרוּת עַמֵּי שְׁכֵנֵינוּ,</p>

<p>בִּמְגִלַּת סִפְרוּת הַגּוֹיִם תִּקְרָאוּ,</p>

<p>וּרְאוּ אִם כְּחָכְמַת סִפְרוּת סוֹפְרֵינוּ,</p>

<p>אִם כְּחָכְמָתָם שָׁמָּה תִּמְצָאוּ?</p>

<p>הֵן עֵת חֲשֵׁכָה תֵּבֵל כִּסָּתָה,</p>

<p>אָז כְּבָר &#8220;חָכְמַת יִשְׂרָאֵל&#8221; נִגְלָתָה.</p>
</blockquote>

<br />

<blockquote>
<p>מִי אֵלֶּה שָׁמָּה יָצוּדוּ לְמַדְחֵפוֹת,</p>

<p>וּבְרֹאשָׁם אִשָּׁה זְקֵנָה כְּדֹב נוֹהֶמֶת?</p>

<p>בְּאֵשׁ הַכְּמָרִים יִשְׂרְפוּ מְכַשֵּׁפוֹת</p>

<p>וּלְקָרְבָּן הָאִשֶּׁה – אִשָּׁה קוֹסֶמֶת.</p>

<p>מִקּוֹסְמִים וְקוֹסְמוֹת בְּנֵי תֵבֵל יִירָאוּ,</p>

<p>וּמִפְּנֵי זְקֵנָה בָּלָה נָדוּ, נָעוּ&#8230;</p>
</blockquote>

<br />

<blockquote>
<p>וּכְבָר אָז עַם יִשְׂרָאֵל בֶּן־אוֹנִי</p>

<p>לָעַג לְהֶבְלָם, פַּחַד לַהֲטֵי הַכְּשָׁפִים</p>

<p>מִקְסַם שֶׁקֶר, הֶבֶל הַיִּדְעוֹנִי,</p>

<p>וְּכְזָבִים יָפִיחַ נוֹשֵׂא הַתְּרָפִים&#8230;</p>

<p>חָפְשִׁי דָּרַךְ אָז בְּמִשְׁעוֹל הַחַיִּים</p>

<p>לֹא פָחַד, לֹא רָהָה מֵאוֹתוֹת שָׁמַיִם&#8230;</p>
</blockquote>

<br />

<blockquote>
<p>לָעִיר רוֹמָה קָרְאוּ עֲצָרָה,</p>

<p>אֵלֶיהָ נֶאֶסְפוּ הֲמוֹן כְּמָרֶיהָ;</p>

<p>וּשְׁאֵלָה גְדוֹלָה בְּפִלְפוּל וּסְבָרָה,</p>

<p>בְּדִין קָשֶׁה עָסְקוּ חֲכָמֶיהָ:</p>

<p>אִם הַנָּשִׁים לִדְמוּת אָדָם הֵמָּה,</p>

<p>אוֹ רַק תִּתְחַשֵּׁבְנָה לְמִין הַבְּהֵמָה?..</p>
</blockquote>

<br />

<blockquote>
<p>וְּכְבָר אָז סוֹפְרֵינוּ בִּמְלִיצָה וָשִׁיר</p>

<p>(אֶסְפְּרֵם מֵחוֹל יִרְבּוּן עָלָי)</p>

<p>מֵאֶרֶז בַּלְּבָנוֹן עַד אֵזוֹב בַּקִּיר,</p>

<p>דִבְּרוּ מֵהֲלָּךְ־נֶפֶשׁ וְחֵקֶר שַׁדָּי,</p>

<p>גַּם לְדַרְכֵי הַטֶּבַע יָדְעוּ תּוֹצָאוֹת,</p>

<p>וַעֲלֵי אֵל־אֵלִים דִבְּרוּ נִפְלָאוֹת.</p>
</blockquote>

<br />

<blockquote>
<p>אִם בְּאַרְבַּע אַמּוֹת שֶׁל הֲלָכָה</p>

<p>סֻגַּר יִשְׂרָאֵל מִכָּל עֲבָרָיו;</p>

<p>הִנֵּה רוּחַ אֱלֹהַּ עָלָיו נָחָה,</p>

<p>הִיא גַם תְּנַשְּׂאֵהוּ מֵעַל לִגְדֵרָיו.</p>

<p>רַק בְּמִשְׁעוֹל צַר אוֹתוֹ סָגָרוּ,</p>

<p>אַךְ לָאֱמוּנָה יָדָיו לֹא אָסָרוּ,</p>
</blockquote>

<br />

<blockquote>
<p>מֵהֲלָךְ נֶפֶשׁ לֹא יַעַצְרוּהוּ הַגְּדֵרִים,</p>

<p>וּבְאַרְבַּע אַמּוֹת שֶׁל הֲלָכָה מַצָּבוֹ,</p>

<p>הוּא מָרוֹם יִדְאֶה, כְּעַל כַּנְפֵי נְשָׁרִים,</p>

<p>וְהָעוֹלָם הַגָּדוֹל יִתֵּן בִּלְבָבוֹ,</p>

<p>עוֹלָמוֹת לִרְבָבוֹת הֵן יִבְרְאוּ אִמְרוֹתָיו</p>

<p>הוּא כָּאֵל, בְּתוֹךְ אַרְבַּע אַמּוֹת הִלְכוֹתָיו.</p>
</blockquote>

<br />

<blockquote>
<p>אַרְבַּע אַמּוֹת סְבִיבָן לֹא יִפְרֹץ פֶּרֶץ,</p>

<p>אִם כִּי מְעוֹנוֹ בַּחַיִּים לוֹ צַר שָׁמָּה;</p>

<p>הִלְכוֹתָיו־הֲלִיכוֹתָיו מֵאֶרֶץ לְאֶרֶץ,</p>

<p>יְמַלֵּא תֵּבֵל קֵדְמָה גַּם יָמָּה.</p>

<p>אִם צַר מְעוֹנוֹ, וּבְתֵבֵל הָרְחָבָה</p>

<p>אַיֵּה מָקוֹם, שָׁם לֹא רַגְלוֹ נִצָּבָה?</p>
</blockquote>

<br />

<blockquote>
<p>הֲלִיכוֹת־עוֹלָם, הֲלִיכוֹת עוֹלָמִים</p>

<p>מֵעֵת צוּר יְלָדוֹ בְּמֶרְחַב הַבְּרִיאָה,</p>

<p>קִרְאוּ בְּסִפְרוֹ תּוֹלְדוֹת דִּבְרֵי הַיָּמִים,</p>

<p>וּמְגִלַּת קוֹרָתוֹ גֹּלּוּ כַּיְרִיעָה;</p>

<p>מְגִלַּת חַיָּתוֹ כַּיְרִיעָה נִמְתָּחָה,</p>

<p>הִיא יְרִיעַת אַרְבַּע אַמּוֹת שֶׁל הֲלָכָה.</p>
</blockquote>

<br />

<blockquote>
<p>כִּדְמוּת עַמִּי בַּקֹּדֶשׁ הֲלִיכָתוֹ,</p>

<p>וּלְפָנָיו הַדֶּרֶךְ בַּחַיִּים סֻגֵּרָה;</p>

<p>כֵּן גַּם בַּקֹּדֶשׁ רָאִיתִי עֶמְדָּתוֹ</p>

<p>מִבָּנָיו, בְּנֵי הַמּוֹשָׁבָה בִּגְדֵרָה.</p>
</blockquote>

<br />

<blockquote>
<p>בָּנִים נֶחְמָדִים, בַּחוּרִים עֲצוּמִים,</p>

<p>הֵמָּה אֵלֶּה בְּנֵי צִיּוֹן הַיְקָרִים.</p>

<p>בְּמִבְחַר שְׁנוֹתָם, מְלֵאִים עֲלוּמִים,</p>

<p>שׁוֹכְנִים בְּאֹהָלִים, חוֹנִים בִּגְדָרִים.</p>
</blockquote>

<br />

<blockquote>
<p>כִּי אַהֲבַת צִיּוֹן קִרְבָּם הִתְעוֹרָרָה</p>

<p>עֲלֵי אַדְמַת יִשְׂרָאֵל פֹּה טֻלְטָלוּ;</p>

<p>מִי יַגִּיד הַצָּרָה עֲלֵיהֶם עָבָרָה?</p>

<p>אַיֵּה סוֹפֵר יְסַפֵּר אֲשֶׁר סָבָלוּ?</p>
</blockquote>

<br />

<blockquote>
<p>מִגּוּר בָּאָרֶץ לָמוֹ מִתְנַכֵּרָה,</p>

<p>וְכִבְנֵי מְרֹום הָאָרֶץ לִשְׁאֹף רוּחַ,</p>

<p>בָּחֲרוּ בְּצִיּוֹן לָשֶׁבֶת בִּגְדֵרָה,</p>

<p>לַעֲרֹק צִיָּה, לִקְטֹף מַלּוּחַ.</p>
</blockquote>

<br />

<blockquote>
<p>מִשְּׁקֹד בְּבָתֵּי סֵפֶר בְּאֶרֶץ נָכְרִיָּה,</p>

<p>בִּשְׂפַת עַם זָר בַּלִּמוּדִים לִשְׁמֹעַ,</p>

<p>בָּחֲרוּ שְׁקֹד בְּאַרְצָם, אֶרֶץ עִבְרִיָּה,</p>

<p>וּבְמַחֲרֵשָׁה הָאָרֶץ לִפְלֹחַ, לִבְקֹעַ.</p>
</blockquote>

<br />

<blockquote>
<p>חוֹנִים בְּאֹהָלִים, וּבְאֵין לָמוֹ בָּתִּים,</p>

<p>מִבִּלְתִּי יְכֹלֶת מְקוֹמָם לָרֶשֶׁת,</p>

<p>גָּדֵר מִזֶּה – חֻקִּים וּמִשְׁפָּטִים,</p>

<p>וְגָדֵר מִזֶה – פְּקֻדּוֹת מִפַּחוֹת־פְּלֶשֶׁת.</p>
</blockquote>

<br />

<blockquote>
<p>מִשְּׁנֵי עֶבְרֵיהֶם בִּגְדֵרוֹת גֻדָּרוּ</p>

<p>וּמַחְסוֹר גַם כָּפָן הֵמָּה בִּשְׁמוֹתָם,</p>

<p>בְּמִשְׁעוֹל צַר כָּזֶה סֻגָּרוּ</p>

<p>עַל אַדְמַת יִשְׂרָאֵל, אֶרֶץ אֲבוֹתָם,</p>
</blockquote>

<br />

<blockquote>
<p>יוֹמָם בִּמְלַאכְתָּם בַּשָּׂדוֹת יַעֲבֹדוּ</p>

<p>שָׂרָב יַכֵּם בִּלְחוּמוֹ עָלֵימוֹ;</p>

<p>וּבַלַּיְלָה עֵת עַל מִשְׁמַרְתָּם יַעֲמֹדוּ,</p>

<p>הַקֶּרַח אָז יֹאכְלֵמוֹ.</p>
</blockquote>

<br />

<blockquote>
<p>וְלַחְמָם אֵין אוּר, הַשֵּׂק אֵין גֶּחָלִים,</p>

<p>רַק מַחְסוֹר וְכָפָן שׁוֹמְרִים עֲלֵיהֶם;</p>

<p>לַחְמָם – לֶחֶם נִקוּדִים וּבְצָלִים,</p>

<p>וּמַיִם בַּמְּשׂוּרָה – יֵין מִשְׁתֵּיהֶם,</p>
</blockquote>

<br />

<blockquote>
<p>מִי הֶאֱמִין לַשְּׁמוּעָה: אֵלּוּ הַמְּרוּדִים</p>

<p>תָּמִיד בְּגִיל יֵצְאוּ לְפָעֳלֵיהֶם?</p>

<p>כִּי אֵלֶּה הַגּוֹלִים הַשְּׂבֵעִים נְדוּדִים,</p>

<p>הֵם בְּרִנָּה יִשְּׂאוּ אִתּוֹתֵיהֶם?</p>
</blockquote>

<br />

<blockquote>
<p>אִם בְּמִשְׁעוֹל הַצַּר, מִשְׁעוֹל הַחַיִּים,</p>

<p>וּבִגְדֵרוֹת גֻדְּרוּ סָבִיב פְּנִימָה;</p>

<p>רַגְלָם בַּכֶּבֶל – וְעָשׂוּ לָמוֹ כְּנָפַיִם,</p>

<p>עַל כַּנְפֵי הִגָּיוֹן לָעוּף קָדִימָה.</p>
</blockquote>

<br />

<blockquote>
<p>קָדִימָה, אַךְ קָדִימָה, מְגַמַּת פְּנֵיהֶם,</p>

<p>בְּעַד עַמָּם וְאַרְצָם לָמוּת, נַפְשָׁם נְכוֹנָה,</p>

<p>כַּחֲלוּצִים יַעַבְרוּ לִפְנֵי אֲחֵיהֶם,</p>

<p>פַּנוֹת הַדֶּרֶךְ הוֹלֶכֶת צִיּוֹנָה.</p>
</blockquote>

<br />

<blockquote>
<p>מִקֶּרֶב לִבָּם לֹא אָבַד חָזוֹן,</p>

<p>וְנַפְשָׁם תְּשַׁעֲשֵׁעַ תִּקְוָה נִשְׁקָפָה;</p>

<p>כִּי בְּנֵי עַמָּם יָבוֹאוּ בְּחִפָּזוֹן,</p>

<p>קַחַת עֶמְדָתָם מִילִידֵי הָרָפָה.</p>
</blockquote>

<br />

<blockquote>
<p>כִּי עַמָּם עַם מְפֻזָּר וּמְפֹרָד,</p>

<p>עַד־עוֹלָם עוֹד שֵׁנִית יִוָּלֵד;</p>

<p>עַם בָּזוּי וְשָׁסוּי, מְמֻשָּׁךְ וּמְמֹרָט</p>

<p>מִצָּהֳרַיִם הֵן יָקוּם לוֹ חָלֶד.</p>
</blockquote>

<br />

<blockquote>
<p>כִּי בְּהַנְחֵל עֶלְיוֹן גּוֹיִם אַרְצוֹתָם</p>

<p>אָז גַּם לָמוֹ אֶרֶץ הִנְחִילָה;</p>

<p>אֶרֶץ יִשְׂרָאֵל, אֶרֶץ אֲבוֹתָם,</p>

<p>מִקֶּדֶם עֲלֵי כֻלָּם הִגְדִּילָה.</p>
</blockquote>

<br />

<blockquote>
<p>כִּי עַתָּה כְּבָר בָּאָה הָעֵת,</p>

<p>עָלֶיהָ חוֹזִים הִטִּיפוּ נֶחָמָה;</p>

<p>כִּי יִשְׂרָאֵל יָשׁוּב לְאַרְצוֹ, אֶרֶץ־חֵת,</p>

<p>יָעוּפוּ יַחְדָו בְּכָתֵף פְּלִשְׁתִּים יָמָּה.</p>
</blockquote>

<br />

<blockquote>
<p>עִדְרוּ בְּמַעְדֵר שָׂדוֹת גַּם כְּרָמִים,</p>

<p>זִרְעוּ בָאָרֶץ לִבְרָכָה פְּרִי תְבוּאָה,</p>

<p>הִנֵּה לֹא יַאַרְכוּ הַיָּמִים</p>

<p>תִּקְצְרוּ בְּרִנָּה, בְּשִׁפְתֵיכֶם – תְּרוּעָה,</p>
</blockquote>

<br />

<blockquote>
<p>עִדְרוּ בְּמַעְדֵר שָׂדוֹת גַּם גַּנִּים,</p>

<p>וּתְשׁוּעַתְכֶם קְרוֹבָה לָבוֹא בִּמְהֵרָה,</p>

<p>תֵּשְׁבוּ בֶּטַח שְׁלֵוִים, שַׁאֲנַנִּים,</p>

<p>בַּמּוֹשָׁב בְּחַרְתֶּם, בֵּית הַגְּדֵרָה.</p>
</blockquote>

<br />

<blockquote>
<p>הַפּוֹרֵץ יַעֲלֶה מָשׁוּחַ בֶּן־פַּרְצִי,</p>

<p>הוּא יִפְרֹץ הַגְּדֵרוֹת סְבִיבְכֶם שָׁמָּה;</p>

<p>בֶּטַח תֵּשֵׁבוּ גַּם תִּשְׁכֹּנוּ בְּאַרְצִי,</p>

<p>תִּפְרֹצוּ סָבִיב קֵדְמָה גַם יָמָּה.</p>
</blockquote>

<br />

<blockquote>
<p>רוּחַ הַלְּאֹם הוּא מֶלֶךְ הַמָּשִׁיחַ,</p>

<p>הַמְקַבֵּץ נְפוּצוֹת מִקֶּדֶם גַם יָמָּה,</p>

<p>לֹא בְּרַעַשׁ אַךְ בְּדוּמִיַּת רוּחַ,</p>

<p>אַךְ בְּרוּחַ – אֲדֹנָי – גַּם הוּא שָׁמָּה&#8230;</p>
</blockquote>

<br />

<blockquote>
<p>יָבוֹאוּ הַיָּמִים, תְּמַהֵרְנָה שָׁנִים,</p>

<p>אָז קֵץ לַצָּרָה, קֵץ גַּם לַחֲשֵׁכָה;</p>

<p>לְפִתְגַמְכֶם נִשְׁבַּעְתֶּם הֱיוּ נֶאֱמָנִים,</p>

<p>לֵאמֹר &#8220;בֵּית יַעֲקֹב לְכוּ וְנֵלֵכָה&#8221;</p>
</blockquote>

<p>(גדרה, כ&#8220;ו בניסן תרמ&#8221;ו)</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25652">https://benyehuda.org/read/25652</a></div></body></html>