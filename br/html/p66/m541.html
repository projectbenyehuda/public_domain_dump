<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הקהל דורש</title>
	<meta name="author" content="יוסף חיים ברנר"/>
</head>
<body>

<p>מוֹדעות ארוכות וגדולות הודבקו בכל חוצות העיירה. אותיות מרובות-גונים: ישרות, מפותלות, שחורות, אדומות – צעקו קול אחד: <strong>דוֹסטוֹיֶבסקי</strong> על הבמה! &#8220;החטא ועונשו&#8221; על הבמה!! <strong>ראַסקוֹלניקוֹב</strong> על הבמה!!!</p>

<p>– &#8220;התלך?&#8221; – הוא שואל את מרעיו.</p>

<p>– שאלה היא? &#8220;החטא וענשו&#8221;!</p>

<p>– דבר פּיקאנטי? הא?</p>

<p>– שאלה היא: &#8220;החטא וענשו&#8221;.</p>

<p>– וסיפור המעשה?</p>

<p>– האומנם לא תדע?</p>

<p>– אֶ-אָה&#8230; קראתי לפני רבות בשנים&#8230;</p>

<p>– גיבור-הרומאן הורג זקנה&#8230;</p>

<p>– אח, כן, כן&#8230; הורג..</p>

<p>בשעה השביעית לפנות ערב כבר היה אצלה.</p>

<p>– לכי ונלכה אל התיאטרון&#8230; כרגע!</p>

<p>– כרגע?</p>

<p>היא היתה שרויה בצער: בחנות-הספרים ונתנו לה לא את התחלת הרומאן: &#8220;ארבעים משחקי-בקוביה וכלה אחת&#8221;, כי אם את חלקו השלישי; ולפיכך כשישבה בצהריים לקרוא לא ידעה, מי היא מַתּילדה, ועל מה היא, האומללה, שותה סף-רעל!</p>

<p>– נו, הכּוֹני כרגע!</p>

<p>– כרגע? התפעלות זו&#8230;</p>

<p>– איככה! מה את מדברת! כלום יודעת את, מה מציגים היום?</p>

<p>– מה? &#8220;שני יתומים&#8221;? &#8220;המכשפה&#8221;?</p>

<p>– לא&#8230; &#8220;החטא וענשו&#8221;&#8230;</p>

<p>– אח, דרוש ללכת&#8230; ומה יוצג שם?</p>

<p>– האומנם לא תדעי? הורגים זקנה אחת&#8230;</p>

<p>– הורגים?</p>

<p>הכנת תלבשתה לא ארכה אף חצי שעה.</p>

<p>ואף על פי כן איחרו!.. הכרטיסים כמעט שאפסו&#8230; הגאלריה כבר הייתה מלאה עד אפס מקום&#8230; איש ניצב על כתף-רעהו&#8230; נדחקו, התגוששו, גידפו, הזיעו&#8230;</p>

<p>לבסוף מצאה היא מקום לשבת עליו, והוא ניצב צפוף על ידה.</p>

<p>המסך הורם. היושבים הנדחקים עמדו&#8230;</p>

<p>– אח, אנכי איני רואה דבר&#8230; סכים בעדי&#8230;</p>

<p>– לעת-עתה אין מה לראות: שיכורים בבית-מרזח&#8230;</p>

<p>– והם יהרגו?.. אח, אילו שמעתי דבר, למצער&#8230;</p>

<p>– לעת-עתה אין מה לשמוע&#8230; התייצבי גם את&#8230; רואה את אותו הדלפון?..</p>

<p>– היושב אל השולחן? השותק? והמטורף?..</p>

<p>– זה לא מטורף&#8230; זה שיכור&#8230;</p>

<p>– נו, יהא שיכור&#8230; אבל מדוע אין קולו נשמע?</p>

<p>– באמת&#8230; צריך לפקד עליו&#8230; כסף הלא לקחו&#8230; ישחקו כהוגן&#8230;</p>

<p>– הוי, אני שבה הביתה!..</p>

<p>– בבקשה ממך&#8230; הימלכי&#8230; דמי הכרטיסים הרי לא יושבו&#8230; ומה מלאכותיך בבית?..</p>

<p>– אַי, נשובה-נא!.. ההבל, הלחץ&#8230; ואילו, לכל הפחות&#8230;</p>

<p>– באמת, צדקת&#8230; שערוריה היא מצדם&#8230; דבר לא נשמע&#8230;</p>

<p>&#8220;אי, אלה אשר שם על הבמה, בקול יותר רם!.. הקהל דורש&#8230; הרימו את קולכם!.. מה שם &#8216;טהרה, טהרה&#8217;&#8230; בקול יותר חזק, במטותא! הקהל דורש!&#8221;</p>

<p>תביעה זו, אמנם, לא נתמלאה. קול-הלחשים המשונה של השיכור-המטורף לא נשתנה. נחרת השברים הרועדת לא פסקה מהמשיך באזני הדלפון היושב-השותק:</p>

<p>– &#8220;אפס מבין אתה, כלום מבין אתה, אדוני המכובד, כלום אפשר לך להבין, טהרה זו מה פירושה?&#8221; – Что значит сия чистота&#8230;</p>

<p>התביעה לא נתמלאה, ו&#8220;הקהל דורש&#8221; יצא בכל זאת רק כעבור ארבע שעות שרוי-זיעה ויגיע-כוח!</p>

<p>– נוּ, מה תאמרי לכל הקומדיה?</p>

<p>– בוודאי! &#8220;החטא וענשו&#8221;&#8230;</p>

<p>– רואה את? מה אמרתי לך מקודם? הראית, איך התנפל על הספסל? איך עבד בכל כליו?..</p>

<p>– בוודאי&#8230; והקרדום&#8230; והצעקה בשעה שהיכוה על ראשה&#8230; ורק&#8230;</p>

<p>– מה? אינך שבעת רצון?</p>

<p>– לא&#8230; איך אפשר? בוודאי&#8230; ורק שמקודם אמרתי&#8230;</p>

<p>נו, בכל אופן&#8230; מה הפסדנו? מעות גדולות: שלושים פרוטות&#8230; באיזה מקום לא תלכנה לאיבוד שלושים פרוטות?</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/541">https://benyehuda.org/read/541</a></div></body></html>