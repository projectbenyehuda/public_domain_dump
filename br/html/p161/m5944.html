<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶרֶץ כְּיַלְדָּה הָיְתָה יוֹנֶקֶת</title>
	<meta name="author" content="יהודה הלוי"/>
</head>
<body>

<blockquote>
<p>אֶרֶץ כְּיַלְדָּה הָיְתָה יוֹנֶקֶת</p>

<p>וּשְׁמֵי סְתָו אֶתְמוֹל – וְעָב מֵינֶקֶת</p>

<p>אוֹ הָיְתָה כַלָּה כְלוֹאָה בַסְּתָו,</p>

<p>נַפְשַׁהּ לְעִתּוֹת אַהֲבָה שׁוֹקֶקֶת:</p>

<p>חָשְׁקָה לְעֵת דֹּדִים, עֲדֵי נָגַע זְמַן</p>

<p>קַיִץ וּבוֹ נִרְפָּא לְבַב חוֹשֶׁקֶת.</p>

<p>בִּלְבוּשׁ עֲרוּגַת פָּז וְרִקְמַת שֵׁשׁ – כְּבַת</p>

<p>מִתְעַנְּגָה בִלְבוּשׁ וּמִתְפַּנֶּקֶת,</p>

<p>כָּל‑ יוֹם חֲלִיפוֹת הָרְקָמוֹת תַּחֲלִיף</p>

<p>וּלְכָל‑ סְבִיבֶיהָ כְּסוּת חוֹלֶקֶת.</p>

<p>מִיּוֹם לְיוֹם עֵינֵי צְמָחִים תַּהֲפֹךְ,</p>

<p>עֵין דַּר לְעֵין אֹדֶם וְעֵין בָּרֶקֶת,</p>

<p>תַּלְבִּין וְתוֹרִיק עֵת, וְגַם עֵת תַּאֲדִים ­–</p>

<p>תִּמְשֹׁל צְבִיָּה אוֹהֲבָהּ נוֹשֶׁקֶת.</p>

<p>יָפוּ פְרָחֶיהָ מְאֹד עַד אֶחֱשֹׁב</p>

<p>כִּי כוֹכְבֵּי אֵל הָיְתָה עוֹשֶׁקֶת!</p>

<p>פַּרְדֵּס שְׁלָחֶיהָ שְׁחַרְנוּהוּ בְּבַת</p>

<p>גֶּפֶן בְּרִשְׁפֵּי אַהֲבָה נִשֶּׁקֶת:</p>

<p>קָרָה כְּקֹר שֶׁלֶג בְּיַד תּוֹפְשָׂהּ, אֲבָל</p>

<p>בֵּינוֹת קְרָבָיו הִיא כְאֵשׁ דּוֹלֶקֶת,</p>

<p>מִתּוֹךְ כְּלִי חֶרֶשׂ כְּחֶרֶס תַּעֲלֶה</p>

<p>נַגִּישׁ כְּלֵי שֹׁהַם – וְהִיא מוֹצֶקֶת.</p>

<p>בָּהּ נַהֲלֹךְ תַּחַת צְלָלִים עַל סְבִיב</p>

<p>גַּנָּהּ – לְבִכְיַת הָרְבִיב שׂוֹחֶקֶת.</p>

<p>תִּשְׂמַח וְדִמְעַת עָב בְּפָנֶיהָ רְסִיס –</p>

<p>כִּזְרֹק בְּדֹלַח מַעֲנָק – זוֹרֶקֶת,</p>

<p>תָּשִׂישׂ עֲלֵי קוֹל סִיס כְּעַל עָסִיס, וְקוֹל</p>

<p>יוֹנָה מְנַהֶנֶת וְסוֹד מַמְתֶּקֶת,</p>

<p>תָּרֹן בְּעַד עָלֶה כְּרֹן עַלְמָה בְּעַד</p>

<p>מָסָךְ וְרוֹקֶדֶת וּמִשְׁתַּקְשֶׁקֶת.</p>

<p>נַפְשִׁי לְרוּחַ הַשְּׁחָרִים שִׁחֲרָה,</p>

<p>כִּי בָהּ לְרֵיחַ הַיְדִיד חוֹבֶקֶת!</p>

<p>רוּחַ מְשַׂחֶקֶת וְתָנִיף הַהֲדַס,</p>

<p>רֵיחוֹ לְחוֹשְׁקִים רָחֲקוּ מַרְחֶקֶת</p>

<p>וּסְעִיף הֲדַס יִגְאֶה וְיִכָּפֵל, וְכַף</p>

<p>תָּמָר בְּרֹן צִפּוֹר לְכַף סוֹפֶקֶת,</p>

<p>מִתְנוֹפֲפָה מִשְׁתַּחֲוָה נֶגֶד פְּנֵי</p>

<p>יִצְחָק, וְתֵבֵל עִם שְׁמוֹ צוֹחֶקֶת.</p>

<p>תֹאמַר: הֲלֹא עָשָׂה אֱלהֹיִם לִי צְחוֹק,</p>

<p>כִּי בַעֲבֹת יִצְחָק אֲנִי מַחְזֶקֶת!</p>

<p>אֹמַר – וְאֵין מֵשִׁיב אֲמָרַי עַל שְׁבַח</p>

<p>הוֹדוֹ, וְאֹזֶן שָׁמְעָה – מַצְדֶּקֶת.</p>

<p>שֵׁם כָּל‑ נְדִיבִים נֶחֱלַק אֶל טוֹב וְרַע –</p>

<p>אָכֵן שְׁמוֹ רַק טוֹב, בְּלִי מַחְלֶקֶת.</p>

<p>מַה נָעֲמָה אָזְנִי בְשִׁמְעוֹ, כַּאֲשֶׁר</p>

<p>נַפְשִׁי בְזִכְרוֹ הָיְתָה עוֹסֶקֶת –</p>

<p>אַךְ בַחֲזוֹתָהּ אֶת‑ דְּמוּתוֹ יָסְפָה</p>

<p>שֶׁבַח וְכִפְלַיִם לְשִׁיר מַעְתֶּקֶת.</p>

<p>בָּךְ, הַגְּבִיר יִצְחָק, לְשׁוֹנִי תַעֲנֶה</p>

<p>צַחוֹת וְשִׁיר תַּחְבִּיר וְלֹא מַפְסֶקֶת,</p>

<p>כִּי אֶכְרְתָה עִמָּךְ יְמֵי חַיַּי בְּרִית –</p>

<p>מִמַּהֲלָלָךְ בַּל תְּהִי שׁוֹתֶקֶת!</p>

<p>מַה זֹאת אֲקַדֵּם מִשְּׁבָחֶיךָ? וְהֵן</p>

<p>נַפְשָׁךְ בְכָל‑ מִינֵי יְקָר מֻדְבֶּקֶת!</p>

<p>בָּךְ הַנְּדִיבוֹת אָהֳלֵיהֶם תָּקְעוּ</p>

<p>וּלְךָ תְּבוּנָה מַחֲנֶה מַזְעֶקֶת,</p>

<p>נַפְשָׁךְ בְּדוֹדֵי הַתְּבוּנָה רָוְתָה</p>

<p>וּלְתַעֲלוּמָה אַחֲרִית בּוֹדֶקֶת,</p>

<p>כִּי מָצְאָה קֵן לָהּ בְּלִבָּךְ וַתְּהִי</p>

<p>מִשְׁתַּעְשְׁעָה עִמָּךְ וּמִתְרַפֶּקֶת.</p>

<p>לָכֶן פְּרֵה וּרְבֵה, וְהַנְחֵל זַרְעֲךָ</p>

<p>רוּחַ נְדִיבָה לָךְ וְיָד מַעְנֶקֶת,</p>

<p>וּרְאֵה בְנֵי בָנִים לְבָנֶיךָ, וְעָב</p>

<p>חֶסֶד עֲלֵיהֶם תִּהְיֶה יוֹצֶקֶת!
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5944">https://benyehuda.org/read/5944</a></div></body></html>