<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[לא העננים הם אשר נבקעו]</title>
	<meta name="author" content="יהודה הלוי"/>
</head>
<body>

<blockquote>
<p>לֹא הָעֲנָנִים הֵם אֲשֶׁר נִבְקָעוּ</p>

<p>כִּי אִם שְׁתֵּי עֵינַי אֲשֶׁר דָּמָעוּ</p>

<p>אַט שׁוֹחֲרֵי פֶּן אֵשׁ אֲנָחָה תִּשְׂרְפֵם</p>

<p>וּמְנַחֲמַי פֶּן בַּבְּכִי יֻטְבָּעוּ</p>

<p>כִּי יֶחֱזוּ מוֹקְדֵי לְבָבִי יֹאמְרוּ</p>

<p>אֵיכָה נְחָלִים מִיְּקֹד נָבָעוּ</p>

<p>לוּ יָדְעוּ מִקְצָת כְּאֵבַי תָּמְהוּ</p>

<p>אֵל אַל יְנַסֵּם בָּם וְלֹא יֵדָעוּ</p>

<p>עָלַי לְיָמִים חוֹב וְחִנָּם לָקְחוּ</p>

<p>הַגּוּף וְהַנֶּפֶשׁ וְלֹא נִפְרָעוּ</p>

<p>אֶבְכֶּה זְמַנִּי אוֹ נְעוּרַי אוֹ נְדֹד</p>

<p>קִירוֹת לְבָבִי עַל שְׁלָשְׁתָּם זָעוּ</p>

<p>יָמִים חֲשַׁבְנוּם כִּי תְמִידִים הֵם וְהֵם</p>

<p>מִתְנַהֲלִים בַּלָּאט וְלֹא יִפְשָׁעוּ</p>

<p>נַחְלֹף וְלֹא נָבִין כְּרוֹכְבֵי יָם אֲשֶׁר</p>

<p>יֵחָשְׁבוּ חוֹנִים וְהֵם יִסָּעוּ</p>

<p>יָמִים עֲבַרְנוּם כַּחֲלוֹם גַּם בַּחֲלוֹם</p>

<p>תָּעוּ וּמֵאֶרֶץ לְאֶרֶץ נָעוּ</p>

<p>אוֹמְרִים לְהִפָּרֵד שְׁבִילִים מָצְאוּ</p>

<p>אוֹמְרִים לְהִקָּבֵץ כְּשִׁכּוֹר תָּעוּ</p>

<p>צָרְכֵי נְדִיבִים הָפְקְדוּ עִם הַזְּמָן</p>

<p>עַל כֵּן נְדִיבִים לַזְּמָן נִכְנָעוּ</p>

<p>וּבְנֵי בְלִיַּעַל חֲשׁוּקֵי הַזְּמָן</p>

<p>יִשְׁנוּ עֲלֵי בִרְכָּיו וְיִשְׁתַּעְשָׁעוּ</p>

<p>כַּמֶּה יְעָצוּנִי יְדִידַי מוֹעֲצוֹת</p>

<p>שָׁלוֹם וְסוֹף דָּבָר לְרִיק יָגָעוּ</p>

<p>צָמְחוּ בְלִבִּי מַחֲשָׁבוֹת לַנְּדֹד</p>

<p>לֹא נִטְּעוּ מֵאָז וְלֹא זֹרָעוּ</p>

<p>כִּמְעַט שְׁאֵרִית הַנְּשָׁמָה אָבְדָה</p>

<p>לוּלֵי שְׁלוֹמֵי דוֹד אֲשֶׁר יִשָּׁעוּ</p>

<p>שָׁלוֹם לְאִישׁ יִשְׁלַח שְׁלוֹמָיו יוֹם לְיוֹם</p>

<p>אֶפְגַּע בְּמַלְאָכָיו וּבִי יִפְגָּעוּ</p>

<p>פַּחֵי זְהַב אוֹפִיר סְפָרָיו עָרְכוּ</p>

<p>בִּכְלֵי יְדִידוֹת לֹא בְיָד רֻקָּעוּ</p>

<p>שׁוֹאֵל הֲנָס לֵחִי לְאַט אַל תִּזְכְּרָה</p>

<p>הֵם הַתְּמוּנוֹת שֶכְבָר גָּוָעוּ</p>

<p>לוּ תֶחֱזֶה פָנִים צְבוּעֵי הוֹד וְחֵן</p>

<p>אֵיכָה בְּקַדְרוּת הַזְּמָן נִצְבָּעוּ</p>

<p>פָּנִים אֲשֶׁר אֶתְמוֹל בְּפוּךְ חֵן קֹרָעוּ</p>

<p>הַיּוֹם בְּפוּךְ לֵילֵי נְדֹד קֹרָעוּ</p>

<p>תִּרְאֶה אֲסִירֵי אַהֲבָה מִתְפָּרְצִים</p>

<p>מֵאֵת אֲהוּבָם אַחֲרֵי נִרְצָעוּ</p>

<p>בָּגְדוּ וְחָלִילָה לְךָ אַתְּ מִבְּגֹד</p>

<p>לַעְקֹר אֲהָבִים עַל אֱמֶת נִטְּעוּ</p>

<p>נֶפֶשׁ יְדִידְךָ הַגְּדוֹלוֹת בִּקְּשָׁה</p>

<p>לוּ הַגְּדֹלוֹת אֶל מְבַקְּשָׁם שָׁעוּ</p>

<p>לוּ יַחֲזוֹר גַּלְגַּל וְלוּ יִבָּקְעוּ</p>

<p>הֵם הַשְּׁחָרִים שֶׁתְּמוֹל נִבְקָעוּ</p>

<p>שָׁלוֹם עֲלֵי צוֹר וַחֲכָמֶיהָ אֲשֶׁר</p>

<p>בַּלֵּב כְּחוֹתָם אֶת שְׁמָם קָבָעוּ</p>

<p>חוֹנִים בְּתוֹךְ הַיָּם הֲיֵדְעוּ כִּי בְּבַת</p>

<p>עַיִן מְבַכָּה אָהֳלָם תָּקָעוּ</p>

<p>דּוֹדִים בְּשׁוֹשַׁנֵּי מְזִמּוֹת לָקְטוּ</p>

<p>רֵעִים בְּגַנֵּי הַתְּבוּנוֹת רָעוּ</p>

<p>הֵן רָחְקְךָ יִכְבַּד מְאֹד עָלַי אֲבָל</p>

<p>יֵקַל בְּנָסְעָךְ אֶל אֲשֶׁר נָסָעוּ</p>

<p>יִיטַב לְבָבָם כַּאֲשֶׁר יִכְאַב לְבַב</p>

<p>עָם נִפְרְדוּ מִמְּךָ וְלֹא יָדָעוּ</p>

<p>אֵיךְ יִחְיוּ עָם מִמְּךָ יִפָּרְדוּ</p>

<p>אוֹ אֵיך יְמוּתוּן עָם בְּךָ יִפְגָּעוּ.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4974">https://benyehuda.org/read/4974</a></div></body></html>