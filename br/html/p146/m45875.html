<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲרוֹךְ עַיִן בְּכוֹס יַיִן ב</title>
	<meta name="author" content="שלום שבזי"/>
</head>
<body>

<p>חתימה: אלשבזי</p>

<blockquote>
<br />
</blockquote>

<p><strong>נוסח ב</strong></p>

<blockquote>
<p>אֲרוֹךְ עַיִן / בְּכוֹס יַיִן / לְבַל יִשְׁגֶּה לְבָבֶךָ</p>

<p>וְאַל תִּלְמֹד / יְדִיד לַחְמֹד / לְכָל יֶשְׁנוֹ לְרֵעֶךָ</p>

<p>וְסוּר מֵרָע / וְטוֹב תִּזְרָע / צְדָקָה לַעֲנִיֶּךָ</p>

<p>וְאַל תַּכְלִים / פְּנֵי דַלִּים / וְאַל תִּקְפֹּץ לְיָדֶיךָ</p>

<p>וְאַל תִּגְאֶה / וְתִתְגָּאֶה / וְאַל תִּבְטַח בְּעָשְׁרֶךָ</p>

<p>בְּלֵב גְּמוֹר / לְדָת לִשְׁמֹר / וְאָז תִּצְדַּק בְּדָבְרֶךָ</p>

<p>זְכוֹר קוֹנָךְ / בְּיוֹם אוֹנָךְ / אֱמֹר נָא כֵן בְּעָמְדֶךָ</p>
</blockquote>

<blockquote>
<p>וְטוֹב אַתָּה / וּמֵטִיב / לַמְּדֵנִי חֻקֶּיךָ:</p>

<br />
</blockquote>

<blockquote>
<p>לְלֵב נִמְהָר / יְהֶא נִזְהָר / לַעֲשׂוֹת אֶת רְצוֹן קוֹנוֹ</p>

<p>וְיִתְיַסֵּד / לְהָבִין סוֹד / בְּתוֹרָתוֹ וְהֶגְיוֹנוֹ</p>

<p>וְדָת מוּסָר / וְלֹא יֶחְסָר / וְלֹא יָמוּת בְּשִׁגְיוֹנוֹ</p>

<p>בְּעֵת יָשׁוּב / יְהֶא חָשׁוּב / וְאָז יַחְזֹר לְצִבְיוֹנוֹ</p>
</blockquote>

<blockquote>
<p>שְׁמַע מִלִּין / וְאַל תַּלִּין / לְבָבָךְ בַּחֲטָאֶיךָ:</p>

<br />
</blockquote>

<blockquote>
<p>שְׁחִי רוּחִי / בְּמַר שִׂיחִי / לְיוֹם שׁוּבֵךְ תְּנִי צֵידָה</p>

<p>וְהִכּוֹנִי / וְתִשְׁכֹּנִי / בְּתוֹךְ קָהָל וְגַם עֵדָה</p>

<p>תְּנִי כֹפֶר / לְגוּף הֵפַר / בְּרִית אַחִים וְגַם זָדָה</p>

<p>וְהָבִינִי / בְּיוֹם דִּינִי / וְעָלַי שַׁלְּמִי תוֹדָה</p>

<p>בְּבוֹא צוֹרֵף / כְּדוֹב טוֹרֵף / בְּיוֹם הַדִּין וְיַעְמִידָה</p>
</blockquote>

<blockquote>
<p>מְנַת כּוֹסִי / וְצוּר מַחְסִי / מְחֹל נָא לַעֲבָדֶיךָ:</p>

<br />
</blockquote>

<blockquote>
<p>בְּגָלוּתִי / וְדַלּוּתִי / אֲנִי הוֹמֶה בְּמַר בִּכְיִי</p>

<p>וְלִבִּי סָר / וְנִתְיַסָּר / אֱלֹהַי רַפְּאָה חָלְיִי</p>

<p>וְחוֹן גּוּף דַּל / אֲשֶׁר חָדַל / וְחַזֵּק יוֹצְרִי רִפְיִי</p>

<p>רְצֵה עָלַי / בְּמִשְׁאָלַי / רְאֵה שִׁפְלִי וְרֹב עָנְיִי</p>
</blockquote>

<blockquote>
<p>בְּךָ בִּטְחִי / סְבוֹל טָרְחִי / בְּיוֹם דָּפְקִי דְלָתֶיךָ:</p>

<br />
</blockquote>

<blockquote>
<p>זְמָן אָתָה / בְּהַשְׁחָתָה / וְהִכְבִּיד עֹל וְרֹב דַּלּוּת</p>

<p>וּבֶן אָמָה / מְאֹד הָמָה / וּמִתְגָּאֶה כְּרוּם זֻלּוּת</p>

<p>וְעֵינָיו צָר / בְּעַם נֶעְצָר / שְׁהוּא צוֹלֵל בְּבוֹר גָּלוּת</p>

<p>וְרָם לִבּוֹ / בְּתוֹךְ קִרְבּוֹ / בְּעַמָּךְ יִנְהֲגָה שִׁפְלוּת</p>
</blockquote>

<blockquote>
<p>אֱלֹהַי חוּן / לְדַל בָּחוּן / בְּחֵשֶׁק אַהֲבָתֶךָ:</p>

<br />
</blockquote>

<blockquote>
<p>יְשׁוּרוּן לֵךְ / וְהִמָּלֵךְ / בְּשִׂכְלָךְ לַעֲשׂוֹת טוֹבָה</p>

<p>וְהִתְיַשֵּׁר / בְּרֹב הֶכְשֵׁר / בְּלִי עָווֹן וְלֹא חוֹבָה</p>

<p>גְּבוּל תָּשִׂים / בְּטוּב מַעְשִׂים / וְאֶת דַּעְתָּךְ תְּיַשֵּׁבָה</p>

<p>הֲדַר זָקֵן / בְּחֵן תַּקֵּן / וְתָקוּם מִפְּנֵי שֵׂיבָה</p>

<p>עֲשֵׂה לָךְ רָב / בְּיוֹם תִּקְרָב / וְלֹא תִשְׁכַּב לְמַעְצֵבָה</p>

<p>בְּיָהּ הַשְׁלֵךְ / יְהָבֶךָ / וְהוּא יִהְיֶה מְכַלְכֶּלְךָ:</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/45875">https://benyehuda.org/read/45875</a></div></body></html>