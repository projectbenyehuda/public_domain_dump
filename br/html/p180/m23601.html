<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לאט עלי</title>
	<meta name="author" content="שלמה אבן גבירול"/>
</head>
<body>

<p>ולו עוד שירה למני שהתמיד בידידותו</p>

<blockquote>
<br />
</blockquote>

<blockquote>
<p>לְאַט עָלַי פְּרִידָתְךָ, כְּאֵבִי, / וְאַל תֹּאמַר לְצוּלַת יַם: חֳרָבִי!</p>

<p>וְאִם אַגִּיד לְךָ דִבְרֵי מְרִיבוֹת ־ / שְׁפֹט, כִּי עִמְּךָ דִינִי וְרִיבִי</p>

<p>תְּנָה עֵד אִם הֲרֵעוֹתִי תְּחִלָּה / וְתָרֹם יָדְךָ עַל יַד נְדִיבִי</p>

<p>יְדִידִי, אִם עֲקַבְתִּיךָ לְעוֹלָם / בְּפָנִים אוֹ בְלֵב ־ יָגוּר עֲקֵבִי!</p>

<p>הֲתַחַת אַהֲבָתִי תִּשְׂטְמֵנִי / וּבָחְרִי אַף תְּפַלֵּס אֶת נְתִיבִי</p>

<p>וְקִנֵּא לִבְּךָ תַּכְלִית קְנָאוֹת / וּמָשַׁכְתָּ זְנַב שִׂנְאָה בְגַבִּי</p>

<p>וְלוּ הוּשַׂם תְּבוּנָה בַבְּהֵמוֹת / אֲזַי אָמַר חֲמוֹר: כִּרְתּוּ זְנָבִי!</p>

<p>וְתָשִׂים לִבְּךָ אוֹצַר קְנָאוֹת / וְלֹא שָׁמַר לְךָ אַהַב בְּקִרְבִּי</p>

<p>וְתַעְבֹר מִבְּלִי שָׁלוֹם וְתִפְנֶה / וּמַה בֶּצַע בְּבָרָק יַעֲבָר בִּי</p>

<p>מְאֹד נִכְאַב לְבָבִי עַל פְּנוֹתָךְ / וְלָמָּה זֶּה יְהִי נֶצַח כְּאֵבִי</p>

<p>וְשָׁכַחְתִּי בְּרֹב יָמִים דְּמוּתָךְ / כְּאִלּוּ בַחֲלוֹם רָאָךְ לְבָבִי</p>

<p>אֲשְֶׁר נִשְׁאַר כְּלֵב חוֹלַת אֲהָבִים / בְּעֵת יִשְּׂאוּ גְמָלָיו הָעֲרָבִי</p>

<p>לְךָ אֶצְמָא וְאֶתְעַלֶּה בְּךָ, לֹא, / אֲבָל עַל זִכְרְךָ קוּמִי וְשִׁכְבִי</p>

<p>וְאֵיךְ תּוּכַל לְהִתְאַפֵּק ־ וְהִנֵּה / פְרָת אֵין דַּי לְכַבּוֹת אֵשׁ שְׁבִיבִי</p>

<p>וְאִם תִּטְעַם לְךָ מֵרֹאשׁ שְׂפָתַי ־ / הֲלֹא עַל חִכְּךָ יָזוּב חֲלָבִי</p>

<p>וְנֶאֶמְנוּ לְךָ פִּצְעֵי אֲהוּבָךְ / וְהַמָּשָׁל מְשַׁל חָכָם וְנָבִיא</p>

<p>וְאִם לֹא אַעֲלֶה נַפְשִׁי ־ לְמָה זֶּה / הֲכִינוֹתִי אֲנִי שַׁחְרִי וְעַרְבִּי</p>

<p>וְאִם אָרוּץ, יְדִידִי, בַקְּרָבוֹת ־ / דְּרֹךְ תַּחַת אֲבַק סוּסִי וְרִכְבִּי</p>

<p>וְאִם תּוּכַל ־ עֲמֹד בַּמַּעֲרָכָה / וְאַל יַבְרִיחֲךָ קַשְׁתִּי וְחַרְבִּי</p>

<p>וְאִם תִּקְצַר לְהָכִיל אֶת דְּבָרַי / וְתֹאמַר כִּי יְשַׁדֶּדְךָ זְאֵבִי</p>

<p>אֲנִי מִנּוּדְךָ אֶחְרַץ לְשׁוֹנִי / וְקָחֶנּוּ לְשָׁלָל עוֹדב וְלִשְׁבִי</p>

<p>וְאִם אָרִיב לְךָ מֵרֹב יְדִידוֹת / הֲלֹא עַל בִּלְתְּךָ אֶשְׁאַג כְּלָבִיא</p>

<p>וְדַע כִּי אַפְּךָ, אָחִי, אֲכַפֵּר / וְאָשׁוּב אַחֲרֵי מִרְיִי וְשׁוּבִי</p>

<p>וְאִם תִּסֹּב עֲלֵי צִיר הַכְּסִילוּת / וְלֹא תִשָּׂא פְנֵי מַשְׂאַת כְּתָבִי</p>

<p>אֲנִי אֶסֹּב לְהָפֵר אַהֲבָתָךְ / וְאָסִיר מִמְּךָ עֵינַי וְלִבִּי.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23601">https://benyehuda.org/read/23601</a></div></body></html>