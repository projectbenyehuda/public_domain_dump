<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[עֵינַי מֵרֹב בְּכִי כָּלוּ]</title>
	<meta name="author" content="שלמה אבן גבירול"/>
</head>
<body>

<p>וממّא רתֹאה בה איצֹא [ומן הקינות שבהן קונן עליו עוד (על אביו]</p>

<br />

<blockquote>
<p>עֵינַי מֵרֹב בְּכִי כָּלוּ / וּקְרָבַי מִכְּאֵב חָלוּ</p>
</blockquote>

<blockquote>
<p>כִּמְעַט כָּסּוּ בְאַנְחָתִי / תּוּגוֹתַי בָּם וְהָצְלָלוּ</p>

<p>דַּי כִּי־לִבִּי וְצַלְעֹתַי / כָּלוּ מֵהֶם וְלֹא־כָלוּ</p>

<p>אַחַי נָפְלוּ פְּנֵי נַפְשִׁי / יוֹם שֶׁבּוֹ אֹהֲבַי נָפְלוּ</p>

<p>אֶבְכֶּה אָבִי אֲשֶׁר־מֵת אוֹ / אֶבְכֶּה אַחַי אֲשֶׁר גָּלוּ</p>

<p>מָסָךְ נָפַל וְעַמּוּדָיו / נָפְלוּ לִשְׁאוֹל וְהָרְעָלוּ</p>

<p>אָחַז רַעַד בְּמוֹ מָתְנַי / אָחְזוּ צִירִים וְנִבְהָלוּ</p>

<p>עֵת כִּי־רָאָה אֱנוֹשׁ הוֹרִי / עָמְדוּ עָלָיו וְשָׁאָלוּ</p>

<p>נָהָר יֶחְרַב וְיִבָשׁוּ / מֵימֵי הַיָּם וְאָזָלוּ</p>

<p>אֵיכָה חָרְדוּ מְתֵי לֵבָב / וּלְפִי שִׂכְלָם יְהֻלָּלוּ</p>

<p>רָאוּ כִי מֵאֲנָה נַפְשִׁי / הִנָּחֵם יֹֽדְעַי חָדְלוּ</p>

<p>לִבִּי תֹעֶה וְשַׁעְשׁוּעֵי / תַנְחוּמַי אַחֲרָיו חֻלּוּ</p>

<p>גָּדַל כַּיָּם כְּאֵבִי עַד / רָאוּ עֵינַי וְנָזָלוּ</p>

<p>אוֹי כִּי זֶה הַכְּאֵב נִלְחַם / עִם־דִּמְעוֹתַי וְנֶחְשָׁלוּ</p>

<p>שִׁבְרִי לוּ יָדְעוּ בָנַי / בָּכוּ עָלַי וְאָבָלוּ</p>

<p>לוּ הִשְׂכִּילוּ עֲצֵי־יַעַר / יָבֵשׁ פִּרְיָם וְלֹא־עָלוּ</p>

<p>אַף לוּ חָכְמוּ מְאוֹרֵי אוֹר / קָדְרוּ עָלָיו וְאָפָלוּ</p>

<p>קַח מָוֶת כָּל־לְבָבִי הֵן / כִּי מַה־יּוֹעִיל אֲמָרְךָ לוּ</p>

<p>אַיֵּה שָׂרִים אֲשֶׁר שָׁלְטוּ / עַל־הָאָרֶץ וּמָשָׁלוּ</p>

<p>אַף כֻּלָּם נִפְרְשָׂה לָהֶם / רֶשֶׁת מָוֶת וְנִכְשָׁלוּ</p>

<p>פָּדוּ נַפְשָׁם בְּהוֹנָם לוּ / לָקַח פִּדְיוֹם וְנִגְאָלוּ</p>

<p>עָמְדָה עַל־זֹאת וְהִתְבּוֹנֵן / בִּמְשַׁל שָׂרִים אֲשֶׁר בָּלוּ</p>

<p>כִּי אָדָם כַּחֲצִיר שָׂדֶה / יָבֹא קִצָּם וְיִמָּלוּ.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/19348">https://benyehuda.org/read/19348</a></div></body></html>