<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[קְרָא הַצִּיר עֲלֵי אָחִי שְׁלוֹמוֹת]</title>
	<meta name="author" content="שלמה אבן גבירול"/>
</head>
<body>

<p>וממّא קצד פיה אלי תרשיק אללפטֹ ותחדיק אלמעני קצידה אלי בעץֹ אכֹואנה וכאן
קד בעת­ֹ אליה טבקא פיה ורד סוסאן [ומחיבוריו שהשיג בהם צחות הביטוי
ומיצוי (?) העניין שירה זו ששלח לאחד מריעיו ששיגר לו (למשורר) קערה ובה
שושנים]</p>

<br />

<blockquote>
<p>קְרָא הַצִּיר עֲלֵי אָחִי שְׁלוֹמוֹת / אֲשֶׁר נֶעְדָּר כְּמוֹתוֹ בָּאֲדָמוֹת</p>

<p>אֲשֶׁר הִזְכִּיר וְלֹא־יִשְׁכַּח לְבָבִי / בְּעוֹד חַי מַתְּנוֹתָיו הָעֲצוּמוֹת</p>

<p>בְּשָׁלְחוֹ כַף מְלֵאָה מִבְּשָׂמִים / יְמַלֵּא אֵל בְּיָדוֹ הַנְּעִימוֹת</p>

<p>אֲשֶׁר בָּהּ כָּל־יְרַקְרֶקֶת דְּמוּתָהּ / כְּחוֹלָה כֻּתֳּנֹתֶיהָ פְרֻמוֹת</p>

<p>אֲדֻמּוֹת נֶאֱחַז מֵהֶן לְעֵין־אִישׁ / אֲשֶׁר נֶאְחַז לְלִבּוֹ מֵחֲלוֹמוֹת</p>

<p>גְּוִיָּתָן אֲדַמֶּה תּוֹךְ לְבוּשָׁן / לְאֶרֶץ שֶׁסְּבִיבָהּ חֵל וְחוֹמוֹת</p>

<p>וּבֵן שׂחֵק אֲשֶׁר אָבִיו הֲדָפוֹ / וְנֶאְסַף בַּלְּחִי בֹּשֶׁת וְאֵימוֹת</p>

<p>וּמֵהֶן שֶׁיְּדָעָן אִישׁ וּמֵהֶן / אֲשֶׁר לֹא נֽוֹדְעוּ וְהֵן סְתֻמוֹת</p>

<p>אֲשֶׁר כָּסּוּ צְעִיפֵי־שֵׁשׁ פְּנֵיהֶן / כְּנָשִׁים מֵאֲנָשִׁים נַעֲלָמוֹת</p>

<p>וְיֵרָאוּן בְּהָסִיר הַצְּעִיפִים / לְאִישׁ חֵמָה אֲשֶׁר יִקַּח נְקָמוֹת</p>

<p>וְאַפֵּיהֶן כְּאִלּוּ פָשְׁעוּ בִי / וְהֵם לֹא־פָשְׁעוּ מָלְאוּ כְלִמּוֹת</p>

<p>וְיֵרָא מִפְּנֵיהֶם אוֹר כְּאוֹר צַח / בְּעֵת שֶׁמַּרְכְּבוֹת יָמִים רְתוּמוֹת</p>

<p>וְיַרְאוּ נִפְלְאוֹת חָכְמָה וּבִינָה / לְרֹאֵימוֹ וְאֵינֵימוֹ חֲכָמוֹת</p>

<p>כְּאִלּוּ עֵין אֱנוֹשׁ בִּרְאוֹת הֲדָרָן / לְבַב שָׂר שֶׁאֲפָפוּהוּ מְזִמּוֹת</p>

<p>וְכִלְבַב אִישׁ מְפַחֵד מֵחֲלוֹם אוֹ / כְנֹפְלִים יִחֲלוּ לִמְצֹא תְקוּמוֹת</p>

<p>וְכָעַיִט אֲשֶׁר נִבְהַל בְּתוֹךְ פַּח / וְכַתַּלְמִיד בְּמַסֶּכֶת יְבָמוֹת</p>

<p>וְאֵדָעֵם בְּשׁוּרִי הוֹד דְּמוּתָם / וְלֹא אוּכַל לְסַפֵּר אוֹ לְדַמּוֹת</p>

<p>כְּאִישִׁים שֶׁיְּדַעְתִּימוֹ בְצוּרָם / אֲבָל לֹא נִקְּבוּ עִמִּי בְּשֵׁמוֹת</p>

<p>וּבָרָא הַזְּמַן גֵּוָם יְרַקְרַק / וְיָצַר כֻּתֳּנֹתֵיהֶם אֲדֻמּוֹת</p>

<p>וּמֵהֶם יַעֲלֶה לַהַט כְּאִלּוּ / בְּתוֹלַעַת וְאַרְגָּמָן קְרוּמוֹת</p>

<p>וְאָכַל הַזְּמַן עוֹרָם עֲדֵי־דַק / וְכִלָּה בְּשָׂרָם הָעֲצָמוֹת</p>

<p>וְנָבַר מִבְּלִי־פֶצַע בְּשָׂרָם / כְּמוֹ־נֶפֶשׁ נְבָרָה מֵאֲשָׁמוֹת</p>

<p>וְהִרְחִיף בַּעֲדָם רֵיחַ בְּשָׂמִים / וְאָרַג בָּם
עֲנַן־קַיִץ רְקָמוֹת</p>

<p>יְבוּשׁוּן מִכְּלוֹת עֵין־אִישׁ אֲלֵיהֶם / וְיָנֻדוּ לְאַנְחַת הַנְּשָׁמוֹת</p>

<p>וְנֶפֶשׁ הָאֱנוֹשׁ תִּשְׂמַח בְּרֵיחָם / כְּלֵב חָכָם בְּמָצְאוֹ תַעֲלֻמוֹת</p>

<p>וְאָמְנָם לוּ יְהוּשָׂמוּ עֲלֵי אַף / נְדוּד־שֵׁנָה אֲזַי שָׁכַח תְּנוּמוֹת</p>

<p>וְאִלּוּ נִתְּנוּ לַמֵּת לְקָחָם / וְשָׂמַח בַּאֲרוֹן בָּם אַחֲרֵי מוֹת</p>

<p>וְלוּ בָאוּ לְבֵית הֵגֶא לְהוֹד תָּ־ / אֳרָם לֹא נִכְּרוּ מֵהָעֲלָמוֹת</p>

<p>בְּחָרוּם מֵעֲרוּגַת גַּן וּבָאוּ / בְּלִי־רֶגֶל וְשׁוֹקֵיהֶן צְנֻמוֹת</p>

<p>וְעֵת כִּי שִׁלְּחָם הַשַּׂר לְפָנַי / חֲשַׁבְתִּים אִגְּרוֹת מֶלֶךְ חֲתוּמוֹת</p>

<p>בְּעֵת הִתְפָּֽרְקוּ יַחַד עֲלֵי־כַף / וְגַם־הִתְבּוֹלֲלוּ בָהּ כַּעֲרֵמוֹת</p>

<p>כְּאִלּוּ קִֽנְאוּ אַחַת לְאַחַת / וְהִגִּישׁוּ לְפָנַי הָעֲצֻמוֹת</p>

<p>כְּלִילוֹת הוֹד וְיֹפִי לֹא חֲסֵרוֹת / מְאוּם וּכְמִפְעֲלוֹתֶיךָ שְׁלֵמוֹת</p>

<p>תְּמִימוֹת כַּאֲשֶׁר הוּא תָּם לְבָבְךָ / וְנָבָר מִבְּלִי עוֹלוֹת וּמִרְמוֹת</p>

<p>מְעִידוֹת כִּי לְיָדְךָ הַנְּשׂוּאָה / בְּרוֹם עִם כּֽוֹכְבֵי־שַׁחַק תְּשׂוּמוֹת</p>

<p>וְיַכּוּ מַעֲלוֹתֶיךָ לְחָיֵי / בְנוֹת יָמִים וְתִהְיֶינָה
כְתוּמוֹת</p>

<p>יְמַלֵּא עִמְּךָ הָאֵל חֲסָדָיו / וְיַרְבֶּה עִמְּךָ גָּבִישׁ
וְרָאמוֹת</p>

<p>וְיַשְׁמִיד מִמְּךָ עָרִים וְיָרִים / מְקוֹמְךָ אֵל
עֲלֵי־כָל־הַמְּקֹמוֹת.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/19368">https://benyehuda.org/read/19368</a></div></body></html>