<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[אֲחִי תֵבֵל שְׁאַל תֵּבֵל]</title>
	<meta name="author" content="שלמה אבן גבירול"/>
</head>
<body>

<p>וקאל ירתֹי אבא אלחסאן בן חיון [ואמר מקונן על אבו אלחסן אבן חיון]</p>

<blockquote>
<p>אֲחִי תֵבֵל שְׁאַל תֵּבֵל / שְׁאַל מָה אַחֲרִית עַמָּהּ</p>

<p>אֲשֶׁר תֹּאכַל יְלָדֶיהָ / וְהֵם לֹא־לָחֲמוּ לַחְמָהּ</p>

<p>הֲכִי תֵבֵל קְרָאוּהָ / לְמַעַן הִיא וְהִיא כִשְׁמָהּ</p>

<p>וְלוּ חָכְמוּ בְנֵי־תֵבֵל / אֲזַי יָעְצוּ לְהַשִּׁמָּהּ</p>

<p>וְאִישׁ יֵדַע אֲשֶׁר אֵדַע / לְבָבוֹ קָץ הֱיוֹת עִמָּהּ</p>

<p>וְתֵבֵל בָּחֲלָה נַפְשִׁי / וְנַפְשִׁי בָּחֲלָה מוּמָהּ</p>

<p>וּמִדַּת לַיְלָה אַחַת / וְהִנֶּנִּי בְּעֵת תֻּמָּהּ</p>

<p>וְאֵיךְ אִישַׁן וְלִבִּי עֵר / וְעֵינִי מָאֲסָה נוּמָה</p>

<p>אֱמֶת עָלַי לְהִוָּסֵר / וְנַפְשִׁי עוֹד לְהַחְכִּימָהּ</p>

<p>לְמַעַן הִיא אֲשֶׁר תִּחְיֶה / אֱמֶת אַחַר כְּלוֹת גִּשְׁמָהּ</p>

<p>לְהִסְתּוֹפֵף בְּצֵל אוֹרָה / לְהִתְעַנֵּג בְּטוּב טַעְמָהּ</p>

<p>וְגַם־תָּבִין נְתִיבֵי אוֹר / וְתֵדַע מָחֳרַת יוֹמָהּ</p>

<p>בְּעֵת תַּעְזֹב גְּוִיָּתָהּ / וְתָשֹׁב אֶל־אֲשֶׁר שָׂמָהּ</p>

<p>וְתַעַל כַּאֲשֶׁר עָלָה / יְדִידֵנוּ אֱלֵי רוֹמָה</p>

<p>אֲשֶׁר הָיָה פְּאֵר אַרְצוֹ / וְסַפִּירָהּ וְיַהְלֹמָהּ</p>

<p>וְאַבִּירָהּ וְכַבִּירָהּ / וְאַלְקוּמָהּ וְזַמְזֻמָּהּ</p>

<p>וְהָאֶשְׁכּוֹל אֲשֶׁר נָעַם / מְאֹד מֵאַשְׁכְּלוֹת כַּרְמָהּ</p>

<p>וְלָמָּה שִׁכְּלָה אֹתוֹ / אֲדָמָה שִׁכְּלָה אִמָּהּ</p>

<p>קְבַרְנוּהוּ וְאוֹר קָדַר / וְהַשֶּׁמֶשׁ בְּעֵת חֻמָּהּ</p>

<p>וְלוּלֵי כִי נְשָׂאוּהוּ / נְשָׂאַתְהוּ עֲלֵי שִׁכְמָהּ</p>

<p>אֲנַחְנוּ שֹֽׁכְנֵי תֵבֵל / אֲשֶׁר נָפְלוּ בְּתוֹךְ חֶרְמָהּ</p>

<p>וְאָמְנָם כִּי צְלָמֵינוּ / מְפֻתָּחִים בּחֹתָמָהּ</p>

<p>וְלָמָּה נִדְאֲגָה מָוֶת / וּמִזִּכְרוֹ מְאֹד נִתְמָהּ</p>

<p>וְאֵיךְ יִבְכֶּה אֱנוֹשׁ נַפְשׁוֹ / וְהוּא כָפְרָהּ וּפִדְיוֹמָהּ</p>

<p>וּמַדּוּעַ נְתַעֵב כּוֹס / וְעָלֵינוּ שְׁתוֹת דָּמָהּ.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/19367">https://benyehuda.org/read/19367</a></div></body></html>