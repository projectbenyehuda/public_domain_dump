<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הוי אח! מַשָּׂא חִזָּיוֹן בְּאַרְבָּעָה מַחֲזוֹת</title>
	<meta name="author" content="יהודה ליב גורדון"/>
</head>
<body>

<blockquote>
<p>קִינָה הִיא עַל מוֹת אֹהֲבִי הַדָּבֵק מֵאָח</p>

<p>מִיכָה יוֹסֵף בֶּן אָדָ&quot;ם הַכֹּהֵן</p>

<p><strong>לֶבֶּנְזוֹן</strong></p>

<p>אֲשֶׁר מֵת בכ&#8220;ז לְיֶרַח שְׁבָט בִּשְׁנַת התרי&#8221;ג</p>

<p>(כְּתוּבָה בִֹשְנַת וְהָיָה כַאֲשֶׁר&#8220;תָּרִיד&#8221;)</p>
</blockquote>

<br>  

<blockquote>
<p><strong>הַנְּפָשׁוֹת הָעוֹשׂוֹת:</strong></p>

<p><strong>מִיכָה יוֹסֵף</strong> – עֶלֶם גֹּוֵע</p>

<p><strong>מִיכָאֵל</strong> – הַמַּלְאָךְ</p>

<p><strong>מַלְאַךְ דוּמָה</strong></p>

<p><strong>הַשָּׂפָה הָעִבְרִיָּה</strong></p>

<p><strong>מַקְהֵלָה</strong>: רוּחוֹת מֹשֶׁה, שְׁלֹמֹה, שִׁמְשׁוֹן הַגִּבּוֹר, ר' יְהוּדָה הַלֵּוִי</p>

<p><strong>שְׂרָפִים וְשִׁנְאַנִּים</strong></p>

<br>  
</blockquote>

<h2 id="הויאח">הוי אח</h2>

<h3 id="המחזה:">המחזה:</h3>

<br>  

<p><strong>מיכה יוסף</strong> עַל עֶרֶשׂ מוֹתוֹ וּבְנֵי בֵיתוֹ נֶאֱנָקִים דּוּמָם בְּזָוִיּוֹת הַבָּיִת</p>

<p><strong>מיכה יוסף:</strong></p>

<blockquote>
<p>בָּדָד הִנֵּנִי – הַכֹּל עֲזָבָנִי!</p>

<p>מַה־נּוֹרָא הֱיוֹת בָּדָד פֹּה בֶּחָלֶד –</p>

<p>וּבְדֶרֶךְ עוֹלָם בָּהּ עַתָּה אֵלֵכָה</p>

<p>שָׁם – עַל חֵיק כִּלָּיוֹן, עַל בִּרְכֵּי מָוֶת,</p>

<p>בִּמְעוֹנוֹת רִקָּבוֹן וּבְחַדְרֵי תֹהוּ,</p>

<p>שָׁם יִשְׁכַּב כָּל בָּשָׂר יִרְקַב לַשַׁחַת</p>

<p>גַלְמוּד וּבָדָד&#8230; &#8230; &#8230; &#8230;</p>

<p>&#8230; &#8230; &#8230; אֲבָל גַּם לָבֶטַח!</p>

<p>כִּי שֶׁמֶץ דָּבָר מִמִּכְמַנֵּי אֶרֶץ</p>

<p>לֹא יַרְגִּיז לִבֵּנוּ בִּמְעוֹן הַנֵּצַח,</p>

<p>וּבִנְפוֹל הַגְּוִיָּה יִפּוֹל הַקֶּסֶם</p>

<p>הַמֹּשֵׁךְ לֵב אָדָם לִסְגֻלּוֹת חָלֶד.</p>

<p>שָׁם תִּכְלֶה תּוֹחֶלֶת, יֶחֱשֶׁה הַחֵשֶׁק,</p>

<p>וּבְקִבְרוֹת תַאֲוָה יִקָּבֵר הָעֹנֶג;</p>

<p>אֶל קוֹל הַכָּבוֹד שָׁם תִּכְבַּד אָזְנֵנוּ,</p>

<p>לַכֶּסֶף לֹא נִכְסוֹף, לַשְּׂחוֹק נִשְׂחָקָה,</p>

<p>כָּל שִׂמְחָה תִמָּחֶה, תִּגֶל כָּל גִּילָה;</p>

<p>אַהֲבָה וִידִידוּת יִדֹּדוּ יִדֹּדוּ</p>

<p>וִידִידֵי לִבֵּנוּ אָחוֹר יָשׁוּבוּ</p>

<p>כִּמְעַט תַּבְרִיחַ בַּעֲדֵנוּ הָאָרֶץ;</p>

<p>עוֹד אֶגְלֵי מִסְפָּר עַל גָּדִישׁ יִדְמָעוּ</p>

<p>לַרְטִיב רִגְבֵי עָפָר חָתוּ עָלֵינוּ,</p>

<p>אַחַר – יִמְחוּ דִּמְעָה מֵעַל פָּנֵימוֹ.</p>

<p>יִמְחוּ מִלִּבָּם שֵׁם וָזֵכֶר לָנוּ.</p>
</blockquote>

<p><br></p>

<p>(דממה דקה)</p>

<blockquote>
<p>הוֹי רֵעַי לִבִּי, הוֹי אַחַי בָּרוּחַ,</p>

<p>תֹּפְשֵׂי הַתּוֹרָה, אֹגְרֵי חָכְמַת דַּעַת,</p>

<p>לָכֶם כָּמַהּ לִבִּי, תֵּכֶל הַנֶּפֶשׁ,</p>

<p>לָכֶם מִבְּלִי חֵפֶץ אֶרֶץ אֶעֱזוֹבָה!</p>

<p>לוּ לַחֲזִיק בִּימִינְכֶם לוּ עוֹד חָיִיתִי</p>

<p>שִֹגֵב יֶשַׁע וָעֹז אֶת דֹּרֵשׁ דָּעַת,</p>

<p>הַאֲצִיל רוּחַ חֵפֶץ עַל יָד נִדְהָמֶת</p>

<p>בִּימִין אִישׁ תּוּשִׁיָּה נֹעַם שָׂבֹע&#8230;</p>

<p>וְאַתְּ שָׂפָה עִבְרִית, שָׂפָה לֵאלֹהַּ,</p>

<p>תַּכְלִית כָּל עֲמָלִי תַּחַת הַשֶּׁמֶשׁ,</p>

<p>אַתְּ הֲיִי שָׁלוֹם וּבְרָכָה בָּאָרֶץ!!</p>

<p>אָת מִסְפַּר שָׁנַי עַל מִזְבְּחֵךְ הִקְרַבְתִּי</p>

<p>וּמְלֹא קֹמֶץ יָמַי לָךְ הֲרִימֹתִי,</p>

<p>לִבְנוֹת בָּךְ גָּדֵר תָּמִיד הִתְאַמַּצְתִּי,</p>

<p>חַיּוֹת אֲבָנַיִךְ מִמְּעִי מַפָּלֶת –</p>

<p>וּבְשַׁחַר חַיַּי, אֲכוּל אֵשׁ שַׁחֶפֶת,</p>

<p>עַל הֲרִיסוּתֵךְ נוֹסָפוֹת אָשִׁיתָה!</p>

<p>וְאַתְּ הַעֲרִי נָא רוּחֵךְ עַל דֹּרְשַיִךְ,</p>

<p>וִיז שׁוּלַיִךְ הֵיכַל לִבָּם מַלֵּאִי,</p>

<p>לַמְּדִי לָמוֹ סֵפֶר, לַמְּדִי גַּם קָסֶת</p>

<p>וָהֱוִי סֵתֶר לָמוֹ מֵעָקַת כָּסֶל.</p>

<p>וּבְנֵי צִיּוֹן כֻּלְּכֶם, צֹאן מַאֲכָל סֶלָה,</p>

<p>כַּעֲדָרִים בֶּהָרִים זָרִים הִדִּיחוּ,</p>

<p>הָרִימוּ קוֹלְכֶם מֵרָאשֵׁי הַשְּׁפָיִם,</p>

<p>הָעִיזוּ הִקָּבְצוּ הִתְנַגְּשׁוּ יָחַד,</p>

<p>תִּמְכוּ בִּידֵי אִמְּכֶם, אַל נָא תַּרְפּוּהָ!</p>

<p>לִוְיַת חֵן הִיא לָכֶם בַּטּוֹב וָאֹשֶׁר</p>

<p>מָגֵן וָשֶׁמֶשׁ בִּמְרִי יוֹם וָפֶגַע,</p>

<p>גֵּהָה לַמַּחֲלָה וּלְרוּחַ נֶעְכָּרֶת&#8230;</p>
</blockquote>

<p><br></p>

<p>(דממה דקה)</p>

<blockquote>
<p>מַחֲלָה – הָהּ, וּמַחֲלָתִי מַה־חָזָקָה!</p>

<p>קִרְבִּי קַדַּחַת כַּשַּׁחַת יוֹקֶדֶת,</p>

<p>וּרְקַב עֲצָמוֹת, וָאַתְּ הַשַּׁחֶפֶת</p>

<p>בַּהֲמוֹן פִּיּוֹת רֶצַח חַיַּי תִּינָקִי!</p>

<p>עוֹרְקַי רָפוּ וּבְאַפַּי פַּס הָרוּחַ,</p>

<p>זִרְמַת הַדָּם בִּכְבֵדֻת מִתְנַהֶלֶת.</p>

<p>זִמּוֹתַי נִתְּקוּ – חוּשַׁי יִתְבּוֹלָלוּ –</p>

<p>הַמַּסֶּכֶת מָלְאָה – הוּנַף הַתַּעַר</p>

<p>לִכְרוֹת הַמַּטְוֶה לַסִּיעַ הָאָרֶג:</p>

<p>בָּא קִצִּי וּמִסְפַּר יָמַי חֻצָּצוּ&#8230;</p>
</blockquote>

<p><br></p>

<p>(בַּהֲלָךְ־נָפֶשׁ)</p>

<blockquote>
<p>יוֹמִי רַד – שִׁמְשִׁי בִּפְאַת יָם נִשְׁקֶפֶת</p>

<p>מֵרֶחֶם מִשְׁחָר זֶה לֹא כַּבִּיר גָּחָה,</p>

<p>וּמִתַּחְתִּיּוֹת הָאָרֶץ צֵל יָעַל</p>

<p>יִגְדַּל כַּעֲנָק, יִגְאֶה יִשְׂגֶּא כָּאֶרֶז,</p>

<p>וּבְעָנָן כָּבֵד יָעִיב בַּת־הֶעָיִן.</p>

<p>חָמְרִי יֻכַּת וּרְגָבָיו יִתְפָּרָדוּ;</p>

<p>מַפְּלֵי הַגְּוִיָּה, הֵם זִקֵּי הַנֶּפֶשׁ,</p>

<p>יִטְּשׁוּ לוֹיוֹתָם יֻתָּכוּ יִפֹּלוּ.</p>

<p>אַךְ הִיא תִּנָּעֵר מִתַּרְדֵּמַת לַיְלָה</p>

<p>וּכְכַנְפֵי שַׁחַר תִּפְרוֹשׂ אֶבְרוֹתֶיהָ,</p>

<p>תַּאֲבִיר לִשְׁחָקִים, תַּעַל מַעְלָה מָעְלָה –</p>

<p>מַטָּה מָטָּה אֶבֶן אֹפֶל צוֹלֶלֶת</p>

<p>הִיא הַתֵּבֵל תִּטָּבֵל בִּבְאֵר שַׁחַת</p>

<p>וּכְכוֹכַב נֶשֶׁף תֵּרָא בִּתְהוֹם תֹהוּ – – –</p>

<p>עוּפִי עוּפִי, נַפְשִׁי, אַל תַּרְפִּי כֹחַ,</p>

<p>שָׁם אָנוּשׁ כָּל אֱנוֹשׁ, כָּל גֵּו יָשֹׁחַ,</p>

<p>פֹּה&#8230; נֹפֶשׁ לַנֶּפֶשׁ – לַגֵּו&#8230; מָנוֹחַ&#8230;</p>

<p>(יָשִׁיב רוּחוֹ אֶל הָאֱלֹהִים אֲשֶׁר נְתָנָהּ).</p>
</blockquote>

<br> 

<h3 id="המחזה:">המחזה:</h3>

<p><strong>שְׁמֵי מָרוֹם, הַשָּׂפָה הָעִבְרִיָּה בִּדְמוּת אִשָּׁה מְלֵאַת יָמִים וּמִתְעַלָּפֶת;</strong></p>

<p><strong>יָדֶיהָ עַל רֹאשָׁהּ וְרֹאשָׁהּ עַל לִבָּה, וּצְבָא הַשָּׁמַיִם עוֹמְדִים עָלֶיהָ מִימִינָהּ וּמִשְּׂמֹאלָהּ.</strong></p>

<br>  

<p><strong>השרף הראשון:</strong></p>

<blockquote>
<p>הַסּוּ הַסּוּ, אַל נָא אֶבְלָהּ תַּפְרִיעוּ!</p>

<p>אַל דִּבְרֵי נִחֻמִים לַעֲלוּבַת נֶפֶשׁ</p>

<p>בִּמְרִי רוּחָהּ לִבְלִי הוֹעִיל תִּפְזֹרוּ,</p>

<p>כִּי מַכְאוֹבָהּ הַיּוֹם גָּדַל עַד מָעְלָה</p>

<p>יַאֲטֵם אָזְנָהּ תִּנְחוּמֵיכֶם מִשְּׁמוֹעַ.</p>
</blockquote>

<br>  

<p><strong>השרף השני:</strong></p>

<blockquote>
<p>פִּי מִי יִמְצָא מִלִּים וּלְשׁוֹן מִי אֹמֶר</p>

<p>דַּבֵּר עַל לִבָּהּ, עַל לֵב מָרַת נֶפֶשׁ,</p>

<p>וּבְאִמְרֵי נוֹאָשׁ נַחֵם הַנּוֹאָשָה?!</p>

<p>שִׁבְרָהּ כַּיָּם וּכְמַר מִדְּלִי כָּל דֶּמַע</p>

<p>וּמִבַּלְהוֹת כִּידָהּ נֹחַם יִסָּתֶר.</p>
</blockquote>

<br>  

<p><strong>השרף השלישי:</strong></p>

<blockquote>
<p>אַיֵּה לֵב־רַגָּשׁ לֹא יִמַּס כַּמָּיִם?</p>

<p>אֵיפֹה בַּת־עַיִן לֹא תַרֵד בַּבֶּכִי?</p>

<p>שָׁם נַחַל הָאֵשׁ יֶחֱצֶה לֵב שָׁמַיִם</p>

<p>מִשְׁבָּרָיו חֲזִיזִים וּשְׁאוֹנוֹ רָעַם</p>

<p>אם לֹא יֵבְךְּ לִבְכִיתָהּ וִיַילִיל שֶׁפִי?</p>

<p>אִם לֹא חַדְרֵי תֵימָן הוֹרֵי סוּפָתָה</p>

<p>אַךְ הֵד אַנְחוֹתֶיהָ לָנוּ יַשְׁמִיעוּ?!</p>

<p>עֲנִיָּה זֹאת, סוּרָה וַעֲצוּבַת רוּחַ,</p>

<p>בִּמְרִירוּת תֵּאָנַח שָׁנִים אַלְפַּיִם –</p>

<p>הַיּוֹם עַצְבַת לִבָּהּ עָצְמָה גָּדֵלָה,</p>

<p>כִּי מִבְחַר בָּנֶיהָ, נוֹשְׂאֵי נִסֶּיהָ</p>

<p>שָׁם – בַּכּוֹכָב הַהוּא, הַיּוֹם קְבָרָה.</p>
</blockquote>

<br> 

<p><strong>הראשון:</strong></p>

<blockquote>
<p>הַס, הִנֶּהָ פּוֹתַחַת עַפְעַפֶּיהָ</p>

<p>אַף רַהֲטֵי עוֹרְקֶיהָ נוֹעַ הֵחֵלּוּ.</p>
</blockquote>

<p><br></p>

<p><strong>השפה העבריה</strong> (פונה כה וכה ומבטת בתמהון):</p>

<blockquote>
<p>הוֹי, מַה־זֹּאת אֶרְאֶה? בַּשָּׁמַיִם אָנִי,</p>

<p>לֹא בִּלְבַב שַׁחַת בִּבְרִיחֵי הָאָרֶץ,</p>

<p>וּבַשָּׁמַיִם, בִּמְעוֹן חַיֵּי נַחַת,</p>

<p>מוֹקְשֵׁי מָוֶת וּמְצָרֵי שְׁאוֹל עִוְּדֻנִי!</p>

<p>הוֹי חַיֵּי אַלְמָוֶת מָרִים מִמָּוֶת!</p>

<p>לוּ בַת אָדָם אָנִי לוּ מוּת יָכֹלְתִּי</p>

<p>אָז אֶת רב בָּנַי מִכְּבָר עָלַי מֵתוּ</p>

<p>הֲמֹנִים הֲמֹנִים – קֶבֶר יָרָדְתִּי;</p>

<p>שָׁם כִּלָּה כִּלָּיוֹן כָּל מַפַּח נָפֶשׁ</p>

<p>וּבְחֵיק הָאֲבַדּוֹן דַּאֲבוֹנִי טָמָנְתִּי;</p>

<p>אוֹ כַּצֵּל בִּנְטוֹתוֹ, יוֹמָם וָלָיִל</p>

<p>בֵּין אַלּוֹנֵי בָּכוּת בָּדָד הִלָּכְתִּי,</p>

<p>אוֹר יוֹם עַל קִבְרָם לַעֲרָפֶל יָשִׁיתוּ.</p>

<p>בִּרְסִיסֵי עֵינַי עַצְמֵיהֶם הִשְּׁקֵיתִי</p>

<p>וּשְׁאָר לֵחָם הֵנַקְתִּי לַעֲפַר אָרֶץ,</p>

<p>עֲדֵי יָצִיץ צִיץ, עַד יִגְמוֹל לִי פֶרַח,</p>

<p>וּתְהִי זֹאת תַּנְחוּמוֹת נַפְשִׁי סֶלָה:</p>

<p>עַתָּה – מוּת לֹא אוּכַל, לֹא רֶדֶת קָבֶר</p>

<p>וּבְלִי חֵפֶץ לֵבָב לָנֶצַח אֶחִי,</p>

<p>וּמַה־נּוֹרָא שְׂאֵת נֶצַח ֹשֵאת וָרֶצַח</p>

<p>וַיִּקוֹד אֶרֶץ תַּחְתִּית בִּנְאוֹת שָׁמַיִם!</p>
</blockquote>

<p><br></p>

<blockquote>
<p>הוֹי אֵיתָנֵי גוֹיִי אֲבוֹת עַם עֵבֶר,</p>

<p>לִי לָפֶה הֱיִיתֶם אָז בִּימֵי קֶדֶם,</p>

<p>עוּרוּ קוּמוּ נָא וּבְכוּ אִתִּי יָחַד!</p>

<p>וּדְמָעַי כַּגֶּשֶׁם מֵעָל כִּי יֻתָּכוּ,</p>

<p>אַנְחוֹתַי כָּרַעַם בַּגַּלְגַּל תַּרַעְנָה</p>

<p>וּכְלַהַט הַחֲזִיז תַּצֵתְנָה הָרוּחַ,</p>

<p>אָז בִּשְׁאוֹן הָרַעַשׁ, עֵת הֶמִיר אֶרֶץ,</p>

<p>מִבֶּטֶן קִבְרֵיכֶם אַתֶּם עֲנוּנִי,</p>

<p>מִכְּנַף הָאָרֶץ הִי גָּדוֹל הַשְׁמִיעוּ</p>

<p>תִּרְעַד הַתֵּבֵל, אָזְנֶיהָ תֶּחֱרַשְׁנָה.</p>

<p>וּבְקוֹל חֲרָדָה יַעֲלוּ כַּנְפֵי רוּחַ</p>

<p>צִוְחַת כֻּלָּנוּ עַד אָזְנֵי אֱלֹהַּ,</p>

<p>אוּלַי יֵרֶא בֶּעֱנוּתִי אֵל זֹעֵם נֵצַח,</p>

<p>אוּלַי יָחֹן הַפְּלֵטָה הַנִּשְׁאֶרֶת</p>

<p>מִמְּתֵי דֹּרְשֵׁי מֵאָז, יוֹם יוֹם יִמְעָטוּ,</p>

<p>יִתֵּן לִי נִיר וּלְאַחֲרִיתִי תּוֹחֶלֶת.</p>

 <br> 

<p>הֵן רָעֵי גוֹיִם רִגְשַּׁת פּוֹעֲלֵי אָוֶן</p>

<p>עָלַי זֶה פַּעֲמַיִם אָוֶן הֵמִיטוּ:</p>

<p>רוּחִי – בַּעְיָם רוּחָם אַרְצָה דִּכֵּאוּ,</p>

<p>אַרְצִי – לִמְשִׁיסַּת עַמִּים רַבִּים שָׂמוּ</p>

<p>עַמִּי – לִשְׁנִינָה וּלְשִׁמְצָה בָּאָרֶץ;</p>

<p>וּכְאַרְצִי כֵּן עַמִּי חַיִּים הִנָּמוֹ,</p>

<p>לֹא נִכְחַד קִימָם מֵחֲמַת מֵצִיק לָמוֹ,</p>

<p>וּכְבָר שָׁנִים אֶלֶף תֹּאכְלֵם פַּעֲמַיִם</p>

<p>שֵׁן הָרִקָּבוֹן, אַךְ עוֹד לֹא אֻכָּלוּ, –</p>

<p>רַק אֲנִי, אֲנִי – אוֹי לִי כִּי נִדְמֵיתִי!</p>

 <br> 

<p>עֵת הֵקִיץ הַקֵּץ רִאשׁוֹנָה אֶל בַּת עֵבֶר,</p>

<p>כַּשְׂדִּים עַם עָצוּם עִצֵּם עֲצוּמֶיהָ</p>

<p>וִיהוּדָה הַשְּׁדוּדָה בָּבֶל הָגְלָתָה:</p>

<p>אָז נִכְלָם בִּימִינָם שָׁמָּה נָשָׂאוּ</p>

<p>וּשְׂפָתָם בִּשְׂפָתָם אִתָּם הֵבִיאוּ,</p>

<p>– כִּי בָם אָז הָיִיתִי וּבִי דִּבֵּרוּ –</p>

<p>אַךְ כִּמְעַט לִגְבוּל אֶרֶץ נוֹדָם בָּאוּ</p>

<p>תָּלוּ אֶת נִבְלִי עַל עַרְבֵי הַנָּחַל –</p>

<p>שָׁם רוּחַ הַשִּׁיר לָנֶצַח נָפַחְתִּי</p>

<p>וּמִבֵּין הַחַיִּים כִּמְעַט נִצְמַתִּי;</p>

<p>שָׁם, בֵּין סִבְכֵי חָרוּל עַל נַהֲרוֹת בָּבֶל</p>

<p>יֵתַע רוּחִי בָּדָד וּמְאַסֵּף אָיִן.</p>

<p>גַּם עַל אַדְמַת נֵכָר לִי הִתְנַכָּרוּ,</p>

<p>מִשְּׂפָתָם הַשְּׁדוּדָה עֶדְיָם שָׁדָדוּ</p>

<p>וּלְשׁוֹנָם דַּבֵּר אַשְׁדּוֹדִית לִמֵּדוּ.</p>

<p>וּבְעֵת אַרְצִי שֵׁנִית בּוֹקְקִים בָּקָקוּ</p>

<p>וּכְרוּם זֻלּוּת רוֹמָה רוּמָהּ רָמָסָה</p>

<p>וּבַת עֵבֶר שָׁבָה שֶׁבִי הָלָכָה</p>

<p>– וּכְבָר נִסְתַּם חָזוֹן וַאֲנִי גָּוָעְתִּי –</p>

<p>עַצְמוֹתַי הַיְּבֵשׁוֹת אִתָּם לָקָחוּ</p>

<p>בַּאֲרוֹן סִפְרֵי קֹדֶשׁ וּלְבַב אַנְשֵׁי דָעַת,</p>

<p>וּשְׁמִי &#8220;הַשָּׂפָה הַקְּדוֹשָׁה&#8221; קָרָאוּ,</p>

<p>כִּי רַק בִּמְקוֹם קֹדֶשׁ מִקְלָט לִי שָׂמוּ</p>

<p>וּמִשְׂפַת הָעָם כַּמֵּתָה נִשְׁכָּחְתִּי.</p>

<p>גַּם סוֹפְרֵי שָׁוְא וּמְכַתְּבֵי עָמָל רַבּוּ</p>

<p>וּמְלִיצִים לֵצִים לִמְאֹד הֱלִיצוּנִי</p>

<p>וּפַיְטָנִים אֵין קֵץ חִסְרֵי טוּב טַעַם</p>

<p>בַּעֲרֵמוֹת חוֹל רוּחַ קָדְשִׁי טָמָנוּ,</p>

<p>חִלְּלוּ יִפְעָתִי וַהֲדָרִי נִאֵרוּ</p>

<p>וּכְבוֹדִי בִלְשׁוֹן אֵין בִּינָה הֵמִירוּ.</p>

<p>עַד שֶּׁקָּם דּוֹר אַחֲרוֹן עַל עֲפַר אָרֶץ</p>

<p>וַיִתְאֹשֵׁשׁ לָאִיר עֵינַי עָשֵׁשׁוּ</p>

<p>וַחֲדָשִׁים חַיִּים אֶל קִרְבִּי לָפַחַת;</p>

<p>אַף הָיָה חֶפְצָם בִּימִינָם צוֹלֵחַ</p>

<p>לוּלֵא מִבֵּיתִי קָם עָלַי הַשָּׁבֶר:</p>

<p>מוֹרֵי שֶקֶר לִשְׂנוּאַת אֵל יִתְּנוּנִי</p>

<p>וּבִשְׁמוֹ עַד חָרְמָה דֹּרְשַׁי יִרְדֹּפוּ;</p>

<p>וּבְכֵן תִכְבֶּה גַּחַלְתִּי הַנִּשְׁאֶרֶת .</p>

 <br> 

<p>גַּם הַיוֹם, אֲהָהּ יוֹם חֹשֶׁךְ וָאֹפֶל!</p>

<p>נִגְדַּע אַחַד דֹּרְשַי עוֹדוֹ בַּנֹּעַר,</p>

<p>עֶלֶם עוּל יָמִים וּמְלֵא כַּשָּׂב דָּעַת!</p>

<p>בֶּן־אָדָם אֶחָד מֵאֶלֶף מָצָאתִי,</p>

<p>בּוֹ שַׂמְתִּי תִקְוָתִי, אֵלָיו יִחָלְתִּי –</p>

<p>וּבְטֶרֶם תָּם פֶּרַח, גָּמַל הַבֹּסֶר,</p>

<p>מִהֵר הַמָּוֶת מַגָּלוֹ שַׁלֵּחַ</p>

<p>וַיְסָעֵף גַּם פֻּארָה זֹאת כִּירַק דֶּשֶׁא.</p>

<p>וּלְמִי מִקְּדֹשִׁים אֶפְנֶה? מִי אֶל שֶׁבֶר</p>

<p>נַפְשִׁי כִּי גָדַל יִכְהֶה יֵאָנֵחַ?</p>

<p>מִיכָאֵל שַׂר גָּדוֹל הָעוֹמֵד נֵצַח</p>

<p>לַמְלִיץ טוֹב עַל עַמִּי – מַה־תֶּחֱשֶׁה עַתָּה?</p>

<p>קוּם הִתְפַּלֵּל בַּעֲדִי אֶל אֵל הַצֶּדֶק,</p>

<p>כָּל מַלְאֲכֵי שָׁלוֹם אִתְּךָ נָא יִבְכָּיוּ,</p>

<p>מִדִּמְעוֹת עֵינֵיכֶם בַּעֲדִי שַׁחֵרוּ,</p>

<p>אַל תִּתְּנוּ דֳּמִי לוֹ עַד יִגְזֹר פָּרֶץ,</p>

<p>אַל תִּתְּנוּ דֳּמִי לוֹ עַד יִגְזֹר אֹמֶר</p>

<p>כִּי גַּם מֵתִי הַיּוֹם יַעַל שָׁמָיִם.</p>
</blockquote>

<p><strong>מִשֶּׁבֶר רוּחַ תִּדֹּם כְּרֶגַע. רִבּוֹתַיִם אַלְפֵי שִׁנְאָן נוֹעֲדוּ עָלֶיהָ. חִישׁ יִבְרוק בָּרָק: מִיכָאֵל בָּא בִּיעָף וּבְפִיהוּ אִמְרַת אֱלֹהִים. מִיכָאֵל בָּא בִּיעָף וּבְפִיהוּ אִמְרַת אֱלֹהִים.</strong></p>

<br>  

<p><strong>מיכאל:</strong></p>

<blockquote>
<p>הַס, בַּת־אֵל, וּתְנִי פוּגַת אל עֵינָיִךְ!</p>

<p>כֹּה אָמַר אֲדֹנִי אֵל דֹּבֵר צֶדֶק,</p>

<p>יוֹצְרֵךְ מִקֶּדֶם נוֹצְרֵךְ עֲדֵי נֵצַח:</p>

<p>הֵן עַד לֹא שָׁמַיִם כַּדֹּק נִטָּיוּ</p>

<p>וּמֵאָבָק דַּק גּוּשׁ אֶרֶץ יִסָּדְתִּי,</p>

<p>עַד לֹא נִקְווּ יַמִּים הָרִים הָטְבָּעוּ</p>

<p>עַד לֹא מֵעֲפַר אֶרֶץ הַיְקוּם רִקָּמְתִּי</p>

<p>וּמֵרִבְבוֹת הַיְקוּם אָדָם בָּחָרְתִּי,</p>

<p>עד לֹא בִּלְשׁוֹן <strong>אָדָם</strong> מִלָּה הָיָתָה –</p>

<p>אַתְּ הָיִית שַּׁעֲשׁוּעָי וּבָךְ שֹחָחְתִּי,</p>

<p>בָּךְ לִמְלֹא תֵבֵל קָרָאתִי עָמָדוּ,</p>

<p>בָּךְ לִיצִיר כַּפַּי רִאשׁוֹנָה דִּבַּרְתִּי:</p>

<p>אָדָם קֹרָא כִּי <strong>אֲדָמָה</strong> חִבְּלַתּוֹ.</p>

<p>וּבְעֵת זָרַח אֶזְרָחִי בֶּאֱשׁוּן כֶּסֶל</p>

<p>לַזְרִיחַ אוֹרִי בִּלְבַב הוֹלְכֵי חשֶׁךְ,</p>

<p>אָז אֶת מִלָּתֵךָ לוֹ עַל לָשׁוֹן שַׂמְתִּי</p>

<p>וּמִשְּׂפָתוֹ לִשְׂפַת זַרְעוֹ הוֹרָדְתִּי.</p>

<p>בָּךְ חֻקִּים וָדָת אֶל עַמִּי נָתַתִּי;</p>

<p>בָּךְ שָׂרֵי הַמַּשָּׂא זִמְרוֹתַי הִנְעִימוּ;</p>

<p>וּבְעֵת עַל הַחֹזִים רוּחִי הֶאֱצַלְתִּי</p>

<p>עוֹרֵךְ וּבְשָׂרְךְ הֵם אוֹתוֹ הִלְבִּישׁוּ ;</p>

<p>וּשְׂפַת קֹדֶשׁ עַל כֵּן אוֹתָךְ קָרָאוּ</p>

<p>כִּי קָדשׁ אֲנִי – וַאֲנִי בָּךְ בָּחָרְתִּי!</p>

<p>מָה מִבְּלִי הִנָּחֵם אֵפוֹא תֶּאְבָּלִי?!</p>

<p>דִּמְעוֹתַיִךְ רַגְלֵי כִסְאִי רָחָצוּ,</p>

<p>אַנְחוֹתַיִךְ נֹגַהּ בֵּית־לִי בִּקֵּעוּ,</p>

<p>וַאֲנִי אֵל חֶסֶד! נֶּהִי לֹא אוּכָלָה!</p>

<p>הַבְלִיגִי עַל יָגוֹן, בִּכְיֵךְ עֲזוֹבִי,</p>

<p>וּמְחִי אֶגְלֵי דִמְעָה מֵעַל פָּנָיִךְ!</p>

<p>אֲנִי אֵל יוֹצֵר כֹּל, רֹקַע שָׁמַיִם,</p>

<p>מֵקִים אַפְסֵי אֶרֶץ, מֹשֵׁל בָּהֵמָּה,</p>

<p>נוֹטֶה כַּפֶּלֶג כָּל גַּלְגִּלֵּי שַׁחַק</p>

<p>אֲנִי מִנִּי אָז בָּךְ יָדִי הֶחֱזַקְתִּי</p>

<p>וּלְעוֹלְמֵי עוֹלָמִים מִשְׂגַּבֵּךְ אָנִי!</p>

<p>אַל תִּרְאִי דִּבַּת עַם יוֹשְׁבֵי צַלְמָוֶת,</p>

<p>חֵיל בֹּעֲרִים כִּי יָנוּב לֵב אַל תָּשִׁיתִי;</p>

<p>הָעֲמֵלִים לִזְרוֹעַ עָמָל וָאָוֶן</p>

<p>רוּחַ יִקְצֹרוּ – וָבָךְ לֹא יִגָּעוּ!</p>

<p>גַּם הַיּוֹם אִם נִגְרָע אַחַד דֹּרְשַיִךְ</p>

<p>אַל תִּתְיַפֵּחִי, אַל נוֹאָשׁ תֹּאמֵרִי;</p>

<p>עוֹד דּוֹר אַחֲרוֹן יָקוּם בָּנִים יֻלָּדוּ</p>

<p>עַל אַדְמַת נֵכָר לָךְ לֹא יִתְנַכֵּרוּ,</p>

<p>בָּךְ יִתְאַמָּצוּ, בָּךְ כִּסְלָם יָשִׂימוּ,</p>

<p>וּתְשׁוּעַת עוֹלָמִים בָּךְ יִוָּשֵׁעוּ.</p>

<p>וּלְבֵן יַקִּירֵךְ כִּי בִלַּע הַמָּוֶת</p>

<p>רֵדִי וַהֲשִׁיבִיהוּ מֵעִמְקֵי שָׁחַת</p>

<p>לֵאוֹר לִמְאוֹר פָּנַי בִּדְבִיר הַנֵּצַח.</p>

<p>הִנֵּה מֹשֶׁה אִתָּךְ שַׁלְּחֵךְ הַדֶּרֶךְ</p>

<p>וּשְׁלֹמֹה בֶּן דָּוִד וּבֶן־מָנוֹחַ</p>

<p>וִיהוּדָה הַלֵּוִי – בָּם שָׁגָה רוּחַ</p>

<p>הָעֶלֶם הַהוּא בִּהְיוֹתוֹ בָּאָרֶץ.</p>

<p>שִׂימִי זֵר עַל רֹאשׁוֹ וּצְנִיף תִּפְאֶרֶת,</p>

<p>זֵר <strong>הַזִּמְרָה</strong> וּצְפִירַת חַיֵּי נֵצַח, –</p>

<p>וִיהִי מוֹפֵת נֶאֱמָן לִשְׁאָר עַם עֵבֶר</p>

<p>כִּי אַתְּ מַעְיַן יִשְׁעָם בִּמְשׁוֹאַת פֶּגַע,</p>

<p>אַתְּ שֶׁמֶן שָׂשׂוֹן לִמְלֵאֵי עַצָּבֶת,</p>

<p>מִשְׂגָּב לַחַיִּים – לַמֵּתִים אַלְמָוֶת.</p>
</blockquote>

<br>  

<h3 id="המחזה:">המחזה:</h3>

<p><strong>אֶרֶץ תַּחְתִּית אֱשׁוּן לַיְלָה וַאֲפֵלָה.</strong></p>

<p><strong>צֶלֶם אִישׁ עוּל יָמִים וּמַלְאַךְ הַדּוּמָה.</strong></p>

<br>  

<p><strong>המלאך:</strong></p>

<blockquote>
<p>מַה־שִּׁמְךָ הָעֶלֶם, הֲלֹא תַגִּידָה!</p>

<p>מַלְאַךְ דּוּמָה אָנִי, מִשְׁנֶה לַמָּוֶת,</p>

<p>כָּל יוֹרְדֵי בוֹר תַּחַת שִׁבְטִּי יַעֲבֹרוּ</p>
</blockquote>

<br>  

<p><strong>העלם:</strong></p>

<blockquote>
<p>אַל תִּשְׁאַל לִשְׁמִי, מַלְאָךְ! לוּ אֶזְכְּרֶנּוּ</p>

<p>תִּלְבַּשׁ חֲרָדוֹת פַּלָּצוּת תֹּאחֲזֶךָּ.</p>
</blockquote>

<br>  

<p><strong>המלאך:</strong></p>

<blockquote>
<p>מֶלֶךְ בַּלָּהוֹת לֹא יֵדַע כָּל פָּחַד!</p>

<p>פֹּה – בִּמְגוּרֵי שַׁחַת וּמַדְוֵי נֵצַח.</p>

<p>בִּמְקוֹם כָּל הַיְקוּם יִבּוֹל כִּירַק דֶּשֶׁא</p>

<p>וּמְלֵאֵי דֶבֶר הָרוּחוֹת עָבֵשׁוּ,</p>

<p>וּרְגָבִים אֵלֶּה, זוּ שֶׁמֶשׁ יָרֵחַ</p>

<p>עַל אֶרֶץ עִלִּית מִפִּי כֹל נִקְרָאוּ,</p>

<p>כִּדְמוּת הָרֵי נֶשֶׁף נִרְאִים לֶעָיִן:</p>

<p>פֹּה – לֹא יָבֹא חָת, לֹא יַעֲדָה כָּל רֶטֶט</p>

<p>גַּם מִפְּנֵי הָאַדִּיר הַמַּרְעִים רָעַם,</p>

<p>הָרוֹבֶה חֲזִיזִים וּמַרְגִּיז אֶרֶץ,</p>

<p>פֹּה לֹא נִפְחָדָה, מִשְּׁמוֹ לֹא נֵחָתָּה.</p>
</blockquote>

<br>  

<p><strong>העלם:</strong></p>

<blockquote>
<p>אֱמֶת דִּבַּרְתָּ כִּי אֵין בִּשְׁאוֹל פָּחַד</p>

<p>כִּי גַּם מִדְּבָרֶיךָ, עַזּוּ כַמָּוֶת</p>

<p>אֶל רֹאֵי שֶׁמֶשׁ, לִבִּי לֹא יִנּוֹעַ.</p>
</blockquote>

<br>  

<p><strong>המלאך:</strong></p>

<blockquote>
<p>אֲבָל שִׁמְךָ הַגֵּד, עֶלֶם עַז מֵצַח!</p>

<p>בִּבְכוֹר שָׂטָן אַשְׁבִּיעֲךָ שַׂר הַתֹּפֶת</p>

<p>בָּאֲבַדּוֹן וָשַׁחַת&#8230;</p>
</blockquote>

<br>  

<p><strong>העלם:</strong></p>

<blockquote>
<p>הַס, דֹּם כַּמָּוֶת;</p>

<p>שִׁמְעָה וּרְגָזָה: בֶּן־<strong>חַיִּים</strong> אָנֹכִי!</p>
</blockquote>

<br>  

<p><strong>המלאך</strong> (ירתע לאחוריו):</p>

<blockquote>
<p>חַיִּים? מִי נָשָׂא שֵׁם זֶה בִּשְׂפָתָיִם?</p>

<p>הַחַיִּים – הֵן הֵם אוֹיְבֵי בֵית הַמָּוֶת,</p>

<p>הַנִּלְחָמִים בָּנוּ מִלְחָמָה נִצַּחַת,</p>

<p>הַצָּרִים עָלֵינוּ מִכָּל צַד וָעֵבֶר;</p>

<p>כָּל אֲשֶׁר יָהִין לָצֵאת מִשְּׁאוֹל חוּצָה</p>

<p>יִגְזְלוּ הֵמָּה, יַעֲרוּ עָלֵיהוּ רוּחַ</p>

<p>וּבְחַבְלֵי הַשָּׁוְא אֶת רַגְלָיו יֶאֱסֹרוּ</p>

<p>וּבְאַרְמוֹנֵי קֶסֶם יִכְלְאוּהוּ שֶׁבִי</p>

<p>וְיַֹשִּיאוּהוּ לִמְרוֹד בַּאֲדֹנָיו הַמָּוֶת,</p>

<p>וּבְדֵי עָמָל יִצְלַח בִּידֵי הַתֹּפֶת</p>

<p>כִּי יָרִיק חֲנִיכָיו מַחֲלָה וָפֶגַע</p>

<p>לָשׁוּב וּלְהוֹרִישׁ מִבִּטְנָם הַגָּזֶל.</p>

<p>הַחַיִּים&#8230; שֵׁם נִבְזֶה לִבְנֵי הַשָּׁחַת –</p>

<p>מִי יָעִיז זָכְרֵהוּ בִּגְבוּל הַמָּוֶת?!</p>
</blockquote>

<br>  

<p><strong>העלם</strong> (אל לבו):</p>

<blockquote>
<p>לֹא רַק הַחַיִּים מִמָּוֶת יָגוּרוּ</p>

<p>גַּם יִלְדֵי שַׁחַת אֶל שֵׁם חַיִּים יֶחֱרָדוּ.</p>
</blockquote>

<br>  

<p><strong>המלאך:</strong></p>

<blockquote>
<p>הַגֵּד נָא אֵפוֹא אִם בֶּן חַיִּים אָתָּה</p>

<p>אֵיךְ נָפַלְתָּ שֶׁבִי בִּידֵי הַמָּוֶת?</p>
</blockquote>

<br>  

<p><strong>העלם:</strong></p>

<blockquote>
<p>כִּי בֶן־אָדָם וִילוּד אִשָּׁה הָיִיתִי.</p>
</blockquote>

<br> 

<p><strong>המלאך:</strong></p>

<blockquote>
<p>בֶּן־אָדָם – בֶּן־חַיִּים – אָדָם לֹא־בֶן־מָוֶת!!</p>
</blockquote>

<br>  

<p><strong>העלם</strong> (מבלי שית אליו לבו):</p>

<blockquote>
<p>בַּכּוֹכָב הַהוּא הַנִּבְרָא <strong>מִבְּלִי</strong> מָה,</p>

<p>תֶּבֶל עָשׂוּי מִמְּצוּקִים <strong>הִתְבּוֹלָלוּ</strong></p>

<p><strong>וּצְבָאוֹ יִבּוֹל</strong> כִּנְבוֹל בּוּל וָדֶשֶׁא</p>

<p>וָהוּא גַּם הוּא <strong>יִבְלֶה</strong> כִּבְלוֹיֵי בֶגֶד.</p>

<p><strong>בַּלָּהוֹת</strong> הָיָה <em>וּבַלְהוֹת</em>* יֶהִי</p>

<p>וּפִי יוֹשְׁבָיו עַל כֵּן <strong>תֵּבֵל</strong> יִקֳּבֶנּוּ,</p>

<p>שָׁם – בֵּין שֹׁאֲפִי רוּחַ בֵּין רֹאֵי שֶׁמֶשׁ</p>

<p>אַךְ מִסְפַּר שָׁנִים כַּצֵּל הִתְהַלָּכְתִּי.</p>

<p>שָׁם יוֹם יוֹם הַמָּוֶת עֵינַי חָזָיוּ</p>

<p>כִּי אֶל יַד מַעְגָּלִי פָּרַשׂ לִי רֶשֶׁת</p>

<p>וּמִיּוֹם הֱיוֹתִי יָצַק בִּי רַעַל,</p>

<p>רָקָב בַּעֲצָמַי וּמַחֲלָה אֵין מַרְפֵּא,</p>

<p>וּבְשַׁחַר יוֹמִי הִקְדִּיר עָלַי שֶׁמֶשׁ –</p>

<p>אֶפֶס כִּי אֶל עֵץ הַחַיִּים יָד שָׁלַחְתִּי</p>

<p>מִפִּרְיוֹ אָכַלְתִּי, כֹּחִי הֶחֱלַפְתִּי,</p>

<p>וּמִמְּקוֹר הַחַיִּים – מַעְיַן שִׁיר וָזֶמֶר,</p>

<p>מִבֵּית אֵל יֵצֵא וִיזַנֵּק מִשָּׁמָיִם –</p>

<p>מֵימַי שָׁתִיתִי – וּבְכֵן בּוּז לָךְ, מָוֶת!</p>

<p>לוּ שֶׁבַע עַל אַחַת שִׁנֶּיךָ חַדּוּ</p>

<p>לֹא תֹאכְלֵנִי כָּלִיל – בֶּן <strong>חַיִּים</strong> אָנִי!</p>
</blockquote>

<p><br></p>

<p><strong>המלאך</strong> (שמע דבריו בשממון):</p>

<blockquote>
<p>בֶּן־חַיִּים – בֶּן־אָדָם – אָדָם לֹא־בֶן־מָוֶת!</p>

<p>עַל כֵּן אַךְ כָּאָדָם יָרַד פֹּה קֶבֶר</p>

<p>וּכְבֶן־חַיִּים מִשְּׁאוֹל לֹא יִפְחַד פָּחַד;</p>

<p>מִמְּקוֹר הַזִּמְרָה שָׁאַב וַיֵּשְׁתְּ מַיִם,</p>

<p>מִפְּרִי הָעֵץ אָכַל – וִיחִי לָנֶצַח:</p>

<p>בִּיְקוּם כֻּלּוֹ יַד הַנְּשִׁיָּה שַׁלָּטֶת</p>

<p>אַךְ לֹא בִּמְקוֹר הַחַיִּים – שִׁיר וָזֶמֶר;</p>

<p>הַשּׁוֹתֶה מֵימָיו לֹא יֵדַע עַצָּבֶת</p>

<p>יִלְעַג לַשַּׁחַת, לֹא יֹאבַד בַּמָּוֶת.</p>
</blockquote>

<br>  

<p>(יתעלם. קול מקהלה נעלמה נשמע בחוץ)</p>

<br>

<p><strong>המקהלה:</strong></p>

<blockquote>
<p>בּוּז לָךְ, אֲבַדּוֹן, לַעַג לָךְ, הַמָּוֶת</p>

<p>על פִּרְחֵי הַשִּׁיר רוּחֲךָ לא נוֹשָׁבֶת,</p>

<p>הֵם עַל מַעְיַן זִמְרָה נֵצַח יִפְרָחוּ,</p>

<p>אֲבִיבָם עוֹלָם לֹא יֵדַע כָּל חֹרֶף,</p>

<p>וּקְטוֹן הַיְּאוֹרִים – מַעְיַן שִׁיר וָזָמֶר</p>

<p>מִנַּחַל הַנְּשִׁיָּה יַצִּיל הַטָּרֶף.</p>
</blockquote>

<br>  

<h3 id="המחזה:">המחזה:</h3>

<p><strong>אוֹר גָּדוֹל. יָבֹא רוּחַ מֹשֶׁה, שְׁלֹמֹה, שִׁמְשׁוֹן וְר' יְהוּדָה הַלֵּוִי</strong></p>

<p><strong>וּבְרֹאשָׁם הַשָּׂפָה הָעִבְרִיָּה.</strong></p>

<br>  

<p><strong>כלם</strong> (במקהלה):</p>

<blockquote>
<p>נִצַּחְתָּ, אָחִינוּ, נִצַּחְתָּ נִצַּחְתָּ!!</p>
</blockquote>

<br> 

<p><strong>העלם</strong> (יביט בפני משה ויסתיר חיש את פניו):</p>

<blockquote>
<p>הָהּ, מִי זֶה בָּא אֵלַי הֲלוֹם בַּקֶּבֶר?</p>

<p>מַה־נּוֹרָאָה הַתְּמוּנָה שָׁם מִנֶּגֶד!</p>

<p>סָבִיב לָהּ כַּכַּרְכֹּב קַרְנַיִם אֹרוּ,</p>

<p>כִּדְמוּת קַרְנֵי שֶׁמֶשׁ בִּשְׁמֵי צָהֳרָיִם –</p>

<p>הֲגַם בִּמְעוּף שַׁחַת שֶׁמֶשׁ זוֹרַחַת?</p>

<p>וּמִי שָׁם לִימִינָהּ לָבַשׁ גֵּאוּת מֶלֶךְ</p>

<p>אוֹר חָכְמָה וְחֵקֶר פָּנָיו יַגִּיהַּ?</p>

<p>הַשְּׁלִישִׁי עַל יָדוֹ עֵינַי תֶּחֱזֶנָה:</p>

<p>תַּבְנִית הַגְּבוּרָה סֵמֶל כֹּחַ גֶּבֶר,</p>

<p>בָּרָק מַבָּטוֹ וּבְאֶגְרוֹפוֹ רָעַם,</p>

<p>קִנְאָה יָעַט, נָקָם אֵזוֹר מָתְנֵיהוּ;</p>

<p>וְזֶה הָרְבִיעִי – הוֹי מַחֲזֵה מִפְלֶצֶת!</p>

<p>מוּמָת בִּידֵי הוֹרֵג לֹא מוֹת כָּל גֶּבֶר.</p>

<p>פָּנָיו וּשְׂעָרוֹ בַּמָּוֶת נִפְרָעוּ,</p>

<p>פִּיו סָגוּר וּלְבָבוֹ כַּפֶּה פָתוּחַ,</p>

<p>מִפִּצְעוֹ זָבוּ דָּמָיו וַיִּיבָשׁוּ;</p>

<p>וּמִי הַחֲמִישִׁית בֵּינֵימוֹ נִשְׁקֶפֶת,</p>

<p>אִשָּׁה עֲדִינָה וּכְפוּפָה מִזֹּקֶן,</p>

<p>פָּנֶיהָ קֻמְּטוּ מִתּוּגָה וָאֵבֶל,</p>

<p>עֵינֶיהָ נָמַקּוּ מֵהַרְבּוֹת בֶּכִי,</p>

<p>פַּךְ שֶׁמֶן שָׂשׂוֹן בִּימִינָהּ אוֹחֶזֶת</p>

<p>לַחֲבוֹשׁ לִשְׁבוּרֵי לֵב לִגְהוֹת כָּל פֶּצַע?</p>

<p>יַלְדֵי אֵל כֻּלָּם מִמְּרוֹמֵי גָּבֹהַּ.</p>

<p>אוֹיָה לִי אִישׁ נֶאֱלָח עָפָר וָאֵפֶר,</p>

<p>כִּי תַבְנִיתָם רָאִיתִי לָעֵינָיִם!</p>
</blockquote>

<br>   

<p><strong>השפה העבריה</strong> (נגשת אליו ומרימה ראשו בשתי ידיה):</p>

<blockquote>
<p>הַכִּירֵנִי נָא, בֵּן יַקִּיר, הַכִּירָה!</p>

<p>אִמְּךָ אָנִי – הַשָּׂפָה הָעִבְרִיָּה,</p>

<p>עַל חֵיקִי הִתְעַלַּסְתָּ כָּל חַיֶּיךָ,</p>

<p>לִי רוּחֲךָ נָשָׂאתָ, לִי תַּאֲוַת נָפֶשׁ:</p>

<p>וַאֲנִי מִבְּלִי הֵרָאוֹת לָךְ לָעַיִן</p>

<p>מִשֹּׁד נִחֻמִּים נֹחַם הֵינַקְתִּיךָ.</p>

<p>הַכֵּר, בֵּן יַקִּיר, אֶת אִמְּךָ הַכִּירָה!</p>

<p>גַּם אֵם כָּל אַחֶיךָ הֲלֹא הִנֵּנִי,</p>

<p>אֵם כָּל גֹּלֵי צִיּוֹן וִירוּשָׁלַיִם:</p>

<p>מֵעָקַת אוֹיֵב כִּי תִקְצַר רוּחָמוֹ,</p>

<p>נֵטֶל הַחַיִּים כִּי יִכְבַּד עָלֵימוֹ,</p>

<p>אַךְ לִי יִשְּׂאוּ עַיִן, כִּי יִתְאַמָּצוּ;</p>

<p>וַאֲנִי אַט אֶל כֻּלָּם כַּנָּהָר יֶשַׁע,</p>

<p>אֲקוֹמֵם עֲדָתָם אֲאַזְּרֵם חָיִל.</p>

<p>פֹּה רוּחוֹת אֵלֶּה עַל יָדִי הַכִּירָה,</p>

<p>כָּל עוֹדְךָ בַּחַיִּים עִמָּם שׂוֹחַחְתָּ;</p>

<p>זֶה מֹשֶׁה עַמִּי וּמְחוֹקֵק דָּת לָמוֹ,</p>

<p>אֲבִי הַנְּבִיאִים רֹאשׁ כָּל אַנְשֵׁי רוּחַ</p>

<p>וּשְׁמוֹ הַגָּדוֹל עַד תַּכְלִית אוֹר יָאֶר;</p>

<p>וּשְׁלֹמֹה כִּשְׁלֹמֹה יָרַד עָדֶיךָ</p>

<p>כִּי שָׁקַט בּוֹ רוּחוֹ, שָׁב לִימֵי נֹעַר</p>

<p>אַחֲרֵי עָמְדוֹ וַיַקְשֵׁב סוֹד אֱלֹהַּ</p>

<p>וַיִּמְצָא פֵּשֶׁר לִשְׁאֵלוֹת הַשֶּׂפֶק.</p>

<p>גַּם שִׁמְשׁוֹן גִבּוֹרְךָ הִנּוֹ אִתָּנוּ</p>

<p>וִיהוּדָה הַלֵּוִי הָאַחֲרוֹן בָּמוֹ,</p>

<p>הַמְחוֹנֵן הֲרִיסוּת אֶרֶץ הַצֶבִי,</p>

<p>וּבִדְמֵי לִבּוֹ כִּי זֹרְמוּ כַּמַּיִם</p>

<p>טִהֵר עֲפָרָהּ וַיְקַדְּשֶהָ שֶׁבַע.</p>

<p>הַכֵּר כֻּלָּהַם, בֵּן יַקִּיר, הַכִּירָה,</p>

<p>כָּל עוֹדְךָ בַּחַיִּים עִמָּם שׂוֹחַחְתָּ</p>

<p>הֵם בָּאוּ לִפְדּוֹת מִשַּׁחַת נַפְשְׁךָ.</p>
</blockquote>

<br>   

<p><strong>העלם</strong> (יניח ראשו על חיקה):</p>

<blockquote>
<p>הָהּ, אֵם עֲדִינָה, הַאוֹתָךְ אַבִּיטָה?</p>

<p>הָאוֹתְךָ, מֹשֶׁה אִישׁ הָאֱלֹהִים אָחַז?</p>

<p>וּשְׁלֹמֹה גַּם אַתָּה בִּישֻׁרוּן מֶלֶךְ,</p>

<p>גַּם שִׁמְשׁוֹן וִיהוּדָה אִתְּכֶם נוֹעָדוּ!!</p>

<p>הֶאָח, רַק לִרְאוֹתְכֶם לוּ הַיּוֹם בָּאתִי</p>

<p>דַּי שָׂכָר לִי עַל כָּל חַבְלֵי הַמָּוֶת.</p>
</blockquote>

<br>  

<p><strong>כלם</strong> (במקהלה):</p>

<blockquote>
<p>אִתְּךָ, מִיכָה, נָחְנוּ, אִתָּנוּ תֶּהִי,</p>

<p>אִתָּנוּ גַּם תַּעַל לִמְקוֹר אוֹר נֵצַח;</p>

<p>שָׁם תִּשְׁכַּח כָּל מַדְוֶה, כָּל צַר וָנֶהִי,</p>

<p>שָׁם תַּעֲנֹד זֵר מֹר וּצְנִיף אוֹר עַל מֵצַח.</p>

<p>מָסַךְ הַבְּרִיאָה יוּרָם אֶל עֵינֶיךָ,</p>

<p>כָּל סָפוּן כָּל טָמוּן חִידוֹת אֵין חֵקֶר</p>

<p>מִנְּעִימוֹת עוֹלָמִים תִּשְׂבַּע נַפְשֶׁךָ,</p>

<p>בִּמְרוֹם תֵּבֵל תָּשִׁיר בֵּין כּוֹכְבֵי בֹקֶר.</p>
</blockquote>

<br>  

<p><strong>השפה העבריה:</strong></p>

<p>(לוקחת קרן אחד מקרני אור פני משה ועונדת אותו עטרה לראש העלם)</p>

<blockquote>
<p>מִקֶּרֶן אוֹר זֶה פָּנֶיךָ יָהֵלּוּ</p>

<p>וּכְשֵׁם כָּל הַגְּדוֹלִים בִּבְנֵי עַמֶּךָ</p>

<p>שְׁמֶךָ מִיכָה יוֹסֵף לַעֲדֵי עַד יֶחִי!</p>

<p>שָׁם – בִּדְבִיר אַלְמָוֶת עַל לוּחַ שַׁיִשׁ</p>

<p>נָקִי וָזַךְ כִּדְמוּת נַפְשְׁךָ קִרְבֶּךָ</p>

<p>שָׁם אֶצְבָּעִי אָנִי שִׁמְךָ חָרָתָה;</p>

<p>כִּי יָבוֹא יוֹם וּבָנִים יִוָּלֵדוּ</p>

<p>בִּזְרֹעַ וּבְלֹא לֵב וָלֵב יַעְדֹּרוּ</p>

<p>לָקִים הֲרִיסוֹתַי, לִגְדוֹר כָּל פֶּרֶץ</p>

<p>נִשְׁמוֹת אֱמוּנַי יַחַד יִפָּקֵדוּ –</p>

<p>אָז לֵב לַלֵּב יַגִּיד, פֶּה לָפֶה יַבִּיעַ:</p>

<p>&#8220;וּמִיכָה יוֹסֵף הָאֶחָד בָּהֵמָּה&#8221;!</p>
</blockquote>

<br>

<p><strong>כלם</strong> (במקהלה):</p>

<blockquote>
<p>עֲזָב־נָא, בֶּן־אָדָם, עֲזוֹב הָאָרֶץ</p>

<p>קַן קִינִים וָהֶגֶה וּמְקוֹר כָּל קָרֶץ,</p>

<p>לִמְקוֹר זִמְרָה תַּעַל – שָׁם בִּשְׁמֵי מַעְלָה</p>

<p>תִּחְיֶה, בֶּן־חַיִּים עַד דֹּר דֹּרִים סֶלָה.</p>
</blockquote>

<br>  

<p><strong>לוֹקְחִים אוֹתוֹ עַל זְרוֹעוֹתֵיהֶם: עַב עֲרָפֶל יוֹרֵד וּמְחַתֵּל אוֹתָם</strong></p>

<p><strong>וְהֵמָּה עוֹלִים בַּעָנָן הַשָּׁמָיִם.</strong></p>

<br>  


</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6810">https://benyehuda.org/read/6810</a></div></body></html>