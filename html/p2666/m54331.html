<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לחוף יפו</title>
	<meta name="author" content="צבי ישראל שביד"/>
</head>
<body>

<blockquote>
<br />
</blockquote>

<blockquote>
<p>שְׁלוּבַת אֶזְרוֹעוֹת עִם רוּחוֹת הַמַּעֲרָב,</p>

<p>וְנָדָה עַל נַחְשׁוֹל בֵּין גַּלִּים סוֹעֲרִים,</p>

<p>חוֹתֶרֶת אֳנִי אֶל הַחוֹף הַנִּכְסָף</p>

<p>לְלִבּוֹת שׁוֹאֲפָיו – יְהוּדִים צְעִירִים;</p>

<p>גַּם אֲנִי בְּתוֹכָם, וְלִבִּי מִתְרוֹנֵן,</p>

<p>אַרְכִּין אֶת גֵּוִי וּכְנִקְסָם אֶתְבּוֹנֵן</p>

<p>לִפְאַת הַמִּזְרָח הָרוֹקֵם וּמְעוֹנֵן</p>

<p>לְעֵינַי חִזָּיוֹן שֶׁל חוֹף מִתְגַּלֵּעַ</p>

<p>מֵאֹפֶק הַיָּם הַגּוֹעֵשׁ וּמְבַעְבֵּעַ.</p>

<br />
</blockquote>

<blockquote>
<p>שָׁם יָפוֹ – אֶשְׁכּוֹל שֶׁל בָּתִּים, הַנִּקְבָּץ</p>

<p>מִסָּבִיב לַגִּבְעָה; גִּבְעוֹלוֹ – טוּר מִסְגָּד</p>

<p>שֶׁרֹאשׁוֹ בְּקַרְנֵי הַשְּׁקִיעָה מְשֻׁבָּץ,</p>

<p>נוֹשֵׂא חֶרְמֵשׁ סַהַר קָבוּעַ עַל חֹד</p>

<p>חֲנִית מִגְדָּלוֹ הַנּוֹגְחָה בַּמְּרוֹמִים;</p>

<p>צָפוֹנָה מְעַרְבֹּלֶת שְׁוָקִים הַהוֹמִים</p>

<p>בֵּינוֹת לַבָּתִּים הַקְּטַנִּים, הַדּוֹמִים</p>

<p>בְּלָבְנָם לִרְחֵלוֹת פְּזוּרוֹת בְּלִי סֵדֶר,</p>

<p>וְהַר נַפּוֹלְיוֹן – כַּלְבּוֹ שֶׁל הָעֵדֶר.</p>

<br />
</blockquote>

<blockquote>
<p>חֶשְׁכַת בֵּין עַרְבַּיִם סְפוּגַת אַפְלוּלִים</p>

<p>כְּמַטְלִית כְּחַלְחָלָה מְנַגֶּבֶת בַּיָּם</p>

<p>אֶת קֶצֶף גַּלָּיו, וּמוֹחָה הַגְּבוּלִים</p>

<p>בֵּין לַיְלָה וָיוֹם; עוֹד רַק שְׁבִיל אֲדַמְדָּם</p>

<p>רוֹטֵט וּמְפַזֵּז וּמוֹבִיל מַעֲרָבָה,</p>

<p>לִמְקוֹם שָׁם הַשֶּׁמֶשׁ יָרַד וְטָבַע;</p>

<p>אַךְ עֵינִי לַמִּזְרָח, פְּקוּחָה, רְחָבָה,</p>

<p>תָּתוּר בַּמֶּרְחָק, שָׁם יְשַׁחֲרוּ טֶרֶף</p>

<p>לַהֲקוֹת בְּנֵי־שַׁחַף לְרוּחַ הָעֶרֶב.</p>

<p>שָׁם רֶגַע דָּמוּ עֲנָנִים לְגָמָל,</p>

<p>שֶׁעָבַר מֶרְחַקִּים בַּמִּדְבָּר הַלּוֹהֵט,</p>

<p>וְכָעֵת, בִּרְאוֹתוֹ אֶת מֵימֵי הַנָּמָל,</p>

<p>הוֹשִׁיט צַוָּארוֹ הַשּׁוֹקֵק, הָרוֹעֵד,</p>

<p>לְהַרְווֹת בְּאֵדֵי הַיַּמִּים צִמְאוֹנוֹ;</p>

<p>אַךְ לְפֶתַע חֵץ שֶׁמֶשׁ נִנְעַץ בִּגְרוֹנוֹ</p>

<p>וְרֹאשׁוֹ הֶעָרוּף יְקַלַּח חֲרוֹנוֹ</p>

<p>בַּגַּלִּים. וּקְרָעָיו הַפְּזוּרִים לָרוּחוֹת</p>

<p>מָצְאוּ אֶת קִבְרָם עַל מֵימֵי הַמְּנוּחוֹת.</p>

<br />
</blockquote>

<blockquote>
<p>הַלַּיְלָה יָרַד. מֵי הַיָּם כִּדְיוֹתָה</p>

<p>הִשְׁחִירוּ מוּל גְּוִיל הָרְקִיעִים הַתָּכֹל,</p>

<p>וּמְצַפָּה דְּיוֹ לָעֵט שֶׁיָּבוֹא לִשְׁתּוֹתָהּ,</p>

<p>לִכְתֹּב בָּרְקִיעִים אֶת שִׁבְחֵי בּוֹרֵא־כֹּל.</p>

<p>אַךְ הִקְדִּים הַמִּזְרָח וְהִשְׁכִּים לְשַׁבֵּחַ –</p>

<p>בְּרֹאשׁ הֶהָרִים נִתְגַּלָּה קְצֵה־יָרֵחַ.</p>

<p>וּבְטוּרֵי כּוֹכָבִים הוֹלֵךְ מִתְנַסֵּחַ</p>

<p>הַלֵּל אֵיתָנִי עַל רַחֲבֵי הַשָּׁמַיִם.</p>

<p>בְּרִבֲבוֹת כּוֹכָבִים יַעֲנוּ גַּם הַמַּיִם&#8230;</p>

<br />
</blockquote>

<blockquote>
<p>נִצְּתָה גַּם נַפְשִׁי מֵחֶרְדַּת הַשִּׁירָה</p>

<p>הַמְּלֵאָה כָּל הַיְקוּם, הָרַנָּה בְּגִילָה,</p>

<p>שְׁכָּרוֹן עֲטָפַנִי, נִימָה אַדִּירָה</p>

<p>נִרְעֲדָה בַּלֵּבָב, נִשְׁפְּכָה בִּתְפִלָּה:</p>

<p>אֱלֹהִים, בְּשׁוּב יִשְׂרָאֵל לְצִיּוֹן</p>

<p>הָשֵׁב לְאַרְצֵנוּ, הָשֵׁב־נָא פְּרָזוֹן!</p>
</blockquote>

<blockquote>
<p>תרפ&quot;ד</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/54331">https://benyehuda.org/read/54331</a></div></body></html>