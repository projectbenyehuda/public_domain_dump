<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מעלתה של מגרעת</title>
	<meta name="author" content="יעקב קלצקין"/>
</head>
<body>

<p>פעמים ויפי־לשון הוא מכשול גדול לקוראים.</p>

<p>מתוך שהללו מתענגים על יפי צורה, מתמלאת סאת־הנאתם והם
מגיעים לידי נקודת־שובע אסתטית ושוב אין נפשם פנויה להרגיש את התוכן ולקלוט
את הרגשתו או את מחשבתו.</p>

<p>ומכאן, עם כשהם גומרים את ההלל על הסופר, אינם בעקרם אלא
עולבים אותו. שהרי הלה כתב את דבריו מתוך צער ולחץ התוכן, ומחמת שחביבים
עליו ילדי רוחו, בני־עוני, טרח להלבישם לבושים נאים כשהוציאם אל הקהל;
וביתר דיוק, רק בזכותו של התוכן נתקנו, אם מדעת ואם שלא־מדעת, אותן הצורות
היפות והן נזונות ממנו. והבריות מוצאים די־ספוקם בכלים המכשירים את ההרגשה
והמחשבה – עד שאינם מוכשרים להבחין בה עצמה. נתמלא בית־קבולה של הנפש והיא
מברכת על נוי הלשון ועל נוי הסגנון, ומצא לה.</p>

<p>והרי זה דומה לאותו אדם שנזדמן לו ספר של אפלטון בכתב־ידו
והוא קורא בו מתוך התפעלות, מפסיק לפרקים ומכריז: מה נאה כתב־ידו של זה, מה
נאה!&#8230;</p>

<p>*</p>

<p>על־כן יש שכחם של קשי־הלשון עדיף מכחם של אמני־הלשון
<strong>כשאין נפשו של הקורא תפוסה הנאת־צורה, היא יותר פנויה לקליטתו של התוכן
הבא עליה בכבדו וכובשה</strong>.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/53062">https://benyehuda.org/read/53062</a></div></body></html>