<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הסח־הדעת</title>
	<meta name="author" content="יעקב קלצקין"/>
</head>
<body>

<p>יש ומחשבה קלה נוצצת ועולה בך כמו מאליה, מזמזמת ולוחשת לך
דבר־מה וכאלו מתגרה בך ומקניטתך, וכשאתה עומד לתפשה, היא משתמטת ונעלמת,
והרי אתה מזלזל בה מחמת קלותה ומסיח דעתך ממנה ומפטפוטה. לימים ולשנים אתה
חש עולם חדש פרח בך בינתים, הנך מסתכל בו ומכיר את זמזום הפרפר של אותה
מחשבה טרדנית, ופניה פני אם זקנה ומשפחה שלמה של מחשבות ובנות־מחשבות כרוכה
אחריה: הסתכלות־עולם.</p>

<p>בחשאי חתרה מחתרת בנשמתך, בחשאי בנתה בך את בנינה, ולא
הרגשת בה אלא עם גמר־מלאכתה, וכבר היא שולטת בך, נזקקה לך דרך־אגב וילדה לך
בלי חבלי־לדה, והיא חשודה בעיניך. בעל־כרחך אתה מהרהר אחרי אמתה ומתחיל
בודק בה, מתקומם כנגדה ומבקש להעבירה מנחלתה שהחזיקה בלי שאילת־דעתך, וסופך
שאתה מרכין לה ראש והולך ומשמש לצרכיה, מחזר אחרי טעם ונמוק לה, מחזר
ומוצא&#8230; אפילו כשמצאת פסול במשפחתה גזרה שאינה שוה, מופת שאינו חותך, שוב
אין בך לפסלה: נשמתך ספוגה בה.</p>

<p>*</p>

<p>ויש להפך, מחשבות יהירות המולידות בקולי־קולות, מקשקשות
בכלי־ההגיון שעליהן, מקוששות הקשים והתגדרות בשלשלת ההנחות והמסקנות
שלפניהן ולאחריהן. נכנסות הן כפותות, מכבידות על הנשמה, והכובד כבודן, לאחר
זמן ואתה מוצא בהן איזה פגם־משפחה, חסימה רופפת, גזרה שאינה שוה, מופת
שאינו חותך, מיד והחוליות מתפקקות ומתבדרות אחת־אחת – ונסתחפה שדך ושנעבדה
בזעה.</p>

<p><strong>סמן יפה לה למחשבה, כשהיא קלת־רגלים ואין אתה חש בהלוכה
ובגומות שהיא חופרת לגרעינה</strong>.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/53041">https://benyehuda.org/read/53041</a></div></body></html>