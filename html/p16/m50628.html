<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מַחֲזֶה מוּל מַחֲזֶה</title>
	<meta name="author" content="שמעון שמואל פרוג / אברהם לוינסון"/>
</head>
<body>

<p><strong>Ι</strong></p>

<blockquote>
<br />
</blockquote>

<blockquote>
<p>עֵת בָּצִיר. צְלִיל כִּנּוֹרוֹת,</p>

<p>עוּגָבִים עִם מְצִלְתָּיִם:</p>

<p>חַג שֶׁל בַּכְּכוֹס זֶה הַיּוֹם,</p>

<p>חַג שֶׁל עֲגָבִים וָיָיִן.</p>

<br />
</blockquote>

<blockquote>
<p>הוֹד גְּלִימוֹת צִבְעוֹנִיּוֹת,</p>

<p>אֵשׁ־מַבָּט וִיקוֹד־שְׂפָתַיִם;</p>

<p>הֵד יָעִיר בָּהָר וָגַיְא</p>

<p>רַעַם הוֹלֵלוּת סוֹעֶרֶת.</p>

<br />
</blockquote>

<blockquote>
<p>הוֹד גְּלִימוֹת צִבְעוֹנִיּוֹת,</p>

<p>אֶצְעֲדוֹת נָשִׁים תַּבְרֵקְנָה</p>

<p>וַעֲסִיס עִנְבֵי־עַנְבָּר</p>

<p>יְשַׁכֵּר כָּל לֵב וָמֹחַ.</p>

<br />
</blockquote>

<blockquote>
<p>לֵב וּמֹחַ תְּשַׁכֵּר</p>

<p>תּוֹךְ כְּדֵי רִקּוּדֵי־פֶרֶא,</p>

<p>נְשִׁיקַת יְקוֹד שְׁפוּכָה</p>

<p>עֲלֵי־וֶרֶד לְחָיָיִם.</p>

<br />
</blockquote>

<blockquote>
<p>לַחַשׁ־חֲשָׁקִים נִשְמָע</p>

<p>עִם אַנְחוֹת כְּאֵב־הַמֶּתֶק.</p>

<p>לַיְלָה בָּא. גּוֹעֵשׁ מִשְׁתֵּה</p>

<p>הוֹלֵלוּת וּזְנוּת וָתֶבֶל&#8230;</p>

<br />
</blockquote>

<p><strong>–––––</strong></p>

<blockquote>
<br />
</blockquote>

<blockquote>
<p>וּבְמִקְדַּשׁ־הָאֱלֹהִים</p>

<p>אֱלֹהֵי נָקָם וָזַעַם,</p>

<p>יִשָׁמְעוּ אוֹתָהּ שָׁעָה</p>

<p>הִמְנוֹנוֹת סְדוּרִים בְּקֶצֶב.</p>

<br />
</blockquote>

<blockquote>
<p>מַבְרִיָקה אֵשׁ הַזְּבָחִים;</p>

<p>כֹּהֲנִים אֶל הַמִּזְבֵּחַ</p>

<p>מוֹבִילִים שִׁבְעִים פָּרִים,</p>

<p>עֲטוּרִים פִּרְחֵי־תִפְאֶרֶת.</p>

<br />
</blockquote>

<blockquote>
<p>וְרֹאשׁ־הַכֹּהֲנִים בְּקוֹל</p>

<p>תְּפִלָּה, עוֹטֵה מְעִיל־צַחַר</p>

<p>יַקְרִיבֵם אַחַד אֶחָד</p>

<p>לֵאלֹהֵי נָקָם וָזָעַם.</p>

<br />
</blockquote>

<blockquote>
<p>יִתְפַּלֵּל: &quot;אֵל־אֱלֹהִים,</p>

<p>אֶת חֲרוֹן־אַפְּךָ הָשִׁיבָה</p>

<p>מֵעַמִּים, שֶׁלֹּא יָדְעוּ</p>

<p>אוֹר־אֱמֶת וְזֹהַר־צֶדֶק.</p>

<br />
</blockquote>

<blockquote>
<p>לְבָבוֹת שֶׁהֻקְשְׁחוּ</p>

<p>בִּנְשִׁימַת־שָׁלוֹם טַהֵרָה,</p>

<p>וּבְקַרְנֵי־אֱמֶת פַּזֵּר</p>

<p>צִלְלֵי תוֹעֵי־הָרוּחַ&quot;.</p>

<br />
</blockquote>

<blockquote>
<p>מִשְׁתַּפֵּךְ קוֹל־הַתְּפִלָּה</p>

<p>עַל רָאשֵׁי הָמוֹן כּוֹרֵעַ,</p>

<p>זַךְ כְּבֹקֶר הָאָבִיב</p>

<p>וְרַב־חֹם כְּשֶׁמֶשׁ־נֶגֶב.</p>

<br />
</blockquote>

<p><strong>ΙΙ</strong></p>

<blockquote>
<p>אוֹר קָלוּשׁ שֶׁל הַמְּנוֹרָה</p>

<p>דֹּם יָאִיר חֶשְׁכַת הַחֶדֶר</p>

<p>בְּמַחְתֶּרֶת אֲדָמָה.</p>

<p>בְּלֹא־הֵד, בְּלֹא־תוֹחֶלֶת</p>

<br />
</blockquote>

<blockquote>
<p>פְּתִילִים בְּתוֹךְ מְנוֹרָה</p>

<p>בַּת שִׁבְעַת קָנִים יִדְעָכוּ,</p>

<p>הֲפוּכָה בְּיַד זֵדִים</p>

<p>עַל־פְּנֵי בִימָה שׁוֹמֶמֶת.</p>

<br />
</blockquote>

<blockquote>
<p>עַל שֻׁלְחָן עָרוּךְ לִפְנֵי</p>

<p>הַבִּימָה מַצּוֹת תַּלְבֵּנָּה.</p>

<p>פֹּה וְשָׁם דַּפִּים בָּלִים</p>

<p>שֶׁל הַהַגָּדָה יַבְהִיקוּ.</p>

<br />
</blockquote>

<blockquote>
<p>עַל רִצְפָּה, בֵּין הַמְּכִתּוֹת,</p>

<p>עַל גְּוִיל־תּוֹרָה קָרוּעַ</p>

<p>וּמְגֹאַל־דָּמִים, גוּף־אִישׁ</p>

<p>מְנֻפַּץ־קָדְקֹד יָנוּחַ,</p>

<br />
</blockquote>

<blockquote>
<p>גּוּף &#8220;אָנוּס&#8221;, שֶׁנֶּהֶרַג</p>

<p>וְנִקְרַשׁ בְּתוֹךְ הָאֹפֶל,</p>

<p>רַק עִתִּים תָאִיר עָלָיו</p>

<p>הַמְּנוֹרָה זוֹ הַדּוֹעָכֶת.</p>
</blockquote>

<p><strong>––––––––</strong></p>

<blockquote>
<p>וְעַל־פְּנֵי כִכַּר מַדְרִיד,</p>

<p>שַׁם לִפְנֵי מקְדַּש־אֱלֹהַּ,</p>

<p>אֵל רַב־חֶסֶד וּסְלִיחָה,</p>

<p>מוּל מִקְדָּשׁ מוּצַף אוֹר־זֹהַר</p>

<br />
</blockquote>

<blockquote>
<p>יִתְנַשְׂאוּ שְׁנֵי עַמּוּדִים,</p>

<p>שְׁתַּיִם מְדוּרוֹת הֻתְקָנוּ,</p>

<p>שְׁנַיִם מִזְבְּחוֹת־עֲנָק,</p>

<p>שָׁם עוֹלוֹת כָּלִיל יָקְרָבוּ.</p>

<br />
</blockquote>

<blockquote>
<p>כֹּהֲנִים עוֹטֵי־שְחוֹרִיּם,</p>

<p>מִזְמוֹרֵי־קָדְשָׁם יָשִׁירוּ</p>

<p>וּכְדַרְכָּם אֶל הַמְּדוּרוֹת</p>

<p>שְׁנֵי זְקֵנִים חִוְּרִים יִמְשֹׁכוּ.</p>

<br />
</blockquote>

<blockquote>
<p>בַּמַּחְתֶּרֶת מְצָאוּם,</p>

<p>בְּאָכְלָם סְעֻדַּת־הַפֶּסַח&#8230;</p>

<p>לֹא תוּכַל זאֹת כְּנֵסִיָּה</p>

<p>סַלְחָנִית לָהֶם לִסְלֹחַ&#8230;</p>

<br />
</blockquote>

<blockquote>
<p>אוֹת נִתַּן, וְלֶהָבוֹת</p>

<p>הִתְפָּרְצוּ כְּגַלֵּי־זַעַם&#8230;</p>

<p>וְתִימְרוֹת עָשָׁן כִּסּוּ</p>

<p>פְּנֵי־חוֹטְאִים זְעוּמֵי־אֱלֹהַּ.</p>

<br />
</blockquote>

<blockquote>
<p>רֵיחַ שֶׁל קִיטוֹר וָדָם&#8230;</p>

<p>וּבְתִפְאֶרֶת־חַג וָקֶצֶב</p>

<p>&#8220;De profundis&#8221;יִשְׁתַּפֵּךְ</p>

<p>עַל רָאשֵי הָמוֹן כּוֹרֵעַ&#8230;</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50628">https://benyehuda.org/read/50628</a></div></body></html>