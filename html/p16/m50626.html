<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>&quot;הַיְהוּדִי הַנִּצְחִי&quot;</title>
	<meta name="author" content="שמעון שמואל פרוג / אברהם לוינסון"/>
</head>
<body>

<p>(פַנְטַסְיָה)</p>

<blockquote>
<br />
</blockquote>

<blockquote>
<p>בִּגְוִילִם בַּלִים, בִּדְמִי־הַלַּיִל,</p>

<p>לְלַהֶבֶת נֵר מְהַבְהֲבָה</p>

<p>אַגָּדָה קָרָאתִי מִנִּי־קֶדֶם:</p>

<p>&quot;&#8230;בְּאַרְצוֹת תֵּבֵל, מִגּוֹי אֶל גּוֹי</p>

<p>מִנִּי אָז קוֹדֵר, זוֹעֵם יָנוּעַ,</p>

<p>אַף לְרֶגַע לֹא יִמְצָא מָנוֹחַ</p>

<p>לְנַפְשׁוֹ, שְׂבֵעַת־הַיִּסּוּרִים.</p>

<p>לְחַיֵּי־עוֹלָם נִדּוֹן, לַשָּׁוְא הוּא</p>

<p>אֶת נַפְשׁוֹ יִשְׁאַל לָמוּת. שַׁלְהֶבֶת</p>

<p>אֶת בַּדֵּי גֵווֹ עָיֵף לוֹפֶתֶת,</p>

<p>אַךְ לֹא יִכָּוֶה, לֹא יִצָּרֵב בָּהּ.</p>

<p>מִשְׁבְּרֵי־הַיָּם, שֶׁלִּרְסִיסִים</p>

<p>יְנַפְּצוּ עַנְקֵי־סְפִינוֹת, בִּן־רֶגַע</p>

<p>יִבְלְעוּ אַלְפֵי־אָדָם לָנֶצַח,</p>

<p>לְפָנָיו זְרוֹעוֹתֵיהֶם יִסְגֹּרוּ,</p>

<p>אֶת דַּרְכּוֹ לָאֲבַדוֹן יַחְסֹמוּ,</p>

<p>וּבְרִטּוּן וּבִשְׁרִיקָה סְתוּמָה</p>

<p>שׁוּב עַל שְׂפַת־הַיָּם הָקֵא יָקִיאוּ</p>

<p>הַקַּרְבָּן, שֶׁלֹּא קִבְּלַתּוּ תְהוֹם.</p>

<p>לַהַב זוֹ הָעֶשֶׁת הַמְחֻשֶּׁלֶת,</p>

<p>שֶׁבִּמְחִי אֶחָד יָבִיא הַמָּוֶת,</p>

<p>מֵחָזוֹ צָנוּם, תָּשׁוּש מִזֹּקֶן,</p>

<p>כְּמוֹ מֵעַל רִקּוּעַ־הַבַּרְזֶל</p>

<p>יִשָּׁמֵט וְלֹא יַשְׁאִיר כָּל־זֵכֶר&#8230;.</p>

<p>– מָוֶת! מָוֶת! יִתְחַנֵּן לַתֹּהוּ.</p>

<p>מָוֶת אָיִן! הָהּ, לֹא הִתְפַּלֵּל עוֹד</p>

<p>לְחַיִּים וּלְרַחֲמִים אַף פַּעַם</p>

<p>אִישׁ מִתַּחַת לְגַרְזֶן תַּלְיָן,</p>

<p>כְּהִתְפַּלֵּל זֶה אֲחַשְׁוֵר לְמָוֶת&#8230;</p>

<p>אַךְ לַשָּׁוְא.. הַכֹּל לַשָּׁוְא&#8230;&quot;</p>

<ul>
<li>בַּלַּיְלָה</li>
</ul>

<p>לְלַהַב מְהַבְהֵב שֶׁל נֵר עָמוּם</p>

<p>תּוֹךְ־כְּדֵי־קְרִיאָה נֶגְדִּי לְפֶתַע</p>

<p>צֵל אָדָם נִצָּב: חִוֵּר, יָגֵעַ</p>

<p>וְכֻלּוֹ פְּצָעִים וְצַלָּקוֹת,</p>

<p>דֹּם נִגַּש אֵלַי זָקֵן גָבֹהַּ,</p>

<p>חֲרָדָה בְּמֶבָּטוֹ נִסְתֶּרֶת</p>

<p>וּבַת־צְחוֹק נוֹקֶבֶת עַל שְׂפָתָיו:</p>

<p>– &#8220;לֹא&#8221;! – קָרָא בְּמֹעַל יָד נִמְהֶרֶת –</p>

<p>וְיָדוֹ הָרוֹעֲדָה הִנִּיחַ</p>

<p>עַל דַּפָּהּ שֶׁל אַגָּדָה מִקֶּדֶם:</p>

<p>&#8220;לֹא! זֶה לֹא נָכוֹן! הַקְשֵׁב!&#8221; וּבְפַחַד</p>

<p>הַמַּקְפִּיא לֵבָב, מִפִּי הַשָּׂב</p>

<p>אָז שָׁמַעְתִּי הַדְּבָרִים הָאֵלֶּה:</p>

<br />
</blockquote>

<blockquote>
<p>&#8220;לֹא וָלֹא! אַל תַּאֲמִינָה!&#8221;</p>

<p>עַל רֹאשִׁי נִשְׁמַע פִּתְאֹם</p>

<p>קוֹל הַשָּׂב הַמְזַעֲזֵעַ,</p>

<p>שְׂרוּף־תּוּגָה, פִּרְאִי, אָיֹם:</p>

<p>&quot;לֹא, לֹא מָוֶת וְלֹא קֶבֶר,</p>

<p>בַּחַיִים רוֹצֶה אֲנִי!</p>

<p>לְאוֹרָה וָגִיל צָמֵאתִי,</p>

<p>דְּרוֹר, שָׁלוֹם – זֶה רְצוֹנִי!</p>

<p>וַאֲנִי&#8230;לֹא, לֹא אָנֹכִי,</p>

<p>אֲחֵרִים בִּקְשׁוּ לַצְמִית</p>

<p>אֶת נַפְשִׁי בְּאֵשׁ וָמַיִם,</p>

<p>רַעַל, כֶּבֶל וַחֲנִית.</p>

<p>לֹא אֶל־מָוֶת, לֹא מִמָּוֶת</p>

<p>רַצְתִּי בְּכָל קְצוֹת־עוֹלָם;</p>

<p>לֹא תָפְתֶּה – פָּרַח גַּן־עֵדֶן</p>

<p>בְּלִבִּי שׁוֹתֵת־הַדָּם.</p>

<p>בַּחֲלוֹם־אָשְֹרִי רָאִיתִי</p>

<p>גַּן מַחֲשֶׁבֶת וְעָמָל</p>

<p>בְּנַפְשִׁי רַבַּת־הַצַּעַר</p>

<p>הוּא פָרַח, שִׂגְשֵׂג, גָּדָל&#8230;</p>

<p>לֹא צְלָלִים, לֹא שֵׁדֵי־שַׁחַת –</p>

<p>בְּנֵי־אָדָם רָעִים, פְּרָאִים</p>

<p>נִשְׁמָתִי חוֹלָה רָדָפוּ,</p>

<p>כַּעֲדַת מְשֻׁגָּעִים&#8230;</p>

<p>רְאֵה נָא: בִּפְצָעַי הַלָלוּ</p>

<p>בְּרוּרוֹת קָרֹא תִקְרָא</p>

<p>מְגִלַּת יָגוֹן וָפֶגַע,</p>

<p>מְגִלַּת־חַיַּי מָרָה.</p>

<p>וְשָנִים, דּוֹרוֹת חָלָפוּ&#8230;</p>

<p>כַּמָּה? מַה יּוֹעִיל מִסְפָּר?</p>

<p>יִסּוּרִים, מַדְוִים כָּאֵלֶּה</p>

<p>אֶשָּׂאֵם מִכְּבָר, מִכְּבָר –</p>

<p>וּלְשֵׂאתָם לָעַד אוֹסִיפָה,</p>

<p>וְכָל עוֹד שֶׁלֹּא אֶמְצָא</p>

<p>בֵּין הָאֲנָשִׁים מַרְגּוֹעַ,</p>

<p>צֳרִי לַנֶּפֶשׁ הָרְצוּצָה</p>

<p>מִכַּבְלֵי עַבְדוּת מַמְאֶרֶת</p>

<p>וּמֵעֹל־בַּרְזֶל מַחְנִיק –</p>

<p>&#8220;תְּנוּ חַיִּים&#8221; אֶזְעַק בְּלִי־הֶרֶף</p>

<p>וְלָרֶגַע לֹא אַפְסִיק.&quot;</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50626">https://benyehuda.org/read/50626</a></div></body></html>