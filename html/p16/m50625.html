<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַכִּנוֹר</title>
	<meta name="author" content="שמעון שמואל פרוג / אברהם לוינסון"/>
</head>
<body>

<p>תהלים קל&quot;ז</p>

<blockquote>
<br />
</blockquote>

<blockquote>
<p>עַל פְּרָת הַנָּהָר זַךְ־הַמַּיִם</p>

<p>עוֹמְדָה עֲרָבָה עַתִּיקָה;</p>

<p>עַל בַּד הַשָּׁבוּר מִנִּי־סַעַר</p>

<p>תָּלוּי שָׁם כִּנּוֹר מְבֻקָּע.</p>

<br />
</blockquote>

<blockquote>
<p>בְּקִיעִים כִּנְחָשִׁים יִתְפַּתֵּלוּ</p>

<p>עָלָיו מִקָּצֶה אֶל קָצֶה,</p>

<p>וְרֶשֶׁת־קוּרִים מְרַטֶּטֶת</p>

<p>נִימָיו הַיְשָׁנוֹת תְּכַסֶּה.</p>

<br />
</blockquote>

<blockquote>
<p>נִימָיו הַיְשָׁנוֹת תַּחֲרֵשְנָה.</p>

<p>אַדְוַת הַגַּלִּים לֹא תְעִירֵן,</p>

<p>לֹא רֹךְ לְטִיפוֹת הַיָּרֵחַ</p>

<p>וְלֹא נְשְׁימַת לֵיל צוֹנֵן,</p>

<br />
</blockquote>

<blockquote>
<p>אַף לֹא אוֹר וָרֹד לָרָקִיעַ</p>

<p>בִּשְׁעַת דִּמְדּוּמֵי־הַחַמָּה –</p>

<p>אָבָק אַפְרוּרִי יְכֻסּוּ אָז</p>

<p>וּקְרוּם חֲלוּדָה כְּתֻמָּה.</p>

<br />
</blockquote>

<blockquote>
<p>אוּלָם בְּהַגִּיעַ עֶת־סַעַר</p>

<p>וְעַל־פְּנֵי אֲדָמָה זוֹעֲמָה</p>

<p>רְעָמִים אַדִּירִים יִתְגַּלְגֵּלוּ,</p>

<p>עָבִים יִנָּשְׂאוּ בְּרָמָה,</p>

<br />
</blockquote>

<blockquote>
<p>עֵצִים יֵאָנְחוּ וְיִשַּׁחוּ,</p>

<p>וְנָסִים עֲדָרִים נִדְהָמִים –</p>

<p>דְּבַר־פֶּלֶא גָּדוֹל יִתְרַחֵש אָז</p>

<p>לַכִּנּוֹר מְשֻׁתַּק־הַנִּימִים.</p>

<br />
</blockquote>

<blockquote>
<p>שֵׁנִית לַחַיִּים תִּתְעוֹרֵרְנָה</p>

<p>נִימָיו תַּחַת יָד נִסְתָּרָה&#8230;</p>

<p>וְעַל־פְּנֵי הַנָּהָר רַב־הַגַּעַש</p>

<p>בּוֹקַעַת שִׁירָה אַדִּירָה.</p>

<br />
</blockquote>

<blockquote>
<p>וְעוֹלָה הַשִּׁירָה וְגוֹבֶרֶת,</p>

<p>חָדְלוּ נְאָקָה וּשְׁבָרִים,</p>

<p>וְאֶל הַכִּנּוֹר מִכָּל עֵבֶר</p>

<p>עָטִים צְלָלִים מוּזָרִים</p>

<br />
</blockquote>

<blockquote>
<p>וּלְמַעְלָה עָלָיו יְרַחֵפוּ,</p>

<p>כַּעֲדַת־צִפָּרִים לְבָנָה,</p>

<p>וּכְהֵד חֲרִישִׁי יַעֲנוּ לוּ</p>

<p>בְּשִׁיר־נְכָאִים וְקִינָה&#8230;</p>

<br />
</blockquote>

<blockquote>
<p>הַסַּעַר יָשֹׁךְ, יֵרָגֵעַ</p>

<p>וְהַשִׁיר יַעֲלֶה וְיִגְבַּר</p>

<p>בַּשִּׁיר אַגָּדָה מְסַפֶּרֶת</p>

<p>קוֹרוֹת אַבִּיר עַז, מְפֹאָר,</p>

<br />
</blockquote>

<blockquote>
<p>אַבִּיר בַּגּוֹלָה הַמַּמְאֶרֶת,</p>

<p>בְּרֶכֶב־בַּרְזֶל נֶאֱסַר,</p>

<p>אַךְ אֹמֶץ וְעֹז־אֲרָיוֹת לוֹ,</p>

<p>אֶשׁ־זַעַם בָּעַיִן תִבְעָר.</p>

<br />
</blockquote>

<blockquote>
<p>וּבָעֲלָטָה הַמַּחְנֶקֶת</p>

<p>בְּלִי נֶשֶׁק־בַּרְזֶל הוּא תוֹעֶה –</p>

<p>וְתַו־נִצָּחוֹן הַמְיֻעָד לוֹ</p>

<p>עַל מֵצַח בָּהִיר וְגֵאֶה.</p>

<br />
</blockquote>

<blockquote>
<p>יַחְוִירוּ צְלָלִים&#8230; אַף יַרְחִיקוּ</p>

<p>לִנְטוֹת&#8230; אֶת קוֹלָם מַשְׁפִּילִים&#8230;</p>

<p>הַשִּׁיר בָּא עַד־תֹּם וְגוֹוֵעַ, –</p>

<p>בְּרַעַד וָרֹךְ, הַצְּלִילִים,</p>

<br />
</blockquote>

<blockquote>
<p>צְלִילֵי הַכִּנּוֹר, יִפָּרֵדוּ&#8230;</p>

<p>הִנֵה גַם עָלָה וְנִשְׁמַע</p>

<p>אַחֲרוֹן הָאַקּוֹרְדִים בְּרֶטֶט</p>

<p>וָמֵת&#8230; מִסָּבִיב דְּמָמָה.</p>

<br />
</blockquote>

<blockquote>
<p>שָׂדוֹת וּבְקָעוֹת יֵרָדֵמוּ&#8230;</p>

<p>שׁוֹלְטָה בַּשְּׁמָמָה דּוּמִיָּה, –</p>

<p>אַנְחַת מִישֶׁהוּ רַק נִשְׁמַעַת</p>

<p>וְקוֹל מְמָרֵר בִּבְכִיָּה&#8230;</p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50625">https://benyehuda.org/read/50625</a></div></body></html>