<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מוֹת־יְשָׁרִים</title>
	<meta name="author" content="שמעון שמואל פרוג / אברהם לוינסון"/>
</head>
<body>

<p>(אַגָּדָה מִזְרָחִית)</p>

<blockquote>
<br />
</blockquote>

<p><strong>Ι</strong></p>

<blockquote>
<p>כֹּחַ־פֶּלֶא וְהוֹד קֶסֶם,</p>

<p>אֵין עַל אֲדָמוֹת כָּמוֹהוּ,</p>

<p>מִדַּפֵּי־חָכְמָה הַלָּלוּ</p>

<p>עַל נִשְׁמַת־אֱנוֹשׁ יִרְעָפוּ.</p>

<br />
</blockquote>

<blockquote>
<ul>
<li><p>הוֹ מְנוֹרָתִי, הָאִירִי</p></li>
<li><p>אוֹר רַב־נֹעַם וְצִנְעָה,</p></li>
<li><p>בּוֹא אֶל־לֵב מָלֵא גִיל־זֹהַר</p></li>
<li><p>וֶעֱזוּז!&#8230;</p></li>
</ul>

<br />
</blockquote>

<blockquote>
<ul>
<li>מֵאָה שָׁנָה,</li>
</ul>

<p>שְׁנֵי יוֹבְלוֹת שֶׁל אֹשֶׁר חַי הוּא,</p>

<p>זֶה הָרַב, חִוֵּר, דַּל־כֹּחַ,</p>

<p>וּכְקֶדֶם כֵּן גַּם עָתָּה</p>

<p>בְּאוֹתוֹ מִשְׁכַּן־הָעֹנִי,</p>

<br />
</blockquote>

<blockquote>
<ul>
<li><p>וְיֶהְגֶּה בְּאוֹתוֹ הַסֵּפֶר</p></li>
<li><p>הָעַתִּיק בְּהַתְמָדָה</p></li>
<li><p>וְאוֹתָהּ מְנוֹרָה עוֹמֶמֶת</p></li>
<li><p>עוֹד עַל שֻׁלְחָנוֹ עוֹמְדָה.</p></li>
</ul>

<br />
</blockquote>

<blockquote>
<p>עֵת תַּחְדֹּר עֵינוֹ בּוֹחֶנֶת</p>

<p>סוֹד־הָאוֹתִיּוֹת בַּסֵּפֶר,</p>

<p>סוֹד כָּל תָּג וְקוֹץ תָּמוּהַּ,</p>

<p>יַעֲמִיק הָרַב מַחְשֶבֶת,</p>

<br />
</blockquote>

<blockquote>
<ul>
<li><p>זֶה הַשָּׂב רְפֵה־הַכֹּח.</p></li>
<li><p>הוֹ, אוֹרָה מָה־עֲדִינָה</p></li>
<li><p>סֵפֶר זֶה קוֹדֵר שׁוֹפֵעַ</p></li>
<li><p>עַל הַלֵּב!&#8230;</p></li>
</ul>

<br />
</blockquote>

<blockquote>
<ul>
<li>מֵאָה שָׁנָה</li>
</ul>

<p>שְׁנֵי יוֹבְלוֹת שֶׁל נַחַת חַי הוּא.</p>

<p>וְנִשְׁמַת הָרַב הַשָּׂב</p>

<p>כְּיוֹנָה לִבְנַת־גַּפַּיִם</p>

<p>בָּאָבִיב, בִּזְהַב אוֹר־שַׁחַר,</p>

<br />
</blockquote>

<blockquote>
<ul>
<li><p>דֹּם פּוֹרֶשֶׂת אֶת כְּנָפֶיהָ</p></li>
<li><p>שֶׁמָּלְאוּ רְסִיסֵי־טָל,</p></li>
<li><p>לְהַגְבִּיהַּ עוּף מוּכֶנֶת</p></li>
<li><p>לְאוֹר תְּכֵלֶת בִּשְׁמֵי־עָל.</p></li>
</ul>

<br />
</blockquote>

<blockquote>
<p>וּמַלְאָךְ תָּמִים, צָנוּעַ,</p>

<p>צִיר הַשֶּׁקֶט וְהַמַּרְגּוֹעַ,</p>

<p>הַמַּלְאָךְ, אֲשֶׁר בְּפִינוּ</p>

<p>יִקָּרֵא מַלְאַךְ־הַמָּוֶת,</p>

<br />
</blockquote>

<blockquote>
<ul>
<li><p>אֶל בֵּיתוֹ, מִשְׁכַּן־הָעֹנִי,</p></li>
<li><p>אָז יֵרֵד בִּנְתִיב־פְּלָאִים,</p></li>
<li><p>נִשְׁמָתוֹ, יוֹנַת־הַטֹּהַר</p></li>
<li><p>לְהָשִׁיב לָאֱלֹהִים.</p></li>
</ul>

<br />
</blockquote>

<p><strong>ΙΙ</strong></p>

<blockquote>
<p>יֹום־פְּקֻדָּה בָּא, אַךְ לַתֹּהוּ.</p>

<p>הַמַּלְאָךְ רַב־עֹז וִיכֹלֶת,</p>

<p>לֹא יוּכַל אֵלָיו לָגֶשֶׁת;</p>

<p>עֵת אָדָם טְהוֹר־מַחְשֶׁבֶת</p>

<br />
</blockquote>

<blockquote>
<ul>
<li><p>בְּנִבְכֵי־תוֹרָה שׁוֹקֵעַ,</p></li>
<li><p>לֹא תִשְׁלַט עָלָיו כָּל יָד –</p></li>
<li><p>פַּחַד, חֹשֶׁךְ לֹא יוּכְלוּ לוֹ,</p></li>
<li><p>גַּם מִמָּוֶת לֹא יֵחָת.</p></li>
</ul>

<br />
</blockquote>

<blockquote>
<p>וּלְהָסֵב מֵעַל הַסֵּפֶר</p>

<p>לֵב הָרַב נְבוֹן־הַדַּעַת,</p>

<p>לְפָנָיו מַרְאוֹת אֵין־קֵצֶה</p>

<p>מַעֲבִיר מַלְאַךְ־הַמָּוֶת.</p>

<br />

<ul>
<li><p>בִּדְמָמָה עוֹלֶה צְלִיל־נֵבֶל,</p></li>
<li><p>מְצִלְתַּיִם וְקַתְרוֹס:</p></li>
<li><p>עַל סוּסוֹ, בְּהוֹד עֲטֶרֶת,</p></li>
<li><p>מֶלֶךְ בָּא גֵּאֶה, רַב־עוֹז</p></li>
</ul>

<br />

<p>וַעֲדוּי אַבְנֵי־תִפְאֶרֶת&#8230;</p>

<p>מִסְּבִיבוֹ עֵדָה נִכְבֶּדֶת</p>

<p>שֶׁל שָׂרִים חוֹזִים&#8230; שַׁרְשֶׁרֶת</p>

<p>עֲלָמִים וַעֲלָמוֹת,</p>

<br />

<ul>
<li><p>סוֹבְבִים בִּמְחוֹל־מַחֲנָיִם,</p></li>
<li><p>הַלְוִיִּים מְשׁוֹרְרִים,</p></li>
<li><p>תֹּף וָנֵבֶל, לָמוֹ יַעַן</p></li>
<li><p>מִמֶּרְחָק הֵד־הֶהָרִים.</p></li>
</ul>

<br />

<p>אַךְ הָרַב הַשָּׂב, בְּרוּחַ</p>

<p>הַמָּסֹרֶת, אֶל שָׁמַיִם</p>

<p>דֹּם נָשָׂא מַבָּט צָנוּעַ</p>

<p>בְּבַת־צְחוֹק בְּהִירָה וַיֹאמֶר:</p>

<br />

<ul>
<li><p>&quot;בָּרוּךְ אַתָּה אֱלֹהֵינוּ,</p></li>
<li><p>מֶלֶךְ הָעוֹלָם,</p></li>
<li><p>שֶׁחָלַקְתָּ מִכְּבוֹדְךָ</p></li>
<li><p>לְבָשָׂר וָדָם!&quot;&#8230;</p></li>
</ul>

<br />
</blockquote>

<blockquote>
<p>חֲצוֹצְרוֹת, תֻּפִּים יָרִיעוּ,</p>

<p>רַעַשׁ אוֹפַנֵּי כְלֵי־רֶכֶב,</p>

<p>וְהֵדֵי צִלְצוּל הַנֶּשֶׁק</p>

<p>עַל רָאשֵׁי אַנְשֵׁי־הֶחַיִל&#8230;</p>

<br />
</blockquote>

<blockquote>
<ul>
<li><p>שׁוּר, פִּילִים בְּרִשְׁתוֹת־נֹגַהּ,</p></li>
<li><p>בִּשְׁטִיחִים מְנֻמָּרִים,</p></li>
<li><p>מַזְהִירִים צְרִיחֵי־יוֹרִים עַל</p></li>
<li><p>גַבֵּיהֶם הָאַדִּירִים&#8230;</p></li>
</ul>

<br />
</blockquote>

<blockquote>
<p>שׁוּר, אֵילֵי־בַרְזֶל יִרְעָשׁוּ&#8230;</p>

<p>קוֹל־שָׁאוֹן בָּהָר וָגֶבַע&#8230;</p>

<p>אַךְ הָרַב בִּצְחוֹק צָנוּעַ</p>

<p>הִסְתַּכֵּל וְסָח בְּלַחַש:</p>

<br />
</blockquote>

<blockquote>
<ul>
<li><p>&quot;בָּרוּךְ אַתָּה אֱלֹהֵינוּ,</p></li>
<li><p>מֶלֶךְ הָעוֹלָם,</p></li>
<li><p>שֶׁמִּגְּבוּרָתְךָ חָלַקְתָּ</p></li>
<li><p>לְבָשָׂר וָדָם!&quot;&#8230;</p></li>
</ul>

<br />
</blockquote>

<blockquote>
<p>וְהִנֵּה עָבַר לְפֶתַע</p>

<p>שֶׁטֶף שֶׁל רֵיחוֹת־נִיחוֹחַ&#8230;</p>

<p>רֹךְ וַעֲדָנִים שׁוֹפַעַת</p>

<p>וּמְגָרָה בַלֵּב הַיֵּצֶר,</p>

<br />
</blockquote>

<blockquote>
<ul>
<li><p>בְּחֶשְׁכַת מִשְׁכַּן־הָעֹנִי,</p></li>
<li><p>כְּכוֹכָב כַּבִּיר־אוֹרָה,</p></li>
<li><p>הִתְלַקְּחָה פִּתְאוֹם וַתּוֹפַע</p></li>
<li><p>דְּמוּת בַּת־חֶמֶד צְעִירָה.</p></li>
</ul>

<br />
</blockquote>

<blockquote>
<p>תַּלְתַּלֵּי־הַשְּׁחוֹר פֻּזָּרוּ&#8230;</p>

<p>רֶטֶט קַל חוֹלֵף עַל־פִּיהָ,</p>

<p>עַל־שִׂפְתֵי חַכְלִיל וָנֹעַם&#8230;</p>

<p>מֶשִׁי צִבְעוֹנִי צוֹנֵחַ</p>

<br />
</blockquote>

<blockquote>
<ul>
<li><p>מֵעַל שֶׁכֶם־חֲבַצֶּלֶת&#8230;</p></li>
<li><p>זִיו כָּזֶה עוֹד עֵין אָדָם</p></li>
<li><p>לֹא חָזְתָה וְלֹא תֶחֱזֶנּוּ</p></li>
<li><p>מֵעוֹלָם וְעַד־עוֹלָם.</p></li>
</ul>

<br />
</blockquote>

<blockquote>
<p>אַךְ הָרַב, אֲשֶׁר שָׁלַח לָהּ</p>

<p>בְּרָכָה צְנוּעָה וּבְנֹעַם</p>

<p>בַּת־צְחוֹקוֹ הֵעִיף גַּם עַיִן</p>

<p>אֶל הַדְּמוּת רַבַּת־הַקֶּסֶם,</p>

<br />
</blockquote>

<blockquote>
<ul>
<li><p>סָח בַּלָּט בְּהַדְרַת־קֹדֶשׁ:</p></li>
<li><p>&quot;הָבוּ גֹדֶל לְאֵל רָם,</p></li>
<li><p>שֶׁחָלַק מזִּיו הַיֹּפִי</p></li>
<li><p>לְבָשָׂר וָדָם!&quot;</p></li>
</ul>

<br />
</blockquote>

<blockquote>
<p>שוּב מַטֶּה הוּא עַל הַסֵּפֶר</p>

<p>אֶת רֹאשׁוֹ הַשָּב. וְרֶגַע</p>

<p>אַחַר רֶגַע יַעֲבֹר, אַךְ</p>

<p>מֵעֵינָיו תְּנוּמָה נוֹדֶדֶת.</p>

<br />
</blockquote>

<blockquote>
<ul>
<li><p>בִּינָתוֹ זוֹ הַחוֹדֶרֶת,</p></li>
<li><p>לֹא יִשְׁלַט הַזֹּקֶן בָּהּ,</p></li>
<li><p>מִתְעַמֶּקֶת עִם כָּל רֶגַע</p></li>
<li><p>בַּחֲלוֹם וּבְמַחֲשָׁבָה.</p></li>
</ul>

<br />
</blockquote>

<blockquote>
<p>הוּא רוֹאֶה&#8230; הָהּ, מַה דַּלָּה הִיא</p>

<p>שְׂפַת־אֱנוֹשׁ וּמַה קְּלוֹקֶלֶת!</p>

<p>מִי אָדָם יֵדַע לַבִּיעַ</p>

<p>וּלְתָאֵר מַרְאוֹת־הַפֶּלֶא</p>

<br />
</blockquote>

<blockquote>
<ul>
<li><p>וְהִתְלַהֲבוּת נִשְׂגֶבֶת</p></li>
<li><p>לְהָפִיחַ בַּלְּבָבוֹת?</p></li>
<li><p>לֹא, בְּלֵב־אָדָם אֵין רֶגֶשׁ</p></li>
<li><p>שֶׁל הִתְלַהֲבוּת כָּזֹאת!&#8230;</p></li>
</ul>

<br />
</blockquote>

<p><strong>ΙΙΙ</strong></p>

<blockquote>
<p>וְהַמַּחֲשָׁבָה חוֹתֶרֶת</p>

<p>עַד הַיְסוֹד&#8230; הַשָּׂב לֹא יֵרֶא,</p>

<p>לֹא יִשְׁמַע בְּהִפָּתֵחַ</p>

<p>בַּחֲשַׁאי אֶשְׁנַב־הַחֶדֶר</p>

<br />
</blockquote>

<blockquote>
<ul>
<li><p>וּבְדִמְדּוֹמֵי הָעֶרֶב</p></li>
<li><p>זְמוֹרָה שֶׁל חֶלֶף־יָם</p></li>
<li><p>עֲטוּיָה צִיצִים, פּוֹרַחַת,</p></li>
<li><p>נִמְשְׁכָה אֵלָיו דּוּמָם.</p></li>
</ul>

<br />
</blockquote>

<blockquote>
<p>עִם כָּל רֶגַע הִיא פוֹרַחַת,</p>

<p>וּמְלַבְלֶבֶת לְתִפְאֶרֶת</p>

<p>וּפוֹרֶשֶׂת שְׁלוּחוֹתֶיהָ</p>

<p>אֶל כָּל־צַד וְאֶל כָּל־עֵבֶר&#8230;</p>

<br />
</blockquote>

<blockquote>
<ul>
<li><p>הַשְּׁלוּחוֹת סָבִיב תִּפְרֹשְׂנָה</p></li>
<li><p>רֶשֶׁת רֵיחָנִית, צְלוּלָה,</p></li>
<li><p>וְעַל שֻׁלְחָנוֹ תִּרְעַדְנָה</p></li>
<li><p>כְּחֻפָּה וְרֻדָּה, קַלָּה&#8230;</p></li>
</ul>

<br />
</blockquote>

<blockquote>
<p>הָרִצְפָּה, כָּתְלֵי הַבַּיִת</p>

<p>עֲטוּפִים פִּרְחֵי־נִיחוֹח,</p>

<p>וְזוֹלְפִים רֵיחוֹת־הַבֹּשֶׂם,</p>

<p>וּקְרִירוּת רַכָּה נוֹשֶׁבֶת&#8230;</p>

<br />
</blockquote>

<blockquote>
<ul>
<li><p>מִשֶׁהוּ בָהִיר, צָנוּעַ</p></li>
<li><p>וְרַב־אוֹר עָלָיו יַעֲמֹד,</p></li>
<li><p>וְיַשְׁרֶה נוּמַת רָךְ־וֶרֶד</p></li>
<li><p>וְהוֹד־זִיו לֹא־אֲדָמוֹת</p></li>
</ul>

<br />
</blockquote>

<blockquote>
<p>עַל עֵינָיו וְעַל חָזֵהוּ&#8230;</p>

<p>כִּצְלִילֵי אַבּוּב בְּרַחַק</p>

<p>כְּגַלִּים רוֹדְמִים יָשֹׁקּוּ</p>

<p>בְּעִמְקֵי נְקִיק־הַסֶּלַע –</p>

<br />
</blockquote>

<blockquote>
<ul>
<li><p>יַעֲלֶה וְיִשָּׁמֵעַ</p></li>
<li><p>צְלִיל שִׁיר־עֶרֶשׂ בִּדְמָמָה,</p></li>
<li><p>וְיַרְדִּים הַלֵּב בְּמֶתֶק</p></li>
<li><p>תְּנוּמָה לֹא־תְנוּמָה&#8230;</p></li>
</ul>

<br />
</blockquote>

<blockquote>
<p>וְכַהֵד לִצְלִיל־הַקֶּסֶם,</p>

<p>סִלְסוּלֵי פָזֵר, שַׁלְשֶׁלֶת</p>

<p>שֶׁל פַּעֲמוֹנֵי־הַבְּדֹלַח –</p>

<p>יִשְׁתַּפְּכוּ שָׁם וְיִמּוֹגוּ</p>

<br />
</blockquote>

<blockquote>
<ul>
<li><p>בְּאוֹר־שַׁחַר רַךְ, אוֹר־וֶרֶד</p></li>
<li><p>דְּמִי חֲצוֹת. יָשֵׁן הַכֹּל.</p></li>
<li><p>כּוֹכָבִים, עֵינֵי־אֱלֹהַּ</p></li>
<li><p>נוֹצְצִים בִּשְׁמֵי־הַכְּחוֹל.</p></li>
</ul>

<br />
</blockquote>

<blockquote>
<p>וּמַלְאָךְ תָּמִים, צָנוּעַ,</p>

<p>צִיר־הַשֶּׁקֶט וְהַמַּרְגּוֹעַ,</p>

<p>הַמַּלְאָךְ, אֲשֶׁר בְּפִינוּ</p>

<p>יִקָּרֵא מַלְאַךְ־הַמָּוֶת,</p>

<br />
</blockquote>

<blockquote>
<ul>
<li><p>יַעֲלֶה בְּאֹרַח־פֶּלֶא</p></li>
<li><p>אֱלֵי תְכֵלֶת בָּרָמָה,</p></li>
<li><p>וְיִשָּׂא אֶל גַּן־הָעֵדֶן</p></li>
<li><p>נְשָׁמָה – יוֹנָה תַמָּה&#8230;</p></li>
</ul>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50630">https://benyehuda.org/read/50630</a></div></body></html>