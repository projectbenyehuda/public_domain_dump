<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יַלְדֵי־אֲדָמָה</title>
	<meta name="author" content="שמעון שמואל פרוג / אברהם לוינסון"/>
</head>
<body>

<blockquote>
<br />
</blockquote>

<blockquote>
<p>מִדְרַשׁ־תַּנְחוּמָא</p>

<p>עַל נִצֵּי הָאָבִיב הִתְעַנַּגְתִּי,</p>

<p>עַל הָרִים וְחֻרְשָה וּשְׁדֵמָה,</p>

<p>וָאֶזְכֹּר אַגָּדָה מִנִּי־קֶדֶם</p>

<p>אַגָּדָה עַל יַלְדֵי־אֲדָמָה</p>

<br />
</blockquote>

<blockquote>
<p>עֵת צִוָּה שָׁלִּיטָה שֶׁל מִצְרַיִם</p>

<p>(כְּדֵי לִשְׁמֹר מִצָּרִים מְדֻמִּים</p>

<p>אֶת כִּסְאוֹ הָאַדִּיר) לְהַטְבִּיעַ</p>

<p>אֶת יֹלְדֵי־יִשְׂרָאֵל הַתְּמִימִים –</p>

<br />
</blockquote>

<blockquote>
<p>בָּרוֹחַ בָּרְחוּ אֶל הַיַעַר</p>

<p>אִמּוֹת הַיְלָדִים הַנְּכֵאוֹת,</p>

<p>בַּעֲבִי סְבָכָיו הִסְתַּתָּרוּ,</p>

<p>הַרְחֵק מֵעֵינַיִם רוֹאוֹת.</p>

<br />
</blockquote>

<blockquote>
<p>וּבְלִי סַעַד, כְּחַיַת־הַיַעַר,</p>

<p>בְּלֵילֹות אֲפֵלִים, דּוֹמְמִים</p>

<p>יַלְדֵיהֶן שֶׁלַּמָּוֶת נִדּוֹנוּ</p>

<p>יָלְדוּ הֵן בְּעֶצֶב־אֵימִים.</p>

<br />
</blockquote>

<blockquote>
<p>מִתְּכֵלֶת־מָרוֹם רַק הִבִּיטוּ</p>

<p>כּוֹכָבִים עַל דִּמְעוֹת הַנָּשִׁים,</p>

<p>עַל רֹךְ חִבָּתָן הַנִּפְחֶדֶת,</p>

<p>עַל סִבְלוֹתֵיהֶן הַקָּשִׁים.</p>

<br />
</blockquote>

<blockquote>
<p>הָאֵם בִּדְמָעוֹת לוֹהֲטוֹת אָז</p>

<p>אֶת רֹאשׁ תִּינוֹקָהּ רָחֲצָה</p>

<p>וְעֵת קָמָה לָלֶכֶת מִמֶּנּוּ,</p>

<p>אֶל לִבָּה בֶּן־אוֹנָהּ לָחֲצָה,</p>

<p>וְשָׁבָה בַחֲשַׁאי עַד הַבֹּקֶר</p>

<p>בִּנְתִיב־עֲקִיפִין לבֵיתָהּ.</p>

<p>וּפֶלֶא גָדוֹל קָם בְּסֵתֶר</p>

<p>חֻרְשָׁה קְדוֹשָה עֲבֻתָּה.</p>

<br />
</blockquote>

<blockquote>
<p>כִּמְעַט מֵאַחֲרֵי שְׁבִיל־הַיַּעַר</p>

<p>הָאֵם הַדִּלָּה נֶעֶלְמָה,</p>

<p>כִּתְהוֹם עֲמֻקָּה וְקוֹדֶרֶת</p>

<p>אֶת פִּיהָ פָּתְחָה אֲדָמָה,</p>

<br />
</blockquote>

<blockquote>
<p>וּכְזֶרַע טָמוּן בְּחֵיק־רֶגֶב</p>

<p>לְעִתּוֹת שֶׁל אוֹרוֹת וְשִׂמְחָה,</p>

<p>הַתִּינוֹק הַזָּנוּחַ הִצְפִּינָה</p>

<p>בְּחֵיקָהּ, מְלֵא רַחֲמִים וּבְרָכָה.</p>

<br />
</blockquote>

<blockquote>
<p>וְיָרַד אָז מַלְאָךְ בִּנְתִיב־פֶלֶא</p>

<p>אֶל הַיַּעַר, עֲטוּף תַּעֲלוּמָה</p>

<p>וְקָרָא בְקִסְמֵי שִׁיר גַּן־עֵדֶן</p>

<p>הַיְלָדִים מִתּוֹךְ חֵיק־אֲדָמָה.</p>

<br />
</blockquote>

<blockquote>
<p>לְדִבְרֵי חָכְמָתוֹ אָז הִקְשִׁיבוּ</p>

<p>וּבְצִלְלֵי־יַעַר קְרִירִים,</p>

<p>כְּעֵדָה הוֹמִיָה וְצוֹהֶלֶת</p>

<p>סַבּוּהוּ מִכָּל עֲבָרִים.</p>

<br />
</blockquote>

<blockquote>
<p>בְּעֵינַיִם בְּהִירוֹת, עֵינֵי־טֹהַר,</p>

<p>הִבִּיטוּ אֶל־פְּנֵי מַלְאַךְ־אוֹר,</p>

<p>הִקְשִׁיבוּ לִדְבַר הַשָּׁמַיִם,</p>

<p>לִשְׂפַת הָאֱמֶת וְהַדְּרוֹר.</p>

<br />
</blockquote>

<blockquote>
<p>שָׁנִים עַל שַׁנִים כֹּה חָלָפוּ,</p>

<p>שַׁלְשֶלֶת־שָׁנִים דּוֹמְמָה;</p>

<p>פָּרְחוּ הַיְלָדִים כִּירַק־דֶּשֶׁא,</p>

<p>גָבְרוּ חֲנִיכֵי־אֲדָמָה.</p>
</blockquote>

<p>*</p>

<blockquote>
<p>בְּאַחַד הַיָּמִים אֶל הַחֹרֶשׁ</p>

<p>חָמְקָה מִבֵּיתָהּ נַעֲרָה:</p>

<p>לִידִיד־נְעוּרֶיהָ מִגּשֶׁן</p>

<p>חִכְּתָה בְּפִנָּה נִסְתָּרָה.</p>

<br />
</blockquote>

<blockquote>
<p>הִיא בַּת־אֲצִילִים מִמִּצְרַיִם,</p>

<p>הוּא עֶבֶד עָנִי, בֶּן־עִבְרִים.</p>

<p>אַךְ לֵב בַּת־הַחֶמֶד הִקְסִימוּ</p>

<p>טַבְּעוֹת תַּלְתַּלָּיו הַשְּׁחוֹרִים</p>

<br />
</blockquote>

<blockquote>
<p>וְלַהַט עֵינָיו, שֶׁהֵפִיקוּ</p>

<p>אַהֲבָה עֲמֻקָּה וְאִלְּמָה, –</p>

<p>וְחִשְׁקָהּ, כְּאֶשׁ־לַהַב אוֹכֶלֶת,</p>

<p>הֻצַּת וַיִבְעַר בְּדָמָה.</p>

<br />
</blockquote>

<blockquote>
<p>תּוֹרַת כֹּהֲנֶיהָ שָׁכָחָה</p>

<p>מוּסַר כֹּהֲנִים גְּדוֹלִים,</p>

<p>מִזַּעַם אָבִיהָ לֹא חַתָּה,</p>

<p>וַתִּבֶז לְקֶצֶף אֵלִים –</p>

<br />
</blockquote>

<blockquote>
<p>אָהוֹב אֲהֵבַתּוּ וְלוּ גַם</p>

<p>גּוֹרָל יְבוֹאֵם אַכְזָרִי,</p>

<p>נָפְלָה בִּזְרוֹעוֹת זֶה הָעֶבֶד,</p>

<p>מָסְרָה לְבָבָהּ לָעִבְרִי.</p>

<br />
</blockquote>

<blockquote>
<p>וְיַעַן אֲשֶׁר אֲהֵבַתּוּ</p>

<p>בְּכָל תֹּם נַפְשָׁהּ הַטְּהוֹרָה,</p>

<p>בְּיַעַר קָדוֹשׁ מִשָּׁמַיִם</p>

<p>מַרְאֵה־פְלָאִים לָהּ הָרְאָה&#8230;</p>
</blockquote>

<p>*</p>

<blockquote>
<p>וּדְבַר נֵס־הַפֶּלֶא הִגִּיעַ</p>

<p>לְאָזְנֵי הַשַּׁלִּיט הָאַכְזָר,</p>

<p>קָרָא חַרְטֻמָּיו וּבַחֹרֶשׁ</p>

<p>עָבַר בְּעַצְמוֹ וְחָזַר;</p>

<br />
</blockquote>

<blockquote>
<p>הֶעֱמִיד חַיָלָיו עַל מִשְׁמֶרֶת,</p>

<p>לַשָּׁוְא! הַשַּׁלִּיט הִתְעַבֵּר.</p>

<p>צִוָּה לְבָרֵא כָּל הַיַּעַר,</p>

<p>אֶת כָּל הָעֵצִים לְבָעֵר.</p>

<br />
</blockquote>

<blockquote>
<p>מֵאָה מַחֲרֵשׁוֹת פַּעֲמַיִם</p>

<p>עַל פְּנֵי אֲדָמָה זוֹ עָלוּ,</p>

<p>שָׁתְקוּ מַעֲמַקֶּיהָ, שָֹתָקוּ</p>

<p>וְהַסּוֹד הַקָּדוֹש לֹא גִלּוּ.</p>

<br />
</blockquote>

<blockquote>
<p>פַּרְעֹה, מְטֹרָף מֵרָב־זַעַם,</p>

<p>שָׁב אֶל הֵיכָלוֹ הַמַּזְהִיר</p>

<p>וְהִקְרִיב הָעַלְמָה עַל מִזְבֵּח</p>

<p>לָאֵל, בַּעַל־צְפוֹן הָאַדִּיר.</p>
</blockquote>

<p>*</p>

<blockquote>
<p>שָׁנִים עַל שָׁנִים תַּחֲלֹפְנָה,</p>

<p>דּוֹרוֹת עַל דּוֹרוֹת נְגוֹזִים.</p>

<p>וְיַלְדֵי־אֲדָמָה, בְּנֵי־אַלְמָוֶת,</p>

<p>יִשְׂגּוּ כְּעַנְקֵי־אֲרָזִים.</p>

<br />
</blockquote>

<blockquote>
<p>גָּדַל וּפָרַץ זֶה הַחַיִל:</p>

<p>רַבָּה לְפָנָיו הַתְּעוּדָה&#8230;</p>

<p>הַכּוֹס נִמְלְאָה עַל גְּדוֹתֶיהָ –</p>

<p>הִגִּיעָה שְׁעַת־פְּקֻדָּה.</p>

<br />
</blockquote>

<blockquote>
<p>בְּתוֹךְ מַעַרְבֹּלֶת וָרַעַש</p>

<p>עַל שְׂפַת יַם־סוּף הַזּוֹעֵף</p>

<p>עוֹלֶה קוֹל נוֹאָש וּפָרוּעַ,</p>

<p>מַדְהִים, מְטֹרָף וְנוֹקֵב:</p>

<br />
</blockquote>

<blockquote>
<p>נִתַּם פֹּה לָמוּת! לָמָּה בָּאתָ?</p>

<p>הַאֵין בְּמִצְרַיִם קְבָרִים</p>

<p>לְעַם־עֲבָדִים, לִבְנֵי־עֹנִי</p>

<p>בְּזוּיִים, עֲזוּבִים וּשְׁבוּרִים?</p>

<br />
</blockquote>

<blockquote>
<p>נָשׁוּבָה מִצְרַיְמָה! זֶה חֹפֶשׁ</p>

<p>עָקֹב מִנִּי־דָם, לֹא נִדְרשׁ.</p>

<p>נָשׁוּבָה מַהֵר!&#8230; נִנָּצֵלָה!</p>

<p>נָשׁוּבָה! נָשִׁים לָנוּ רֹאשׁ!</p>

<br />
</blockquote>

<blockquote>
<p>וּלְפֶתַע הוֹפִיעוּ וְחָשׁוּ</p>

<p>אֶל קְהַל הַבּוֹרְחִים מִן הַיָם</p>

<p>יַלְדֵי־אֲדָמָה, בְּנֵי־אַלְמָוֶת,</p>

<p>מַחֲנֶה אַדִּיר־כֹּחַ, רַב־עָם.</p>

<br />
</blockquote>

<blockquote>
<p>עֱזוּז הָעֵינַיִם יָפִיקוּ,</p>

<p>תִרְעַד בְּקוֹלָם גְּבוּרָה:</p>

<p>מִי נָפַל לְבָבוֹ מֵרָב־פַּחַד?</p>

<p>מִי קוֹרֵא לִמְנוּסָה מַחְפִּירָה?</p>

<br />
</blockquote>

<blockquote>
<p>&#8220;קָדִימָה!&#8221; קוֹל־רַעַם בּוֹקֵעַ</p>

<p>עַל פִּי־הַמְּצוּלָה הָאָפֵל;</p>

<p>וּלְבוּש עֹז־גְּבוּרָה כְמִקֶּדֶם</p>

<p>הַיָּמָּה הָלַךְ יִשְׂרָאֵל.</p>

<br />
</blockquote>

<blockquote>
<p>משֶׁה אָז יָשִׁיר שִׁיר־הַשֶּבַח,</p>

<p>עָנָה מִמֶּרְחָק קוֹל אַדִּיר.</p>

<p>יַלְדֵי־אֲדָמָה, בְּנֵי־אַלְמָוֶת</p>

<p>הֵם הֵם שֶׁעָנוּ לוֹ בְשִׁיר&#8230;</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50622">https://benyehuda.org/read/50622</a></div></body></html>