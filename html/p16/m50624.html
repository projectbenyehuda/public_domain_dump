<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַמַּפְתֵּחַ</title>
	<meta name="author" content="שמעון שמואל פרוג / אברהם לוינסון"/>
</head>
<body>

<p> מֻקְדָּש לְבֻקִּי בֶּן־יָגְלִי</p>

<blockquote>
<br />
</blockquote>

<blockquote>
<p>אֵין תִּקְוָה&#8230; אָזְלָה יַד הַמּוֹרְדִים&#8230;</p>

<p>צַר קָרֵב&#8230; בָּא הַצָּר&#8230; בֵּין עִיֵּי־חֳרָבוֹת,</p>

<p>עַל תִּלֵּי הַקְּדֻשָׁה שֶׁל קִבְרֵי־האבות</p>

<p>מַחֲנוֹתָיו צוֹעֲדִים</p>

<p>וּנְתִיבָם –</p>

<p>אֵשׁ וָדָם!</p>

<p>הַמִּבְצָר הָאַחֲרוֹן לִפְנֵי צַר כְּבָר נָפַל,</p>

<p>הָאַחֲרוֹן בַּדְּגָלִים הוּא שָׁלַל,</p>

<p>וּבְעָשָׁן וּבְעֵרָה,</p>

<p>הָהּ אֵלִי! עַל מִזְבַּח־הַהֵיכָל</p>

<p>חֶרְפָּה יַעֲטֶה וּמְאֵרָה!&#8230;</p>

<br />
</blockquote>

<p><strong>––––––––</strong></p>

<blockquote>
<br />
</blockquote>

<blockquote>
<p>וּבִרְאוֹתוֹ בְּפַחַד־מָוֶת</p>

<p>הַדְּבִיר בָּאֵשׁ, צִיּוֹן נֶחֱרָבֶת</p>

<p>וְהַמִּזְבֵּחַ מַפֵּלָה,</p>

<p>כֹּהֵן־צִיּוֹן תָּשׁוּשׁ, יָגֵעַ,</p>

<p>הָאַחֲרוֹן בְּכֹהֲנֶיהָ</p>

<p>עַל גַּג מִגְדָּל נָצוֹר עָלָה.</p>

<p>מַפְתֵּחַ בְּיָדוֹ חִוֶּרֶת,</p>

<p>בּוֹ דֶלֶת הַמִּקְדָּשׁ נִסְגֶּרֶת.</p>

<p>בְּרֶגַע מַר, עִם בּוֹא אַחֲרִית,</p>

<p>נָעַל הַדֶּלֶת בַּמַּפְתֵּחַ,</p>

<p>וּבְקוֹל שַׁוְעָה מְזַעֲזֵעַ</p>

<p>חֲלַל בֵּית־הַמִּקְדָּשׁ הֶחְרִיד:</p>

<br />
</blockquote>

<blockquote>
<p>– &quot;אֵלִי! בְּמִקְדָּשְׁךָ הָיִיתי</p>

<p>כְּעֶבֶד נֶאֱמָן, קִוִּיִתי</p>

<p>וְהֶאֶמַנְתִּי: יַעֲבֹר</p>

<p>יוֹם־עֶבְרָתְךָ כְּהֵד־הָרַעַם;</p>

<p>שָׁלַחְתָּ בָּנוּ מַטֵּה־זַעַם,</p>

<p>אַךְ לֹא הַכֹּל, הַכֹּל יִשְׁבֹּר&#8230;</p>

<p>אוּלָם אֲהָהּ! אָפְסָה תוֹחֶלֶת:</p>

<p>הָעָם הָגְלָה, הַדְּבִיר – מַפֶּלֶת,</p>

<p>יָשִׂישׂ, יָגִיל צַר־מְנַצֵּח,</p>

<p>כֹּחוֹ אַדִּיר, עֻזּוֹ מַפְלִיא&#8230;</p>

<p>קַח בַּחֲזָרָה, אֵפוֹא, אֵלִי,</p>

<p>כִּכְלִי אֵין־חֵפֶץ־בּוֹ – אֶת הַמַּפְתֵּחַ!&#8230;&quot;</p>

<br />
</blockquote>

<p><strong>– – – – – – –</strong></p>

<blockquote>
<br />
</blockquote>

<blockquote>
<p>וּבְזָרְקוֹ לַמָּרוֹם בְּעַזּוּת־תְּנוּפָה</p>

<p>הַמַּפְתֵּחַ, נִצַּל מֵאוֹיֵב,</p>

<p>הִשְׁפִּיל רֹאשׁ־שֵׂיבָה מַכְסִיפָה</p>

<p>וּבְלִי דֶמַע, בְּלִי כְאֵב,</p>

<ul>
<li><p>בֵּין מֵאוֹת קְבָרִים,</p></li>
<li><p>סְבִיבוֹ פְעוּרִים,</p></li>
<li><p>דֹּם נִרְדַּם וְנֶאֱלַם</p></li>
<li><p>עַד־עוֹלָם.</p></li>
</ul>

<br />
</blockquote>

<blockquote>
<ul>
<li><p>אַךְ לַשָׁוְא הַזָּקֵן</p></li>
<li><p>לֶאלֹהִים הִתְחַנֵּן,</p></li>
<li><p>קוֹל לִבּוֹ הַנִּשְׁבָּר –</p></li>
<li><p>קוֹל קוֹרֵא בַמִּדְבָּר.</p></li>
</ul>

<br />
</blockquote>

<blockquote>
<p>הַמַּפְתֵּח שֶׁל בֵּית־אֱלֹהִים</p>

<p>לֹא הִגִּיעַ לִמְרוֹם־הָרְקִיעִים,</p>

<ul>
<li><p>וְדוֹר אַחַר דוֹר</p></li>
<li><p>חָלַף וַיַּעֲבֹר,</p></li>
<li><p>וְהַרְחֵק בָּרָמָה,</p></li>
<li><p>עַל־פְּנֵי אֲדָמָה,</p></li>
</ul>

<p>הַרְחֵק, מְקוֹם סוֹד שָׁם, סוֹד־נֵצַח יִדֹּם –</p>

<p>הַמַּפְתֵּחַ תָּלוּי עַד הַיּוֹם&#8230;</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50624">https://benyehuda.org/read/50624</a></div></body></html>