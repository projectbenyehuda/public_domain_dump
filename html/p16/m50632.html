<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אַגָּדוֹת הַסָּב</title>
	<meta name="author" content="שמעון שמואל פרוג / אברהם לוינסון"/>
</head>
<body>

<p><strong>Ι</strong></p>

<blockquote>
<p>– &quot;לָמָּה תִּתְעַצֵּב כֹּה, סַבָּא,</p>

<p>מַה תִּקְרָא יוֹמָם וָעֶרֶב</p>

<p>בְּסִפְרֶךָ? וּמַדּוּעַ</p>

<p>תִּתְיַפֵּחַ מַר בְּלִי־הֶרֶף?</p>

<br />
</blockquote>

<blockquote>
<p>רַב לָךְ, סַבָּא מַחְמַדֵּנוּ,</p>

<p>סִפְרְךָ הָרַע הַנִּיחָה,</p>

<p>טוֹב, מָשָׁל כִּי תְסַפֵּרָה</p>

<p>אוֹ סִפּוּר נִשְׁמַע מִפִּיךָ&quot;&#8230;</p>

<br />
</blockquote>

<blockquote>
<p>– &quot;מְשָׁלִים אֵינִי יוֹדֵעַ,</p>

<p>אֲחֵרִים סַפְּרָם יַנְעִימוּ,</p>

<p>יִשְׁמְרוּם מִשְׁמֶרֶת־קֹדֶש</p>

<p>וּלְתוֹרַת־אֱמֶת יָשִׂימוּ&#8230;</p>

<br />
</blockquote>

<blockquote>
<p>אַגָּדָה לָכֶם אַשְׁמִיעַ,</p>

<p>וְסִפֶּר לִי אַגָּדָה זוֹ</p>

<p>זֶה הַסֵּפֶר מִנִּי קֶדֶם:</p>

<p>רֹב שָׁנִים חָלְפוּ וְגָזוּ</p>

<br />
</blockquote>

<blockquote>
<p>מִן הָעֵת, שֶׁאֲבוֹתֵינוּ</p>

<p>יְלָדִים קְטַנִּים הָיוּ עוֹד,</p>

<p>לֹא יָדְעוּ לִקְרֹא בַסֵּפֶר</p>

<p>וּבְבֵית הָאָב יָשְׁבוּ עוֹד.</p>

<br />
</blockquote>

<blockquote>
<p>אָז יָמִים טוֹבִים רָאִינוּ,</p>

<p>שֶׁפַע וְעֶדְנָה רָוִינוּ</p>

<p>בְּמֶרְחַב חַיִּים וָחֹפֶשׁ,</p>

<p>בִּכְרָמִים וּשְׂדוֹת אָבִינוּ.</p>

<br />
</blockquote>

<blockquote>
<p>אַךְ בָּנִים רָעִים הָיִינוּ,</p>

<p>רַבְנוּ תְּכוּפוֹת, נִלְחַמְנוּ</p>

<p>וּבְתוֹךְ בִּצּוֹת שְׁכֵנֵינוּ</p>

<p>נִתְלַכְלַכְנוּ, נִזְדַּהַמְנוּ&#8230;</p>

<br />
</blockquote>

<blockquote>
<p>הָהּ, קָשׁוֹת יִסְּרָנוּ אַבָּא,</p>

<p>כִּי קַפְדָּן הָיָה, וְנַחְנוּ</p>

<p>לֹא הֵיטַבְנוּ אֶת דַּרְכֵּנוּ,</p>

<p>אֶל בִּיצּוֹת שְׁכֵנִים נִמְשָׁכְנוּ&#8230;</p>

<br />
</blockquote>

<blockquote>
<p>אָז נִלְאָה לִנְשׂא אָבִינוּ</p>

<p>וַיְגָרֵשׁ אוֹתָנוּ: &quot;סוּרוּ!</p>

<p>אִם שְׁכֵנִים לָכֶם נָעֵמוּ,</p>

<p>בְּבֵיתָם עִמָּם תָּגוּרוּ!&quot;</p>

<br />
</blockquote>

<blockquote>
<p>וַנֵּלַךְ&#8230; הָהּ, אֵל רַב־צֶדֶק</p>

<p>סִבְלוֹתֵינוּ מִי יַבִּיעַ?</p>

<p>אֵיךְ קִבְּלוּנוּ כָּל שְׁכֵנֵינוּ</p>

<p>מַכּוֹתֵינוּ מַה הִפְלִיאוּ!</p>

<br />
</blockquote>

<blockquote>
<p>זֶה זָמַם נַפְשֵׁנוּ קַחַת</p>

<p>כְּשׁוּעָל בְּאִמְרֵי־חֶמֶד.</p>

<p>זֶה כִזְאֵב שׁוֹחֵר לַטֶּרֶף</p>

<p>וּפָנָיו יוֹנָה אִלֶמֶת.</p>

<br />
</blockquote>

<blockquote>
<p>זֶה בְּאַהֲבָה שְׂרָפָנוּ</p>

<p>וְשָׁחַט בְּחֵשֶׁק־רֶצַח –</p>

<p>בָּעוֹלָם הַזֶּה שְׁחָטָנוּ,</p>

<p>אַךְ זִכָּנוּ חַיֵּי־נֶצַח&#8230;</p>

<br />
</blockquote>

<blockquote>
<p>לְבָבָם הָיָה לֶב־אֶבֶן,</p>

<p>לֵב פְּתָנִים וְחַיּוֹת־טֶרֶף,</p>

<p>הֵם סַבּוּנוּ גַם סְבָבוּנוּ</p>

<p>מִכָּל עֵבֶר יוֹם וָעֶרֶב&#8230;&quot;</p>

<br />
</blockquote>

<blockquote>
<p>&#8230;&quot;סַבָּא, כְּלוּם הַרְבֵּה נִמְשָׁכוּ</p>

<p>הַפֻּרְעָנֻיּוֹת הָאֵלֶּה?&quot;</p>

<p>– &quot;הוֹי, זְמַן רַב, בָּנַי, אָרָכוּ,</p>

<p>רַב מְאֹד, וּמָה הַפֶּלֶא?</p>

<br />
</blockquote>

<blockquote>
<p>כָּךְ הָיָה גַם תְּמוֹל, גַּם עָתָּה,</p>

<p>וְאוּלַי גַּם מָחֳרָתָים&#8230;</p>

<p>לֹא יָגוּר הַזְּאֵב עִם כֶּבֶשׂ,</p>

<p>הַמָּקוֹם הוּא צַר לַשְּׁנָיִם&#8230;</p>

<br />
</blockquote>

<blockquote>
<p>שֶׁבֶר בָּא וְשֶׁבֶר יֶהִי,</p>

<p>סְעָרוֹת עוֹד יִתְרַחֵשוּ,</p>

<p>אַךְ חִבַּבְנוּ יִסּוּרֵינוּ:</p>

<p>בְּצָרוֹת – צָפוּן גַּם יֶשַׁע&#8230;</p>

<br />
</blockquote>

<blockquote>
<p>שׁוּרוּ נָא: גּוֹעֵשׁ הַסַּעַר,</p>

<p>גַלֵּי־יָם בָּעֹז יָשֹׁקּוּ.</p>

<p>יָם רָחָב כֶּאֱמוּנָתֵנוּ</p>

<p>וְכִכְאֵב הָעָם עָמֹק הוּא.</p>

<br />
</blockquote>

<blockquote>
<p>מְצוֹלוֹת פִּיהֶן תִּפְעַרְנָה,</p>

<p>תְּהוֹמוֹת רוֹתְחוֹת בְּזָעַם.</p>

<p>הַגַּלִּים הֵם דִּמְעוֹתֵינוּ,</p>

<p>אַנְחָתֵנוּ הוּא הָרָעַם.</p>

<br />
</blockquote>

<blockquote>
<p>לֹא שָׁנִים – כָּל יוֹם, כָּל רֶגַע</p>

<p>יַעֲלוּ מֵימָיו, יִשְׁטֹפוּ,</p>

<p>עַד עַל עִקְּבוֹתָם יָשׁוּבוּ</p>

<p>עוֹד דּוֹרוֹת רַבִּים יַחְלֹפוּ.</p>

<br />
</blockquote>

<blockquote>
<p>אַךְ עִם בּוֹא שְׁעַת הַשֶּׁפֶל,</p>

<p>עֵת כִּי יַחְסְרוּ הַמַּיִם,</p>

<p>זֶה הַיָם יַעֲנִיקֵנוּ</p>

<p>מַתָּנָה מַרְהֶבֶת־עָיִן!</p>

<br />
</blockquote>

<blockquote>
<p>עַל שְׂפַת־יָם, שָׁם דִּמְעוֹתֵינוּ</p>

<p>גָּעֲשׁוּ, רָתְחוּ, שָׁקָקוּ,</p>

<p>עַל־גַּבֵּי הַחוֹל בְּשֶׁפַע</p>

<p>אֲבָנִים טוֹבוֹת יִבְרָקוּ.</p>

<br />
</blockquote>

<blockquote>
<p>לֹא אַבְנֵי סַפִּיר וָלֶשֶׁם,</p>

<p>לֹא יַהֲלֻמֵּי־תִפְאֶרֶת,</p>

<p>לֹא עֲדִי לְאֶדֶר־מֶלֶךְ,</p>

<p>לֹא מִשְׁבֶּצֶת לָעֲטֶרֶת –</p>

<br />
</blockquote>

<blockquote>
<p>אֵלּוּ אֲבָנִים זִיו־יֹפִי</p>

<p>לְנַפְשֵׁנוּ תַעֲנֵקְנָה</p>

<p>וְעַל דַּרְכֵּנוּ הַקּוֹדֶרֶת</p>

<p>בְּקִסְמֵי־אוֹרָן תַּבְרֵקְנָה.</p>

<br />
</blockquote>

<blockquote>
<p>זוֹ, בָּנַי, אֱמוּנָתֵנוּ,</p>

<p>אֱמוּנָה עַזָּה כַפֶּלֶד,</p>

<p>אֱמוּנָה בָּרָה כַשֶּׁמֶשׁ,</p>

<p>אֱמוּנָה כָּאֵשׁ אוֹכֶלֶת.</p>

<br />
</blockquote>

<blockquote>
<p>בָּה נֶחְזַק וְנִתְעוֹדֵדָה,</p>

<p>שׁוּב נֵצֵא לִקְרַאת הַשֶּׁבֶר,</p>

<p>כִּי בָּאֵיד – אֱמוּנָתֵנוּ</p>

<p>וּבָאֱמוּנָה – הַשֵּׁבֶר!&quot;</p>

<br />
</blockquote>

<blockquote>
<p>כָּכָה לְעִתִּים סָבֵנוּ</p>

<p>סִפּוּרָיו הִשְׁמִיעַ לָנוּ</p>

<p>וְחִיֵּךְ, וְעַל־פָּנָיו אָז</p>

<p>דְּמָעוֹת חַמּוֹת קָרָנוּ&#8230;</p>

<br />
</blockquote>

<p><strong>ΙΙ</strong></p>

<p>(חַג־הַפֶּסַח)</p>

<blockquote>
<p>– &quot;&#8230;וְשָׁם, יַלְדִּי, וְרָדִים פָּרָחוּ,</p>

<p>בָּאֲפָרִים הָמוּ נְחָלִים,</p>

<p>וְכוֹכָבִים זַכִּים זָרָחוּ</p>

<p>בִּכְחוֹל־שָׁמַיִם אַפְלוּלִים.</p>

<br />
</blockquote>

<blockquote>
<p>עִם־בֹּקֶר שֶׁמֶשׁ שָׁם הֵאִירָה</p>

<p>מִבַּעַד לְעַנְנֵי הָהָר, –</p>

<p>וּכְעֵין הַבְּדֹלַח שָׁם הִזְהִירוּ</p>

<p>מֶרְחַב־שָׂדוֹת וְזִיז־נָהָר&#8230;</p>

<br />
</blockquote>

<blockquote>
<p>אַך שָׁם מֻזְּגוּ בִּשְׁאוֹן־הַמַּיִם</p>

<p>שְׁרִיקַת הַשּׁוֹט הָאַכְזָרִי</p>

<p>וּצְלִיל מַחֲרִיד שֶׁל נְחֻשְׁתַּיִם</p>

<p>וּצְחוֹק תַּלְיָן אָיֹם, פִּרְאִי.</p>

<br />
</blockquote>

<blockquote>
<p>לֹא מֵחַמָּה וְרָדִים הִבְרִיקוּ,</p>

<p>אַף לֹא מִטַּל הֵם נִרְטְבוּ –</p>

<p>כִּי מִטִּפּוֹת הַדָּם הִסְמִיקוּ,</p>

<p>נַחֲלֵי־דְמָעוֹת אוֹתָם הִרְווּ.</p>

<br />
</blockquote>

<blockquote>
<p>כּוֹכְבֵי־מָרוֹם דּוּמָם הִקְשִׁיבוּ</p>

<p>בְּחֹשֶׁךְ־לַיְלָה לַנְּאָקוֹת,</p>

<p>וְשֶׁמֶשׁ פְּצָעִים הִרְחִיבָה</p>

<p>וַתְּלַהֲטֵם בְּאֵשׁ־יְקוֹד.</p>

<br />
</blockquote>

<blockquote>
<p>מֶרְחָק הִשְׁחִיר כְּלֵיל־הַקֶּבֶר,</p>

<p>רָתְחוּ כַּיָּם דִּמְעוֹת־מְרִי.</p>

<p>יַלְדִּי, הַכְשִׁבְרִי יֶשׁ שֶׁבֶר,</p>

<p>אִם יֵשׁ מַכְאוֹב כְּמַכְאוֹבִי?</p>
</blockquote>

<p>*</p>

<blockquote>
<p>עָבְרוּ דוֹרוֹת&#8230; לֹא מְחִי־הָרַעַם</p>

<p>הִכָּה עַל־פְּנֵי סַלְעֵי־גְרָנִית;</p>

<p>לֹא רוּחַ־סְעָרָה בְזַעַם</p>

<p>חֻרְשָֹה מְנַמְנְמָה הֶחְרִיד&#8230;</p>

<br />
</blockquote>

<blockquote>
<p>רוֹעֶה נֶאֱמָן לָעָם הוֹפִיעַ.</p>

<p>וּלְמַעַן שְׁבֹר כַּבְלֵי עַבְדוּת,</p>

<p>מַחֲנֵה הַמְשֻׁעְבָּדִים הִסִּיעַ</p>

<p>לָצֵאת אַחֲרָיו בִּנְתִיב־הַפְּדוּת.</p>

<br />
</blockquote>

<blockquote>
<p>הוּא קָם בְּהוֹד וְעֹז־תִּפְאֶרֶת</p>

<p>וּבְיָדוֹ – שַׁרְבִיט־פִּלְאוֹ,</p>

<p>וְלִפְנֵי דְבָרוֹ אַדִּיר־הַמֶּרֶד</p>

<p>שַׂח עַד־עָפָר עוֹלָם כֻּלּוֹ.</p>

<br />
</blockquote>

<blockquote>
<p>וּבְעֹז־קָדְשׁוֹ הוּא שִׁבְעָתַיִם</p>

<p>כָּל יוֹם וָיוֹם גָּדַל וָרָב&#8230;</p>

<p>יַלְדִּי! מִתַּחַת לַשָּׁמַיִם –</p>

<p>אֵי חַג־שִׂמְחָה יוֹתֵר נִשְׂגָּב?!&#8230;&quot;</p>

<br />
</blockquote>

<p>*</p>

<blockquote>
<p>סַבָּא סִפּוּרוֹ גָמַר&#8230;</p>

<p>עֲלִיצוּת זוֹרֶמֶת</p>

<p>מֵעֵינֵי הַקָּט, בָּהֶן</p>

<p>חֲמִימוּת וָחֶמֶד;</p>

<br />
</blockquote>

<blockquote>
<p>פְּנֵי הַיֶּלֶד הַוְרֻדִים</p>

<p>אוֹר־גִּילָה הֵפִיקוּ,</p>

<p>וּפִתְאוֹם הִתְנוֹצְצוּ</p>

<p>וּבִצְחוֹק הִבְרִיקוּ&#8230;</p>

<br />
</blockquote>

<blockquote>
<p>הוֹ כִנּוֹר צְלוּל־הַנִּימִים,</p>

<p>לָמָּה תֵאָנֵחַ?!</p>

<p>הַנְּשָׁמָה הַרְעִידָה־נָּא,</p>

<p>שִׁירָה שִׁיר שָׂמֵחַ –</p>

<br />
</blockquote>

<blockquote>
<p>מֶתֶק־גְּאֻלָּה אֶל־תּוֹךְ</p>

<p>מְרִי־חַיֵּינוּ מְזֹגָה!</p>

<p>גִּיל כָּזֶה אֵיךְ לֹא נָגִיל?</p>

<p>חַג אֵיךְ לֹא נָחֹגָּה?</p>
</blockquote>

<p>*</p>

<blockquote>
<p>אַךְ לַשָּׁוְא, הָהּ, עוֹרַרְתִּי לָשִׁיר מֵיתָרַי</p>

<p>וָאֲקַו לְשִׁירָה מְשַׁחְרֶרֶת&#8230;</p>

<p>כְּאִלּוּ שָׁלַט אִישׁ עַל אֶצְבְּעוֹתַי</p>

<p>וּבְיָדוֹ הַכְּבֵדָה כָעוֹפֶרֶת</p>

<p>לָחַץ עַל נִימֵי כִנוֹרִי הֶעָצוּב&#8230;</p>
</blockquote>

<p>*</p>

<blockquote>
<p>הָהּ סְלַח לִי, עַמִּי! בְּתוּגָתִי הַמַּכְבֶּדֶת,</p>

<p>תַּחַת עֹל עָצְבְּךָ וּפְגָעֶיךָ כָּפוּף,</p>

<p>אַף פַּעַם שִׁירָה מְעוֹדֶדֶת</p>

<p>לָךְ לֹא שַׁרְתִּי, עַמִּי הֶעָלוּב!</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50632">https://benyehuda.org/read/50632</a></div></body></html>