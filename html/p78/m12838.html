<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[טפנו יקיצו]</title>
	<meta name="author" content="דוד פוגל"/>
</head>
<body>

<blockquote>
<p>טַפֵּנוּ יָקִיצוּ לַבֹּקֶר – וּפֶתַע יֶחְרָדוּ:</p>

<p>בַּלַּיְלָה חָמַקְנוּ, וּמֶנּוּ עֵירֹם הַיָּצוּעַ.</p>

<p>מֵהֶבֶל טִרְדָּה הֵן פָּנִינוּ בִשְׂדוֹת הַהֶעְדֵּר שׁוּב לָנוּעַ –</p>

<p>וְאֶרֶץ מַחֲשָׁה וּלְבָנָה הִיא, קַלִּים וּשְׁקוּפִים בָּהּ נִצְעָדָה.</p>

<br />
</blockquote>

<blockquote>
<p>אַךְ בָּאנוּ – וּרְאֵה: כְּבָר הָעֵת לָנוּ תַמָּה.</p>

<p>נִדַּרְדְּרוּ הַחַיִּים וְאָבְדוּ כְדַרְדֵּר חִישׁ הָרַעַם.</p>

<p>זִכְרוֹן הַמָּקוֹם אַף לִוָּנוּ, כְּבָר גַּרְנוּ בוֹ פַעַם,</p>

<p>וּלְכָל צַד שֶׁהָלַכְנוּ, הוֹבִילָה הַדֶּרֶךְ רַק שָׁמָּה.</p>

<br />
</blockquote>

<blockquote>
<p>יָנִיפוּ טַפֵּנוּ לְרֶגַע נֵס אֵבֶל שָׁחוֹר</p>

<p>עַל רָאשֵׁי יְמֵיהֶם, שֶׁתְּכֻלִּים יִפְרְחוּ וּכְתֻמִּים,</p>

<p>וְלִדְהֹר מִן הָעֶצֶב יָחוּשׁוּ אֶל לֵב עֲלוּמִים –</p>

<p>וְהֵן זוֹ הַמְּנוּסָה לְפָנִים רַק אֵלֵינוּ תוֹלִיךְ לְאָחוֹר&#8230;</p>
</blockquote>

<h2 id="המקורהאשכנזי">[המקור האשכנזי]</h2>

<blockquote>
<p>עִם בֹּקֶר יָקִיצוּ טַפֵּנוּ וְיִמְלְאוּ חֲרָדָה:</p>

<p>בַּלַּיְלָה חָמַקְנוּ וְעֵירֹם מִמֶּנּוּ הַיָּצוּעַ.</p>

<p>מֵהַבְלֵי הַטִּרְדָּה פָּנִינוּ בְּמֶרְחַב הַהֶעְדֵּר לָנוּעַ –</p>

<p>וְאֶרֶץ הִיא לְבָנָה, מַחֲרִישָׁה, בָּהּ קַלִּים וּשְׁקוּפִים נִצְעָדָה.</p>

<br />
</blockquote>

<blockquote>
<p>אַךְ בָּאנוּ – וְהִנֵּה עִתֵּנוּ כְבָר תַּמָּה.</p>

<p>נִדַּרְדְּרוּ הַחַיִּים וְאָבְדוּ כְדַרְדֵּר הָרַעַם.</p>

<p>זֵכֶר הַמָּקוֹם לִוָּנוּ, כְּבָר גַּרְנוּ בוֹ פַעַם,</p>

<p>וּבַאֲשֶׁר הָלַכְנוּ, נָטְתָה הַדֶּרֶךְ רַק שָׁמָּה.</p>

<br />
</blockquote>

<blockquote>
<p>מוֹתֵנוּ יָנִיפוּ טַפֵּנוּ נֵס שָׁחוֹר</p>

<p>עַל רָאשֵׁי יְמֵיהֶם, שֶׁתְּכֻלִּים יָנֵצּוּ וּכְתֻמִּים,</p>

<p>וְלִדְהֹר מֵאֶבְלָם יָחוּשׁוּ אֶל לֵב הָעֲלוּמִים –</p>

<p>וְהֵן נוּסָם לְפָנִים יוֹלִיכֵם אֵלֵינוּ, אֵלֵינוּ לְאָחוֹר&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/12838">https://benyehuda.org/read/12838</a></div></body></html>