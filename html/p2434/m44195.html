<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עִיר כְּלִילַת</title>
	<meta name="author" content="ששון בן ישראל"/>
</head>
<body>

<p>סימן: ע׳יר ציון נעמת האשיגה עוזך. לחן: ידידי השכחת.</p>

<blockquote>
<br />
</blockquote>

<blockquote>
<p>עִיר כְּלִילַת יֹפִי / מְשׂוֹשׂ כָּל הָאָרֶץ / לָךְ אִוְּּתָה נַפְשִׁי / מִפַּאֲתֵי מִזְרָח</p>

<p>צָעוֹק אֶצְעַק מַר וְ/אֶהֱמֶה כַיּוֹנָה / בִּרְאוֹת כִּי זִיו הוֹדֵךְ / וַהֲדָרֵךְ אָרַח</p>

<p>יֶחֱרַד לְבָבִי / יִתַּר מִמְּקוֹמוֹ / עַל כִּי מַלְכֵּךְ אֵין בָּךְ / מִמֵּךְ כִּצְבִי בָרַח</p>

<p>וְאֵיךְ אַחֲרִישׁ אֶתְ/אַפָּק בִּרְאוֹתִי דְ/רָכַיִךְ אֲבֵלוֹת / שָׁבַת עוֹבֵר אֹרַח</p>

<p>נְטוּשָׁה רְטוּשָׁה / בְּיַד זָרִים כְּבוּשָׁה / אֶת כָּל עֶדְיֵךְ הִצִּיל / וְרֹאשׁ נִזְרֵךְ קָרַח</p>

<p>נַחֲלַת אֵל עֶלְיוֹן / וְגֵיא הַחִזָּיוֹן / אֵיךְ נֶהְפַּכְתְּ לְזָרִים / לָזֹאת בְּמַר אֶצְרַח</p>

<p>עֵינִי נִגְּרָה, לֹא / תִדְמֶה בִרְאוֹתִי כִי / מַטֵּה עֻזֵּךְ נִשְׁבַּר / וּמַטֵּה זָר יִפְרַח</p>

<p>מִי יִתֵּן וְהָיָה / אֲחוֹנֵן עֲפָרֵךְ / וְאֶת אֲבָנַיִךְ / כְּמָר דְּרוֹר אָרַח</p>

<p>תָּאַבְתִּי לִגְוֹעַ / בַּעְפָרֵךְ לִרְגֹּעַ / כִּי גֵוִי שָׁם יָצִיץ / צִיץ וַיּוֹצֵא פֶרַח</p>

<p>הֲמוֹן בְּחִירַיִךְ / הֵם שׁוֹכְנֵי עֲפָרֵךְ / כָּל אֲשֶׁר גָּר אִתָּךְ / וְכָל הָאֶזְרָח</p>

<p>אַשְׁרֵי יִבְחַר יִקְרַב / יִשְׁכֹּן חֲצֵרָיִךְ / כִּי שׁוֹכֵן בָּךְ נְשׂוּי / עֲווֹנוֹ אֵל יִמְרַח</p>

<p>שָׁם יִמְצָא מָנוֹחַ / וְשָׁם יַרְגִּיעַ / כְּמוֹ בְשָׂמִים רֹאשׁ / וַאֲהָלוֹת יָרַח</p>

<p>יָחִיד רָם וְנִשָּׂא / בָּךְ בָּחַר וְנִסָּה / לְהַקְרִיב יְחִידוֹ / אַבְרָהָם בֶּן תֶּרַח</p>

<p>גַּם מָכוֹן לִזְבוּלוֹ / בָּחַר לְנַחְלָה לוֹ / וּכְבוֹדוֹ שָׁם נִגְלָה / וְאוֹרוֹ שָׁם זָרַח</p>

<p>הִתְנַחֲמִי צִיּוֹן / יוֹשֶׁבֶת בְּצָיוֹן / כִּי מַלְכֵּךְ יָבֹא לָךְ / וְחַסְדּוֹ לָךְ יִסְרַח</p>

<p>עוֹד יֶאְצֹר בָּךְ שָׂשׂוֹן / יִשְׂרָאֵל בָּךְ יֶחְסוּן / לֹא יָמֵר עוֹד רֵיחוֹ / לֹא יִבְאַשׁ וְיִסְרַח</p>

<p>וְלַשָּׁאטִים אוֹתָךְ / יָטַח אֶת יְמִינוֹ / תִּבְלָעֵמוֹ אֶרֶץ / כְּמוֹ עֲדַת קֹרַח</p>

<p>זְרִיקַת דַּם זִבְחֵךְ / וְרֵיחַ נִיחוֹחֵךְ / יַעֲלוּ לְרָצוֹן / בַּל יִהְיוּ לָטֹרַח</p>

<p>כָּל מִדְבָּר וְצִיָּה / יָשִׁית גַּן רְוָיָה / וְתָגֵל עֲרָבָה / וּפָרוֹחַ תִּפְרַח</p>

<p>עוֹד יִבְנֵךְ וְנִבְנֵית / קִרְיָה נֶאֱמֶנֶת / אוֹר שֶׁמֶשׁ לֹא יָאִיר / לָךְ וְלֹא אוֹר יָרֵחַ</p>

<p>לֹא יָבוֹא עוֹד שִׁמְשֵׁךְ / כִּי אֵל צוּר קְדוֹשֵׁךְ / יֹאמַר קוּמִי אוֹרִי / וּכְבוֹדוֹ לָךְ יִזְרַח.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/44195">https://benyehuda.org/read/44195</a></div></body></html>