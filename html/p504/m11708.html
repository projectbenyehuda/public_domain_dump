<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שֶׁלֶג</title>
	<meta name="author" content="יעקב רבינוביץ'"/>
</head>
<body>

<h2 id="א">א</h2>

<p>פתותי⁻שלג נפלו ארצה, כבד ומועם שקע היום. ותקומה לא היתה לשלג, אך נפל
ארצה נמס לרפש. בני-אדם שרכו דרכם כסוסים עצלים וכושלים, וטמטום-לב לוה
אותם כמנגינה חד-קולית.</p>

<p>את הרחוב עברה ילדה קטנה, תינוקת למחצה. בעברה כמו התנועעה, כנדנדה,
כרוכת-סודר אדום-כחול וקפואת-רגלים. נשימתה היתה כבדה כיבבה חנוקה.</p>

<p>מחוץ לסמטה הלבין השלג בשדה, לבן ועב-שכבה. עגלת-חורף החליקה שם קלה
ומכרכרת, ובסמטה לא נגעה. ועיני הילדה לווּה והחליקו עמה עד המס מבטיה
במרחק.</p>

<p>אל החנות ירדו במדרגות, קטנה ונמוכה. ומצע-רפש לקרקעה, ופנס עשן כהה דולק
בה ביום. ריח חמים וכבוש נודף, כליל מזונות אי-טריים. החנוניה זקנה כפופה,
ולִבנה עיני רמאי.</p>

<p>הילדה אוחזת דג מלוח וידה רועדת מקור. &#8220;המלוח מפרכס!&#8221; אומר החנוני ונהנה
מחכמת עצמו. הילדה צחקה בקפאה. שעול דק מחרחר בגרונה. בחנות ישנן סכריות
וגם ארג לשמלת בובה.</p>

<blockquote>
<br />
</blockquote>

<h2 id="ב">ב</h2>

<p>באולם בית הרוקח רותח מיחם. אד מתאבך כחול-אדמדם, כוסות מבריקות על השולחן.
הגבירות יושבות ומתאוננות על שפחותיהן.</p>

<p>בחדר משמאל פסנתר מצרצר: – &#8220;לילי שלי מיטיבה נגן&#8221;. – אשת הרוקח נהנית
ומוסכה תה, – &#8220;זו שלי לא תהא מנגנת&#8221; – עונה כנגדה אשת הקבלן. הידידה
השלישית מחכה לצַלם להועיד לה ראיון פה.</p>

<p>העששית מפיצה אור בהיר, בטעמו של בעל הבית. &#8220;איני אוהב כִפות וצללים. האור
צריך להבהיק כמדע&#8221;. הרופא צוחק וזורק קלפו. – &#8220;אין המדע מבהיק עדין&#8221; –</p>

<p>עם צלצול נכנסה ילדה, קוראים לרופא אל חולה. – &#8220;גם רגע מנוחה אין נותנים&#8221; –
מתאוננה רעיתו הצעירה: רק עתה ספרה על ימי מאסרה. &#8220;אז חלמנו עדין&#8221; – נאנחה,
ואד נח בין ריסיה.</p>

<blockquote>
<br />
</blockquote>

<h2 id="ג">ג</h2>

<p>בבקר מאדימים קצות מזרח באֹדם קל תוך עבים אפורים. עשן דקיק מתפתל כהבדָלה,
פזיז רענן בשעת⁻קימה. ילדה זקופה טופפת לה בשלג, ובידה כיס ספריה. הרחוב
מכוסה שלג-לילה זה, שהקשתהו קפאת-בקר מסַמָרֶת. ילדים מחליקים על מדרכה
כפופים ומָפְני-גב וזורקים כדורים לבנים. יהודים נחפזים עם שקי-טליתותיהם
לבית מדרש קרוב וממעטים בשיחה.</p>

<p>עגלת⁻חורף ראשונה עוברה ברחוב. השדה התפרץ לתוך העיר. הילדה הולכת ומביטה
לאחור לעגלת-החורף. – לוּ תהי לבנה בערב! – ונאנחה.</p>

<blockquote>
<br />
</blockquote>

<h2 id="ד">ד</h2>

<p>הצחוק שהיה מפרפר על שפת הרופא – קפא. עינו פגשה במבט מלא שאלה מפחידה. מה
יענה לעין אלמת ולפה לא נפתח? והשעה הקרובה אפלה כערפלי-המדע שנשם
בבית-ספרו, וכערב הממהר לבלוע את היום העכור.</p>

<p>&#8220;אפשר?&#8221; – מפליט הבעל נבוך והמלה נבלעת בגרונו. – &#8220;אפשר&#8221; –</p>

<p>– &quot;אתם חפצים בקונסוליום? – שואל הרופא בלי רמז של עלבון: אָזלת יד –</p>

<p>– לא – קונסוליום – גם כבודו יודע – אפשר – תהלים? – ועינים מביטות ארצה
נבוכות ומבוישות.</p>

<p>בראי הפקוּע מביטה אל פני הרופא תמונת זקן. &#8220;האני הוא?&#8221; ישאל עצמו ופחד
תוקפהו. זה ירחים שלשה נשא אשה צעירה.</p>

<p>– או אפשר לארון הקדש? – הבעל מרים עיניו, כאֵב קפוא כמעט נשקף משם. הרופא
מביט – תהום נפתחת, המדע עומד שפל עין וידיו מורדות. הרופא רואהו בחוש
ושפתיו מתעקמות.</p>

<p>– לארון הקדש – מוקדם עדין – תהלים – לא יזיק – עונה הוא, את עצמו יראה
כאחרון לשורת זקנים מתנהלים לאטם משפילי פנים ומרימי עין. אשתו הצעירה חיה
בעולם זר, למה חכה והזדקן? –</p>

<p>הילדה חוזרת בחדר השני על שעורה. &#8220;הארץ סובבת את השמש כמו על צירה בזמנים
קבועים ועל פי חוקים שאין להזיזם&#8221;.</p>

<blockquote>
<br />
</blockquote>

<h2 id="ה">ה</h2>

<p>כלב שעיר רטוב מורד⁻ראש וזנבו בין רגליו צועד כבדות ומילל. צרורות שערו
מטפטפים ויללתו כצרודה. הוא צועד לו ישר, מרים רגל אחרי רגל ונוהר לאט
הלאה, בלי רצון ובלי תכלית.</p>

<p>נער שובב רץ ואינו מביט לא לפניו ולא לצדדין. האדמה – כולה חלקלקה ואפשר
לגלוש עליה. והשלג מתקשה ביד – למרות היותו רטוב. רק הרפש בבקיעים מפריע עד
להשקיע רגלים.</p>

<p>הנער רץ ונתקל בכלב: מרים הוא שלג, לש כדור ומגבישו וזורקו אל ראשו. הכלב
קופץ, נוער השלג מעליו, עומד רגע ומפנה ראשו לאחור. פתאם קופץ הוא ובורח
ביליל פחדים ועלבון.</p>

<p>והנער רץ לו וגולש על פני המדרכה החלקלקה.</p>

<blockquote>
<br />
</blockquote>

<h2 id="ו">ו</h2>

<p>בבית המדרש עם חצות לילה יושב בחור ולומד אחרון. בית המדרש ריק – ורק איזה
אורח מתנמנם בקצה התנור. רוח מילל בחוץ – יליד בדידות נשכחה.</p>

<p>נפתחת הדלת וגל סודרים על פני מטפחות נכנס. מתוכם מבצבצות עיני זקנה חדות
ועמוקות, אחריה הולך איש כפוף ורועד ובידו ינהג ילדה חציה נמה וכפופה.</p>

<p>ארן הקדש נפתח ויליל זקנה מחריש את המית הרוח. אחריה יענה הגבר – פסוק אחרי
פסוק לא מן הספר. דברים נולדו בלב, האסון חוללם. והילדה מרעידה בשתיקתה
אלמה ובעיניה תועות.</p>

<p>– למה תשתקי? – מתרגז האב וסוחבה בידה.</p>

<p>– מה אעשה? – ויבבה עצורה, חנוקה, מתפרצה.</p>

<p>– בכי! – הילדה בוכה רגע ונאלמה. כולה פחד. צללים מגיחים מבין הפנות. ושם
נר יחידי דולק. הבחור נגש מן הפנה, עומד מאחור ומחליק ראשה. נחרת איש נשמע
מאחור, ויללת הזקנה –</p>

<blockquote>
<br />
</blockquote>

<h2 id="ז">ז</h2>

<p>בערב יושב הרופא על הספה ליד רעיתו. הערב נשארו יחידים, אין הם אורחים ואין
אורח בא אליהם. היא מחזיקה ספר ואינה קוראה, והוא מעלה תמרות עשן –</p>

<p>– ספר לי על דבר חוליך! – מבקשה היא. ועשן יוצא מחוטמו וממלא את השטח בינו
לבינה.</p>

<p>– להחולה שלי הוטב: דומה יש תקוה, – אומר הוא, בעינו מבריקה איזו חמימות
בלתי עצורה.</p>

<p>– ובכן עזרה המדיצינה שלך? – עיני האשה תועות לצדדים ופיה מתעגל בפהוק
עצור.</p>

<p>– ארון הקדש עזר, – צחוק חידות מרחף. בסיגרה כבתה האש – ועינו משקיפה זרה
ורחוקה.</p>

<p>– &#8220;שטות&#8221;! – האשה קמה ומתעטפה במטפחת. – &#8220;גם אתה באמונות תפלות?&#8221; בחדר שורר
אור-דמדומים.</p>

<p>אנחה שקטה. – בואי אלי, שבי על ידי! – פושט הוא ידיו. וצעדיה מתרחקים לעבר
האולם.</p>

<p>מן הפסנתר משתפך בחושך נגון כְבָד-תוגה קטוּע וממושך. הרופא מדליק סיגרה
ועוצם עיניו. החדר ער.</p>

<blockquote>
<br />
</blockquote>

<h2 id="ח">ח</h2>

<p>אשה לא זקנה ולא צעירה ישבה במטה. על ידה ילדתה ובתוך המטה – הפעוט. הילדה
לוחשת. בחדר דמדומי אחר צהרים של יום לבן.</p>

<p>– &#8220;היה שם אחד – גדול. עמד והביט – ונר גדול לבן דלק. אחר ישן, נחר – כל כך
פחדתי – לא ראיתי איפה. סבתה יללה – נורא! אמרה: יתומה&#8217;לי! ואבא צעק: בכי!
וזה הגדול נגש: לא אמר, רק כך – היד פה&#8221; הילדה שמה ידה על ראשה – &#8220;ואני לא
פחדתי אז&#8221; –</p>

<p>&#8220;ואחר כן היה כקודם; גדול&#8221; – הילדה מרחיבה ידיה בתוך חלל החדר – &#8220;אפל –
עמודים גבוהים – נוחר – שחורים מטפסים על הקירות – רק נר אחד – וקול – יפה
– דק – שר&#8221; – עיני הילדה מורמות, מבהיקות.</p>

<p>– פתיה, מה את חולמת? – האֵם לוחצת אליה את הפעוט, מצמצמת בו את כל מבטיה.
– יודע אתה, תינוקי, אמא שלך תהי בריאָה – תהי לך אם –</p>

<blockquote>
<br />
</blockquote>

<h2 id="ט">ט</h2>

<p>אל הרוקחת נכנסת זקנה מבקשה נדבה בשביל איזו משפחה עניה. הרוקחת והרופאה
יושבות ושותות תה עם מרקחת. שעת רוח טובה. הרוקחת מבקשת את הזקנה לשבת. מה
עם כלתה החולה?</p>

<p>&#8220;המרקחת הזו טובה משלי&#8221; – אמרה הרופאה, &#8220;בעלי אוהב דוקא את שלנו&#8221; – שפתיה
מתעמקות ואנחה קלילה באה. – &#8220;אצלנו הכל רגיל כל כך, אפור&#8221; –</p>

<p>הזקנה חֵרשָה קצת, ואת דברי הרוקחת שמעה. רואה היא את שפתי הרופאה מתנועעות
ומחכה.</p>

<p>– אפשר תשתה כוס חמים? – מציעה הרוקחה. הזקנה מפקפקת, זורקה עין: זר פה הכל
– מי יודע אם כדאי לשתות – ומחליטה: יהודים! הרי עזרו הריציפטים שלהם.
ומסכימה לשתות.</p>

<p>הרופאה קמה, מטיילת, נכנסת האולמה, מסתכלת בעציצי-הפרחים ובעצי-החורף.
מעלעלת באלבומים וסוף סוף פותחת את הפסנתר ומצלצלת, מפסיקה רגע, קמה,
מסתובבת שוב, יושבת ומצלצלת. ובחדר האכל מצרצרת שיחת הזקנה חד-קולית
ויבבנית:</p>

<p>&#8220;ומה לא עשינוּ? קברים קרענו, תהלים, ארון קדש – וכמה צמנו: אני והוא, בן
יחידי! אפילו את הקטנה צויתי לבכות. וברוך השם: תחלה הוא יתברך ואח&#8221;כ
הדוקטור – איזה אדם! יאריך השם ימיו. והריציפטים שלכם – כשהשם יתברך חפץ –
מה שייך, יהודים – אי, הדוקטור, הוא בעצמו אמר: לכו לארון הקדש – לב יהודי&quot;</p>

<hr />

<p>הרופאה שומעת את הדברים כמו מרחוק. מאחוריה משתרע קו – והיא רואה עצמה
בפנים שונים. שורת חלומות –</p>

<blockquote>
<br />
</blockquote>

<h2 id="י">י</h2>

<p>יום אביב ראשון, כחול. קרח דק מתפוצץ תחת הרגלים, מתפרך. רפש ומקצת שלג,
שמש מחממת. ילד כבר מנסה לרפוס יחף בשלולית.</p>

<p>ילדה יוצאה מתוך הסמטה, מביטה אל השדה. מבין גלי השלג משתקפת האדמה עם דשאה
הצהב הנרקב. מרחוק משתקפת חורשה קטנה שחרחורת. עגלה מתנהלת בכבדות תוך מימי
הדרך.</p>

<p>הילדה שבה. בחוץ עומדים כלי בית ונשים רוחצות ומורקות וילדים מתרוצצים
סביבם צוהלים, אין פנאי, ילדים, ערב יום טוב!&quot; והילדים קופצים ורצים
להשתקשק במי השלולית.</p>

<p>על יד החנות עומד החנוני וידיו בכיסו. היום יפה, העולם טרוד ברחיצה ובשפשוף
ואין קונים. מסתכל הוא בשמש וממצמץ לעננה קטנה בעינים ערמומיות. נגשת
הזקנה: &#8220;ברוך השם, חם!&#8221;</p>

<p>בקצה הרחוב על פני אבן גדולה שוכב הכלב השעיר, מתחמם ומתפנק. עינו אחת
סגורה ואחת פתוחה והוא מתנמנם.</p>

<blockquote>
<br />
</blockquote>

<p>וינה, טבת תרפ&quot;א.</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/11708">https://benyehuda.org/read/11708</a></div></body></html>