<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>טֶרְצִינוֹת לָטְרוּן (א – ד)</title>
	<meta name="author" content="בת שבע אלטשולר"/>
</head>
<body>

<h2 id="א">א</h2>

<blockquote>
<p>בַּאֲפֵלָה מִתְחַבְּטוֹת נְשָׁמוֹת</p>

<p>וְחוֹבְטוֹת מַדּוּחֵי הַתִּקְוָה</p>

<p>בְּרַגְלֵי־עַצְבָּנוּת אֲסִירוֹת.</p>

<br />
</blockquote>

<blockquote>
<p>וּמַשָּׁק שֶׁל אִלְּמוּת בָּעֵינַיִם,</p>

<p>וּפֵרוּךְ הַיָּדַיִם וְחֶנֶק דִּמְעָה,</p>

<p>וְתֹהוּ־קַדְרוּת תַּחַת צְחוֹר־הַשָּׁמַיִם.</p>

<br />
</blockquote>

<blockquote>
<p>הֲזָיָה־לַבָּאוֹת מְנַמְנֶמֶת,</p>

<p>מִחוּטֵי גֶדֶר־תַּיִל, בִּמְשִׁיכָה,</p>

<p>נִקְמַת־הֶעָתִיד נִרְקֶמֶת.</p>

<br />
</blockquote>

<blockquote>
<p>לָטְרוּן־בֵּית מְשַׁנֶּנֶת בִּכְדִי</p>

<p>&#8216;אֲנִי בַמּוֹלֶדֶת&#8217;;</p>

<p>שֹׁמּוּ שָׁמַיִךְ, אַרְצִי!</p>

<br />
</blockquote>

<blockquote>
<p>גַּם בָּם הַתְּכֵלֶת גּוֹסֶסֶת.</p>

<br />
</blockquote>

<h2 id="ב">ב</h2>

<blockquote>
<p>מֶרְחָב נִתְחַם בְּגֶדֶר־תַּיִל,</p>

<p>וְשִׂיא לַגֹּבַהּ – מִגְדְלֵי הַשּׁוֹמְרִים</p>

<p>עַל שִׁמְמוֹן־הַיּוֹם, עַל חַדְלוּת־הַלַּיִל.</p>

<br />
</blockquote>

<blockquote>
<p>מִתְכַּנֶּסֶת לְבָנָה, – נִכְלֶמֶת</p>

<p>מֵאוֹר פְּרוֹזֶ&#8217;קְטוֹר מִתְרוֹצֵץ,</p>

<p>פַּסִּים כֵּהִים מוּל שְׁקִיפוּת חִוֶּרֶת.</p>

<br />
</blockquote>

<blockquote>
<p>וּשְׁחוֹר־רוֹבִים פָּעוּר, מַבְרִיחַ</p>

<p>עָנָן בַּשַּׁחַק מִצְטַחֵק,</p>

<p>לוֹהֵט בְּרֶשַׁע, בְּזָדוֹן מַבְלִיחַ.</p>

<br />
</blockquote>

<blockquote>
<p>אַךְ אֱמוּנָה עַל כֹּל נִתֶּזֶת,</p>

<p>וּמִתְנַגֶּנֶת כְּסִימְפוֹנִיַּת־אַדִּירִים;</p>

<p>הִיא תְנֻגַּן עַד תּוּשַׁב הַמּוֹלֶדֶת,</p>

<br />
</blockquote>

<blockquote>
<p>הִיא תְנֻגַּן וּתְחִי לַמַּאֲזִינִים.</p>

<br />
</blockquote>

<h2 id="ג">ג</h2>

<blockquote>
<p>מִנֶּגֶד – מִקְסַם־שִׁחְרוּרִים,</p>

<p>וְאֵין־סוֹף – נִשָּׂא עַל כִּתְפֵי גְבָעוֹת,</p>

<p>בִּגְבוּלָיו – קִרְעֵי־תִקְוָה חוֹנִים.</p>

<br />
</blockquote>

<blockquote>
<p>נִשָּׂאִים מִנֶּגֶד הָרִים גֵּאִים,</p>

<p>'הַעְפִּילוּ – יִרְמֹזוּ –</p>

<p>לַפְּסָגוֹת דֵּי־אוֹנִים'.</p>

<br />
</blockquote>

<blockquote>
<p>וְאֹפֶק נִדְמֶה כְּנִתְחָם,</p>

<p>מַבְטִיחַ אוֹצְרוֹת מֶרְחַקִּים.</p>

<p>נִשְׁבָּע הַכָּלוּא הַנִּדְהָם:</p>

<br />
</blockquote>

<blockquote>
<p>'שָׂהֲדִי בַמְּרוֹמִים וְתָעִיד הָעֱנוּת –</p>

<p>שֶׁיִּבָּלְעוּ הַשִׂיאִים, יִגָּמְעוּ מֶרְחָבִים,</p>

<p>שֶׁתִּכָּרֶה וְתַבְהִיק הַחֵרוּת,</p>

<br />
</blockquote>

<blockquote>
<p>הַבְּקִינוֹת, אֶחָא, אוֹ שֶׁמָּא פְּעָלִים?'</p>

<br />
</blockquote>

<h2 id="ד">ד</h2>

<blockquote>
<p>עָבַר נִתַּק, עָתִיד שׁוֹקֵעַ,</p>

<p>דָּם אָדֹם לְדָם כָּחוֹל צָמֵא,</p>

<p>עַל נְשָׁמָה מַגָּף רוֹקֵעַ.</p>

<br />
</blockquote>

<blockquote>
<p>וְגֶדֶר דּוֹקְרָנִי זֶה בְתִלָּיו</p>

<p>נִנְעָץ כְּנַעֲצוּץ, וְכָל לַחוּת צוֹהֶבֶת</p>

<p>יַזְלִיף לָעַיִן בְּעֶזְרַת חֻדָּיו.</p>

<br />
</blockquote>

<blockquote>
<p>הַטֶּבַע תּוֹבֵעַ לְחִיּוּךְ צְבָעִים</p>

<p>עֵת הַשְּׁקִיעָה מִתְעַגֶּמֶת.</p>

<p>מִכָּל בְּהִירוּת גּוֹנִים נִמְלָטִים.</p>

<br />
</blockquote>

<blockquote>
<p>וּמִצְטַנְּפִים לְחֵיק זְרִיחַת־הַשִּׁחְרוּר,</p>

<p>אֶת פְּאַת־הַמִּזְרָח נוֹקֶרֶת, עוֹקֶפֶת.</p>

<p>לְכָל נִיב־אוֹרָה לֵב יִשְׁלָו, יִקְפָּא תַמְרוּר,</p>

<br />
</blockquote>

<blockquote>
<p>וְקָנֶה רָצוּץ נְשָׁמָה מְמָעֶכֶת.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52353">https://benyehuda.org/read/52353</a></div></body></html>