<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>טֶרְצִינוֹת (א – ט)</title>
	<meta name="author" content="בת שבע אלטשולר"/>
</head>
<body>

<blockquote>
<br />
</blockquote>

<h2 id="א">א</h2>

<blockquote>
<p>הוּרַם הַמָּסָךְ, הַכְּחֹל מָט לִנְפֹּל.</p>

<p>עֻקְּמוּ הַבָּתִּים בְּצַהֶבֶת.</p>

<p>מִבֵּין תִּפְאֹרוֹת מְצַיֶּצֶת בַּת־קוֹל.</p>

<br />
</blockquote>

<blockquote>
<p>אוֹר בְּאוֹר הִתְחַלֵּף, קָרְצוּ זְרַקּוֹרִים;</p>

<p>בְּחֶבְיוֹן מִשְׁכָּנָהּ שֶׁמֶשׁ נִכְלְמָה</p>

<p>מִתֹּהוּ בִמְאוֹר אֲנָשִׁים.</p>

<br />
</blockquote>

<blockquote>
<p>וַיָּחֶל הַקְּרָב, וְהַקֶּרֶב הוּרַק;</p>

<p>נִתְּזָה הַמָּרָה עַל מָתוֹק וְעַל עַז,</p>

<p>וּפֶרֶק אֱלֹהַּ בְּרֶטֶט פֹּרַק.</p>

<br />
</blockquote>

<blockquote>
<p>חוֹרְקִים כִּסְאוֹת, הַבָּמָה גוֹחֶכֶת,</p>

<p>בְּחֹם לֵבָב פְּנֵי שַׁעֲוָה נְמַסִּים,</p>

<p>לִגְבִיעַ שַׁמְפַּנְיָה הַשְּׁכִינָה מִתְמוֹגֶגֶת.</p>

<br />
</blockquote>

<blockquote>
<p>עַל צִירָם מִתְהַפְּכִים שְׁחָקִים.</p>

<br />
</blockquote>

<h2 id="ב">ב</h2>

<blockquote>
<p>אֶחָד אֶחָד פָּרַק אֶת כְּלֵי־הַזַּיִן,</p>

<p>חִוְרוֹן סְפֵקוֹת זֶה כְבָר הֵחֵל מַצְהִיב,</p>

<p>בַּעֲלָטָה זוֹמֵם לוֹ שְׁחוֹר הַלַּיִל.</p>

<br />
</blockquote>

<blockquote>
<p>זוֹמֶמֶת אֵשׁ זָרָה הָרֶטֶט לְהַלְהִיב,</p>

<p>וּזְמַן נִשָּׂא עַל חִתְכֵי הַנֶּפֶשׁ;</p>

<p>מְעוּף רָחָב מַשִּׁיק אֶת הָאֲוִיר.</p>

<br />
</blockquote>

<blockquote>
<p>וְהַמֶּרְחָק גּוֹוֵעַ, שָׂדוֹת קוֹפְאִים.</p>

<p>לַמַּאֲדִים זִנּוּק חַד־דַּק בְּרֶקַע תְּכֵלֶת,</p>

<p>צוֹרְדִים קוֹלוֹת, הַמִּדְבָּרִים רוֹגְשִׁים.</p>

<br />
</blockquote>

<blockquote>
<p>וְכֹה נִפְסַע. הֲבַאי תֵּבֵל תּוֹסֵס כְּצוּף</p>

<p>בְּעֹמֶק לֵב: הַחוֹל כַּפּוֹת רַגְלֵינוּ מְלַחֵךְ,</p>

<p>וְכֹה נִפְשַׁע, לֹא נִתְחַסֵּד. נִיחוֹחַ אֵקָלִפְּטוּס</p>

<br />
</blockquote>

<blockquote>
<p>גַּם לִנְחִירֶיךָ יִתָּחֵב, שָׂטָן מְגַחֵךְ!</p>

<br />
</blockquote>

<h2 id="ג">ג</h2>

<blockquote>
<p>תִּמְהוֹנוֹ שֶׁל מַבָּט עֵת דִּמְעָה הֶחְלִיקַתְהוּ,</p>

<p>תְּפִלָּה חוּמָה צוֹפָה לִנְבָטִים,</p>

<p>עִגּוּלוֹ שֶׁל הַצְּחוֹק – סְחַרְחֹרֶת פִּלְּחַתְהוּ.</p>

<br />
</blockquote>

<blockquote>
<p>וְנִבְּטוּ הַשָּׁמַיִם מְאֹד עֲנָוִים,</p>

<p>זַלְזַלֵּי עֶלְבּוֹנוֹת טָפְחוּ כֹּה קְלִילִים</p>

<p>וַיְטֻפְּחוּ מַרְדָּנִים – כְּאֵבִים;</p>

<br />
</blockquote>

<blockquote>
<p>הִצְטַלְּבוּ רָאשֵׁיהֶם אֶל הַכְּתִיב בִּגְוִילִים</p>

<p>לְקֶשֶׁב אֲנָקוֹת מֵאִחוּד חַשְׁמַלִּים</p>

<p>וְרַחַשׁ יָמִים בֶּעָלִים.</p>

<br />
</blockquote>

<blockquote>
<p>אֱלֹהֵי־רְגָשׁוֹת, הַכְנִיעֵם, אֱלֹהִים,</p>

<p>עוֹלָמְךָ בְּרוּךְ עֵצִים וְשֵׂיבָה, –</p>

<p>הַכְנִיעֵם, הֵם נוֹהִים</p>

<br />
</blockquote>

<blockquote>
<p>וּלְךָ נְשָׁמָה כֹּה שְׁלֵוָה!</p>

<br />
</blockquote>

<blockquote>
<br />
</blockquote>

<h2 id="ד">ד</h2>

<blockquote>
<p>צֹמֶת־דְּרָכִים שֶׁנִּפְרֶדֶת,</p>

<p>חִצֵּי כִוּוּנִים מַחְטִיאִים,</p>

<p>בָּעַיִן רָעָב וְצָרָבֶת.</p>

<br />
</blockquote>

<blockquote>
<p>זָעִים הַגְּוָנִים שֶׁבַּמַּיִם,</p>

<p>נִצְחִי רַק הָאֹפֶק חֲסַר־הַגַּוָּן,</p>

<p>נִגְמַע הַתָּכֹל בְּקִצְפּוֹ, – כִּגְבִיעַ הַיָּיִן.</p>

<br />
</blockquote>

<blockquote>
<p>שִׁירַת הַזַּמֶּרֶת בּוֹקַעַת,</p>

<p>סוֹבֶבֶת קַוֵּי הַתַּקְלִיט;</p>

<p>מִסְּחַרְחֹרֶת מַשְׁקֶה נְשָׁמָה רוֹגַעַת.</p>

<br />
</blockquote>

<blockquote>
<p>וְיָם מַזְרִיק לְקִרְבּוֹ הַצְּלִילִים,</p>

<p>בְּנִימָיו יַהַפְכֵם – כִּתְמוּנַת סִינְיָאק –</p>

<p>לִצְבָעִים בְּנִקּוּד־נִקּוּדִים;</p>

<br />
</blockquote>

<blockquote>
<p>וְלֵב גוֹעֶה בְּקִיא יְרַקְרָק.</p>

<br />
</blockquote>

<h2 id="ה">ה</h2>

<blockquote>
<p>שַׁלְוַת הַדִּמְדּוּמִים עַל אֲדָמָה,</p>

<p>וְעַל עֵצִים הָרוּחַ מְרַקֶּדֶת,</p>

<p>חָגָה בַמְּרוֹמִים צִפּוֹר נַעֲלָמָה.</p>

<br />
</blockquote>

<blockquote>
<p>נִשְׁעָן חֲמוֹר מָשְׁפַּל־אָזְנַיִם</p>

<p>עַל מְשׂוּכַת־גָּדֵר, בּוֹסֵס בְּאֵבוּסוֹ;</p>

<p>רוֹקֵעַ פֶּרֶד קְצַר־רֹאִי מוּל מֶרְחֲבֵי שָׁמָיִם.</p>

<br />
</blockquote>

<blockquote>
<p>מוּרָם עַל־נֵס עָמָל־בְּתַהֲלוּכוֹת</p>

<p>הֲמוֹן הַנְּמָלִים, צוֹבְאֵי פִתְחוֹ,</p>

<p>עָמוּס מַשָּׂא חַיִּים שֶׁל מְזוֹנוֹת.</p>

<br />
</blockquote>

<blockquote>
<p>וְעֵז בּוֹחֶנֶת עֹז קַרְנֶיהָ</p>

<p>בְּהִתְנַגְּשׁוּת עִם גֶּזַע־עֵץ,</p>

<p>וְזוֹ שַׁלְוָה צוֹפִיָּה לְפָנֶיהָ.</p>

<br />
</blockquote>

<blockquote>
<p>לְסַעֲרַת־נַפְשִׁי אֵי דִמְדּוּמֵי־הַקֵּץ?</p>

<br />
</blockquote>

<h2 id="ו">ו</h2>

<blockquote>
<p>הַיּוֹם, שֶׁבָּחַל בַּמָּאוֹר, כִּי סֻחֲרַר</p>

<p>מֵאֶלֶף גַּלִּים וְרוּחוֹת,</p>

<p>הַיּוֹם, – בִּפְאוֹתָיו נִגְרָר;</p>

<br />
</blockquote>

<blockquote>
<p>רָכוּן עַל תְּחִנּוֹת שֶׁהָיוּ כֹה בְדוּחוֹת –</p>

<p>לֹא שָׁעָה לְיַשְׁרוּת קוֹמָתָם שֶׁל תְּרָנִים, –</p>

<p>הֵם נִצְּבוּ לְאֵידוֹ בִּטְפֹחַ בַּמִּפְרָשׂ אַכְזָבוֹת.</p>

<br />
</blockquote>

<blockquote>
<p>וַחֲלוֹם, שֶׁנִּצַּת עַל שׁוֹשָׁן וְעָלִים, –</p>

<p>צֻוָּה הִכָּחֵד בַּיַּמִּים, הִתְנַפֵּץ אֶל סַלְעֵי חֲלָקוֹת,</p>

<p>הַסִּיבִים, בְּרִשּׁוּם שֶׁנָּמֹג, מִתְפַּתְּלִים וְכָלִים.</p>

<br />
</blockquote>

<blockquote>
<p>עָלֶה שֶׁנִּמְעַךְ – עוֹד נָשַׁם יַרְקוּת,</p>

<p>לַחוּת שֶׁבּוֹ – רְגָבִים מְשַׁוַּעַת,</p>

<p>הָמוּ דְמָעוֹת בְּעֵינַיִם צְחִיחוֹת,</p>

<br />
</blockquote>

<blockquote>
<p>וְאֶצְבַּע מוֹחָה זָהֳרָן מְגַמַּעַת.</p>

<br />
</blockquote>

<h2 id="ז">ז</h2>

<blockquote>
<p>חִיּוּךְ אָטוּם וּלְחִיצָה עַל הֶדֶק,</p>

<p>הַחוֹל נִסְעַר מֵאַדְמָתוֹ,</p>

<p>מַבָּט אָפֵל הִשְׁקִיעַ עַיִן מְדוֹבֶבֶת.</p>

<br />
</blockquote>

<blockquote>
<p>הֹוֶה מִשְׁקָע בַּהַכָּרָה, וּלְאִטּוֹ</p>

<p>נִדְחַס הַקּוֹל. מִלָּה כְּמוֹ נִסְחֶבֶת,</p>

<p>וְרוּחַ מְאַבֶּקֶת מֵיטִיבָה טַאַטְאוֹ.</p>

<br />
</blockquote>

<blockquote>
<p>הַחוֹל נִסְעַר מֵאַדְמָתוֹ. גּוּפָה נִרְבֶּצֶת.</p>

<p>חַיִּים בִּנְשִׁימָה נִתְעוּ לְהַאֲמִין.</p>

<p>חָם. וְאֵין תְּזוּזָה, עֲוִית נֶחְמֶצֶת.</p>

<br />
</blockquote>

<blockquote>
<p>שִׁבְעָה כוֹכְבֵי־הַשֶּׁבֶת. נִצְנוּץ לְהַאֲמִין.</p>

<p>תַּאֲוָה חֲרוּקָה הִתְנַפְּצָה לְהַרְקִיעַ,</p>

<p>גָּלְשׁוּ עָבִים וּמֵי־מָטָר לְהַאֲזִין.</p>

<br />
</blockquote>

<blockquote>
<p>חִיּוּךְ בְּאָזְלָתוֹ יָבֵשׁ מִלִּרְקוֹעַ.</p>

<br />
</blockquote>

<h2 id="ח">ח</h2>

<blockquote>
<p>רוֹבֶצֶת עֵז בַּאֲפֵלַת הַלַּיִל,</p>

<p>וּגְדִי צָנוּם שׁוֹחֵר סְבִיבָה,</p>

<p>לוֹקֵק אֶת דְּלִי הַמַּיִם.</p>

<br />
</blockquote>

<blockquote>
<p>מִתְאָרְכִים צִלְלֵי עֵז וְגִדְיָהּ,</p>

<p>לְקֶצֶב הָאוֹר יוֹצְאִים בִּמְחוֹלוֹת,</p>

<p>כִּי פוֹזְלִים פַּנָּסִים לְמֶרְחֲבֵי־יָהּ.</p>

<br />
</blockquote>

<blockquote>
<p>בִּצְלִיל מַרְגִּיעַ נִשְׁמָעִים קוֹלוֹת,</p>

<p>עַל מַעֲקֶה מִרְפֶּסֶת נִצָּבִים שְׁנַיִם,</p>

<p>עֵץ עָנָף אוֹתָם סוֹכֵךְ בְּפֹארוֹת.</p>

<br />
</blockquote>

<blockquote>
<p>מִתְבַּלְּטִים רַק זוּגוֹת הָרַגְלַיִם,</p>

<p>וּמִתַּמֵּר אֶל־עָל עֲשַׁן־סִיגָרָה מִתְחַצֵּף,</p>

<p>מַמָּשׁ לְמוּל עֵינֵי כְבוֹדוֹ שֶׁבַּשָּׁמַיִם.</p>

<br />
</blockquote>

<blockquote>
<p>וְהוּא, כִּבְיָכוֹל, עַל עָשָׁן זֶה מִתְקַצֵּף.</p>

<br />
</blockquote>

<h2 id="ט">ט</h2>

<blockquote>
<p>גָּלַשׁ אֶל הַמִּישׁוֹר נִצְנוּץ קַרְנֵי חַמָּה,</p>

<p>חָרִיץ פֹּה הִתְפַּתֵּל, וְאֵלֶם הַבְּרִיאָה,</p>

<p>וּבִטְרָשִׁים פְּרוּעָה־מֵאוֹר שְׁקִיעָה עָגְמָה.</p>

<br />
</blockquote>

<blockquote>
<p>סְלָעִים אֶבֶן גִשְׁשׁוּ, הִתְדַּפְּקוּ בִכְרִיעָה</p>

<p>עַל עַקְרוּתָהּ שֶׁל אֲדָמָה,</p>

<p>וּשְׁחוֹר גּוֹלֵל בַּלָּאט אֶת הַיְרִיעָה.</p>

<br />
</blockquote>

<blockquote>
<p>וְשָׁוְא. לַבֹּקֶר קָרַחְתָּם נוֹצֶצֶת מֵחֵימָה</p>

<p>וְאֹדֶם הַבּוּשָׁה אֶל הַמִּזְרָח יִגְלשׁ.</p>

<p>לַשָּׁוְא עַל כָּל צְבָעֶיהָ שְׁקִיעָה נִחֵמָה.</p>

<br />
</blockquote>

<blockquote>
<p>לַשָּׁוְא הַלֵּיל בִּשְׁלוּחוֹתֶיהָ יִתְלשׁ,</p>

<p>הֵן עֵץ בְּיֹרֶק רַעֲמָה, בְּחֶשֶׁב</p>

<p>לֹא הֶאֱמִין כִּי גַם עַל שַׁחֲרִית יַחֲלשׁ.</p>

<br />
</blockquote>

<blockquote>
<p>הוּא לְאוֹרוֹ שֶׁל יוֹם נִצָּב בְּקֶשֶׁב.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52352">https://benyehuda.org/read/52352</a></div></body></html>