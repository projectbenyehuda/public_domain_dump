<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[השועל בתוך הכרם]</title>
	<meta name="author" content="יוסף אבן זבארה"/>
</head>
<body>

<blockquote>
<p>שׁוּעָל אֶחָד הָיָה דַק וְדַל בָּשָׂר / כָּל הַיּוֹם טַרְפּוֹ יֶחְסַר / וְשָׁב כְּמוֹ הַשָּׁפָן / מֵחֹסֶר וְכָפָן. / וַיְהִי יוֹם אֶחָד מְלָאוֹ לִבּוֹ / לָצֵאת מִסְּבִיבוֹ. / וַיִּפֶן כֹּה וָכֹה וַיַּרְא גַּן אֶחָד, וַיִּתְמַהּ עַל טוּבוֹ וְיָפְיו ֹ / וַיִּשְׂמַח עַל רֹב מְגָדָיו וּפִרְיוֹ. / וְהָיוּ קִירוֹתָיו גְּבֹהִים, / וְלֹא יָכֹל לִקְפֹּץ עֲלֵיהֶם לָבוֹא בַגַּן./ וַיֵּלֵךְ סְבִיבוֹת הַגַּן / עַד אֲשֶׁר מָצָא חֹר אֶחָד וְנִכְנַס שָׁם וּבָא אֶל הַגַּן /וְאָכַל וְשָׂבַע וְדָשֵׁן / וְהָיָה בְכָל יוֹם אוֹכֵל וְיָשֵׁן. וּבְבוֹא עֵת הַבָּצִיר בָּא בַעַל הַגַּן / לִבְצֹר כַּרְמוֹ שֶׁהָיָה בְתוֹךְ הַגַּן. / וְכִרְאוֹת הַשּׁוּעָל אֶת הַבּוֹצְרִים / אֲחָזוּהוּ חֲבָלִים וְצִירִים / וַיֹּאמֶר &#8220;עַתָּה יִמְצָאוּנִי / וּלְהַפְשִׁיט עוֹרִי יַהַרְגוּנִי&#8221;. / וַיָּשָׁב אֶל הַחֹר לָצֵאת מִשָּׁם כַּאֲשֶׁר בָּא וְלֹא יָכֹל מֵרֹב בְּשָׂרוֹ וְשַׁמְנוֹ / וַיִּגְדַּל כְּאֵבוֹ וִיגוֹנוֹ. / וַיָּצָם שְׁלֹשָׁה יָמִים, לַיְלָה וָיוֹם, וַיְעַנֶּה אֶת נַפְשׁוֹ / עַד אֲשֶׁר שָׁב לְדַלּוּתוֹ וְכַחֲשׁוֹ / וַיֵּצֵא מִן הַחֹר אֲשֶׁר בָּא בוֹ וְהָיָה צוֹעֵק וּבוֹכֶה &#8220;אוֹי לִי מַה יּוֹעִילֵנִי אֵת אֲשֶׁר אָכַלְתִּי וְשָׁתִיתִי / וְשָׁמַנְתִּי וְעָבִיתִי – / וְהִנֵּה שַׁבְתִּי לְדַלּוּתִי כַּאֲשֶׁר הָיִיתִי!&#8221;
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/363">https://benyehuda.org/read/363</a></div></body></html>