<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מחאה</title>
	<meta name="author" content="יהודה שטינברג"/>
</head>
<body>

<h1 id="מחאהיהודהשטיינברג">מחאה / יהודה שטיינברג</h1>

<p>עוסק לו השור בחיי עולם-הזה.</p>

<p>חורש את השדה, מאריך תלמים, משדד עמקים; וכשהוא מושך בקרון, פעמים שהוא מוביל זריעה, ופעמים שהוא מתגנה עוד יותר, ומוביל זבל לזבל שדות.</p>

<p>עוסק הוא בגשמיות.</p>

<p>ומפסיק הוא את עבודתו באכילה ושתיה ובשנת צהרים.</p>

<p>בשעת שינה הוא מתפלל. כך דרכם של השוורים, מתפללים הם מתוך שינה.</p>

<p>וגם בתפילתו הוא ארצי. לא פרחים הוא מונה, לא שבחים הוא מספר לבורא עולם – מתפלל הוא לגשמים בעתם, לעול שאינו מחבל את עבי-הצואר, לעור קשה שלא ירגיש בשוט. והעיקר, שיהיה עשב בשדה ותבואה בניר, עד שיהיה די לאדם והותר לבהמה. לאכילה ולכניסה – שלא יבייש החורף את הקיץ.</p>

<p>בשדה עומד עץ נטוע יחיד.</p>

<p>את העץ הזה נטע &#8220;גשמי&#8221; אחד לעת זקנתו. חפץ היה להשאיר לדור הבא צל נעים, כדי שתנעם עליהם תחתיו האכילה והשתיה ושנת-צהרים בשעת עבודה בשדה.</p>

<p>גשמי משאיר לבניו גשמיות.</p>

<p>עכשיו כבר גדל העץ ועשה ענפים רבים. מן הענפים התחתונים, שיש בן-אדם מגיעה אליהם, לוקחים מקלות לדפיקת שוורים; והעליונים אינם ענפים אלא עפאים.</p>

<p>ובין העפאים קינן לו זמיר אחד.</p>

<p>עוסק זמיר זה בשירות ושבחים.</p>

<p>שבחים הוא מספר לבאי-עולם על הכוכבים,על השמש, על מה שמאחורי פרגוד הארגמן לצד מערב בבין-השמשות. ועל בין השמשות ועל הבוקר ועל הרוחות והקולות.</p>

<p>&#8220;צויץ צררר, מי בן-שיח, שושן חוח.&#8221;</p>

<p>אין בני-אדם כדאים לשמוע שירותיו!</p>

<p>ובתפילתו הוא מתפלל על העתיד.</p>

<p>מקווה הוא לימים, שלא יהיו הבריות זקוקות לאכילה, לימים של רוחניות הוא מנבא, לדור של דעה.</p>

<p>&#8220;זה-דור&#8230; זה-דור&#8230;דוררר&#8221; – ומלאה הארץ תקוות, שאיפות, רוחניות.</p>

<p>כל העולם יהיה מזרח, כל השמים שמש אחד, כל הארץ יער אחד.</p>

<p>והיה ביום ההוא יהיה הכול אחד ושמו אחד.</p>

<p>בן עולם-הבא, בן העתיד הוא זמיר זה. אין בני עולם-הזה כדאים לו.</p>

<p>וכשמביט הזמיר לארץ ולדרים עליה, ורואה את השור העובד ואוכל ושותה וישן, מדי מתחללת עינו.</p>

<p>&#8220;ברואים אלו, אוי להם, שאינם יודעים למה הם חיים.&#8221;</p>

<p>ומשורר הזמיר ומשבח ומפאר ומנבא, עד שרעבונו מתחיל מציק לו.</p>

<p>יורד הוא לפי שעה, ולוקט מן הזרע שעל החרישה ועולה ומזמר.</p>

<p>קשה לו לשור על הזמיר.</p>

<p>הרי זמיר זה בן עולם-הבא, ואיך זה אינו חס ואוכל גרעין אחד בהווה, שעתיד לתת עשרים לעולם הבא?</p>

<p>וחפץ הוא לשאול, אלא שאינו יודע שפת הזמירים, שואל הוא בלשונו.</p>

<p>וזמירים באים ולוקטים, ועולים ומנבאים, ויורדים ולוקטים.</p>

<p>סכנה היא לחרישה, שלא יישאר עליה כלום.</p>

<p>מממההה !</p>

<p>צורת מחאה יש לה לגעיה זו.</p>

<p>&#8220;עולללם הבּבּבּאא?&#8221;</p>

<p>&#8220;מה הוא גועה?&#8221; שואל זמיר לחברו.</p>

<p>&#8220;כלום יודע אני? ודאי: שעורים, מספוא, תבן. לעוזה עלי שפת השוורים: אין געיותיהם מתחרזות.&#8221;</p>

<p>ומזמרים הזמירים, ומנבאים עתידות.</p>

<p>ומוחה השור: &quot;מממהה! בשביל גרעין אחד בהווה?!</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/2041">https://bybe.benyehuda.org/read/2041</a></div></body></html>