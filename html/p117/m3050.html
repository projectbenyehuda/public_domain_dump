<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שתי מיתות</title>
	<meta name="author" content="יהודה שטיינברג"/>
</head>
<body>

<h1 id="שתימיתותיהודהשטיינברג">שתי מיתות / יהודה שטיינברג</h1>

<br>

<p>על פני המגרש הרחב שלפני האכסניה בכפר אחד, העומד על פרשת דרכים בין עיירות וכרכים קרובים ורחוקים, נזדמנו שני בעלי-עגלות משתי עיירות סמוכות, טעונים אורחים מכל המינים. שניהם עמדו לעשות הפסקה לשעה קצרה בכדי לתת רווח לאורחים לטעום טעימה כל-שהיא באכסניה.</p>

<p>הזדקרו הנוסעים והנוסעות מעל גבי העגלות והתחילו מתברכים ודורשים בשלום זה לזה, כשכנים קרובים של שתי עיירות סמוכות.</p>

<p>&#8220;שלום עליכם, עליכם שלום, מה חדשות במחנכם?&#8221;</p>

<p>&#8220;שלום, ברוך השם, ובעירכם?&#8221;</p>

<p>&#8220;לא כלום, אלא חיים סרבינר&#8230; מכיר היית בו?&#8221;</p>

<p>&#8220;נו?&#8221;</p>

<p>&#8220;אומרים&#8230; שבק לנו חיים.&#8221;</p>

<p>&#8220;חיים סרבינר? כיצד?&#8221;</p>

<p>&#8220;חיים? אימתי? היכן?&#8221;</p>

<p>&#8220;לא בביתו, לעיר המחוז נסע. נספחה בו שם המחלה הידועה. מהו אדם? עפר ואפר. היום חי, מחר די.&#8221;</p>

<p>&#8220;ברוך דיין האמת!&#8221;</p>

<p>נשתתקו האורחים העליזים. עוברת הברכה מפה אל פה בהדרת קודש. מפני שהיא יוצאת מן הלב, היא נראית בכל פעם כחדשה ומשפיעה על השומעים השפעה מרגיזה.</p>

<p>&#8220;רגלוהי דבר נש ערבין ליה.&#8221;</p>

<p>&#8220;עץ צעיר נקטף בעצם ימי פריחתו.&#8221;</p>

<p>קריאה זו עוברת אצל הנשים מפה אל פה וכל אחת מצרפת לה אנחה מיוחדת וסיפוק כפיים מיוחד.</p>

<p>ושוב נשתתקו. דומה שכל אחד פרש מן הצבור הזה ומטה אוזן לעצמו. בודק בנפשו, אם אינו חש באבריו. אם אדם כסרבינר יכול היה למות מיתה חטופה כל-כך, פתאומית כל-כך, מי זה יכול להיות בטוח בעצמו?</p>

<p>&#8220;אדם נפלא היה חיים,&#8221; מפסיק אחד מתוך שתיקתו.</p>

<p>&#8220;אדם בלי מרה. זבוב לא הרגיז בחייו.&#8221;</p>

<p>&#8220;חכם עתיק היה. המבדיל בין חיים למתים, הוא העביר את כל החכמנים על דעתם וטמנם בכיסו.&#8221;</p>

<p>&#8220;במקום שהוא היה &#8216;בורר&#8217;, כבר ידעו הכל למפרע, שהאמת על צדו.&#8221;</p>

<p>&#8220;כתבא רבא. הכל היו יראים מפני עטו.&#8221;</p>

<p>&#8220;זה היה &#8216;יהודי בפה מלא&#8217;.&#8221;</p>

<p>&#8220;היהודים הישרים הולכים וחסרים. נשארת רק הזבורית.&#8221;</p>

<p>&#8220;המבדיל ביני ובינו. צורתו עדיין מרחפת לעיני.&#8221;</p>

<p>שפחתו של בעל האכסניה עמדה על מפתן השער ושמעה את הבשורה המעציבה, הזדעזעה גם היא. היא הקשיבה לשבחיהם של המספרים אחרי המת. פניה חוורו וסמקו, ובאחרונה זלגו עיניה שתי דמעות.</p>

<p>&#8220;ברוך דיין האמת.&#8221; רחשו שפתיה.</p>

<p>אין האורחים יכולים להרגיל את עצמם אל הרעיון, שחיים סרבינר מת ונפטר מעולמו. השבחים הולכים ונשנים.</p>

<p>&#8220;אדם יקר.&#8221;</p>

<p>&#8220;לב טוב, לב יהודי.&#8221;</p>

<p>&#8220;חכם עתיק.&#8221;</p>

<p>&#8220;ספרא רבא.&#8221;</p>

<p>&#8220;יכול היה להיות רב בקהלה הגונה.&#8221;</p>

<p>חיים סרבינר מת ונפטר מעולמו של הקדוש-ברוך-הוא; אבל קם לתחיה בלבות האנשים. אותם האנשים בראו אותו שוב בלבם, בריאה חדשה. על אפו ועל חמתו של מלאך-המוות חיה יחיה, ולא עוד אלא שיאריך ימים.</p>

<p>פסק התיאבון אצל האורחים לטעימה. הכול שקוע בעצבות. הכול מביטים זה לזה, כאומרים, ראה מה עשה מלאך-המוות.</p>

<p>עתה צא ואמור: &#8220;כל מה שעשה הקדוש-ברוך-הוא לטובה עשה.&#8221;</p>

<p>ושוב שבחים.</p>

<p>***</p>

<p>ט-ר-ר-רק טר-טר, נשמעה עגלה מקשקשת ויורדת מן ההר שעל דרך עיר המחוז. מכרזת העגלה, שאורחים חדשים באים. פנו דרך.</p>

<p>עמדה העגלה החדשה אצל האכסניה.</p>

<p>רק אורח אחד הביאה.</p>

<p>מי הוא זה?</p>

<p>חיים!</p>

<p>סרבינר??</p>

<p>נשתתק העולם. אבד מהם כשרון הדיבור. מסתכלים הם זה בזה. נרעשים ונפעמים.</p>

<p>הראשון היה בעל האכסניה שפתח פה לאילמים:</p>

<p>”בריך רחמנא, די יהבך לן (*ברוך ד' שנתנך לנו&#8230; ולא נתנך לעפר. ברכה מסורתית לחולה מסוכן שהחלים)&#8230;&quot;</p>

<p>&#8220;זו מהי?&#8221; שאל האורח החדש מתוך צחוק.</p>

<p>&#8220;הוציאו עליך שם-רע ש&#8230; ש&#8230; כי&#8230;&#8221;</p>

<p>&#8220;כי מתי?&#8221;</p>

<p>&#8220;הן, הן&#8221; מנענעים כולם בראשיהם.</p>

<p>&#8220;קצת אמת היה בדבר, חולה מסוכן הייתי. ממש לאחר יאוש. אף-על-פי-כן נתפסו הרופאים בדאים, ואני לא חפצתי למות.&#8221;</p>

<p>שוב עולות נשכחות על לבות בני-האדם.</p>

<p>נזכר אחד מן האורחים, שחיים סרבינר הוא אכזר ורשע לממון.</p>

<p>ואחד נזכר, שחיים זה הוא הדיוט, שלמד בזיקנותו פתגמים יפים מתוך ספר מלין דרבנן, ושהוא דלטור ומוסר פשוט. הכל יראים מפני עטו.</p>

<p>ושחיים הוא אחד מן השוטים המחזיקים את עצמם לחכמים, ומשתדלים לפתות גם את כל העולם, שיאמינו בחכמתו.</p>

<p>ושהוא אדם מלא עבירות, שאפילו יום-הכיפורים אינו מכפר עליהן.</p>

<p>שפחתו של בעל האכסניה נזכרה גם היא הנשכחות מן הימים שהיתה משרתת בבית סרבינר. שתי דמעות חדשות נזלו מתוך עיניה, ומיהרה להיסתר בחדר-הבישול.</p>

<p>חיים סרבינר שב לתחיה בעולמו של הקדוש-ברוך-הוא. כנגד זה גווע וימת אותו סרבינר שבראו האנשים בלבם.</p>

<p>אין איש מוריד דמעות על המת השני.</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/3050">https://benyehuda.org/read/3050</a></div></body></html>