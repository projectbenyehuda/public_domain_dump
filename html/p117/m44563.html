<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מֶלֶךְ הָעוֹפוֹת</title>
	<meta name="author" content="יהודה שטיינברג"/>
</head>
<body>

<blockquote>
<p>אֶפְרֹחֵי הַתַּרְנְגֹלוֹת, הָאַוָּזִים, הַיּוֹנִים
וְיֶתֶר עוֹפוֹת הַבַּיִת הִתְכּוֹנְנוּ לְיוֹם חַג וּמוֹעֵד. כִּי
הִתְיַצֵב הָעוֹרֵב עַל הַגַּגּוֹת, וַיַּכְרֵז<a href="#fn:1" id="fnref:1" title="see footnote" class="footnote"><sup>1</sup></a> כִּי בַיָּמִים הָאֵלֶּה יוֹאִיל הַנֶּשֶׁר לָבֹא בְּקִרְבַת הַמָּקוֹם הַהוּא. –
וְהַשְּׁמוּעָה הִגִּיעָה אֶל כָּל הָעוֹפוֹת,
וַיָּשִׂיחוּ בּשֹׁבְכָאוֹת וּבַלוּלִים, וּבְכָל חָצֵר וְחָצֵר, אֲשֶׁר
כָּנָף וְנֹצָה תֵּרָאֶה שָׁם; כִּי לֹא דָבָר רֵיק הוּא הַנֶּשֶׁר
בְּעֵינֵי הָעוֹפוֹת: הֵן מֶלֶךְ הוּא לְכָל בַּעֲלֵי כָנָף! מוֹרָא
וָפַחַד לִזְקֵנִים – רַכֵּי הַלֵּב<a href="#fn:2" id="fnref:2" title="see footnote" class="footnote"><sup>2</sup></a>, וְכָבוֹד
וְהָדָר לַצְעִירִים הָרוֹדְפִים אַחַר הַכָּבוֹד! כִּי עַל כֵּן חָרְדוּ
הַזְּקֵנִים חֲרָדָה גְדוֹלָה, וְיָגוֹן בָּא בִּלְבָבָם, לְרַגְלֵי
השְַּׁמוּעָה; וְאוּלָם הַצְעִירִים שָׂמְחוּ מְאֹד וַיֹּאמְרוּ: &quot;עַתָּה
יִרְאֶה הֶחָתוּל, עַתָּה יֵדַע הַשׁוּעָל, כִּי גַם לִבְנֵי כָנָף
יִמְלָּךְ מֶלֶךְ, וְלֹא יוֹסִיפוּ לְהַלְעִיב<a href="#fn:3" id="fnref:3" title="see footnote" class="footnote"><sup>3</sup></a> בָּנוּ וּלְתִתֵּנוּ לְשִמְצָה!
וְגַם נִתְאוֹנֵן בְּאָזְנֵי מַלכֵּנוּ, אָמְרוּ אֶפְרֹחֵי
הַתַּרְנְגֹּלֶת, עַל כִּי יֶחֱנַק בְּנוּ הֶחָתוּל
וְנִתְבֹּעַ<a href="#fn:4" id="fnref:4" title="see footnote" class="footnote"><sup>4</sup></a> מִמֶּנּוּ אֶת דְמֵי אֲחוֹתֵנוּ הַלְּבָנָה אֲשֶׁר טָרַף אֶתְמוֹל.
– וְאֶת אֶפְרֹחַ הָאַוָּז!</p>

<p>– וְאֶת הַיּוֹנָה הַזְּקֵנָה!</p>

<p>– אֲבָל, אֶפְרֹחִים, תֹּעֵי לֵב! נִסְּתָה יוֹנָה זְקֵנָה
לְדַבֵּר אֲלֵיהֶם. הֵן צִפָּרְנֵי הַנֶּשֶׁר אֲרֻכִּים מִצִפָּרְנֵי
הֶחָתוּל, וְחַרְטֻמּו קָשָׁה מִשִׁנֵי הַשׁוּעָל!</p>

<p>– הַס, יוֹנָה – זְקֵנָה, סְכָלָה, שְׁפָלָה! גָעֲרוּ בּה
הָאֶפְרֹחִים, וְלֹא נָתְנוּ לָהּ לְכַלּוֹת אֶת דְבָרֶיהָ: יָבֹא
הַנֶּשֶׁר וְיֵדְעוּ הָעָם אֶת כּבוֹדֵנוּ כִּי רָב!</p>

<p>וַתֵּרָב הַתְּכוּנָה<a href="#fn:5" id="fnref:5" title="see footnote" class="footnote"><sup>5</sup></a> בֵּין
הָעוֹפוֹת, וַיָטִילוּ גוֹרָל עַל הָאֶפְרֹחִים לְהַבְרִיאָם
וּלְהַלְעִיטָם לִסְעוּדַת הַמֶּלֶךְ: הָאַוְזִים הִפִּילוּ
פּוּר<a href="#fn:6" id="fnref:6" title="see footnote" class="footnote"><sup>6</sup></a> עַל הַתַּרְנְגוֹלִים,
וְהַתַּרְנְגוֹלִים הִטִּילוּ גוֹרָל עַל הָאַוְזִים, וּבְקֹצֶר
רוּחַ<a href="#fn:7" id="fnref:7" title="see footnote" class="footnote"><sup>7</sup></a> יָשְׁבוּ וַיְחַכּוּ לִקְרַאת בֹּא הַנֶּשֶׁר.</p>

<p>הָעַכְבָּר יָצָא מֵחוֹרוֹ, וַיַּבֵּט בַּחֲרָדָה אֶל כָּל עֵבֶר וַיַּרְא אֶפְרֹחַ תַּרְנְגֹלֶת וַיּאמַר:</p>

<p>&quot;אֶפְרֹחִי, חֲבִיבִי! הַאֵין שָׁם סְבִיבִי הַחוֹמֵץ –
הֶאָמוֹץ, הַגַּנַּב – הֶחָנֵף, הַפְּתַלְתֹּל – הֶחָתוּל, אוֹיְבֵנוּ –
שׁוֹסֵנוּ?</p>

<p>– אוֹיְבֵנוּ – שׁוֹסֵנוּ? יַעֲנֶה הָאֶפְרֹחַ בְּגַאֲוָה,
הַס – עַכְבָּר נִמְאָס! מַה לִּי וָלָךְ? לֹא אוֹיִבְךָ אוֹיְבִי! כִּי
אֵין עוֹד פַּחַד הֶחָתוּל עָלַי, וּבְקָרוֹב יָבֹא מַלְכֵּנוּ הַנֶּשֶׁר,
אָז נַפִּיל חִתִּיתֵנוּ עַל הֶחָתוֹלִים: כִּי מַלְכֵּנוּ מֶלֶךְ קַנֹּא
וְנֹקֵם, וְנַקֵּה לֹא יְנַקֶּה; וְאִם תֹּאבֶה, בֹּא וְאַרְאֶךָ, אֵיךְ
אֶקְפֹץ עַל שְׁכֶם הֶחָתוּל, וַאֲנַקֵּר אֶת הַזֵרְעוֹנִים אֲשֶׁר
בְעֵינָיו, וְיָרֹא לֹא אִירָא!</p>

<p>וְאָמְנָם לֹא מָצָא הָאֶפְרֹחַ אֶת לִבּוֹ לַעֲשׂוֹת
כַּדָבָר הַזֶּה, אַךְ אָמַר אֶת דְבָרָיו אֵלֶּה, רַק בִּהְיוֹתוֹ
בָטוּחַ, כִּי לֹא יִמְצָא הָעַכְבָּר עֹז בִלְבָבוֹ לָצֵאת אֶל
הֶחָתוּל.</p>

<p>וְאוּלָם הָעַכְבָּר נִרְעַשׁ בְּשָׁמְעוֹ אֶת לַהַג
הָאֶפְרֹחַ, וַיִבָּהֵל מִפָּנָיו, וַיִּבְרַח אֶל
מְאֻרָתוֹ<a href="#fn:8" id="fnref:8" title="see footnote" class="footnote"><sup>8</sup></a>, ויְסַפֵּר לְאֶחָיו אֶת אֲשֶׁר שָׁמַע מִפִּי הֶאֶפְרֹחַ.</p>

<p>הָעַכְבָּרִים שָׁמְעוּ ויִּשְׁתֹּמְמוּ, וּמֵרֹב
שִׁמָּמוֹן וְתִמָּהוֹן הִרְבּוּ בַיּוֹם הַהוּא לֶאֱכוֹל פִּי שְׁנַיִם
וְיֵשׁ מֵהֶם – פִּי שְׁלֹשָׁה בַּזִּרָעוֹנִים אֲשֶׁר בָּאוֹצָר.</p>

<p>וְהָיָּמִים הֹלְכִים וּקְרוֹבִים, וְהָאֶפְרֹחִים
הֹלְכִים ומִתְמַעֲטִים, כִּי הֶחָתוּל אָמְנָם שָׁמַע אֶת דְּבַר בֹּא
הַנֶּשֶׁר, אַךְ הֵן בַּעַל שִׁכְחָה הָיוּ. מְאֹד נוֹרָא, כְשָׁמְעוֹ
כֵן שָׁכַח, וַיֶרֶב לִטְרֹף בָאֶפְרֹחִים.</p>

<p>וְאוּלָם הָאֶפְרֹחִים חָגְרוּ שְׁאֵרִית כֹּחָם,
לִסְבֹּל וְלָשֵׂאת, וַיְחַכּוּ לִקְרַאת בֹּא מַלְכָּם; וּלְמַעַן
בַּלּוֹת עִתָּם יָשְׁבוּ וְעָרְכוּ שִׁירִים מִשִׁירִים שׁוֹנִים.
הַתַּרְנְגוֹל קָפַץ עַל הַכַּדִים, וַיִקְרָא:</p>
</blockquote>

<blockquote>
<p>קוֹקוֹ-רֵיקָה!</p>

<p>בִּטְנִי רֵיקָה,</p>

<p>שִׁכְמִי דַקָּה!</p>
</blockquote>

<blockquote>
<br />

<p>לְשֻׁלְחַן מֶלֶךְ</p>

<p>הֵן לֹא יֵלֶךְ</p>

<p>עָנִי הֵלֶךְ!</p>

<br />

<p>תַּרְנְגֹלֶת רַכָּה–</p>

<p>לָהּ יְחַכֶּה!</p>

<p>קוֹקוֹ-רֵיקָה!</p>

<br />

<p>וְהַבַּרְבּוּרָה הִתְנַפְחָהּ, וַתִּצְנֹף אֶת זְנָבָהּ, וַתַּשְׁקֵּף בִּפְנֵי רְאִי הַיְאֹר וַתָּשַׁר:</p>

<br />

<p>אֶלְדָּר – אֶלְדָּר,</p>

<p>אֶלְדָּר – אֶלְדָּר!</p>

<p>מַלְכֵּנוּ בְהָדָר</p>

<p>וּבְגָאוֹן יִדְהַר.</p>

<br />

<p>אֲנִי עֻזוֹ אֲמַלֵל,</p>

<p>הוּא יָפְיִי יְהַלֵּל,</p>

<p>וְאִם נֶאֱמָן הָרְאִי,</p>

<p>הֵן יִבְחַר אַךְ בִּי!</p>

<br />

<p>בִּי יוֹפִי וְהָדָר</p>

<p>אֶלְדָּר – אֶלְדָּר.</p>

<br />

<p>אַךְ הִנֵּה בָא הַיּוֹם, וְרוּחוֹּת מִקֶּדֶם וּמִיָם
הִתְנַגְּשׁוּ, וַיְהִי סַעַר גָדוֹל, וְקָנִים רַבִּים נָפְלוּ מִן
הָעֵצִים וְנֶהֶרְסוּ, וְעָבִים שְׁחוֹרִים כִּסּוּ פְנֵי שֶׁמֶשׁ,
וּבְרָקִים בָּרְחוּ מִבֵּין מִפְלְשֵׂי<a href="#fn:9" id="fnref:9" title="see footnote" class="footnote"><sup>9</sup></a> הָעָבִים, וּרְעָמִים רָדְפוּ אַחֲרֵיהֶם – אָז יָדְעוּ
הָעוֹפוֹת כִּי מַלְכָּם יָבֹא.</p>

<p>וכְּבָר בָּא הַנֶּשֶׁר, וַיְהִי הָרִאשֹון אֲשֶׁר
הִתְוַדַּע אֵלָיו, וַיְקַדֵּם אֶת פָּנָיו – הֶחָתוּל כִּי חִכּוּ
הָאֶפְרֹחִים אֶל פִּיו הַזְּקֵנִים &#8220;אַל נָא נְדַבֵּר לִפְנֵי מִי
שֶֹגְּדוֹלִים מִמֶּנּוּ בְחָכְמָה וּבְשָֹנִים! – אָמְרוּ הָאֶפְרֹחִים:
כִּי זֶה לֹא לְכָבוֹד לִבְנֵי הַנְּעוּרִים&#8221;. וְהַזְּקֵנִים חָרְדוּ
מְאֹד, וְלֹא עָרְבוּ אֶת לְבָבָם<a href="#fn:10" id="fnref:10" title="see footnote" class="footnote"><sup>10</sup></a> לָגֶשֶֹת אֶל הַמֶּלֶךְ. –
וְהֶחָתוּל קִדֵּם אֶת פָּנָיו, וּכְרֵעַ כְּאָח הִתְהַלֵּךְ אִתּוֹ, וַיִּכְרָה<a href="#fn:11" id="fnref:11" title="see footnote" class="footnote"><sup>11</sup></a> לוֹ כֵרָה מִן הָעוֹפוֹת הַמְפֻטָּמִים <a href="#fn:12" id="fnref:12" title="see footnote" class="footnote"><sup>12</sup></a> אֲשֶׁר הֵכִינוּ
הָאַוָּזִים וְהַתַּרְנְגוֹלִים. – וְיַעַן כִּי רבִַּים הָיוּ
הַמְפֻטָּמִים, עַל כֵּן אָרְכוּ יְמֵי הָרְאָיוֹן לֶחָתוּל עִם הַנֶּשֶׁר,
וְעַל כֵּן גַם הָעַזִּים בִּבְנֵי הַכָּנָף, אֲשֶׁר מָצְאוּ עֹז
בִּלְבָבָם לָגֶשֶֹת אֶל הַנֶּשֶׁר, לֹא מָצְאוּ עֵת הַכֹּשֶֹר<a href="#fn:13" id="fnref:13" title="see footnote" class="footnote"><sup>13</sup></a>
לְקָרְבָה וְלִרְאוֹת פְּנֵי מַלְכָּם בָּדָד. –</p>

<p>עוֹד יוֹם אֶחָד נִשְֹאַר לַנֶּשֶׁר לִהְיוֹת בְּתוֹך
עַמּוֹ, וְאֶת הַיּוֹם הַהוּא הִקְדִּישֹ לָבֹא בְּחֶשְֹבּוֹן עִם הֶחָתוּל
– כַּמָּה מִן הַשְּׁרָצִים וְהָרְמָשִׂים שֶׁבְּמֶמְשֶׁלֶת הֶחָתוּל אָכַל
הַנֶּשֶׁר וּבִמְחִירָם – כַּמַָּה טָרַף הֶחָתוּל בִּבְנֵי הַכָּנָף –
נְתִינֵי הַנֶּשֶׁר.</p>

<p>וּבְמַעֲשֵׂה הַחֶשְׁבּוֹן אָמְנָם לֹא הֶרְאָה הֶחָתוּל נפְלָאוֹת<a href="#fn:14" id="fnref:14" title="see footnote" class="footnote"><sup>14</sup></a>: &#8220;מֻכָּה הַשִּׁכְחָה אֲנִי, הוֹד
מַלְכוּת, אָמַר הֶחָתוּל: רַק אֵת אֲשֶׁר לְעֵינַי – וַאֲשֶׁר לִי
לֶאֱכוֹל – אוֹתוֹ אֶזְכֹּר, וְאֵת אֲשֶׁר אָכַלְתִּי –
שָׁכַחְתִּי&#8221;.</p>

<p>– אֵין דָּבָר, עָנָה הַנֶּשֶׁר: כְּבוֹד שָׁלְטָנְךָ לֹא יִדְאַג לַדָּבָר הַזֶּה, צִפְּרְנַי בְּקִיאִים בְסִפְרוֹת<a href="#fn:15" id="fnref:15" title="see footnote" class="footnote"><sup>15</sup></a>
עַד מְאֹד.</p>

<p>הַנֶּשֶׁר חָשַב וְסָפַר וּמָנָה, וַיִּמְצָא חֶשְׁבּוֹן
כִּי אִם יֹאכַל עוֹד הֶחָתוּל קַן תּוֹרִים יֶאְשַׁם לַנֶּשֶׁר שְׁתֵּי
קֻפּוֹת שְׁרָצִים.</p>

<p>הֶחָתוּל בָּא עַל הֶחָתוּם בִּשְׁטַר הַחוֹב, וְטָעָה, וּבִמְקוֹם &#8220;שְׁתֵּי קֻפּוֹת&#8221; כָּתַב &#8220;שָׁלֹשׁ&#8221;.</p>

<p>וּדְבַר שִׁלְטוֹן אֵין לְהָשִׁיב, אִם גַּם בְּטָעוּת<a href="#fn:16" id="fnref:16" title="see footnote" class="footnote"><sup>16</sup></a> נֶאֱמַר, וְאַף כִּי כְתָב, אֲשֶׁר
נֶחְתַּם בְּטַבַּעַת הַמֶּלֶךְ – אֵין לִמְחוֹק – כִּי עַל כֵּן חַל עַל
הַנֶּשֶׁר לְהוֹסִיף לֶחָתוּל עוֹד שְׁני בַּרְבּוּרִים, וּבָזֶה תַּם
הַחֶשְׁבּוֹן בֵּינֵהֶם.</p>

<p>אָז מָצְאוּ הָעוֹפוֹת עֵת לִקְרַב אֶל מַלְכָּם
בִּכִתְבֵי תְלוּנָתָם, אַך אֵחֲרוּ מִן המּוֹעֵד, כִּי כְבָר הֵכִין
הַנֶּשֶׁר אֶת כְּנָפָיו לָעוּף.</p>

<p>ואוּלָם לְמַעַן הָאֱמֶת וְהַמִּשְׁפָּט הוֹסִיף הַנֶּשֶׁר
לֶחָתוּל עוֹד עֲשֶׂרֶת קְנֵי תֹרִים בִּשְׂכַר עֲמָלוֹ, שֶׁיַּעֲמֹל
לִקְרֹא אֶת כִּתְבֵי תְלוּנוֹת הָעוֹפוֹת וְלִמְצֹא מִשְׁפָּטָם.</p>

<p>יְהִי לֵבְּךָ, נָכוֹן וּבָטוּחַ, הוֹד מַלְכוּת! אָמַר
הֶחָתוּל: לֹא אָחוּס לֹא עַל עִתִּי וְלֹא עַל צִפָרְנַי וְשִׁנַי לִמְצֹא
דִין אֱמֶת לאֲמִתּוֹ, וְצֶדֶק – צֶדֶק, אֶרְדֹּף!..</p>

<p>– בְרָכָה לְצִפָרְנֶיךָ – אָמַר הַנֶּשֶׁר לֶחָתוּל וַיֵאֲבֵר<a href="#fn:17" id="fnref:17" title="see footnote" class="footnote"><sup>17</sup></a>.
– עֹז לְחַרְטֻמְּךָ! – הֵשִׁיב הֶחָתוּל בְרָכָה לַנֶּשֶׁר וַיֵלֵךְ.</p>

<p>הָאִמָּהוֹת<a href="#fn:18" id="fnref:18" title="see footnote" class="footnote"><sup>18</sup></a> הִבִּיטוּ אֶל
הַחֻרְבָּן, אֲשֶׁר בַּלּוּל וּבַשֹּׁבֶךְ, וְנַפְשָׁן בָּכְתָה
עֲלֵיהֶן, וַתִּלְעַבְנָה בָּאֶפְרֹחִים:</p>

<p>&quot;רְאֵה דוֹר צָעִיר, דּוֹר יָהִיר; בְּאוֹר פְּנֵי מֶּלֶךְ חָמֶד לִרְאוֹת!</p>

<p>וְהָאֶפְרֹחִים מִתְלוֹנְנִים וּמִתְאוֹנְנִים עַל הַזְקֵנִים:</p>

<p>&#8220;הַרְאִיתֶם זִקְנָה לְלֹא חָכְמָה כָּנָף וְנֹצָה –
וְלֵב נָמוֹג! שְׁלֹשָׁה יָמִים וּשְׁלשָׁה לֵילוֹת כִּבֶּדְכֶם
הַמֶּלֶךְ בָּרְאָיוֹן, וְלֹא מְצָאתָם עֵת וָעֹז לָגֶשֶׁת
לְפָנָיו&#8221;.</p>
</blockquote>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>וַיּוֹדִיעַ אֶת כֹּל <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>פייגלינגע Трусы <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>בעליידיגען Обижать <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>וְנִדְרֹש <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>הַהֲכָנוֹת <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>גוֹרָל <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>מיט אוגנערזלר Съ нетерпѣнiемъ <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>חוֹרוּ <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p>מִכְסֶה <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p>לֹא נוֹעָזוּ <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>הֵכִין לוֹ סְעוּדָה. <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>הַשְׁמֵנִים <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p>עֵת רְאוּיָה, הֲגוּנָה. <a href="#fnref:13" title="return to body" class="reversefootnote">&#160;&#8617;</a></p>
</li>

<li id="fn:14">
<p>42 <a href="#fnref:14" title="return to body" class="reversefootnote">&#160;&#8617;</a></p>
</li>

<li id="fn:15">
<p>ציפערן Цыфры <a href="#fnref:15" title="return to body" class="reversefootnote">&#160;&#8617;</a></p>
</li>

<li id="fn:16">
<p>איררטהום Ошибка <a href="#fnref:16" title="return to body" class="reversefootnote">&#160;&#8617;</a></p>
</li>

<li id="fn:17">
<p>וַיָּרֶם אֶת כְּנָפָיו וַיָּעָף. <a href="#fnref:17" title="return to body" class="reversefootnote">&#160;&#8617;</a></p>
</li>

<li id="fn:18">
<p>הָאִמּוֹת <a href="#fnref:18" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/44563">https://benyehuda.org/read/44563</a></div></body></html>