<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מתוך המתנה</title>
	<meta name="author" content="יהודה שטינברג"/>
</head>
<body>

<h1 id="מתוךהמתנהיהודהשטיינברג">מתוך המתנה / יהודה שטיינברג</h1>

<p>הכול מאמינים בביאת גואל-צדק, והכול אומרים בכל יום אחר תפילת-שחרית: &#8220;אני מאמין באמונה שלמה בביאת המשיח.&#8221; אלא הם מתנים למפרע: &#8220;אף-על-פי שיתמהמה אחכה לו בכל יום שיבוא.&#8221;</p>

<p>ואל תתמה על הדבר – מכיון שהם מחכים לו בכל יום שיבוא, מהיכן הם יודעים בבוקר, מיד אחר תפילת-שחרית, שיתמהמה? שהרי אם אתה בא לידי תמיהה, הרבה יש לתמוה, ואין לדבר סוף.</p>

<p>הכל מאמינים כדרך שהם מאמינים, אבל ר' אברהם-שלמה הזקן – הוא, פשוט, ישב והמתין לביאת המשיח.</p>

<p>עוד בימי ילדותו היתה לו ידיעה ברורה במשיח-צדקנו, שיבוא רכוב על חמור לבן ולפתע פתאום.</p>

<p>ומשתקע היה לפרקים בדמיון אחד, שנתחבב עליו: בוקר. קצת יהודים ישנים, קצתם מתפללים במעומד שמונה-עשרה בקלויז ואומרים בלחש &#8220;ראה נא בענינו.&#8221; אמא עוסקת בחנות, מוכרת חבישת טבק בחשאי. הבלש מוצא אותה בקלקולה וכותב פרוטוקול. אמא נבהלת. אבא נפעם. באותה שעה נכנס גובה-המס עם ספרו העב תחת זרועו. אחיו הבכור נקרא לצבא. את דודו רוצים לשלוח מחוץ לגבול החמישים (*אזור ברוחב של חמישים וירסטאות (קצת יותר מ-50 ק&quot;מ) לאורך גבולות גרמניה ואוסטריה שממנו הורחקו – לפי פקודה צארית – היהודים, שהיו חשודים בעיני הממשלה בעסקי הברחה). ה&#8220;שטטנט&#8221; נכנס לחדר ומוצא את הרבי עם תלמידיו ועם ספריהם. פתאום תקיעה-ה-ה! מלך המשיח&#8212;ח בא!</p>

<p>פעמים שהיה שב מן החדר לביתו ונתקל ביחפים קטנים, שהיו זורקים בו אבנים או מורטים את פאותיו וקוראים אחריו. &#8220;ז&#8217;יד מצורע.&#8221; אז היה משתקע לדעת בחזיונו החביב ומוצא בו ניחומים על כל עלבונותיו.</p>

<p>ורואה הוא אז בחזון את אלו היחפים הקטנים כורעים ומשתחווים לפניו בוכים ומייללים: &#8220;סלח לנו, מחל לנו, אברהם&#8217;קה.&#8221;</p>

<p>והוא, הימחול? או יענישם כדי רשעתם?</p>

<p>צריך הוא עוד לעיין קצת בדבר ולהתיישב בדעתו, אבל עוד תימצא לו בזמן מן הזמנים שעה פנויה כדי לפתור את השאלה.</p>

<p>כשגדל קצת יותר, נתברכה הכרתו במה שקוראים גלות ונתעשרו חזיונותיו על ימות המשיח.</p>

<p>בדרכו מבית-אבותיו אל החדר היה עובר על ביתו של הרוקח, שהיה יושב בדירה נאה ומוקפת תרביץ יפה ואילנות טובים, כמו שיש לפעמים לעוברי-רצונו, ובת יש לאותו רוקח, והיא אמנם פרוצה בתלבשתה, בתנועותיה, בצחקה בפה מלא ובזמירתה, &#8220;קול באשה.&#8221; בקיצור, היא חצופה גמורה, אבל יפה היא, מעשה-קליפה&#8230; ומנגנת היא בפה ובכלי, פלאי-פלאים.</p>

<p>נסיון היה בית זה לאברהם-שלמה הקטן. להרגיז את היצר-הטוב על היצר-הרע היה מצטרך כשהיה עובר על בית זה בשעה שפרוצה זו היתה מצוייה בגן. קשה היה עליו לעקור את רגליו ממקומו.</p>

<p>ומקנא היה בלבו ברוקח ואומר: יותר צריך קן כזה לאבא, שיעשה בו סוכה. ויותר נאה היה לנגן בניגון כזה, במוצאי-שבת קודש, &#8220;אליהו התשבי&#8221; בבית אבא.</p>

<p>ומתנחם היה, שכשיבוא גואל-צדק, תהיה גם לאבא דירה כזו בארץ-ישראל, והלוויים במעמדם והכהנים בדוכנם, ינגנו בודאי הרבה יותר יפה.</p>

<p>ובנות ישראל תהיינה כולן יותר נאות.</p>

<p>ומאז נוספו ברקמת-חזיונו דירות ותרביצים, מנגינות ובנות ישראל שלעתיד-לבוא.</p>

<p>דואג הוא רק על דבר אחד: מי יודע, שמא לא יזכה? שמא ימות קודם שיבוא משיח.</p>

<p>ויודע הוא, אמנם, שזוהי עבירה וחוסר-אמונה. צריך אדם מישראל לחכות לו בכל יום שיבוא. אבל סוף-סוף הרבה חיכו ולא זכו.</p>

<p>וכשגדל קצת יותר, התחיל מעיין בספר &#8220;חובות הלבבות&#8221; ומצא שם את ההבדל בין בטחון ואמונה ועמד על כוחו הגדול של בטחון. ואז התחיל מצטער מאד. ברור היה לו, שכל אותו עיכוב-הגאולה אינו אלא בשביל בני ישראל עצמם. בני ישראל אינם אלא מאמינים פשוטים. בטחון, אותו בטחון שמדובר עליו ב&#8220;חובות הלבבות,&#8221; אין להם, אילו היה להם בטחון מוחלט, בלי שום קורטוב של &#8220;שמא&#8221; ו&#8220;אם-תמצא-לומר,&#8221; היה הקדוש-ברוך-הוא אנוס, כביכול, להביא את משיח, כדי שלא יעשה את תורתו פלסתר, חס-ושלום.</p>

<p>אבל הוא, כשהוא לעצמו יכול לצאת ידי חובת בטחון. בטוח יהיה בבטחון גמור, שיחיה עד שיבוא גואל-צדק.</p>

<p>והתחיל עוסק בתיקון-הנפש שלו עד שהביא את עצמו לידי בטחון.</p>

<p>הוא הגיע לאותה מדרגה של בטחון, שעליה עמדו יוצאי מצרים ובכוחה בקעו את הים וכבשו ל&quot;א מלכים.</p>

<p>כשעמד תחת החופה עם צביה שלו – והיא היתה אז כלה נאה וחסודה, דומה בקלסתר-פניה לבנות-ישראל שלעתיד לבוא – דאג קצת, שמא יבוא גואל-צדק היום, ויהיה צריך לדחות את החופה ואת הכול לימים אחרים.</p>

<p>והרבה היה מצטער על הדבר אחר-כך מפני שהכיר בנפשו, שביכר חיי-שעה על חיי-עולם. זהו אחד מעוונותיו הידועים לו, שעתיד הוא לקבל על-עצמו את ענשו בגיהנום, לאחר מותו, בהכנעה גמורה.</p>

<p>ולפי שעה הרי הוא מחוייב לפרנס את אשתו. לפיכך התחיל עוסק בדרך ארעי במלמדות.</p>

<p>ומספר היה לתלמידיו, שבמהרה בימינו בקרוב יבוא משיח ויביאנו לארץ-ישראל, ויתן לנו שם גנות ופרדסים ומה שעין לא ראתה, אלהים, זולתך.</p>

<p>כשבנה לו ר' אברהם-שלמה את ביתו, לא בנה אלא משום שקשה היה לו למצוא בית בשכירה, מפני שאון התינוקות.</p>

<p>כשחזר אחרי עצים טובים ואבנים שלמות לשכלול הבנין, לא עשה זאת אלא כדי שיוכל אחר-כך למכור את ביתו בנקל.</p>

<p>כשקבע עת המזוזות, היתנה למפרע, שכשיבוא משיח, מותר יהיה לו להסירן, אפילו אם יקנה את הבית אחד מפושעי-ישראל, שלא ירצו לצאת מן הגלות.</p>

<p>ויושב לו ר' אברהם-שלמה ומחכה.</p>

<p>ולפי שעה הוא מעמיד דורות, בנים ובנות, דורו של משיח.</p>

<p>והצרות מתגברות על ישראל, ור' אברהם-שלמה שמח ומחבב את הייסורין, מפני שהם מעין &#8220;עיקבתא דמשיחא.&#8221;</p>

<p>ומתחיל הוא לחשב קצים, והקצים עוברים. לפי שעה, משיח עדיין לא בא.</p>

<p>הוא אינו דוחק, אמנם, את הקץ ואינו בא בטרוניא על קודשא-בריך-הוא. ואם, חס-ושלום, עדיין לא הגיעה השעה, יאריך נא את ימיו של אברהם-שלמה עבדו בן אמתו, שיזכה לראות בנחמת-ציון בשביל בטחונו הגדול.</p>

<p>והצרות מתגברות, ור' אברהם-שלמה מחשב קצים. והקצים עוברים.</p>

<p>ובא ר' אברהם-שלמה לידי ספק, שמא הוא הגורם בדבר? שמא הלכה כמאן דאמר &#8220;אין בן דויד בא אלא מתוך הסח הדעת&#8221;? והוא, השוטה, הוגה בו תמיד.</p>

<p>והתחיל להסיח-דעתו מן הקץ מתוך אמונה ובטחון.</p>

<p>ומסיח הוא את דעתו ומזקין.</p>

<p>הזקנה לא קפצה עליו, היא באה בזמנה. וכזקן תלמיד-חכם, כל זמן שהזקין דעתו נעשתה צלולה. אלא שחושיו הולכים ונפגמים. החלק החמרי הולך ומתנוון.</p>

<p>העיניים הן סרסורי-עבירה, ולפיכך לקה בהן תחילה. לא נסתמא, חלילה, אבל קשה עליו הקריאה בספר אפילו במשקפיים. תיתי לו, שהוא יודע סדר אחד של משנה על-פה.</p>

<p>ואחר-כך לקה באזניו. זהו בודאי משום שמיעת לשון-הרע ושיחות עמי-הארץ. הוא נתחרש כמעט לגמרי.</p>

<p>קשה נעשה על הבריות. אין הוא שומע את קולם ואין הם מבינים את פטפוטיו. שניו נשרו ואבד לו חיתוך-הדיבור.</p>

<p>הרבה מתקוותיו בטלו. אם אין הלכה כמאן-דאמר, שמשיח ירפא את כל בעלי-המומין, הרי לא ישמע עוד את שירת הלוויים כראוי ולא יראה כל-כך ביפי הגנים והפרדסים שלעתיד.</p>

<p>אבל בעיקרו של דבר הוא כבר הסיח את דעתו.</p>

<p>ויושב הוא בבית-בנו. הוא היה כל ימיו מלמד-לפי-שעה. בנו הוא מורה קבוע לשפת-עבר.</p>

<p>הוא היה משתמט מלבנות בית. וכשבנה, לא בנה אלא למכירה. ובנו לא בנה משום שלא השיגה ידו. והעתיק דירתו לבית-אביו.</p>

<p>ויושב הוא בבית-בנו ומבלה שארית שנותיו, שנות שיבה. בימים האחרונים נעשתה ההליכה קשה עליו. אפילו בשבת הוא מתפלל בביתו.</p>

<p>הוא כאילו נקרע מתוך גוף העולם. גופו הרעוע הוא קבר חי לנשמה חיה, נפסקו כל יחוסיו עם העולם החיצון. רעם כי ירעם, ברק אם יברוק – הכול נשאר מחוצה לו.</p>

<p>פתאום הוא רואה בעיניו הכהות יהודים מכל המינים מתאספים ובאים ביום מן הימים לבית-בנו.</p>

<p>מסתכל הוא ותמה: מה לדוקטור ולאברכים שבקלויז? האיך? חסידים ומשכילים, פאות ומגולחי-זקן?</p>

<p>מרגיש הוא בהם שנמצאים הם במצב של התרגשות, של עליית נשמה. והוא מביט עליהם בהתעוררות.</p>

<p>אחד מן הצירים מושיט לו גליון. הוא מוציא את משקפיו, משימם על עיניו בידיים רועדות ומביט בגליון.</p>

<p>קשה עליו ההבטה. דומה, שהוא רואה שם ציור של קיבוץ אנשים, ומסביב מלים בלשון-הקודש: &#8220;ובאו לציון ברנה, ושמחת עולם על ראשם.&#8221;</p>

<p>הוא מביט בהתפעמות. האברכים גוחנים וקוראים אל תוך אזניו בקול. מכל דבריהם אינו שומע אלא מלים בודדות: ארץ-ישראל, שקלים, ציון, כנסת-ישראל, חירות&#8230;</p>

<p>הזקן מרתת. הוא מביט שוב על הגליון. מראים לו על הרצל. הוא מביט ותמה, הוא מעיד אצבע על ראשו הגלוי. אחד הצעירים מתרץ לו ברמיזה, שזוהי מין ירמולקה.</p>

<p>הזקן פוקח את עיניו לרווחה. בת-צחוק רחבה בוערת על פניו. בבותיו מתרחבות, מצחו מתיישר, קומתו מזדקפת. פונה הוא לכאן ולכאן, מסתכל בפני הנאספים. הכל עונים לו בבת-צחוק, מתאמצים להביא אל תוך העולם הפנימי של הבודד והגלמוד הזה את כל מה שנעשה בשנים האחרונות בעולם החיצוני.</p>

<p>אבל כבר אין צורך בדבר. הזקן יודע הרבה יותר ממה שיש להם להגיד לו.</p>

<p>&#8220;כל אותם הימים אני פרוש ומובדל מן העולם. שמא בא הקץ ואני איני יודע?&#8221; השערתו מתחזקת בלבו ומגיעה לידי ודאות.</p>

<p>הוא התחיל רועד בכל אבריו. דומה, שגופו המדולדל חושב להתפורר. גיל וחרדה מתערבים יחד ומשתפכים על הפנים המקומטים. הוא מפטפט דברים שאין איש מבינם.</p>

<p>די בשבילו. ליותר מזה לא קיווה. הוא קרב ברגלים כושלות אל תיבתו, הוציא משם את תכריכיו והכין אותם למראשותיו.</p>

<p>הוא נם שנתו מתוך המתנה.</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/5221">https://bybe.benyehuda.org/read/5221</a></div></body></html>