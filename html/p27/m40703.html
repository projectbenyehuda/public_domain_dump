<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָאִישׁ וְהָאִשָּׁה (טו)</title>
	<meta name="author" content="אברהם בר גוטלובר"/>
</head>
<body>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<blockquote>
<p>(האיש)</p>
</blockquote>

<blockquote>
<p>עַל דִּבְרַת שְׁלֹמֹה לִבִּי שַׂמְתִּי,</p>

<p>וּמִצּוּף דְבָרָיו טָעֹם טָעַמְתִּי;</p>

<p>כִּי הַנָּשִׁים רָעוֹת הֵנָּה יָחַד.</p>

<p>וּמִדֵּי אֶרְאֵךְ אִשְׁתִּי לִבִּי מָלֵא פָחַד.</p>

<p>וְעַל שִׁבְתֵּךְ אִתִּי בְנָוֶה,</p>

<p>לִבִּי עָלַי דָּוֶה.</p>

<p>לוּ מִגֶשֶׁת אֵלַיִךְ עֲצֹר כֹּחַ יָכֹלְתִּי</p>

<p>כִּי עַתָּה בְּרִשְׁתֵּךְ לֹא נָפָלְתִּי.</p>

<br />
</blockquote>

<blockquote>
<p>כִּי אָשִׁית עַיִן עַל כָּל הָרָעָה,</p>

<p>אֵדַע כִּי מִמְּקוֹר אִשָּׁה יָצָאָה.</p>

<p>מִי מִבִּלְעָדָהּ הֵבִיא מָוֶת בְּחַלוֹנֵינוּ.</p>

<p>הַנָּחָשׁ הַהוּא – אֵיךְ נִשָׂאֵהוּ בְּחֵיקֵנוּ!</p>

<br />
</blockquote>

<blockquote>
<p>זֹאת אֶזְכְּרָה וּבְעַצְמוֹתַי רֶצַח,</p>

<p>כִּי שֵׁם תִּפְאֶרֶת אָדַם לְמַעֲנָהּ בָּחָרוּ;</p>

<p>וּמַדוּעַ לֹא לְדֵרָאוֹן נֶצַח</p>

<p>בְּשֵׁם חֶרְפַּת אָדָם אֹתוֹ הֵמִירוּ.</p>

<br />
</blockquote>

<blockquote>
<p>בְּסִפְרֵי הַקֹּדֶשׁ רְאִי! זֶה מָצָאתִי:</p>

<p>כָּל רָע וְכָל נֶגַע בְּפֶלֶס נְקֵבָה.</p>

<p>לַאֲלָפִים וְלִרְבָבוֹת כָּאֵלֶּה חָזִיתִי:</p>

<p>כְּמוֹ שְׂאֵת וְסַפַּחַת גַּם שִׂנְאָה וָאֵיבָה;</p>

<p>גַם חֶרְפָּה גַּם כְּלִמָּה שְׁתֵּיהֶן נָשִׁים.</p>

<p>וְכָבוֹד וִיקָר כֻּלָּם אֲנָשִׁים.</p>
</blockquote>

<blockquote>
<p>(האשה)</p>
</blockquote>

<blockquote>
<p>עַד כֹּה בְּמִלִּים עָצַרְתִּי,</p>

<p>וְאַחַת לְאַחַת אַמְרֵי פִיךָ סָפַרְתִּי:</p>

<p>כִּי בַחֲרוֹנְךָ אֹתָנוּ לְאַל תָּשִׂים,</p>

<p>מִמְּךָ יָצָא הַקֶּצֶף עַל כָּל הַנָּשִׁים.</p>

<br />
</blockquote>

<blockquote>
<p>גַּם בְּתִפְאַרְתֵּנוּ עֵינְךָ צָרָה,</p>

<p>וְעַל שְׁמֵנוּ מֵעוֹלָם אַפְּךָ חָרָה;</p>

<p>וְעַד כֹּה סָבַלְתִּי וְלֹא עָנִיתִי,</p>

<p>וּלְזַעַם לְשׁוֹנְךָ אֹזֶן הִטֵיתִי.</p>

<br />
</blockquote>

<blockquote>
<p>אוּלָם פֶּן תֹּאמַר מִפָּנֶיךָ יָרֵאתִי</p>

<p>כִּי לִדְבָרֶךָ עַד כֹּה הֶחֱשֵׁיתִי:</p>

<p>לָכֵן בְּדַעַת אֶעֶנְךָ וּבְטוּב טָעַם,</p>

<p>אַךְ לֹא כָמֹךָ אֶמָלֵא זָעַם.</p>

<br />
</blockquote>

<blockquote>
<p>אִם אָמְנָם כָּכָה נְקַלֹּתִי בְּעֵינֶיךָ,</p>

<p>כְּשַׁלֶּטֶת בְּגָאוֹן אֶעֱמֹד לְפָנֶיךָ.</p>

<p>אַתָּה תַעֲבֹד בְּשָׂדֶה, בְּכֶרֶם וָזַיִת,</p>

<p>וְאָנֹכִי – כְּתִפְאֶרֶת אָדָם, אֵשֶׁב בָּיִת.</p>

<br />
</blockquote>

<blockquote>
<p>וְעַתָּה יַד עַל פֶּה לֹא תָשׁוּב לְבַזוֹתִי,</p>

<p>כַּתַּר-לִי זְעֵיר, וְאַתָּה תִּשָּׂא אֶת חֶרְפָּתִי.</p>

<p>בְּפֶלֶס נְקֵבָה מָצָאתָ כָּל דָבָר בְּלִיָעַל,</p>

<p>וְכָבוֹד וִיקָר עָשִׂיתָ לְבָעַל;</p>

<p>חֲבִי כִמְעַט רָגַע,</p>

<p>וּבִשִׁמְךָ יִקָּרֵא כָּל רָע וְכָל נָגַע.</p>

<br />
</blockquote>

<blockquote>
<p>תַּחַת כָּבוֹד שׂוּם קִיקָלוֹן,</p>

<p>וְתִפְאֶרֶת תַּחַת בּוּשָׁה.</p>

<p>הֲלֹא אֲנָשִׁים הֵמָה בּוּז וְקָלוֹן?</p>

<p>וְתִפְאָרָה, הֲלֹא הִיא אִשָּׁה? –</p>

<br />
</blockquote>

<blockquote>
<p>אִם לִי לְחֶרְפָּה מָצָאתָ מַצָּה וּמְרִיבָה,</p>

<p>הֲלֹא בִּי יָכְתָּרוּ צְדָקָה וְאַהֲבָה.</p>

<p>אֶת אֲשֶׁר אֶשְׁאָלְךָ, הַגֶּד-נָא חִישׁ!</p>

<p>מַדּוּעַ הִסְתַּרְתָּ מָדוֹן? וְהוּא לֹא אִישׁ?</p>

<br />
</blockquote>

<blockquote>
<p>מַה-מַּר מִמָוֶת, מָה רַע כָּמֹהוּ,</p>

<p>שִׁמְךָ נִקְרָא עָלָיו, זָכָר הִנֵּהוּ!</p>

<p>וְהַמַּשְׁחִית הָרַע הוּא הָרָעַל,</p>

<p>גַּם הוּא יְכֻנֶה בְּשֵׁם בָּעַל.</p>
</blockquote>

<blockquote>
<p>(האיש)</p>
</blockquote>

<blockquote>
<p>כֵּן, בְּרֹב עִנְיָן בָּא הַחֲלוֹם!</p>

<p>הַגִּידִי הֹמִיָה! אֵיךְ לֹא זָכַרְתְּ</p>

<p>כִּי בִי נָשְׁקוּ צֶדֶק וְשָׁלוֹם,</p>

<p>אֲשֶׁר בְּמַצָּה וּמְרִיבָה אַתְּ הֵפַרְתְּ?</p>
</blockquote>

<blockquote>
<p>(האשה)</p>
</blockquote>

<blockquote>
<p>אַךְ לִי עֵצָה וּגְבוּרָה, חָכְמָה וּתְבוּנָה,</p>

<p>אַף עֲבֹדַת אֱלֹהִים תְּפִלָּה וְרִנָּה.</p>

<p>וְאַתָּה שָׁדוּד! לְךָ חָמָס וְרִיב וָנָגַע,</p>

<p>בְאָהָלְךָ יָגוּר עָוֶל, כָּל מִכְשׁוֹל וָפָגַע;</p>

<p>תְּיַסְרָךְ רָעָתָךְ! כִּי גַם מוֹרָא וָפָחַד</p>

<p>אֲנָשִׁים הֵמָּה יָחַד.</p>
</blockquote>

<blockquote>
<p>(האיש)</p>
</blockquote>

<blockquote>
<p>בֹּגֵדָה! תִּבְעַר בָּךְ לְהָבָה,</p>

<p>כִּי גַם הִיא כָמֹךְ נְקֵבָה.</p>
</blockquote>

<blockquote>
<p>(האשה)</p>
</blockquote>

<blockquote>
<p>יָבֹא עָלֶיךָ אֵיד וָשָׁבֶר!</p>

<p>הֵן גַם הוּא כָמֹךָ גָבֶר.</p>
</blockquote>

<blockquote>
<p>(האיש)</p>
</blockquote>

<blockquote>
<p>מַהֵר אַכֵּךְ מַכָּה בִלְתִּי סָרָה,</p>

<p>כִּי גַם מַכָּה הִיא כָמֹךְ אִשָׁה אֲרוּרָה,</p>
</blockquote>

<blockquote>
<p>(האשה)</p>
</blockquote>

<blockquote>
<p>אַל נָא אִישִׁי, אָן יוֹבִילְךָ זַעֲמֶךָ.</p>

<p>הֵן לֹא לָרִיב יָצָאתִי עִמֶּךָ;</p>

<p>כִּי אַךְ לַעֲנוֹתְךָ בְצֶדֶק וּמֵישָׁרִים</p>

<p>וַתָּרָם אֶת יָדְךָ כְאַחַד הַנְּעָרִים</p>

<br />
</blockquote>

<blockquote>
<p>(האיש)</p>
</blockquote>

<blockquote>
<p>כַּפְּרִי אִשְׁתִּי, כִּי מְאֹד חָרָה אַפִּי.</p>

<p>וְלוּ יֵשׁ מַטָּה בְּכַפִּי</p>

<p>כִּי עַתָּה הִכִּיתִיךְ פַּעֲמָיִם</p>
</blockquote>

<blockquote>
<p>(האשה)</p>
</blockquote>

<blockquote>
<p>הָהּ לִבִּי הוֹלֶם פָּעַם,</p>

<p>רְאֵה, כִּי גַם חָרוֹן וָזָעַם</p>

<p>אֲנָשִׁים הֵמָה! כִּי יִשָׁקְלוּ בְמֹאזְנָיִם.</p>
</blockquote>

<blockquote>
<p>(האיש)</p>
</blockquote>

<blockquote>
<p>צָדַקְתְּ, אֶעֱנֵךְ, אִשְׁתִּי הָאֲהוּבָה!</p>

<p>רְאִי! כִּי גַם שַׁלְוָה כָמֹךְ נְקֵבָה.</p>

<p>אוֹדֶה הַפַּעַם עֲלֵי חַטָּאתִי וַעֲוֹנִי,</p>

<p>כִּי גַם חֵטְא וְאָשָׁם אֲנָשִׁים כָּמֹנִי</p>
</blockquote>

<blockquote>
<p>(האשה)</p>
</blockquote>

<blockquote>
<p>אָכֵן אֶסְלַח לְךָ, כִּי לִי הַמְּחִילָה,</p>

<p>וּלְנֶצַח אֹהַבְךָ אִישׁ נָבָר.</p>

<p>אַל עוֹד נָרִיב אַךְ נָגִילָה,</p>

<p>כִּי גַם גִּיל כָּמֹךָ גָבֶר</p>

<br />
</blockquote>

<div class="footnotes">
<hr />
<ol>

<li id="fn:1">
<p>איינע נאכֿאהמונג נאך זאפֿיר. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/40703">https://benyehuda.org/read/40703</a></div></body></html>