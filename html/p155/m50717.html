<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>סְפֵקוֺת</title>
	<meta name="author" content="יצחק ליבוש פרץ"/>
</head>
<body>

<blockquote>
<p>וְהִנְנִי עוֺבֵר וְעוֺבֵר בְּלִי הֶרֶף,</p>

<p>גַּלְמוּד, בְּלִי אוֺהֵב וָרֵעַ – –</p>

<br />
</blockquote>

<blockquote>
<p>וְלִפְעָמִים אֲנִי חוֺשֵׁב: מִי יוֺדֵעַ,</p>

<p>אוּלַי אֲנִי עוֺמֵד כַּגּוֺלָם</p>

<p>וְעוֺבֵר לִפְנֵי הָעוֺלָם,</p>

<p>וַאֲנִי נֶחֱנָק בַּעֲרָפֶל וְגֹוֵעַ?</p>

<br />
</blockquote>

<blockquote>
<p>וּבָעֲרָפֶל חֶרֶשׁ, דֹּם,</p>

<p>וּבַלָּאט, כְּמַרְאוֺת חֲלוֺם,</p>

<p>צָפִים רֵיחוֺת מְשֻׁנִּים, וַהֲבָרוֺת</p>

<p>וּקְרִיאוֺת מְשֻׁנּוֺת, וּבֶהָרוֺת – –</p>

<p>דְּחוּפִים וּמְבֹהָלִים,</p>

<p>רוֺעֲדִים, תּוֺעִים בְּחֶשְׁכַת הַצְּלָלִים –</p>

<p>כִּתְמֵי אוֺר,</p>

<p>וְנֶעֱלָמִים חֶרֶשׁ, דֹּם&#8230;</p>

<br />
</blockquote>

<blockquote>
<p>וְהָאוֺר – אוֺר לְלַיְלָה? אוֺר לְיוֺם?</p>

<p>וּמָה הַשָּׁאוֺן? – לַחַשׁ נִצָּנִים</p>

<p>עוֺלִים בַּשְּׁמָמָה?</p>

<p>אוֺ עַל נִיר הָעוֺלָם מִתְפַּלֶּלֶת הַקָּמָה</p>

<p>לְבִרְכַּת שָׁמַיִם מֵעָל,</p>

<p>לִרְבִיבִים לְטָל?</p>

<br />
</blockquote>

<blockquote>
<p>אוֺ נַחַל הוֺמֶה בַסֵּתֶר, מְפַכֶּה מַיִם חַיִּים?</p>

<p>וְאוּלַי צָף אֵלַי מֵרָחוֺק קוֺל תְּרוּעַת מִלְחָמָה?</p>

<p>וְאוּלַי צְחוֺק עָרִיצִים פָּרוּעַ אוֺ חֵרוּק שִׁנַּיִם?</p>

<p>וְאוּלַי הֵד אֲרָזִים נִגְדָּעִים, מַפֶּלֶת בְּרוֺשִׁים?</p>

<p>וּמָה הָרֵיחַ, הָעוֺלֶה בְּאַפִּי?</p>

<p>הֲדוֺרֵךְ אֲנִי עַל שׁוֺשַׁנִּים וְגִבְעוֺת מֹר?</p>

<p>אוֺ עַל פִּגְרֵי אָדָם וַעֲצָמוֺת נִפְזָרוֺת?</p>

<p>וְאוּלַי עַל גְּוִיּוֺת תְּמִימִים וּקְדוֺשִׁים,</p>

<p>שֶׁמֵּתוּ עַל קִדּוּשׁ הַשֵּׁם&#8230;</p>

<p>וְאוּלַי עַל קִבְרוֺת אָב וָאֵם</p>

<p>וַאֲהוּבִים וַאֲהוּבוֺת, וְרֵיחָם עוֺלֶה בְּאַפִּי?</p>

<br />
</blockquote>

<blockquote>
<p>וּמָה הַכְּתָמִים הָאֲדֻמִּים וְהַצְחֹרִים?</p>

<p>וְלָמָה אֲנִי הוֺלֵךְ בְּגַפִּי?</p>

<p>הַאֻמְנָם שָׁם מִלְּפָנַי בַּעֲרָפֶל הַקְּרָב,</p>

<p>כִּי נִסַּע וְנִגְלָה מִמֶּנִּי הַדּוֺר,</p>

<p>דּוֺר הָאֵיתָנִים, דּוֺר הַגִּבּוֺרִים,</p>

<p>וַאֲנִי פִגַּרְתִּי מִלֶּכֶת וּמְחַכֶּה עַד בּוֺשׁ,</p>

<p>וּמְחַכֶּה לַשָׁוְא – –</p>

<br />
</blockquote>

<blockquote>
<p>אוֺ לְפָנַי אֵין מְאוּם; אֲנִי הַהוֺלֵךְ בְּרֹאשׁ!</p>

<p>אֲנִי בַעַל הַשָּׂדֶה וְזוֺרֵעַ הַנִּצָּנִים,</p>

<p>וְאַחֲרַי בַּעֲרָפֶל אָדָם רָב</p>

<p>עוֺשֵׂי דְבָרִי</p>

<p>הַזּוֺרְעִים אַחֲרַי וְקוֺצְרִים בְּמַאֲמָרִי?</p>

<p>אֲנִי אֲדוֹן הֶעָתִיד, הַמְפַקֵּד, הַנָּבִיא,</p>

<p>קוֺרֵא מִן הַתֹּהוּ אֶת הַבָּא! – – –</p>

<p>וְלָמָּה זֶה מִצְטַמֵּק בְּקִרְבִּי לְבָבִי?</p>

<p>אוּלַי אֲנִי תוֺעֶה, וְנָד וְנָע</p>

<p>בָּעֲרָפֶל, וְזוֺרֵעַ רוּחַ וְחוֺלֵם שָׁוְא – –</p>

<br />
</blockquote>

<blockquote>
<p>וּמָה הָהָר הַצָּף</p>

<p>בַּאֲוִיר הָעוֺלָם לִקְרָאתִי?</p>

<p>וּמָה הַתְּמוּנָה הָעֲטוּפָה לְבָנִים</p>

<p>וְהַמִּתְנוֺעַעַת בָּעֲרָפֶל,</p>

<p>בְּחֶשְׁכַת צִלְלֵי הָעֲנָנִים,</p>

<p>וְהַקּוֺרֶצֶת וְהַקּוֺרֵאת לִי אֶל הַשֵּׁפֶל? –</p>

<p>מַשְׂאַת נַפְשִׁי – אַהֲבָתִי,</p>

<p>אוֺ פְקֻדָּתִי – מִיתָתִי?</p>

<br />
</blockquote>

<p>[תרס&quot;ה]</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50717">https://benyehuda.org/read/50717</a></div></body></html>