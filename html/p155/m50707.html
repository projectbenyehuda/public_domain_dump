<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עֶרֶב וָבֹקֶר</title>
	<meta name="author" content="יצחק ליבוש פרץ"/>
</head>
<body>

<blockquote>
<p>תְּמוּנַת חַשְׁמַלָּה בָעֶרֶב</p>

<p>בִּיעָף אֶל חַדְרִי מוּעָפָה,</p>

<p>וְעַרְפִלֵּי נֹגַהּ הַוִּילוֺן</p>

<p>מֵעַל לִקְוֻצּוֺת הַיָּפָה.</p>

<br />
</blockquote>

<blockquote>
<p>וּרְסִיסֵי טַל עַל הַפְּרָחִים</p>

<p>תַּעֲנֹד לְרֹאשָׁהּ כַּזֵּר;</p>

<p>וְרִקְמָה מִקַּרְנֵי יָרֵחַ –</p>

<p>הַשִּׂמְלָה עַל שֵׁפְרִיר הַשְּׁאֵר</p>

<br />
</blockquote>

<blockquote>
<p>וְרֵיחַ הָאָבִיב עִם בְּשָׂמָיו –</p>

<p>נִשְׁמַת אַף הַיְפֵהפִיָּה</p>

<p>מִבַּעַד לְשִׂפְתֵי הַשָּׁנִי! –</p>

<p>וְרֶגַע כֹּה תַעֲמֹד בַּבִּיאָה.</p>

<br />
</blockquote>

<blockquote>
<p>עֲדֵי קַוֵּי עֵינֵי הַתְּכֵלֶת</p>

<p>יָנִיעוּ אֶת מֵיתְרֵי עוּגָבִי,</p>

<p>וּמֵעַי יֶהֱמוּ, יֶהֱמוּ</p>

<p>וְתָקֵר הַשִּׁירָה מִלְּבָבִי.</p>
</blockquote>

<p>*</p>

<blockquote>
<p>בַּחֲלוֺמִי יִמַּסּוּ אֲסִירַי,</p>

<p>חָפְשִׁי אֲנִי כָעֲרָבִי</p>

<p>בַּמִּדְבָּר, הַסּוֺאֵן בִּדְמָמָה</p>

<p><strong>לְהַשְׁקִיט אֶת סַעֲרַת לְבָבִי!</strong></p>

<br />
</blockquote>

<blockquote>
<p>כְּעַל כַּנְפֵי נְשָׁרִים אָעוּפָה,</p>

<p>כִּי קַלָּה כַנֶּשֶׁר סוּסָתִי;</p>

<p>עֵמֶק וָגֶבַע תְּגַמֵּא</p>

<p><strong>לְהַשְׁקִיט אֶת סַעֲרַת לִבָּתִי!</strong></p>

<br />
</blockquote>

<blockquote>
<p>הַמִּדְבָּר כָּאָב יְרַחֲמֵנִי;</p>

<p>וְשָׁמָּה בַמְּרוֺמִים כּוֺכָבִי</p>

<p>יִשְׁפֹּךְ עַל רֹאשִׁי טַל אוֺרוֺת,</p>

<p><strong>לְהַשְׁקִיט אֶת סַעֲרַת לְבָבִי!</strong></p>

<br />
</blockquote>

<blockquote>
<p>אַךְ יִגְזוֺל אֶת שְׁנָתִי מֵעֵינַי</p>

<p>הַשַּׁחַר, כִּי יִפְקֹד אֶת נָוִי</p>

<p>אָז אִיקָץ וְאִתִּי אֲסוֺנִי,</p>

<p><strong>וְלֹא תִשְׁקוֺט עוֺד סַעֲרַת לְבָבִי!</strong></p>
</blockquote>

<p>*</p>

<blockquote>
<p>אָז נִבְקַע לִי אוֺרֵךְ כַּשַּׁחַר;</p>

<p>אוֺר חַיִּים חֲדָשִׁים זָרַעַתְּ,</p>

<p>וּבְסֵתֶר לְבָבִי הַשּׁוֺמֵם</p>

<p>שׁוֺשַנַּת תּוֺחֶלֶת נָטַעַתְּ!</p>

<br />
</blockquote>

<blockquote>
<p>פִּתְאֹם – שַׁח רֹאשׁ הַשּׁוֺשַׁנָּה</p>

<p>וַתֶּאֱבַל, וַתִּבֹּל לָעַד;</p>

<p>כִּי אַתְּ הֲסִבּוֺת אֶת עֵינַיִךְ</p>

<p>וְיוֺמִי לָנֶצַח אָז רַד!</p>
</blockquote>

<p>*</p>

<blockquote>
<p>קָדְרוּ שָׁמַיִם כַּחֶרֶס</p>

<p>וְנַפְשִׁי נִפְעָמָה;</p>

<p>כִּי חִישׁ גַּם אֶת עֵינַי יְכַסּוּ</p>

<p>חַרְסֵי אֲדָמָה.</p>

<br />
</blockquote>

<blockquote>
<p>וּבְטִפּוֺת קָרוֺת יִבְכָּיוּ</p>

<p>עַתָּה הֶעָבִים עַל שִׁבְרִי;</p>

<p>וּבִדְמָעוֺת קָרוֺת תִּבְכֶּינָה</p>

<p>אָז עֵינֵי הַיָּפָה עַל קִבְרִי.</p>
</blockquote>

<p>*</p>

<blockquote>
<p>תְּמוּנַת חַשְׁמַלָּה בַבֹקֶר</p>

<p>בִּיעָף אֶל חַדְרִי מוּעָפָה;</p>

<p>וְרִקְמָה מִקַּרְנֵי הַצְּפִירָה</p>

<p>וִילוֺן תַּלְתַּלֵּי הַיָּפָה.</p>

<br />
</blockquote>

<blockquote>
<p>מִתּוֺךְ עֲנַן בֹּקֶר הַשַּׂלְמָה</p>

<p>יָפֹז כָּל שַׁפְרִיר הַשְּׁאֵר;</p>

<p>וְרֵיחַ הָאָבִיב עִם בְּשָׂמָיו</p>

<p>לַפְּרָחִים – עוֺנֶדֶת כַּזֵּר!</p>

<br />
</blockquote>

<blockquote>
<p>אַךְ לַעַג עַל שִׂפְתֵי הַשָּׁנִי,</p>

<p>וְעֵינֵי הַתְּכֵלֶת יָרֹבּוּ</p>

<p>חִצִּים אֶל פִּצְעֵי לְבָבִי,</p>

<p>מִשָּׁם הַחֲרוּזִים יָזוּבוּ.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50707">https://benyehuda.org/read/50707</a></div></body></html>