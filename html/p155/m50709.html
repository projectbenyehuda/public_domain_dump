<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַתִּמּוֺרָה</title>
	<meta name="author" content="יצחק ליבוש פרץ"/>
</head>
<body>

<blockquote>
<p>חוּסִי, תִּמּוֺרָה,</p>

<p>אֵם רַחֲמָנִיָּה,</p>

<p>גּוֺלֶה אֻמְלָל אָנֹכִי!</p>

<br />
</blockquote>

<blockquote>
<p>בַּיּוֺם אֲכָלַתְנִי הַשֶּׁמֶשׁ,</p>

<p>בָּעֶרֶב עַתָּה תַּשׁ כֹּחִי</p>

<p>וּבְצִלֵּךְ פֹּה אַרְגִּיעָה!</p>

<br />
</blockquote>

<blockquote>
<p>עָיְפָה נַפְשִׁי, עָיְפָה&#8230;</p>

<p>וּלְמַרְגְּלוֺתַיִךְ</p>

<p>אֶת רֹאשִׁי הַכּוֺאֵב אָנִיחַ&#8230;</p>

<br />
</blockquote>

<blockquote>
<p>וְעֵת פְּלָאִים תֶּהֱמָיִי,</p>

<p>אֲנִי אָבִין סוֺד שִׂיחַ</p>

<p>כַּפּוֺתָיִךְ!</p>
</blockquote>

<p>*</p>

<blockquote>
<p>קֶסֶם בְּצִלֵּךְ, תִּמּוֺרָה!</p>

<p>עַל יַד גִּזְעֵךְ הָרַעֲנָן</p>

<p>אֶשְׁכַּח אֶת יוֺמִי הַנּוֺרָא!</p>

<br />
</blockquote>

<blockquote>
<p>לִבִּי פֹה שׁוֺקֵט שַׁלְאַנָּן,</p>

<p>כָּל פְצָעָיו זֹרוּ,</p>

<p>וַחֲלוֺמוֺת וְתִקְווֺת הַנֹּעַר</p>

<p>יַעֲלוּ&#8230; יֵעוֺרוּ&#8230;</p>
</blockquote>

<p>*</p>

<blockquote>
<p>הַגִּידִי לִי, תִמּוֹרָה,</p>

<p>מִי הִיא קֶרֶן הָאוֺר,</p>

<p>קָרְעָה מִפְלְשֵׁי עָבִים</p>

<p>וַתַּחְדֹּר בֵּין כַּפּוֺתָיִךְ?</p>

<br />
</blockquote>

<blockquote>
<p>הַאֻמְנָם כְּבָר אָתָא בֹקֶר?</p>

<p>אוֺ פָרַשׁ בִּשְׁלוֺמֵךְ יָרֵחַ,</p>

<p>אוֺ חֲלוֺם הָעֲלוּמִים</p>

<p>דּוֺפֵק עֲלֵי לְבָבִי?&#8230;</p>
</blockquote>

<p>*</p>

<blockquote>
<p>הַגִּידִי לִי תִמּוֺרָה,</p>

<p>הַאֻמְנָם חַי אָנֹכִי,</p>

<p>וְתִקְווֺתַי הַמֵּתוֺת</p>

<p>קָמוּ מִקִּבְרֵיהֶן</p>

<p>בְּעֶצֶם לֵיל הַקְּסָמִים?</p>

<br />
</blockquote>

<blockquote>
<p>אוֺ חַיּוֺת הֵנָּה תִקְווֺתַי,</p>

<p>אַךְ אֲנִי כְּבָר מַתִּי,</p>

<p>וְכַפּוֺתַיִךְ, הַהוֺמוֺת</p>

<p>עַל קִבְרִי, תְּשִׂיחֶנָה</p>

<p>וּתְסַפֵּרְנָה חֲלוֺמוֺתַי,</p>

<p>וְאָנֹכִי – שׁוֺמֵעַ?</p>
</blockquote>

<p>*</p>

<blockquote>
<p>הַגִּידִי לִי, תִמּוֺרָה,</p>

<p>מַדּוּעַ יָפוּחַ</p>

<p>רוּחַ תּוּגָה חֲרִישִׁי</p>

<p>עַל שַׁדְמַת הַבְּרִיאָה?</p>

<br />
</blockquote>

<blockquote>
<p>הַאִם לֹא נַפְשׁוֺת מֵתִים</p>

<p>יִשְׁפְּכוּ אֶת רוּחָם,</p>

<p>אֶת יֵאוּשׁ הָרִקָּבוֺן</p>

<p>אֶל כּוֺס לֵיל הַקְּסָמִים?</p>

<br />
</blockquote>

<blockquote>
<p>הַגִּידִי לִי, תִמּוֹרָה,</p>

<p>הַאֻמְנָם יָקוּם נָבִיא</p>

<p>וּבְבִקְעַת הָעֲצָמוֺת</p>

<p>יַעֲשֶׂה נִפְלְאוֺתָיו?</p>
</blockquote>

<p>*</p>

<blockquote>
<p>הַגִּידִי לִי, תִמּוֺרָה,</p>

<p>מַדּוּעַ כָּל תִּקְווֺתַי</p>

<p>אַךְ צֵל כְּנַף צִפּוֺר,</p>

<p>אַךְ רַעַד זַלְזַלים,</p>

<p>אוֺ – בְּרַק נְגֹהֹות</p>

<p>בַאֲדַמְדַּם בֹּקֶר?</p>

<br />
</blockquote>

<blockquote>
<p>מַדּוּעַ כָּל תִּקְווֺתַי</p>

<p>אַךְ רֵיחַ נִצָּנִים,</p>

<p>אוֺ אַנְחַת הָרוּחַ</p>

<p>בְּמֵיתְרֵי הָעוּגָב,</p>

<p>אוֺ רְסִיס טַל</p>

<p>עַל עֲלֵה שׁוֺשַׁנָּה?</p>

<br />
</blockquote>

<blockquote>
<p>מַדּוּעַ כָּל תִּקְווֺתַי</p>

<p>אַךְ קֶשֶׁת בֶּעָנָן,</p>

<p>אַךְ מִקְסַם חִזָּיוֺן,</p>

<p>אַךְ חֲלוֺם יָעוּף –</p>

<p>בְּלִי כֹחַ,</p>

<p>בְּלִי כֹבֶד,</p>

<p>בְּלִי גְוִיָּה?!!</p>

<br />
</blockquote>

<p>[תרנ&quot;ד<a href="#fn:1" id="fnref:1" title="see footnote" class="footnote"><sup>1</sup></a>]</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>שנת ההופעה של השירים מעמוד סג (&#8220;בהשבר לבבי&#8221;) עד כאן. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50709">https://benyehuda.org/read/50709</a></div></body></html>