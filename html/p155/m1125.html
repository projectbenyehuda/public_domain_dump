<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מנורת החנוכה</title>
	<meta name="author" content="יצחק ליבוש פרץ"/>
</head>
<body>

<h1 id="מנורתהחנוכהיצחקליבושפרץ">מנורת החנוכה / יצחק ליבוש פרץ</h1>

<p>בימים אלו של חנוכה ראוי לספר, איך יהודי, לא עליכם,  הציל עצמו פעם אחת הודות למנורת-חנוכה&#8230;</p>

<p>וסבורים אתם, של זהב היתה? לפחות של כסף? דוקא של נחושת ושברו-כלי. איזו ירושה מדורי-דורות. מעוקמת ומקומטת ומחצית הקנה האחד שבורה&#8230;</p>

<p>היהודי הזה היה תחילה בעל-בית ככל בעלי-הבתים.</p>

<p>ופתאום נתעשר.</p>

<p>כיצד, דבר זה אינו שייך לעניננו.</p>

<p>אומרים, חייל נשא ברחובות של העיר מטיל ברזל למכירה, וקנה אותו בפחות משוויו, והביא הביתה&#8230; הוא משייף שיוף כלשהו – זהב!</p>

<p>המטיל גנוב היה מאוצר המדינה?</p>

<p>אבל כשיהודי מתעשר, הריהו מקים ישן מפני חדש הוציאו, והוא הופך ומהפך את כל הבית. הוא מחליף את המלבושים הארוכים בקצרים ונעשה דייט&quot;ש, והיא - נעשית פריצה, מטילה את הפאה הנכרית לאשפה. שני בנים היו להם – הוציאו אותם מן החדר ולגימנזיום הכניסום!  מתחילים לשנות את פני הדירה&#8230; ארון ספרים היה, למי דרושים ספרים? שלחו אותם לבית-המדרש, במתנה. הארון ישן היה – פירקוהו ועשוהו קיסמים למטבח&#8230; הפלונית מעמידה במקום זה מראה גדולה; לפתע פתאום התחילה אוהבת עצמה, היא מבקשת לראות עצמה מכף רגלה ועד קדקדה&#8230; קוראים לו לסוחר-בלויים, מוכרים את הרהיטים הישנים בחצי –חינם וקונים &#8220;לודוויג הארבעה-עשר&#8221; - רהיטים זעירים, חינניים, אך מרופדים; כרעיים מעוקלות, אבל עם חשוקים של ארד. ועל גבי גלגלים, מחיה נפשות. יראים ממש לישב או להשען.</p>

<p>מעט כלי כסף ישנים היו להם; קופסאות לאתרוג, מגדלות לבשמים – ומכרום להתכה, פיזרו-נתנו מתנות-דרשה לקרובים; וקנו כלי-זכוכית, כלי-גביש&#8230; כדים לפרחים, אגרטלים. כמנהג העולם – לפי המוד&quot;א!</p>

<p>אבל, הרי גלגל הוא שחוזר בעולם - לאחר זמן מסויים התחיל הכול יורד במורד, נתהפכה הקערה על פיה, הבנים כבר הם בחוץ-לארץ, ואין מה לשלוח להם&#8230; בקושי-בקושי מצליחים להאריך את זמן פרעונם של השטרות&#8230; מיד ליד גמילות-כסף להשיג אין יכולים&#8230;</p>

<p>ונעשה המצב קשה עוד יותר. נותנים דעתם על כלי-הבית, האם אי-אפשר למשכן משהו? - &#8220;לודוויג הארבעה-עשר&#8221; התפורר&#8230; כלי-הזכוכית וכלי-הגביש – נתבקעו, נשתברו&#8230; כמה הכלים שנשתיירו עוד - מדובקים בגבם&#8230;</p>

<p>החיים בדחקות.</p>

<p>וכשחיים בדחקות, נזכרים לאט לאט ביהדות&#8230;</p>

<p>הפלונית שואלת לפעמים משכנה &#8220;צאינה וראינה&#8221; וקוראת בה. הפאן סאלומון, שהתחיל קורא לעצמו שוב שלמה-זלמן, עומד לפעמים להתפלל מעוטף בטלית ומעוטר בתפילין. וכשמגיעים ימי החנוכה, מתחשק לו להדליק ולברך על נר של חנוכה&#8230;.</p>

<p>נרות השיגו ממקום שהשיגו; רצים אל המטבח להביא גזר-עץ – ואין! אין אפילו קיסם עץ אחד!</p>

<p>ונזכר שלמה-זלמן, שבשעת חדוָתא תפס לה פעם למנורת-חנוכה ישנה-נושנה והטיל אותה גבוה-גבוה על גבי התנור.</p>

<p>– שלמה-זלמן, - מתחננת הפלונית, - עלה והורד אותה&#8230;</p>

<p>והריהו מסכן נפשו ועושה; מעמידים כסא על-גבי שולחן, מקרבים אל התנור, והכול מדלג וחורק, לודויג הארבעה-עשרה נאנח, הפלונית מחזיקה ומסייעת - הורידו&#8230;</p>

<p>מאובקת היא, ניגבוה מעט - והוא מדליק ומברך&#8230;</p>

<p>יום אחד, היום השני, וכך כל שמונת הימים - אך שכוב שכבו בלא פת-ערבית, ועצוב להם. יושב שלמה-זלמן בעברו אחד של השולחן, והפלונית - בעברו האחר, ומהרהרים הם - הרי ייתכן שיגוועו מרעב!</p>

<p>מצלצל מישהו. קופצים שניהם ממקומם. פותחים את הדלת, נכנס אברך מוכר להם, סרסור לכל דבר שבעולם.</p>

<p>מה הענין?</p>

<p>הוא צוחק ואינו יכול לחדול מלצחוק, לוארשה בא אנגלי מטורף אחד, מגולח למשעי, ואפשר אינו אלא נקבה בבגדי גבר&#8230; והוא קונה שברי-כלים ישנים מכל המינים. הנה הוא ממתין בפרוזדור.</p>

<p>– אפשר להכניס אותו? מן הסתם הימצא יימצא משהו&#8230; אצל בעל-בית ותיק שכמותו.</p>

<p>האיש ואשתו הזקנים מסתכלים זה בזו, מה כלים ישנים יש להם? והאנגלי נכנס בינתים; נמאסה עליו העמידה בפרוזדור, והדלת פתוחה היתה. הוא נכנס החדרה, מסיר כובעו מעל ראשו, מיד הוא רואה את מנורת-החנוכה, דבק בה כאהוב באהובתו, תופסה בידו ומחזיק בה - וידיו רועדות, ועיניו מבריקות&#8230;</p>

<p>– הרי אמרתי לכם, משוגע? סח הסרסור.</p>

<p>– כמה? כמה? - שואל האנגלי בלשון- דייט&quot;ש משובשת.</p>

<p>קיצור הדבר, את מנורת החנוכה מכור מכרו, סמכו על יושרו של האנגלי המטורף ולקחו כמה שנתן.</p>

<p>האנגלי והסרסור הלכו להם. והאיש עם אשתו נשארו לבדם.</p>

<p>– באמת משוגע! - אומר שלמה-זלמן.</p>

<p>– ואפשר - אומרת הפלונית בהיסוס - אליהו הנביא? אפשר בזכות הדלקת נרות של חנוכה?</p>

<p>בין כך ובין כך, היה במה לקנות לפת-ערבית, והיה גם במה לצאת אל הרחוב ולעשות מסחר כלשהו&#8230;</p>

<p>והכסף הזה היה משום מה כסף ממוּזל . הגלגל מתחיל חוזר לטובה, למעלה!&#8230;</p>

<p>שלמה-זלמן חוזר ונעשה שוב פאן סאלומון&#8230;</p>

<p>וכשהמזל מאיר, אורו גדל והולך&#8230; והריהם מקבלים מכתבים מלאים נחת מן הבנים מחוץ-לארץ. בכוח עצמם גמרו לימודיהם ועלו לגדולה. אחד בלונדון, מהנדס הוא! גדול הוא! נשא אשה ממשפחה טובה! הוא מזמין אליו, שיבואו אבא-אמא ויכירו את כלתם&#8230;</p>

<p>ונוסעים הם&#8230;</p>

<p>ושמחים כמה ימים בבית, ואחר-כך הולכים לראות את לונדון&#8230; בתים, בתי-חרושת, ואחר-כך תיאטראות, בתי קונצרטים, תערוכות.</p>

<p>מוליכים אותם פעם אחת אל בית-אמנות – אל מוזיאון&#8230;</p>

<p>ושערו לעצמכם, מה משתאים ומשתוממים עמדו האיש ואשתו, כשנפגשו באחד האולמים פנים אל פנים עם מנורת-החנוכה הישנה, שעמדה תחת מכסה של זכוכית&#8230; הם הכירו את האריות הישנים, הצוחקים&#8230; את האילנות עם הצפור&#8230; את הירך המעוקמת, את הקנה האחד השבור למחצה.</p>

<p>– לא משוגע היה! – מהרהר, עכשיו באנגליה, מיסטר סאלומון&#8230;</p>

<p>– ולא אליהו הנביא! מהרהרת ה&#8220;מיסיס&#8221; סאלומון.</p>

<p>לדבר על כך בקול, ובפרט לשאול בענין זה, לא נאה בפני הכלה הצעירה, אשת הבן.</p>

<p>והם מהרהרים רק בכך&#8230;</p>

<p>אפשר תהרהרו גם אתם בדבר הזה?</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/1125">https://bybe.benyehuda.org/read/1125</a></div></body></html>