<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חיים-יונה וויטלס</title>
	<meta name="author" content="יצחק ליבוש פרץ"/>
</head>
<body>

<p>מי הוא חיים-יונה וויטלס?</p>

<p>שם-דבר!</p>

<p>די להזכיר, שהיה עובר אצל הזקן שלנו לפני התיבה.</p>

<p>ואימתי?</p>

<p>בימים הנוראים!</p>

<p>וראוי היה חיים-יונה וויטלס לאותה איצטלא: למדן מפואר, הן בנגלה והן בנסתר, ירא-שמים, וירא-חטא על צד האמת!</p>

<p>עודנו אברך וכבר היתה ידו נטויה: תעניתים, סגופים ועוד&#8230; כזקן ורגיל ממש.</p>

<p>ו&#8220;עברי&#8221; היה מַרצה!&#8230;</p>

<p>לא כחל ולא סרק ולא &#8220;דקדוק&#8221;, אלא &#8220;עברי&#8221; ממש, &#8220;עברי&#8221; בתכלית הפשטות, הפה מפיק מרגליות; וחתוך-הדבור, שאין למעלה הימנו&#8230;</p>

<p>והקול – קול יעקב! קול ממעמקים. ואתה שומע ומרגיש, שזה הקול בוקע חלונות רקיע, פותח את הצנורות ומתנשׂא <strong>ועולה</strong>&#8230;</p>

<p>ושאגה לו לחיים-יונה כלביא.</p>

<p>בבית-מדרשו של הזקן, קיימא לן, מתפללים לכל הפחות כד' מאות, כן ירבו. וכפלים, בלי עינא בישא, בחצר. בזמן הזה <strong>אין</strong> עוד חצרות כאלה! וספסל ב&#8220;בל יראֶה ובל ימצא&#8221; – עומדים צפופים. ולא פחות מזה בעזרת-הנשים. וקולו של חיים-יונה מצלצל בכל אוזן ואוזן.</p>

<p>מילא, לא אלמן ישׂראל: ישנם חזנים בעלי-שאגה; אבל הלחש שלו – הוא <strong>למעלה</strong> מן האומנות וגם למעלה מן <strong>השׂכל</strong>!</p>

<p>שפל הקול, עד הדיוטה התחתונה ירד; חיים-יונה מתחטא לפני אביו שבשמים וקולו כל-כך נמוך, כל-כך רפה, כל-כך רטוב-דמעות, עד שמדומה לך, תינוק חולה מוטל בעריסה ומתחנן ומתייפח לפני אמו: אמא, לרחמים אני צריך, אמא, איני יכול לסבול עוד&#8230;</p>

<p>והכל שומעים! בבית-המדרש, בחצר, בעזרת-הנשים&#8230;</p>

<p>וה&#8220;יעלות&#8221; שלו? רבונו-של-עולם! ממש אבן מקיר&#8230;</p>

<p>וחוץ מזה – אדם של צורה. לבוש הדר, מתעטף הדר – כך היא דרכו של חיים-יונה. קאפט&quot;ן של משי, רכּוסי-כסף, וָוי-כסף, ואבנט מלייפציג סובב כמה פעמים&#8230; והזקן הלבן יורד וקצותיו מסתבכים באבנט, והפאות מסולסלות&#8230;. ועינים לחיים-יונה – גחלים לוחשות ממש&#8230;</p>

<p>ואומרות הבריות, שאותו ההוד שבגבורה, הרצוף בקולו, מתוח גם על פניו. ומספרים בשבחו לפני הזקן, ואומרים: חיים-יונה וויטלס – השכינה שורה עליו.</p>

<p>ופעם אחת שמע הזקן ונאנח:</p>

<p>– כך, כך – אמר – אבל צריך הוא להזהר מעינא בישא&#8230;</p>

<p>והכל יודעים, שאין הזקן מוציא מפיו דברים בעלמא&#8230;</p>

<p>מרגישים, שדברים בגו&#8230; והגיעו הדברים לאזניו של חיים-יונה, והתחיל להזהר ביותר&#8230;</p>

<p>צריכים אתם לדעת, שהימים ההם היו ימים של סכנה.</p>

<p>האדונים שלהם יצאו למלחמה לחוץ-לארץ. והראו גבורות נפלאות, ולכדו מצודות, והבקיעו לערים גדולות, ונפל להם שם חבל בנעימים, ובאו על שׂכרם, כדרכם: ממון, תכשיטין, יין ונשים. והתמהמהו שם&#8230;</p>

<p>וכשאין האיש בביתו, הבטלה מביאה את המטרוניתא לידי שעמום&#8230; מעצמו מובן, שהמטרוניתא לא תסובב את האכר, הבזוי בעיניה&#8230;</p>

<p>ומה הן עושׂות?</p>

<p>בימי-השוק, בפרט בימי אידיהם, סובבות הן מקושטות בכרכרות מהודרות ובלוית הקוֹזאקלי&#8220;ך של החצר בערים ובעיירות, ועיניהן משוטטות, וכשהן רואות יהודי יפה-תואר ויפה-מראה, קורצות הן להקוֹזאקלי&#8221;ך, – היהודי, מובן מאליו בורח, והם רצים אחריו, תופשׂים אותו וכופתין וזורקין לתוך הכרכרה. והמטרוניתא מביאה אותו <strong>הארמונה</strong>, ומסיתה אותו ואונסת, ועל-פי רוב מביאה לידי-חטא, רחמנא ליצלן&#8230;</p>

<p>ומה עושׂה חיים-יונה?</p>

<p>בימי-השוק ובימי אידיהם אינו יוצא לשוק כל-עיקר. יושב הוא ומתפלל ביחידות ולומד ביחידות&#8230;</p>

<p>ואחר כל אלה – לא בכדי נאנח הזקן&#8230;</p>

<p>ויהי היום, ואין &#8220;ויהי&#8221; אלא לשון צרה&#8230;</p>

<p>רגיל חיים-יונה וויטלס לבוא כשמונה או כעשׂרה ימים קודם החג, – הדרך לא מסלת-ברזל ולא דרך-המלך היא, אלא מעט יער והשאר רכסים ובקעות בּחמר, והוא הולך ברגל, לשם שׂכר הליכה.</p>

<p>צריך להנפש מעמל הדרך. וימים אחדים קודם החג הוא עסוק בגרונו, מתפלל בחשאי, שותק כל היום ובולע בבוקר-בבוקר ביצים חַיות בנות-יומן, שהוא מקבל מן החצר. איסטניס הוא; טעם שלא מן המופלא, ותיכף חש במעיו&#8230;</p>

<p>ואינו יוצא מפתח חדרו בלי ערדלאין, ולצוארו כרוכה מטפחת.</p>

<p>ויהי ערב – שמונה ימים קודם החג, ויהי בוקר – שבעה ימים קודם החג, ועובר יום אחר יום, וחיים-יונה איננו.</p>

<p>וה&#8220;עולם&#8221; משתומם: מה זאת?</p>

<p>אחר-כך מתחילים לפחד: &#8220;שלוחי מצוה אינם ניזוקין. אבל בזמן הזה&#8230; האדונים במרחקים והליסטים מצויים&#8221;&#8230;</p>

<p>בינתים יצא הקול, שמעירו של חיים-יונה בא לכאן איזה חסיד.</p>

<p>&#8220;חסיד&#8221; – לאו דוקא. בר-נש זה היה בעל-בית אמיד, קצת למדן וקצת מכובד. ושמועה שמע על אודות הזקן שלנו, ואמר: אלך ואתהה על קנקנו, שמא ואולי&#8230; ובא. ויש לו פנאי להראות, ישן הוא במלון&#8230;</p>

<p>הולכים הצעירים מאנשי-שלומנו לבית-מלונו ועודנו הוזה שוכב, סרוח על מטתו, וישן&#8230; לוקחים כד מים ומעירים אותו:</p>

<p>– איה חיים-יונה וויטלס?</p>

<p>– חיים-יונה וויטלס? יצא את העיר זה כבר! – ומספר הבר-נש, שיצאו רבים ללוותו, שגם הוא היה בתוכם&#8230; שלוו אותו עד קצה היער, שם עמדו ושתו &#8220;לחיים&#8221;&#8230; אחר-כך הפכו המלוים את פניהם העירה, וחיים-יונה וויטלס הלך לדרכו ונכנס אל היער&#8230; יותר איננו יודע&#8230;</p>

<p>אין עצה ואין תחבולה אחרת: צריך להודיע&#8230;</p>

<p>ולא מפני שהזקן, חס ושלום, צריך הודעה. עיניו הטהורות משוטטות ורואות&#8230; אלא&#8230; כך הוא מנהגו, רוצה הוא, שיהא הכל על-פי דרך הטבע.</p>

<p>אבל מי ילך ויגיד לו?</p>

<p>קודם החג, עד הושענא-רבה, ועד בכלל, הזקן שלנו שותק ואינו נענה ליחיד כל עיקר&#8230; מקבל פנים חדשות, נותן שלום ואומר שלום. אבל פתקאות אינו מקבל, שאלות-ובקשות אינו שומע&#8230;</p>

<p>לבו אז אל הכלל&#8230;</p>

<p>בוררין את הגדול שבמקורבים וכופין אותו, שישׂים נפשו בכפו&#8230;</p>

<p>ובאין ברירה המקורב הולך&#8230; הוא פותח את הדלת, אחד משלנו מציג רגל ונשאר סדק&#8230; רוצים לראות ולשמוע&#8230;</p>

<p>ורואים, איך המקורב עומד ברתת, שניו ממש דא לדא נקשן, ושהרגיש בו הזקן&#8230; אבל אינו פונה אליו, סוברין – מחמת חלשות&#8230;</p>

<p>ושומעים שהוא מגמגם בלישנא: &#8220;טרחכם ומשׂאכם וריבכם&#8221;&#8230; ואחר-כך מלין קטועות:</p>

<p>– יחוד&#8230; חשבון הנפש&#8230; קטרוג&#8230; כלל ישׂראל&#8230; משל למלך&#8230; משל לעבד&#8230;</p>

<p>ואחר-כך הפסיק ופנה אל המקורב ושאל:</p>

<p>– ובכן, מה אתה רוצה?</p>

<p>והמקורב מספר בדחילו ורחימו, איך שחיים-יונה איננו עוד, ושיצא זה שני שבועות, ומה שאמר החצי-חסיד&#8230;</p>

<p>ורואים בחוש, שאין הזקן שומע דבר חדש, אלא שלא ניחא ליה, שאין לו קורת-רוח מזה&#8230;</p>

<p>והמקורב מסיים בדמעות:</p>

<p>– וחיים-יונה הוא בעל אשה ובנים&#8230;</p>

<p>ומסתכל בו הזקן, כאילו שואל: מאי קא משמע לן? בודאי יש ליהודי אשה וילדים.</p>

<p>והמקורב מוסיף ושואל:</p>

<p>– והעיקר, רבי, מי יעבור לפני התיבה?</p>

<p>והזקן עונה בתמיהה:</p>

<p>– ואתה מובטח, שלא יבוא כל עיקר?</p>

<p>עוד מלתו על לשונו וחיים-יונה בא, מדלג הוא ומקפץ בשׂמחה ובצהלה, מפלס לו נתיב בין אנשי-שלומנו בזרוע, זורק לימין וזורק לשׂמאל, ונופל לתוך חדרו של הזקן בתרועת נצחון:</p>

<p>– רבי, נס נעשׂה לי, נס מן השמים! ה' היה בעזרי&#8230;</p>

<p>ובאותו הרגע קרה דבר נורא ומבהיל&#8230;</p>

<p>הזקן, שהיה חולה ימים רבים ולא קם בלי עזר מכסאו, התרומם לפתע-פתאום, התנשׂא מלא-קומתו, ובלי נתינת שלום נתן עין קרה וחודרת בפני חיים-יונה, – על קל שבקלים אין מביטים כך, – וקרא לו:</p>

<p>– נואף!</p>

<p>וכשנפל חיים-יונה וויטלס מלא-קומתו ארצה, אמר:</p>

<p>– הוציאוהו אל בית-המדרש. ואם ירצה, יתוַדה&#8230;</p>

<p>ושב והתכווץ על מקומו.</p>

<p>אחרי רגעים אחדים היה חיים-יונה מוטל בבית-המדרש על הספסל ופניו לא היו לו עוד, השחירו כעפר. עיניו לוהטות בחוריהן באִשה של קדחת, גופו מפרפר, פיו מַזה קצף&#8230; &#8220;דבוק&#8221;, רחמנא ליצלן. צריך לתמוך את ראשו, רוצה הוא להטיחו בכותל&#8230;</p>

<p>והוא באחת: לא חטאתי, לא חטאתי!</p>

<p>וקופץ הוא ממקומו, ורוצה לעלות אל ארון-הקודש ולהשבע בנקיטת-חפץ, שלא היו דברים מעולם&#8230;</p>

<p>מובן מאליו, שאין נותנים לו&#8230; אומרים לו:</p>

<p>– אם רוצה אתה, התוַדה, אך אל תשבע לשקר!&#8230;</p>

<p>והוא מתחיל לספר, והקול לא קולו של חיים-יונה&#8230;</p>

<p>יצא אמנם חיים-יונה וויטלס באותו היום, שאמר אותו חסיד&#8230; ביקש, כמנהגו, להוסיף מן החול על הקודש. לקח טלית ותפילין ומעט צידה לדרך, והלך לו. אנשי-שלומנו, ואותו חסיד בתוכם, לווהו עד קצה העיר. שתו &#8220;לחיים&#8221;, והוא נכנס לבדו אל היער. אנשי הלויה שבו לאחוריהם.</p>

<p>והלך יחידי ביער כשעה וחצי, עד שהגיע זמן תפלת מנחה. ורצה דוקא להתפלל בשׂדה. יש לו איזה טעם בדבר&#8230; והוא יודע היטב את היער, ונוטה לצד השׂדה. והחמה שוקעת&#8230; וכשבא אל הדרך, המבדילה בין היער והשׂדה, נשׂא את עיניו והתבונן בשקיעת-החמה, והנה יוקד המערב וכדור אֵש יורד. ונזכר באִשוֹ של גיהנם, ובא לידי הרהור תשובה וחשבון הנפש, ולא שמע, שמרכבה מרקדה, ולא ראה שמטרוניתא יושבת במרכבה, עגלון לפניה וקוֹזאקלי&quot;ך דוהרים אחריה, וכלבים דולקים&#8230;</p>

<p>ופתאום שמע: הוי, יהודי יפה!</p>

<p>הוא נס בחזרה אל היער. רץ כחץ מקשת להמלט על נפשו&#8230;</p>

<p>ושומע הוא את קול המטרוניתא מאחוריו: תפשׂוהו! בנפשכם הוא, תפשׂוהו!</p>

<p>והוא רץ בשארית כוחו להתחבא תחת אחד האילנות&#8230;</p>

<p>ושם בקצה היער אלונים נפלאים. הענפים עולים קצת ואחר-כך מתעגלים ויורדים ומגיעים עד עפר. בסוכת עץ כזה נחבא, ושם נפל מלא-קומתו ארצה, והשתטח, והתפלל אל אביו שבשמים, שלא יביאהו לידי נסיון&#8230;</p>

<p>וכולו מלא פחד וחיל – לפי שהמטרוניתא, שראה בסקירת עין, היתה יפהפיה גדולה מאד, ומלובשת הדר, ומקושטת מאד-מאד&#8230; והוא בוכה ומתפלל: רבונו-של-עולם, בין שהיא בשׂר-ודם, בין שהיא שד, הצילני מידה&#8230;</p>

<p>והקוֹזאקלי&quot;ך רצים כה וכה, וקוראים איש לרעהו, כמו שנוהגים ביערות: הוֹפּ! הוֹפּ! והמטרוניתא גוערת בם מן הדרך, מן המרכבה: עכברים, כלבים, את עורכם אפשיט מעליכם, אם לא תמצאו את שאהבה נפשי&#8230; על כלונסאות של עץ אושיבכם עד שתתבקעו!&#8230;</p>

<p>והוא מתפלל בלחש, ובינתים הוא חושב, שאולי אין זה לשם חטא, שאולי אך מרשעת היא ושׂונאת ישׂראל ורוצה ליסרו בשבטים, והוא מוסיף להתפלל: רבונו-של-עולם, אם ניחא לך שתמצאני, תעשׂה בי שפטים, אבל אל תביאני לידי חטא&#8230; את הכל, חוץ מן החטא, יקבל עליו באהבה!</p>

<p>וכלב היה בחיק המטרוניתא, וכראותה, שאין מוצאין את היהודי בשום אופן, שרקה לכלב ותשלחנו אל היער. ולכלב, כידוע, חוש-הריח נפלא, ותיכף הכיר בו, ועמד&#8230; ועושׂי רצונה של המטרוניתא רצו אחר הכלב, ומצאוהו לחיים-יונה וכפתוהו באזוריהם והביאוהו אל המרכבה, והושיבוהו למולה&#8230;</p>

<p>והתחיל הנסיון&#8230;</p>

<p>הם שבים אחורנית&#8230;</p>

<p>המרכבה מרקדת, הסוסים דוהרים, והמטרוניתא בכבודה ובעצמה מתירה את האזורים&#8230; ולוחשת באזניו:</p>

<p>– אל תכעס, יהודי יפה, אני אנשק את כל המקומות שבגופך, שנגע בהם העור&#8230; אך נבוא הארמונה&#8230; שם אפיל לך חבלים בנעימים&#8230; אך את עינך פקח&#8230;</p>

<p>– אך את עיניך פקח&#8230; יהודי יפה!</p>

<p>וכה היא מפתה ומפתה, וקולה כקול הנבל&#8230;</p>

<p>ואחר-כך היא רוצה לפקוח את עיניו באצבעותיה&#8230;</p>

<p>אבל חיים-יונה וויטלס – חיים-יונה וויטלס הוא&#8230; עוצם הוא את עיניו בכל כוחו ומתנפל מלא-קומתו לרגלי המטרוניתא, ומתחנן לפניה בפשוּט ידים ורגלים:</p>

<p>– מטרוניתא גדולה, מטרוניתא חשובה, למה לך יהודי מצורע?&#8230; (ושקר הדבר; אף בהרת אחת קלה לא היתה בבשׂרו, אלא להמאֵס עליה אמר כך) האין הגרוע בעבדיך, ברועי צאנך ובשומרי כלביך, יפה ממני, טוב ממני?&#8230;</p>

<p>והיא אומרת:</p>

<p>– לא, חביבי! יפה אתה מבני מלכים, חביב אתה ונעים, ונשמת אפך כצרור המור! לוּ אך את עיניך היפות תפקח&#8230;</p>

<p>והוא מוסיף והתחנן:</p>

<p>– מטרוניתא טובה ורחמניה, חוסי עלי! יהודי אני, ותורתנו הקדושה אוסרת עלי דברים כאלה. בנפשי הוא, מטרדת אַתּ אותי מן העולם-הזה ומן העולם-הבא&#8230; ואיך תעשׂי לי את הרעה הגדולה הזאת?&#8230;</p>

<p>אבל היא אומרת, שתתן לו יותר משני עולמות, מש&quot;י עולמות&#8230; ונשמת אַפה צורבת את פניו, וצורבת&#8230;</p>

<p>והוסיף לבקש על נפשה:</p>

<p>– עברי אנכי, ולי אשה עבריה וילדים עברים. האם צריכה מטרוניתא גדולה וחשובה כמותך לגזול מעבריה עניה את בעלה ומילדיה את אביהם?&#8230;</p>

<p>היא בשלה:</p>

<p>– אך הבט-נא אלי, פקח עיניך, יהודי יפה, וחזה בי&#8230; ואז תבחר!</p>

<p>ונוסעים הם, כנ&quot;ל בחזרה. והמטרוניתא מפסיקה פתאום באמצע ונותנת צו:</p>

<p>– דרך העיר, קל כנשר!</p>

<p>וכבר מַקישים האופנים באבני החוץ –</p>

<p>וחיים-יונה משיב רוח ומספר:</p>

<p>– והתעוררתי, ופקחתי את עיני, אמת נכון הדבר, והנה השוק, וקמתי לפתע-פתאום וקפצתי מן המרכבה. וה' היה בעזרי, לקול מפלתי נפחדו הסוסים הקלים, ונטו הצדה, ונסו מתוך השוק&#8230;</p>

<p>ואני בקרבת ביתי הייתי, ונמלטתי&#8230;</p>

<p>ושתה עוד מים להשיב את נפשו, ואמר:</p>

<p>– אני לא חטאתי לאלהים!</p>

<p>בחשכה ראיתי את עיניה הדולקות וקפצתי מן המרכבה&#8230; במסירות-נפש נפלתי&#8230; נפלתי, וכחץ מקשת קמתי ורצתי הביתה&#8230; וסגרתי את התריסין&#8230;</p>

<p>– ומה היה אחרי-כן? – נשמע פתאום קול מאחורי בני-החבורה, שמסביב שתו על המתוַדה.</p>

<p>תיכף ומיד נבקעה החבורה לימין ולשמאל; והזקן עומד כנגד חיים-יונה וויטלס וקורא:</p>

<p>– למה הפסקת? סַפּר!</p>

<p>– מה לי לסַפּר עוד? – נאנח חיים-יונה וויטלס – מכשפה היתה המטרוניתא, או שד&#8230; ובחסד אלהים נצלתי&#8230; אבל, אמת, אש נשקה בי&#8230; הילדים לא היו בבית&#8230; אך היא לבדה&#8230; חנה-גיטל שלי&#8230; וכשראתה אותי צעקה בקול:</p>

<p>– מה זה? מהיכן? למה אתה פה?</p>

<p>ואני צויתי לה לשתוק&#8230;</p>

<p>וסגרתי את התריסין&#8230; וישבתי בחשכה ואני רועד&#8230; רועד&#8230; והיא מתחלחלת, ואוחזת בי – ומבטת לתוך עיני. ומסתכלת בי ובמלבושי, שקרעתי תחת האילן ביער, ושלוכלכו בטיט, בנפלי בשוק&#8230; רוצה היא לצעוק שנית, ואני אוחז בה, וסותם את פיה, וכך אנו עומדים&#8230; יחידים&#8230; בחושך&#8230; והתריסין סגורים – –</p>

<p>– ואחר-כך? – שואל הזקן – מה היה אחר-כך?&#8230;</p>

<p>– מה לי לספר, רבי? הלא רואה אני, שאתה יודע&#8230; מה חטאי ומה פשעי? הלא היא זוגתי, זוגתי הכשרה&#8230; והתריסין&#8230;</p>

<p>– כן, הפסיקו הזקן וצחק. – התריסין היו סגורים וגם את עיניך עצמת! אבל מה חשבת אז? איזו הרהורים היו לך בשעת חבּוּק ונשוּק בעינים עצומות? את מי ראית אז? את המטרוניתא! הלא כן?</p>

<p>– והרהורי עבירה – גמר הזקן – קשין מעבירה!</p>

<p>והתחלחל חיים-יונה ונפל מן הספסל לרגלי הזקן.</p>

<p>– רבי – התחנן – תן לי תשובה, רבי!</p>

<p>ופני הזקן השתנו וענה בחבּה:</p>

<p>– קום, שוטה, הלא זאת היתה תשובתך! הלא על-כן ביישתיך ברבים!</p>

<p>איך התפלל חיים-יונה באותה שנה – יכולים אתם לשער!</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/1106">https://bybe.benyehuda.org/read/1106</a></div></body></html>