<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הכבד מכל</title>
	<meta name="author" content="יצחק ליבוש פרץ"/>
</head>
<body>

<h1 id="הכבדמכליצחקליבושפרץ">הכבד מכל / יצחק ליבוש פרץ</h1>

<br>

<h2 id="חקוּי">(חקוּי)</h2>

<p><strong>איש בושש</strong>: (אחד מגדולי המלומדים, נלחם באיזה אור ליום עם העכברים, אוכלי ספריו וכתביו. והעכברים רבים ומחוצפים, וירף <strong>איש בושש</strong> ויחדל מריב, ויגש אל חלונו הקטן לשאוף רוח; והוא מדבר אל עצמו) אלה הם החיים – מלחמה ארוכה ורגעי מנוחה, מנוחת רגע ומלחמת ימים&#8230; איפה קראתי זאת? (מתיישב בדעתו ושוכח על מה הוא חושב, מביט בפנת הגג על פני חוץ, וקורא ברחמים) נמלים המה ההולכים בחוץ, וחייהם חיי נמלים&#8230; (פתאום הוא רואה והנה – )</p>

<p><strong>איש סַבּל</strong>: (יוצא ממעונו במרתף הבית, והוא כפוף ושחוח כנושא סבל כבד, ועל שכמו אך שׂק שטוח, כאִלו הוא ריק).</p>

<p><strong>איש בושש</strong>: (מתפלא וקורא) עמוד נא, איש סַבּל, עמוד! מה אתה נושׂא בשׂקך הריק?</p>

<p><strong>איש סַבּל</strong>: (עומד, מוחה זיעת אפיו ועונה בכובד ראש) את הכּבד מכול! (נאנח) רצוני לומר – –</p>

<p><strong>איש בושש</strong>: (מפסיקו) אל תאמר! שתוק! דע לפני מי אתה עומד, הלא מלומד אני, ועלי להבין דבר מתוך דבר&#8230;</p>

<p>הנה שתי הנחות: כבד מכול ושׂק שטוח (חושב רגעים). כן הוא באמת! נושׂא אתה&#8230; אתה נושׂא את הקו המשווה של הפשרנים, שביד המוכיחים, שהכל מעפר וסופו לעפר והכל שווה&#8230; שאין הבדל בין אור ללילה ואור ליום&#8230; בין הטומאה והטהרה&#8230; כי לשרץ ק&quot;ן טעמי טהרה, ודי בקצף של רוֹק לטמא את הקודש&#8230; שאין אמת ושקר, כי –</p>

<p><strong>איש סַבּל</strong>: אל תרבה שׂיחה, איש בושש, כי שוגה אתה! זהו דבר קל שבקלים! נחוץ אך לעשׂות נתוח קטן בלב האדם ולהוציא משם את התולעת הקטנה, את <strong>המוסר</strong>&#8230; והלב הנתפר שב לעבודתו. והאדם חי, אך אינו מבדיל עוד בין הצבעים&#8230; השעה היא לא יום ולא לילה, המעשׂה נעשׂה מטולטל והולך מימין לשׂמאל, ושב אחור משׂמאל לימין, והמחשבות פורחות בעולם התוהו ואינן נשמות למעשׂים, כי אם הרהורים לחלומות&#8230;</p>

<p><strong>איש בושש</strong>: (בצחוק של אפיטרופסות, אך בקול רועד קצת) רואה אני, איש-סַבּל, שבזמן שנלחמתי אני עם הרשעים העכברים, גם אתה לא הלכת בטל, – שיננת את לשונך, חץ שחוט היא. בכל זאת ברוב הדברים לא בלבלת את מוחי; אם לא את קו המשווה, נושׂא אתה את המהלך החדש! הלא כבד הוא, רצוני לומר: כבד פה וכבד מחשבה הוא. סלעים הם מגלגלים עלינו, כל מלה – סלע!</p>

<p><strong>איש סַבּל</strong>: שוגה אתה, איש בושש! כבר צמחו כנפים למהלך החדש והוא מתעופף; ומתעופף הוא במרומים מעל לפנת-גנך, מעל להגג&#8230;</p>

<p><strong>איש בושש</strong>: (נושׂא עיניו למרום) אינני רואה מאומה, עבים קלים נשׂאים&#8230; יותר אינני רואה!</p>

<p><strong>איש סַבּל</strong>: קצר-רואי אתה, איש בושש! בחשכה למדת, בחשכה נלחמת עם עכבריך, ואת מאור עיניך שאפו הצללים&#8230;</p>

<p><strong>איש בושש</strong>: אם כן, את האיוולת אתה נושׂא&#8230;</p>

<p><strong>איש סַבּל</strong>: היא נשׂאת על כרכרות בחוץ!&#8230;</p>

<p><strong>איש בושש</strong>: את המגמות, את התקווֹת?&#8230;</p>

<p><strong>איש סַבּל</strong>: קלות הן התקווֹת והמגמות, קלות מאד&#8230; ערפלי טוהר הן, קסם השמים, אך טרם ירדו ארצה להתגשם בעובדות ובמעשׂים – רוח ישׂאֵן, רוח מצויה תפזרן&#8230; ואת המעשׂים הן לא אשׂא בשׂק&#8230; המעשׂים עוד אינם!</p>

<p><strong>איש בושש</strong>: (אל עצמו בתוגה) אינני יודע מאומה&#8230; בפנת גג ישבתי, עם העכברים נלחמתי, והחיים בחוץ הלכו להם. ואני זקנתי ולא ארדוף אחריהם&#8230; (אל איש סבּל) ואתה סלח לי! עתה יודע אני, שאינני יודע&#8230; הגד נא, מה אתה נושׂא?</p>

<p><strong>איש סַבּל</strong>: לפני, איש בושש, עבר מחנה גדול ורב נושׂאי סבל כמוני, והם נשׂאו על כתף את צרות היהודים, את הצרות הכפולות, והלכו להם&#8230; ואני נחשל אחריהם, כפוף תחת משׂאי – כי את הצחוק היהודי אני נושׂא&#8230; את ההתּוּל היהודי&#8230; והוא – הכבד מכול!</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/986">https://benyehuda.org/read/986</a></div></body></html>