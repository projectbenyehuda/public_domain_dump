<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָעִיר הַקְּטַנָּה</title>
	<meta name="author" content="יצחק ליבוש פרץ"/>
</head>
<body>

<h2 id="א">א</h2>

<blockquote>
<p>הָעִיר פֹּה קְטַנָּה,</p>

<p>פֹּה אֶשְׁקֹט אָנוּחַ;</p>

<p>כִּי חוֺלֶה בִי לִבִּי,</p>

<p>כִּי אָנוּשׁ הָרוּחַ.</p>
</blockquote>

<blockquote>
<br />
</blockquote>

<h2 id="ב">ב</h2>

<blockquote>
<p>בַּיָּם בָּחֲלָה נַפְשִׁי,</p>

<p>אֵין תִּכְלָה וּמְצָרִים –</p>

<p>יִתְנַשְׂאוּ יֵרוֺמוּ</p>

<p>מִשְׁבָּרִים כֶּהָרִים.</p>

<br />
</blockquote>

<blockquote>
<p>נֵס – אֳנִי – מִגְדָּל,</p>

<p>לֵב־עָבִים קוֺרֵעַ;</p>

<p>שָׁם נַאֲקַת תַּנִּינִים,</p>

<p>לִוְיָּתָן, צְפַרְדֵּעַ!</p>

<br />
</blockquote>

<blockquote>
<p>שָׁם תָּעֹז יַד שׁוֺדֵד,</p>

<p>שָׁם נִקְרוֺת הַצּוּרִים;</p>

<p>שָׁם סַעַר יִתְחוֺלֵל,</p>

<p>שָׁם חַיִּים אֲרוּרִים!</p>

<br />
</blockquote>

<h2 id="ג">ג</h2>

<blockquote>
<p>וּפֹה הַיְאוֺר שָׁלֵו</p>

<p>גַּם יִמַּד בַּשַּׁעַל,</p>

<p>וְיָרֹק, יְרַקְרַק</p>

<p>סוּף חוֺפֵף מִמָּעַל.</p>

<br />
</blockquote>

<blockquote>
<p>וּלְנֹגַהּ הַשֶּׁמֶשׁ</p>

<p>הוּא מַרְהִיב עֵינָיִם,</p>

<p>כְּתַכְרִיךְ אַרְגָּמָן</p>

<p>וּכְאֵטוּן מִצְרָיִם.</p>

<br />
</blockquote>

<h2 id="ד">ד</h2>

<blockquote>
<p>וְתַחְתָּיו בַּסֵּתֶר</p>

<p>פֹּה פָרִים וְרָבִים,</p>

<p>פֹּה חַיִּים, עֲמֵלִים,</p>

<p>פֹּה רָצִים וְשָׁבִים.</p>

<br />
</blockquote>

<blockquote>
<p>הַדָּגִים הַקְּטַנִּים</p>

<p>תּוֺלָעֵי הַמַּיִם,</p>

<p>בְּלִי פַחַד צַלְמָוֶת,</p>

<p>בְּלִי שְׁאֵלוֺת הַחַיִּים.</p>

<br />
</blockquote>

<blockquote>
<p>כִּי אַחַת תַּאֲוָתָם;</p>

<p>פְּתוֺתֵי הַלֶּחֶם!</p>

<p>וְיוֺם אֶתְמוֺל וּמָחָר –</p>

<p>תֹּאֲמִים מֵרָחֶם!</p>

<br />
</blockquote>

<h2 id="ה">ה</h2>

<blockquote>
<p>פֹּה טָהוֺר הָאֲוִיר</p>

<p>מֵרֵיחַ מַגֵּפָה,</p>

<p>מִקִּיטוֹר וְאֵדִים</p>

<p>וְסַמְמָנֵי שְׂרֵפָה.</p>

<br />
</blockquote>

<blockquote>
<p>דּוּמִיָּה בַבָּתִּים</p>

<p>גַּם שַׁלְוָה בַּמְּעוֺנוֺת;</p>

<p>לַמּוֺעֵד יָאִירוּ</p>

<p>הַנֵּרוֺת בַּחַלּוֺנוֺת.</p>

<br />
</blockquote>

<blockquote>
<p>הַס הָשְׁלַךְ מִסָּבִיב,</p>

<p>עַד חַג כִּי יַגִּיעַ,</p>

<p>אָז תִּרְעַשׁ אֲדָמָה</p>

<p>לְקוֺל הֵידָד נָרִיעַ!</p>

<br />
</blockquote>

<blockquote>
<p>חַג, מוֺעֵד יַעַבְרוּ –</p>

<p>הַנֵּרוֺת יִכָּבוּ,</p>

<p>הַקּוֺלוֺת יָסוּפוּ,</p>

<p>יְמֵי הַחֹל שָׁבוּ!</p>

<br />
</blockquote>

<blockquote>
<p>יִסָּתְמוּ הַפִּיּוֺת,</p>

<p>יִסָּגְרוּ הַחַלּוֺנוֺת,</p>

<p>יִסְתַּתְּרוּ הַחַיִּים,</p>

<p>יֵחָבְאוּ בַמְּעוֺנוֺת!</p>

<br />
</blockquote>

<h2 id="ו">ו</h2>

<blockquote>
<p>לִפְעָמִים בַּצְּלוֺחִית</p>

<p>יִתְנַשֵּׂא הַסָּעַר:</p>

<p>רַבָּנִים יִנָּצוּ,</p>

<p>מִלְחָמָה בַּשָּׁעַר!</p>

<br />
</blockquote>

<blockquote>
<p>חֵטְא יֶחֱטָא הַשּׁוֺחֵט</p>

<p>אוֺ יִפְשַׁע הַמְנַקֵּר,</p>

<p>אוֺ יָחוּשׁ הַצַּדִּיק</p>

<p>אֶת עֶדְרוֺ לְבַקֵּר;</p>

<br />
</blockquote>

<blockquote>
<p>אָז גַּלֵּי הַחַיִּים</p>

<p>יִתְנַשְׂאוּ בְגָאוֺן,</p>

<p>אָז יְאֹר יָרִים</p>

<p>שִׂיא דָכְיוֺ בְשָׁאוֺן.</p>

<br />
</blockquote>

<h2 id="ז">ז</h2>

<blockquote>
<p>אַךְ שְׁנֵי הַבָּנִים</p>

<p>לָעַד לֹא נִלְחָמִים,</p>

<p>וּשְׁנֵיהֶם יָנּוּסוּ; –</p>

<p>וּבְקֶרֶב הַיָּמִיּם</p>

<br />
</blockquote>

<blockquote>
<p>שׁוּב יָשׁוּב הַשּׁוֺחֵט</p>

<p>אוֺ יֻדַּח בַּעֲוֺנוֺ,</p>

<p>וּמְהֵרָה הַצַּדִּיק</p>

<p>חִישׁ יָגֹז אֶת צֹאנוֺ.</p>

<br />
</blockquote>

<blockquote>
<p>ותָשָׁב הַמְּנוּחָה</p>

<p>לְשָׁנָה שְׁנָתַיִם,</p>

<p>וְסַעַר לִדְמָמָה</p>

<p>בִּצְּלוֺחִית הַמָּיִם.</p>

<br />
</blockquote>

<h2 id="ח">ח</h2>

<blockquote>
<p>אֶחֱזֶה לֹא אַאֲמִין,</p>

<p>לֹא אוּכַל אָבִינָה:</p>

<p>פֹּה אֻמָּה אַחֶרֶת,</p>

<p>אַחֶרֶת הַמְּדִינָה.</p>

<br />
</blockquote>

<blockquote>
<p>פֹּה אֶרֶץ יִשְּׂרָאֵל,</p>

<p>יְרוּשָׁלַיִם הַבְּנוּיָה,</p>

<p>וְעֵינֵי מֶמְשָׁלָה</p>

<p>מֵרָחוֺק צוֺפִיָּה.</p>

<br />
</blockquote>

<blockquote>
<p>פֹּה מוֺשֵּל בַּכִּפָּה</p>

<p>הַצַּדִּיק ר' בָּרוּךְ;</p>

<p>פֹּה סֵפֶר הַחֻקִּים –</p>

<p>הַשֻּׁלְחָן הֶעָרוּךְ!</p>

<br />
</blockquote>

<h2 id="ט">ט</h2>

<blockquote>
<p>עֵין מְבַקֵּר לֹא שָׁרָה</p>

<p>בֵּית עֵקֶד הַסְּפָרִים,</p>

<p>אֵין שׁוֺאֵל עַל סְמִיכַת</p>

<p>הַמְלַמְּדִים בַּחֲדָרִים.</p>

<br />
</blockquote>

<blockquote>
<p>יִוָּלְדוּ, יִתְחַתְּנוּ,</p>

<p>יִתְגָּרְשׁוּ, יִגְוָעוּ,</p>

<p>וְעֵינֵי הַשּׁוֺמֵר</p>

<p>לֹא חָזוּ לֹא רָאוּ.</p>

<br />
</blockquote>

<blockquote>
<p>לֹא נִכְתָּב בַּסֵּפר,</p>

<p>לֹא בָאוּ בְמִנְיָן,</p>

<p>אֵין זֶה לַפָּקִיד</p>

<p>לַעֲנוֺת בּוֺ עִנְיָן.</p>

<br />
</blockquote>

<h2 id="י">י</h2>

<blockquote>
<p>אֵין מִכְתְּבֵי עִתִּים.</p>

<p>וְכָעֵשֶׂב הָאָחוּ</p>

<p>חֲדָשׁוֺת יָצִיצוּ,</p>

<p>מֵעָפָר יִצְמָחוּ;</p>

<br />
</blockquote>

<blockquote>
<p>כָּל נַעֲשֶׂה כָּל נִשְׁמָע</p>

<p>עַל מֵרְחַב אֲדָמָה;</p>

<p>תַּהֲלוּכוֺת הָעוֺלָם,</p>

<p>טַכְסִיסֵי מִלְחָמָה.</p>

<br />
</blockquote>

<blockquote>
<p>הַפָּרוּשׁ עַל כַּפּוֺ</p>

<p>יַעֲמִיד חֲמוּשִׁים,</p>

<p>תּוֺגַרְמַה מוּל פָּרַס,</p>

<p>לוּדִים מוּל כּוּשִׁים.</p>

<br />
</blockquote>

<blockquote>
<p>אוֺ אַשְׁכְּנַז וְצָרְפַת</p>

<p>עַל כַּפּוֺ נִלְחָמִים,</p>

<p>אוֺ עַמִּים לֹא הָיוּ</p>

<p>וְלֹא יִהְיוּ עוֺלָמִים.</p>

<br />
</blockquote>

<blockquote>
<p>מִשִּׁעְבּוּד מַלְכֻיּוֺת</p>

<p>אֵין פֹּה אִישׁ יוֺדֵעַ;</p>

<p>עֵרוּבִין – הַגְּבוּלִים,</p>

<p>הַפְּרוּטָה – מַטְבֵּעַ.</p>

<br />
</blockquote>

<blockquote>
<p>וְרַב הָעִיר רוֺדֶה</p>

<p>בִּזְרוֺעַ נְטוּיָה.</p>

<p>שַׁמָּשִׁים – הַשּׁוֺטְרִים,</p>

<p>וּבְמַקֵּל וּרְצוּעָה!</p>

<br />
</blockquote>

<blockquote>
<p>וּגְעָרוֺת וּנְזִיפוֺת</p>

<p>פֹּה שְׁרִירִים קַיָּמִים,</p>

<p>וְנוֺקְמִים וְנוֺטְרִים</p>

<p>תַּלְמִידֵי חֲכָמִים!</p>

<br />
</blockquote>

<h2 id="יא">יא</h2>

<blockquote>
<p>מִשְּׂרֵפָה לִשְׂרֵפָה</p>

<p>פֹּה חִשְּׁבוּ מִלְּפָנִים,</p>

<p>לִתְקוּפָה בְדוֺרוֺת</p>

<p>וּסְפִירָה בַשָׁנִים.</p>

<br />
</blockquote>

<blockquote>
<p>אַךְ רַבּוּ הַשְּׂרֵפוֺת</p>

<p>וְאֵין לָהֶן שִׁעוּר,</p>

<p>וּמִדִּבּוּק לְדִבּוּק</p>

<p>יֵשׁ מוֺנִים בָּעִיר.</p>

<br />
</blockquote>

<blockquote>
<p>כִּי פִּתְאֹם לְפֶתַע</p>

<p>נְשָׁמָה פּוֺשַׁעַת</p>

<p>תִּדְבַּק בָּאָדָם</p>

<p>כְּנֶגַע צָרָעַת.</p>

<br />
</blockquote>

<h2 id="יב">יב</h2>

<blockquote>
<p>פֹּה אֶרֶץ חֲדָשָׁה,</p>

<p>שָׁמַיִם חֲדָשִׁים&#8230;</p>

<p>אַךְ הָהּ! הָעָם כֻּלּוֺ</p>

<p>דַּלִּים וְרָשִׁים!</p>

<br />
</blockquote>

<blockquote>
<p>אֵין שִׁעְבּוּד הַמַּלְכוּת,</p>

<p>אֵין עֹל מַעֲמָסָה;</p>

<p>אַךְ יֵשׁ חֹסֶר לֶחֶם,</p>

<p>וְדַאֲגַת פַּרְנָסָה.</p>

<br />
</blockquote>

<blockquote>
<p>דַּאֲגַת פַּרְנָסָה,</p>

<p>יַתּוּשׁ קָטָן אֵין כֹּחַ,</p>

<p>וְצִפָּרְנָיו נְחֹשֶׁת</p>

<p>וִירוֺצֵץ כָּל מֹחַ.</p>

<br />
</blockquote>

<blockquote>
<p>וְיָמֹץ כָּל שִׁקּוּי</p>

<p>וְיֹאכַל הַקְּרָבוֺת.</p>

<p>אֵין לֶחֶם נִקּוּדִים,</p>

<p>אֵין בְּלוֺיֵי סְחָבוֺת!</p>

<br />
</blockquote>

<blockquote>
<p>כָּל הַיּוֺם יִרְעַב</p>

<p>עַד יֹאכַל – בַּחֲלוֺמוֺ!</p>

<p>כֹּה יִחְיֶה יִשְׂרָאֵל</p>

<p>מִדֵּי יוֺם בְּיוֺמוֺ!</p>
</blockquote>

<blockquote>
<br />
</blockquote>

<h2 id="יג">יג</h2>

<blockquote>
<p>אַךְ אָתָא הַבֹּקֶר</p>

<p>יִפָּתְחוּ הַחַלּוֺנוֺת,</p>

<p>שַׁעֲרֵי הַבָּתִּים,</p>

<p>פִּתְחֵי הַמְּעוֺנוֺת&#8230;</p>

<br />
</blockquote>

<blockquote>
<p>הַחַיִּים נֵעוֺרוּ,</p>

<p>קָמוּ יָצָאוּ,</p>

<p>וַאֲנָשִׁים כַּצְּלָלִים</p>

<p>בָּרְחוֺבוֺת יֵרָאוּ&#8230;</p>

<br />
</blockquote>

<blockquote>
<p>לְשׁוּק רֵיק יַבִּיטוּ,</p>

<p>אֵין עוֺד אִכָּרִים;</p>

<p>לְדֶרֶך הַסְּלוּלָה</p>

<p>בֵּין רִכְסֵי הֶהָרִים&#8230;</p>

<br />
</blockquote>

<blockquote>
<p>שָׁם אִכָּר יֵרָאֶה</p>

<p>הָעִירָה נוֺסֵעַ;</p>

<p>בִּכְבֵדוּת יִתְנַהֵג,</p>

<p>כִּי סוּסוֺ צוֺלֵעַ.</p>

<br />
</blockquote>

<h2 id="יד">יד</h2>

<blockquote>
<p>וּמְצַפָּה כָל נֶפֶשׁ,</p>

<p>שׁוֺאֶלֶת כָּל עָיִן:</p>

<p>אָן יִפְנֶה הָאִכָּר</p>

<p>וְשָׁאַל כּוֺס יָיִן?</p>

<br />
</blockquote>

<blockquote>
<p>אִם בָּר יָבִיא לִמְכֹּר,</p>

<p>חִטָּה אוֺ שְׂעוֺרָה –</p>

<p>מִי הַיּוֺם יַצְלִיחַ,</p>

<p>יִשְׂתַּכֵּר אֲגוֺרָה?</p>

<br />
</blockquote>

<blockquote>
<p>כֹּה עֵין כָּל הָעֵדָה</p>

<p>לָאִכָּר צוֺפִיָּה,</p>

<p>וּכְאֹרֶךְ הַגָּלוּת</p>

<p>כֵּן מֶשֶׁךְ הַנְּסִיעָה!</p>

<br />
</blockquote>

<h2 id="טו">טו</h2>

<blockquote>
<p>כְּנָחָשׁ עֲקַלָּתוֺן</p>

<p>הַדֶּרֶךְ בֵּין הָרִים,</p>

<p>תֵּרָאֶה, תִּסְתַּתָּר,</p>

<p>תִּשְׁפַּל גַּם תָּרוּם.</p>

<br />
</blockquote>

<blockquote>
<p>וְעַל אֵם הַדֶּרֶךְ</p>

<p>בְּמוֺרַד הָר שָׁמָּה,</p>

<p>הַצְּלָבִים נִזְרָעוּ</p>

<p>עַל כִּבְרַת אֲדָמָה&#8230;</p>

<br />
</blockquote>

<blockquote>
<p>שָׁם חֲצַּר מָוֶת,</p>

<p>מֶמְשֶׁלֶת הַנְּשִׁיָּה&#8230;</p>

<p>עֶגְלַת הָאִכָּר</p>

<p>עָדֶיהָ הִגִּיעָה.</p>

<br />
</blockquote>

<blockquote>
<p>הַסּוּסִים נֶעֱצָרוּ,</p>

<p>וּמִן הָעֲגָלָה</p>

<p>אֲרוֺן מֵת הוֺרִיד</p>

<p>הָאִכָּר בִּילָלָה!</p>

<br />
</blockquote>

<h2 id="טז">טז</h2>

<blockquote>
<p>יָצָאתִי הַחוּצָה –</p>

<p>כַּדְּבוֺרִים סַבּוּנִי,</p>

<p>כִּי הִתְעוּם שִׂמְלוֺתַי</p>

<p>וּלְאָדוֺן דִּמּוּנִי.</p>

<br />
</blockquote>

<blockquote>
<p>סַבּוּנִי כִדְבוֺרִים,</p>

<p>נִלְחֲצוּ, נִדְחָקוּ;</p>

<p>כַּדּוּר עָלַי חָנוּ,</p>

<p>יִתְחַנְּנוּ, יִצְעָקוּ.</p>

<br />
</blockquote>

<blockquote>
<p>הָהּ, קוֺלָם אֶת לִבִּי</p>

<p>אֵיךְ יִקְרַע קָרֹעַ!</p>

<p>– מַה יִמְכֹּר הָאָדוֺן,</p>

<p>מַה יִקְנֶה הַשֹּׁעַ?</p>

<br />
</blockquote>

<blockquote>
<p>אֶת הַכֹּל הֵם קוֺנִים</p>

<p>עַתּוּדִים וּשְׁוָרִים,</p>

<p>פָּרוֺת, עֲגָלִים,</p>

<p>סוּסִים, עֲיָרִים.</p>

<br />
</blockquote>

<blockquote>
<p>גַּם שַׁחַת הָאָחוּ</p>

<p>וּתְבוּאַת אֲדָמָה,</p>

<p>מִגֹּרֶן וּמַמְגוּרָה,</p>

<p>אֲלֻמָּה אוֺ קָמָה.</p>

<br />
</blockquote>

<blockquote>
<p>וְכָל מַה שֶּׁהָיָה</p>

<p>אוֺ יִהְיֶה לְיָמִּים,</p>

<p>אֶת הַכֹּל הֵם קוֺנִים</p>

<p>וְיַרְצוּ הַדָּמִים.</p>

<br />
</blockquote>

<h2 id="יז">יז</h2>

<blockquote>
<p>וְהַכֹּל הֵם מוֺכְרִים:</p>

<p>חֲבָלִים אוֺ שַׂקִּים,</p>

<p>כָּל בֹּשֶׂם וּקְטֹרֶת</p>

<p>וְכָל מִינֵי מַמְתַּקִּים.</p>

<br />
</blockquote>

<blockquote>
<p>תַּמְרוּקִים וּבוֺרִית,</p>

<p>כָּל יֵינוֺת וּשְׁמָנִים,</p>

<p>תַּכְשִׁיטֵי הַנָּשִׁים,</p>

<p>שַׁעֲשׁוּעֵי הַבָּנִים.</p>

<br />
</blockquote>

<blockquote>
<p>מְנָחוֺת לִשְׁפָחוֺת,</p>

<p>מִגְדָּנוֺת לִילָדִים,</p>

<p>כַּפְתּוֺרִים, כּוֺבָעִים</p>

<p>וּשְׂמָלוֺת וּבְגָדִים.</p>

<br />
</blockquote>

<h2 id="יח">יח</h2>

<blockquote>
<p>&quot;הָהּ, אַחַי, הֵרָגֵעוּ,</p>

<p>הָהּ שִׁמְעוּ שָׁמֹעַ!</p>

<p>אֵינֶנִּי בֶן נֵכָר,</p>

<p>וְלֹא אָדוֺן וָשֹׁעַ.</p>

<br />
</blockquote>

<blockquote>
<p>הַמַּדִּים הַקְּצָרִים</p>

<p>אַךְ שֶׁקֶר בִּי עָנוּ;</p>

<p>אֱמוּנָה אַךְ אַחַת,</p>

<p>גַּם אֵל אֶחָד לָנוּ.&quot;</p>

<br />
</blockquote>

<blockquote>
<p>אַךְ שָׁמְעוּ נִפְזָרוּ</p>

<p>לְכָל עֵבֶר וָרוּחַ,</p>

<br />
</blockquote>

<blockquote>
<p>&quot;אֶפִּיקּוֺרֶס אוֺ מוּמָר,</p>

<p>אוֺ מֵסִית מַדִּיחַ!&quot;</p>

<br />
</blockquote>

<blockquote>
<p>נִפְזָרוּ, מֵרָחוֺק</p>

<p>עוֺד אֶשְׁמַע הַקְּלָלָה&#8230;</p>

<br />
</blockquote>

<blockquote>
<p>הֲזֹאת הַמַּרְגֵּעָה</p>

<p>לְנֶפֶשׁ אֻמְלָלָה?</p>

<br />
</blockquote>

<p>[תרמ&quot;ז]</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50704">https://benyehuda.org/read/50704</a></div></body></html>