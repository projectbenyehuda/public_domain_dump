<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נְגֹהוֺת</title>
	<meta name="author" content="יצחק ליבוש פרץ"/>
</head>
<body>

<blockquote>
<p>בְּהִשָׁבֵר לְבָבִי בְקִרְבִּי כַּחֶרֶשׂ</p>

<p>אֶת בְּשָׂרִי בְשִׁנַּי נָשָׂאתִי;</p>

<p>וּבְשָּׂפָה לָהּ זָרָה אַתָּה תִשְׁתַּפֵּךְ</p>

<p>וּתְקוֺנֵן שִׁירָתִי!</p>

<br />
</blockquote>

<blockquote>
<p>יַחַד עִם כָּל הַנִּצָּנִים,</p>

<p>נֵעוֺרָה שׁוֺשַׁנַּת לְבָבִי;</p>

<p>וּבְרָן כּוֺכְבֵי בֹקֶר וָעֶרֶב,</p>

<p>הִשְׁתַּפְּכָה גַם שִׁירַת עוּגָבִי&#8230;</p>

<br />
</blockquote>

<blockquote>
<p>וּבְהַשְׁמִיעַ קוֺלוֺ הַזָּמִיר,</p>

<p>נָמַס לְבָבִי בְּדִמְעוֺתָי;</p>

<p>וְעֵת נִרְדַּם הַטֶּבַע מִסָּבִיב,</p>

<p>נֵעוֺרוּ כָּל חֲלוֺמוֺתָי&#8230;</p>
</blockquote>

<p>*</p>

<blockquote>
<p>כּוֺכָבִים רִבֹּאוֺת</p>

<p>בִּשְׁמֵי הָרָקִיעַ</p>

<p>אַךְ אֶחָד הַכּוֺכָב</p>

<p>אֶת חָשְׁכִּי יַגִּיהַּ.</p>

<br />
</blockquote>

<blockquote>
<p>וַעֲנָנָה כִי תַעֲבוֺר</p>

<p>לְכַסּוֺת כּוֺכָבִי,</p>

<p>יִקְפָּא בִי דָמִי,</p>

<p>וְיֶחְשַׁךְ לְבָבִי.</p>
</blockquote>

<p>*</p>

<blockquote>
<p>תַּעֲלוּמוֺת כּוֺכָבִים וּשְׁחָקִים</p>

<p>אֲגַלֶּה, יָפָתִי, בְּעֵינָיִךְ;</p>

<p>וְאָבֶן סוֺד שִׂיחַ הַפְּרָחִים,</p>

<p>עֵת יִזַּל צוּף עֵדֶן שְׂפָתָיִךְ.</p>

<br />
</blockquote>

<blockquote>
<p>וְעֵת יָדֵךְ הַקְּטַנָּה עַל רֹאשִׁי,</p>

<p>לִי נִפְתַּח כָּל סֵפֶר הַקּוֺרוֺת;</p>

<p>וּלְנֹגַהּ בְּרַק עֵינֵי הַתְּכֵלֶת</p>

<p>אֶרְאֶה עַד סוֺף כָּל הַדּוֺרוֺת!</p>
</blockquote>

<p>*</p>

<blockquote>
<p>מִצְחֵךְ הַזַּךְ לִי רָקִיעַ,</p>

<p>יָהֵלּוּ שָׁם כּוֺכְבֵי עֵינָיִךְ;</p>

<p>בִּלְעָדַיִךְ – צַלְמָוֶת כָּל חֶלְדִּי,</p>

<p>כִּי שִׁמְשִׁי – הַצְּחוֺק עַל שְׂפָתָיִךְ!</p>

<br />
</blockquote>

<blockquote>
<p>אַתְּ אוֺרִי, אַתְּ חַיָּי; בִּלְעָדַיִךְ</p>

<p>אֲנִי רֶגֶב בֵּין רִגְבֵי אֲדָמָה;</p>

<p>כִּי אַךְ מִנְּגֹהוֺת עֵינַיִךְ</p>

<p>נַפְשִׁי בַסֵּתֶר נִרְקָמָה.</p>

<br />
</blockquote>

<blockquote>
<p>אַתְּ חֶלְדִּי, אַתְּ אוֺרִי וְכִנּוֺרִי –</p>

<p>בִּלְעָדַיִךְ גַּם זְמִירוֺת לֹא אַנְעִים;</p>

<p>כִּי כָל חֲלוֺם חַיַּי וְשִׁירָי –</p>

<p>הַקֶּסֶם עַל שִׂפְתֵי שׁוֺשַׁנִּים.</p>
</blockquote>

<p>*</p>

<blockquote>
<p>לֹא אָבֹא אֶל בֵּיתֵךְ, יָפָתִי,</p>

<p>כִּי שָׁם רִגְעֵי אָשְׁרִי נוֺרָאִים,</p>

<p>כִּי לֹא אוֺר פָּנַיִךְ וְחַסְדֵּךְ</p>

<p>מְפַלֶּסֶת אַתְּ בֵּין הַבָּאִים;</p>

<br />
</blockquote>

<blockquote>
<p>אַתְּ אֶת לְבָבִי קוֺרַעַת,</p>

<p>וּמְחַלְּקָה לַכֹּל אֶת הַגְּזָרִים;</p>

<p>וְלָמָּה זֶה אֶטְבַּע בְּדָמִי</p>

<p>וְאֶעֱבוֺר עוֺד בֵּין הַבְּתָרִים?</p>
</blockquote>

<p>*</p>

<blockquote>
<p>קוּמִי וְנֵצֵא הַשָּׂדֶה,</p>

<p>נֵשֵׁב עַל גִּבְעָה רַעֲנַנָּה;</p>

<p>שָׁם אֲנִי מוֺשֵׁל יְחִידִי</p>

<p>תַּחַת כַּף רַגְלֵךְ הַקְּטַנָּה!</p>

<br />
</blockquote>

<blockquote>
<p>קוּמִי וְנֵצֵא הָאָחוּ,</p>

<p>שָׁם שַׁלְוַת הַשְׁקֵט מִסָּבִיב;</p>

<p>וְאַהֲבָתֵנוּ שָׁם תִּפְרַח</p>

<p>בֵּין יֶתֶר שׁוֺשַׁנֵּי הָאָבִיב!</p>

<br />
</blockquote>

<blockquote>
<p>קוּמִי וְנֵצֵא הַחֹרְשָׁה,</p>

<p>שָׁם בֵּין הַזַּלְזַלִּים יָפוּחַ</p>

<p>וְהַסּוֺדוֺת מִגִּנְזֵי לְבָבִי</p>

<p>יַשֵּׁב אֶל אָזְנֵךְ – הָרוּחַ.</p>
</blockquote>

<p>*</p>

<blockquote>
<p>אַתְּ &#8220;אַכְזָרִיָּה&#8221;?</p>

<p>אַתְּ רַחְמָנִיָּה!</p>

<p>וּכִנֹגַהּ הַשַּׁחַר</p>

<p>כֵּן זַכָּה וּנְקִיָּה&#8230;</p>

<br />
</blockquote>

<blockquote>
<p>יַעַן &#8220;מָוֶת בִּזְדוֺנֵךְ&#8221;?</p>

<p>אַךְ חַיִּים בִּרְצוֺנֵךְ;</p>

<p>וְעוֺד טֶרֶם תֶּחֱטָאִי,</p>

<p>כְּבָר נִרְצָה עֲוֺנֵךְ!</p>

<br />
</blockquote>

<blockquote>
<p>הוֺשִׁיטִי כַפַּיִךְ,</p>

<p>הָאִירִי פָנָיִךְ;</p>

<p>אַל יוּעַם מִדִּמְעָה,</p>

<p>טַל אוֺרוֺת עֵינָיִךְ!</p>

<br />
</blockquote>

<blockquote>
<p>הוֺשִׁיטִי כַפַּיִךְ,</p>

<p>הָאִירִי פָנָיִךְ,</p>

<p>וּמְאֻשָּׁר אָנֹכִי</p>

<p>בֵּין כָּל חֲלָלָיִךְ.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50706">https://benyehuda.org/read/50706</a></div></body></html>