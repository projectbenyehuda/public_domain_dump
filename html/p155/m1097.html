<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>צללי אור</title>
	<meta name="author" content="יצחק ליבוש פרץ"/>
</head>
<body>

<p>##א: קין והבל
(נוסחא אחריתא)</p>

<p>שיר המעלות משאול תחתית צרה עד מרומי אין-סוף; שיר המסילה, העולה בית-אל, מגוש עפר עד בעל כנפיים – הרוח. שיר קין והבל, המתים בלא עתם, טרם מלאה פקודתם על הארץ, והשבים לתחיה בכל דור ודור, למות בלא עתם, מבלי מלאות תפקידם על הארץ&#8230; שיר המעלות – שיר שקר ודם&#8230;</p>

<hr />

<p>עודם ערומים, אך אֵזור-עור במתניהם, וקין דורש את האלהים, והבל – ממלא פיו צחוק.</p>

<p>וקין נע ונד כל הימים לבקש את האלהים, אשר בקרבו, והבל הולך אחריו וצוחק. <strong>כי הכל הבל!</strong></p>

<p>ויהי היום, וירא קין אבן גדולה באבני השדה, וכרע וישתחו לפניה, כי נפל עליו פחד האבן, ויאמר: <strong>אכן היא האלהים!</strong></p>

<p>אז רָוח לקין פתאום, כי מצא את שאהבה נפשו ואת תאנתה&#8230; ותנח עליו רוח האלהים, ויפן אל הבל אחיו, ויאמר: בא קץ לעצבי ולרגזי, ולכליון נפשי כל הימים, כי ברית כרתי עם האלהים&#8230;</p>

<p>ויוסף: ואתה, הבל, שמעני ­­­­­­– <strong>כה אמר האלהים</strong>&#8230;</p>

<p>ולא נתָנו הבל לכלות דבריו בשם האלהים, ויפער בצחוק פיו; ויגש אל האבן הגדולה, וישם את רגלו עליה, ויאמר: ראה, הנני דש את האלהים בעקבי! וגם ירֹק ירק בפני האבן, ויאמר: ראה, בוז אבוז לאלהיך! <strong>אין אלהים!</strong></p>

<p>ונהפך לב קין בקרבו, ויקם על הבל אחיו, ויהרגהו&#8230;</p>

<p>וזאב טורף יצא מן היער, ויטרוף את קין, בכרעו על נבלת הבל&#8230;</p>

<hr />

<p>ויוָלדו קין והבל שנית&#8230;</p>

<p>וקין עודנו דורש ומבקש את האלהים, אשר בקרבו.</p>

<p>ויהי היום, ויתע קין ביער, וירא, והנה עץ רענן מתנשא על כל עצי היער&#8230; ובין ענפיו להקת צפרים אומרת שירה. ויכרע קין לפני העץ, והבל עומד מאחוריו וצוחק:</p>

<p>– אתה משתחוה לאַלון ואת פריו יכרסם חֳזיר!</p>

<p>וישפוך קין את דם הבל בשם האלון-האלהים, וגם הוא מת בלא עתו&#8230;</p>

<hr />

<p>ויולדו שוב&#8230;</p>

<p>וחבלי לידה באו לקין – חבלי לידת האלהים&#8230;</p>

<p>וילך קין אל היער, ויכרות אלון קדוש, ויקח מעצד וכלים משלים שונים, ותנח עליו הרוח, ויחטוב לו אלהים מן העץ, בצלמו; בצלם קין חטָבו; ויפתח לו עינים גדולות לחללו של עולם, ואזנים קשובות לרנה ולתפילה, ואף למען יריח – קטורת&#8230; וידים לו עשה גדולות ואמיצות, ויתן גרזן בימינו וחרב בשמאלו, לשפוט ולענוש את העולם&#8230;</p>

<p>למען מצוא חן בעיני אלהים-שופטים, לקח אבנים קדושות מאבני השדה: אבנים, אשר לו דרכה עליהן רגל איש ולא הונף עליהן ברזל, ויבן מזבח לאלהים&#8230;</p>

<p>ואת הנותר מן האלון לקח, ויערוך מערכה על המזבח, ויבחר רחל תמימה מן העדר, ויעקדה על המערכה, ויצת אש תחתיה&#8230;</p>

<p>ותעל העולה בעתר העשן&#8230;</p>

<p>ותפעם רוח קין, וישמע את קול אלהים מדבר, ויפן ברחמים גדולים אל הבל אחיו, ויאמר: כה אמר האלהים&#8230; והבל פער פיו בצחוק, ויאמר: ראה, הנה העשן עולה מעל לראש אלהיך, ואתה – אך למעשה ידך תשתחוה!</p>

<p>וישפוך קין את דם הבל אחיו בשם האלהים, ויז מדם הבל על המזבח&#8230;</p>

<p>וקין נפל שדוד מידי נע ונד כמוהו&#8230;</p>

<p>אך ברגע מותו נשא עיניו בעקבות העשן – למרום&#8230;</p>

<hr />

<p>ודור הולך, ודור בא&#8230;</p>

<p>וקין דורש ומבקש אלהים, והבל ממית את אלהיו בהבל פיו, וקין הורג את הבל, וגם הוא מת בלא עתו&#8230;</p>

<p>וקין הורג את הבל גם בשם <strong>היושב בשמים</strong>, כי אמר הבל: אך את הגבול לעיניך אתה רואה בדמות רקיע – אין שמים ואין אלהים!&#8230;</p>

<p>ודור הולך, ודור בא, ועולמים ינקופו, טרם ישמע קין את דבר אלהים: לא תרצח! וטרם <strong>יחכם</strong> הבל ויאמר: <strong>לא זה הוא האלהים.</strong></p>

<h2 id="ב:אורותוצבעים.">ב: אורות וצבעים.</h2>

<p>והאור הוא הדעת.</p>

<p>אך היום קצר מן הדעת, והאור איננו ממלא את חללו של עולם, ואל תוך הדברים לא יחדור אולי לעולמים&#8230;</p>

<p>וכבה השמש, ויתנוצצו הכוכבים.</p>

<p>ובני האדם מתאוננים.</p>

<p>– הגביהוני אליהם או הורידום אלי ואמושם – מתחנן העִוֵּר.</p>

<p>– הכוכבים הם פרחים בלי ריח – אומר בעל-החוטם.</p>

<p>ובעל הבית עוזב את הכוכבים בבוז, ומדליק נר בפרוטה, וקורא – בספר חשבונותיו&#8230;</p>

<p>ובנו בכורו המרקד בוז יבוז להם, כי לא יצלחו גם לאותות מחול בחג מסכות, ואחיו הצעיר ממנו, בעל עצבים הוללים וקיבה חולנית מיום הולדו, שורק בבוז גם הוא: יש גם זבובים מתנוצצים&#8230;</p>

<p>אך מנהיגי האורחות במדבר חול ורבי-החובלים בלב ים מתיעצים עם הכוכבים בלילות&#8230;</p>

<hr />

<p>ויש גם אבנים טובות, אבני יקר, בולעות-נגהות, יונקות-אור&#8230; אך לא כבלען כך פלטן&#8230; לא ישיבו את הכל, ועוד שבור ישברו את הקרנים; והיה <strong>האור לצבעים</strong> – לנחת רוח לנשים, לעבדים ולקטנים&#8230;</p>

<hr />

<p>וצבעים גם לפרחים&#8230;</p>

<p>כי רותה הארץ מדם קין והבל ותַּצמח פרחים למיניהם. והפרחים יונקים טל ואור ממעל, ודם מן הארץ מתחת, והיה האור לצבע&#8230;</p>

<p>ורוח קין מכה כל פרח ופרח, ואומר לו: עלה וגדל! ורוח הבל מנשב: נְבלו והקְרבו; והפרחים נוצצים ונובלים&#8230;</p>

<p>ובני האדם באים ומלקטים, ומתוכחים, זה אומר: <strong>שקר</strong> החן! וזה אומר: <strong>אמת</strong> היופי&#8230; והפרחים אינם לא אמת ולא שקר, כי אם נוצצים ונובלים, פרחי קין והבל!</p>

<p>ואמנם יפים הם הפרחים הרכים, אשר יתפתחו לאור בקר ביום <strong>המחרת</strong>&#8230;</p>

<h2 id="ג:הוללות.">ג: הוללות.</h2>

<p>ומרת הוללות כרתה אלונים ביער, ותעש מהם מוטות לכל עברי התבה, היא תיבת נח השכור, ותקם בעוד לילה, ותפתח את אֻרותה, ותוצא את סוסיה, ותאסרם אל התבה, צמדֵי סוסים למוט&#8230;</p>

<p>והסוסים רצים לפניהם, כי כסותי-עינים להם, כסותי עור, לבל יביטו יטו ימין ושמאל&#8230; וכל דרך סוס ישרה בעיניו, כישר המוט&#8230; והם רצים. ויש סוסים דוהרים, ויש מושכים כמו בעול: יש ויפן הסוס אל רעהו ויגרד את צוארו, וילחש באזניו דבר מתוק מדבש – אז תשָמע שריקת השוט, ונטו החבלים כמיתרי הכנור&#8230; והסוסים יפנו לכל עבר, כך לכל צמד סוסים דרך אחת – דרך ישרה, דרך המוט&#8230;</p>

<p>– ולאן תרוצו, סוסים?</p>

<p>– קדימה, קדימה! שם גבול השמים, שם מחוז חפצנו&#8230;</p>

<p>וחפץ הסוסים הוא חפץ השוט, והשוט ביד הוללות&#8230; והתבה – תבת נח דוהרת וחושבת להשָבר&#8230; והתבה דולגת ומקפצת, והוללות צוחקת וצוחקת&#8230;</p>

<p>וגם שכין ביד ההוללות&#8230; וכי ייעף סוס וייגע, ותושיט יד, ותכרות את חבליו; ויפול הסוס, ותעבור עליו התבה, ותעזוב פגר מובס מתבוסס בדם&#8230; אך הסוסים עיניהם בראשם, ומעופם קדימה! קדימה!</p>

<p>– ולאן את דופקת, הוללות?</p>

<p>– למזרח שמש! למזרח שמש! שם תעלה, שם תראה בשערותיה הפרועות והבוערות בגלי דם&#8230;</p>

<p>– ולמה לך, הוללות, השמש הרכה ושערותיה הפרועות?</p>

<p>– אינני יודעת, אינני יודעת&#8230;</p>

<p>ותבת נח דוהרת, דולגת ומקפצת על פגרים מתבוססים בדם.</p>

<h2 id="ד:פרומותיאוס">ד: פרומותיאוס?</h2>

<p>הוי נקמת אלים אכזריה!</p>

<p>הוי לב אלהים אכזרים, לב ברזל, לב נחשת!</p>

<p>בכבלי ברזל אסרני ערום ועריה אל הסלע הקר!</p>

<p>וממרומי האויר הכבד והלח יורד נשר, בעל כנפים גדולות ושחורות, וברק אכשרי קר בעיני הנשר!</p>

<p>והסלע ימוץ את חום בשרי, והנשר ירד ויאכל את כבֵדי&#8230; לאטו ימוץ הסלע, לאטו יטרוף ויאכל הנשר; נתח, נתח יאכל&#8230;</p>

<p>ולעולמים כה אסבול, לעולמי עד&#8230;</p>

<p>כי שוב ישוב החום אל בשרי, וכחי יתחדש תמיד, למען יינק הסלע, למעו יטרוף הנשר!&#8230;</p>

<p>הוי – רוצח!</p>

<p>את הנצח לא שלל ממני, את האל-מות לא לקח! לעולמים יפעם הלב, ימוץ הסלע, יטרוף הנשר&#8230;</p>

<p>זה חפצו, זאת היא נקמתו!</p>

<p>נקמת צאוס!</p>

<hr />

<p>ועל מה?</p>

<p>על כי גנבתי את האור! על כי שמתי בכפי שביב אור קטן בשביל בני האדם! וחפצו – חושך על פני תהום! תאות צאוס – עינים נשואות ממאפליה, עינים כלות ומיחלות לאור, עינים מתקנאות בעטופי-אור, במרומי האָלימפוס&#8230;</p>

<p>וכי תקוץ נפשו בחברת אלים אדירים עטויי האור, יתגנב וירד בלאט לתוך הערפל לחטוף משם נתח טוב ושמן, פנינה מן הים!&#8230;</p>

<p>ואני נתתי להם אור! שביב אור קטן, ויפקחו עיניהם, ויראו את האלימפוס בצללי אורות, ואת צאוס בעור הפרה!</p>

<hr />

<p>אך למה יתמהמה הנשר?</p>

<p>סוב יסוב במרומים ואינו יורד&#8230;</p>

<p>הלהפיל את חתיתו עלי לראשונה? למען יגדל פחד העונש מן העונש?</p>

<p>ואזני שומעות את משק הכנפים השחורות, את שריקת האויר סביב סביב להן&#8230; והוא מרחף, מרחף&#8230;</p>

<hr />

<p>אך שקר, שקר הדבר!</p>

<p>על דבר שביב אש לא יכעס צאוס! הלא עוטה הוא אור כשלמה! והוא ברקים רָב לכל יום הולדת גם הצעירות בבנות האלים!&#8230;</p>

<p>האין זאת, צאוס?</p>

<p>והביטה נא ממרומים וראה! אש נתתי להם ולא אור! הם לקחו את האש לא למאור&#8230; עגלים יצליו, ראה – עגלים להם ולך, צאוס! לריח ניחוח לאפך, צאוס!</p>

<hr />

<p>הוי אלים נבערים ובני אדם שוטים!</p>

<p>הלמענכם אסבול עולמים?</p>

<p>הלמענכם אתהפך בצירַי? הלא אלהים אנכי! הלא עוד כחי במתני. צחוק עשה לי צאוס – כבלי ברזל לאלהים.</p>

<p>והתהפך אל צדו.</p>

<p>מה זאת, האם לא חלום חלמתי?</p>

<p>איה הנשר? במרומים קפא עם הענן! איה החבלים? ישנתי ותתפש עלי השממית! והסלע? נתר רך ולא סלע, בצפרני אחתוך בו כמו בבשר העגל&#8230;</p>

<p>ולמי היה האש? מאת מי גנבתי? מי הוא צאוס?</p>

<p>חלום רע חלמתי, מי הגיד לי, כי אני פרומותיאוס!</p>

<p>חא-חא-חא! בדות יוָנים רמאים!</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/1097">https://benyehuda.org/read/1097</a></div></body></html>