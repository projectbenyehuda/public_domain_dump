<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קִינוֺת</title>
	<meta name="author" content="יצחק ליבוש פרץ"/>
</head>
<body>

<blockquote>
<p>נִקְרְעָה אַנְחַת שִׁירָתִי</p>

<p>בְּחָזְקָה מִמֵּיתְרֵי הַנֵּבֶל;</p>

<p>וְרוּחַ חֲרִישִׁי נְשָׂאָהּ</p>

<p>עַל כְּנָפָיו אֶל מֶרְחֲבֵי תֵבֵל.</p>

<br />
</blockquote>

<blockquote>
<p>וַתָּעָף – וַיִּשְׁמַע הַנָּהָר,</p>

<p>וַיַּכּוּ בְּזַעְפָּם גַּלָּיו;</p>

<p>וַתָּעָף וַיִּשְׁמַע הַיָּעַר,</p>

<p>וַיִּשְׁרֹק, וַיִּרְעֲדוּ עָלָיו!</p>

<br />
</blockquote>

<blockquote>
<p>וַתַּעֲבֹר עַל עֵמֶק וָגֶבַע,</p>

<p>וַיַּעֲנוּ הַפְּרָחִים אַחֲרֶיהָ;</p>

<p>וְהַחֲבַצֶּלֶת אֲחוֺתָהּ</p>

<p>חָוְרוּ מִבֹּשֶׁת פָּנֶיהָ!</p>

<br />
</blockquote>

<blockquote>
<p>וַתַּעֲלֶה – לִמְרוֺמֵי הָרוּחַ,</p>

<p>שָׁם בַּעֲדִי כּוֺכָבִים יִבְעָיוּן;</p>

<p>וַתַּחְדֹּר יְרִיעוֺת שָׁמַיִם – –</p>

<p>מַלְאֲכֵי הַשָּׁרֵת יִבְכָּיוּן!</p>
</blockquote>

<p>*</p>

<blockquote>
<p>נָהַר הַנָּהָר גַּם הִשְׁתַּבֵּחַ</p>

<p>בִּבְדֹלַח הַמָּיִם;</p>

<p>בִּי – אָמַר – כּוֺכָבִים, וּבְקִרְבִּי נִטָּיוּ</p>

<p>יְרִיעוֺת שָׁמָיִם!</p>

<br />
</blockquote>

<blockquote>
<p>פִּתְאֹם הִתְּכַּסּוּ שָׁמַיִם מִמַּעַל,</p>

<p>כִּי עָלוּ עֲנָנִים בַּסָּעַר;</p>

<p>וְשָׁמָיו נָגֹלּוּ, וְכָבוּ הַמְּאוֺרוֺת,</p>

<p>וְנֶעְכַּר הַגֵּאֶה, הַנָּהָר!</p>
</blockquote>

<p>*</p>

<blockquote>
<p>כָּבוּ שָׁמַיִם וּמְאוֺרוֺת,</p>

<p>הַפְּרָחִים הוֺרִידוּ רָאשֵׁיהֶם,</p>

<p>וְחוֺל וָאֵפֶר בְּלִי חֶמְלָה</p>

<p>תַּשֵּׁב הַסְּעָרָה עֲלֵיהֶם.</p>

<br />
</blockquote>

<blockquote>
<p>וְהוֹמִיָּה שׁוֺרֶקֶת הַסּוּפָה:</p>

<p>&quot;פֹּה חַיִּים תִּקָּבְרוּ בָּאָמֶשׁ;</p>

<p>וְגַם אֶת מְקוֺמְכֶם לֹא תַכִּיר</p>

<p>כְּצֵאתָּהּ בַּבֹּקֶר הַשֶׁמֶשׁ!&quot;</p>
</blockquote>

<p>*</p>

<blockquote>
<p>רוּחִי עַל כָּל תַּעֲלוּלַיִךְ</p>

<p>קוֺבֵל עָלַיִךְ וּמְקַלֵּל!</p>

<p>וּלְבָבִי בְּדָמוֺ יִתְבּוֺסֵס</p>

<p>וּבְלַחַשׁ אֵלַיִךְ יִתְפַּלֵּל.</p>
</blockquote>

<p>*</p>

<blockquote>
<p>הַצִּפּוֺר בְּלִי כָנָף</p>

<p>עוֺד עוּף לֹא תַגְבִּיהַּ;</p>

<p>וְאִם יִכְבּוּ כּוֺכָבִים</p>

<p>לֹא יָהֵל רָקִיעַ;</p>

<br />
</blockquote>

<blockquote>
<p>וְיֶאֱבַל הַחֹרֶשׁ</p>

<p>וְתֵשַׁם הַגַּנָּה,</p>

<p>עֵת יִדֹּם הַזָּמִיר</p>

<p>וְתִבֹּל שׁוֺשַנָּה.</p>

<br />
</blockquote>

<blockquote>
<p>וְשֶׁמֶשׁ אִם יִדְעַךְ</p>

<p>תִּקְפָּא אֲדָמָה!</p>

<p>וּבְלִי אַהֲבָתֵךְ</p>

<p>תֶּחְשַׁךְ הַנְּשָׁמָה.</p>
</blockquote>

<p>*</p>

<blockquote>
<p>אָז טָבַעְתִּי</p>

<p>בְּעֹמֶק אֵין סוֺף שֶׁל עֵינֶיהָ!</p>

<p>אֲמָרֶיהָּ לֹא שָׁמַעְתִּי,</p>

<p>כִּי אֶת נַפְשִׁי בַּל יָדַעְתִּי,</p>

<p>אַךְ זְמִירוֺת לִי הָיוּ דְבָרֶיהָ,</p>

<p>וָאֹמַר: חַי אָנֹכִי!</p>
</blockquote>

<p>*</p>

<blockquote>
<p>גַּם תְּמוֺל מוֺרָשַׁי מִמֹּחִי</p>

<p>כָּאַרְבֶּה נִנְעָרוּ;</p>

<p>רוּחִי נֶחְבָּא אֶל הַכֵּלִים –</p>

<p>כִּי שָׁמַי־עֵינֶיהָ נִסְגָּרוּ,</p>

<p>וְשִׂפְתוֺתֶיהָ שָׁרוּ</p>

<p>עַל מוּת־אָשְׁרִי שִׁיר־אֲבֵלִים!</p>
</blockquote>

<p>*</p>

<blockquote>
<p>כּוֺכְבֵי בְשֺׂוֺרָה, כּוֺכְבֵי בֹקֶר,</p>

<p>כּוֺכְבֵי תִקְוָה רַחְמָנִיָּה!</p>

<p>אֶתְכֶם תַּחְפִּיר אַךְ הַשֶּׁמֶשׁ</p>

<p>שֶׁמֶש <strong>תַּאֲוָה נִהְיָה</strong>!</p>

<br />
</blockquote>

<blockquote>
<p>אַךְ בְּחַלּוֺנִי אַל תָּרֹנּוּ</p>

<p>כִּי עוֺד יוֺמִי לֹא יָפוּחַ!</p>

<p>צִלְלֵי נַפְשִׁי לֹא יָנוּסוּ</p>

<p>וְאֶת תִּקְוֹתַי נָשָׂא רוּחַ!</p>
</blockquote>

<p>*</p>

<blockquote>
<p>בְּהִלּוֺ נֵרָהּ עַל רֹאשִׁי,</p>

<p>עֵת עוֺד יִחַלְתִּי, קִוִּיתִי,</p>

<p>מִשֹּׁהַם וְכַדְכֹּד רִגְשׁוֺתַי</p>

<p>בִּלְבָבִי לָהּ מִקְדָּשׁ בָּנִיתִי.</p>

<br />
</blockquote>

<blockquote>
<p>אַךְ עַתָּה מֵתוּ תִקְוֹתַי</p>

<p>וְרוּחִי מְבַכֶּה חֲלָלָיו;</p>

<p>וּבָאֵשׁ נִשְׁפַּט מִקְדָּשִׁי</p>

<p>וְלִבִּי רֵיק עַל גֶּחָלָיו!</p>
</blockquote>

<p>*</p>

<blockquote>
<p>הֲתֵדְעִי, יָפָתִי, הַנִּיר,</p>

<p>שֶׁשָּׁם כָּל הַדּוֺרוֺת</p>

<p>זוֺרְעִים בְּדִמְעָה?</p>

<br />
</blockquote>

<blockquote>
<p>הֲתֵדְעִי, יָפָתִי, הַנִּיר,</p>

<p>הַמְגַדֵּל אֲבָנִים</p>

<p>וּמְחַיֶּה רִמָּה?</p>

<br />
</blockquote>

<blockquote>
<p>הֲתֵדְעִי, יָפָתִי, הַנִּיר,</p>

<p>שֶׁשָּׁם בֵּין הַקָּמָה</p>

<p>תִּפְרַח תִּקְוָתִי?</p>

<br />
</blockquote>

<blockquote>
<p>הֲתֵדְעִי, יָפָתִי, הַנִּיר,</p>

<p>שֶׁשָּׁם יִדַּמּוּ יַחַד</p>

<p><strong>לִבִּי גַּם אַהֲבָתִי?</strong></p>
</blockquote>

<p>*</p>

<blockquote>
<p>הַאֶלֹהִים הוּא הַקּוֺרֵא</p>

<p>תֵבֵל וּמְלֹאָהּ מִתֹּהוּ,</p>

<p>אוֺ הָאָדָם לוֺ בוֺרֵא</p>

<p>אֵלִים בְּצַלְמוֺ, כָּמוֺהוּ?</p>

<br />
</blockquote>

<blockquote>
<p>הֲיֶשְׁנָהּ שָׁם עַיִן צוֺפִיָּה</p>

<p>וְיַד בַּסֵּפֶר כּוֺתֶבֶת,</p>

<p>וּ&#8220;בֹאוּ חֶשְׁבּוֺן&#8221; הַשֶּׁלֶט</p>

<p>הַנּוֺרָא עַל שַׁעֲרֵי הַמָּוֶת?</p>

<br />
</blockquote>

<blockquote>
<p>אוֺ כוֺתְבִים אֲנַחְנוּ עַל מַיִם,</p>

<p>וְחוֺרְתִים בַּחוֺל אֶת הַקּוֺרוֺת,</p>

<p>וּלְעָשׁ וָסָס לְמַאֲכָל</p>

<p>יִהְיֶה כָל סֵפֶר הַדּוֺרוֺת?</p>

<br />
</blockquote>

<blockquote>
<p>הֲזוֺרְעִים כֻּלָּנוּ אֶל קוֺצִים</p>

<p>וּבְדִמְעָה נְרַוֶּה אַךְ סְּלָעִים?</p>
</blockquote>

<p>*</p>

<blockquote>
<p>הָהּ כָּבָה נֵר אַהֲבָתִי</p>

<p>וּמֹחִי – מַאֲכַל תּוֺלָעִים!</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50708">https://benyehuda.org/read/50708</a></div></body></html>