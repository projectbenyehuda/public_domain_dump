<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>האלמנה</title>
	<meta name="author" content="יצחק ליבוש פרץ"/>
</head>
<body>

<p>סמרטוטי ערפל, כבדים ואמוצים, התנגשו והתלכּדו וַיהיו לענן עלטה אחד. האוויר כבד וחם, עוד מעט וירד הגשם, כבר יצא החלוץ לפניו: רסיסים ונטפים בודדים.</p>

<p>לרגלי הר תלול עומד בית קטן; וראשו חבוש גג-קש קרוע – מי יתקן אותו?</p>

<p>הענן הכבד מכסה את השמש כליל. חיש עבר גם &#8220;בין השמשות&#8221; …בבית חשיכה; בפינת הארובה שמעל לכירים עומדת עששית, אך ריקה היא בלי נפט, והזכוכית שבורה – מי יקנה זכוכית חדשה, מי יביא נפט?</p>

<p>ובחדר מחנק נפש.</p>

<p>והכירים אינן ריקות; איזה קדרות של חרס; מעט אפר, לבינה מתפוררת, מגרפת ברזל …אך זיק אש אין …על יד הדלת גזרי עץ – אך מי יחטבם לעצי-דלק?</p>

<p>בעל-הבית חלה כשנה תמימה את חוליו, אשר מת בו. ה&#8220;צרור&#8221; אשר נצבר במשך ימים רבים ובעמל רב, כלה ואיננו …</p>

<p>– אאסוף מעט כסף, ואתן אותו ברבית … – אמר בלבו – כי אשתי הרתה ובלי ספק תלד בן, ויהיה שכר לימוד!</p>

<p>ה' נתן בת; גם זו לטובה, והיה לה הכסף לנדוניא …</p>

<p>אך המחלה באה כשואה&#8230;</p>

<p>לאט נתמעט הכסף מן הצרור והכוחות מן הגוף …לאט לאט יצאו גם כלי הבית בלחם, ברפאוּת-תעלה ללא הועיל …לאחרונה יצאה מכונת התפירה …גם היא נמכרה, ויחד עם השקל האחרון יצאה גם הנשמה מן הגוף ….</p>

<p>חתיכת הבד, אשר נצרר בה הכסף, תלויה עתה על-יד נר-הנשמה …</p>

<p>ארגז מפורזל עומד אצל הדלת – הוא ארגז המשרתת האחרונה אשר יצאה לבקש לה &#8220;מקום&#8221; אחר.</p>

<p>הצללים בחדר הצר מתעבים מרגע לרגע; על הרצפה מעט קש מפוזר, עליו שכב המת …</p>

<p>הכתלים מביטים בעינים קטנות ושחורות – הם המסמרים, שהיו תלויים עליהם כלי-בית ומלבושים, מראָה ( טוב מאד, כי נלקחה; לוּ ראתה האלמנה את פניה!), מנורת חנוכה (בשביל מי? למה?) ובגדים רבים …המראה והמנורה נמכרו, את הבגדים חטפו בעלי-חובותיהם בשעת יציאת הנשמה ….</p>

<p>ובפינה – ערשׂ, והילד השוכב בו ישן ….</p>

<p>ועל הרצפה יושבת האלמנה, וראשה נשען על ערשׂ הילד, וידיה הרזות רועדות …עיניה היבשות והאדומות מביטות אל התקרה, בלי ראות מאומה.</p>

<p>וכך היא יושבת בלי נוע, בלי רגש, כמעט בלי דופק …</p>

<p>אך במוחה, בלי חפצה וידיעתה, מתגלגלת מחשבה עצלה, זכרון איזה דבר:</p>

<p>– &#8220;הנה, – אמר אליה פעם אחת, – הושיטי לי את המספּרים …&#8221; והמספּרים לא נצרכו לו כלל!</p>

<p>וצחוק של עורמה קלה הופיע אז על פניו …</p>

<p>&#8220;הוא חפץ, שאקרב אליו&#8221;.</p>

<p>&#8220;ואני קלפתי אז תפוחי אדמה&#8221; ….</p>

<p>&#8220;והאם נתתי לו אז את המספרים?&#8221;</p>

<p>&quot;לא, לא נתתי – באותו הרגע בא איזה איש הביתה … &quot;</p>

<p>&#8220;מי בא אז?&#8221;</p>

<p>ואת האיש אשר בא, ואשר הפריע אותה מלהושיט לו את המספּרים, לא תוכל להעלות על לב …</p>

<p>והיא חושבת בעצלתים, והילד ישן, וצחוק-קל מרחף על פני החולם הקט.</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/1363">https://benyehuda.org/read/1363</a></div></body></html>