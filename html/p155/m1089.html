<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שהשׂמחה במעונו</title>
	<meta name="author" content="יצחק ליבוש פרץ"/>
</head>
<body>

<p>הם יש להם אך חפץ אחד, משׂאת נפש אחת ­­– הם שואלים עולם הזה!</p>

<p>תן להם טעם חיים! תן להם חדוָה! שׂמחה הם מבקשים!</p>

<p>ואני אומר לכם: <strong>שהשׂמחה במעונו</strong>&#8230;</p>

<p>אין שׂמחה אלא מזיו השכינה; אין שׂמחה אלא שׂמחת צדיקים, שׂמחת תורה, מצווֹת ומעשׂים טובים.</p>

<p>מקור החיים הוא מקור השׂמחה!</p>

<p>הגוף אינו שׂמחה, לפי שהוא אובד וכלה, ומת משעה לשעה, מרגע לרגע; אָבֵל הוא, מלא צער ויסורין&#8230; שׂמֵחה אך הנשמה, בשעה שהיא מנצחת את הגוף, בשעה שיגברו החיים על המות, הקיים על האובד, כי אין שׂמחה אלא שׂמחת הנצחון&#8230;</p>

<p>ועל כן העולם הזה, בלי מצווֹת ומעשׂים טובים, ובלי אור תורה, מעוטף הוא בצער; והעצבון רובץ עליו כעב הענן&#8230;</p>

<p>כי, כל שאינו צרוּר בצרור החיים, כל שנשמתו אינה רוחצת באור זרוע לצדיק, כל שאינו נהנה מזיו השכינה – אין לו שׂמחה&#8230;</p>

<hr />

<p>וזה הוא סוד תרומות ומעשׂרות, הפרשת חלה, סעודות לאביונים, הכנסת-אורחים, זמירות ותשבחות…</p>

<p>כל זה מעלה את המאכל והמשקה למדרגת מצוָה, – זה השולחן אשר לפני ה', והשתיה כדת!</p>

<p>והא ראיה – <strong>אנחנו</strong> שותים <strong>והם</strong> שותים&#8230;</p>

<p>אצלם אין המשקה חפץ לרדת לתוך הלוע&#8230; מה לו ולצרה הזאת? והם בעצמם אינם <strong>חפצים</strong> לשתות את המשקה: לאיזה צורך? אלא מאי? היצר-הרע מצווה והם שותים&#8230; והם טועמים ומציגים את הכוס&#8230; ואחרי כל לגימה ולגימה הם מעוים את פניהם, כאילו טעמו מן המים המאוררים&#8230; ולא יפּלא – הנשמה סובלת מזה יסורים קשים, והיא מתכווצת בפנים והגוף מתכווץ מלבר ומתקמט כקלף&#8230;</p>

<p>אבל כשאנחנו שותים לשם מצוָה, בסעודת מצוָה, לזכרון בר-מינן, לסיום התורה, כשאנחנו מברכים על המשקה ומעלים את המשקה – המשקה משתוקק להשתות, והנפץ <strong>חפצה</strong> לשתות; ואנחנו שותים, שותים בשׂמחה&#8230;</p>

<hr />

<p>הם מתפארים, שהם אוכלים בדרך-ארץ&#8230;</p>

<p>ואני יודע שאינם <strong>יכולים</strong> לאכול בלי דרך-ארץ! לפי שהם מסובים בלי שׂמחה, בלי ניצוץ של חדוָה ורעוּת&#8230; קודרים הם כשולי קדירה, כּכירה שלא ראתה ניצוץ אור; אין חדוָה, מפני שאין ידידוּת, מפני שאיש לא יוכל נשוֹא את פני רעהו&#8230; תועבה היא לאב ולבן לאכול מקערה אחת; שני אחים אינם מסתפקים בכלי-מלח אחד&#8230; מפרכסים זה את זה, משוֹחחים ומספּרים בנעימות, לפי שכן מצווה המנהג, אבל הם אינם חיים, וסעודתם – <strong>זבחי מתים</strong>&#8230;</p>

<p>שוטים! מלחמם לא פרסו לדל, לא הפרישו חלה, לא בירכו על הכוס, תורה אינם אומרים, זמירות אינם מזמרים, והם חפצים – לשׂמוח!</p>

<p>ואם, מבלי יכולת להשיב ריקם פני הגבאי שלהם, הם מביאים איזה אורח הביתה, מושיבים הם אותו אצל האמהות והשפחות בחדר-הבשוּל&#8230;</p>

<p>שם, אצל האמהות והשפחות, אולי יש שׂמחה; אבל אצלם – שעמוּם, כליון-הנפש&#8230;</p>

<hr />

<p>אני שומע לפעמים את שיריכם&#8230;</p>

<p>את הלבנה אתם משבחים; יפה היא, ברה היא, תמה היא, וכו&#8216;, וכו&#8217;&#8230; גם את הכוכבים והמזלות אתם מפארים&#8230; ועל הטבע אתם שׂמחים, על שׂדה ויער, נהרות ואגמים&#8230;</p>

<p>מה איכפת לי?&#8230; אויר זך הוא דבר שווה לכל נפש ורפואה שלימה לחולי הריאה&#8230; ומה שנוגע להטבע, גם אני נער הייתי, גם אני&#8230; ושׂמחתי עליה פעם אחת בשנה – קודם הושענא רבה&#8230;</p>

<p>עוד לא עלה עמוד השחר&#8230; השמים עין עופרת כהה להם&#8230; ענני בוקר וצלליהם רצים אנה ואנה&#8230; בפאת קדים דמדומים קלים, נגוהות מתאספים&#8230; ובין ערבים ישטוף הנחל, ישטוף ויפכה, ישטוף ויפכה&#8230; מרחוק: פּיק-פּיק! איזה עוף משונה מצפצף. טס, טס&#8230; יענה השני לעומתו&#8230; לאמר: דום, אל תפריע&#8230; הכל בכאן אומר שירה&#8230; והנחל מפכּה והומה בלאט, ואני הולך על שׂפת הנחל ומקצץ בערבות&#8230;</p>

<p>לא אשׂא דעי על הכוכבים והמזלות&#8230; הענין עמוק ומסובך, ומי יתַנה את תקפם ופעולתם&#8230; אבל הלבנה, – וכי אתם יודעים מאין היופי שלה, הנעימות שלה? אני אגלה לכם את מקורם. הוא קדוּש <strong>הלבנה</strong>&#8230; <strong>אנחנו משפיעים עליה</strong>. אנחנו שׂמחים לקראתה, מרקדים לקראתה, מברכים <strong>ומקדשים</strong> אותה, ועל כן יפה היא, ברה היא, קדושה היא&#8230;</p>

<p>לולא זה היתה הלבנה מכוערה, היתה דומה לכל היותר לקערת בדיל שבבית-החולים&#8230;</p>

<hr />

<p>ואספר לכם מעשׂה, מעשׂה שהיה, מעשׂה בבן-מלך&#8230;</p>

<p>ובן-המלך היה נכא-רוח, שרתה עליו מרה שחורה&#8230; מעולם לא הוציא קול חדוָה מפיו, ועל פניו לא נראו אותות רצון&#8230; קודר הילך כל הימים&#8230; ונחלקו הרופאים. אלה אומרים שעיניו רעות, וכל מה שהן רואות – ירוק הוא, מאוס ונמאס הוא, וביקשו לו משקפים טובים ולא מצאו&#8230;</p>

<p>והללו אמרו, שבלי ספק שתה מים מבאר ובלע איזה שרץ טמא, ונטבע השרץ בנשמתו והבאיש אותה&#8230; וביקשו סגולות שונות להוציא את השרץ ולא הועילו&#8230;</p>

<p>ואחרים אמרו: כשוּף הוא; ונאספו אובות וידעונים וכל חכמי מזרח ומערב להכיר את הכשוּף, והעלו חרס בידם&#8230;</p>

<p>והמלך חפץ להציל את בנו – לשׂמחו, להצהילו.. והוא קונה לו כלי כסף וכלי זהב, כלי זכוכית ובדולח, וכלי בשׂמים שונים&#8230; מכל ארבע פנות העולם מביאים לבן-המלך כל מיני שׂכיות ודברים יקרים&#8230; וגן נטע לו המלך, וטירה בנה לו באמצע הגן&#8230; ומסלות הגן – עפרות זהב, ונחל של מים חיים מפכּה בתוך הגן, ועל הנחל צפות האוָזות הלבנות, והן צפות בהשקט ומנוחה, באחד מששים של שלוַת הצדיקים בגן-עדן – וללא הועיל! בן-המלך שרוי בצער, והוא אומר, שהכל שרוי בצער, שבעצבון יגדל העץ, שהעשׂבים והפרחים אבלים, שהמים אינם מפכּים, כי אם בוכים ומבכּים, והאוָזות הלבנות הן זכר לתכריכים&#8230; תפוחי זהב, רימונים, ענבים – הכול כאשר לכול באושים, הכול מר בטעמו ונמאס במראהו&#8230;</p>

<p>ואם קרה המקרה, והעיף בן-המלך את עינו, וראה את עצמו בראי או במים – היה צועק ונרתע לאחוריו באימה; &quot;אני מת, קרא, &#8220;ופני פני מת&#8221;&#8230;</p>

<p>ומי יודע מה היה בסוף הדבר לולא המקרה&#8230; ועל פי המקרה מילא בן-המלך לפתע פתאום את פיו צחוק, יצא במחול ויחבּק וינשק את המלך ואת כל בני ביתו.. ומה קרה? פעם אחת עבר צדיק על יד הגן.. הצדיק היה שליח מצוָה&#8230; הלך לסנדקאות, לפדיון שבויים או כיוצא בזה&#8230; אך חול הדרך היה כבד מאוד, והקב&quot;ה הוציא חמה מנרתיקה, וייעף הצדיק&#8230; עוד מעט ויפול, רגע – ויתעלף&#8230; אך שלוחי מצוָה אינם נזוקין&#8230; מעץ הגן נשל תפוח ויפול לרגלי הצדיק&#8230; הצדיק הרימוֹ, בירך עליו וַיטעם ממנו&#8230;</p>

<p>פתאום וסר הצל החופף על הגן, פתאום ואור שׂמחה זרוע על פני כולו&#8230; ובן-המלך נרפא&#8230;</p>

<p>הוא אשר דבּרתי – <strong>שהשׂמחה במעונו</strong>&#8230;</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1089">https://benyehuda.org/read/1089</a></div></body></html>