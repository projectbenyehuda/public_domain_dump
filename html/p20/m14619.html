<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶפְצְחָה רִנָּה וְתוֹדָה</title>
	<meta name="author" content="אברהם אבן עזרא"/>
</head>
<body>

<blockquote>
<p>אֶפְצְחָה רִנָּה וְתוֹדָה, / אֶצְהֲלָה בִּגְאוֹן יְיָ</p>

<p>וּבְתוֹךְ קָהָל וְעֵדָה / אֶזְכְּרָה חַסְדֵי יְיָ.</p>

<br />

<p>בּוֹ לְבַד אֶבְטַח בְּעוֹדִי / כִּי מְנָתִי הוּא וְחֶבְלִי,</p>

<p>וּשְׁמוֹ מִשְׁעָן בְּיָדִי / וּדְבָרוֹ נֵר לְרַגְלִי,</p>

<p>עֵת אֲשַׁוֵּהוּ לְנֶגְדִּי / אֶשְׁכְּחָה רִישִׁי וּמַחְלִי.</p>

<p>כָּל יְמוֹתַי אֶעֱבֹדָה / יוֹצְרִי הָאֵל יְיָ</p>

<p>וּבְתוֹךְ עַם אֶעֱמֹדָה / וָאֲבָרֵךְ אֶת יְיָ.</p>

<br />

<p>רַחֲמָיו נֶגְדִּי נְתָנָם / אֵל וְעָבַר עַל עֲלוּמָי,</p>

<p>צוֹרֲרַי תַּמוּ וְאֵינָם, / אָבְדוּ מוֹנַי וְקָמָי</p>

<p>וּמְשַׂנְאַי בַּהֲמוֹנָם / נָפְלוּ תַחַת פְּעָמַי–</p>

<p>לָבְשׁוּ הַכֹּל חֲרָדָה, / צָלֲלוּ עוֹזְבֵי יְיָ,</p>

<p>אָחֲזָה אוֹתָם רְעָדָה / מִפְּנֵי פַּחַד יְיָ!</p>

<br />

<p>מָה אֲדַבֵּר – וַחֲסָדָיו / גָּבְרוּ מֵעַל שְׁחָקָיו?</p>

<p>לֹא יְבִינוּן כָּל עֲבָדָיו, / גַּם נְבִיאָיו וַאֲפִיקָיו –</p>

<p>נַעֲלֶה עַל כֹּל גְּדוּדָיו / צוּר מְשַׁלֵּחַ בְּרָקָיו.</p>

<p>נִצְּבָה נַפְשִׁי וְעָמְדָה / חִישׁ לְהוֹדוֹת שֵׁם יְיָ,</p>

<p>כִּי מְאֹד חָשְׁקָה וְחָמְדָה / לַחֲזוֹת נֹעַם יְיָ.</p>

<br />

<p>טוּב אֱלֹהִים הַאֲחַוֶּה / וַאֲשׂוֹחֵחַ פְּלָאָיו –</p>

<p>כִּי בְּשָׂשׂוֹן הוּא מְרַוֶּה / פִּי יְדִידָיו וּקְרוּאָיו.</p>

<p>אַשְׁרֵי אִישׁ לוֹ יְקַוֶּה, / הוּא אֱמֶת קָרוֹב לְקוֹרְאָיו.</p>

<p>זַמְּרִי לָאֵל, יְחִידָה, / נָא וְכָל יִרְאֵי יְיָ</p>

<p>שׁוֹרֲרוּ שִׁירָה חֲמוּדָה / נָא וּבָרְכוּ אֶת יְיָ!</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/14619">https://benyehuda.org/read/14619</a></div></body></html>