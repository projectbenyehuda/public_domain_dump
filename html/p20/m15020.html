<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יְיָ אֶחָד וּשְׁמוֹ אֶחָד</title>
	<meta name="author" content="אברהם אבן עזרא"/>
</head>
<body>

<blockquote>
<p>יְיָ אֶחָד וּשְׁמוֹ אֶחָד.</p>

<br />

<p>אֵל מִסְתַּתֵּר נִגְלָה בְּפִלְאֵי מַעְבָּדָיו וְגָדְלוֹ,</p>

<p>הָאָרֶץ הֵאִירָה מִכְּבוֹדוֹ וְשׁוּלָיו מְלֵאִים הֵיכָלוֹ,</p>

<p>שְׂרָפִים עוֹמְדִים מִמַּעַל לוֹ,</p>

<p>שֵׁשׁ כְּנָפַיִם שֵׁשׁ כְּנָפַיִם לְאֶחָד.</p>

<br />

<p>בַּעֲבָדָיו לֹא יַאֲמִין וְיַהֲפֹךְ לְמַשְׁחִית הוֹדָם,</p>

<p>אַף שֹׁכְנֵי בָתֵּי חֹמֶר אֲשֶׁר בֶּעָפָר יְסוֹדָם</p>

<p>וְלֶעָפָר יַשְׁכֵּן כְּבוֹדָם,</p>

<p>הַכֹּל הוֹלֵך אֶל מָקוֹם אֶחָד.</p>

<br />

<p>רַחוּם טוֹב לִירֵאָיו וּלְחוֹשְׁבֵי שְׁמוֹ,</p>

<p>הִנְנוּ אָתָאנוּ לְבַקֵּר בְּהֵיכָלוֹ וְלַחֲזוֹת בְּנָעֳמוֹ,</p>

<p>וּמֵעֲבָדָיו וּמֵעַמּוֹ</p>

<p>לֹא נִשְׁאַר אֶחָד.</p>

<br />

<p>הִתְקַדְּשׁוּ לְמָחָר וּמִשְּׁנַת הוֹלֵלוּת עוּרוּ, רַעְיוֹנָי,</p>

<p>הִכּוֹנוּ לִקְרַאת חוֹקֵר עֲלוּמַי וּמֵבִין צְפוּנָי,</p>

<p>נַפְשִׁי וְגוּפִי, שׁוּבוּ אֶל אֲדֹנָי!</p>

<p>לָמָה אֶשְׁכַּל גַם שְׁנֵיכֶם יוֹם אֶחָד?</p>

<br />

<p>מַצִּיב מַהֲמוֹרֵי מִרְיוֹ יִלָּכֵד בְּפַח מְצוּדָיו</p>

<p>וְהַיָּרֵא אֶת דְּבַר יְיָ לְכוֹנֵן מַעְבָּדָיו –</p>

<p>תֻּמּוֹ וְצִדְקָתוֹ תָּמְכוּ בְיָדָיו,</p>

<p>מִזֶּה אֶחָד וּמִזֶּה אֶחָד.</p>

<br />

<p>נִדְרָשׁ לְנֶפֶשׁ תִּדְרְשֶׁנּוּ, טוֹב לְגֶבֶר יֵיטִיב מִפְעָלָיו</p>

<p>וְיִקְרַע בְּמֹעַל יָדָיו מְעִיל מְעָלָיו מֵעָלָיו,</p>

<p>וְיִגְאָלֵהוּ מֵרֶדֶת שַׁחַת אִם יֵשׁ עָלָיו</p>

<p>מַלְאָךְ מֵלִיץ אֶחָד.</p>

<br />

<p>הִתְקוֹשֲׁשׁוּ אֱוִילִים, שׁוּבוּ שׁוֹבָבִים וְחִרְדוּ לִרְגָעִים,</p>

<p>הִתְבּוֹנֲנוּ כִּי צֵל יְמֵי חַיֵּינוּ – מְעַט וְרָעִים,</p>

<p>יְמֵי שְׁנוֹתֵינוּ – בָּהֶם שִׁבְעִים</p>

<p>שָׁנִים, הֵנָּה חֲלוֹם אֶחָד.</p>

<br />

<p>תּוֹלַעַת וְלֹא אִישׁ יִרְבּוּ עַצְּבוֹתָיו,</p>

<p>בֶּעָפָר יָמוּת גִּזְעוֹ וְאִם עַפְרוֹת זָהָב גַּגּוֹ וְקִירוֹתָיו,</p>

<p>וְאַבְנֵי נֵזֶר מְנֻפָּצוֹת יָשִׂימוּ מְרַאֲשׁוֹתָיו</p>

<p>תַּחַת הַקֶּרֶשׁ הָאֶחָד.</p>

<br />

<p>חַלּוּ נָא פְנֵי אֵל – וְרוּחַ חַסְדּוֹ מִמָּרוֹם עָלֵינוּ יֵעָרֶה,</p>

<p>לְקַבֵּץ מִכַּנְפוֹת הָאָרֶץ נִדָּחַי וּבְמִתְקוֹמֲמָי יִתְגָּרֶה,</p>

<p>וּפִנַּת יִקְרַת קִרְיָתוֹ יְקָרֶה, וְיִקָּרֵא</p>

<p>מֶלֶךְ יְרוּשָׁלַיִם אֶחָד.</p>

<br />

<p>יִהְיוּ לְלַעַג שַׁאֲנַנַּי וּלְבוּז גְּאֵיוֹנָי,</p>

<p>יָרִים נֵס לְהִתְנוֹסֵס לִשְׁאֵרִית הֲמוֹנָי,</p>

<p>לִקְרֹא כֻלָּם בְּשֵׁם אֲדֹנָי</p>

<p>וּלְעָבְדוֹ שְׁכֶם אֶחָד.</p>

<br />

<p>יַשְׁבִּית מִפָּנֵינוּ מְתַלְּעוֹת לָבִיא וְשִׁנֵּי אַרְיֵה,</p>

<p>יְקִימֵנוּ לְפָנָיו, אַלְפֵי חֲסָדָיו יְחַיּוּנוּ וְנִחְיֶה,</p>

<p>בַּיּוֹם הַהוּא יִהְיֶה</p>

<p>יְיָ אֶחָד וּשְׁמוֹ אֶחָד.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/15020">https://benyehuda.org/read/15020</a></div></body></html>