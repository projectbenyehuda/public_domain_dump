<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲסִיר תַּאֲוָה שְׁמַע מִצְוָה</title>
	<meta name="author" content="אברהם אבן עזרא"/>
</head>
<body>

<blockquote>
<p>אֲסִיר תַּאֲוָה, / שְׁמַע מִצְוָה / לַחָפְשִׁי תְּשַׁלֵּחֲךָ:</p>
</blockquote>

<blockquote>
<p>בְּדָת אֵל הֲגֵה / וְאַל תִּשְׁגֶּה / וְהִיא נִפְלָאוֹת תְּשִׂיחֲךָ.</p>
</blockquote>

<blockquote>
<p>וְאִם נַפְשְׁךָ / תְּבַקֶּשְׁךָ – / שְׁמָעֵנִי, אוֹכִיחֲךָ</p>

<p>עֲלֵי חָכְמוֹת / בְּנֵי אֲדָמוֹת, / אֲשֶׁר בִּקְשׁוּ לְהַדִּיחֲךָ:</p>

<p>אֵיךְ תִּדְרשׁ / סוֹד הָרֹאשׁ – / וְתִלְאֶה לְחַפֵּשׂ רוּחֲךָ?</p>

<p>וְאֵיך תֶּחֱזֶה / לָמָּה זֶה? / וְנָקֵל מִזֹּאת כֹּחֲךָ!</p>

<p>וְעַל אֱמוּנוֹת / הַתְּבוּנוֹת / מִי זֶה אֲשֶׁר יַבְטִיחֲךָ?</p>

<p>בְּצֵל אֵל חֲסֵה / וְחֻקָּיו עֲשֵׂה, / כִּי הוּא יְיַשֵּׁר אָרְחֲךָ.</p>

<p>הוּא נִצְחֲךָ, / הוּא נִכְחֲךָ, / הוּא בְקִרְבְּךָ, הוּא סְבִיבְךָ –</p>

<p>וְאָהַבְתָּ / אֶת אֲדוֹנָי / אֱלֹהֶיךָ בְּכָל לְבָבְךָ!</p>

<br />

<p>בְּכָל מַרְאֶה / אֲשֶׁר תִּרְאֶה / עֵד, כִּי אֵין זוּלָתוֹ.</p>

<p>וְכָל שֵׁמַע / אֲשֶׁר תִּשְׁמַע / יַשְׁמִיעַ תְּהִלָּתוֹ.</p>

<p>וְכָל רֵיחַ / תָּרִיחַ / יוֹדִיעַ עֳלִילָתוֹ.</p>

<p>וְכָל טַעַם / אֲשֶׁר תִּטְעַם / יְבָאֵר סוֹד גְּדֻלָּתוֹ.</p>

<p>וְיָדֶיךָ – / עֵדֶיךָ, / לְהָמִישׁ בָּם פְּעֻלָּתוֹ.</p>

<p>וְכָל מַדָּע / אֲשֶׁר תֵּדַע – / בְּךָ נָכוֹן בְּמִלָּתוֹ.</p>

<p>וְכָל שֶׂכֶל / אֲשֶׁר תִּשְׂכַּל – / מֵאִתּוֹ תְּחִלָּתוֹ.</p>

<p>הוּא בְרָאֲךָ, / הוּא נְשָׂאֲךָ / בְּאַהֲבָתוֹ וְחֶמְלָתוֹ,</p>

<p>יְעוֹדֶדְךָ, / יְלַמֶּדְךָ, / בְּאַחֲרִיתְךָ לְהֵיטִיבְךָ!</p>

<br />

<p>רֹאשׁ וָסוֹף / אִם תִּכְסֹף / לָדַעַת מַשְׂכֻּרְתְּךָ –</p>

<p>בְּרֵאשִׁיתְךָ / וְאַחְרִיתְךָ / אַתָּה כְּפִי מַחְשַׁבְתְּךָ;</p>

<p>כְּטוֹבָתְךָ / כְּרָעָתְךָ / נְתוּנָה לָךְ כִּיכָלְתְּךָ,</p>

<p>וְיוֹצֶרְךָ / יַחְקָרְךָ / וְיֵדַע קוּמְךָ וְצֵאתְךָ.</p>

<p>וְאֵיךְ תִּשְׂטֶה, / וְאָן תִּטֶּה? / וּמִדַּעְתּוֹ – דַעְתְּךָ!</p>

<p>עֲזֹב הֶבֶל / מְתֵי תֶבֶל / וּשְׁמֹר אֶת מִשְׁמַרְתְּךָ!</p>

<p>יְלוּד אֲדָמָה, / חֲשֹׁב: לָמָּה / תִּיגַע לְזָרִים בִּלְתְּךָ?</p>

<p>פְּקַח עֵינְךָ / וְהַט אָזְנְךָ, / רְאֵה: שְׁאֵלָתְךָ אִתְּךָ!</p>

<p>וְהַבּוֹרֵא / בְקוֹל קוֹרֵא: / &#8216;אִם תָּשׁוּב – וַאֲשִׁיבְךָ!&#8217;</p>

<br />

<p>מַה יִּשְׁאַל / לֵב נוֹאַל – / וְטוֹבַת אֵל עוֹדֶפֶת,</p>

<p>וּמַה תִּירָא – / וְהָעֶזְרָה / עָלֶיךָ חוֹפֶפֶת.</p>

<p>גַּן עֶדְנוֹ / הוּא רְצוֹנוֹ / וּבִלְתּוֹ מְקֹרָא תֹּפֶת,</p>

<p>כִּי יְחִידַת-/ מוֹאֵס-בְּדָת / בְּאֵשׁ הַנְּדוֹד נִשְׂרֶפֶת.</p>

<p>שְׁמֹר חֻקִּים / צַדִּיקִים / הַמְתוּקִים מִנֹּפֶת,</p>

<p>תִּתְרוֹמֵם, / אִם תְּשִׂימֵם / עַל רֹאשְׁךָ מִצְנֶפֶת.</p>

<p>הֵם הוֹדְךָ – / וְעַל יָדְךָ / תְּנֵמוֹ לְאוֹת וּלְמוֹפֵת,</p>

<p>בָּם הָבֵן – / וְהָיוּ בֵין / עֵינֶיךָ לְטוֹטֶפֶת –</p>

<p>אֲשֶׁר תֵּפֶן / אֲלֵיהֶם, פֶּן / יָסוּרוּ מִלְּבָבְךָ.</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/15057">https://benyehuda.org/read/15057</a></div></body></html>