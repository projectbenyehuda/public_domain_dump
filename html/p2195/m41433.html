<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נְזַמֵּר שִׁיר וְשֶׁבַח</title>
	<meta name="author" content="נסים מצליח"/>
</head>
<body>

<p>לכבוד שיך ששון בן צאלח דוד</p>

<p>סימן: נשׂים.</p>

<blockquote>
<br />
</blockquote>

<blockquote>
<p>נְזַמֵּר שִׁיר וְשֶׁבַח גַּם תְּהִלָּה / לְשַׂר גָּדוֹל וְהוּא כֶתֶר לְגוֹלָה</p>

<p>שְׂפָתָיו יִנְטְפוּ מֹר וַאֲהָלוֹת / בְּעֵת כִּי יִפְתְּחָה אֶת פִּיו בְּמִלָּה</p>

<p>יְהִי בָרוּךְ בְּצֵאתוֹ גַם בְּבוֹאוֹ / בְּרֹב עֹשֶׁר וּמֶמְשָׁלָה גְדוֹלָה</p>

<p>מְרוֹמָם יִהְיֶה עַל כָּל בְרָכוֹת / וְהַצְלָחָה מְרֻבָּה גַם כְּפוּלָה</p>

<p>אֲדוֹנִי שָׁלְחו לְמָר וְיִחְיֶה / כְּתָב עִבּוּר לְהוֹרוֹת אֶת שְׁבִילָהּ</p>

<p>וְנִכְתַּב עֵת מְאֹד צַר הוּא לְלָקוּת / בְּמַאְמַר צוּר וְהוּא נוֹרָא עֲלִילָה</p>

<p>וְיָדַעְתִּי כִי יֵשׁ הֶפְרֵשׁ וְהֶבְדֵּל / בְּחֶשְׁבּוֹנִי וְחֶשְׁבּוֹן רֹאשׁ קְהִלָּה</p>

<p>וְאָמַרְתִי אֲגַל אֹזֶן יְדִידִי / לְבַל יַחְשֹׁב עֲלֵי עַבְדּוֹ מְעִילָה</p>

<p>וְעוֹד שֶׁבַח וְלֹא עָמַד בְּחִלּוּף / הַהַבָּטָה לְעִיר וּכְרָךְ גְּדוֹלָה</p>

<p>וְיֵשׁ הֶפְרֵשׁ לְבֵין בָּבֶל וּמַארְדִין / כְּשֵׁשׁ מַעְלוֹת בְּאֹרֶךְ הַמְּסִלָּה</p>

<p>וְנִכְתֹּב לַאֲדוֹן כְּפִי יְרוּשְׁלֵם / לְלָקוּת צַר וְהוּא לָךְ הוּא תְחִלָּה</p>
</blockquote>

<blockquote>
<p>תְּשַׁע עֶשֶׂר דְּקֵי שָׁעָה וְאַחַר / לְיוֹ״ד שָׁעוֹת בְּיוֹם דָּלֶת בְּלַיְלָה</p>
</blockquote>

<blockquote>
<p>וְסוֹף לָקוּת שְׁלֹשׁ עֶשְׂרֶה בְשָׁעוֹת / וְכַ״ג דַקִּים וְתַעְלֶה לוֹ תְעָלָה</p>
</blockquote>

<blockquote>
<p>כְּפִי בָבֶל מְהֵרָה יִהְיֶה לִקּוּי / בְּחֵ״ת שָׁעוֹת וְנוּ״ן דַקִּים תְּחִלָּה</p>
</blockquote>

<blockquote>
<p>וְסוֹף לָקוּת אַחַת עֶשְׂרֵה בְשָׁעוֹת / וְרַ״ן דַקִּים וְנִגְלָה בַהֲמֻלָּה</p>
</blockquote>

<blockquote>
<p>וְיֵשׁ הֶפְרֵשׁ כְּמַ״ה דַקִּים בְּקֵרוּב / לְבֵין בָּבֶל וְצִיּוֹן עִיר תְּהִלָּה</p>
</blockquote>

<blockquote>
<p>לְמַארְדִּין יֵשׁ כְּמַ״ה דַקִּים בְּקֵרוּב / וְאִם תִּהְיֶה שְׁגִיאוֹת תֵּן מְחִילָה</p>
</blockquote>

<blockquote>
<p>לְאֵל עֶלְיוֹן אֲנִי פּוֹרֵשׂ לְכַפַּי / וְשׁוֹאֵל בַּתְּחִנָּה גַם תְּפִלָּה</p>

<p>שְׂשׂוֹן לִבִּי יְהֵא מֻצְלָח וְעוֹמֵד / וְדַרְכּוֹ יִהְיֶה דֶרֶךְ סְלוּלָה</p>

<p>וְיִמְצָא חֵן וְשֵׂכֶל טוֹב בְּעֵינֵי / מְלָכִים גַּם סְגָנִים חֵן וְחֶמְלָה</p>

<p>וְיַחְזֹר חִישׁ בְּרֹב מָמוֹן וְעֹשֶׁר / בְּלִי מִדָּה וְרֹב כֶּסֶף וְשִׂמְלָה</p>

<p>יְהִי מֻשְׂבָּע בְּשֹׂבַע הַבְּרָכוֹת / וְשָׂמֵחַ בְּרֹב שִׂמְחָה וְגִילָה</p>

<p>אֲדוֹנִי יַאֲרִיךְ יָמִים בְּמָלְכוֹ / וְכָל יָמָיו יְהִי נָשִׂיא לְגוֹלָה</p>

<p>יְהִי זַרְעוֹ בְדוֹמֶה לוֹ וְיוֹתֵר / וְכִנְטִיעָה עֲלֵי מַיִם שְׁתוּלָה</p>

<p>וְיַגְבִּיהַּ לְכוֹכַב מַעֲרַכְתּוֹ / וְגַל יָרוּם מְאֹד יַגְדִּיל בְּמַעְלָה</p>

<p>תְּפִלָּתִי לְבוֹרֵא רוּם וְתַחַת / יְקַבֵּל לִי וְיִשְׁמַע זֹאת שְׁאֵלָה.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/41433">https://benyehuda.org/read/41433</a></div></body></html>