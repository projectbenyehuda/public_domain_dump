<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בָּלָק וּבִלְעָם</title>
	<meta name="author" content="אהרן שמי (ג'ימי)"/>
</head>
<body>

<blockquote>
<p>וּבְפַאֲתֵי מִזְרָח הַשֶּׁמֶשׁ עָלָתָה</p>

<p>מִדִּמְדּוּמֵי־בֹקֶר בֵּין לַהֲבוֹת־אֵשׁ,</p>

<p>וַיָּשֶׂם בִּלְעָם אֶת פָּנָיו הַבָּמָתָה:</p>

<p>אֶת מֶלֶךְ מוֹאָב יְבַקֵּשׁ.</p>

<br />
</blockquote>

<blockquote>
<p>עֵינָיו תְּשׁוֹטֵטְנָה אֵי־שָׁם בַּמֶּרְחָק</p>

<p>וְהוּא הַבָּמָתָה דַּרְכּוֹ יְשָׂרֵךְ,</p>

<p>וְרָתַח לְבָבוֹ בְּקִרְבּוֹ וַיִּצְעַק:</p>

<p>&#8220;עַם־מִדְבָּר זֶה אֲנִי לֹא אֲבָרֵךְ!&#8221;</p>

<br />
</blockquote>

<blockquote>
<p>הַשֶּׁמֶשׁ בְּלֶב־הַשָּׁמַיִם עוֹמֶדֶת,</p>

<p>בְּזִיו מְצִיפָה הַמִּישׁוֹר הַכַּבִּיר,</p>

<p>שָׁם עַם עֲלוּמִים – רוּחַ יוֹקֶדֶת,</p>

<p>לָבֶטַח יִשְׁכֹּן שָׁם הַכְּפִיר!</p>

<br />
</blockquote>

<blockquote>
<p>וְעַל הַגִּבְעָה מוּל פְּנֵי הָרָקִיעַ</p>

<p>מִזְבְּחוֹת עֲרוּכִים לְעוֹלָה,</p>

<p>וּמִשָּׁם קוֹל חָזָק יַעֲלֶה וְיַבְקִיעַ</p>

<p>נְסוּךְ מִקְסָמִים – קוֹל בִּלְעָם:</p>

<br />
</blockquote>

<blockquote>
<p>&quot;הַאֲזִינָה עָדַי, בְּנוֹ צִפּוֹר!</p>

<p>מָה תֹּאמַר: זֹעֲמָה יִשְׂרָאֵל?&quot;</p>

<p>וּבְעֹז אֶת קוֹלוֹ יָרִים בֶּן בְּעוֹר:</p>

<p>&#8220;מָה אֶקֹּב לֹא קַבֹּה אֵל?!&#8221;</p>

<br />
</blockquote>

<blockquote>
<p>וּבָלָק שָׁצַף וַיַּחֲרֹק שֵׁן,</p>

<p>וַחֲמַת־אַפּוֹ עָלְתָה לְהַשְׁחִית.</p>

<p>אֲבָל אֶת פָּנָיו חִישׁ שָׂם כִּמְחַנֵּן:</p>

<p>&#8220;עַם פֶּרֶא נוֹדֵד, הַאוֹתִי הוּא יַשְׁמִיד?!&#8221;</p>

<br />
</blockquote>

<blockquote>
<p>וְקוֹלוֹ הִתְפָּרֵץ מִגְּרוֹנוֹ, קוֹל נִפְעָם,</p>

<p>חָנוּק מִדְּמָעוֹת, יִקְרַע לֵב:</p>

<p>&quot;הָהּ, מֶה עָשִׂיתָ, בִּלְעָם?</p>

<p>הֵן אִכְזַבְתַנִי אַכְזֵב!</p>

<br />
</blockquote>

<blockquote>
<p>&quot;עַם־עֲלוּמִים זֶה אוֹתִי מַחֲרִיד,</p>

<p>כִּי רַב הוּא – יַכֵּנוּ בַּחֶרֶב!</p>

<p>לֹא יַשְׁאִיר מֶנּוּ פְּלֵטָה וְשָׂרִיד,</p>

<p>עַד בּוֹא הַשֶּׁמֶשׁ עִם עָרֶב!&quot;</p>

<br />
</blockquote>

<blockquote>
<p>וְעָלוּ זִכְרוֹנוֹת עַל לִבּוֹ גַּם חָפָפוּ,</p>

<p>גָּרֵשׁ זִכְרוֹנוֹת הַהֹוֶה הַנִּזְעָם;</p>

<p>זָכַר נְעוּרִים שֶׁעָבְרוּ גַּם חָלָפוּ,</p>

<p>הָיָה אָז רֵעוֹ גַּם בִּלְעָם.</p>

<br />
</blockquote>

<blockquote>
<p>הַאֻמְנָם לֹא הָיוּ הַיָּמִים הַהֵם</p>

<p>טוֹבִים מֵאֵלֶּה עֵת הוּא בַצָּרָה?</p>

<p>זָכַר אָז לְפֶתַע קַרְנֵי הָרְאֵם,</p>

<p>נָתְנָה לוֹ אִמּוֹ וְאָמָרָה:</p>

<br />
</blockquote>

<blockquote>
<p>&quot;קַרְנַיִם, בְּנִי, אֵלּוּ לְךָ יַעֲמֹדוּ</p>

<p>בְּמִלְחֲמוֹתֶיךָ כְּמֶלֶךְ.</p>

<p>כָּל עַם וְכָל גּוֹי לְפָנֶיךָ יִקֹּדֹּו,</p>

<p>יָרִיעוּ גַּם יִכְרְעוּ בֶרֶךְ&quot;.</p>

<br />
</blockquote>

<blockquote>
<p>הַאֻמְנָם יִשְׂרָאֵל יִכְרַע לְפָנָי?</p>

<p>הַאִם אֲנַצַּח הַגִּבּוֹר הָאוֹמֵר:</p>

<p>&quot;הִשָּׁמֶר־לְךָ, בֶּן־צִפּוֹר, מִפָּנַי,</p>

<p>אֱלֹהַי וּזְרוֹעִי עִמָּדִי, הִשָׁמֵר!&quot;</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/54558">https://benyehuda.org/read/54558</a></div></body></html>