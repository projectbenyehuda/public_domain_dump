<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הוּא, אַתְּ וַאֲנִי</title>
	<meta name="author" content="אברהם קריצמן"/>
</head>
<body>

<blockquote>
<p>וּשְׁנֵינוּ, הוּא וַאֲנִי,</p>

<p>חֲבֵרִים נִהְיֶה, יְדִידִים שְׁנָיִם.</p>

<p>(וְכַמּוּבָן, גַּם אוֹתָךְ נְשַׁתֵּף בַּסּוֹדוֹת וּבַמַּעֲלָלִים&#8230;)</p>

<p>וְלַשָּׂדוֹת נֵצֵא יַחַד, הוּא וַאֲנִי,</p>

<p>לַחֲרשׁ וּלְהַטְמִין זָרַע.</p>

<p>וְכָמֹהוּ לֹא יִהְיֶה בְּנַעֲרֵי הַכְּפָר,</p>

<p>מוֹשֵׁךְ הַתֶּלֶם יָשָׁר, יָשָׁר&#8230;</p>

<p>וְגַם הַסּוּסִים הַשְּׁנַיִם יֶאֱהָבוּהוּ,</p>

<p>יַרְכִּינוּ רֹאשָׁם, יְבַקְשׁוּ לְטִיפָה,</p>

<p>סְנוֹקֶרֶת בָּאַף אוֹ מַכָּה שֶׁל חִבָּה עַל הַגָּב.</p>

<br />
</blockquote>

<blockquote>
<p>וּבַעֲרוֹב הַיּוֹם</p>

<p>נֶאֱסֹף שְׁאֵרִית הַזֶּרַע,</p>

<p>וּלְקַן־אַהֲבָתֵנוּ בַּחֹרֶשׁ נַחֲזֹר,</p>

<p>וּבַדֶּרֶךְ פִּרְחֵי־בָר נִקְטֹף</p>

<p>לַאֲהוּבָתֵנוּ הַיְקָרָה מִכָּל יְקָר.</p>

<p>וְהִיא תְקַבְּלֵנוּ בְּגִיל וּבְחִבָּה,</p>

<p>וְאָז יֹאמַר:</p>

<p>&quot;מַסְפִּיק לָךְ הַיּוֹם – אָנוּ נַמְשִׁיךְ</p>

<p>לִשְׁפֹּת אֶת הַסִּיר, לִשְׁטֹף צַלָּחוֹת,</p>

<p>וְאַתְּ שְׁבִי בְשֶׁקֶט לְיַד הַחַלּוֹן</p>

<p>לִקְרֹא בְעִתּוֹן אוֹ סְתָם־כַּךְ כִּרְצוֹנֵךְ</p>

<p>לְהַבִּיט לַשְּׁקִיעָה, בֵּינוֹת אֳרָנִים מֵעַל לַגִּבְעָה.</p>

<p>רַק אָנָּא, הָבִי נְשִׁיקָה!</p>

<p>מַהֲרִי־נָא, מַהֵרִי – אַחֶרֶת, שְׁתַּיִם מֵהֶן נְבַקֵּשׁ –</p>

<p>לֹא נַרְפֶּה! וּמוּטָב לֹא לְהִתְעַקֵּשׁ!&#8230;&quot;</p>

<br />
</blockquote>

<blockquote>
<p>וְטוֹב יִהְיֶה אָז וְנָעִים!</p>

<p>תִּרְאִי, אֲהוּבָה, רַק חַכִּי!</p>

<p>חַכִּי בֶּאֱמוּנָה לְיוֹם הַגְּאֻלָּה.</p>

<p>חַכִּי,</p>

<p>עִם מַבָּט לְפִסְגַּת־הָהָר, לְיוֹם הַשַּׁחַר.</p>

<p>לְיוֹם הַזְּרִיחָה הַגְּדוֹלָה,</p>

<p>לְיוֹם שֶׁכֻּלּוֹ שֶׁמֶשׁ־אוֹר,</p>

<p>לְיוֹם הַדְּרוֹר&#8230;</p>

<p>חַכִּי, יְקָרָה, כִּי אָבוֹא!</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/54593">https://benyehuda.org/read/54593</a></div></body></html>