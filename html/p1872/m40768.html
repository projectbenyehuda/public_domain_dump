<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>וִכּוּחַ רֵכָב וּבַעֲנָה</title>
	<meta name="author" content="עמנואל פרנשיס"/>
</head>
<body>

<blockquote>
<p>Immanuel Frances</p>
</blockquote>

<p>]נולד בלִיווֹרְנוֹ בשנת 1618, חי איזה זמן בפֵֿירֶנְצֵי ובאַלְגַ֗זִיר, מת בלִיווֹרְנוֹ אחרי שנת 1710]</p>

<blockquote>
<br />
</blockquote>

<blockquote>
<p>רכב: סוּרָה אֵלַי בַּעֲנָה אָחִי.</p>
</blockquote>

<blockquote>
<p>בענה: הֶרֶף מִמֶּנִּי כִּי הַיּוֹם מְרִי שִׂחִי / כִּי לֹא נְתָנַנִי הַזְּמָן הָשֵׁב רוּחִי.</p>
</blockquote>

<blockquote>
<p>רכב: אֵיךְ נִבְהֲלוּ רַעְיוֹנֶיךָ / וְלָמָּה נָפְלוּ פָנֶיךָ / וְתַחֲרֹק שִׁנֶּיךָ/ וּמַה־יִּרְמְזוּן עֵינֶיךָ.</p>
</blockquote>

<blockquote>
<p>בענה: הִנְנִי נִשְׁבַּע בְּחַיֵּי רֹאשִׁי / כִּי כִמְעַט אֶבְחַר מַחֲנַק נַפְשִׁי.</p>
</blockquote>

<blockquote>
<p>רכב: גָּרְסָה נַפְשִׁי לְתַאֲבָה / לָדַעַת הַסִּבָּה / הַגִּידָה־לִי הַמַּחֲלָה / אוּלַי אֶמְצָא לָהּ תְּעָלָה.</p>
</blockquote>

<blockquote>
<p>בענה: תְּשֻׁאוֹת חֵן חֵן לְךָ רֵכָב רֵעִי / אַלּוּפִי
וּמְיֻדָּעַי / אָמְנָם דַּע כִּי אֲנוּשָׁה מַכָּתִי / וְאֵין מַרְפֵּא
לְמַחֲלָתִי / כִּי אֵיכָכָה אוּכַל / וְלִבִּי אֵשׁ קִנְאָה לֹא תֹּאכַל /
בִּרְאוֹתִי ישֵׁב בְּסֵתֶר הֵיכָל / כָּל־טִפֵּשׁ וְכָל־סָכָל / אֲשֶׁר
בְּשֵׁם רַבָּנִים יְקֹרָאוּ / וּמִפְּנֵיהֶם זְקֵנִים עָמְדוּ וּנְעָרִים
נֶחְבָּאוּ / וַאֲנִי הַדַּל וְהַמָּךְ / בְּהֵמוֹת הַבַּיִת הָיִיתִי
עִמָּךְ / לֹא יַבִּיטוּ וְלֹא יִרְאוּ בִי / וְלֹא הִגַּעְתִּי לְהִקָּרֵא
רַבִּי / עַל־זֶה אַשְׂחֶה בְּכָל־לַיְלָה מִטָּתִי / וְאַמְסֶה עַרְשִׂי
בְּדִמְעָתִי / וְאֶקְרָא לַמָּוֶת לְהָפִיק מַאֲוַיָּי / כִּי טוֹב מוֹתִי
מֵחַיָּי.</p>
</blockquote>

<blockquote>
<p>רכב: צְחוֹק עָשִׂיתָ לִי בֶּאֱמֶת וֶאֱמוּנָה / וְעַתָּה
שְׁמַע בְּקוֹלִי אֲאַלֶּפְךָ בִּינָה / וּלְמַרְבֶּה לִתְקוּפַת הַשָּׁנָה
/ תִּקָּרֵא הָרַב כמהר&quot;ר בַּעֲנָה.</p>
</blockquote>

<blockquote>
<p>בענה: רֵכָב מֵרִים רֹאשִׁי וּכְבוֹדִי / אִם הַחֶסֶד
הַזֶּה תַּעֲשֶׂה עִמָּדִי / אֶהְיֶה לְךָ מֵאָח דָּבֵק / וּבַעֲפַר
רַגְלֵיךָ אֶתְאַבֵּק.</p>
</blockquote>

<blockquote>
<p>רכב: הַסְכֶּת־נָא אֵלָי / וַעֲשֵׂה אָזְנְךָ
כַּאֲפַרְכֶּסֶת לְמִלָּי / שִׂים הַסַּרְבָּל עַל־הַכְּתֵפַיִם /
שֶׁיִּהְיֶה אָרֹךְ עַד הָרַגְלַיִם / וּבָתֵּי עֵינַיִם קְשׁוּרִים
לְאָזְנַיִם / וְכוֹבָע גְּדוֹל הַכְּנָפַיִם / וְאַבְנֵט חָגוּר
עַל־הַמָּתְנַיִם / וּבָתֵּי יָדַיִם / וּבְשִׁבְתְּךָ בְּבֵית הַכְּנֶסֶת
בְשִׁפְלוּת עֵינַיִם / תָּנִיעַ הַשְּׂפָתַיִם / וּבְבִרְכַּת &#8220;בּוֹנֶה
יְרוּשָׁלַיִם&#8221; / תִּשָּׂא עֵינֶיךָ לַשָּׁמַיִם / וְתוֹרִיד דְּמָעוֹת
כַּמַּיִם / וּבְבִרְכַּת הוֹדָאָה תִּקֹּד עַד הַקַּרְסֻלַּיִם /
וּבְ&#8220;עוֹשֵׂה שָׁלוֹם&#8221; תִּשְׁתַּחֲוֶה שִׁבְעָתַיִם / וְאִם תּוּכַל גַּדֵל
זְקָנְךָ שֶׁיַּגִּיעַ לְבִרְכַּיִם / כִּי מִי יִרְאֶה אִישׁ זְקָנוֹ
מַגִּיעַ לַטַּבּוּר / גַּם כִּי יִהְיֶה רֵק וָבוּר / וְלֹא יֹאמַר
שֶׁהוּא רָאוּי לִהְיוֹת רַב מְמֻנֶּה עַל־הַצִּבּוּר.</p>
</blockquote>

<blockquote>
<p>בענה: מַה־נִּמְלְצוּ אִמְרוֹתֶיךָ לְחִכִּי / וְאוּלָם
רֵכָב מַלְכִּי / הַיְשַׁר לְפָנַי דַּרְכִּי / כִּי אַתָּה תַּגִּיהַּ
חָשְׁכִּי.</p>
</blockquote>

<blockquote>
<p>רכב: גַּם בְּדֶרֶךְ אַחֶרֶת תִּשָּׂא עַל־חֲבֵרֶיךָ דָּגֶל / וְהוּא בִדְרָשׁ נָכוֹן לְמוֹעֲדֵי רָגֶל.
בענה: סִכְלוּתִי אוֹדִיעֲךָ וְאִוַּלְתִּי לֹא כִסִּיתִי / כִּי מֵעוֹלָם בִּדְרָשׁ לֹא נִסִּיתִי.</p>
</blockquote>

<blockquote>
<p>רכב: יֵשׁ דֹּרֵשׁ טוֹב לְעַמּוֹ / וּמִי יוֹדֵעַ אִם הוּא
קֶמַח שֶׁטְּחָנוֹ בְּעַצְמוֹ / וְלֹא תִשְׁמַע לְקוֹל מְלַחֲשִׁים /
שֶׁיֹּאמְרוּ כִּי מָה הֵם דּוֹרְשִׁים / בִּפְשָׁטִים נָאִים וּפֵרוּשִׁים
/ מִלִבָּם הֵם מְחֻדָּשִׁים / כִּי גָבְרוּ וְלֹא לֶאֱמוּנָה / וּבְפִיהֶם
אֵין נְכוֹנָה / כִּי רָבוּ כְּמוֹ רָבוּ סִפְרֵי הַדְּרָשׁוֹת / יְשָׁנוֹת
גַּם חֲדָשׁוֹת / וְהַדַּרְשָׁנִים יַעֲשׂוּ מֵהֶם / דְּרוּשִׁים
לְכָל־חֶפְצֵיהֶם / גַּם יֵשׁ דַּרְשָׁן בִּזְמַנֵּנוּ / שֶׁרָאִינוּ
בְעֵינֵינוּ / וְשָׁמַעְנוּ בְאָזְנֵינוּ / אֲשֶׁר הָיָה בְּעֵינֵי הָעָם
לְאוֹת / וַיְסַפְּרוּ מִדְּרָשׁוֹתָיו נִפְלָאוֹת / וְלֹא שָׁמַעְתִּי
מִפִּיו כִּי אִם גִּמַּטְרִיָּאוֹת לְמֵאוֹת / וְנוֹטָרִיקוֹן וְרָאשֵׁי
תֵיבוֹת / לַאֲלָפִים וְלִרְבָבוֹת / וְעַל־כַּמָּה מַאֲמָרִים וּפְסוּקִים
/ שֶׁקָּשִׁים לְהָלְמָם וְכִרְאִי מוּצָק חֲזָקִים / יֹאמַר פֵּרוּשִׁים
דְּחוּקִים / וּמֵהָאֱמֶת רְחוֹקִים / כָּל־הָעָם מִקָּצֶה וְעַד־קָצֶה /
כָּל־דִּבּוּר אֲשֶׁר מִפִּיו יוֹצֵא / בְּצָמָא שׁוֹתֶה וּמוֹצֶה /
וְקָרָא זֶה אֶל־זֶה וְאֹמֵר / הַפֵּרוּשׁ הַזֶּה כְּמִין חֹמֶר /
וְכָל־הַדָּרוּשׁ בְּעֵינַי כִּנְתִינָתוֹ מִסִּינַי.</p>
</blockquote>

<blockquote>
<p>בענה: בֹּא אֶל־הַפְּרָטִים כֹּה יוֹשִׁיעֲךָ הַיּוֹצֵר /
וּדְבַר־מָה לְךָ לֹא יִבָּצֵר / וּבְמָקוֹם שֶׁאָמְרוּ לְהַאֲרִיךְ
אֵינְךָ רַשָּׁאִי לְקַצֵּר / וְדָבָר מִמֶּנִּי לֹא תְּכַסֶּה / וְאֵדְעָה
מָה אֶעֱשֶׂה / בַּעֲלוֹתִי עַל־הַדּוּכָן אוֹ בְּשִׁבְתִּי
עַל־הַכִּסֵּא.</p>
</blockquote>

<blockquote>
<p>רכב: תִּתְעַטֵּף בְּצִיצִת בַּעֲלוֹתְךָ עַל־הַדּוּכָן /
אוֹ בְּשִׁבְתְּךָ עַל־הַכִּסֵּא לַדּוֹרְשִׁים מוּכָן / וְקֹדֶם תַּתְחִיל
הַדְּרָשָׁה תִּירַק / וְהַחֹטֶם מִן הַזָּהֳמָא יוּרַק / וְקַנֵּחַ פִּיךָ
כְּאִלּוּ שָׁתִיתָ מָרָק / וּזְקָנְךָ בְּאֶצְבְּעוֹתֶיךָ תִסְרָק. /
אַחַר זֶה דְּרשׁ דְּרוּשְׁךָ בְּלִי בוּשָׁה / בְּעַזּוּת פָּנִים
וּבְמֵצַח נְחוּשָׁה / וּבְסוֹף דְּבָרֶיךָ שִׂים פָּנֶיךָ נֶגֶד הָעָם /
וְהַגֵּד לָהֶם חַטָּאתָם וּפִשְׁעָם / בֶּאֱמֹר &#8220;אֵיכָה זְהַב הַמּוּסָר
יוּעַם / בְּטוּבוֹ לַאֲנָשִׁים יִטְעַם וְלַמּוֹכִיחִים יִנְעָם / רַבּוּ
חַטֹּאת הַדּוֹר מֵחַטֹּאת יָרָבְעָם / וְאוּלָם אִי לָאו דְּמִסְתְּפֵינָא
שֶׁיִּקְרְאוּנִי אַכְזָר מִבִּלְעָם / אֶזְעֹם מַה־שֶּׁהוּא לֹא זָעַם /
אֶרְאֶה הַדּוֹר וְהוּא פָּרוּץ / וְכָל־אֶחָד וְאֶחָד לָרַע יָרוּץ /
זָרִיז וְחָרוּץ / לֶאֱסֹף פָּז וְחָרוּץ / וּלְכַנֵּס הַחָכְמָה
מִתְרַשְּׁלִים וּמִתְעַצְּלִים / כְּאִלּוּ הֵם נִכְשָׁלִים וְנֶחְשָׁלִים
/ וְאֵין מַכְלִים / וְגַם עַל־פַּרְנְסֵי הַקָּהָל אֶשְׁפֹּךְ שִׂיחַ /
וּכְלַפֵּי שָׂרֵי הָעָם דְּבָרִים אַטִּיחַ / וְלוּ יֵשׁ־בֵּינֵינוּ
מוֹכִיחַ / יָרִיעַ אַף־יַצְרִיחַ / עַד־מָתַי עַמִּי תּוֹעֶה / כַּצֹאן
אֲשֶׁר אֵין־לָהֶם רֹעֶה. / קַדְּשׁוּ צוֹם קִרְאוּ עֲצָרָה / וְשׁוּבוּ
לְאֵל בִּמְהֵרָה / פֶּן־יְשַׁלַּח בָּכֶם אֶת־הַמְּאֵרָה / עֶבְרָה
וְזַעַם וְצָרָה / וְאַל־נָא תַקְשׁוּ עָרְפְּכֶם / וְהָסִירוּ אֶת־אֱלֹהֵי
הַנֵּכָר אֲשֶׁר בְּתֹכֲכֶם / הוּא יִצְרְכֶם הָרָע הַצּוֹרֵר אֶתְכֶם /
וְדִרְשׁוּ יְיָ בְּכָל־לְבַבְכֶם / אוּלַי יֵחֱנַנְכֶם וְיִשְׁלַח גּוֹאֵל
וִיקַבֵּץ נִדַּחֲכֶם / כַּאֲשֶׁר דִּבֶּר לָכֶם&#8221;. / וְתֹאמַר הַכֹּל
בְּרָמָה / וְתִסְפֹּק עַל־הַקְּרָשִׁים בְּחֵמָה / וּתְהִי לְךָ לְחָכְמָה
/ וְאִם אֵינְךָ יוֹדֵעַ עַד־מָה / וְכָל־זֶה תַּעֲשֵׂה בִנְקַלָּה /
וּתְהִי לְךָ לִתְהִלָּה / וְכָל־הָעָם מִזָּקֵן וְעַד־נַעַר / יֹאמְרוּ
&#8220;אִלּוּ לֹא הָיָה אָדָם גָּדוֹל, לֹא הָיָה מוֹכִיחַ בַּשָּׁעַר.&#8221;</p>

<p>בענה: אֵין לִי עֵסֶק בַּנִּסְתָּרוֹת אֲפִילּוּ
כְּגַרְגִּיר חַרְדָּל / וְאֶרְאֶה כָּל־דַּרְשָׁן מִדַּבֵּר בָּם לֹא
יֶחְדָּל / וְאִם לֹא אֶעֱשֶׂה כֵּן אֲנִי הַדַּל / הַקָּטוֹן שֶׁבָּהֶם
מִמֶּנִּי יִגְדָּל.</p>
</blockquote>

<blockquote>
<p>רכב: דַּע כִּי רַבִּים מֵהֶם בְּהֵמָה הֵמָּה לָהֶם /
וְגַם אַתָּה עֲשֵׂה כְמַעֲשֵׂיהֶם / וְדַבֶּר בָּם כַּאֲשֶׁר בִּלְבָבֶךָ
/ וֶאֱמֹר כִּי נָהִירִין לָךְ שְׁבִילֵי הַסּוֹדוֹת כִּשְׁבִילֵי עִיר
מוֹשָׁבֶךָ / וְאִם לֹא אֵפוֹ מִי יַכְזִיבֶךָ / וּקְרָא בְגָרוֹן
&#8220;שִׁמְעוּ עַמִּים כֻּלָּם / כִּי יֵשׁ־לִי סוֹד נִסְתָּר וְנֶעְלָם /
אֲשֶׁר שָׁמַעְתִּי בִּמְּדִינַת עֵילָם / מִפִּי הַמְקֻבָּל הַגָּדוֹל ר'
חִירָה מֵעִיר עֲדֻלָּם / שֶׁחִבֵּר סֵפֶר &#8220;חֲמוֹר עוֹלֶה בַסֻּלָּם&#8221; /
מִי־הִקְשָׁה אֵלָיו וַיִּשְׁלָם / וּמִפְּנֵי שֶׁהוּא מִכִּבְשׁוֹנוֹ
שֶׁל־עוֹלָם / הֲלֹא הוּא כָּמֻס עִמָּדִי / וְיִהְיֶה לִי לְבַדִּי / עַד
אֶמְצָא אֵיזֶה יְחִידִי/ רָאוּי לָבֹא בְסוֹדִי&#8221;.</p>

<p>בענה: וְאִם יָבוֹא לְפָנַי דְּבַר אִסּוּר וְהֶתֵּר.</p>

<p>רכב: אִם תּוּכַל מֵהֶם הִסָּתֵר / וְאִם לֹא תּוּכַל
לְהִתְעַלֵּם הַחֲרֵשׁ וְהִתְאַפֵּק / וֶאֱמֹר כִּי אַתָּה מְסֻפָּק /
וְדַעְתְּךָ בַּדָּבָר נְבוּכָה / וְהַמַּחְמִיר תָּבוֹא עָלָיו
בְּרָכָה.</p>
</blockquote>

<blockquote>
<p>בענה: וּבְלֶכְתִּי אֶל־הַיְשִׁיבָה / אֵיךְ אֶתְנַהֵג
בָּהּ / כִּי לֹא אֵדַע הַוָּיוֹת אַבַּיֵי וְרָבָא / וַאֲנִי אָנָה
אֲנִי־בָא.</p>
</blockquote>

<blockquote>
<p>רכב: יֵשׁ לַמָּקוֹם הַרְבֵּה דְרָכִים / וַאֲנִי
אֶתֶּן־לְךָ בָּהֶם מַהֲלָכִים / אֱמֹר כִּי שָׁלְחוּ לְךָ שְׁאֵלוֹת
מִתָּם / וְאַתָּה עָסוּק בִּתְשׁוּבוֹתָם / אוֹ אֱמֹר כִּי מֵרֹב
עֲסָקֶיךָ לֹא נָתַתָּ לְעֵינֶיךָ שֵׁנָה / וּשְׁמֵעְתָּא בַעְיָא
צַלּוּתָא כְּיוֹמָא דְּאִסְתָּנָא.</p>
</blockquote>

<blockquote>
<p>בענה: בְּךָ יְבָרֵךְ יִשְׂרָאֵל / כִּי הָיִיתָ לִּי לְאָב וְגוֹאֵל.</p>
</blockquote>

<blockquote>
<p>רכב: גַּם זֹאת עֲשֵׂה אִם בַּיְשִׁיבָה תֵשֵׁב / דַּעַת
בַּעֲלֵי תְּרִיסִין הַקְשֵׁב / וּדְבַר־מָה קֹדֶם אַל־תָּשֵׁב /
וְסִכְלוּתְךָ לַעֲנָוָה תֵחָשֵׁב / וְזֹאת הַדֶּרֶךְ אֲשֶׁר תָּבֹר
לְעוֹלָם / נְטֵה אַחַר סִבְרַת הַגָּדוֹל שֶׁבְּכֻלָּם / וְלֹא תָשׁוּב
דַּךְ נִכְלָם / וֶאֱמֹר &#8220;יֶחְדְּלוּן אַחִים וְרֵעִים / כִּי דִבְרֵי
חֲכָמִים בְּנַחַת נִשְׁמָעִים / וּבֶאֱמֶת כִּי דִבְרֵי הָרַב פְּלוֹנִי
בְּזֹאת הַמֵּימְרָא / סְבָרָא נְכוֹנָה וִישָׁרָה / וּמִמֶּנָּה אֵין
לְהָמִישׁ&#8221;.</p>

<p>בענה: וְאִם יָשִׂימוּ הַחוֹלְקִים פְּנֵיהֶם
כַּחַלָּמִישׁ / וְיֹאמְרוּ לִי בְּאַף וּבְזַעַם / &#8220;קוֹלְךָ כְּקוֹל
הָרַעַם / אֱמָר־לָנוּ טַעַם / וְלֹא תֵלֵךְ עִמָּנוּ כְּפַעַם
בְּפָעַם&#8221;.</p>
</blockquote>

<blockquote>
<p>רכב: עֲנֵה לָהֶם כְּבָר אָמַרְתִּי דַי וְהוֹתֵר / וְלֹא
בָאתִי כָאן לְקַנְטֵר / כִּי כָל־יָמַי בֵּין חֲכָמִים עָמַדְתִּי /
וּבְדַלְתוֹת מִדְרְשֵׁיהֶם שָׁקַדְתִּי / וּלְעָמְקָהּ שֶׁל־הֲלָכָה
יָרַדְתִּי / וְלֹא עָמַדְתִּי עַל־הַנִּצּוּחַ / בְּדִבְרֵי הֶבֶל
וְרַעְיוֹן רוּחַ / וּזְכוּרַנִי כִּי מִנְּעוּרַי שָׁלשׁ פְּעָמִים
הוֹדֵיתִי לְדִבְרֵי חֲבֵרַי / וְגַם הֵמָּה פְּעָמִים רַבּוֹת הוֹדוּ
לִדְבָרָי / וּלְמַעַן כְּבוֹדִי לֹא יִתְבַּזֶּה / לֹא אוֹסִיף עוֹד
דַּבֵּר בַּדָּבָר הַזֶּה / וְלָכֵן בַּעֲנָה לֵךְ וֶאֱכֹל לַחְמְךָ
בְּשִׂמְחָה / וְנָסוּ יָגוֹן וַאֲנָחָה / וּמֻבְטָח אֲנִי כִּי לַמּוֹעֵד
הַזֶּה כָּעֵת חַיָּה / תִּקָּרֵא רַב בְּסִיַּעְתָּא דִּשְׁמַיָּא.</p>
</blockquote>

<blockquote>
<p>בענה: מִי־יִתֵּן וְהָיָה / וְאוּלָם בְּהִתְהַלְּכִי
עֲצָתְךָ תַנְחֵנִי / וַהֲקִיצוֹתִי וְהִיא תְשִׂיחֵנִי / וְאֶמְצָא חֵן
בְּעֵינֶיךָ כִּי נִחַמְתַּנִי / וְעַד־הֲלֹם הֲבִיאֹתַנִי / וְעַתָּה
שִׁמְעָה שִׁירָתִי / וְהַקְשִׁיבָה רִנָּתִי:</p>
</blockquote>

<blockquote>
<br />
</blockquote>

<blockquote>
<p>– – ͝ – –</p>

<p>רוּחִי גְבוהָה / תָּמִיד צְמֵאָה / אֶל־הַסְּמִיכָה /</p>

<p>סִמּוּךְ אֲשִׁישׁוֹת</p>

<p>וַיְהִי לְבָבִי / חָלָל בְּקִרְבִּי / אַף־מַחְשְׁבוֹתַי /</p>

<p>כָּל־עֵת אֲנוּשׁוֹת</p>

<p>לֵאמֹר וְאֵיכָה / אֻסְמַךְ סְמִיכָה / בִּקְרָב הֲלָכָה /</p>

<p>יָדַי חֲלוּשׁוֹת</p>

<p>אֹמַר לְשִׂכְלִי / מִי יַעֲמָד לִי / לִפְרוֹת בְּתוֹרַת /</p>

<p>הָאֵל וְלִפְשׂוֹת</p>

<p>דּוֹחֵק וּמֵצֵר / לִבִּי וְקָצֵר / הַיּוֹם וְהִנּוֹ /</p>

<p>בֵּין הַשְּׁמָשׁוֹת</p>

<p>גַּם כִּי לְשַׁחְרוּת / אָשׁוּב וּבַחְרוּת / אוֹי לִי וְדֵעוֹת /</p>

<p>שִׂכְלִי קְלוּשׁוֹת</p>

<p>אֹמַר בְּעַצְמִי / מִי יַעֲמֹד מִי / יוֹם הַחֲקִירוֹת /</p>

<p>יוֹם הַדְּרִישׁוֹת</p>

<p>יוֹם בִּי יְדֻבַּר / לִשְׁמִי יְחֻבַּר / כִּנּוּי חֲמוֹר בַּר /</p>

<p>אוֹכֵל חֲשָׁשׁוֹת</p>

<p>נוֹדַע לְנַפְשִׁי / רִיק שֶׁבְּרֹאשִׁי / גַּם זֶה יְמַלֵּא /</p>

<p>לִבִּי חֲשָׁשׁוֹת</p>

<p>כַּמָה הֲכָנוֹת / צָרִיךְ וּבִינוֹת / כַּמָּה פְּרִישׁוֹת /</p>

<p>כַּמָּה קְדֻשּׁוֹת</p>

<p>לִלְבּשׁ תְּחִלָּה / מַעְטֵה תְהִלָּה / לָתֵת בְּרַגְלֵי /</p>

<p>יִצְרִי נְחוּשׁוֹת</p>

<p>כִּי כָל־שְׁנָתִי / תִּדַּד שְׁנָתִי / לִשְׁכַּב בְּסִפְרִי /</p>

<p>אֶל־הַמְּרָאשׁוֹת</p>

<p>שַׂמְתִּי לְמֻכְרָח / אוֹתִי וּמֻצְרָךְ / לֵידַע לְפַלְפֵּל /</p>

<p>תָּרֵץ וְהַקְשׁוֹת</p>

<p>עַל־זֶה בְּצַעְרִי / אֶפְרַע שְׂעָרִי / וּפֵאוֹת זְקָנִי /</p>

<p>מֵחִיל תְּלוּשׁוֹת</p>

<p>אֶבְכֶּה וְלֶחְיִי / נִשְׁטַף בְּבִכְיִי / הָיוּ לְכַעְסִי /</p>

<p>עֵינַי עֲשֵׁשׁוֹת</p>

<p>הָהּ לֵב מְעֻקָּל / מַאֲמִין בְּנָקָל / הֶפֶךְ זְמָמְךָ /</p>

<p>יָדַי מְמִישׁוֹת</p>

<p>יוּשָׂם לְרַבָּן / רָאוּי לְדָרְבָן / אִישִׁים רְאוּיִם /</p>

<p>אֶל־מַחֲרֵשׁוֹת</p>

<p>אָסְפוּ בְחָפְנָם / רוּחַ וְגָרְנָם / תֶּבֶן וְאֵין כָּל־ /</p>

<p>בָּר בַּמְּדוּשׁוֹת</p>

<p>צֶאנָה זְמִירוֹת / פִּי בַחֲצוֹצְרוֹת / צֶאנָה מְהִירוֹת /</p>

<p>לָרוּץ וְחָשׁוֹת</p>

<p>צֶאנָה בְדִיצָה / שִׂפְתֵי מְלִיצָה / מִשִּׁיר וְרִנָּה /</p>

<p>וּשְׂחוֹק גְּדוּשׁוֹת</p>

<p>מִי יַאֲמִין כִּי / יַסְפִּיק לְצָרְכִּי / אַרְבַּע הֲגָדוֹת /</p>

<p>וּשְׁתֵּי דְרָשׁוֹת</p>

<p>פִּלְפּוּל גְּמָרָא / שִׁקּוּל סְבָרָא / נֶחְשָׁב לְהֶבֶל /</p>

<p>וּלְמַעֲקַשּׁוֹת</p>

<p>חָכְמוֹת עֲמֻקּוֹת / מִפֹּה מְחוּקוֹת / בַּחוּץ נְטוּשׁוֹת /</p>

<p>בַּטִיט רְטוּשׁוֹת</p>

<p>נַפְשִׁי עֲרֻמָּה / מִבִּין וְחָכְמָה / יֵשׁ יֵשׁ כְּמוֹתֵךְ /</p>

<p>הָדָר לְבוּשׁוֹת</p>

<p>יֵשׁ יֵשׁ מְנוּיוֹת / בִּכְלַל רְאוּיוֹת / לִפְאֵר וּמִמֵּךְ /</p>

<p>רָעוֹת וְטִפְּשׁוֹת</p>

<p>נֶפֶשׁ מְקֻבָּל / לֹא עוֹד תְּחֻבַּל / לֹא יֶחֱטָאוּ /</p>

<p>עַל־הַנְּפָשׁוֹת</p>

<p>כֻּלָּם בְּרִיאִים / גַּסִּים וְנָאִים / מֵרְאוֹת פְּנֵיהֶם /</p>

<p>אֵינָם כְּבוּשׁוֹת</p>

<p>כָּל־מַחְשְׁבוֹת רַב / הִנָּם לְהוֹן רַב / רַגְלָיו בְּרֶשֶׁת /</p>

<p>חֶמְדָּה יְקוּשׁוֹת</p>

<p>נִדְמוּ לְבִלְעָם / כָּל־הוֹן בְּבָלְעָם / וּשְׁמָם כְּמשֶׁה /</p>

<p>לִמְשֹׁךְ וְלִמְשׁוֹת</p>

<p>כָּל־בּוּר וְסָכָל / יָשַׂר וְיוּכַל/ לֹא עֵת לְשׁוֹנִי /</p>

<p>לִשְׁתֹּק וְלַחְשׁוֹת</p>

<p>הִנְנִי הֲגַם כִּי / שָׁפָל בְּעֶרְכִּי / אָדָם וְלֹא קוֹף /</p>

<p>לִמְאֹס וְלִנְשׁוֹת</p>

<p>מָתַי אֲבֹרַר / לִהְיוֹת כְּמַהְרַ&quot;ר / הוֹד רַב כְּשֵׁעוּר /</p>

<p>שָׁלשׁ עֲדָשׁוֹת</p>

<p>אִמְרוֹת תְּחִנָּה / נָא תִֽהְיֶנָה / הַיּוֹם בְּלִבּוֹת /</p>

<p>מוֹרִים חֲרוּשׁוֹת</p>

<p>עֵינֵי גְאוֹנִים / אָזְנֵי נְבוֹנִים / הָיוּ עֲדֶנָה /</p>

<p>עִוְרוֹת וְחֵרְשׁוֹת</p>

<p>אָמְנָם בְּאֶהְיֶה / אֶבְטַח יְחַיֶּה / עַצְמוֹת כְּבוֹדִי /</p>

<p>אַף כִּי יְבֵשׁוֹת</p>

<p>אוֹחִיל לְחַסְדּוֹ / כִּי הוּא לְבַדּוֹ / פּוֹעֵל גְּבוּרוֹת /</p>

<p>עוֹשֶׂה חֲדָשׁוֹת.</p>
</blockquote>

<blockquote>
<br />
</blockquote>

<blockquote>
<p>רכב: יְשֻׂשׂוּם מִדְבָּר וְצִיָּה לְמִדְבָּרֶךָ /
וְתָגֵל עֲרָבָה לַעֲרֵבוּת זְמִירֶךָ / וְעַתָּה לֵךְ לְשָׁלוֹם</p>
</blockquote>

<blockquote>
<p>לְאֹהָלֶךָ.</p>
</blockquote>

<blockquote>
<p>בענה: יָאֵר ה' פָּנָיו אֵלֶיךָ / וִיהִי שָׁלוֹם בְּחֵילֶךָ.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/40768">https://benyehuda.org/read/40768</a></div></body></html>