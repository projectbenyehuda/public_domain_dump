<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>סֻכַּת שְׁלוֹמֶךָ צוּרִי פְּרוֹשׂ עָלַי</title>
	<meta name="author" content="שלום שבזי"/>
</head>
<body>

<p>חתימה: סאלם בן יוסף</p>

<blockquote>
<br />

<p>סֻכַּת שְׁלוֹמֶךָ צוּרִי פְּרוֹשׂ עָלַי</p>

<p>וּשְׁמַע לְקוֹל שַׁוְעַת עַמִּי וּמִקְהָלִי:</p>
</blockquote>

<blockquote>
<br />
</blockquote>

<blockquote>
<p>אוֹר יִשְׁעֲךָ יִזְרַח עַל כָּל בְּנֵי אִישׁ תָּם</p>

<p>תּוֹסִיף בְּשִׂמְחָתָם עֶזְרָם וּמִשְׁעַנְתָּם</p>

<p>יִזְכּוּ רְאוֹת יִשְׁעָךְ, יַעְלוּ בְמִשְׁמַרְתָּם</p>

<p>וַאְנִי לְךָ דוֹדִי תָּמִיד וְדוֹדִי לִי:</p>

<br />
</blockquote>

<blockquote>
<p>לִי יֶאֱתֶה הַחֵן אֶתְעוֹרְרָה שֵׁינָה</p>

<p>וַאְסוֹבְבָה לִרְאוֹת שָׁלֵם וְצִיּוֹנָה</p>

<p>יָשִׁיב אֲדוֹן עוֹלָם דַּלָּה וְאֶבְיוֹנָה</p>

<p>אֶשְׂמַח וְאָגִילָה, אַרְבֶּה בְּמַהְלָלִי:</p>

<br />
</blockquote>

<blockquote>
<p>מֵעַנְנֵי כָבוֹד צוּרִי עֲטִיתַנִי</p>

<p>לֹא אֶמְצְאָה שֶׁמֶשׁ יוֹם הֶעֱלִיתַנִי</p>

<p>וּבְחַסְדְּךָ הַטּוֹב הָאֵל מְשַׁכְתַּנִי</p>

<p>זָכְרָה לְאַהְבָתִי קֶדֶם וּמַחְמָלִי:</p>

<br />
</blockquote>

<blockquote>
<p>בָּאתִי בְּסוֹד לוֹלָב אֶתְרוֹג וּבַהְדַסִּים</p>

<p>עֲרָבָה שְׁנֵי בַדִּים אֲגֻדָּה כְּלָל נַעְשִׂים</p>

<p>וּבְיַד שְׂמֹאל אֶתְרוֹג וָאֶזְכְּרָה נִסִּים</p>

<p>וָאֶעֱנֶה הַלֵּל וָאֶנְעֲמָה קוֹלִי:</p>

<br />
</blockquote>

<blockquote>
<p>נַפְשִׁי לְךָ תָרֹן, תַּנְעִים בְּקוֹל רִנָּה</p>

<p>תַּעְרוֹךְ תְּפִלָּתָהּ בִּשְׁבָח וּבִתְחִנָּה</p>

<p>תַּשְׁפִּיע שְׁלוֹמֶיךָ לָנוּ בְּכָל פִּנָּה</p>

<p>מִשְׂגָּב תְּהֶא לַדָּל וּתְחַדְּשָׁה גִּילִי:</p>

<br />
</blockquote>

<blockquote>
<p>יוֹם יִשְׂמְחוּ עַמָּךְ תוֹסִיף בְּשִׂמְחָתָם</p>

<p>מִמְרוֹמְךָ תַקְשִׁיב אֶל קוֹל תְּפִלָּתָם</p>

<p>תִּגְעַר בְּכָל שָׂטָן, תִּהְיֶה בְעֶזְרָתָם</p>

<p>אַתָּה מְנָת כּוֹסָם, רוֹפֵא לְכָל חֹלִי:</p>

<br />
</blockquote>

<blockquote>
<p>וּלְמַעְרְכוֹת יַיִּן נִרְצֶה לְהִתְעַנֵּג</p>

<p>נַעַן בְּשִׁיר וּשְׁבָח לָאֵל וְנִתְפַּלֵּל</p>

<p>נִדְרוֹשׁ בְּסוֹד לוֹלָב וַהְדָּס וְהָאֶתְרוֹג</p>

<p>גַּם בָּעֲרָבָה נַשִּׂיג לְסוֹד מִלָּי:</p>

<br />
</blockquote>

<blockquote>
<p>סֻכָּה וְתַעֲנוּג יוֹם זֶה וְקוֹל חֶדְוָה</p>

<p>בָּהּ נֵשְׁבָה לִלְמוֹד כִּי הִיא אֱמֶת מִצְוָה</p>

<p>נֹאכַל וְנִשְׁתֶּה בָּהּ, נִתְחַבְּרָה אַחְוָה</p>

<p>אִם אֶחְפְּצָה לָלוּן אִישַׁן בְּעֵת לֵילִי:</p>

<br />
</blockquote>

<blockquote>
<p>פּוֹדֶה זְכוֹר לָנוּ חֶסֶד אֲשֶׁר קָדַם</p>

<p>קַבֵּץ פְּזוּרֵינוּ אֶל הֵיכְלֵי נוֹעַם</p>

<p>בִּזְכוּת בְּנֵי חָכְמָה כָּל יוֹדְעֵי טַעַם</p>

<p>אַתָּה אֱמֶת חֶלְקִי צוּרִי וּמִגְדָּלִי:</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/45284">https://benyehuda.org/read/45284</a></div></body></html>