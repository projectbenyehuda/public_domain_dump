<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יְוֹיָ אֱלֹהֵי</title>
	<meta name="author" content="שלום שבזי"/>
</head>
<body>

<p>הכתובת: ועוד זאת למהר״ר שלם שבזי</p>

<blockquote>
<br />
</blockquote>

<blockquote>
<p>יְוֹיָ אֱלֹהֵי הַשָּׁמַיִם וֵאלֹהֵי הָאָרֶץ</p>

<p>אֵלִי אֵלִי לָמָה עֲזַבְתַּנִי</p>

<p>לְקַיֵּם תּוֹרָתְךָ צִוִּיתַנִי</p>

<p>וְהַשָּׂטָן בָּא לְהַחְטִיאֵנִי</p>

<p>וַאֲנִי קְרָאתִיךָ לְהַצִּילֵנִי</p>

<p>וּבְיָדוֹ אַל תִּמְסְרֵנִי</p>

<p>לָמָּה תַסְתִּיר פָּנֶיךָ מִמֶּנִּי</p>

<p>עֲנֵנִי יְוֹיָ עֲנֵנִי</p>

<p>בִּקַּשְׁתִּי לָשׁוּב וְהַשָּׂטָן אַחֲרַי רוֹדֵף</p>

<p>כְּמוֹ אֵשׁ וְגַחֶלֶת לַבָּשָׂר שׂוֹרֵף</p>

<p>יִשְׁאַג כַּכְּפִיר שׁוֹאֵג לִטְרוֹף</p>

<p>אָמַרְתִּי מִי יַצִּילֵנִי מִיָּדוֹ וְיוֹשִׁיעֵנִי</p>

<p>אָמַרְתִּי אוֹי לִי מִיִּצְרִי שֶׁהִטְעַנִי</p>

<p>וְאוֹי לִי מִיּוֹצְרִי שֶׁצִּוַּנִי</p>

<p>יְוֹיָ רְפָא שִׁבְרִי בְּךָ שִׂבְרִי אַל תַּכְלִימֵנִי</p>

<p>אַל תַּסְתִּיר פָּנֶיךָ מִמֶּנִּי</p>

<p>הַשָּׂטָן בָּא לְהִדָּבֵק בִּי</p>

<p>וְשִׁמְךָ זָכַרְתִּי בְּלִבִּי</p>

<p>שֶׁלֹּא יַחְטִיאֵנִי וְיִגַּע בִּי</p>

<p>לָמָּה אֶקְרָאֲךָ וְלֹא תַּעֲנֵנִי</p>

<p>וְאַתָּה קָדוֹשׁ יוֹשֵׁב תְּהִלּוֹת יִשְׂרָאֵל</p>

<p>וּמַסְמִיךְ מֶלֶךְ מַצִּיל וְגוֹאֵל</p>

<p>עֲשֵׂה לְמַעַן שִׁמְךָ הַגָּדוֹל</p>

<p>הַצִּילֵנִי מֵחֵטְא וּמַחְטִיא</p>

<p>וְתִסְלַח לְכָל פִּשְׁעִי וּבַעֲטִי</p>

<p>אַתָּה הָאֵל אֲהוּבֶיךָ אָהֵב</p>

<p>הַצִּילֵנִי מִשָּׂטָן הָיָה לִי לְאוֹיֵב</p>

<p>וְיִצְרִי רוֹדֵף אַחֲרַי כְּמוֹ שׂוֹנֵא וְגוֹאֵל</p>

<p>הַצִּילֵנוּ מִכַּף חוֹמֵץ וּמְעַוֵּל</p>

<p>בְּךָ בָּטַחְתִּי, רֵיקָם מִלְּפָנֶיךָ אַל תְּשִׁיבֵנִי</p>

<p>יְוֹיָ אֱלֹהִים מִמְּךָ נִפְחַדְתִּי וְיָרֵאתִי</p>

<p>וְהַשָּׂטָן רוֹדֵף אַחֲרַי לְהַכְשִׁיל אוֹתִי</p>

<p>מַה אֲדַבֵּר וּמַה אֶצְטַדֵּק חָטָאתִי וְעָוִיתִי</p>

<p>עֲווֹנוֹתַי רַבּוּ מִלִּמְנוֹת</p>

<p>וְהַמִּכְשׁוֹל לֹא רָחַק מִימִינִי</p>

<p>מִי יַצִּילֵנִי מִיַּד יִצְרִי כִּי אִם יוֹצְרִי</p>

<p>אֵל נָא רְפָא שִׁבְרִי בְּךָ שִׂבְרִי</p>

<p>בְּךָ בָּטַחְתִּי יִשְׁעִי וְאוֹרִי</p>

<p>יִנְצְרֵנִי מִכָּל צָרָה</p>

<p>וְאֶמְצָא חֵן וְחֶסֶד בְּעֵינֵי כָּל צוּרָה</p>

<p>וְאֶזְכֶּה לִשְׁמוֹר כָּל אֲשֶׁר צִוָּנוּ בַּתּוֹרָה:</p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/44881">https://benyehuda.org/read/44881</a></div></body></html>