<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אָקוּם בַּחֲצוֹת לַיְלָה</title>
	<meta name="author" content="שלום שבזי"/>
</head>
<body>

<p>חתימה: אלשבזי משתא שמו</p>

<blockquote>
<br />
</blockquote>

<blockquote>
<p>אָקוּם בַּחֲצוֹת לַיְלָה / אָשִׁיר שִׁיר לַאדוֹנִי</p>

<p>הַמְרוֹמָם עַל תְּהִלָּה / וְהוּא אֶחָד וְאֵין שֵׁנִי</p>

<p>צוּר שׁוֹמֵעַ תְּפִלָּה / וְנִיב שְׂפָתַי וּלְשׁוֹנִי</p>

<p>יָחִישׁ לְקֵץ הַגְּאֻלָּה / לְקַבֵּץ שִׁבְטֵי הֲמוֹנִי</p>

<p>בִּזְכוּת עוֹקֵד וְנֶעְקָד / אֱלֹהַי הוֹשִׁיעֵנִי:</p>

<br />
</blockquote>

<blockquote>
<p>לִבְנוֹ יְחִידוֹ יִצְחָק / עָקַד לִרְצוֹן קוֹנוֹ</p>

<p>לְהַעֲלוֹתוֹ נִתְחַזָּק / וּבָדַק אֶת סַכִּינוֹ</p>

<p>וְהִנֵּה אַיִל נִדְחָק / נֶאֱחַז בַּסְּבָךְ בְּקַרְנוֹ</p>

<p>קְרָאָהוּ יָהּ מִמֶּרְחָק / לְהַקְרִיבוֹ תַּחַת בְּנוֹ</p>

<p>וְכָרַת לוֹ בְּהַר הַמּוֹר / בְּרִית עוֹלָם לְזָכְרֵנִי:</p>

<br />
</blockquote>

<blockquote>
<p>שְׁנֵיהֶם עָמְדוּ בַּנֵּס / בְּיוֹם שֶׁהָלְכוּ יַחְדָּיו</p>

<p>יְדִיד יְוֹיָ מִשְׁתַּנֵּס / וְחַרְבּוֹ תַּחַת לְמַדָּיו</p>

<p>וְיִצְחָק מִבְּלִי אוֹנֵס / עִמּוֹ לְהַחֲזִיק יָדָיו</p>

<p>וַעֲצֵי עוֹלָה תוֹפֵס / וְשׁוֹמֵר דָּת תַּפְקִידָיו</p>

<p>וּשְׁנֵי נְעָרָיו עִמּוֹ / הִנְהִיגָם אַב הֲמוֹנִי:</p>

<br />
</blockquote>

<blockquote>
<p>בַּיּוֹם הַשְּׁלִישִׁי לְלֶכְתּוֹ / לְאֶרֶץ הַמּוֹרִיָּה</p>

<p>נִתְכַּוֵּן בְּמַחְשַׁבְתּוֹ / בְּחוֹשֶׁק לָבִיא וְלִבְיָה</p>

<p>לְמֵרָחוֹק שָׂם דַּעְתּוֹ / וַיְוֹיָ שָׁם הָיָה</p>
</blockquote>

<blockquote>
<p>נָם לִנְעָרָיו: שְׁבוּ פֹּה / וְיִצְחָק בְּנִי יְלַוֵּנִי:</p>

<br />
</blockquote>

<blockquote>
<p>זָכוּ שְׁנֵיהֶם לַעֲלוֹת / בְּמַעְלָה הָעֶלְיוֹנָה</p>

<p>וַיְבָרְכֵם נוֹרָא תְּהִלּוֹת / וּבָאוּ עַד חֶבְרוֹנָה</p>

<p>וְהִעְמִיד מֵהֶם קְהִלּוֹת / שְׁבָטִים בְּנֵי צִיּוֹנָה</p>

<p>זֶרַע יַעֲקֹב אִישׁ תָּם / סְגֻלַּת אֵל חַי קוֹנִי:</p>

<br />
</blockquote>

<blockquote>
<p>יִזְכּוֹר לָנוּ צוּרִי / זְכוּת חֵן שְׁלוֹשָׁה אָבוֹת</p>

<p>בְּיוֹם דִּין יָאִיר נֵרִי / וְיָסִיר כָּל מַכְאוֹבוֹת</p>

<p>וִיקַנֵּא בַּעֲבוּרִי / וִישַׂמֵּחַ לְבָבוֹת</p>

<p>וְיוֹצִיא לָאוֹר דִּינִי / וְיִמְחֶה אֶת כָּל עֲווֹנִי:</p>

<br />
</blockquote>

<blockquote>
<p>מִבּוֹר גָּלוּת יִדְלֶה / לְעַם קָדְשׁוֹ שֶׁטָּבַע</p>

<p>בִּזְכוּת אָבוֹת יִתְלֶה / אֲשֶׁר הֵם בְּקִרְיַת אַרְבַּע</p>

<p>וְעֵת רָצוֹן יְגַלֶּה / וְיוֹסִיף חֵן בַּת שֶׁבַע</p>

<p>וִיקַבֵּל הַשָּׁבִים / וִימִינוֹ תִּסְעָדֵנִי:</p>

<br />
</blockquote>

<blockquote>
<p>שַׁאֲלִי בַת הַיְּדִידָה / בְּיוֹם זֶה מֵאֱלֹהַיִךְ</p>

<p>סְלִיחָה, וּתְנִי תּוֹדָה / וְרַצִּי עַל בָּנַיִךְ</p>

<p>תָּגֵלְנָה בְּנוֹת יְהוּדָה / בְּקִבּוּץ מְפֻזָּרַיִךְ</p>

<p>וְאֶשְׁמַע כִּי בָא מַלְכִּי / יְפֵה עַיִן אַדְמוֹנִי:</p>

<br />
</blockquote>

<blockquote>
<p>תָּכִין לְךָ הַדֶּרֶךְ / בֶּן יְשׁוּרוּן לְהִתְכּוֹנֵן</p>

<p>לַעֲלוֹת מִבֵּית פֶּרֶךְ / קוּם לֵךְ וְאַל תִּתְאוֹנֵן</p>

<p>פְּשׁוֹט מִלִּבָּךְ מוֹרֶךְ / וְשׁוּב מֵחֵטְא וְהִתְבּוֹנֵן</p>

<p>הַיּוֹם בְּסֵפֶר חַיִּים / אֵל שַׁדַּי יִכְתְּבֵנִי:</p>

<br />
</blockquote>

<blockquote>
<p>אַהְבַת כְּלִילַת יוֹפִי / יוֹם זֶה בְּלִבִּי עָלָה</p>

<p>וַאֲנִי גוֹלֶה בְּשׁוֹפִי / וְלִבִּי בְּאַהֲבָה חָלָה</p>

<p>וְאַזְכִּיר נְבוּאַת צוֹפִי / בְּיֶשַׁע וּבְהַצָּלָה</p>

<p>וְנַפְשִׁי הַנִּבְהָלָה / בַּהֲקִיצִי תְּשִׂיחֵנִי:</p>

<br />
</blockquote>

<blockquote>
<p>מִתֵּימָן שָׁמַעְתִי / דְּבַר חֶזְיוֹן תַּנְחוּמִים</p>

<p>וְכָאַרְבֶּה נִעַרְתִּי / לְהַזְכִּיר זְכוּת אִישׁ תָּמִים</p>

<p>וּבֵאלֹהַי בָּטַחְתִּי / יַצִּיב גְּבוּלוֹת עַמִּים</p>

<p>לְמִסְפַּר בְּנֵי יִשְׂרָאֵל / בְּחוֹתַם אֵל נֶחְתָּמִים</p>

<p>מִגְדַּל עוֹז שֵׁם יְוֹיָ / מְנַת חֶלְקִי וּבִטְחוֹנִי:</p>

<br />
</blockquote>

<blockquote>
<p>שְׁלֹשָׁה אָבוֹת בַּקְּשׁוּ / יוֹם זֶה רַחֲמִים עָלַי</p>

<p>לְמָלֵא רַחֲמִים דִּרְשׁוּ / לִקְשׁוֹר בְּאוֹתוֹת דְּגָלַי</p>

<p>וּמְשַׂנְאַי יִנָּתְשׁוּ / וְאָשׁוּב אֶל אָהֳלַי</p>

<p>בְּיוֹם הַדִּין יֵעָנְשׁוּ / וּתְלַהֲטֵם אֵשׁ גְּאוֹנִי:</p>

<br />
</blockquote>

<blockquote>
<p>מִקּוֹל שׁוֹפָר יֶהֱמוּ / סַנְטוּרֵי מַשְׂטִינַי</p>

<p>כֻּלָּם כְּאֶבֶן יִדְּמוּ / וְלֹא יִזָּכְרוּ עֲווֹנַי</p>

<p>וְעַם קֹדֶשׁ לוּ חָכְמוּ / לְהַשְׂכִּיל זֹאת בְּמִשְׁכָּנַי</p>

<p>לֹא בָאתִי עַד הֵנָּה / וְלֹא יַד צָר תְּנִידַנִי:</p>

<br />
</blockquote>

<blockquote>
<p>וּרְצוֹן צוּרִי יְשׁוֹבֵב / לְבָנִים הַנֶּאֱהָבִים</p>

<p>חַסְדּוֹ וְטוּבוֹ יְסוֹבֵב / שְׁבָטִים הַשּׁוֹבָבִים</p>

<p>עַמּוֹ אֲשֶׁר הוּא חוֹבֵב / וּלְעָבְדוֹ נִצָּבִים</p>

<p>וּמַצְדִּיקֵי הָרַבִּים / בִּזְכוּתָם יִרְצֵנִי:</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/45366">https://benyehuda.org/read/45366</a></div></body></html>