<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶעְרוֹךְ תְּחִנָּתִי</title>
	<meta name="author" content="שלום שבזי"/>
</head>
<body>

<p>חתימה: אני שלם משתא</p>

<blockquote>
<br />
</blockquote>

<blockquote>
<p>אֶעְרוֹךְ תְּחִנָּתִי בְּלֵיל כִּפּוּרִים</p>

<p>אֶקְרָא לְאֵל עֶלְיוֹן וְרָם עַל שָׂרִים</p>

<p>בּוֹרֵא לְכָל רוּחַ וְיוֹצֵר הָרִים</p>

<p>יִפְדֶּה עֲדַת קֹדֶשׁ שְׁהֵם נִפְזָרִים</p>

<p>יִזְכּוֹר זְכוּת אָבוֹת וְקַרְנִי יָרִים</p>

<p>יִרְצֶה וְיַנְחֵנוּ לְעִיר מִבְצָרִים</p>

<p>אֶשָּׂא עֵינַי אֶל הֶהָרִים:</p>

<br />
</blockquote>

<blockquote>
<p>נַפְשׁוֹת עֲבָדֶיךָ אֱלֹהִים שַׂמַּח</p>

<p>תָּקוּם בְּעֶזְרָתָם וְיִשְׁעָם תַּצְמַח</p>

<p>תִּרְצֶה וְתַצְמִיחַ לְדָוִד צֶמַח</p>

<p>תִּשְׁלַח אֲשֶׁר בֵּרַךְ לְכַד הַקֶּמַח</p>

<p>קִנָּא לְשֵׁם קָדְשָׁךְ וְלָקַח רוֹמַח</p>

<p>יָבוֹא יְבַשֵּׂר טוֹב עַל הֶהָרִים</p>

<p>אֶשָּׂא עֵינַי אֶל הֶהָרִים:</p>

<br />
</blockquote>

<blockquote>
<p>יַעְלוּ בְנֵי אִישׁ תָּם לְתוֹךְ אַרְצֵיהֶם</p>

<p>חָשְׁקָם וְחֶמְדָּתָם וְכָל חֶפְצֵיהֶם</p>

<p>שִׁמְךָ יְהֶא עֶזְרָם וּמָגִנֵּיהֶם</p>

<p>אַתָּה אֱמֶת מַלְכָּם וּמִבְטָחֵיהֶם</p>

<p>וּבְמַעְגְּלֵי צֶדֶק וְחֵן תַּנְחֵיהֶם</p>

<p>תָּחִישׁ גְּאֻלָּתָם כְּלֵיל שִׁמּוּרִים</p>

<p>אֶשָּׂא עֵינַי אֶל הֶהָרִים:</p>

<br />
</blockquote>

<blockquote>
<p>שַׁוְעַת סְגֻלָּתָךְ רְצֵה נֶגְדֶּךָ</p>

<p>זָכְרָה זְכוּת מֹשֶׁה וְחִישׁ רַחְמֶיךָ</p>

<p>וּכְרוֹב חֲסָדֶיךָ כְּבוֹשׁ כַּעְסֶךָ</p>

<p>אִם תַּעֲשֶׂה כָלָה שְׁפוֹט אוֹיְבֶיךָ</p>

<p>כָּל עוֹבְדֵי פֶסֶל וְכָל עוֹזְבֶיךָ</p>

<p>כִּי אֵשׁ קָדְחָה בְאַפֶּיךָ</p>

<p>וַתְּלַהֵט מוֹסְדֵי הָרִים</p>

<p>אֶשָּׂא עֵינַי אֶל הֶהָרִים:</p>

<br />
</blockquote>

<blockquote>
<p>לִבִּי יְעִירֵנִי לְצִיּוֹן הוֹמֶה</p>

<p>חֶמְדַּת צְבִי, זִיוָהּ לְחַמָּה דוֹמֶה</p>

<p>אֶכּוֹף לְקוֹמָתִי כְּטָרָף גּוֹמֶא</p>

<p>וַאְנִי בְגָלוּתִי כְּיָתוֹם סוֹמֶא</p>

<p>כִּי נָבְכָה נַפְשִׁי וְלִבִּי צָמֵא</p>

<p>יָהּ צַו חֲסָדֶיךָ כְּמַיִם קָרִים</p>

<p>אֶשָּׂא עֵינַי אֶל הֶהָרִים:</p>

<br />
</blockquote>

<blockquote>
<p>מַהֵר וְהָשִׁיבָה צְבִיַּת אַרְמוֹן</p>

<p>הַשְׁפַּע בְּטוּבֶךָ כְּמוֹ טַל חֶרְמוֹן</p>

<p>אֶת כָּל פְּזוּרֵינוּ לְאַרְצָךְ הַזְמֵן</p>

<p>תִּרְעֶה לְצֹאנֶךָ בְּמִרְעֶה שָׁמֵן</p>

<p>אַל תִּזְכְּרָה פֶשַׁע וְעָווֹן קַדְמוֹן</p>

<p>וּזְכוֹר זְכוּת קָרְבָּן וְהַבִּכּוּרִים</p>

<p>אֶשָּׂא עֵינַי אֶל הֶהָרִים:</p>

<br />
</blockquote>

<blockquote>
<p>מוֹחֵל וְסוֹלֵחַ לְעַמָּךְ הַמְצֵא</p>

<p>יֶשַׁע וְהַצָּלָה וְיַשִּׂיג חֶפְצוֹ</p>

<p>מִבֵּין בְּנֵי עַוְלָה לְחָפְשִׁי יֵצֵא</p>

<p>יַעְלֶה וְיַצְלִיחַ וְיָשׁוּב אַרְצוֹ</p>

<p>לִרְאוֹת מְשִׁיחֶךָ תְּקָרֵב קִצּוֹ</p>

<p>אָז נַעֲלֶה קָרְבָּן וְהָאֲמוּרִים</p>

<p>אֶשָּׂא עֵינַי אֶל הֶהָרִים:</p>

<br />
</blockquote>

<blockquote>
<p>שָׁלוֹם לְעַמֶּךָ וְטוֹב תַּשְׁפִּיעַ</p>

<p>שִׂמְחָה וְקוֹל צַהְלָה וְרוֹן תַּשְׁמִיעַ</p>

<p>זוּלָתְךָ לָנוּ אֵין מוֹשִׁיעַ</p>

<p>כָּל פֶּה לְךָ יוֹדֶה וְשִׁיר יַבִּיעַ</p>

<p>מָגֵן לְחוֹסֶיךָ בְּעֵת תּוֹפִיעַ</p>

<p>יִכָּלְמוּ זֵדִים וְכָל הַזָּרִים</p>

<p>אֶשָּׂא עֵינַי אֶל הֶהָרִים:</p>

<br />
</blockquote>

<blockquote>
<p>תָּכִין לְבָבֵנוּ לְיִרְאָתֶךָ</p>

<p>אַתָּה אֱמֶת מִבְטָח לְכָל קֹוֶיךָ</p>

<p>יוֹמָם וְגַם לַיִל תְּצַו חַסְדֶּךָ</p>

<p>תָּחוֹן תְּרַחֵמָה סְגֻלָּתֶךָ</p>

<p>וּתְנַהֲגֵם תָּמִיד בְּאַהֲבָתֶךָ</p>

<p>יֶהְגּוּ בְתוֹרָתָךְ דְּבַר מֵישָׁרִים</p>

<p>אֶשָּׂא עֵינַי אֶל הֶהָרִים:</p>

<br />
</blockquote>

<blockquote>
<p>אַתָּה בְּחַרְתָּנוּ בְחֻקִּים טוֹבִים</p>

<p>מִיּוֹם גְּאַלְתָּנוּ בְּנִסִּים רַבִּים</p>

<p>מִכּוּשׁ וּמִצְרַיִם וּבֵין מַשְׁאַבִּים</p>

<p>וּבְרוֹב חֲסָדֶיךָ תְּקַבֵּל שָׁבִים</p>

<p>עוֹרֵר דְּבַר חוֹזִים וְהַמִּתְנַבִּים</p>

<p>מִפַּחְדְּךָ יִפּוֹל מָגֵן גִּבּוֹרִים</p>

<p>אֶשָּׂא עֵינַי אֶל הֶהָרִים:</p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/45643">https://benyehuda.org/read/45643</a></div></body></html>