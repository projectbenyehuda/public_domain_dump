<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שָׁמַעְתִּי דִּבְרֵי נְבוּאוֹת</title>
	<meta name="author" content="שלום שבזי"/>
</head>
<body>

<p>רצון הלוי – שירת ישראל בתימן</p>

<blockquote>
<br />
</blockquote>

<p>חתימה: שלם יוסף</p>

<blockquote>
<br />
</blockquote>

<blockquote>
<p>שָׁמַעְתִּי דִּבְרֵי נְבוּאוֹת / מִפִּי חֶזְיוֹן נְבִיאֵנוּ</p>

<p>נָשְׂאוּ עָלַי מַשָּׂאוֹת / כִּי יֵשׁ קֵץ לְגָלוּתֵינוּ</p>

<p>רָאוּ בְּחֶזְיוֹנֵי מַרְאוֹת / וְשָׁמְעָה שֶׁמֶץ אָזְנֵינוּ</p>

<p>וְדִבְרֵיהֶם לִי לְעֵד וּלְאוֹת / מְחַכִּים לִישׁוּעָתֵנוּ</p>

<p>יַרְעֵם אֵל בְּקוֹלוֹ נִפְלָאוֹת / אֱלֹהֵי קֶדֶם מַלְכֵּנוּ</p>

<p>בְּעִיר אֱלֹהִים צְבָאוֹת / בְּעִיר אֱלֹהֵינוּ:</p>

<br />
</blockquote>

<blockquote>
<p>לָמָּה זֶה תֶּהֱמִי נַפְשִׁי / הָעִירִי יְשֵׁנֵי חֶבְרוֹן /</p>

<p>דִּגְלֵי שְׁבָטַיִךְ הַמְשִׁי / וּלְכִי בְּיוֹשֶׁר וּבְכִשְׁרוֹן</p>

<p>וְעֵת רָצוֹן צוּרֵךְ דִּרְשִׁי / כִּי יֵשׁ לַעֲדָתֵךְ זִכְרוֹן</p>

<p>קוּמִי עֲלִי אֶל הַר קָדְשִׁי / וְנִמְצָא שָׁם חֵלֶק יִתְרוֹן</p>

<p>וּמֹשֶׁה וּשְׁמוּאֵל וְאַהֲרֹן / יַחְדָּיו יֵלְכוּ לְפָנֵינוּ:</p>

<br />
</blockquote>

<blockquote>
<p>מַלְכֵי עֲרָב חָבְרוּ עָלַי / וּמִי זֶה יָקוּם לְעֶזְרָתִי</p>

<p>הִזְכִּירוּנִי מַעֲלָלַי / לוּלֵי אֱלֹהֵי יְשׁוּעָתִי</p>

<p>עָמַד וְקִנֵּא בִּגְלָלַי / כִּי בִּקְּשׁוּ לְהָמִיר דָּתִי</p>

<p>אוֹדֶה צוּרִי בְּמַהֲלָלַי / חֶלְקִי יְסוֹד חֵשֶׁק מְנָתִי</p>

<p>הָאוֹמֵר שׁוּבוּ אֵלַי / יָשׁוּב יְרַחֲמֵנוּ:</p>

<br />
</blockquote>

<blockquote>
<p>יְחַפֵּשׂ אָדָם דְּרָכָיו / וְדַלְתֵי תְּשׁוּבָה נִפְתָּחִים</p>

<p>וְיָכִינָה כָּל מַהֲלָכָיו / אָז יֵלֵךְ לוֹ בָּרְוָחִים</p>

<p>וְיִשְׁלַח צוּרִי מַלְאָכָיו / לְרַפֵּא לְבָבוֹת נֶאֱנָחִים</p>

<p>וְיָדִין אוֹיְבִים בְּמַעֲרָכָיו / כִּי הֵפֵרוּ בְּרִית אַחִים</p>

<p>מִמִּגְדַל עֹז צוּרִי לְחוֹכָיו / עֶזְרֵנוּ וּמָגִנֵּנוּ:</p>

<br />
</blockquote>

<blockquote>
<p>וְאִם טָבַעְתִּי בִּמְצוּלוֹת / אֶקְרָא לֶאֱלֹהַי יִשְׁעִי</p>

<p>מַשְׁוֶה רַגְלַי כָּאַיָּלוֹת / כִּי הוּא מְצוּדָתִי וְסַלְעִי</p>

<p>חַסְדּוֹ יָחִישׁ לְהִגָּלוֹת / וְקָרוֹב לִשְׁמֹעַ שַׁוְעִי</p>

<p>וּבְּיוֹם שְׁבָטַי נִדְגָּלוֹת / מִתּוֹךְ יָם דְּלֵה טָבְעִי</p>
</blockquote>

<blockquote>
<p>בִּמְשִׁיחוֹ יְנַהֵל עָלוֹת / כְּקֶדֶם יְחַדֵּשׁ יָמֵינוּ:</p>

<br />
</blockquote>

<blockquote>
<p>סְלִיחָה בְּנֵי אִישׁ תָּם בַּקְּשׁוּ / אוּלַי הֶעָווֹן יְכֻפַּר</p>

<p>יוֹם זֶה אֶת יְוֹיָ דִּרְשׁוּ / כִּי בְּרִית אָבוֹת לֹא תוּפָר</p>

<p>יוֹמָם וָלַיְלָה הִתְקוֹשְׁשׁוּ / הִתְנַעֲרוּ מִגּוּשׁ עָפָר</p>

<p>רוּחֲכֶם בְּמֵי חֶסֶד טִמְשׁוּ / קוֹל תְּקִיעַת שׁוֹפָר</p>

<p>יִרְאוּ גוֹיִם וְיֵבוֹשׁוּ / כִּי בוֹ יִשְׂמַח לִבֵּנוּ:</p>

<br />
</blockquote>

<blockquote>
<p>פִּתְאֹם יָבוֹא עֵת יְשׁוּעָה / וְנַעֲלֶה בְּרִנָּה הַר צִיּוֹן</p>

<p>נִשְׁמַע קוֹל שׁוֹפָר תְּרוּעָה / וּמֶלֶךְ יוֹשֵׁב בְּאַפִּרְיוֹן</p>

<p>בְּמִשְׁפָּט וּצְדָקָה זְרוּעָה / בְּמִגְדַּל עוֹז וְגֵיא חִזָּיוֹן</p>

<p>וְשָׁם מַעְתִּיקֵי הַשְּׁמוּעָה / הַיּוֹדְעִים דַּעַת עֶלְיוֹן</p>

<p>כִּי לַיוֹיָ הַתְּשׁוּעָה / וְהוּא יָבוּס קָמֵינוּ:</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/46058">https://benyehuda.org/read/46058</a></div></body></html>