<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רִבּוֹנוֹ שֶׁלָּעוֹלָם עֲשֵׂה</title>
	<meta name="author" content="שלום שבזי"/>
</head>
<body>

<p>הכתובת: תפילת הפרנסה</p>

<blockquote>
<br />
</blockquote>

<blockquote>
<p>רִבּוֹנוֹ שֶׁלָּעוֹלָם, עֲשֵׂה עִמִּי לְמַעַן שְׁמָךְ הַגָּדוֹל</p>

<p>וּלְמַעַן רַחֲמֶיךָ הָרַבִּים אֲשֶׁר אֵין לָהֶם קֵץ וְתִכְלָה</p>

<p>וּפַרְנְסֵנִי כְּעוֹרֵב וּכְאֶחָד מִשְּׁאָר בִּרְיוֹתֶיךָ אַף עַל פִּי שְׁאֵין אֲנִי רָאוּי וְהָגוּן</p>

<p>כִּי אַתָּה זָן וּמְפַרְנֵס לָרָעִים וְלַטּוֹבִים וּלְהָגוּן וְלִשְׁאֵינוֹ הָגוּן מִמְּקוֹר טוּבְךָ</p>

<p>דְּכַתִיב וַיֹּאמַר אֲנִי אַעֲבִיר כָּל טוּבִי עַל פָּנֶיךָ וְקָרָאתִי בְּשֵׁם יְוֹיָ לְפָנֶיךָ</p>

<p>וְחַנּוֹתִי אֶת אֲשֶׁר אָחוֹן וְרִחַמְתִּי אֶת אֲשֶׁר אֲרַחֵם</p>

<p>כִּי כֵן דַּרְכְּךָ לַעֲשׂוֹת חֶסֶד חִנָּם בְּכָל דוֹר וָדוֹר</p>

<p>אָנָּא יְוֹיָ, יִכְבְּשׁוּ רַחֲמֶיךָ אֶת כַּעֲסֶךָ וְיִגּוֹלוּ רַחֲמֶיךָ עַל מִדּוֹתֶיךָ</p>
</blockquote>

<blockquote>
<p>וַעֲשֵׂה לְמַעַן י״ג מִדּוֹת שֶׁל רַחֲמִים הַגְּנוּזִים בְּכִתְרָךְ אֲשֶׁר אֵין לָהֶם סוֹף</p>
</blockquote>

<blockquote>
<p>וּתְעוֹרֵר שֶׁפַע רְצוֹנֶךָ וְתַזְמִין לָנוּ פַרְנָסָה טוֹבָה מֵאוֹצַר הַפַּרְנָסָה</p>

<p>וּמִשָּׁם יְהִי אֶשֶׁד שִׁבְעַת הַנְּחָלִים אֶל הַיָּם הַגָּדוֹל</p>

<p>וּתְפַרְנְסֵנוּ מִשָּׁם פַּרְנָסָה שְׁלֵמָה</p>

<p>שֶׁלֹּא תַצְרִיכֵנוּ לִידֵי אָָדָם אֵלָא לְיָדְךָ הַמְלֵאָה וְהָעֲשִׁירָה</p>

<p>כִּדְכַּתִיב שָׁוְא וּדְבַר כָּזָב הַרְחֵק מִמֶּנִּי</p>

<p>רֵאשׁ וָעֹשֶׁר אַל תִּתֶּן לִי הַטְרִיפֵנִי לֶחֶם חֻקִּי</p>

<p>וְכַתִיב וַתָּבוֹא אֵלָיו הַיּוֹנָה לְעֵת עֶרֶב וְהִנֵּה עֲלֵה זַיִת טֶרֶף בְּפִיהָ</p>

<p>וְכַתִיב מִזְמוֹר לְדָוִד יְוֹיָ רוֹעִי לֹא אֶחְסָר</p>

<p>אָנָּא יְוֹיָ, הַזְמֵן לִי עֲסָק בְּנַחַת וְלֹא בְּצַעַר, בְּהֶתֵּר וְלֹא בְּאִסּוּר</p>

<p>כְּדֵי שֶׁאַרְוִיחַ עַל יְדֵי הַעֲסָק פַּרְנָסָתִי (וּפַרְנָסַת אַנְשֵׁי בֵּיתִי)</p>

<p>כִּי אֵין מַעֲצָר לְפָנֶיךָ לְהוֹשִׁיעַ בְּרָב אוֹ בִּמְעָט</p>

<p>כִּי אַתָּה נוֹתֵן לֶחֶם לְכָל בָּשָׂר כִּי לְעוֹלָם חַסְדּוֹ</p>

<p>וְכַתִיב פּוֹתֵחַ אֶת יָדֶיךָ וּמַשְׂבִּיעַ לְכָל חַי רָצוֹן</p>

<p>אָנָּא יְוֹיָ אַל תִּגְמוֹל לִי כְּפָעֳלִי וְאַל תְּדִינֵנִי כְּמַעֲלִי</p>

<p>אִם גָּבְרוּ חֲטָאַי, חֲסָדֶיךָ מֵעוֹלָם גָּבְרוּ וְעַצְמוּ רָאשֵׁיהֶם</p>

<p>וּבַמֶּה יִוָּדַע אֵפוֹא רַחֲמֶיךָ וַחֲסָדֶיךָ</p>

<p>כִּי אִם בַּעֲשׂוֹתְךָ חֶסֶד עִם שֶׁאֵינָם רְאוּיִים וַהֲגוּנִים</p>

<p>הַיּוֹם (הַלַּיְלָה) עַבְדְּךָ בֶּן אֲמָתְךָ הָעוֹמֵד בִּתְפִלָּה לְפָנֶיךָ</p>

<p>כִּי אֲנִי יוֹדֵעַ בְּעַצְמִי שֶׁאֵין אֲנִי כְּדַאי לְבַקֵּשׁ מִלְּפָנֶיךָ</p>

<p>כִּי אֵין לִי עַל מַה לְהִשָּׁעֵן אוֹ לְהִסָּמֵךְ, אֲבָל עַל רַחֲמֶיךָ הָרַבִּים נִשְׁעַנְתִּי</p>

<p>שֶׁלֹּא תִּתְנַהֵג עִמִּי כַּעֲווֹנוֹתַי וְכַחֲטָאַי וּכְפִשְׁעִי</p>

<p>שֶׁחָטָאתִי וְשֶׁעָוִיתִי וְשֶׁפָּשַׁעְתִי לְפָנֶיךָ</p>

<p>כִּי אַתָּה חוֹקֵר לֵב וּבוֹחֵן כְּלָיוֹת</p>

<p>וְגָלוּי וְיָדוּעַ לְפָנֶיךָ, שֶׁרְצוֹנִי לַעֲשׂוֹת רְצוֹנֶךָ אֶלָא שֶׁהַשְּׂאוֹר שֶׁבָּעִיסָה מְעַכֵּב</p>

<p>לָכֵן, יְוֹיָ, אֱלֹהַי, הָאֵר פָּנֶיךָ אֶל עַבְדְּךָ</p>

<p>וְהַזְמֵן לִי עֵסֶק שֶׁלְּפַרְנָסָה אֲשֶׁר בָּהּ אוּכַל לַחֲזוֹר בִּתְשׁוּבָה שְׁלֵמָה לְפָנֶיךָ</p>

<p>וַעֲשֵׂה לְמַעַן הַשֵּׁם הַגָּדוֹל דִּיקָרְנוּסָא</p>

<p>הַיּוֹצֵא מִפָּסוּק וַהֲרִיקוֹתִי לָכֶם בְּרָכָה עַד בְּלִי דַי</p>

<p>וּמִפָּסוּק נְסָה עָלֵינוּ אוֹר פָּנֶיךָ יְוֹיָ</p>

<p>שֶׁתַּשְׁפִּיעַ לָנוּ בְּמִדַּת טוּבְךָ</p>

<p>(לְקַדֵּשׁ עַצְמִי בַּתְּחִלָּה לִשָּׂא אִשָּׁה</p>

<p>כְּדֵי שֶׁאֶלְמַד תּוֹרָה בְּטַהְרָה וְאֶתְפַּלֵּל בִּקְדֻשָּׁה</p>

<p>וַאֲתַקֵּן מִצְווֹתַי וְאֶזְכֶּה לָשׁוּב בִּתְשׁוּבָה</p>

<p>וּלְטַהֵר הָעוֹלָמוֹת הָעֶלְיוֹנִים אֲשֶׁר פָּגַמְתִּי בַּעֲווֹנוֹתַי הָרַבִּים)</p>

<p>אָנָּא יְוֹיָ, אַל תְּשִׁיבֵנִי רֵיקָם מִלְּפָנֶיךָ</p>

<p>וְאַל תְּבִישֵׁנִי מִשִּׂבְרִי שֶׁאֶזְכֶּה וְאֶחֱזוֹר לְמוּטָב</p>

<p>וְאַל אֶטָּרֵד וְלֹא אֵצֵא מִן הַכְּלָל וְלֹא אֶפָּטֵר מִן הָעוֹלָם (הַזֶּה) בְּלֹא תְשׁוּבָה</p>

<p>כְּמַאֲמַר דָּוִד נְעִים זְמִירוֹתֶיךָ:</p>

<p>אַל תֶּאֱסוֹף עִם חַטָּאִים נַפְשִׁי וְעִם אַנְשֵׁי דָּמִים חַיַּי</p>

<p>אָנָּא יְוֹיָ, הַרְוִיחַ לִי כְּדֵי שֶׁיִּהְיֶה לִי פְּנָאי מִטִּרְדַּת פַּרְנָסָתִי</p>

<p>וּתְשׁוּקָתִי לְחַדֵּשׁ בַּתּוֹרָה וְלֵירֵד לְעוֹמֶק הַהֲלָכָה</p>

<p>וְלִהְיוֹת מִמְּשִׁיבֵי מִלְחֶמֶת הַתּוֹרָה לִשְׁמָהּ וְלָלֶכֶת בְּדַרְכֵי יְשָׁרִים</p>

<p>אָנָּא יְוֹיָ, צָרֵף מַחְשַׁבְתִּי הַטּוֹבָה לַמַּעֲשֶׂה וְהָפֵק שְׁאָלַָתִי</p>

<p>כִּי מַה לְּךָ לִרְדּוֹף קַשׁ נִדָּף, צֵל עוֹבֵר</p>

<p>וְלַהֲבִיאוֹ בְּתַנּוּר עָשָׁן וְלַפִּיד אֵשׁ וּגְזֵרוֹת וְדִינִים</p>

<p>הֲלֹא אַתָּה נִקְרֵאתָ אֶרֶךְ אַפַּיִם וְרַב חֶסֶד וּמַרְבֶּה לְהֵיטִיב</p>

<p>רוֹצֶה בִּתְשׁוּבָתָן שֶׁלָּרְשָׁעִים וְאֵין אַתָּה חָפֵץ בְּמִיתָתָן</p>

<p>הֲשִׁיבֵנִי אֵלֶיךָ וְאָשׁוּבָה וְחַזֵּק יְמִינִי</p>

<p>כִּי אַתָּה מָעוֹז לָאֶבְיוֹן וּמְחַזֵּק יָדַיִם רָפוֹת וּבִרְכַּיִם כּוֹשְׁלוֹת תְּאַמֵּץ</p>

<p>יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ יְוֹיָ צוּרִי וְגוֹאֲלִי.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/44884">https://benyehuda.org/read/44884</a></div></body></html>