<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בימי העלייה הראשונה</title>
	<meta name="author" content="יוסף רבינוביץ"/>
</head>
<body>

<p>את המצב של היישוב החקלאי בימי העלייה הראשונה מתאר
<strong>יהושע אייזנשטדט (ברזילי)</strong>, שכתב על מצב המושבות בימים ההם. בתרס&#8220;ג
פירסם בלוח אחיאסף &#8220;השקפה כללית על מצב הישוב בארץ בשנת תרס&#8221;ג (1893)&#8221;, בה
הוא מוסר על מספר הפועלים העברים במושבות: רחובות – 40, קוסטינא ועקרון –
25, ראשון־לציון – 65, מקוה־ישראל – 10, פתח־תקוה – 50, זכרון־יעקב וטנטורה
(אז הקימו את ביהח&quot;ר לזכוכית) – 70, ראש־פינה ויסוד־המעלה – 80 (בראש פינה
היו לפני 50 שנה יותר פועלים מאשר היום).</p>

<p>מה היה אז מצב הפועל במושבה? – &#8220;בימי הקיץ יקרו לעתים
קרובות מאוד שתיתם העבודה ואז על הפועלים לנוע ממושבה למושבה בבקשת עבודה,
והדבר הזה מטרידם מאוד&#8221;. במלים מעטות אלו הוא מתאר את המצב שחזר במשך כל 50
השנה שבאו אחריהן. &#8220;בכלל – כותב אייזנשטדש – הוטב מצבם של הפועלים בשנה
ההיא, כי הוועד הפועל (הוועד הפועל של חובבי־ציון באודיסה) וגם רופא
המושבות ואחדים מהמנהלים דואגים מאוד להטבת גורל אחינו שכירי־היום והראשון
(הועד הפועל) עזר להם לייסד אגודה שתדאג לעתידם, ככתוב בפרטיכל ב&#8221;המליץ&quot;
שנה זו. כנראה נגע מצב אחינו האומללים המכלים מיטב כוחותיהם ומיטב שנות
עלומיהם על הרי ישראל ללב רבים מחובבי־ציון והם מביאים תרומותיהם לטובת הכת
(השכבה) הנחוצה מאוד ליישוב והצעות רבות מוצעות בדבר זה, אשר נבקר במאמר
מיוחד ובו נציין, כי פעילות ניכרת בפועלים בשנים: בהתאחדותם המה לדאוג
לעתידם ובהתעוררות שבין החובבים לקום לעזרתם&quot;. כלומר: נעשתה פעולה בשני
כיוונים – הפועלים התאחדו בהסתדרות אחת כללית וחובבי־ציון קמו
לעזרתם.</p>

<p>באותה סקירה הוא מתאר גם את מצבם של איכרי המושבות. והרי
קטע על מצב פתח־תקוה אז: &#8220;דוחק הקולוניסטים מכריחם לשלוח את בניהם הקטנים,
בני עשר – שתים־עשרה, לעבוד בכרמי הפקידות. הפעוטות הללו עובדים עבודת
גדולים וגם יחד עם הערבים, והם שומעים שיחות מזיקות מאוד להתפתחותם המוסרית
ואף לא מבקרים את בתי־הספר ואף יהיו לבוּרים אמיתיים&#8221;. הסקירה הקצרה הזאת
מקנה לנו מושג מהמצב הקשה שבו היו נתונים אז האיכרים עצמם. מתוך התפתחות
ההתיישבות בתקופת העלייה הראשונה אנו רואים, שהאיכרים הראשונים שהגיעו לארץ
היו מחוסרי כל ידיעה על התנאים החקלאיים והאקלימיים של הארץ וגם על טבע
הקרקע. כיום יש לנו תחנת־נסיונות של ההסתדרות הציונית ברחובות, ועדת תיכון
למשקים החדשים, אז לא היה שום דבר. באו אנשים ללא ידיעת תנאי הארץ, ורק
באהבתם העזה לארץ־ישראל ומעט כסף התחילו לעבוד. כל המכיר את אדמת החול של
ראשון־לציון יכול לתאר לעצמו איך הפלחה היתה יכולה להצליח שם. תולדות
היישוב מספרות על היסורים הרבים שנתנסו בהם המתיישבים הראשונים במושבות
הראשונות; הם גיששו באפילה ולא ידעו מה טוב לפתח בשטח זה או אחר. בספרו
&#8220;משפחת האדמה&#8221; מתאר משה סמילנסקי את סבלם של האנשים במושבות בתקופה ההיא.
מספרו זה אנו למדים על מעשיהם של אנשי ירושלים שיצאו ל&#8220;מלבס&#8221; היא פתח־תקוה,
ועל סבלם הרב עד שסללו להם שביל חקלאי.</p>

<p>בימי מצוקה אלה לאיכרים מחוסרי־ישע החליט הברון <strong>אדמונד
רוטשילד</strong> בהשפעת ראשי חובבי ציון, ר' <strong>שמואל מוהליבר</strong> ואחרים, לבוא
לעזרת המושבות. כוונתו של הברון היתה טובה, הוא שלח מומחים להדריך את
האיכרים והושיט להם עזרה כספית. המומחים התחילו לפתח נטיעות. כשאנו סוקרים
כיום את דרכי התפתחות הארץ אין לומר, שהכיווּן לפיתוח מטעים היה מוטעה.
בזכרון־יעקב מפרנסים הכרמים את האיכרים גם כיום, מפני שזו אדמת הרים ואינה
ראויה לפלחה, אבל לכרמים היא טובה. גם אדמת ראשון־לציון אינה רעה לכרמים.
פיתוח מטעים בשטח החוף היתה דרך נכונה. אבל בין האנשים שנשלחו על־ידי הברון
היו לא רק מומחים חקלאיים. הוא שלח גם אדמיניסטרטורים שהיו זרים ברוחם לבני
הישוב ואלה עשו שירות רע. הדברים ידועים מכתבים שונים וגם מזכרונות של
אנשים שעדיין חיים אתנו המספרים איך השחיתו אז את המידות. נזכר אני בסיפורו
של <strong>יוסף אהרונוביץ</strong> &#8220;מעשה בארון&#8221; על הימים הראשונים שלו בארץ. הסיפור
הוא על נגר ובעל־כרם, שלא האמין ביכלתם של יהודים לעבוד ואשר חלק מנכסיו
באו לו מארון שעשה לפקיד אחד של הברון&#8230; אהרונוביץ הבליט בסיפור זה את
הדמורליזציה שהפקידות הכניסה אז לישוב. בין האיכרים גופם קמו כוחות רעננים
שלחמו נגד הרוח המושחתת הזאת של הפקידות. בין הלוחמים היה ר' <strong>אהרן
אייזנברג</strong>, ממייסדי רחובות, <strong>יוסף פיינברג</strong>, ממייסדי ראשון־לציון.
פיינברג זה, לפי עדותו של סמילנסקי ב&#8220;משפחת האדמה&#8221;, קיפד כמעט את חייו
במלחמתו זו. הוא קיבל פקודה לעזוב את ראשון־לציון, אם כי היה ממייסדיה
והשקיע את כל כספו בה. ביחוד רדפו האדמיניסטרטורים את הפועלים, כי לפועלים
לא היה כל רכוש. אפשר היה להגיד להם: לכו! וזאת עשו הפקידים.</p>

<p>ד&#8220;ר <strong>חיים חיסין</strong> ב&#8221;יומן אחד הבילויים&quot; מספר איך נגשׂוּ
בבילויים הראשונים שעבדו במקוה־ישראל, בית־הספר החקלאי הראשון של &#8220;חברת כל
ישראל חברים&#8221;. הרעיון שהוליד את מקוה־ישראל היה נשגב מאוד, היה זה הרעיון
של שיבת ישראל לאדמתו. בספר היובל של פתח־תקוה מובא הקול־הקורא של חברת &#8220;כל
ישראל חברים&#8221;, ושל <strong>קרל נטר</strong> ביחוד, הקורא לארגן את הנוער ולחנך אותו
לעבודות האדמה כדי שיחיה את אדמת ישראל. אבל הפקידות באותו מוסד היתה זרה
לשאיפות התחייה הלאומית ועשתה הכל כדי להשפיע על חניכי המוסד והפועלים
היהודים שעבדו שם, כי יבקשו את עתידם בארצות שמעֵבר לים. כעבור שנים מספר
חוסלה הפקידות הזדונית הזאת וביישוב בא מפנה לטובה. אבל האיכרים שלחמו נגד
הפקידות תש כוחם, רובם נשברו ברוחם. ילדיהם לא ראו את עתידם בארץ, רבים מהם
נדדו לעֵבר הים, לאוסרטליה ולארצות־הברית, לחפש להם מקורות פרנסה, כי עם כל
העזרה שקיבלו מהברון רוטשילד חיו האיכרים חיי דוחק. בחוברת ההקטוגרפית
הראשונה של &#8220;הפועל הצעיר&#8221; (1907) נתפרסם &#8220;מכתב לידיד&#8221;, בו ניתן תיאור קצר
על מצב האיכרים: &#8220;בארץ־ישראל ישנם עתה כ־1000 איכרים יהודים המתפרנסים כמעט
בדוחק ועל־ידם מתפרנסים כ־6000 פועלים ערבים&#8221;.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50421">https://benyehuda.org/read/50421</a></div></body></html>