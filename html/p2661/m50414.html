<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ר' נוח זבורסקי</title>
	<meta name="author" content="יוסף רבינוביץ"/>
</head>
<body>

<p>באחד הימים, בין ערביים, הגיע אלינו יהודי צנום אחד, לבוש
קפוטה ארוכה, ועיניו מביעות חיים ומרץ. הוא הציג את עצמו לפנינו בשם נוח
זבורסקי מעיר חמלניק. שם, בעירו, היה בעל־אכסניה ואשתו ינטה־לאה עוזרת
על־ידו. הוא החליט לעלות לארץ ולעבוד את האדמה. לשם זה קנה לו חלקת אדמה
מאדמת מרחביה, על־ידי י.ל. גולדברג בוילנא, שהיה בא־כוחה של הכשרת היישוב
ברוסיה. וכיון שהיה מטופל בילדים קטנים החליט לעלות לארץ לפי־שעה לבדו,
ואחרי שילמד וידע את אשר לפניו, יחזור לחמלניק, יסיים את עסקיו ויביא את
משפחתו על מנת להשתקע בארץ. בקשה אחת ויחידה לו לר' נוח מלפנינו: שנקבלו
לעבודה במשקנו לזמן־מה. מוכן ומזומן הוא לעבוד כל מיני עבודות פרך ובלבד
שישב בקרבנו. רוצה הוא לנסות את כוחו ולבחון את עצמו אם יוכל להיות לחקלאי,
עובד אדמתו וחי עליה. רצונו היה חזק כל כך ודבריו נאמרו באמונה עזה וגדולה
כל כך, שאי־אפשר היה להשיב פניו. מיד הסכמנו לבקשתו. ר' נוח נכנס לעבודה
ונחשב חבר לפי־שעה בתוכנו, שווה לזכויות ולחובות. הוּא עבד במסירות ובכל
כוח. בערבים הוא מקהיל את הנוער ומלמדם שיר. קול ערב היה לו ואת כל נפשו
שפך בשירו. נמצאו לו &#8220;חסידים&#8221; נלהבים בקרבנו ולעתות בערב היוּ כוּלם נותנים
קולם בשיר. הוא פותח בגעגועים וברחמים רבים והם עונים לעוּמתו בנעימה: &#8220;הבן
יקיר לי אפרים אם ילד שעשועים, כי מדי דברי בו זכור אזכרנו עוד&#8230;&#8221;</p>

<p>כך עבד ר' נוח בתוכנו כל החורף. וכשראה והכיר, כי עוד כוחו עמו, נסע לחמלניק וחזר אלינו עם בני ביתו וכל אשר לו.</p>

<p>כל ימי שבתו במרחביה עמלו, הוא וינטה־לאה זוגתו וילדיהם,
כנמלים וכבר זכה והקים לו בית &#8220;לתפארת&#8221;. הוא עבד את אדמתו מאהבה, בכל נפשו
ובכל מאודו. לבוּש קפוטה ארוכה, חבוּש תרבושו האדום צועד ר' נוח אחרי
המחרשה, ושלומי שלו הקטן, רך ויחיד לפניו, עוזר עמו – דור ראשון לגאולה.
באחד הימים, בתחילת תרע&quot;ד, נזדמן שלום אש למרחביה ומצא את נוח בשדה, חורש
את אדמתו, ונכנס עמו בשיחה. לאחר זמן קראתי את הרשימה &#8220;הכשרון לארץ־ישראל&#8221;.
נוח הסביר לשלום אש, כי אמנם גדולים המכשולים ורבות התקלות לפני עובד
האדמה, אולם היהוּדי אשר נפשו עורגת לארץ אבותינו ושיש לו &#8220;כשרון מיוחד
לארץ־ישראל&#8221;, מובטח לו כי יוכל לכל שטן וסוף נצחונו לבוא.</p>

<p>כשהגיעו שנות המלחמה הורע מאוד מצבו של ר' נוח, מסי המלחמה
וחובותיה הכבידו גם עליו. הוא התאמץ לבנות את משקו, לכוננו – ויהי מה! מתוך
כך נהג קימוץ בכל, צימצם, חסך מפיו, וכוחו הלך ודלל. אותו קיץ קשה של שנת
תרע&quot;ו נפל ר' נוח למשכב. פגעה בו מחלת הדיזנטריה. כשהגיעו ימי ראש־השנה ירד
ממשכבו, התפלל עמנו תפילת מעריב וברך אותנו כולנו בשנה טובה, שנת חיים, שנת
ברכה, לנו ולכל ישראל. תפילתו זו היתה האחרונה. גופו, אשר נרזה ונחלש מרוב
מאמצים וסבל, לא יכול לעמוד בפני המחלה וכוחו עזבו. הוא צנח על משכבו וידיו
קמוצות ושרירי פניו דרוכים, כבשעת לכתו אחרי המחרשה.</p>

<p>ערב יום הכיפורים ליווינו את ר' נוח לבית־עולמו.</p>

<p>חזרנו הביתה מיוּתמים. לוּקח מאתנו האיש אשר המתיק את חיינו ברוחו העליזה והיה לנו מעיין נובע שמחת חיים, אמונה ורצון.</p>

<p>ינטה־לאה שלו – בת זוגתו, אותה הלם מותו כרעם! בתוך חיי
יום־יום הקשים משכה בעול לתומה. עתה כאילו פתאום נפקחו עיניה לראות מה פעל
נוח שלה ואל מה נשא נפשו. היא העמיסה עליה עבודה כפליים והשתדלה להיות
ליתומיה גם אב וגם אֵם, בהעלימה מהם את אבלה ואת מר רוחה. רק לעתים, בהתעטף
עליה נפשה על בעל נעוריה אשר הלך ממנה בלא עת, תשב לאה על אבן גדולה אשר
מאחורי ביתה ועיניה צופות דומם אל הגבעה הנשקפת נכחה. שם, תחת גל אבנים
קטן, שוכב נוח.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50414">https://benyehuda.org/read/50414</a></div></body></html>