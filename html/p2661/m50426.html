<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הקריאה לחלוצים וחינוך הנוער</title>
	<meta name="author" content="יוסף רבינוביץ"/>
</head>
<body>

<p>שאלת כיבוש העבודה עמדה בתקפה. החברים הפעילים בתנועה
העמידו את השאלה בכל חריפותה. <strong>יוסף אהרונוביץ</strong> הדגיש את הדבר באופן
מיוחד ודאג גם לרמתו התרבותית והחברתית של הישוב העברי. בני המושבות אשר
סבלו רבות מתעלולי הפקידות הברונית נשברה רוחם במשך הזמן, ובניהם לא ראו כל
&#8220;עתיד&#8221; בעבודה במשק. הם היגרו לאמריקה, לאוסטרליה, לאפריקה הדרומית ולכל
פינות תבל ובמקומם עבדו פועלים ערבים שכירים. התנועה החלוצית אשר חרתה על
דגלה את &#8220;כיבוש העבודה&#8221; התכוונה לשנות את פני הדברים במושבות הקיימות
ולהפיח רוח אמונה בלבבות האיכרים ובעיקר בלבות בני האיכרים. תנועת העבודה
דאגה לחיזוק העלייה החלוצית מארצות אירופה. את הצורך החיוני בחיזוק עלייה
חלוצית זו הביע יוסף אהרונוביץ באסיפה הכללית השביעית של הפועל הצעיר
בארץ־ישראל בסוכות תרע&quot;א וכה היו דבריו:</p>

<p>לפי השקפתנו צריכה ארץ־ישראל להחיות את העצמות היבשות של
עמנו, אך בכדי שתהיה מוכשרת לכך צריכים קודם כל להחיות אותה. משום טעם זה
הנני מבסס את תכנית עבודתנו על עליית חלוצים לארץ־ישראל. רוצים אנו לאמור
בזה, שכל אותם הצעירים שנשארו לנו לפליטה, הבריאים בגופם ובנשמתם, המסוגלים
לחיות בארץ ולהחיותה, הם הם הדרושים לנו, אנחנו צריכים לאנשים כאלה,
שיכניסו לתוך הישוב הצעיר זרם של חיים צעירים ויצירה חדשה – –</p>

<p>התימנים הם בבחינת חומר היולי. אנשים עשירים ברוח ובמובן
הפוטנציאלי, ומסוגלים להתפתח בעתיד ולהיות לכוח יוצר, ואולם רק בעתיד
הרחוק, אולי בדור הבא, הם גם אולי חלק האומה היותר סובל מהגלות, היותר רצוץ
ושבור במובן הגופני, ומי שאינו בא לעזרתם את נפשם ואת גופם הוא קובע – –
ואולם במצבנו הנוכחי מוכרחים אנו להבדיל בין התפקידים: התפקיד להציל אנשים
לחוד והתפקיד ליצור יישוב עברי לחוד. אנחנו בתוך ההסתדרות צריכים לדעת
להקדיש את כל כוחותינו לאותה התנועה, שהיא נותנת לנו אנשים יוצרים, אנשים
שמסוגלים להכניס לתוך היישוב זרם של חיים חדשים ויצירה חדשה.</p>

<p>(&#8220;לשאלת התימנים&#8221;, כתבי י. אהרונוביץ, כרך ב&#8216;, עמ&#8217; 297־296)</p>

<p>יוסף אהרונוביץ ראה בעיני רוחו את הסכנה הנשקפת לנו
בהתנוונותו הרוחנית של היישוב העברי, אשר היה כבר קיים בארץ עם התחלתה של
העלייה השנייה ושאף בכל לבו להחיות את &#8220;העצמות היבשות&#8221; והוא גם הגשים
בכוחותיו האישיים את הצוו הזה בהתאמצות מַכּסימלית של כוחותיו. זוכר אני
ערבים רבים שהקדיש לאחר יום עבודה מפרך להדרכת הנוער ברחובות: הוא לימד
אותם כיצד צריך עם לחיות ולעבוד. הוא לא הסתפק בפעולת התרבות בין הנוער
במושבה בלבד, ולפי החלטת הועד המרכזי של הפועל הצעיר הלך לירושלים להפיץ את
רעיון העבודה בין בני הישוב. ראיתיו שבועות אחדים בעבודה זו בירושלים ולא
קנאתי בו. על אף הקשיים הרבים בדרכו עלה בידו להוציא מספר צעירים מצויינים
לעבודת התחייה שלנו בארץ והם עד היום בתוכנו. אולם העבודה החינוכית החשובה
הזאת לא נעשתה במידה מספקת. גם <strong>אהרן דוד גורדון</strong> ראה את סכנת התנכרותו
של הדור הצעיר מבני המושבות לשאיפותינו הלאומיות והחברתיות והקדיש את
כוחותיו להתקרבותם של חלוצי העלייה השנייה אל הנוער הזה. הוא גם עיבד תכנית
מפורטת על דרכי הפעולה בין בני המושבות בשטח העבודה היישובית־הלאומית
הכללית ובשטח החברתי. אולם לא היו לנו כוחות מספיקים להגברת הפעולה
החינוכית הזאת.</p>

<p>בתוך המושבות קמו כוחות הרסניים אשר זרעו שנאה בין חלוצי
העלייה השנייה לבין צעירי המושבות. <strong>אהרן אהרונסון</strong>, אשר היה איש מדע
חשוב בחקלאות, התנכר לעבודה עברית ואף בתחנת הנסיונות אשר הקים בעתלית
בכספי רוזנבלד לא העסיק פועלים יהודים. לא הועילו בקשות ראשי היישוב וגם
הפנייה של כינוס המורים הארצי בזכרון־יעקב בשנת תרע&quot;ב, שימלא את חובתו
לעבודה העברית, לא מצאה אוזן קשבת. אחיו, <strong>אלכסנדר אהרונסון</strong>, עמד בראש
אירגון צעירי המושבות &#8220;גדעונים&#8221; שלחם בציבור הפועלים.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50426">https://benyehuda.org/read/50426</a></div></body></html>