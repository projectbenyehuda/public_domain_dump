<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עולי תימן בכיבוש העבודה</title>
	<meta name="author" content="יוסף רבינוביץ"/>
</head>
<body>

<p>אחד השלבים במלחמתנו לכיבוש העבודה במושבות בימי העלייה
השנייה היא עלייתם המאורגנת של עולי תימן למושבות. עוד בשנות השמונים במאה
ה־19 התחילה עלייה ניכרת מתימן. אולם היא כוּונה אז לערים וביחוד לירושלים
עיר הקודש. עולי תימן חדרו אז לעבודות הבנין וביחוד לעבודת סיתות האבנים
בירושלים. לימין עולי תימן בעבודת כיבוש זו עמד מר <strong>אלברט ענתבי</strong>, מנהל
חברת כל ישראל חברים בירושלים. הוא עזר להם ככל האפשר בהקניית מקצוע הסתתות
ומקצועות עבודה אחרים.</p>

<p>עולי תימן בימי העלייה השניה משנת תרס&quot;ט כוּונוּ במיוחד
למושבות. הרוח החיה בעלייה זו היה חברנו <strong>שמואל יבנאלי</strong>, אשר נסע במיוחד
לתימן על מנת לבשר ליהודים את בשורת העלייה. עולי תימן עלו בהתלהבות רבה
ומתוך אהבה עזה לארץ. את הלך־רוחם של עולי תימן בעלייה השניה ביטא בדרך
אפיינית מאוד אחד מראשי העולים, ר' <strong>טביב</strong>, ברשימתו &#8220;תחילת מצעדנו
ותשוקתנו לעלות לארץ־ישראל&#8221;. לאחר שהוא מספר בדרמתיות רבה על נדודיהם
וטלטוליהם בדרך לארץ־ישראל, הוא מסיים בדבריו הנוקבים והמביעים אהבתם של
עולי תימן לארץ־ישראל וסבלותיהם בארץ:</p>

<p>&#8220;ובאמת כל עלייתנו לארץ־ישראל אינה לא משום גזירת מלך ולא
מצד חוסר פרנסה, ולא משום סיבה מהסיבות והגורמים לנדוד מארץ לארץ, אלא מרוב
תשוקה ואהבה לעלות לארץ־ישראל, ואפשר שזכות אבות ראשונה סייעה ועמדה לפני
ב&#8221;ע וזכינו לעלות לארץ־ישראל, מה שלא זכו קמאי דקמאי אשר צפרנם טובה וכו&#8216;,
או אפשר שגלוי וידעו לפניו ית&#8217; שכבר השלמנו את המגיע לשרשי נשמותינו מערי
תימן ובאנו לארץ־ישראל לקבל כמה בזיונות וחלישות דעת הן מצד העוני והן מצד
הצער להשלים את חוקינו. אבל השב&#8220;ה יתן לנו כוח לקבל את הכל באהבה ובשמחה
ושלא נדחה מאור פניו אכי&#8221;ר&quot;.</p>

<p>(&#8220;קול העם&#8221;, תוספת להפוה&#8220;צ, ניסן תרע&#8221;ג)</p>

<p>סבלותיהם של עולי תימן בארץ היו רבים. בבואם למושבות לא
היו דירות לשיכונם. הם התגוללו במחסנים ובכל מיני &#8220;חורים&#8221; אחרים שאפשר היה
להשיג עבורם. גם חבלי הסתגלותם לעבודה לא היו קלים כלל. העולים היו חלשים
בגופם ועייפים מסבלותיהם בדרכם המיגעת לארץ־ישראל וצריכים היו להסתגל
לעבודת מעדר קשה. האיכרים שהיו רגילים לעבודת הערבים, לא בנקל השלימו לכך,
שהם מחויבים להעסיק את אחיהם התימנים. ביחוד כשהעולים התימנים דרשו, ובצדק,
גם יחס אנושי אליהם כאל אחים, והביעו את התמרמרותם על <strong>היחס של זלזול</strong>
אליהם מצד נותני העבודה. אמנם לא בכל מקום זלזלו באחינו התימנים: ברחובות,
למשל, עשו בני המושבה ופועליה מאמצים רבים לשם הקלת סבלם הן במובן שיכונם
והן בקליטתם בעבודה במושבה. לא טוב היה היחס לתימנים בפתח־תקוה
ובזכרון־יעקב וגם בחדרה.</p>

<p>הפועלים התימנים התגברו על המכשולים ובשנים הראשונות
לעלייתם כבשו לעצמם מקומות עבודה בחקלאות. נעשו גם הצעדים הראשונים לשיכונם
על־יד המושבות. הוקמו הבתים הראשונים על־יד רחובות, ראשון־לציון, חדרה,
זכרון־יעקב. חברנו <strong>יוסף שפרינצק</strong> הקדיש בתקופה זו כוחות רבים לקליטתם של
עולי תימן בעבודה ולהרמת מצבם החברתי והתרבותי. גם בין בני המושבות היו
יחידים שטרחו להטבת מצבם של התימנים, במיוחד יש להזכיר את ר' <strong>אריה זקש</strong>
ז&#8220;ל מרחובות. עולי תימן חדרו לעבודה בחקלאות, אולם הם לא כבשו את העבודה
במושבות במידה כזאת, שיהוו את רובם של הפועלים החקלאים השכירים במושבות.
שמואל יבנאלי במאמרו המסַכּם &#8220;לאחר העלייה&#8221; שנכתב בשנת תרע&#8221;ג מציין,
שהתימנים כבשו את עבודת המעדר, אך הם לא חדרו לעבודת הפלחה ולעבודה
בבהמות־עבודה, שהיוותה אז סעיף עבודה חשוב מאוד במשק החקלאי ובעיבוד
הכרמים. לעומת זאת עשו התימנים חַיִל רב בעבודת ידים. הם הצטיינו בעיבוד
מגרשיהם במידה שניתנו להם וסידרו גינות־ירק למופת. יבנאלי בא לידי מסקנה,
שהתימנים לא יוכלו להיות גורם מכריע בכיבוש העבודה העברית השכירה במושבות,
והוא העמיד תביעה להעלות את השבט הזה האוהב אהבה עזה את ארץ־ישראל וליישב
אותו על הקרקע על יסוד עבודה עצמית.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50425">https://benyehuda.org/read/50425</a></div></body></html>