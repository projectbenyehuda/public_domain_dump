<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>על לשכת עבודה כללית</title>
	<meta name="author" content="יוסף רבינוביץ"/>
</head>
<body>

<p>(דברים בדיון במרכז מפלגת פועלי א&quot;י ב־4.1.39)</p>

<p>הח' שפריר תיאר את הדימורליזציה השוררת במושבות לרגל קיום
אירגוני המיעוטים, ההתחרות בהורדת שכר העבודה וכל מיני דרכי התחרות אחרות.
בישיבה עם אירגוני הפועלים, שהיתה לפני חדשיים בהנהלת הסוכנות, תקפתי את
באי־כוח האירגונים השונים על מעשיהם אלה. כלפי ההסתדרות לא הסתפקתי רק
בהצעות תיקונים.</p>

<p>ההסתדרות בחרה לעצמה דרך של הסכמים. ההסכם הראשון נחתם עם
&#8220;הפועל־המזרחי&#8221;. אחר כך נחתמו הסכמים עם אירגוני פועלים אחרים. במקרים רבים
הביאו ההסכמים לידי קיפוח חברי הההסתדרות, במקרים אחרים – לידי קיפוח
המיעוטים. אילו עשינו מאזן הקיפוחים היה החשבון הכללי מראה שהמיעוטים קיפחו
את הרוב, אבל במקרים מסויימים קופחו גם המיעוטים.</p>

<p>אחת השאלות החשובות מאוד מבחינת קיום ההסתדרות, היא שאלת
החובות שנושא בהן חבר ההסתדרות ואותן שממלאים החברים בארגוני המיעוטים.
מתוך הסתכלות ממושכת נוכחתי לדעת, שאדם הרוצה להשתמט ממילוי חובתו, יש לו
הזדמנות טובה מאוד – להצטרף לאחד האירגונים, באשר שם הוא פטור למעשה מתשלום
מס מינימלי. למשל, מחלקת העבודה של הסוכנות עשתה בקורת בחורף תרצ&quot;ח ברשימת
&#8220;הפועל־המזרחי&#8221; בתל־אביב ונמצא, ש־1000 חברים הנמנים על &#8220;הפועל המזרחי&#8221;
בתל־אביב לא שילמו מסים במשך שנה שלמה. מחציתם מחוסרי־עבודה ויתרם עובדים.
ואותו אירגון פונה אל עם ישראל בטענות שונות: הנה להסתדרות יש &#8220;משען&#8221;, לנו
נחוץ &#8220;סעד&#8221;, להם קרן הלוואות למושבות, וגם לנו נחוצה קרן. ואם שואלים אותם:
איפה העזרה ההדדית שלכם? הם טוענים שקיימת ביניהם עזרה הדדית, אך כשמבקרים
את מידת העזרה ההדדית שלהם, נוכחים לדעת, כי היא זעומה מאוד. החבר באירגון
של מיעוט פטור מלשלם מס במידה הראויה לשמו ודבר זה מביא לידי דימורליזציה
בשטח אירגון הפועלים.</p>

<p>מצב זה עלול להחליש את כוחה של ההסתדרות. אותן התופעות
שמניתי קודם ישנן גם בתוך אירגון העובדים של ציוני ב'. נסינו להכריח את
האירגון הזה לגייס אמצעים עצמיים, אבל התוצאה היתה אפסית. בירושלים היו
מקרים שאנשים עזבו את הסתדרות העובדים הכללית, לא מפני שלא גרסו את דרכה
ולא מפני שהם ציונים כלליים, אלא משום שמצאו, כי נוח להם להמלט מחלוקת
עבודה צודקת, שנוח להם להיות באותו אירגון כדי לא לשלם מסים. אחרי כל אלה
מצווה ההסתדרות לעשות הסכמים עם גופים כאלה!</p>

<p>נשאלת השאלה, היכולה ההסתדרות למנוע יצירת אירגונים כאלה
בארץ, או לא? המציאות הוכיחה, שאין היא יכולה למנוע. ולא זו בלבד
שהאירגונים קיימים, אלא הם גם נתמכים על־ידי גופים אזרחיים שונים, שיש להם
ענין מיוחד לפורר את ציבור הפועלים ואירגונו. לאור העובדות האלה עלינו
לשאול את עצמנו: לאן פנינו מועדות? אם המצב הנוכחי יימשך עלול הוא לחתור
תחת קיומה של ההסתדרות; אל לנו לשכוח, כי יש עכשיו המוני פועלים בארץ
ובתוכם מצויים כל מיני אלמנטים, הרוצים להמנע ממילוי חובותיהם כלפי
ההסתדרות. והדרך הקלה לכך היא – להכנס לאירגון אחר ולהיות מובטח בעבודה
ובעזרה סוציאלית. (<strong>ב. כצנלסון</strong>: האם באירגון אחר מובטח החבר בעזרה
סוציאלית בפרופורציה גדולה יותר מאשר ההסתדרות מבטיחה?). הוא מובטח
בפרופורציה גדולה יותר, מפני שאין אפשרות של בקורת מדויקת. גם הנימוק
שאירגון המיעוטים הוא &#8220;חלש&#8221; יותר מן ההסתדרות &#8220;הגדולה&#8221;, יש לו השפעה
פסיכולוגית בקביעת סכומי העזרה הסוציאלית. אם בתל־אביב קיים אירגון עובדים
של ציוני ב&#8216;, הרי ברית הציונים הכלליים המעונינת בקיומו אוספת כספים
בשבילו. האירגון הזה ריכז לפני העליה האחרונה מוינה – 250 חבר של ציונים ב&#8217;
ברחובות <strong>בזמן של חוסר עבודה</strong>; בשעה שחברי ההסתרות היו רעבים ללחם באו
אלה על פי צוו ידוע, והאיכרים, חברי ברית הציונים הכלליים, קיבלו אותם
לעבודה. דברים אלה חותרים תחת קיום ההסתדרות ומביאים גם לידי מלחמת אחים
בתוך ציבור הפועלים.</p>

<p>אמר כאן הח' שפריר, שהסוכנות הכירה באירגון העובדים של
ציוני ב&#8216;. ואני אומר, שההסתדרות הכירה באירגון הזה! זו השנה השניה שמתנהל
ויכוח בתוך כתלי הסוכנות על דבר הקצבת תשלום מינימלי למרכז העבודה של
אירגון ציוני ב&#8217; ולא הוחלט בחיוב משום שהתנועה הציונית לא הכירה באירגון
זה. אולם באותו זמן נעשה הסכם בין מועצת פועלי רחובות לבין אירגון ציוני
ב&#8216;, משום שההסתדרות עמדה בפני עובדה: חברי אירגון ב&#8217; עובדים בפועל ברחובות
באופן פרופורציונלי יותר מאשר פועלי ההסתדרות! מצב זה מביא לידי מלחמת־אחים
בין חברי ההסתדרות ברחובות ובין חברי אירגון ציוני ב'.</p>

<p>יכולתי להביא דוגמאות רבות המציינות את מידת הדימורליזציה
בקרב ציבור הפועלים, שהיא תוצאה מקיומם של אירגוני פועלים נפרדים בעיר
ובכפר. באתי לידי מסקנה שאנחנו, אלה אשר לפני שתי עשרות שנים יסדו את
ההסדרות ורוצים לבצע את איחוד הפועלים בארץ – מוכרחים לחשוב ברצינות ובאופן
יסודי לאן פנינו מועדות. אילו הייתי חבר אחראי בהנהלת עניני ההסתדרות בארץ,
הייתי אומר כך: כל קרבן עלינו להקריב ובלבד למנוע את הדיזאורגניזציה
והדימורליזציה בקרב ציבור הפועלים בארץ. המצב הגיע לידי כך, שמאה אנשים
יכולים לפורר את אירגון הפועלים בחיפה, למשל, ולייסד לשכת עבודה משלהם,
אף־על־פי שקיימת שם לשכת עבודה שנרשמים בה רבבות אנשים. די לאירגון כזה
שיהיו לו 20 פועלי בנין והוא פותח לשכת־עבודה ויוצר דעת־קהל ומפרסם כרוזים
בכל הארץ, שציבור הפועלים ומפא&quot;י &#8220;רוצחים&#8221; אותו, נוטלים את הפרנסה מחבריו
ועל כן הם רוצים באירגון נפרד. משום כך אני אומר, שאנחנו מוכרחים להקריב את
כל הקרבנות על מזבח האיחוד של ציבור הפועלים ולקיים לשכת עבודה אחת וחלוקת
עבודה צודקת.</p>

<p>אינני יכול להתעכב עכשיו על כל סעיף בהצעה. אבל יש דבר
עיקרי וחשוב, שעלינו לעמוד עליו; יש גם אירגונים שחבריהם לא ראו לעצמם
אפשרות לחיות בתוך המסגרת של ההסתדרות הכללית. ואם אנו באים עכשיו ומציעים
להקים לשכה אחת על יסוד תור אישי (אני מאמין שכולנו, מרכז המפלגה וכל
ההסתדרות, רוצים בקיום לשכת־עבודה אחת על יסוד תור אישי), ואם אנו רוצים
לחייב את המיעוטים להכנס לתוך מסגרת כזו, שלא תעסוק בענינים פוליטיים או
תרבותיים, שהם למורת־רוחם, אלא תטפל רק בעניני עבודה וחלוקתה הצודקת –
עלינו להבטיח להם תנאים, שיעקרו מלבם את הפחד מפני קיפוח. כבר אמרתי, שהיו
מקרים של אי־קיום הסכמים מצד עובדי ההסתדרות, אף־על־פי שבחשבון הסופי קופחה
ההסתדרות יותר. מכיון שהמיעוטים מפחדים להכנס לתוך מסגרת, שתבחר על יסוד של
רוב ומיעוט, על כן הופיע רעיון הפאריטט. אני מבין מדברי ז. אהרונוביץ, שהוא
מציע כי בכל לשכת־עבודה, אשר תיבחר על יסוד בחירות יחסיות, תהיה ועדה
פריטטית לחלוקת העבודה. על זה אין חולקים. לפנינו ברירה בין שני מצבים: או
המשך הדימורליזציה והדיזאורגניזציה בחיים ובעבודה: או הקמת אירגון חדש
לחלוקת העבודה ע&#8220;י לשכות־עבודה בכל מקום ומקום. אני מאמין, שאם האירגון הזה
יתקיים נניח 5 שנים, יביא לידי התקרבות הדרגתית של כל ציבור הפועלים ולידי
חיזוק אותה אידיאה שרצינו בשעה שיסדנו את ההסתדרות הכללית. עלי לאמור
לחברים אשר לא היו בזמן ייסוד ההסתדרות: אילו הביאו אז את תקנות ההסתדרות
כפי שהן מנוסחות כיום לפני חברי &#8220;הפועל הצעיר&#8221;, לא היו מקבלים אותן,
וההסתדרות לא היתה נוצרת. עלינו לזכור זאת כדי להבין את חברי אירגון ציוני
ב' של היום, אשר אינם רוצים כי האירגון הנועד לכיבוש העבודה וביצורה יעסוק
בעינים תרבותיים ופוליטיים. חברי &#8220;הפועל־הצעיר&#8221; אז, בועידת היסוד, התווכחו
על &#8220;גם&#8221; ו&#8221;רק&#8220;. אני הייתי ה&#8221;גענעראל־רעדנער&quot; של &#8220;הפועל־הצעיר&#8221; בועידת
ההסתדרות בענין ה&#8220;גם&#8221;. ב&#8220;גם&#8221; הזה תלוי הדבר אם ההסתדרות תקום או לא. המצב
הקיים הוא לרעת ציבור הפועלים ולרעת כל היישוב בארץ. על כן מוכרחים לטכס
עצה כיצד להכניס את המיעוטים האלה לתוך מסגרת חדשה ולהוציא מלבם את הפחד
בפניה.</p>

<p>שואלים: מה יהיה אם יתגלו חילוקי־דעות בועדה הפריטטית?
הדבר שאנו מחשיבים אותו ביותר בענין חלוקת העבודה על יסוד תור אישי הוא
בהבטחה שאנו מבטיחים, כי החבר יקבל את העבודה המגיעה לו, לא בהתחשב
בהשתייכותו לאירגון זה או אחר, כי אם לפי המגיע לו כפועל; אין כאן, איפוא,
שאלה של קיפוח הפרט כפרט בשל השתייכותו לאירגון פועלים זה או אחר. השאלה
כשלעצמה איננה מסובכת; הסיבוך הוא במה שנסתר מאחוריה: עסקני האירגונים
הקטנים אינם רוצים בהקמת המסגרת הזאת, הם אינם רוצים בחלוקת עבודה על יסוד
תור אישי, ולכן הם צועקים שהם מפחדים גם מפני חלוקת העבודה בועדה פאריטטית
ושואלים: &#8220;ומי יכריע?&#8221;&#8230; משום כך הצעתי בישיבה עם אירגוני הפועלים, שאם
יהיו חילוקי־דעות בועדה הפאריטטית בנוגע לחלוקת עבודה, אין להביא את הדבר
לפלינום, כפי שהציעו באי־כוח ההסתדרות, כי אם יו&#8220;ר הלשכה יכריע. שאלו: ואיך
ייבחר היו&#8221;ר שעליו להכריע? אמרתי: הדבר הוא פשוט מאוד, אם הוא ייבחר על
יסוד הסכמה הדדית – מה טוב; ואם הוא ייבחר על ידי הרוב – הסוכנות תכריע
בבחירת יו&#8220;ר. ז. א. הוא יהיה לא רק מיופה־כוח מטעם הרוב, אלא גם מטעם
הסוכנות היהודית, ואחריותו תהיה כפולה, הוא יהיה אחראי גם כלפי הפועלים וגם
כלפי הסוכנות. לא יתכן שהסוכנות תמנה באיזה מקום יו&#8221;ר, אשר ייבחר ב־5 קולות
מתוך 10, היא תהיה מוכרחה למנות את ב&quot;כ הרוב. אנחנו נוכל לשלול את זכויותיו
אם הוא יקפח את המיעוט. להצעה זו הסכימו גם &#8220;הפועל־המזרחי&#8221; וגם אירגון
ציוני ב'.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50453">https://benyehuda.org/read/50453</a></div></body></html>