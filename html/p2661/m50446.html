<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יהושע חנקין</title>
	<meta name="author" content="יוסף רבינוביץ"/>
</head>
<body>

<p>(דברי אזכרה על קברו למרגלות הגלבוע ביום השנה הרביעי לפטירתו)</p>

<p>כשאנו מעלים את זכרו של ר' יהושע חנקין עולה דמותו הנעלה
לנגד עינינו. אם נאמר, שהוא היה איש עניו יהיה זה נכון; ואם נאמר שהוא היה
גבור – זאת תהיה אמת; ואם נאמר שהיה מסור בלב ונפש לעם ישראל והקדיש כל
כוחותיו למעשי גאולת הקרקע – הרי זו עדות נאמנה. כשאנו מתעמקים בתכונותיה
של האישיות המזהירה הזאת עלינו לציין, שהכמיהה החזקה לתקומה ולגאולה אשר
קננה בלבות בני העם העברי בגולה במשך עשרות דורות – מצאה בלבו של יהושע
חנקין הד חזק ורב־המשמעות בהיותו עוד בגולת רוסיה. הוא אשר בטבעו היה איש
השואף דרור היה עֵר לכל המתרחש בחייהם של יהודי רוסיה וכשנשמע הקול הקורא
של הנוער העברי &#8220;בית יעקב לכו ונלכה&#8221;, עלה ר' יהושע חנקין לארץ, והיה בין
ראשוני הבילויים בפעולתם ובסבלותיהם. פה קיבל על עצמו, מתוך הרגשת היעוד
הנשגב, את העבודה האחראית והברוכה במאמצים על־אנושיים – עבודת גאולת הקרקע.
לגאולת אדמת ישראל שעל אחר שעל מסר כל חייו הארוכים והמבורכים בארץ והוא
עשה זאת מתוך קשיים נוראים וסבל רב. אולם על־אף הקשיים וההפרעות לא כרע תחת
סבלו.</p>

<p>באביב שנת 1911 עלה בגורלי להשתתף בעבודת הכיבוש של נקודת
ההתיישבות הראשונה בעמק יזרעאל בכפר &#8220;פולה&#8221;, כיום מרחביה. היתה זו השנה
הראשונה לעליית יהודים על אדמת עמק יזרעאל. ידוע, שעוד בשנות התשעים למאה
הקודמת התקשר חנקין לרכישת שטח אדמה גדול בעמק יזרעאל, הוא נתן מכספו מפרעה
על חשבון הקנייה הזאת, פנה לעזרת המוסדות היהודים ולא נענה. הקנייה לא יצאה
אל הפועל וכספו הלך לאבדון. בשנת 1910 עלה בידו להתקשר שוב בקנייה בעמק
יזרעאל, אמנם על חלק קטן מאוד של העמק, אולם הפעם מצא תומך נאמן והוא ד&#8220;ר
<strong>א. רופין</strong> ז&#8221;ל. לאחר שהקרקע נרכש והחלוצים הראשונים עלו עליה התגייסו כל
שונאי ישראל בארץ לפעול נגד חנקין ולהניח בדרכו כל מיני אבני נגף. חנקין
היה בא למרחביה לעתים קרובות בכדי לייעץ לנו איך להתנהג עם שכנינו הערביים
ועם פקידי הרשות התורכית, שעשו כל מיני תעלולים בכדי להכשילנו ולנשלנו מן
המקום. יום בואו של חנקין היה יום עידוד רב לנו. ראינו בו ידיד נאמן ומסור
וגם האמנו בו בלי גבול. אמנם לפעמים לא הסכמנו לדעתו, אך היינו כל־כך
מוקסמים מאישיותו עד שקיימנו את אשר הטיל עלינו. ראינו בו לא רק גואל אדמת
ישראל אלא מורה ומדריך מסור ואף־על־פי שלא נמנה עם חוגי תנועת העבודה ראינו
בו ידיד גדול לה ולאדם העובד. גם הוא ראה עצמו כזה ובנפשו ובמחשבותיו היתה
גאולת הקרקע כרוכה בעם העובד.</p>

<p>זכורני, בתחילת הקיץ הראשון שלנו על אדמת עמק יזרעאל פרץ
סכסוך דמים בינינו ובין ערבי הסביבה, שעיניהם היו נתונות לשוד וגזל. נאסרו
3 חברים מן הוותיקים והרשות בנצרת דרשה כעבור ימים מספר עוד חברים אחדים מן
המקום לגביית־עדות. החברים חששו לעלות לנצרת, פן יושמו גם הם בכלא וחשדם זה
היה לו על מה שיסמוך. דעתו של חנקין, אשר בא בדברים עם השלטונות, היתה שעל
החברים להתייצב לחקירה. דעתם של החברים הנוגעים בדבר היתה בניגוד מוחלט
לדעתו, אולם לא יכלו לעמוד נגדו והם עלו לנצרת ונאסרו מיד! חנקין עמל יומם
ולילה למען שחרורם. חברנו <strong>סעדיה פז</strong>, אשר היה עוזרו המסור של חנקין,
מספר ביומנו, שחנקין צריך היה לגשת למקום אחד בכדי לסיים את המשא־ומתן על
רכישת חלק מאדמת קיסריה. עם כל מסירותו לגאולת הארץ לא יצא באותו היום
מנצרת, כי מצפונו לא נתן לו להשאיר את החברים בכלא. והוא אמנם הצליח
לשחררם.</p>

<p>גם הערבים כיבדוהו וביחוד הפלחים חוכרי הקרקע שרכש מבעל
האחוזות הגדול שבעמק. הפלחים ידעו שחנקין ידאג לסידורם בשטח אדמה אחר, לאחר
שיעזבו את השטח שנרכש על־ידיו והם מצאו בו מגן אמיתי. נוכחתי פעם בעת
פגישתו עם מספר פלחים ערבים בכפר פולה וראיתי את יחסו האנושי העמוק אליהם
ואת רחשי האימון הרב שהם הביעו לו. יהושע חנקין לא רק כבש קרקע, הוא כבש
לבבות!</p>

<p>כך עברנו יחד עם חנקין את השנים הראשונות והקשות לכיבוש
מרחביה. היו ימים שכמעט היינו אובדי־עצות, אז נסענו לראות את חנקין ותמיד
חזרנו מעודדים. פרצה מלחמת העולם הראשונה ואנחנו בלב ים ערבי בעמק יזרעאל
והשלטונות עטו על אנשינו ועל רכושנו המועט, ושוב קיבלנו עידוד מחנקין. אולם
לפתע ירדה עלינו מהלומה כבדה. חנקין עבר את מרחביה ונפרד מאתנו בחפזון
ובמלים ספורות, בהיותו בדרך לגירוש לברוסה הרחוקה אשר בתורכיה. עברו עלינו
שנים מרות עד אשר זכינו לסיומה של המלחמה וביום בהיר אחד הגיע חנקין ברכבת
דרך דמשק לעפולה ולן בחדרי במרחביה. כמה מאושר היה כשזכה לדרוך על אדמת
מרחביה וראה במו עיניו ששמרנו עליה מכל רעה בכל הימים הקשים אשר עברו עלינו
בשנות המלחמה. הוא דיבר מתוך תקווה רבה על המשך פעולותיו, על גאולת העמק
וגאולת הארץ בכלל. שוב צמחו לו כנפים ובעבודה קשה במשך עשרות בשנים זכה
להגשים חזונו. הוא גאל את עמק יזרעאל, את עמק חפר, את עמק עכו, את עמק
החולה ועוד עמקים וגבעות רבים. הוא בחר לו ולרעיתו המסורה את מקום מנוחתם
בצלע הגלבוע הצופה על־פני עמק יזרעאל וגבעת־המורה.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50446">https://benyehuda.org/read/50446</a></div></body></html>