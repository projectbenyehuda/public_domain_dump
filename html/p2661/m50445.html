<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פרנץ אופנהיימר</title>
	<meta name="author" content="יוסף רבינוביץ"/>
</head>
<body>

<p>את פרנץ אופנהיימר הכרתי בראשונה מתוך שמיעה, כאשר חזרו
צירי עיר מולדתי קישינוב ומסרו לנו את רשמיהם מן הקונגרס הציוני הששי. לאחר
זה קראתי את דבריו בירחון הציוני &#8220;החיים היהודיים&#8221;. בהרצאה הזאת באה לידי
ביטוי אמונתו הלוהטת בכוחות הרוחניים של העם והדברים הקסימו אותי.</p>

<p>הנקודה האחרת שבהרצאתו, אשר משכה את הלב היתה: התפקיד
המרכזי אשר צריכה למלא הקרן־הקימת־לישראל. הוא עמד על האסון שהביא על
האנושות כולה ריכוז שטחי־אדמה גדולים בידי יחידים המנצלים את המוני העם.
בגשתו לעיבוד התכנית הריאלית להתיישבותנו הלאומית בארץ‏־ישראל, העמיד בראש
דאגתה של התנועה הציונית את גיוס האמצעים הכספיים, כדי להבטיח רכישת
שטחי־קרקע גדולים ככל האפשר בבעלות האומה. כאשר קראנו אנו – בני הנוער של
הימים ההם – את דברי אופנהיימר, ראינו לפנינו את התפקיד <strong>הממשי</strong> של
הקרן־הקיימת־לישראל בחיי יום־יום של התנועה הציונית.</p>

<p>הרעיון השלישי בהרצאתו, אשר הלהיב את הלבבות, היה הדרך
האירגונית ליישוב ההמונים על הקרקע. אופנהיימר ראה בצדק את היסוד הראשון
והעיקרי להתיישבותנו בארץ בעבודת האדמה, והעלה את הרעיון על אירגון גרעיני
עולים, אשר יודרכו על־ידי מומחים על יסודות שיתופיים, כדי להקל עליהם בדרך
זו להתגבר על המכשולים הרבים שיעמדו בדרכם.</p>

<p>דבריו אלה של אופנהיימר נחרתו עמוק בלבי. ראיתי לפני שביל
אור חדש, אשר יאיר את דרכנו בצעדינו הראשונים בארץ. כי אנוכי וחברי באגודת
הנוער שלנו התכוונו לעלות בקרוב לארץ ולעבוד את אדמתה ממש.</p>

<p>בשנים הראשונות לעבודתי בכיבוש העבודה העלינו מחשבות על
אירגון שיתופי של עבודת ההתיישבות בארץ. באוקטובר 1910 עלתה על אדמת
אום־ג&#8217;וני, היא דגניה א', קבוצת הפועלים השיתופית הראשונה. אמנם הקבוצה
הזאת לא קיבלה על עצמה את כל המצוות של ההלכה האופנהיימרית לכל פרטיה, אולם
היא קיימה את היסוד השיתופי של העבודה על קרקע לאומית על כל מסקנותיה
החיוניות.</p>

<p>באותה שנה, כאשר ר' <strong>יהושע חנקין</strong> הצליח בעזרת ד&#8220;ר
<strong>רופין</strong> לתקוע את היתד הראשונה בלב עמק יזרעאל ברכשו את אדמת הכפר
&#8220;פולה&#8221;, הגיע פרנץ אופנהיימר בפעם הראשונה לארץ, כדי להתכונן לייסוד נקודת
ההתיישבות הראשונה בשטח זה על־פי שיטתו. בפסח תרע&#8221;א התכנס באום־ג&#8217;וני
הכינוס הראשון של כל פועלי הגליל, בו הונח היסוד להסתדרות פועלי הגליל.
בכינוס זה נשמעה בין היתר הרצאה על פיתוח ההתיישבות החקלאית לפי היסודות
העיקריים שהוצעו על־ידי אופנהיימר ונתקבלה גם החלטה האוהדת את הדרך
השיתופית שבהתיישבות החקלאית בארץ.</p>

<p>שבועות מעטים לאחר אותה ועידה כבר הייתי אחד ממגשימי
הרעיון של העבודה השיתופית בכפר פולה, היא מרחביה של היום. את פרנץ
אופנהיימר עדיין לא הכרתי מקרוב, אולם דמותו הרוחנית היתה לערך ממשי בחיי
יום־יום שלי. והנה זכינו לביקורו הראשון של אופנהיימר במרחביה באביב 1913.
פגישתי ראשונה זו עם אופנהיימר גילתה לפני עולם ומלאו.</p>

<p>בבוקר בהיר אחד, בימי האביב הנפלאים שבעמק יזרעאל, ירד
בתחנת־הרכבת בעפולה איש גבה־קומה ובעל שיבה, עיניו זהרו באור טוב ותבונה
עמוקה כאחד. פגישת אופנהיימר פנים־אל־פנים עם הנוף המקסים של עמק יזרעאל
כבשה אותו כולו. מבטו היה צמוד לטבע הנהדר שסובב אותו. קיבלנו את פניו
בחושה רחבת־ידים, הוא בית האורחים של שייך הכפר לשעבר. האולם נתמלא עד אפס
מקום. באו חברי קבוצת הכיבוש של &#8220;השומר&#8221; וקבוצת ההתיישבות השיתופית
האופנהיימרית. הוא היה נרגש מאוד מן הפגישה עם העמק ועם בוניו. דברי החברים
היו מלאים אהבה ואהדה לאורח הדגול ולאשרו של אופנהיימר לא היה גבול. הוא
בילה בתוכנו ימים אחדים, הסתכל בחיינו, ביקר בשדות הירוקים ולמד את שאלות
החקלאות שעמדו אז לפנינו. באחד הערבים היתה שיחה אינטימית בינינו, חברי
קבוצת ההתיישבות ובינו. מדבריו הוברר לנו, שמרחוק הוא חי את חיינו ויודע
להעריך את כל הקשיים העוברים עלינו. דבריו היו מלאים תורה ותבונה מעמיקה,
ובמיוחד הורגשה אהבת האדם והמאמצים למצוא את הדרך הנכונה להקל על חיי האדם
במלחמת קיומו. כחוט השני עברה בכל הלך־מחשבותיו הרוח היהודית, מורשת דורות,
אף שהתחנך באווירה האירופית בגרמניה.</p>

<p>בשיחת־חברים זו יעץ לנו אופנהיימר עצה חשובה אחת: לזכור
שאנו בין הראשונים בפעולתנו בשטח ההתיישבות השיתופית בארץ, וצפויים לנו
קשיים רבים גם מבחינה חקלאית, גם מבחינה כלכלית, ועוד יותר מבחינה חברתית,
וכי עלינו לחנך את עצמנו לשיתופיות. בעמדו על ערכו של מפעלנו
ההתיישבותי־השיתופי, הדגיש במיוחד את הברכה אשר הדרך הזאת עתידה להביא לנו.
הזכות האמיתית על הארץ, התאים ברגש רב, נרכשת לא בלבד ברכישת שטחי־האדמה
על־ידי יהודים, כי אם באגלי הזיעה היהודי המפרה אותה. כשאנו מסתכלים
במושבות המעטים, אנו חשים בסכנה כאשר היהודים הם אמנם בעלי־האדמה, אולם
עובדיה רובם ככולם הם לא יהודים. דרכנו השיתופית בעבודה היא אשר תבטיח את
אפיו העברי של בניננו.</p>

<p>בביקורו הקצר בארץ אז, הספיק להרגיש את הרוח האנטי־יהודית
הנזרעת והולכת על־ידי מסיתים נגד מפעלנו ההתיישבותי. בשיחותי אתו בימים ההם
הדגיש את הסכנה הצפויה למפעלנו ועמד על כך, שעלינו למצוא את הדרך הנאותה
להחדיר בין התושבים הערבים את ההכרה על הברכה הצפונה בפיתוח התיישבותנו גם
לאוכלוסיה הערבית. הוא העלה את ההגדרה המדעית, שעם התפתחותה הכלכלית של
הארץ ועם רבוי האוכלוסיה בה גדל כוח הקליטה של אותו שטח האדמה, המביא ברכה
רבה לאוכלוסיה.</p>

<p>לא עברו ימים רבים ואנו נזקקנו במיוחד לעזרתו, בשעת עברה
וזעם שבאה עלינו. באוגוסט 1914 פרצה מלחמת העולם הראשונה. היישוב העברי
הקטן בארץ נמצא בכף־הקלע. מרחביה היתה הנקודה העברית היחידה בעמק יזרעאל,
והיא מוקפת שונאים מכל עבר. עמק יזרעאל שוב מילא כבימי קדם תפקיד של נקודת
קשר בין ארצות המערב והמזרח, מאחר שדרך עפולה עברה מסילת־הברזל אשר הוארכה
בשנות המלחמה והגיעה עד הגבול המצרי ממש. תחנת־הרכבת שקקה אלפי חיילים
תורכיים והם הביאו אתם כל מיני תקלות וסיכנו את חיינו ממש. גם גזירות
הממשלה רבו והחמירו מיום ליום. היו רגעים שנראה היה לי שממשמש ובא הקץ על
נקודתנו היפה והיקרה. באותם הימים הקשים כתבתי לאופנהיימר מתוך זהירות על
מצבנו החמור. עברו ימים מעטים וקיבלתי ממנו מכתב מעודד מאוד וגם כתובת
שאליה אפנה בעת סכנה והיא: השליח המרכזי של הממשלה הגרמנית בארץ. עשיתי
כדבריו וגם נעזרנו.</p>

<p>בסתיו 1917, כאשר נאסרתי יחד עם זקני מושבות הגליל
והשומרון, אשר היו עדיין תחת שלטון התורכים וכל הישוב העברי בחלק זה של
הארץ היה בסכנה גדולה, יצא <strong>גרשון גפנר</strong>, חברי בהנהלת מרחביה, לדמשק ומשם
הצליח בעזרתו של הגנרל־קונסול הגרמני גרף פוּן־שולנבורג, להודיע לאופנהיימר
לברלין על הסכנה הנשקפת לכולנו. ואמנם העזרה לא אחרה לבוא. לאחר שנחלצנו
מעול התורכים נודע לי שאופנהיימר יחד עם הד&quot;ר <strong>מקס בודנהיימר ואדולף
פרידמן</strong> פעלו הרבה להקלת מצבם של אחינו במערב רוסיה, אשר סבלו מאוד מכיבוש
החלק הזה על־ידי צבאות גרמניה ומאמציהם נשאו פרי.</p>

<p>פגישותי האחרות עם אופנהיימר כבר היו בימי המנדט הבריטי
בארץ. ד&quot;ר רופין הספיק להוציא את ההתיישבות החקלאית על דרך המלך,
ואופנהיימר הגיע לארץ בשנת 1926 על־פי הזמנתו, כדי להעיר את הערותיו על
דרכי הפעולה.</p>

<p>בשנת 1929 יצאתי את הארץ לשבועות מספר. באותם הימים פרצו
פרעות אב. כאשר נודע לאופנהיימר על מקום הימצאי כתב לי שהוא רוצה מאוד
לראותני. בערב ראש־השנה הגעתי אליו לברלין. לאחר שהתעניין לדעת פרטים
מעבודתנו אמר לי: עתה נראה הדבר לנגד עיני כל העולם התרבותי, שהתיישבותנו
הביאה ברכה גם לכל האוכלוסיה הערבית, ואף־על־פי־כן ים גועש של שנאה סובב
אותנו. שוב הדגיש שעלינו להשקיע מאמצים רבים כדי להסביר לאוכלוסיה הרחבה את
האמת הברוכה.</p>

<p>פגישתי האחרונה עם אופנהיימר היתה בירושלים בשנת 1934. הוא
הרצה לפני חוג קטן של אנשי כלכלה על השאלות החברתיות העומדות ברומו של
עולמנו. שמעתי אחת ההרצאות ונהניתי לא רק מתכנה, כי אם גם מצורתה,
מהרעיונות המבריקים ומעושר הבטוי.</p>

<p>לפני צאתו את הארץ הזמין אותי לבקר אצלו בפנסיון בירושלים
בבקרה של שבת אחת. הוא פגשני בחיבה רבה. אולם כאשר הצצתי בפניו הרגשתי
עצבות רבה. בחברתו היתה בתו הצעירה, אשר דאגה לו מאוד ושמרה עליו בעת זקנתו
ובדידותו. לאחר שיחה קלה בנוכחות בתו הרגשתי כי רצה בשעה זו להישאר אתי
בלבד. כאשר הצליח בכך פתח לפני את מר לבו. בין היתר אמר לי: – אני יוצא
בימים אלה את הארץ מתוך אמונה עמוקה, שהיישוב העברי בארץ ילך וירבה ויתחזק,
וישמור גם על היסודות הצודקים אשר אנו דוגלים בהם. אולם לצערי הרב עלי
לנדוד. אינני יכול לשבת בתוככם ואני אִלם. אין אני יכול להרצות לפניכם בשפה
העברית. מאוחר מדי בשבילי. עלי להפיץ את תורתי ברבים, כי אני מקווה
שרעיונותי יכו שרשים בין אנשים רבים ויביאו להם ברכה. הוא התפרץ בבכי: –
בגרמניה שורפים את ספרי ואני נרדף ובידי מקל נדודים. לאחר רגעים ספורים
התאושש, עבר לנושאים אחרים ואף התחיל לדקלם מתוך זכרונו קטעים מגיתה.
נפרדתי ממנו ומבתו בדברי ברכה לבביים. כאשר יצאתי את הבית התהלכתי שעה
ארוכה ביחידות מתוך שברון לב.</p>

<p>לאחר שהגיעה אלינו הידיעה על פטירתו, נודע לי בבית
הקרן־הקימת־לישראל, שימים ספורים לפני הסתלקותו נאם בלוס־אנג&#8217;לוס
שבקליפורניה בהתלהבות על פעולת ההתיישבות בארץ־ישראל וסיכם את דבריו במלים
אלה: – &#8220;כאשר שרטטתי לפני ארבעים שנה בקונגרס הששי בבזל את תכנית ההתיישבות
לארץ־ישראל, ריחפה לנגד עיני תמונה על דמוקרטיה פוליטית וכלכלית.
לקרן־הקיימת־לישראל אנו חייבים תודה על כך, שעל־אף כל המכשולים אין
ארץ־ישראל העברית רחוקה מן המטרה הזאת. לא אהיה עוד בין החיים בשעה
שהקרן־הקיימת תשיג את מטרתה בשלימות, אולם בוטח אני בה שמפעלה יוסיף גם
להבא להיות חדור רוח קידמה וצדק חברתי!&#8221;</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50445">https://benyehuda.org/read/50445</a></div></body></html>