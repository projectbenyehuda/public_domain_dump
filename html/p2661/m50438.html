<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מושב־העובדים</title>
	<meta name="author" content="יוסף רבינוביץ"/>
</head>
<body>

<p>התפתחותה של ההתיישבות העובדת ידעה גם לבטים חברתיים.
ביסוסו של המשק החלקאי היה תלוי לא רק בגורמים גיאוגרפיים, פיזיאולוגיים
ואקלימיים, אלא גם בגורמים חברתיים. תוך כדי חיפוש דרכים נכונות לגיבוש חיי
החברה בקבוצות החקלאיות השיתופיות, התחילו להתבלט פה ושם נטיות לצורת משק
וחברה אחרת. אחד ממבטאי הנסיונות האלה היה <strong>אליעזר יפה</strong> ז&quot;ל. בו בזמן
<strong>ששלמה לביא</strong> בכנרת ביקש נתיבות להרחבת גבולות הקבוצה החקלאית והביאה
לדפוס של קבוצה גדולה, שתכלול בתוכה נוסף לענפים חקלאיים גם מפעלי חרושת,
ביקש אליעזר יפה, שבא לארץ עם קבוצת &#8220;האיכר הצעיר&#8221; מארצות־הברית, דרכים
לאפשר לפרט ליצור את המַכּסימום שהוא מסוגל ליצור בעבודה עצמית מתוך גילוי
יזמתו, מרצו ורצונו, בתוך מסגרת של עזרה הדדית בין חברי היישוב.</p>

<p>אליעזר יפה, יליד בסרביה, שהגיע לארץ לאחר ששהה מספר שנים
בארצות־הברית, ושם רכש לו ידיעות יסודיות בשאלות חקלאיות, היה בשנים
הראשונות לעבודתו בארץ חבר קבוצה חקלאית, אשר קיבלה על עצמה את הנהלת חוות
כנרת והיה חדור רוח חלוצית יוצרת, הוא הצטיין באהבתו לאדם וברצון ליצור
יצירה חקלאית מושלמת מתוך שיתוף מַכּסימלי של כוחות היוצרים. הוא הגיע לידי
הכרה, שיש לארגן את המשק החקלאי על יסודות כאלה, שהפרט יוכל להיות חפשי
בעבודה בתחום משקו האינדיבידואלי. מתוך חייו בארץ ידע היטב, שיש צורך
בכוחות משותפים בכדי להתגבר על מכשולי הטבע הרבים, על איבת השכנים הערבים
ועל אי־בקיאות העולים החדשים בעבודה חקלאית. כל אלה מחייבים צורת אירגון
משותפת המקילה על המתיישבים את ההסתגלות לעבודה ומילוי תפקידם בעבודת
יום־יום. אף־על־פי־כן הטיף ליצירת יישובים על יסוד עיבוד אינדיבידואלי של
כל מתיישב את חלקתו. יחד עם זאת דאג גם להבטחת יסודות חברתיים: כל חבר מקבל
רק שטח קרקע שהוא מסוגל לעבדו בכוחותיו עצמו; כן קבע עקרונות של עזרה הדדית
במקרה של תקלה במשק או מחלה של המתיישב ובני המשפחה; תכניתו כללה דרכי
שיווק משותף של התוצרת החקלאית והזמנת המצרכים היסודיים הדרושים, וכן
עקרונות יסוד משותפים בשטח החינוך ואחרים. צורת התיישבות זו הגדיר בשם מושב
עובדים. הוא כתב חוברת &#8220;ליסוד מושבי עובדים&#8221;, בה הסביר במפורט את היסודות
להקמת מושב־עובדים. החברים הטובים ביותר, אשר אליעזר יפה רכש לרעיונו להקמת
מושב העובדים הראשון, היו ברובם אלה, אשר עבדו מקודם כחברי קבוצות
שיתופיות. התלכדו סביבו חברים אשר היו מסורים מאוד בקבוצות דגניה, מרחביה,
באר־טוביה ועוד. המושב הראשון אשר נוסד על־פי היסודות אשר התווה אליעזר יפה
הוא – מושב נהלל. מייסדי נהלל עלו על אדמת הכפר מהלול, שהיתה נגועה בביצות
ממאירות והשתתפו בעצמם בעבודת ניקוז השטחים הנגועים, ומתוך מאמצים מלווים
קשיים לאין גבול עלה בידם להניח את היסודות למשקיהם האינדיבידואליים.
בגישושיהם למצוא את הצורה הנכונה לבנין כפרם ומשקיהם האינדיבידואליים, לא
נתקלו בשום התנגדות מצד אוהדי הדרך הקיבוצית, על אף הויכוח העקרוני שהתנהל
בין חסידי הצורות השונות. <strong>יוסף בוסל</strong> ז&quot;ל, ממניחי היסודות של הקבוצה,
הבין לרוחם של מחפשי הדרך החדשה, וגם השתתף בבירורים בשאלות המושב, מבלי
ששינה כמובן את דעתו הוא שהקבוצה היא הדרך הנכונה, שיש לכוון אליה את
העלייה החלוצית החדשה. אליעזר יפה עצמו, אשר כל כך &#8220;לחם&#8221; בעד זה שתינתן לו
האפשרות להקים את מושב־העובדים, היה מתבטא: &#8220;מי שהיה חבר טוב בקבוצה יוכל
להיות חבר טוב במושב!&#8221; בהגדרה קולעת זו רצה להדגיש את היסודות השיתופיים
שמוכרחים להיות גם בתוך מושב־העובדים.</p>

<p>שתי הצורות של ההתיישבות העובדת היוו את הזרועות הנאמנות
המכוונות את החלוץ העברי בדרך חייו, דרך היצירה החקלאית והחברתית כאחת.
היסוד השיתופי הקיים בהווי של מושב־העובדים שמר עליו מהתנוונות חברתית
ומסטיה חמורה בכיוון לניצול הזולת.</p>

<p>במושבי־עובדים שונים נתגלתה מפעם לפעם הנטיה להרחבת המסגרת
השיתופית. כך למשל אורגנו ענף הפלחה וענף המטעים במושב תל־עדשים בדרך
שיתופית, וגם במושבי־עובדים אחרים ארגנו ענפים מסויימים בצורה שיתופית.
כתוצאה מבקשת סינתיזה בין צורת הקיבוץ וצורת מושב־העובדים, קם המושב
השיתופי – הבנוי על משק משותף וחיי משפחה אינדיבידואליים. לכל חבר חשבון
אינדיבידואלי של ימי עבודתו ולכל משפחה בית עם חצר מיוחדת. הנקודה האופינית
לצורת התיישבות זו הוא המושב השיתופי &#8220;מולדת&#8221; השוכן בגבול עמק־יזרעאל
והגליל התחתון.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50438">https://benyehuda.org/read/50438</a></div></body></html>