<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עמק יזרעאל</title>
	<meta name="author" content="יוסף רבינוביץ"/>
</head>
<body>

<p>בשנים תרפ&#8220;א־תרפ&#8221;ז נעשתה עבודה חלוצית כיבושית רבת־ערך
בשטח ההתיישבות החקלאית בעמק יזרעאל המזרחי והמערבי. נוסדו הקיבוצים
והקבוצות: עין־חרוד, תל־יוסף, בית־אלפא, חפצי־בה, גבע, גניגר, מזרע, גבת,
שריד, השרון ועינות, משמר־העמק, יגור, והמושבים: נהלל, כפר־יחזקאל,
תל־עדשים, כפר־יהושע, כפר־חסידים, כפר־ברוך, בלפוריה, כפר־גדעון.</p>

<p>בכל הנקודות האלה נעשתה עבודת כיבוש והתיישבות כאחת. צריך
היה לגייס את הכוחות גם לעבודת כיבוש ראשונית, כגון התגוננות מפני הערבים
וגם לעבודות הכשרה – ייבוש ביצות והכשרת קרקע. יחד עם זאת צריך היה להניח
יסודות חקלאיים בריאים לפיתוח ענפי המשק השונים, כדי שהיישובים החדשים יהיו
בבחינת חי נושא את עצמו. רב היה הסבל וקשה היתה הדרך בה הלכו המתיישבים בכל
הנקודות האלה. הרוח החיה, המעוררת, המעודדת והמארגנת בדרך הקשה הזאת היה
ד&#8220;ר רופין. רבים היו המקטרגים עליו בדרכו הנועזת. ביקרו אותו קשה אישים
ידועים בתנועה הציונית, אשר הכתירו את עצמם בכתר המעשיות, על עצם רכישת
אדמת עמק־יזרעאל. הם טענו, כי במקום עמק יזרעאל צריך היה לרכוש אדמת מטעים
בשטח החוף בשרון כדי לאפשר לבעלי־הון פרטיים לנטוע מטעי הדר. על זאת השיב
ד&#8221;ר רופין, שבסכומי הכסף אשר הושקעו בגאולת אדמות עמק יזרעאל אפשר היה
לרכוש עשרת אלפים דונם אדמת מטעים בחוף, שבין כך נרכשו על־ידי בעלים פרטים
ולוּ היינו עושים זאת היינו מפסידים לעולם את אדמות עמק יזרעאל. ואלה הם
דבריו של ד&quot;ר רופין על ערכו הלאומי והמדיני של רכישת אדמות עמק
יזרעאל:</p>

<p>עמק יזרעאל הוא העמק היחידי, החוצה את הארץ לרחבה, דרך
הגיא היחידה המקשרת את הים התיכון עם עמק הירדן, עם עבר הירדן, עם דמשק ועם
ארם־נהרים. דרך העמק תעבור מסילת־הברזל או כביש המכוניות מחיפה לבגדד. – –
העמק הוא הגשר בין ההתיישבות היהודית ביהודה ובשומרון ובין זו שבעמק הירדן
ובגליל. – – חשיבותו של העמק תוסיף לעלות בעתיד, כששני האזורים הגדולים
בית־שאן והחולה, אשר מקום רב בהם ליישוב אינטנסיבי, יפתחו לפני ההתיישבות
היהודית. רק אלה אשר זוהר תפוח־הזהב נטל כליל את אור עיניהם, לא יראו
במעוף־עין אחד על מפת ארץ־ישראל ועל מצב היישובים היהודים את חשיבות הדבר
הגדול לאין־ערוך&quot;.</p>

<p>(א. רופין, שלושים שנות בנין בא&quot;י, עמוד 256).</p>

<blockquote>
<br />
</blockquote>

<p>לאחר שד&quot;ר רופין נכנס כולו ורובו לתוך מפעל יישוב עמק
יזרעאל והשקיע את מיטב כוחותיו במבצע זה, וגייס מתוך מאמצים יוצאים מגדר
הרגיל את הכספים המעטים במידה יחסית להיקף העולה בפיתוח נקודות ההתיישבות
האלה, שוב האשימו אותו בעשיית התיישבות בלתי־מכניסה ובתמיכה בהתיישבות
הקיבוצית אשר אינה ראויה לכך. אולם הוא לא נרתע מפני הבקורת הזאת והעמיד את
הדברים באורם הנכון:</p>

<p>אל נא תשכחו שמיום שהחלוצים הראשונים העמידו את כף רגלם
בעמק או משעה שהפועלים קיבלו את העבודות הציבוריות הראשונות, לא עברו אלא
שש שנים: שש שנים מה הן במפעל בעל שיעור־מידה גדול כזה ומטופל במעצורים
כאלה? סבורני שהמסתכל בלא משוא־פנים יתמה יותר על שהפועלים כבר התקדמו כל
כך בדרכם אל משקיות, משיתמה על המרחק הרב שעדיין מפסיק ביניהם ובין מטרתם!
– אולי זכות גדולה היא לתנועה הציונית, שיחד עם הפועלים היתה מהווה חזית
אחידה כלפי חוץ. אלה המטיפים שנאה כלפי הפועלים ורוצים להפר את הברית
בינינו, מעמידים אותנו בסכנה גדולה. החץ שהם חושבים לקלוע בפועלים עלול
לפגוע על נקלה בתנועה הציונית כולה ולהחריבה!</p>

<p>(שם, עמ' 144)</p>

<blockquote>
<br />
</blockquote>

<p>לאשרנו הלכה ונתחזקה הברית הנאמנה בין חלוצי ההתיישבות
העובדת ובין התנועה הציונית. התרחבה והתבצרה פעולת ההתיישבות החקלאית. בד
בבד עם תקיעת היתדות בעמק יזרעאל המערבי והמזרחי התרחבה גם פעולת ההתיישבות
בעמק הירדן. לדגניה ולכנרת נוספו קבוצות דגניה ב', בית־זרע וקבוצת גשר על
אדמת פיק&quot;א. נמצאה הדרך הנכונה לעיבוד אינטנסיבי של האדמה הפוריה באיזור
מבורך הזה. הוגשמו תכניות השקאה משותפות, התרחבו השטחים של גידולי־שלחין
בענף המטעים ובגידול מספוא ירוק לבהמות־החלב ובגידול הירקות. ההישגים
החקלאיים של משקי עמק הירדן השתלבו בהתקדמותם המשקית של משקי עמק יזרעאל
ונוצרה השפעת־גומלין במידה ניכרת וכתוצאה מזה התהוו צורות אירגון מתאימות
לשיווק התוצרת החקלאית, תנובת הירקות, החלב ותוצרת ענף הלול. נוצרה
&#8220;תנובה&#8221;, האירגון המשווק, שהיה במשך הזמן למשווק הארצי והמקיף אשר מילא
וממלא עד היום תפקיד כלכלי מן החשובים ביותר בהזנת האוכלוסיה העברית בארץ.
את היסודות האירגוניים למפעל הכלכלי החשוב הזה הניח אליעזר יפה. הוא עמד
בראש המפעל בצעדיו הראשונים והשקיע בו מכשרונותיו וידיעותיו המקצועית.
במידה שאורגן בהצלחה שיווק התוצרת החקלאית, ניתנה האפשרות האוביקטיבית
להרחבת ענפי המשק החקלאי.</p>

<p>באופן מקביל לחיזוק היסודות הכלכליים של היישובים החקלאיים
בעמקים, נעשתה פעולה חלוצית נרחבה בשטח הבריאות, אורגנו פעולות למלחמה
במלריה ובמחלות אחרות. מרכז קופת־חולים הקים בית־חולים מרכזי במורדות
גבעת־המורה בעמק יזרעאל, אשר נתן את עזרתו הברוכה לכל נקודות ההתיישבות
בסביבה.</p>

<p>את ערכו היישובי הרב של מפעל החיאת עמק יזרעאל, אשר היה
זרוע בצות־מוות וחשוף מכל עץ, מבטא באופן קולע ביותר מר <strong>הרברט סמואל</strong>,
הנציב הבריטי היהודי הראשון לאחר הצהרת בלפור, בדין־וחשבון הרשמי שלו בשנת
1925 לבריטניה הגדולה לאחר סיום 5 שנים לכהונתו בארץ, ואלה היו
דבריו:</p>

<p>בראותי את העמק בראשונה בשנת 1921 – ראיתי לפני צייה ואדמה
שוממה. ארבעה או חמישה כפרים ערבים פעוטים ודלים אפשר היה לראות פה ושם על
פסגות ההרים. מלבד זאת היתה הארץ שוממה מאדם. אף בית אחד, אף עץ אחד לא היה
אפשר לראות בה. לאורך קן המסילה החג&#8217;אזית עמדה הרכבת פה ושם ליד תחנות
שוממות ועזובות מאדם. רוב האדמה היה מסור לבעלותם של בעלי־אחוזה סורים
שישבו בחוץ־לארץ. נחל קישון השוטף דרך העמק ומעינות המים המרובים המזינים
את הנחל מצלעות ההרים יצרו בריכות ובצות, וכתוצאה מזה היתה הארץ קן למלריה.
לבד זאת היה בטחון הציבור כ&quot;כ גרוע בימי השלטון הקודם עד שבכל אופן היתה כל
חקלאות מסודרת בלתי־אפשרית.</p>

<p>הקרן־הקיימת לישראל והסתדרויות אחרות קנו כאן שטח של 51
מילים מרובעים בהוצאות של 900.000 לי&#8220;מ. נוסדו עשרים כפרים המכלכלים עתה
אוכלוסיה בת 2600 נפש. יערו שטח של 3900 דונם לערך (כ־800 אקרים). עשרים
בתי־ספר נפתחו. בכפר אחד ישנו בי&#8221;ס חקלאי לצעירות ובכפר אחד בית־חולים. כל
הבצות והבריכות בשטח המיושב יובשו ומקרי מלריה המה מועטים לערך. התחיל פורץ
מסחר די פעיל בתוצרת החלב אשר, הודות לרכבת, מוצאת לה ברובה שוק בחיפה.
בצלעות ההרים מפוזרים צריפי־עץ של הכפרים ההולכים ומפנים מקום לבתי־אבן עם
גגות רעפים אדומים. משתלות עצי האקליפטוסים הממהרים לגדול כבר נותנים לנוף
הארץ אופי וצביון חדשים ובאביב תראה שטחים המשתרעים על מילים מרובים מכוסים
שדות וגינות־ירק, אותה הארץ אשר עוד לפני חמש שנים היתה ציה ושממה ממש
הולכת והופכת לעינינו לארץ פוריה מיושבת, המתעטפת בבת־צחוק השפוכה על
פניה.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50439">https://benyehuda.org/read/50439</a></div></body></html>