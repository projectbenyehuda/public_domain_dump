<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משה סגלוביץ</title>
	<meta name="author" content="יוסף רבינוביץ"/>
</head>
<body>

<p>באחד מלילי תמוז קרה האסון. לפנות בוקר נשמעו יריות. הקצין
ולץ מיהר באוטו עם אחדים מחברינו למקום שמשם נשמעו היריות. משה סגלוביץ
נמצא הרוג וסוסתו פצועה. חברנו ישראל רידר, כיום אכר בכפר־יחזקאל, היה פצוע
קשה ברגלו וסוסתו הרוגה. הרוצחים, כפי שהוברר לנו אחר כך, ארבו להם בתוך
התעלה שעל־יד כביש עפולה־נצרת.</p>

<p>חברנו משה יצא לשמירה מתוך הכרה כי סכנה צפויה לחייו. הוא
היה נכון, כחברו לפניו, מאיר חזנוביץ, להקריב את חייו על שמירת שדות
מרחביה. איש מן השורה, לא דיבר גבוהה, עובד צנוע ובלבו האהבה הגדולה לקניני
ישראל ונחלתו. נגזל מאתנו אחד מן הטובים, התמימים, האהובים.</p>

<p>ישראל רידר הועבר לנצרת. בית־החולים הצבאי הגרמני קיבל על
עצמו לרפאותו. חברנו משה רדנר, כיום אכר בבלפוריה, הלך לנצרת להיות בקרבתו
בימים הראשונים לסבלותיו. מן הממשלה התורכית לא יכולנו לקוות שתגלה את
הרוצחים. אמנם הקומנדנט של עפולה הביא פלוגת שוטרים לכפר שונם, אך הם לא
הצליחו לעשות דבר לטובתנו. דם חברנו צעק אלינו מן האדמה. ביקשנו
משפט.</p>

<p>גם הקצין ולץ לא ידע שלווה. הוא ראה את עמלנו ואת סבלותינו
ולא יכול לשאת לרוצחים השכנים את פשעיהם. ביום הששי לשבוע ההוא בפגשו בי
ובמר בלומנפלד אמר: &#8220;לא אוכל לשאת במנוחה את אסונכם, לא אנוח ולא אשקוט עד
אשר אמצא את הערבי אשר נמסר בידי הרשות התורכית ונמלט מידה. אני מודיע לכם,
כי מחר בבוקר נעלה אני ואנשי פלוגתי על כפר שונם. הודיעו לבני מושבתכם כי
ישבו שלווים ובוטחים ולא יבהלו&#8221;.</p>

<p>למחרת היום, בשבת בבוקר השכם, הוּקף הכפר שונם על ידי אנשי
צבא גרמנים מזויינים במכונות יריה. מעל לכפר דאו אוירונים. ולץ אסף את זקני
הכפר ודרש מהם, כי יסגירו לו את הערבי אשר נמסר בשעתו לרשות התורכית ונמלט
ממנה. הוא נתן להם ארכה רגעים מסר והזהירם, כי מקץ הזמן הקבוע ירעיש את
הכפר. ליתר תוקף, נזרקה פצצה לא הרחק מן הכפר. אנשי הכפר נבהלו מאוד
והוציאו את הערבי מתוך חבית קמח ומסרוהו לידי הפלוגה.</p>

<p>המעשה הטיל אימה על הכפרים הסמוכים והם חדלו להציק לנו.
הערבי האסיר נמסר על ידי הגרמנים לרשות התוּרכית בנצרת מתוך אזהרה חמורה
שישמרו עליו עד המשפט.</p>

<p>עמדנו להגיש תלונה לרשות התורכית על הנאסר. אך כשניגשנו
לפעוּלה היינו חסרי כל עזרה והדרכה. ברגעים המרים ההם הופיע שוב אצלנו
ידידנו קלוריסקי. הוא בא אלינו למרחביה לנחמנו בצרתנו ולעודדנו. הופעתו של
קלוריסקי בתוכנו היתה לנו לקרן אורה בנפתולינו הנוראים על קיומנו בימים
ההם.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50417">https://benyehuda.org/read/50417</a></div></body></html>