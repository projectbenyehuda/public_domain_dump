<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>העלייה השלישית</title>
	<meta name="author" content="יוסף רבינוביץ"/>
</head>
<body>

<p>בסוף 1919 באה האניה הראשונה מרוסיה בשם &#8220;רוסלאן&#8221; והביאה
עולים לארץ, ואחריהם באו בדרכים שונות חלוצי העלייה השלישית. לחלוצים
הראשונים לא היתה עבודה במשק העברי. הם עבדו בכבישים, ביחוד בכבישי הגליל
שנסללו על־ידי מחלקת העבודות הציבוריות של הממשלה. נוסדו אז המשרדים
הקבלניים הראשונים לקבלת העבודות האלה. במושבות נמשכו חיי העוני. המצב
המשקי והכלכלי הירוד לא משך את אנשי העלייה השלישית למושבות. שאיפתם של
הפועלים המועטים בעלי־ההכרה שחזרו מהגדודים היתה להגביר את המנוף להתיישבות
עצמאית. אמצעים כספיים לא היו, בגולה המשיכו בויכוח על דרכי הבנין. ועד
הצירים, שקם לאחר הכרזת בלפור, חקר את תנאי הארץ וההתיישבות. רק בשנת 1921
התחיל גידולו של ציבור הפועלים במושבות. סבלם של הפועלים שעבדו בכבישים היה
גדול. רבים מהם הגיעו לידי מחשבה, שכדאי ללכת למושבה אף בתנאים הקשים,
להתכונן להתיישבות וללמוד עבודה חקלאית.</p>

<p>באחד במאי 1921 פרצו פרעות בארץ־ישראל, בהן נרצח <strong>יוסף
חיים ברנר</strong> ועוד מטובי החברים. היו גם התנפלויות מאורגנות על מושבות
אחדות, ביחוד על פתח־תקוה, חדרה, כפר־סבא ורחובות. ברחובות הצליחו להדוף את
המתנפלים והם לא הגיעו למושבה. כפר־סבא, שהיתה מושבה קטנה ומרוחקת מהישוב,
נחרבה כולה. בפתח־תקוה הגיש הצבא ההודי בארץ עזרה ברגע האחרון של סכנה
חמורה למושבה, כשמחנות ערביים לאלפיהם עלו עליה. חדרה ניצלה גם היא הודות
לעזרת הצבא, אבל הפורעים הצליחו לשרוף אי־אלה בתים במושבה. בימים שלאחר
הפרעות גברה הדרישה לפועלים עברים במושבות. האיכרים לא יכלו להעסיק את
הפורעים שאתמול היו נכונים לרצוח אותם ואת ילדיהם. במרכז פתח־תקוה על־יד
בית הועד יש מצבה, מזכרת לשלושת החללים שנפלו בהגנה על פתח־תקוה: <strong>אבשלום
גיסין</strong> ואחרים. בכרוניקה של ימי הפרעות בפתח־תקוה בשנת תרפ&#8220;א רשום שאיכרי
המושבה נשבעו על קברי חלליהם שלא יכניסו עוד ערבים לעבודה במושבה.
אף־על־פי־כן חזרו במשך הזמן הערבים למושבה. אותה התופעה חזרה גם בחדרה.
ב&#8221;הפועל הצעיר&#8220;, תרפ&#8221;ב, גליון 9־8, נמסר תיאור דרמטי על עזיבת חדרה על־ידי
ציבור הפועלים לאחר עבודה מאומצת בשנה שלאחר הפרעות. החבר שעבד אז במושבה
מתאר איך התאמצו הפועלים לעשות את העבודה החקלאית הדרושה במושבה ולאחר
מאמצים רבים הספיקו גם לתלוש את החומצה. בחדרה, שהשטח שלה הוא למעלה
מ־40,000 דונם, היו מעט נטיעות והרבה שטחי־פלחה, מחיר הגרעינים היה אז ירוד
מאוד מפני שהביאו קמח מאוסטרליה ומאמריקה, והקמח הזה היה מתחרה בחיטה שלנו.
מספר איכרים אמרו לפועלים: אין אנו יכולים לעמוד בעבודה עברית מוחלטת, אנו
מוכנים להתחייב להעסיק 100 פועלים עברים קבועים וזמניים, אבל עליכם להסכים
שבעבודות הזמניות נעסיק גם ערבים. באי־כוח הפועלים לא הסכימו. לבסוף הפסידו
הפועלים העברים את המערכה ופועלים ערבים נכנסו לעבודה. פועלי חדרה החליטו
לעזוב את המושבה. החבר מתאר את מצב־הרוח המדוכא של החברים באותו לילה, כיצד
התאספו כולם בבית־הפועלים ושרו כל הלילה: &#8220;עם ישראל חי&#8221;, ובבוקר לקחו את
תרמיליהם ויצאו את המושבה, שנשארו בה רק 6 פועלים.</p>

<p>בשנים 4־1922 כשהעלייה החלוצית זרמה לארץ באלפיה נהיתה
העבודה החקלאית במושבות המקור העיקרי לעבודה. התעשיה התפתחה בצעדים איטיים
מאוד. ההתיישבות החקלאית גם היא התפתחה לאט. חלוצים רבים התהלכו בערים
מחוסרי־עבודה. <strong>נטע הרפז</strong> אירגן 200 מחוסרי עבודה בתל־אביב ב&#8220;חברות מעבר&#8221;
שהקימה מחנה עבודה על שטח אדמה קטן בפתח־תקוה. פועלים אלה עבדו בתנאים
הרעים ששררו אז בפתח־תקוה. ההנהלה הציונית נתנה לחבורה את העזרה הראשונה
בפעולה זו. מאז התרכזו במושבות באופן יחסי לזמן ההוא המוני פועלים.
בפתח־תקוה התארגנו בשנת 1925/24 כ־20 קבוצות קטנות, שחכרו קרקע פרטית,
הקימו את צריפיהם ועבדו במושבה. הפרק הזה מתואר יפה בדין־וחשבון של
ההסתדרות החקלאית לשנים 1926־22:</p>

<p>יחסו של ציבור הפועלים הרחב לשאלת העבודה במושבות היה גם
כן זמן רב אדיש – – בכל־זאת צריך לציין שרעיון כיבוש העבודה במושבות לא כבה
לגמרי. במשך כל הזמן היו קיימים במושבות יהודה והשומרון הגדולות מרכזי
פועלים ניכרים. קיבוצי חלוצים מעטים וגם פועלים יחידים ביכרו את חיי המושבה
הדלים על חיי העיר והתחילו להתרכז במושבות הגליל ויהודה. ככה התרכזו עוד
בשנת תרפ&#8220;ג הקיבוצים הראשונים עובדי ענף הטבק בכפר־תבור, חברי האירגונים
ומושבי העובדים ביבנאל וביתר מושבות הפלחה. וככה נוצרה בתחילת תרפ&#8221;ד החבורה
הראשונה ששמה לה למטרה לכבוש את שוק העבודה בפתח־תקוה.</p>

<p>היו גם גורמים חיצוניים אשר עזרו להעמיד את הפרובלימה הזאת
בכל פעם מחדש על סדר היום. קודם כל חוסר העבודה, שחריפותו הגיעה בשנים
תרפ&#8220;ג־ד לגובה בלתי־רגיל ושגרם למשבר רוחני וכלכלי בציבור הפועלים.
חיי־חצי־רעב על הלוואות של מאות ואלפים פועלים, חוסר פרספקטיבה – דרשו
חיפוש אחרי דרכים ואמצעים לתקן את המצב הקטסטרופלי הזה. העובדה שבאותה השעה
שימשו המושבות מקום עבודה לאלפים פועלים ערבים, שמאות ואלפים לירות מצריות
הוצאו יום־יום אל מחוץ לאורגניזם הכלכלי של הישוב העברי בצורת שכר העבודה
לפועלים הנ&#8221;ל – העמידה כצוו כלכלי ולאומי את שאלת המושבות באפשרויות הכלכלה
העצורות בהן. באותה מידה דחפה לפעולה גם שאלת העלייה החדשה שעמדה להגיע
לארץ ודרוש היה ליצור מקורות־עבודה ומקומות־קליטה חדשים לעלייה הזאת. כן
שימשה גורם בפעולת כיבוש העבודה במושבות שאלת ההכשרה. הצורך בחינוך ובהכשרה
למען הכנת רזרבה להתיישבות, וחוסר מקומות לימוד והכשרה, שבהם יוכלו להתחנך
חברי הקבוצה העומדים בתור להתיישבות, עוררו דאגה רבה ובישיבות אחדות הביע
המרכז החקלאי את דעתו שהמושבה הקיימת מוכרחה לשמש, כבשנים הקודמות, מקום
לימוד לחקלאות. כל זה עורר מחדש את הצורך בפעולה נמרצת לכיבוש העבודה
העברית במושבה.</p>

<p>– – אחד הגורמים החשובים של אי־הצלחה מלבד שאלת שכר העבודה
הוא חוסר פועלים עברים במושבה במשך כל תקופת השנה במספר מספיק. רוב המושבות
הקיימות הן חד־גוניות במובן המשקי. העבודה בהן היא עונתית, בין אם היא
מושבת פלחה ובין אם היא מושבת נטיעות. במצב זה שאין במושבות עבודה קבועה
במשך כל חדשי השנה, אין פלא שהפועל העברי נכנס למושבה בעונת העבודה ועוזבה
עם כלותה. אולם חסרונו של הפועל העברי במושבה בהפסקות שבין עונות העבודה
השונות משפיע בהרבה גם על העבודה העברית בעצם העונה. האיכר מתאים את משקו
לעבודה זולה, מתרגל אליה ויתרונותיה המדומים. מפני כך גדול מדי שנה בשנה
הקושי של הכנסת הפועל העברי לעבודה עונתית.</p>

<p>– – מציאותו הקבועה של הפועל העברי במושבה כל חדשי השנה
היא אחד העיקריים במלחמתו לעבודה בה. רק כניסה למושבה במספר גדול במידה
שירשה לפועל העברי למלא את כל העבודות ובכל הזמנים יכולה להבטיח לו אחיזה
בעבודה במושבה. כמובן, שזה אפשרי אם נוכל להבטיח לפועל עבודה קבועה במשך כל
חדשי השנה, הנותנת לו אפשרות קיום.</p>

<p>הפרובלימות של שאלת העבודה העברית במושבה וכיבושה היו: א)
הכנסת מספר גדול של פועלים עברים למושבה במידה שיוכלו למלא את רוב העבודות,
גם העונתיות; ב) הבטחת מינימום־קיום לפועל בעבודה על־ידי יצירת אפשרויות
עבודה קבועה, ולשם זה – יצירת מקומות הכנסה נוספים על־ידי סידור משקי־עזר;
ג) רגולציה, חלוקת עבודה והספקתה במשך כל השנה, ובפרט בהפסקות שבין העבודות
העונתיות, בעזרת סידור עבודות רזרביות; ד) פעולה להטבת תנאי החיים של הפועל
במושבה; ה) ועל כל זה שבירת קיר ההתנגדות של האיכרים, על־ידי יצירת
אטמוספירה של עבודה עברית והוכחה שהפועל מוכשר לעבודה חקלאית ויכול למלאות
אותה באחריות.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50430">https://benyehuda.org/read/50430</a></div></body></html>