<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>&quot;הפועל הצעיר&quot; וכיבוש העבודה</title>
	<meta name="author" content="יוסף רבינוביץ"/>
</head>
<body>

<p>&#8220;הפועל הצעיר&#8221; נוסד ב־1906 בפתח־תקוה, לפי הנחות יסוד אלה:
א) התפקיד המכריע בהגשמת הציונות הוא כיבוש העמדות הכלכליות, התרבותיות
והפוליטיות בארץ־ישראל; ב) תנאי הכרחי לכיבוש הכלכלה ריכוז הרכוש והעבודה
בידי יהודים. תפקיד הפועל הצעיר בארץ־ישראל – פעולה להגשמת הציונות בכלל
ודאגה מיוחדת לכיבוש העבודה בידי יהודים. דרכי הפעולה: 1) הגנה על עניני
הפועלים העברים בארץ־ישראל, ריבוי והטבת מצבם הכלכלי והרוחני; 2) כיבוש
העבודה בידי הפועל היהודי, סידור אירגון העבודה וחקירת תנאיה; ג) סיוע
לפעולות ההתיישבות של הציונות; ד) דאגה להתאמת המוסדות בארץ ופעולותיהם
לשאיפות העם ולמטרותיו; ה) דאגה להרמת מצבו הכלכלי והתרבותי של היישוב
בארץ־ישראל בכלל; ו) דאגה להשלטת השפה העברית בארץ. בין יתר הפעולות
מסומנים בתכנית: יסוד מטבחים משותפים, קופות־מלוה, קופות־חולים, הקמת
לשכות־עבודה, יסוד ספריות, שעורי־ערב, דאגה להקלת הכניסה לארץ, המצאת
ידיעות על תנאי העבודה בארץ־ישראל, המצאת ידיעות ותעמולה להתיישבות
בארץ־ישראל, על־ידי הידוק הקשרים עם כל ההסתדרויות שמטרתן ליישב יהודים
בארץ־ישראל. כיום אפשר לומר שתנועת העבודה קיבלה את היסודות האלה ולפיהם
התפתחו פעולותיה בשנים הבאות.</p>

<p>כשאנשי העלייה השניה התחילו לחפש יום עבודה, נתקלו בקשיים
גדולים. ראשית כל, רובם לא היו פועלים לפני עלותם לארץ וצריכים היו ללמוד
את העבודה, ובעיקר מהערבים. זכורני, שבימים הראשונים לעבודתי מסר לי איכר
לחפור תעלה סביב כרם צעיר. האדמה היתה אדמת חול מעורבת באדמה שחורה, אדמדמת
במקצת. לאחר שעה קלה נשארתי ללא כוחות, והספקתי מעט מאוד. עבר ערבי זקן
רוכב על חמורו וראה בכשלוני. ירד מהחמור, לקח את המעדר והראה לי כיצד
עובדים, ורק כשנוכח כי הסתגלתי לתנועה הדרושה נסע לדרכו. כיום יש לנו הדרכה
מסודרת ואין כל אחד צריך לעבור שבעה מדורי גהינום של הסתגלות עצמית.</p>

<p>במושבה היתה אגודת־נטעים שבראשה עמד ר' <strong>אהרן איזנברג</strong>;
אגודה זו קיבלה כספים מיהודים בגולה על מנת לנטוע עבורם כרמים, שישאו פרי
לפני עלייתם לארץ. בעבודה זו העסיקה ההנהלה מספר פועלים יהודים והדריכה
אותם. פועל שעבד באגודת נטעים למד את העבודה והיה לפועל טוב. פועל מתחיל
קיבל 7 גרוש ליום והגיע עד 12־11־10 גרוש ליום. שכר זה הספיק לכלכלה ולדירה
בקושי, אולם לא לבגד ולצרכי תרבות. לשם איזון התקציב השנתי עבדו פועלים
בקיץ בשמירה בכרמים, כדי לחסוך סכום כסף לרכישת בגדים ונעלים.</p>

<p>בכל ועידת פועלים ובכל אסיפה התעוררו ויכוחים: מי הוא
הפועל הרצוי, הפועל האינטליגנטי, המשכיל בעל ההכרה הלאומית, או הבלתי־מפותח
במובן הרוחני אולם בעל השרירים. אמרנו: פועל בעל־הכרה רוכש כוח על־ידי
התמדתו בעבודה; כל שאיננו חזק ברוחו, הכוח הגופני לא יעמוד לו. במכתבי
פועלים מן המושבות ב&#8220;הפועל הצעיר&#8221; יש חומר רב המשקף את מצב העבודה במושבות.
כשאדם כותב מכתבים לתומו על מצב העבודה במושבות, אפשר לקבל תמונה נכונה על
מצב הדברים כהווייתם. במכתבים האלה עובר קו אחד, שהמצב הכלכלי של האיכרים
היה קשה, הם בעצמם התלבטו בחייהם. במכתב מרחובות בתרע&quot;ד כותב החבר:</p>

<p>כגלגל חוזר היתה תנועת הפועלים האשכנזים ברחובות בשנים
האחרונות, זה ארבע שנים. ברדת היורה הראשון, עת עונת העבודה החרפית מתחילה,
היו צעירים חדשים, מעולי הגולה, מתכנסים אחד אחד לרחובות, נספחים אל חבריהם
הפועלים הישנים, השרידים והפליטים, ומחנה הפועלים האשכנזים גדל ומתרבה
ומספרו עולה ומגיע עד מאה איש. המספר הזה כאילו צפורן שמיר חקקתו ואין
להוסיף עליו, אולם לגרוע אפשר ואפשר. חולפים ימות־הגשמים והאביב נראה בארץ,
והנה הולכים הצעירים ופוחתים – – ומתרוקן המחנה ורק שרידים מן הישנים
ופליטים מן החדשים, כעשרים־שלושים נשארים במקום (אם לחשוב את השומרים). שוב
נראות פנים חדשות בתקופת הבציר ולקיטת השקדים, אך אלה הם רק בני יום־יומיים
ואין הוויתם ניכרת והגלגל חוזר למקומו הראשון. כך היה המצב בשנים האחרונות.
אך לא כן השתא – כחזיון מלא מתנוסס לפנינו המספר 104, אמור: מאה וארבעה
פועלים אשכנזים, נמצאים <strong>עתה בחודש סיוון</strong> ברחובות (מלבד 80 התימנים וששה
אשכנזים שומרים). תנועת הפועלים האשכנזים ברחובות עומדת, כנראה, על דרך
התפתחות – – הפרדסים החדשים שניטעו בזמן האחרון הם מקור תמידי לעבודה
עברית. וגם שערי הפרדסים הישנים נפתחים בפני העובד העברי וכל העבודות נעשות
על־ידו. אף גם אותם הפרדסים שלא היתה בהם קודם דריסת רגל לפועל העברי,
נעבדים עתה רק בידי יהודים, ולא עוד, אלא שבעליהם התנו תנאי מפורש עם
הפועלים שישארו לעבוד כל העונה, וכך הגיע המצב שממאה וארבעה הפועלים
האשכנזים, ששים ושנים התרכזו בפרדסים – מלבד התימנים – ועוד יש מקום לקוות
שהפרדסנים האחרים יחזרו למוטב וילכו בדרך חבריהם הפרדסנים. הפועלים עושים
בכל העבודות, באופן שקרוב לשש מאות דונם פרדסים נעבדים כמעט בידי יהודים.
העובדה הקודמת צריכה להיזקף לזכותה של רחובות ולכבודה, כי תזהיר כקדם
ותעמוד שוב בראש חברותיה&#8230;</p>

<p>(ב־ת, הפועה&#8220;צ תרע&#8221;ד, 35)</p>

<p>בקטע הזה מסופר, כי במשך שנים היו הפועלים באים ויוצאים את
המושבה, אולם בשנת 1914 חל שינוי לטובה. אותם מאת הפועלים האשכנזים המשיכו
לשבת ברחובות, כי מצאו עבודה קבועה יותר בפרדסים המעטים שנטעו באותן זמן.
נראתה תקווה שמן הפרדסים האלה יתקיים גם האיכר וגם הפועל. ההכנסה מהשקדים
היתה קטנה מדי, וגם מכרמי הגפן ההכנסה היתה אז בלתי־מספקת. המפנה לטובה בא
עם הרחבת הנטיעה של עצי ההדר. הגורם החמרי הוא החשוב בהתקדמות העבודה
העברית או בהאטתה. היו כמובן גם גורמים פסיכולוגיים שפעלו נגד המאמצים
לכיבוש העבודה. ידוע החרם שאיכרי פתח־תקוה הכריזו על הפועלים, אבל אינני
מייחס חשיבות מכרעת לאותו הגורם שהביא אז לקרע בין איכרי פתח־תקוה וחלוצי
העלייה השניה. בריב זה השתלבו מומנטים אידיאולוגיים. אחד החברים כותב, שעבד
אצל איכר אחד יחד עם בנו של האיכר. בן האיכר סיפר בבית על דברי הכפירה
שהשמיע הפועל. כששמע זאת האיכר מפתח־תקוה, שמוצאו היה מן החרדים בירושלים,
הזדעזע. עמד ופטר את הפועל העברי. עובדה זו זעזעה עוד רבים מאיכרי פתח־תקוה
החרדים. כאן אנו נתקלים במרחק התרבותי שבין העלייה מאירופה ובין היישוב
הישן בפתח־תקוה. החברה <strong>שרה מלכין</strong> בחוברת שלה &#8220;מימי העליה השניה&#8221; מתארת
את החרם בפתח־תקוה. הפועלים החליטו לערוך נשף ספרותי, כדי לעודד את הנוער
היהודי בגולה אחרי הפוגרומים של 1905. בנשף עמדו להשתתף צעירים וצעירות,
וזה היה בניגוד לכל התפיסה של ההווי הפתח־תקותי. על רקע זה החריפו היחסים
בין בני פתח־תקוה ופועלי המושבה. אולם כעבור זמן קצר חל מפנה לטובה ביחסים.
כשנה וחצי לאחר שהוכרז החרם על הפועלים, מסופר בקורספונדנציה מפתח־תקוה,
נערך שוב נשף והשתתפו בו צעירי המושבה עם הפועלים. צעירי פתח־תקוה הבינו,
שהפועלים הביאו רוח טובה למושבתם והם התאחדו יחד ובאו לבקר בנשף הזה והחלו
גם לקבל פועלים עברים לעבודה. שוב באו פועלים עברים לפתח־תקוה והוכיחו שהם
יודעים לעבוד. הפרדסן <strong>פסקל</strong>, שהיה מומחה לענף ההדר, הרצה הרצאה פומבית
והוכיח, שהפועל העברי נאמן למשק היהודי ואף־על־פי שהוא עולה ביוקר, יש
לעבוד בפועלים יהודים.</p>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBNnVhQWc9PSIsImV4cCI6bnVsbCwicHVyIjoiYmxvYl9pZCJ9fQ==--70c292935d4cc08bf439d1fe8639280ac21316d3/1.jpg" alt="1.jpg" />
<figcaption>1.jpg</figcaption>
</figure>

<p>ועידת פועלים, כ&#8220;ב שבט תרפ&#8221;ג, יוסף בשורה הראשונה החמישי משמאל</p>

<blockquote>
<br />
</blockquote>

<p>בימים ההם היו עניני העבודה העברית תלויים בזה אם יבואו
צעירים מן הגולה במידה מספקת. חבר מפתח־תקוה פנה בשאלה וקריאה כאחת: איפה
הם צעירי ציון ו&#8220;פועלי ציון&#8221;, חברי &#8220;התחיה&#8221; ו&#8220;הבילואי החדש&#8221;, ו&#8220;פרחי&#8221;
גליציה? &#8220;הפועל הצעיר&#8221; פנה בקול קורא לכל הציונים הצעירים בגולה, לבוא
לעבוד על אדמת ישראל. באותו זמן בערך פנה גם אל ועדי המושבות העבריות
בארץ־ישראל במכתב ובו הוא אמר להם: אנו קיבלנו על עצמנו לכבוש את העבודה,
הוכחנו לכם שאנו יודעים להתגבר על מכשולים, הגידו לנו כמה פועלים אתם
צריכים ונעשה הכל בכדי להעלותם לארץ.</p>

<p>בפעולה המתמדת למען העבודה העברית לקח חלק רב חברנו הוותיק
<strong>זאב סמילנסקי</strong> מרחובות. הוא עלה לארץ שנים אחדות לפני התחלת העלייה
השנייה. בשנים הראשונות לבואו עבד כפועל שכיר. זמן קצר מילא תפקידים
חינוכיים ובשנת 1907 השתקע ברחובות וחי על העבודה במשקו החקלאי הזעיר וגם
מן העבודה השכירה. הוא ידע את הקשיים הרבים העומדים בדרכו של הפועל העברי,
ואף־על־פי־כן קרא לנוער לעבודה במושבה. הוא פנה גם לאיכרים וגם לפועלים
לשנות את פני הדברים במושבות: לאיכרים היה מסביר גם את הנזק החמרי הנגרם
למושבות על־ידי זה שהפועלים הזרים מוציאים את שכר עבודתם מן המחזור הכלכלי
של המושבות. לפועלים היה קורא להתאזר בסבלנות בעבודת הכיבוש בהדגישו: – רק
האמונה בעתידות הישוב החדש המקננת בלבות החלוצים והשאיפה החזקה לבצר את מצב
המושבות על־ידי כיבוש העבודה בידי יהודים, מעוררות אותם להוסיף ולהביא
קרבנות חדשים ולהתנדב לעבוד גם במושבות הגליל הנידחות, במקום שנוסף לתנאים
הגרועים ותנאי העבודה והחיים הם מוכרחים להילחם עם שכני המושבה, או במושבה
כחדרה, מקום שתושביהם עדיין לא חדלו מלשלם מס נפש לקדחת הירוקה מדי שנה
בשנה.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50424">https://benyehuda.org/read/50424</a></div></body></html>