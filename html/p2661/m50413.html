<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מאיר חזנוביץ</title>
	<meta name="author" content="יוסף רבינוביץ"/>
</head>
<body>

<p>באחד הלילות האלה פגע כדור בחברנו מאיר חזנוביץ. מאיר גר
עדיין עם סוניה, חברתו בחיים, בתל הישן. סוניה היתה הרה ודאגנו מאוד פן
יקרנה אסון בהיוודע לה פתאום על גורלו של מאיר. החברים הקרובים ביותר אליהם
העירוה משנתה והציעו לה לעזוב את מרחביה, כי השעה שעת סכנה. הרכיבוה על
סוסה והעבירוה לאחת המושבות הקרובות.</p>

<p>סעדיה פז רכב לנצרת לבקש עזרה. הרופא של בית־החולים האנגלי
בנצרת חש לערתו, ועל־פי פקודתו הבאנו את מאיר לנצרת. שם נותח וגווע
במכאוביו. הוא הובא לקבורה למרחביה בי&#8220;ג אייר תרע&#8221;ג. נשברתי ונדכאתי. נקשרה
נפשי בו מאוד. שעה קלה לפני צאתו לתוך הלילה עזר לי לעבור מן התל הישן לחדר
קטן אשר בחצר הקואופרציה, וכשנפרד ממני אמר לי: &#8220;לבי דואג מן הלילה
הזה&#8230;&#8221;</p>

<p>שנים רצופות שמרתי עמי את תמונתו עד אשר הגיע יום אפל על מרחביה וגם ממנה נפרדתי. בידי גזלתיה מנפשי בצרה.</p>

<p>מאיר חזנוביץ נולד בעיר מינסק, אך גדל בקאוקאז, שם ספג
בקרבו את רוח החופש ואת אומץ־הלב. לתפקידו בשמירה היה מסור בכל חום לבו.
בזמן שמאיר נמצא במושבה היה העולם מלא שירה קאוקזית־יהודית ספוגה ערגון
וכלות נפש.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50413">https://benyehuda.org/read/50413</a></div></body></html>