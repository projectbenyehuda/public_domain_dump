<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דמותה של העליה השלישית</title>
	<meta name="author" content="יוסף רבינוביץ"/>
</head>
<body>

<p>כשאני עושה את חשבון נפשה של התנועה החלוצית בישראל, עומד
אני במיוחד על תפקידה הנעלה של העלייה השלישית במאמצינו הרבים להחיות את
שממות ארצנו.</p>

<p>כשנפסקה מלחמת העולם הראשונה היה היישוב העברי בארץ במצב
מדולדל, לאחר מאבקו הקשה על קיומו בארבע שנות המלחמה בהן ארצנו הקטנה היתה
מנותקת כמעט מכל העולם וכוחות האדם שבה נוצלו על־ידי התורכים עד כדי התשה.
והנה התחילו להגיע מרוסיה ומפולין חלוצי העלייה השלישית. הם הגיעו
בסירות־מפרש, שחצו את הים השחור מתוך סכנת נפשות. מבחינה כלכלית לא היינו
מוכנים לקלוט אותם. ההסתדרות הציונית לא הספיקה לפתח את ההתיישבות החקלאית
לקליטתם של העמלים החדשים. ההנהלה הציונית עמדה אז בתחילת פעולותיה הכספיות
לפיתוח הארץ, ובמידה שהיו בידיה אמצעים מועטים היה עליה להושיט עזרה תכופה
לקימומן של המושבות הקיימות, אשר נחרבו למחצה בשנות המלחמה.</p>

<p>כאשר הגיעו ראשוני העלייה השלישית לא מצאו כמעט כל מקומות
עבודה במשק העברי. העבודה העיקרית שיכלו להאחז בה היתה בכבישים, שסלל
השלטון הבריטי הצבאי בארץ ובעמק יזרעאל ובגליל. עבודת הכבישים בצפון הארץ
היא פרשה של עבודה חלוצית מלווה סבל ויסורים רבים. בכבישים למדו אנשי
העלייה השלישית לעבוד עבודה גופנית קשה, לגור באהלים צבאיים משומשים בחדשי
החורף הקשים ולכלכל את עצמם בצמצום הגובל במחסור בלחם. את כל זאת קיבלו על
עצמם מתוך הכרה עמוקה ורצון עז להחיות את שממות הארץ ולהדבק בה דבקות
נפשית.</p>

<p>באהלים אלה הותוו התכניות להתיישבות החקלאית העובדת בעמקים
ומתוכם יצאו ה&#8220;גרעינים&#8221; להתיישבות בעמק יזרעאל המזרחי והמערבי ולהרחבת
ההתיישבות בעמק הירדן; באהלים אלה אורגן גדוד העבודה על שם יוסף טרומפלדור,
שפלוגותיו מילאו תפקידי כיבוש בסלילת דרכים ומסילות־ברזל, פיתוח מחצבות
ובנין, ושכונות עירוניות. כל עבודה, ולוּ המפרכת ביותר, לא היתה קשה להם.
ביצוע העבודה היה כרוך במאמצים רבים. כיום קיימות בארץ מחצבות רבות
המצוידות במכונות מודרניות לביצוע עבודות החציבה, אולם בימי העלייה השלישית
נעשתה החציבה בתנאים פרימיטיביים מאוד. בדרך זו נוצרו מקורות עבודה חדשים
לקליטת העלייה.</p>

<p>וכי תבוא, למשל, לירושלים העברית החדשה בכביש המוביל
להר־הרצל, לשכונת בית־הכרם הטובלת כולה בעצים, ומשמאלה דרך הנטועה עצים
משני צדיה – יגידו לך כי זהו רחוב &#8220;החלוץ&#8221;, כי את הדרך הזאת סללו חלוצי
העלייה השלישית; וכי תגיע בלב ירושלים לרחוב אליעזר בן־יהודה ומשם תעלה
לרחוב בצלאל ולרחביה ותשאל: – מי סלל את הדרכים האלה ומי בנה את הבתים
האלה? יגידו לך: – בני העלייה השלישית, בעיקר. במקום שם מתנוססים לתפארת
בניני המוסדות הלאומיים עמדו האהלים של פלוגת גדוד העבודה, אשר חבריה בנו
את הגימנסיה העברית בירושלים ואת בתיה הראשונים של רחביה, והקימו אחר־כך את
רמת רחל בכדי להגן על מבואות ירושלים.</p>

<p>וכי תשאל: – מהו חלקה של העלייה השלישית בפיתוחה של
תל־אביב, יספרו לך:– עם בואם של חלוצי העלייה השלישית הגיע גבולה הצפוני של
תל־אביב עד רחוב מונטיפיורי אשר מאחורי הגימנסיה הרצליה, וגבולה הדרומי היה
קוו מסילת הברזל יפו־תל־אביב. בני העליה השלישית תקעו את אהליהם בכיכר
חולות שנקראת כיום כיכר העצמאות (מוגרבי) וסללו דרכים בחולות תל־אביב
העמוקים והקימו בתים למאות ולאלפים. לאט־לאט, מתוך קשיים רבים, הוקמו מפעלי
חרושת בהם עבדו פועלי העלייה השלישית. גם בהם עבדו בתנאים חמריים קשים עד
למאוד, אבל עמדו בנסיון, כי הם ידעו שהקמת מפעלי חרושת בתל־אביב של אז –
היא מפעל חלוצי. הם בנו את השכונות החדשות ליהודים שהצילו את חייהם בהימלטם
מדירותיהם ביפו הערבית בפרעות מאי 1921, כאשר חלוצי העלייה השלישית נהרגו
בבית־העולים בשכונת עג&#8217;מי; והם בנו את רמת־גן ושכונת ברוכוב וסללו את כביש
תל־אביב־פתח־תקוה בשנים 1926־27.</p>

<p>כשאתה מגיע לחיפה הרוחשת חיי עבודה ויצירה ועולה מן העיר
התחתית להדר־הכרמל, עומדות רגליך ברחוב &#8220;החלוץ&#8221;. וכי תשאל: רחוב החלוץ על
שום מה הוא נקרא? התשובה היא: – על שום שחלוצי העלייה השלישית סללו את
כבישי הדר־הכרמל ובנו את בתיו. ברחוב הזה הוקמו המוסדות של ציבור פועלי
חיפה והאמפיתיאטרון, שהוקם בימים של מצוקה ורעב לפועלי חיפה בשנים 1926־27
ועבדו בו מחוסרי־העבודה של חיפה ופועלי בית־החרושת &#8220;נשר&#8221; תרמו מלט
להקמתו.</p>

<p>בהנחת היסודות להסתדרות העובדים הכללית חלק פעיל לעלייה
השלישית. לפתיחת ועידת היסוד של ההסתדרות נהרו ברגל לחיפה סוללי הדרכים
בכבישי טבריה־צמח, עפולה־נצרת, ג&#8217;ידה וכו'. עם היוסדה של ההסתדרות היו
חלוצי העלייה השלישית מגשימי הערכים המוסריים של תנועת העבודה בישראל. הם
ביצעו בגופם ובנפשם את חלוקת העבודה הצודקת בין מחוסריה, הם נשאו בעול
קיומן של לשכות עבודה, שלא הסתפקו בחלוקת &#8220;היש&#8221;, אלא חיפשו דרכים לאירגון
עבודות פרודוקטיביות לתעסוקת העולים. הם חדרו גם לתחתיות האניות בנמל חיפה
ועבדו בפריקת הפחם, ובעבודת פרך זו השתתפו גם אי־אלו חברות בעבודות
עזר.</p>

<p>לא היתה פינה במשקה הדל של הארץ בימים ההם שהעלייה השלישית
לא חדרה אליה, לא תנאי העבודה ולא שכרה הנמוך במשקה של ממשלת המנדט לא
הרתיעו אותם במלחמתם לכיבוש העבודה.</p>

<p>פרשה מיוחדת מהווים המאמצים של העלייה השלישית לחדור
לעבודה חקלאית במושבות יהודה והשומרון. במילוי התפקיד הלאומי והיישובי הקשה
הזה התחילו עד בני העלייה השנייה בקבלם על עצמם את עול כיבוש העבודה
החקלאית במושבות. הם הרימו במידה מסויימת את מצבם החברתי והכלכלי הירוד של
בני המושבות, בעבדם בתנאים חמריים קשים עד למאוד. מלחמת־העולם הראשונה גרמה
לירידה כללית במצבו הכלכלי של היישוב העברי כולו ובתוכו גם במושבות, וביחוד
בכוחות אדם. אנשי העלייה השלישית נכנסו לעבודה בפרדסים במושבות פתח־תקוה,
חדרה ואחרות. העבודה בחקלאות לא היתה תדירה ושכרה היה ירוד. ההכנסה לא
הספיקה אף לכלכלתו של הפועל ומכל שכן לצרכיו האחרים. כן לא היתה לפועלים
קורת־גג. הם נעזרו על־ידי ההנהלה הציונית באהלים, שהוקמו על מגרשים ארעיים.
הם התארגנו בקבוצות שהתקיימו על עבודה שכירה והניחו את היסודות לעזרה
הדדית. הם נאחזו במגרשים ארעיים והקימו משקי־עזר חקלאיים בעזרת ההנהלה
הציונית ומתוך קימוצים משכר העבודה הזעום. בנקודות־אחיזה כאלה התכוננו
לקראת ההתיישבות העתידה לבוא.</p>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBNnlhQWc9PSIsImV4cCI6bnVsbCwicHVyIjoiYmxvYl9pZCJ9fQ==--f339d92f2a96c1758d2362870ec45fabf7639c4c/1.jpg" alt="1.jpg" />
<figcaption>1.jpg</figcaption>
</figure>

<p>כשאני מעלה על זכרוני את יצירת הקנים החלוציים האלה,
הקבוצות לעבודה, המלווה משקי־עזר קטנים במושבות, חושב אני: כמה אהבה לארץ
וכמה אהבה לאדם היתה צפונה בקבוצות עבודה אלו, אשר חבריהן התקיימו על לחם
צר ומים לחץ. הקבוצות האלו הן אשר סימנו דרך לחלוצי העלייה הרביעית והעלייה
החלוצית מגרמניה וממרכז אירופה אשר באו אחריהם. מהם שאבה ההתיישבות החקלאית
העובדת את כוחות האדם לכיבוש נקודות חדשות, בסביבות הרחוקות מן היישוב
הקיים ובגבולות הארץ.</p>

<p>כשר' <strong>יהושע חנקין</strong> ז&#8220;ל הצליח לבצע את הקניות החשובות
בעמק יזרעאל המזרחי והמערבי, האיץ בבני העלייה השלישית לעלות על הקרקע לשם
עיבודה, עד אשר יקבעו פרטי תכניות ההתיישבות הקבועה בכדי לשמור עליה
מפגעים. והם נענו לו. כזו היתה למשל העלייה לגוש חרוד. שלמה לביא מספר
בספרו &#8220;מגילתי בעין חרוד&#8221; איך הגיע לרעיון על יצירת הקבוצה הגדולה (קרי:
קיבוץ) ואיך פנה לגדוד העבודה אשר פלוגותיו חנו בסביבות ים כנרת בסללם את
הכבישים בבקעת גינוסר – והם נענו לו! הם עלו במאותיהם, נטו אהליהם והתחילו
בייבוש הבצות ובהכשרת הקרקע בעזרת הכספים הדלים שהקרן־הקיימת וההנהלה
הציונית יכלו בימים קשים לתת להם. <strong>שלמה ריכנשטין</strong> ז&#8221;ל, איש העלייה
השלישית עצמו, נתן לנו ביצירתו הספרותית &#8220;בראשית&#8221; עדות נאמנה ומופלאה על
מעינות היצירה וכוח הסבל שנתגלו בתוך העלייה השלישית בהיאבקותם עם פגעי
הטבע, עם העוני ועם יצרי אדם, עד אשר זכו לראות פרי עבודתם.</p>

<p>גם בערים התארגנו חלוצים רבים בקבוצות עבודה וצורה זו של
אירגון הקלה הרבה מסבלם. לימין הפועלים בהמצאת העבודה עמד המוסד הקבלני
ההסתדרותי הארצי, המשרד לעבודות ציבוריות, אשר התפתח למוסד קבלני בשם &#8220;סולל
בונה&#8221;.</p>

<p>מקורות העבודה של היישוב העברי החדש שהלך והתהווה בערים לא
הספיקו לפועלים הרבים והם נחלצו לעבודות המפרכות ביותר מחוץ לתחומיו של
המשק העברי. בשנת 1926 הורעו מאוד תנאי העבודה בארץ אשר היו קשים בלאו הכי.
תנועת הבנין הפרטית אשר העסיקה מספר ניכר של פועלים הוכתה בשל תנודות לרעה
במערכת הכספים של מדינת פולין. הופרעה העברת כספים לארץ על־ידי המעמד
הבינוני, אשר השקיעו סכומים ניכרים לצרכי בנייה ופיתוח ענפי מלאכה וחדושת.
אלפי חלוצים היו במצב של חוסר־עבודה חמור. כשמספר מחוסרי העבודה הלך וגדל
עד לאלפים, הכריז ציבור הפועלים המאורגן על חלוקת העבודה בבנין ובעבודות
ציבוריות בין כל מחוסרי העבודה. באי־כוח הפועלים באו לידי הסכם עם הבעלים
של מפעלי החרושת בדבר חלוקת העבודה בין הפועלים באופן שכל פועל יעבוד 4־3
ימים בשבוע במקום 6, ובלבד להמנע מפיטורי פועלים והפקרתם לסבל ומחסור.
במפעלים שאי־אפשר היה מבחינה אירגונית להנהיג חלוקת עבודה בין הפועלים,
הכניסו פועלי המפעל את התמורה הכספית של ימי העבודה אשר היה עליהם לוותר
לטובת מחוסרי העבודה, והכספים האלה שימשו לסעד קונסטרוקטיבי לחבריהם
מחוסרי־העבודה ולמשפחותיהם. אולם גם לאחר העזרה החברית ההדדית של ציבור
הפועלים המאורגן – גדול היה סבלם. ההסתדרות הציונית אירגנה עבודות ציבוריות
להעסקת מחוסרי העבודה ואלה מן הפועלים שלא הגיעו גם למספר ימי עבודה
מינימלי בעבודות ציבוריות קיבלו עזרה כספית שבועית זעומה.</p>

<p>בימים ההם היו בני העלייה השלישית למופת לחבריהם שהגיעו
אחריהם בכוח סבלנותם והתמדתם בביצוע העבודות הקשות ביותר. הם קיבלו על עצמם
עבודות בייבוש ביצות ועבודות כיבוש אחרות בהיותם מרוחקים ממשפחותיהם ובעבדם
במצב של הזנה בלתי־מספקת ותנאי־שיכון רעים. כוח התמדתם וסבלנותם עוררו
הוקרה לא רק בתוך היישוב העברי וברחבי התנועה הציונית כולה, אלא גם בקרב
האחראים להנהלת עניני הארץ מטעם ממשלת המנדט. זכורני, באחד הימים שהתלבטנו
להשיג אמצעים כספיים מינימליים להגשמת תכנית עבודה קונסטרוקטיבית מקיפה
להעסקת מחוסרי עבודה, הגיע הנציב העליון הלורד פלומר לחיפה ולאחר שהתעניין
במצבם של מחוסרי־העבודה בעיר, ביקש לדבר אתם. לפי בקשתו התכנסו באולם
האסיפות בבית הפועלים מאות מחוסרי־עבודה אשר התקיימו מעבודות ארעיות מועטות
ולורד פלומר דיבר לפניהם ועודד אותם להחזיק מעמד. הוא גם עשה צעדים ממשיים
לאירגון עבודות ציבוריות – ייבוש פי הקישון על־יד חיפה ועבודות ייבוש ביצות
ויעור בסביבות חדרה ובהרי יהודה.</p>

<p>בימים הקשים ההם נעשתה עבודה חלוצית כיבושית רבה גם על־ידי
קיבוצי העבודה השכירה במושבות ובמפרץ חיפה, בעמק יזרעאל ובמקומות אחרים
בארץ. קיבוצים אלה קיבלו על עצמם כל עבודה קשה החל מייבוש ביצות, סלילת
דרכים, עיבוד המטעים במושבות, עבודות ברכבת ובנמל. לעתים קרובות עבדו בשכר
שלא היה רחוק משכר־העבודה הנמוך של הפועל הערבי בארץ. הם נמנעו מלקבל סיוע
כספי מן ההנהלה הציונית בארץ. הקיבוצים קבעו לעצמם תקציב לכלכלה לנפש, אשר
בקושי הגיע ל־3 גרוש ליום. הם נאחזו בצפרנים ממש בכל שעל אדמה, אשר ניתן
לעיבוד בסביבתם והכינו את עצמם לקראת עלייתם להתיישבות.</p>

<p>הודות למסירותם של הקיבוצים החלוציים במושבות ועזרת־האחים
ההדדית של פועלי הערים, לא נשבר רוחם של המוני החלוצים בתקופת חוסר־העבודה
הקשה בשנת 1926. עמידתם הנפשית האיתנה של חלוצי תנועת העבודה היתה למופת
ליהודי הגולה. עוד בהיותנו בעצם המשבר הכלכלי נמשכה העלייה החלוצית מן
הגולה. התחילו גם לבוא יהודים מאירופה ודרום אפריקה מתוך רצון להשקיע את
הונם במפעלי־המטעים ומפעלי־תעשייה. נטיעת עצי הדר הלכה והתרחבה והגיעה
לעשרות אלפים דונם מטעים חדשים לשנה. כן התחיל לפעול מפעל החשמל בנהרים
מיסודו של <strong>פנחס רוטנברג</strong> ז&quot;ל. התפתחות מפעל החשמל בארץ נתנה דחיפה
לפיתוח שורת מפעלי תעשייה. גם פעולת ההתיישבות החקלאית של ההסתדרות הציונית
התרחבה. עברו חלפו ימי הרעב והמצוקה בארץ ורוח היצירה והבנין ריחפה בכל
פינות הארץ, בהרים ובעמקים.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50440">https://benyehuda.org/read/50440</a></div></body></html>