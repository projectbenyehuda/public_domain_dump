<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ייסוד הסתדרות הפועלים החקלאיים</title>
	<meta name="author" content="יוסף רבינוביץ"/>
</head>
<body>

<p>במאמצים לכיבוש העבודה הזכרתי עד עתה את הסתדרות &#8220;הפועל
הצעיר&#8221;. מלבד &#8220;הפועל הצעיר&#8221; התקיימה מפלגת &#8220;פועלי ציון&#8221;. האידיאולוג של
המפלגה היה <strong>בר ברוכוב</strong>. הוא היה ציוני נלהב והצליח להגדיר את הסינתיזה
בין הרעיון הציוני והסוציאליסטי. בין חברי פועלי ציון שעלו לארץ בתחלת
העלייה השנייה, היו ציונים נלהבים חבריו של דב ברוכוב: <strong>יצחק בן־צבי</strong>,
<strong>דוד בן־גוריון</strong> וחברים צעירים יותר, אשר קנו את עולמם במסירות־נפש
לתחיית ישראל, כגון <strong>מנדל פורטוגלי, ישראל גלעדי ואליעזר פינקלשטיין</strong>,
ממניחי היסוד של &#8220;השומר&#8221;, ואחרים. המציאות הארץ־ישראלית קרבה את חברי שתי
המפלגות האלה בעבודתם יום־יום במושבה ורגש האחריות לפעולה הזאת הביאם לידי
הכרה, שיש להקים אירגון אשר יאחד את שני הפלגים בפעולה המעשית. כתוצאה מכך
קם בשנת תרע&#8220;א איחוד הפועלים במושבות. בפסח תרע&#8221;א הונח היסוד בדגניה
להסתדרות פועלי הגליל, ובחג השבועות של אותה שנה קמה הסתדרות פועלי יהודה,
שהתאמצה להקל על סבלם של פועלי המושבות על־ידי ייסוד מוסדות עזרה הדדית.
מייסדי ההסתדרות התאמצו לחזק את לבם של הפועלים בהיאבקותם היומיומית.
מבחינה זו ראוי לציין במיוחד את דבריו של <strong>ברל כצנלסון</strong> בועידה הרביעית
של פועלי יהודה בשנת תרע&#8220;ד. בראייתו החודרת למעמקי הדברים עמד על ערכו
החיוני של מאבק הקומץ הקטן של הפועלים העברים על קיום העבודה העברית כנשמת
הציונות. הוא עושה את חשבון הנפש לאחר מאמצים במשך עשר שנים לכבוש את
העבודה, מעלה את לבטיו של החלוץ העברי בחיי יום יום, מונה את הקשיים הרבים
ומסַכּם את ה&#8221;יש&quot;, והנה קטעים מסיכומיו:</p>

<p>שוב אנו עומדים בחשבון עולמנו. מהי עבודתנו במושבות
הקיימות? מה ערכה ומה תועלת בתלאותיה? – – כן, חברים, &#8220;התקוות הגדולות של
כיבוש העבודה לא נתקיימו&#8221;. גם מבחוץ וגם מבפנים לא התמעטו המכשולים במשך
עשרת השנים. לא רב היה מחננו, מחנה הכובשים, וגם רבים מאתנו ברחו מן המחנה
באפס כוח ורצון, בהיעדר קירבה אמיתית לעבודה; ואולם &#8220;נוע תנוע!&#8221; כאלף נפש
עובדות ביהודה וכחמש מאות בגליל. זוהי הנפש אשר רכשנו לנו בעבודתנו. ומהן
כשמונה מאות – תשעה מאות נפש עובדות בתוך המושבות הישנות. הנה הולכת ונוצרת
המשפחה העובדת בזקניה ונעוריה. הנה נפתח פתח צר ודרכו נכנסת העבריה העובדת,
הכובשת לה מקום בתנאים הכי קשים ועל אף כל המכשולים. – – עבודתנו במושבות
לא זו בלבד שפרצה ופורצת איזה סדרים בתוך המושבות, ערכה העיקרי הוא בזה
ששימשה פרוזדור ובית־הכנה לצורות העבודה והיישוב החדשות. כיבוש העבודה
ביישוב הישן חדל להיות מטרה בפני עצמו. דרכו אנו עוברים הלאה והוא היה לנו
למוט־תנופה בשביל התפתחות היישוב החדש. וכיבוש העבודה היה &#8220;אב־מלאכה&#8221; לכל
עשייתנו. ממנו פינה, ממנו יתד.</p>

<p>(הפועל הצעיר, תרע&quot;ד, 15)</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50428">https://benyehuda.org/read/50428</a></div></body></html>