<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לתקנתה של ירושלים</title>
	<meta name="author" content="יוסף רבינוביץ"/>
</head>
<body>

<p>ירושלים העברית זקוקה לסעד כלכלי בכדי שתוכל להתאושש מן
המהלומות שניתכו עליה בשנים האחרונות ומן המצור שבו היא נתונה זה חדשים
רבים.</p>

<p>ירושלים העברית המגוונת בעדותיה מסוגלת פחות לעמוד נגד
הפורענויות מאשר עיר אחרת בארץ. כשירדו על ירושלים גזירות הממשלה הבריטית
על־ידי כיבוש חלקים מרכזיים של העיר ודחיקת רגלי הסוחרים והתעשייתנים
היהודים ולבסוף באירגון הטירור הערבי, הובלטה חולשתה החברתית; היא התבלטה
גם במיעוט יחסי של גיוס הכוחות הצעירים למלחמה בשונא. אין מן התועלת למנות
את התוצאות השליליות הנובעות מחולשת היישוב העברי בירושלים. ברצוני לעמוד
על הדרכים אשר עלינו ללכת בהן בכדי לשנות את פני הדברים.</p>

<blockquote>
<br />
</blockquote>

<h2 id="פעולהכלכלית">פעולה כלכלית</h2>

<p>יש ענפי עבודה שאפשר לפתחם במידה כזאת שיפרנסו משפחות רבות
בירושלים. אחד הענפים האלה היא חרושת האבן. בסביבות ירושלים אפשר לפתח
מחצבות אבן מן המין המשובח ביותר, אשר תספקנה אבן לבנייה ואבן לעיבוד
אמנותי. במשך שנים רבות בוששנו עד שלבסוף מצאנו את הדרך הנכונה להרחבת
חרושת האבן. בירושלים הוקמו על־ידי חברת &#8220;אבן וסיד&#8221; מפעלים חרשתיים
ממוכנים, שהעסיקו מאות משפחות בעבודה תמידית. בכדי לפתח את חרושת האבן בקנה
מידה גדול יותר יצא שליח מיוחד מטעם חברת &#8220;אבן וסיד&#8221; לאיטליה ולמד את דרכי
פיתוח חרושת האבן על־פי שיטות עבודה הנהוגות שם. הוזמנו גם מכונות חדשות
מאיטליה. מאורעות הדמים עיכבו בעד הרחבת הפעולה והמפעלים בסביבות קסטל
ועטרות, שהוקמו בעמל כה רב ובהשקעות כספיות גדולות, נחרבו כליל בידי
השונא.</p>

<p>עתה עלינו להקים מחדש את מפעל חרושת האבן בקנה‏־מידה רחב,
באופן שיספק אבן לבנייה לצורותיה וגם אבנים לקישוטים שונים ולצרכים
אמנותיים וגם ליצוא, כי האבן הירושלמית ניתנת לעיבוד שימושי ואמנותי כאחד.
הקרן־הקיימת לישראל נאותה להעמיד לרשות מפעל חרושת האבן המחודש שטח קרקע
על־יד תל־ארזה להקמת בית־חרושת לעיבוד האבן, ובסביבות ירושלים נצטרך לפתח
מחצבות חדשות.</p>

<p>מפעלים קונסטרוקטיביים אחרים הבאים בחשבון לפיתוח רחב יותר
הוא ענף הדפוס. יש להקים בירושלים בית־דפוס מרכזי אמנותי שידפיס ספרי מדע
וספרי קודש לכל העולם היהודי. פיתוח מפעל הדפוס המרכזי יפרנס מאות משפחות.
הרעיון הזה הועלה בתוכנו זה מזמן, ועם התחלת התקופה החדשה לירושלים העברית
יש לעבד את הפרטים להגשמתו ולגייס את הכספים הנחוצים וגם את המומחים
שישקיעו את מרצם וכשרונותיהם בהגשמת המפעל. יש להרחיב גם את מפעל היהלומים.
המומחים שהשקיעו את הונם ומרצם במפעלים הקיימים מוכנים לסייע בהרחבתם. יש
לבחון את ההצעות הקונקרטיות ולהטות את היזמה הכספית לצד ירושלים. יש להתחיל
בפיתוח מקצוע האופטיקה בירושלים. יש לפתח יותר את החרושת הזעירה והמלאכה
הקיימות כבר בירושלים ע&quot;י מתן עזרה להן בהקמת <strong>מרכז תעשיתי</strong>, סיוע טכני
ואשראי זול יותר מאשר עד עתה.</p>

<p>יש להרחיב גם את הפעולה להכשרה מקצועית של הנוער בירושלים.
יש לציין במיוחד את הפעולה הקונסטרוקטיבית של הסתדרות הנוער העובד ומרכז
ברנדייס, מיסודה של הסתדרות &#8220;הדסה&#8221;, אשר פעלו במשותף בשנים האחרונות. יש
לעשות הכל בכדי ששני המוסדות האלה ירחיבו את היקף פעולתם. יש לבחון את כל
ענפי הפעולה המקצועית ולקבוע את הדרכים להרחבת ההכשרה המקצועית של הנוער
בירושלים הזקוק במיוחד לכיוון מקצועי ולהדרכה.</p>

<p>צריך לחזק גם את ענף המסחר העברי, אשר סבל כל־כך הרבה
בשנים האחרונות על־ידי מלחמה שיטתית של הממשלה הבריטית נגד המסחר העברי
בירושלים וע&#8220;י העזרה שניתנה לערבים לשדוד את המרכז המסחרי העברי. יש לסייע
לסוחרים העברים להקים את הריסותיהם ולמצוא את הדרכים הנכונות להרמת ערכו של
המסחר העברי. יש קרקעות המתאימות להקמת מרכזים חדשים לפיתוח המסחר העברי,
וצריך לסייע לבעלי היזמה הקונסטרוקטיבית מבין חוגי הסוחרים העברים ע&#8221;י
הדרכה כלכלית נכונה וסעד כספי בריא.</p>

<blockquote>
<br />
</blockquote>

<h2 id="פעולהחברתיתוסוציאלית">פעולה חברתית וסוציאלית</h2>

<p>היישוב בירושלים סבל במשך דורות מעצם היותו מחולק ומפורד
לעֵדות רבות ורחוקות זו מזו מרחק תרבותי. עובדה זו הפריעה מאוד להתפתחותה
של ירושלים העברית. עומדים אנו בפני הכרח במפנה מכריע ועלינו לרכז את מיטב
כוחותינו בכיוון זה.</p>

<p>היישוב העברי בירושלים מנה בשנת תרפ&#8220;ב 33,970 נפש, ובשנת
תש&#8221;ט – 102,000 נפש. לפי המפקד של יהודי ירושלים בשנת תרצ&#8220;ט היו מחציתם
אשכנזים ומחציתם בני עֵדות המזרח. בשנים תרפ&#8221;ח־תרצ&quot;ט גדל היישוב היהודי
בירושלים ב־20,000 נפש בערך. רובם בני עדות מזרח, כי הריבוי הטבעי של עֵדות
אלה עולה על זה של העדה האשכנזית וגם הגיעו לירושלים יהודים מן הארצות
השכנות. בני עדות המזרח אף הם מפורדים לבני היישוב הישן ובני היישוב החדש.
המושגים החברתיים והתרבותיים של העדות השונות אחרים הם ומצבן החמרי
הסוציאלי שונה תכלית שינוי. בה בשעה שבני העדה האשכנזית ממלאים רובם את
שורות הפקידות העברית והפקידות הממשלתית, ממלאים בני עדות המזרח את שורות
העובדים בעבודות הגופניות הקשות. גם מבחינת ההשכלה עומדים בני עדות המזרח
במדרגה נמוכה בהרבה מזו של האשכנזים ועד היום יש בין עדות המזרח ילדים שלא
זכו אף להשכלה עממית. גם מבחינת שיכון גרוע בהרבה מצבם של בני עדות המזרח
מזה של האשכנזים. גם בשכונת מאה־שערים והשכונות הסמוכות לה מבני היישוב
האשכנזי הישן גדולה הצפיפות, אולם בהן גרים רק 10% מן האוכלוסיה העברית
בירושלים. אם המצב הכלכלי־סוציאלי הנמוך של רוב האוכלוסיה העברית בירושלים
ימשך עוד שנים אחדות תלך ותרד הרמה של היישוב העברי בירושלים. אנו מצווים,
איפוא, לקבל על עצמנו לפעול בהתמדה ובקנה־מידה מתאים לשינוי פני הדברים
באופן יסודי.</p>

<p>בנסיוננו לפעול בין בני היישוב היהודי הישן המרוכז בשכונת
מאה־שערים והשכונות הסמוכות נתקלנו בקשיים חמורים. אנשים אלה מתייחסים
אלינו באי־אימון. אולם עלינו לבקש דרכים חדשות לפעולותינו, כי אין להשאיר
את הדור הצעיר במצב של זרוּת לכל מה שנוצר והולך ביישוב העברי בארץ. עלינו
להוכיח לחוגים האלה את הלויאליות שלנו לגבי המושגים הדתיים שלהם ואז הם
יקבלו מאתנו את הטוב מבחינה כלכלית וחברתית וישתתפו בבנינה של ירושלים. יש
לנו כבר קשרים עם חלק מהם. חברי הסתדרות פועלי אגודת־ישראל בירושלים
משתתפים בפעולה את אתנו בשטחי עבודה והכשרת הנוער לעבודה. התוצאות הן
מעודדות ובכיוון זה יש להמשיך בקנה־מידה רחב ביותר.</p>

<p>גם בפעולה חברתית־סוציאלית בין בני עדות המזרח אנו נתקלים
בקשיים, אולם אפשר להתגבר עליהם בעצם הפעולה הפוריה הנותנת תוצאות חיוביות.
אחת הדוגמאות המאליפות בפעולה זו היא הסתדרות הנוער העובד. הסתדרות זו,
שבני עדות המזרח מהווים מחצית חבריה, עלה בידה לאחד מבחינה חברתית את בני
העדה האשכנזית עם בני עדות המזרח ולפתח בהם את הנכונות החלוצית. מתוך
הסתדרות זו התגייסו כל חבריה המתאימים להגנה ולכל פעולה יישובית אחרת
הכרוכה בקשיים רבים. אולם הנוער העובד אינו מקיף את כל שדרות הנוער מחוסר
כוחות להדרכה ואמצעים. בשם חוסר פעולה מספקת בשטח זה אנו משלמים ביוקר, כי
רבים מהנוער בירושלים גדלו ללא תורה, ללא עבודה וללא הדרכה חברתית,
וירושלים העברית הרגישה על גבה את התוצאות המעציבות, המציאות מחייבת פעולה
להצלת הנוער בירושלים מהתנוונות נוספת.</p>

<blockquote>
<br />
</blockquote>

<h2 id="קרית־עבודה">קרית־עבודה</h2>

<p>עלינו להוציא את הנוער בירושלים משכונות העוני. יש להקים
קרית־עבודה גדולה, לפחות בת אלף משפחות. על הלשכה הראשית של הקרן־הקיימת
לישראל לרכז את הקרקעות בשטח שבין רחביה ובית־הכרם להקמת קרית־עבודה. על
החברה לפיתוח ירושלים להשיג את האמצעים הדרושים למימון המפעל הגדול הזה.
בקריה הזאת יוקמו מוסדות חינוך עממיים. זה יהיה הצעד הראשון לשבירת ההרגלים
של חיי דור ההפלגה, בהם חיים רבים מיהודי ירושלים מתוך עניות בחומר וברוח
גם יחד. קרית־עבודה זו תורכב ממשפחות צעירות עובדות, בני הנוער המאורגן
ונוער עובד, המסוגלים לחיי ציבור מאורגנים, מבני עדות המזרח ומבני העדה
האשכנזית גם יחד. בהקמת קרית־עבודה זו יש להשקיע לא רק כספים, כי אם גם
כוחות־נפש רבים, כדי לחנך את חברי הקריה הצעירים ואת ילדיהם לחיי עבודה
ויצירה ולנטוע בהם את ההכרה, שהם שומרי חומותיה של ירושלים במובן היותר
נעלה של המושג הזה.</p>

<p>בהציגנו לפנינו את התכנית הזאת עלינו לראותה כצעד ראשון
להקמת קריות־עבודה נוספות בעתיד. בלי צעד ראשון רחב־היקף לא נשנה את
המציאות הקיימת. במחצית היובל האחרון עשינו מעט מאוד להבראתם הכלכלית
והחברתית של המוני העם שבאו להשתקע בעיר הקודש ירושלים. רבים מבני ההמון
הזה השקיעו את חסכונותיהם מעבודה הקשה בהקמת דירותיהם, לפי המושגים שרכשו
מאלה שמצאו אותם בנחלאות השונות, ואנחנו, בני היישוב החדש, לא עזרנו להם
בזמנו ברכישת קרקע זול ומתאים ולא הדרכנום להקים שכונות עממיות
ובריאות.</p>

<p>יחד עם זאת עלינו לדאוג לחינוכם העממי והמקצועי של כל בני
הנוער בירושלים. עלינו לארגן את החינוך כך, שלא יהיה אף ילד עברי שלא יגיע
לבית־הספר היסודי משום שצר המקום בשבילו. יש להקים בתי־ספר נוספים לקליטתם
של אותם הילדים שנשארו מחוסרי־חינוך מחוסר מקום בבתי־הספר הקיימים, ואז לא
יכבד עלינו לחייב את כל ההורים למסור את ילדיהם לבתי־הספר העממיים על־ידי
חקיקת חוק חינוך חובה. החינוך העממי צריך להיות חדור רוח חלוצית בונה ואין
להסתפק בחינוך שיגרתי.</p>

<p>אני רואה את הימים הבאים לקראתנו כגורליים בעיצוב עתידה של
ירושלים העברית. הנני מקווה, שלא נחזור על השגיאות ששגינו בעשרים וחמש
השנים האחרונות ביחס לירושלים ועל כן תובע אני להתחיל מיד בפעולה לחיזוקה
של ירושלים. אם נתחיל לפעול לפי תכנית רחבה ומקיפה נשיג את מטרתנו.</p>

<p>הנני כותב את דברי אלה לקול רעם התותחים המרעישים את היישוב בירושלים. בה בשעה שתיפסק ההרעשה עלינו להתחיל בבנייה מחדש.</p>

<p>ירושלים, כ&#8220;ה באייר תש&#8221;ח</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50442">https://benyehuda.org/read/50442</a></div></body></html>