<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יוחנן רזניק</title>
	<meta name="author" content="יוסף רבינוביץ"/>
</head>
<body>

<p>בראשית האביב עבר דרך מרחביה אחד מחשובי המושבה הגרמנית
בחיפה האינג' תיאודור פרנק. מפיו נודע לנו כי על היישוב היהודי מתרגשות
גזירות רעות. לרשות של הצבא הגיעה שמועה, כי צעירים יהודים עוסקים בריגול
לטובת אנגליה, ולכן זומם ג&#8217;מל פחה גזירות חדשות על היישוב. ואמנם, עברו
שבועות מעטים וגזירת גירוש נגזרה על יהודי תל־אביב והמושבות שביהודה. חלק
מן המהגרים עתידים היו לעבור את מרחביה בדרכם למושבות הגליל ולטבריה.
הפסקנו את עבודת הזריעה שעמדה בתקפה והכינונו אהלים ממחצלות, לחם ומים. על
סיפוק צרכי האורחים, עוברי־דרך, הפקדנו את החברים המנוּסים ביותר. על אחד
משומרי השדות הקבועים הטלנו את ענין ההספקה לאורחים, ולשמירת השדות נשלח
חבר אחר. בלילה ההוא נשמעה מן השדה יריה, אחת ושתים. מיהרנו לשדה ומצאנו את
חברנו יוחנן רזניק פצוע בחזהו ומתבוסס בדמו. החברה י. הספיקה רק להשקותו
מים, כי המלים היחידות והאחרונות שלו היו: &#8220;תני לי מעט מים!&#8221; כעבור רגעים
מספר יצאה נשמתו. שכלנו חבר אשר היה קשור אלינו באלפי נימים.</p>

<p>יוחנן רזניק נצטרף אלינו בתחילת עבודתנו במרחביה והתחבב
עלינו בטוהר לבו. מקץ שנים מספר יצא לרוסיה. שם היו לו אחים צעירים ממנו
והוא ביקש דרכים איך להעלותם ארצה; כולנו התגעגענו עליו, על החבר הטוב
והנאמן. קראתי לו לשוב אלינו, לחזק את עדתנו הקטנה ולהיות עמנו בעבודתנו
הקשה ורבת הסכנות, והוא חזר אלינו ודבק בנו כאח. בשנה האחרונה לחייו ארס לו
את חברתנו מרים, הבת הבכירה לבית גוטמן, היא היתה פאר משפחתנו הגדולה ביפיה
ובתכונותיה האצילות אשר ירשה מאביה המנוח. התגאינו על הצמד הנחמד הזה, והנה
השתלחה בנו יד בני עוולה מן המארב, וגזע ישרים נכחד.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50416">https://benyehuda.org/read/50416</a></div></body></html>