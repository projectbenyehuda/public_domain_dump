<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פריסת־שלום אחרונה</title>
	<meta name="author" content="יוסף רבינוביץ"/>
</head>
<body>

<p>בסוף שנת תרצ&quot;ה ביקרתי, בפעם הראשונה לאחר צאתי ממרחביה,
את קיבוץ &#8220;השומר הצעיר&#8221; הבונה את חייו במקום הזה. מצאתי את מרחביה טובלת
בעצי־נוי, שניטעו סביב החצר בעצם ימי מלחמת העולם. כמעט נכנסתי לחצר
הקיפוני חברים צעירים בשמחה. והנה אשה צעירה ניגשת אלי ומברכת אותי לשלום
בפנים מאירים. זאת היתה פרידה&#8217;לה בת הזקונים של נוח זבורסקי. במשק הקיבוצי
של מרחביה, אשר ר' נוח היה בין מחונני עפרו בשנה הראשונה לעלותו לארץ, קם
דור מיוצאי חלציו של ר' נוח זה – נכד לר' נוח בקיבוץ מרחביה. שאלתיה לשלום
שלמה, בנו יחידו של ר' נוח. והנה נודע לי כי ימים אחדים לפני כן יצא
מבית־הסוהר שבעכו. בשמרו על שדות מרחביה נתקף על־ידי חמסנים ובהגנו על עצמו
נפצע אחד התוקפים. נוח נדון לששה חדשי מאסר וזה עתה שלמו ימי מאסרו.</p>

<p>סעדנו את לבנו ויצאנו לבקר את המשק. והנה כל פינה מלאה
חיים ותנועה. התינוקות בחדר־הילדים ישנו שינה מתוקה, בריאים ורעננים. על
לבי עלה זכר הימים ההם, החליים הרעים אשר גזלו ממנו את ילדינו אחד אחד.
ביקשתי מאת החברים להביאני אל התל ששם נוסדה בראשונה הנקודה שלנו. פנינו
בשביל צר אל חורשה גדולה וצפופה המתנוססת על הגבעה הקרובה ממערב לחצר. בלב
החורשה ראיתי כוורות וסביבן רוחשים המוני דבורים. כאן הן מוצאות מזון בשפע
מפרחי השיחים והן עושות לנו את הדבש הטוב.</p>

<p>נפרדתי מן החברים בחצות הלילה ועם דמדומי בוקר עמדתי על
רגלי. מעבר לחלון חדרי התנוססה למולי גבעת המושב על זיתיה הרעננים. בין
הגבעה הזאת וחצר הקיבוץ משתרעת שדרת הברושים היפים והגנדרנים – היא שדרת
האהבה, כך היא נקראת כיום בפי בני המקום.</p>

<p>נפרדתי בלאט מן הגבעה, מן השדרה, מן החצר, מכל העובדים
החרוצים ומכל החי. לקחתי את ילקוטי תחת זרועי ויצאתי אל הדרך ההולכת לתחנת
עפולה, הלא היא הדרך הידועה לי כל כך מימי עברי בה יומם ולילה במשך שנים
רצופות, ואולם עתה מה נשתנה! הרגשתי כי רגלי קלות, הסתכלתי והנה אני צועד
על כביש סלול יפה, הוא הכביש אשר נסלל בתוך כל רשת כבישי הבטון שנסללו
בנקודות העמק אחרי מאורעות שנת תרפ&quot;ט. משמאלי השתרעה חורשת עצי אקליפטוסים
ועצי ארנים. אלפי עצים הפיצו מסביב רעננות וחיים. צפרי דרור הרנינו את חלל
העולם ומילאוהו צהלת שחרית. חיפשתי בעיני את הבאר הישנה והבצה הקטנה
הירקרקה מסביבה – והנה הכל נבלע בתוך היער הנפלא הזה. עמן נבלעו גם כל
חידקי הקדחת למיניהם לבלי שוב עד עולם.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50419">https://benyehuda.org/read/50419</a></div></body></html>