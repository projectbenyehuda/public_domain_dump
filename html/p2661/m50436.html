<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>איחוד מחנה הפועלים</title>
	<meta name="author" content="יוסף רבינוביץ"/>
</head>
<body>

<p>לאחר שהיישוב העברי הקטן בארץ־ישראל ניצל מן המצוקה שהיה
נתון בה במלחמת העולם הראשונה ומן הרדיפות של השלטונות התורכיים, עמד הקומץ
של ציבור הפועלים לחשב את דרכו לקראת הבאות. הצהרת בלפור גילתה אפקים רחבים
והיתה תכונה נפשית לקבלת אחים שיעלו לארץ ויצטרפו אלינו &#8220;לחונן את עפרות
ארצנו&#8221;. <strong>ברל כנצסלון</strong> ז&#8220;ל ציין סימני הדרך ב&#8221;לקראת הימים הבאים&#8220;,
<strong>ואהרון דוד גורדון</strong> ז&#8221;ל פנה אל ועידת הפועלים החקלאיים בפתח־תקוה במכתבו
&#8220;עבודתנו מעתה&#8221;.</p>

<p>היישוב העברי, אשר מנה אז לא יותר מחמישים אלף נפש, מצבו
הכלכלי היה מדולדל מתלאות המלחמות והמחלות הרבות. יהודי ירושלים – מצבם היה
בכל רע לאחר שנות הרעב שעברו עליהם ומחוסרי כל יסוד כלכלי לקיומם; יהודי
יפו־תל־אביב התחילו רק לחזור ממקומות גלותם לאחר גירושם על־ידי ג&#8217;מל פחה;
בחיפה היו כאלפים נפש יהודים והם היו מיעוט קטן באוכלוסיה הערבית המרובה
והמושרשת; במושבות יהודה והשומרון התחילו להתאושש ולבקש דרכים להחייאת
המטעים ויתר ענפי המשק; האיכרים המעטים במושבות הגליל התחתון שסבלו פחות
מיתר חלקי היישוב, ציפו לתגבורת כוחות בכדי להחזיק מעמד נגד הכפרים הערביים
הרבים אשר הקיפו אותם מכל עבר; היישובים המעטים והמרוחקים בגליל העליון
מצבם היה מסוכן ביותר מכל הבחינות וביחוד מבחינת הבטחון.</p>

<p>בימים ההם התחילו להגיע ראשוני העלייה השלישית. עלינו, על
בני העלייה השניה, היה לארגנם, מה שנקרא כיום – קליטה. היה עלינו ליצור
כלים לקליטתם של העולים הן מבחינה כלכלית והן מבחינה חברתית־רוחנית. עשינו
מאמצים ליצור את הכלים האלה, את הדפוסים האירגוניים להשגת המטרה
הזאת.</p>

<p>בשנים של מלחמת העולם הראשונה, בהיותנו מנותקים מן העולם
החיצוני ומתוך נשיאה בסבל המלחמה והפגישות המשותפות בעבודת־אחים, התקרבו
שני הפלגים בתנועת העבודה בארץ־ישראל: הפועל הצעיר ופועלי ציון. עם סיום
המלחמה ועם ההתכוננות לקראת בואה של העלייה השלישית, ביקשנו דרכים לליכוד
הכוחות לפעולה משותפת. תוך כדי המאמצים ליצירת מסגרת אירגונית משותפת
לעבודה מעשית, נדמה היה לחלק מאתנו שמן ההכרח וגם מן האפשר ליצור לא רק
מסגרת אירגונית משותפת, כי אם גם מסגרת אידיאולוגית משותפת. עוּבדה תכנית
להקמת מפלגת עבודה אחת, שתכלול בתוכה גם את העבודה המעשית לקליטת העלייה,
כיבוש ענפי העבודה השונים, יצירת ערכי התיישבות חדשים בכפר ובעיר וגם את
החינוך החברתי. הוצע להקים מפלגת עבודה אחת בשם &#8220;אחדות העבודה&#8221;.</p>

<p>זכורני, באחד הימים האפורים של חורף שנת תרע&#8220;ט הזדמנתי
בארוחת הבוקר אל שולחנו של בעל האכסניה הפועלית הזקן החביב ליפסון, והייתי
עֵד לחילופי דעות בין החברים <strong>דוד בן־גוריון ואליעזר שוחט</strong>. בן־גוריון
קרא מן הכתב את הסעיפים היסודיים של התכנית ל&#8221;אחדות העבודה&quot;. בסעיף הראשון
נאמר: אחדות העבודה היא חלק של תנועת הפועלים בעולם ובסעיף השני שהיא חלק
מן התנועה הציונית וכו'. הויכוח בין שני החברים היקרים האלה התנהל בכל
חריפותו סביב שני הסעיפים היסודיים. אליעזר שוחט טען שהסעיף השני הוא
היסודי. הוא צריך לעמוד בראש התכנית, כי מצבנו המיוחד מחייב זאת.</p>

<p>בפגישה הארצית של חברי מפלגת &#8220;הפועל הצעיר&#8221; בירושלים, ביום
ה' אדר תרפ&#8220;ב, הגדיר א. שוחט את עמדתו בשאלה זו בדברים אלה: – יש הרבה
רעיונות משותפים לפועלים העברים ולפועלים בכל העולם, אבל אין לשכוח את
ההבדל העצום: האחרונים כבר יושבים על אדמתם, בראו ובוראים כבר ערכים
כלכליים, רכוש; הפועלים העברים צריכים עוד להתרכז בארץ מולדתם ולהתקשר
לאדמתה, ועודם זקוקים לעזרה מחו&#8221;ל בכדי למלא את הגרעונות. הבדל יסודי זה
הוא המעכב בעדנו מלהצטרף לאינטרנציונל. עלינו לעשות קודם עבודה לאומית ששום
אינטרנציונל לא יעזור לנו בה. ההצטרפות אליו עלולה לגרום שנשכח את מצבנו
המיוחד, דבר שיכניס זיוף בחיינו ויביא נזק לעבודתנו.</p>

<p>כשהקשבתי לויכוח החם בין אליעזר שוחט ובין בן־גוריון
בנקודה זו, הבינותי באופן ברור, שנקודות־מוצא אלה בשום אופן לא תביאינה
ליצירת מפלגת עבודה אחת, ויש להקים מסגרת אירגונית משותפת לעבודה מעשית.
הנסיון ליצירת מפלגת מעמד אחת בשם אחדות עבודה אמנם נעשה בכינוס הוועידה של
הפועלים החקלאיים בפתח־תקוה. בוועידה זו הועלתה התכנית של אחדות העבודה.
היא נתקבלה אמנם ברוב, אולם חברי &#8220;הפועל הצעיר&#8221; עזבו את הוועידה. לאחריה
התקיימו מוסדות אירגוניים מקבילים של &#8220;אחדות העבודה&#8221; ושל &#8220;הפועל הצעיר&#8221;:
שני מרכזים חקלאיים, שני מוסדות קבלניים לעבודות ציבוריות לקליטת עולים,
שתי קופות־חולים וכו'.</p>

<p>בינתיים הגיעו ובאו לארץ חלוצי העלייה השלישית מרוסיה
ומארצות מזרח אירופה אחרות. נוסף לקשיי הקליטה האובייקטיביים: חוסר מקורות
עבודה, חוסר כספים לשיכון מינימלי, לרכישת כלי עבודה וצרכים חיוניים אחרים
– היו עוד הקשיים של קיום מוסדות אירגוניים כפולים של ציבור הפועלים. המצב
העגום הזה גרם לנו מפח־נפש רב. התסיסה הנפשית למצוא דרך לעבודה מעשית
משותפת הלכה והתגברה. בתסיסה זו מילא כידוע <strong>יוסף טרומפלדור</strong>, אשר הגיע
לארץ – לאחר שאירגן ברוסיה את גרעיני הסתדרות &#8220;החלוץ&#8221; – אחד התפקידים
המכריעים. הוא ביקר ברוב המקומות בארץ וקרא לאיחוד הכוחות לעבודה מעשית.
לבסוף פנה בקול־קורא לציבור הפועלים ליצור הסתדרות עובדים כללית אחת. התומך
הנלהב הגדול בקריאתו זו של יוסף טרומפלדור, היה החבר הסופר ומורה־הדרך של
ציבור הפועלים <strong>יוסף חיים ברנר</strong>. הוא הסביר לכל חלקי ציבור הפועלים
למפלגותיהם, שעליהם להתאחד בנקודות המאחדות את הכול לשם יצירת הסתדרות
עובדים כללית אחת, על־אף חילוקי הדעות בשאלות חברה שונות.</p>

<p>באותו זמן נקרא יוסף טרומפלדור לעזרה דחופה להגנת נקודות
הספר בגליל העליון, שהיו בסכנה חמורה לרגל התנגשויות בין חבורות ערביות
ופלוגות צבא צרפתי בגבול הצפוני של ארצנו. המצב החמיר מיום ליום. מטולה,
כפר־גלעדי, תל־חי היו בסכנת השמדה פיזית ממש. אנשי &#8220;השומר&#8221; וחברי ההגנה
שחשו לעזרתם סבלו מחוסר תגבורת ותחמושת. יוסף טרומפלדור הזעיק את היישוב
כולו והעמיד אותנו על הסכנה הגדולה האורבת לא רק לנקודות הנתונות
בטווח־האש, אלא לגליל העליון כולו העלול להיכרת משטח ארץ־ישראל. במערכת
ההגנה הזאת בגליל העליון השתתפו יחד עם יוסף טרומפלדור גם חברים מספר מבני
העלייה השלישית, אשר עלו לארץ עם ראשית עלייתם של חברי &#8220;החלוץ&#8221;
מרוסיה.</p>

<p>כשאנו משקיפים על מלחמת הגבורה העילאית הזאת כעבור תקופת
דור שלם, אנו נוכחים לדעת שבהקרבה העצמית של יוסף טרומפלדור וחבריו, לא זו
בלבד שהצילו חבל ארץ נפלא זה כחלק מארצנו, אלא העלו את ערכו של היישוב
העברי כולו בעיני ערבי הארץ וכל יושבי ארצות ערב הגובלות בארצנו. מלחמת
תל־חי נחרתה בלבותינו כסמל נצחי של נאמנות למולדת, כפי ביטויו של יוסף חיים
ברנר ז&quot;ל: – &#8220;אשרי מי שמת בהכרה זו – ותל־חי למראשותיו&#8221;.</p>

<p>קריאתו של יוסף טרומפלדור לפועלי ארץ־ישראל להתאחד לפעולות
משותפות הכתה גלים חזקים. המרכזים של מפלגות הפועלים ביקשו דרכים ליצירת
גשר לעבודה משותפת. חלוצי העלייה השלישית, שנאחזו מתוך קשיים גדולים בעבודה
של סלילת כבישים בעמק יזרעאל ובגליל, גם הם הרימו את קולם בדרישה לאיחוד,
להגברת הכוחות המשותפים לקליטתם של המוני החלוצים המצפים לעלייה. יוסף
טרומפלדור הדגיש בקריאתו את סבלותיהם של אחינו ברוסיה.</p>

<p>היהדות הרוסית נעקרה ממקומות היישוב הנושנים והמוניה
עומדים כולם צרורותיהם על שכמם ומחכים לפתיחת שערי־הארץ. עומדים הם על פרשת
הדרכים מלאי צער ותקוות. אם יפתחו השערים המובטחים, נהור ינהרו הנה המונים
המוכנים לכל קרבן, מפני שאין להם מה להפסיד. מאחוריהם חרמות, עינויים,
פוגרומים, הרג וחילול כבוד בנותיהם ונשיהם. ואם השערים לא ייפתחו, לא תהיה
להמונים כל ברירה בלתי אם להשלים את מצבם ולהפקיר את עצמם לעינויי גיהינום.
שוב יבואו פוגרומים וטבח, שוב יאנסו את בנותיהם ונשיהם, שוב יזרמו
נהרי־נחלי דם לדראון־עולם. היהדות הרוסית דופקת על שערי הארץ.</p>

<p>כך הלכה ונוצרה האוירה ליצירת הסתדרות עובדים כללית אחת,
המאחדת את הכול לעבודה משותפת מתוך רצון. לעתים קרובות נזכר אני במכתבו של
החבר דוד בן־גוריון בשם &#8220;אחדות העבודה&#8221; אל הוועד המרכזי של &#8220;הפועל הצעיר&#8221;,
בו הוא מבקש את הסכמתו של &#8220;הפועל הצעיר&#8221; לכינוס ועידה לשם איחוד הכוחות
והוא מבטיח שההחלטות תתקבלנה מתוך הסכמה הדדית.</p>

<p>סוף־סוף התכנסה הוועידה הכללית לאיחוד פועלי ארץ־ישראל
בהסתדרות עובדים כללית אחת. שמונה ימים רצופים נמשכה ועידה זו. היו בה
&#8220;מרחיבים&#8221; ו&#8220;מצמצמים&#8221; את תחום פעולותיה של ההסתדרות. היו ויכוחים סוערים
מאוד, אולם רצון אחד התבלט: למצוא דרך לאיחוד הכוחות לעבודת העם. את הרצון
הזה ביטא <strong>יוסף ברץ</strong> בפשטות, נאמנות ולבביות: &#8220;לא נצא מכאן כי אם
מאוחדים&#8221;. אולם גם לאחר זה שברץ ביטא את רצונם של רבים מצירי הועידה
למפלגותיהם, התנהלו ויכוחים, אשר השאירו עלי רושם קשה. נדמה היה לי, שאנו
רחוקים עוד מן ההחלטה להתאחד לעבודה משותפת, שיש בה משום עבודת־אחים. כפי
שהזכרתי, התנהל הויכוח על תחומי הפעולה של ההסתדרות ואף אני נטלתי חלק
בויכוח זה והייתי בין המצמצמים, כי רציתי להיות בטוח שאת אשר נקבל על עצמנו
נקיים במסירות ובלב שלם. על כן התנגדתי לכלול את סיפוק כל הצרכים החברתיים
של החבר בתחומי ההסתדרות הכללית. לא חסרו גם דברי הרס של קבוצת צירים קטנה
מאוד אשר היוו בעתיד את הפרקציה. אולם הרוח הטובה התגברה לבסוף על
הכול.</p>

<p>כבר בועידה הראשונה ראינו לפנינו את דרכנו לעבודה משותפת
ביצירת &#8220;חברת העבודה העברית&#8221; בארץ־ישראל. הרצון לעבודה משותפת יוצרת היה כל
כך רב, עד אשר ציר אחד, <strong>מאיר יערי</strong>, כיום התיאורטיקן השנון ביותר של
&#8220;השומר הצעיר&#8221;, הציע בדבריו בוועידה לבטל את המפלגות. לאחר מאמצים רבים
ומשותפים לבוא לידי הסכם כללי בניסוח החלטה על יצירת ההסתדרות הוכרזה
על־ידי <strong>דוד רמז</strong> ז&quot;ל ההחלטה בזו הלשון:</p>

<p>ועידת פועלי ארץ־ישראל יוצרת הסתדרות כללית של העובדים
העברים בארץ־ישראל. ההסתדרות הכללית מאחדת את כל הפועלים והעובדים בארץ,
החיים על יגיע כפים מבלי לנצל עבודת זולתם, לשם סידור כל הענינים
היישוביים, הכלכליים וגם תרבותיים של כלל העובדים בארץ לבנין חברת העבודה
העברית בארץ־ישראל.</p>

<p>עם הקמתה של ההסתדרות הכללית הורגשה הברכה הרבה הצפונה
בפעולות מאוחדות. אוחדו המשרדים הקבלניים של העבודות הציבוריות של הפועל
הצעיר ושל אחדות העבודה; בוטלו הפעולות המקבילות של המרכזים החקלאיים של
שתי המפלגות והמרכז החקלאי <strong>האחד</strong> הלך והרחיב את פעולותיו; גם
קופת־החולים הלכה והתבצרה. נוצרו כלים חשובים להרחבת פעולותינו הכלכליות
מתוך עזרה עצמית הדדית ועזרת ידידי־אמת אשר מעבר למחנה ציבור
הפועלים.</p>

<p>אחד הידידים הגדולים שהצטרף אלינו מראשית דרכנו – עוד מימי
העלייה השניה, היה ד&quot;<strong>ר ארתור רופין</strong>. הוא אשר נתן את ידו ליצירת קבוצת
ההתיישבות הראשונה – דגניה – בעמק הירדן והוא שהניח את היסוד ליישוב הראשון
בעמק יזרעאל – מרחביה. כשהתאספנו בחיפה לשם ייסוד הסתדרות עובדים כללית
אחת, הבין רופין את חשיבותו היישובית הגדולה של המעשה הזה, ובמכתב הברכה
שלו לוועידה קרא לאיחוד לאור המשימות הלאומיות, ואלה היו דברי
ברכתו:</p>

<p>ועידה נכבדה!</p>

<p>במשך שנים אינני חדל מלהרגיש, עד כמה שיגדל ערך עבודתנו אם
הפועלים בארץ־ישראל יתאחדו בהסתדרות אחת. לפיכך אני שמח בלב שלם לידיעה,
שאתם מתאספים עכשיו כדי לדון על שאלת האיחוד. הנני מקווה שתמצאו לשאלה הזאת
את הפתרון החיובי הנכון. העבודה המוטלת עלינו בשנים הקרובות היא ענקית
ועלינו להימנע מכל התפוררות ומכל סכסוך שעלולים להרבות את המכשולים. אחדות
היא הגדלת כוח הפועל; אחדות היא הפחתת ההתנגדות. כוח הפועלים המאוחד יתפוס
על נקלה בחיינו החברתיים את המקום היאה להם גם על־פי כמותם וגם לפי מסירותם
להקמת הבנין הלאומי בארץ־ישראל.</p>

<p>אני מברך את ישיבותיכם בהצלחה.</p>

<p>ד&quot;ר א. רופין</p>

<blockquote>
<br />
</blockquote>

<p>זמן קצר לאחר ייסוד ההסתדרות הכללית הגיש רופין לתנועת
העבודה שי יקר; מתוך יזמתו האישית ועזרתו המכרעת נוסד בנק הפועלים. בימים
ההם כאשר האמצעים הכספיים לפיתוח פעולת ההתיישבות בארץ הושגו מתוך קשיים
רבים, היתה בעזרתו של רופין לייסוד בנק הפועלים מנוף להרמת מפעלים כלכליים
ולהחשת פעולות עזרה לנקודות חקלאיות בצעדיהם הראשונים ולמפעלים המקילים על
ביצוע עבודות ציבוריות שונות.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50436">https://benyehuda.org/read/50436</a></div></body></html>