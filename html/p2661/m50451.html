<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>המצב בעבודה</title>
	<meta name="author" content="יוסף רבינוביץ"/>
</head>
<body>

<p><strong>(מכתבים ותזכירים להנהלה הציונית)</strong></p>

<blockquote>
<br />
</blockquote>

<h2 id="א.">א.</h2>

<p>ד' באלול, תרפ&quot;ז (1.9.27)</p>

<p>חבר שפרינצק היקר, שלום וברכה!</p>

<p>כידוע היו החוזים לעבודות בירושלים מוכנים ועל כן לא היו
כל עיכובים בהוצאת התכנית אל הפועל. בשבוע שעבר לא שולם כבר סיוע בירושלים
בהחלט והעבודות מתנהלות בסדר.</p>

<p>אחר היה הדבר בנוגע לעבודות חיפה ועפולה. לאחר שההנה&quot;צ
החליטה להגשים את העבודות החלה המחלקה להתיישבות בסידור חוזים. מכיון שצריך
היה לסדר עשרות חוזים – נמשךהדבר ימים ושבועות. רק עתה אנו עומדים בפני גמר
חתימת כל החוזים. היום חותמים גם חלק החוזים מעבודות השקאה וייבוש. בשבוע
הבא יצאו למעשה רוב פועלי חיפה לעבודה. בינתיים מצאתי לנכון להפסיק את
הסיוע בכדי להניע את מועצת פועלי חיפה מצד אחד ואת ה' ה. מצד שני שהחוזים
לייבוש יגמרו.</p>

<p>כן היה עלי להשפיע על הנהלת הקרן־הקימת ועל מועצת פועלי
חיפה והקבלן ה' ד. שהם ישתוו ביניהם ואני מקוה שהיום יחתם גם החוזה בנוגע
לייבוש הקישון המערבי הזה. עבודה זו תעסיק 200 איש.</p>

<p>ועתה בשביל להוציא את העבודות לפועל יש צורך בדירות, כלומר
באהלים. עמדתי לקנות מספר אהלים באמצעות ה' ר. באלכסנדריה והנה כשצריך היה
להעביר כסף – סרבה המחלקה הכספית מתוך נימוק, שנפל סכסוך בין ההנה&quot;צ וה' ר.
בנוגע לסכום הפיצויים שעליו לקבל לרגל הפסקת עבודתו בעניני העליה. הענין
הקטן הזה גרם לי עגמת נפש רבה.</p>

<p>אני מקוה שבשבוע הבא אוכל להודיעכם בדבר הגשמת תכנית העבודות במלואה.</p>

<p>לאחר שאוכל להסיח את דעתי מהגשמת תכנית העבודות האלה אשתדל
לסור למושבות, ביחוד לפתח־תקוה. המצב בפתח־תקוה הוא חמור מאוד ומן ההכרח
למצוא איזה כספים להקלת המצב ברגע זה. אין זה מן הנמנע שביום בהיר אחד
נעמוד בפני עובדה, שבאי־כוח הפועלים ישבו כולם בבית האסורים בעד אי־תשלום
חובות בעד קמח לפועלים רעבים ללחם. כך הוא מצב הדברים. ביקשת שלא נשלח
טלגרמות ולא שלחתי, אבל מה לעשות?! נחוצות 500 לי&quot;מ לפתח־תקוה וצריך להשיג
אותן בבזל ולהעבירן טלגרפית בלי כל דיחוי. המצב החמרי של הפועל ביתר
המושבות הוא בהרבה יותר טוב. מצב הבריאות בין הפועלים בחדרה הוא רע מאוד,
הקדחת מזכירה לנו את חיי חדרה מאז.</p>

<p><strong>תל־אביב</strong>: – עבודות הממשלה עוד לא התחילו, אבל תתחלנה
בימים הקרובים. לרגל העיכובים בעבודות חיפה לא יכולתי להפחית את הסיוע
בתל־אביב. צריך הייתי להפחית בבת אחת 100 לי&#8220;מ במשך השבוע שעבר, אבל מכיון
שבחיפה לא חתמו עדיין על חוזי העבודה לא יכולתי לעשות זאת. בכל־זאת הפחתתי
את הסיוע במאה לירות והשבוע לאחר שנחתמו החוזים הנני מפחית בירושלים 200
לי&#8221;מ ואחרי זה הכל ילך כשורה, כפי שקבענו מראש.</p>

<p>הפחתת הסיוע בתל־אביב נמצאת כידוע בקשר להוצאת עבודות
שונות לפועל. אחת העבודות היא המשכת כביש פ&#8220;ת. הממשלה מסדרת את העבודה
בעצמה ומוסרת אותה לידי לשכת העבודה שליד מ. פ. יפו. הגיע הזמן לתשלום
הראשון של חשבון כביש יפו–פ&#8221;ת ונתקלנו במעצור. מחלקת הכספים עיכבה מכספי
הבנק המרכזי בעד סכום של 1200 לי&#8220;מ של סולל־בונה בקשר לכביש יפו–פ&#8221;ת,
ומכיון שסו&#8220;ב נמצא בסבך הידוע לכם. סבלה ההנה&#8221;צ ממעשה זה. כשהגיע הזמן
שההנה&#8220;צ תשלם את חלק השתתפותה בכביש יפו–פ&#8221;ת נמצא ה' בר. במצב בלתי־ברור,
כי ה' ב־לי השאיר לו הוראות לעכב את תשלום השתתפותנו כל זמן שענין הערבות
לבנק המרכזי לא יסודר. הדבר הזה תמוה מאוד בעיני. איך אפשר לקשר את ענין
תשלום תוספת לעבודת הממשלה שנמסרת ע&#8220;י הממשלה ללשכת העבודה על מנת להעסיק
מחוסרי־עבודה מקבלי סיוע – עם עסקים של סולל־בונה? אמנם קרה לנו אסון עם
ערבותנו עבור סו&#8221;ב, אבל לא ע&quot;י עיכוב בתשלום ההפסדים בעד חצץ שמכינים
מחוסרי־עבודה – נציל את כספנו.</p>

<p>אני מבקש איפוא, שההנהלה הציונית תשלח הודעה טלגרפית לשלם ללשכת העבודה את ההפרשים כפי שמגיעים לה בהתאם להסכם הברור.</p>

<p>שלך בברכת שלום רב מכולנו.</p>

<p>(–) יוסף רבינוביץ</p>

<blockquote>
<br />
</blockquote>

<h2 id="ב.">ב.</h2>

<p>ט&#8220;ו אלול, תרפ&#8221;ז (15.9.27)</p>

<p><strong>ירושלים</strong></p>

<p>כפי שכבר הזכרתי במכתבים הקודמים, עבודות ירושלים התחילו
בזמן. הכל הולך כסדרו, אולם הדאגה להעסקת מחוסרי־עבודה בלתי־מקצועיים
בירושלים מעוררת בי ספקות בנוגע לעתיד הקרוב. אי־אפשר לארגן עבודות כבישים
במידה מספקת בכדי להעסיק את מחוסרי־העבודה הבלתי־מקצועיים בירושלים. ברור
שבלי עבודות העיריה לא נפתור את השאלה.</p>

<p>בכדי להניע את הנהלת העיריה להתחשב באינטרסים של היהודים דרושה פעולה פוליטית בלתי־פוסקת מצדנו במקום הדרוש.</p>

<blockquote>
<br />
</blockquote>

<p><strong>חיפה ועפולה</strong></p>

<p>בהתאם לתכנית צריכים היו לצאת לעבודות הבנין במשקים
ולעבודות הייבוש וההשקאה, למעלה מ־1000 איש יום־יום, או 1500 איש לעבודה
חלקית. בזמן שחברי ההנהלה הציונית עזבו את הארץ, חלק גדול מהתכניות לעבודות
האלה עדיין לא היה גמור, מלבד זה חסרו גם כוחות אירגון לביצוע העבודות
האלה. אולם בכדי שיהיו לנו האמצעים הכספיים הדרושים לעבודות אלה, מן ההכרח
היה להפסיק את הסיוע בהקדם האפשרי. התאמצתי בכל כוחותי להניע את המחלקה
להתיישבות ואת המחלקה הטכנית שלנו לפעולה מכסימלית, ואותו הדבר ביחס
למוסדות ההסתדרות. והנה עברו הימים שנועדו לגמר כל ההכנות ולהתחלת העבודות,
ובמקום לראות את הפועלים למאותיהם בעבודה, ראיתי אותם בחיפה במקום לקבלת
הסיוע. בכדי לשים קץ למצב הזה החלטתי להפסיק את הסיוע, ויהי מה. ידעתי,
שהמעשה הזה יעורר התמרמרות של מאות אנשים רעבים, אולם לא ראיתי דרך אחרת
להניע את כל המעונינים בהגשמת התכנית לצעדים תכופים וממשיים לביצוע
העבודות. הימים רביעי וחמישי בספטמבר היו בחיפה ימי רוגז והפגנות כלפי
ההנהלה הציונית. הוועד הפועל של ההסתדרות דרש להפסיק את הסיוע באופן הדרגתי
בהתאם לביצוע העבודות, אולם אני ראיתי בצעד הזה סכנה להגשמת התכנית ולהפסקה
המוחלטת של הסיוע, ועל כן עמדתי על דעתי, שהסיוע ייפסק בבת אחת כמו
בירושלים, ואם יהיה צורך לתת עזרה לאנשים שמסיבות בלתי־תלויות בהם עוד אינם
יכולים לצאת לעבודה, תינתן להם העזרה הזאת בצורה של מקדמות ע&quot;י הקבלנים
לעבודות שהפועלים צריכים לעבוד בהן לפי חלוקת העבודה. אשר לפועלים שנועדו
לעבודות השקאה בנוריס ובנהלל, שהתכניות שלהן עוד לא נגמרו, עליהם לעבור
למקומותיהם, להסתדר שם ולחכות ימים אחדים עד שהתכניות וההכנות תגמרנה,
והוצאות הכלכלה עד אז תהיינה על חשבוננו.</p>

<p>ברוח זו נחתם הסכם ביני ובין הוועד הפועל של ההסתדרות
ומרכז עבודה, המאשר שתשלום הסיוע בשני בספטמבר הוא האחרון בחיפה. לאחר
שנחתם ההסכם הזה שילמנו בפעם האחרונה את הסיוע בחיפה. נסעתי יחד עם ב&#8220;כ
הוועד הפועל של ההסתדרות ומרכז העבודה לחיפה בכדי להביא את מועצת פועלי
חיפה לידי מעשים תכופים לסידור הפועלים במקומותיהם. מכיון שהמהומות בחיפה
עוררו את התענינותה של הממשלה בכל הנעשה בנדון זה, דרש ממני מושל חיפה
ביאורים בע&#8221;פ על תכנית ביצוע העבודות, וב&quot;כ הוועד הפועל של ההסתדרות ומועצת
פועלי חיפה אישרו בנוכחותי את הסכמתם לתכנית הזאת ולהפסקת הסיוע; יחד עם
זאת הביעו באי־כוח ההסתדרות את דרישתם מהממשלה לסייע למחוסרי־העבודה
בעבודות מצדה, כי בביצוע התכנית הזאת עדיין לא נפתרת שם במלואה שאלת הספקת
עבודה למחוסריה.</p>

<p>כיום עובדים הפועלים בבנינים במשקים שונים וכן יצאו
לעבודות הייבוש של הקישון ושל יג&#8217;ור וחרבג'. העיכוב היחידי הוא בהתחלת
עבודות ההשקאה, אבל מובטחני שבשבוע הבא תתחלנה גם הן.</p>

<p><strong>לשאלת המימון</strong>: ברור שאם לא נקבל אי־אלה אלפי לירות
העבודות תפסקנה. ה' ב. שלח לבזל טלגרמות אחדות ולא קיבל את העזרה הנדרשת
והוא מחזיק מעמד בנסים ממש. כל ההתחכמויות שלנו ע&#8220;י נתינת שטרות לזמנים
ארוכים והמחאות ל&#8221;המשביר&quot; אינן מועילות עוד. ל&#8220;המשביר&#8221; אין פרודוקטים
מסיבות מובנות מאליהן. המשכת מתן המחאות מצדנו תחריב את ה&#8220;משביר&#8221; ותזיק
ממילא לעבודתנו. נדרשת עזרה תכופה ומידית.</p>

<blockquote>
<br />
</blockquote>

<p><strong>תל־אביב</strong></p>

<p>בשבועות האחרונים נמשכות עבודות כביש יפו–פתח־תקוה וכביש
ראשון–רחובות עבודות העיריה בסכום של 10.000 לי&#8220;מ מכספי הממשלה עוד לא
התחילו. כפי שהודיע לי היום ה' רוקח הן תחלנה השבוע. את הסיוע בתל־אביב
הפחתנו בהדרגה והגענו ב־9 בספטמבר לתשלום של 850 לי&#8221;מ. ב־16 בספטמבר עלינו
להוריד את סכום הסיוע ל־700 לי&#8220;מ. צריך להיות ברור, שההורדה הזאת איננה
בהתאם להפחתה טבעית של חוסר העבודה, כי אם בשל חוסר כספים. הסכמת הוועד
הפועל של ההסתדרות להורדת הסיוע בתל־אביב היתה מבוססת על העזרה שהובטחה ע&#8221;י
הח' שפרינצק, שבבזל תחפש ההנהלה הציונית אמצעים מיוחדים למילוי החסר במידה
מסויימת וכן הבאנו בחשבון שהמשקים ינדבו סכום של 800 לי&#8220;מ בעבודה של הובלת
חומרי בנין לבנינים העומדים להבנות בעמק ובגליל. המשקים הגישו המחאות
למחלקה להתיישבות והיא נתנה את ההוראות המתאימות למחלקת הכספים להעברת
הסכומים האלה לזכות מועצת פועלי יפו, אולם מחלקת הכספים נמנעה מלבוא לעזרת
מועצת פועלי יפו מתוך נימוק, שהתשלומים האלה מצד המשקים מכבידים על המשקים
והשאירה את הרשות למשקים לעשות כרצונם בנדון זה, אולם לא להעביר את
התשלומים האלה למועצת פועלי יפו באמצעותה של מחלקת הכספים. הואיל ומועצת
פועלי יפו היתה זקוקה לעזרה זו בכדי להוציא לפועל את תשלום הסיוע של השבוע
האחרון, פנינו באופן טלגרפי לבזל בבקשה, כי תינתן הוראה לח' ב. להעביר את
הסכומים שנודבו ע&#8221;י המשקים לידי מועצת פועלי יפו ע&#8220;י המחאה ל&#8221;המשביר&#8220;. עד
היום עוד לא נתקבלה כל תשובה. אם סרובה של המחלקה לכספים ימשך גם להבא עלול
הוא להביא לידי התפרצויות וסקנדלים שאין לנו צורך בהם ושאנו יכולים בנקל
להימנע מהם. פניתי להנהלת &#8220;המשביר&#8221; וסיפרתי על הטלגרמה שנשלחה לבזל וביקשתי
להתחשב בהמחאות של המשקים עד אשר המחלקה לכספים תמציא את האישור הרשמי של
ההעברות האלה, ע&#8221;י כך מנעתי מהומות שעמדו להתפרץ אתמול. אני מקוה שהענין
הזה יסודר מצד המחלקה הכספית עוד לפני שתקבלו את סקירתי זו.</p>

<blockquote>
<br />
</blockquote>

<p><strong>המושבות</strong></p>

<p>לרגל טרדותי הרבות בקשר לביצוע תכנית העבודה אין ביכלתי
לעשות שום דבר לטובת עניני העבודה במושבות, אולי אוכל לעשות זאת בימים
הקרובים כשעניני העבודות בעמק יסודרו פחות או יותר. בכל המושבות פרט
לפתח־תקוה אין חוסר עבודה. בפ&quot;ת ישנם גם כיום מאות מחוסרי־עבודה ואנו
חוטאים ממש לפועלים אלה באי־פעולתנו.</p>

<p>בינתיים אנו עומדים כבר במחצית ספטמבר, החורף מתקרב וצריך
היה לסדר דירות לפועלים במושבות, לעבור בכל מקום ולראות את המצב ולציין את
הדברים שיש לעשותם בימים הקרובים. אני מקוה לעשות זאת בעוד שבוע. אולם לאחר
שנדע את המצב אינני יודע מה אפשר יהיה לעשות, כי שוב עומדת שאלת האמצעים
הכספיים.</p>

<blockquote>
<br />
</blockquote>

<p><strong>בעלי־מלאכה</strong></p>

<p>בטלגרמה לבזל מאתמול הודעתי, שאין לנו אף פרוטה בכדי לשלם
בעד עבודות בעלי־מלאכה בתל־אביב, שהאכסקוטיבה הקציבה להן סכום מינימלי של
500 לי&#8220;מ. בשל חוסר כסף נתן ה' ב. לבעלי־מלאכה שטרות, אולם כשנודע שב&#8221;כ
בעלי־מלאכה מכרו את השטרות בהפסד של 25% החליט לבלי לתת להם עוד שטרות.
מצבם של בעלי־המלאכה ומשפחותיהם הוא פשוט מבהיל.</p>

<p>בעלי המלאכה בחיפה קיבלו סוף־סוף מאתנו את הסכום של 150
לי&#8220;מ, השתתפותנו בקופת־המלווה שלהם. את הסכום הזה קיבלו בשטרות ל־7 חדשים
וסניף אפ&#8221;ק בחיפה בא לעזרתם בקבלו את השטרות האלה. כן מקבלים בעלי־המלאכה
בחיפה חלק מעבודות המלאכה בעבודות בנין במשקים בעמק ובגליל, לפי הסכם עם
מרכז העבודה של ההסתדרות.</p>

<p>אשר לבעלי־המלאכה בירושלים הנני עושה צעדים שונים בפני
ועדי הבנין של בית־הבריאות, של הסמינר ושל האוניברסיטה וכו', שעבודות
המלאכה תמסרנה באמצעות הסתדרות בעלי־המלאכה בירושלים.</p>

<blockquote>
<br />
</blockquote>

<h2 id="ג.">ג.</h2>

<p>כ&#8220;ג אלול, תרפ&#8221;ז, (20.9.27).</p>

<p>בסקירתי של השבוע שעבר הראיתי על הקשיים בהגשמת תכנית העבודה, וכעת ברצוני לעמוד על פרטים נוספים שהתגלו בהמשך העבודה.</p>

<p>א. <strong>חיפה</strong>: תכנית העבודה בחיפה כללה בתוכה את עבודות
הייבוש של הקרן־הקיימת. עבודת ייבוש הקישון המערבי צריכה היתה להעסיק לכל
הפחות 200 איש, אולם כשהחלו בעבודה התברר, שאפשר להעסיק בה לא יותר מאשר
120 איש. כן כללה תכנית חיפה את ייבוש הקישון. קיוינו שבעבודה זו יהיו
עסוקים לכל הפחות 150 איש, בתכנית כללו 90 איש ולמעשה עובדים בה כמחצית
המספר. עבודת רוטנברג צריכה היתה גם היא להעסיק מספר פועלים מחיפה, אולם אף
היא התעכבה מסיבות שונות. באופן כזה חסרה עבודה לפועלים רבים.</p>

<p>טלגרפנו לכם היום על מצב הדברים וביקשנוכם לאשר באופן
טלגרפי את הסכמתכם לסלול את הכבישים במרחביה ובקומי, בכדי למלאות את החסר.
אחרת – נוכרח לשלם סיוע לחלק ממחוסרי־העבודה, והמשכת הסיוע באיזו מידה שהיא
עלולה להכשיל אותנו בכל פעולתנו.</p>

<p>ב. <strong>עפולה</strong>: תכנית העבודות בעפולה ובסביבה כללה גם את
בנין בית־החולים המרכזי בעמק. גם העבודה הזו נדחתה בשל אי־הסכמת המעונינים
לקביעת התכנית. פועלי עפולה מתקשים בחלוקת העבודה בין מחוסריה, חלוקה הקשה
גם בלאו־הכי. נקווה שחלק מפועלי עפולה יהנו במידה מסויימת מסלילת הדרכים
במרחביה וקומי.</p>

<p>ג. <strong>ירושלים</strong>: כפי שכבר הזכרתי בסקירתי הקודמת עניני
העבודה בירושלים הנם בשעה זו בסדר. אולם בעתיד הקרוב ביותר אף נשקף חוסר
עבודה לפועלים בלתי־מקצועיים. אתמול הגיש המשרד הקבלני המקומי טנדר לקבל
סלילת אחת הדרכים ע&quot;י עירית ירושלים. אם העבודה הזו תימסר לידי יהודים –
נוכל להמשיך עוד לזמן מה את העסקת הפועלים הבלתי־מקצועיים. חברי העיריה
היהודיים עושים את כל האפשר בכדי להניע את ועדת הדרכים שליד עירית ירושלים
למסור חלק מעבודותיה לפועלים יהודיים. לפועלים מקצועיים ישנה עבודה במידה
מספקת למשך חדשים רבים.</p>

<p>ד. <strong>העבודה והסיוע בתל־אביב</strong>: תלינו תקוות בהלוואות
הממשלה לעירית תל־אביב בסכום של 10.000 לי&#8220;מ. כשהחלו בסידור העבודה – תיקון
הדרכים – נתברר שרק 30% מהסכום הזה יוצא לעבודה. מובן שאי־אפשר היה להסכים
לכך, שמכל הפרסום הזה תהיה עבודה על סכום של 3000 לי&#8221;מ בזמן כה קשה. מועצת
פועלי יפו נושאת־ונותנת עםהעיריה בדבר התאמת העבודות להעסקה מכסימלית של
מחוסרי־עבודה. העיריה משתדלת לנצל את הסכום הזה לפי מושגיה היא, כלומר,
לעשות אותן העבודות המענינות אותה ביותר, כגון: תיעול, מבלי להביא בחשבון
שעבודה זו מעסיקה פחות פועלים. נקווה שבעוד ימים אחדים תמצא הדרך לסידור
העבודות שתהיינה לתועלת הציבור ושתספקנה מכסימום עבודה.</p>

<p>בינתיים אי־אפשר להפחית את הסיוע בתל־אביב במידה ניכרת.
רצונה של ההנהלה הציונית להוריד את הוצאות הסיוע השבועיות עד לסכום של 700
לי&#8220;מ איננו יכול להתגשם. בשבוע שעבר הגענו בפעם הראשונה והיחידה לתשלום של
700 לי&#8221;מ, הודות להמחאות המשקים לשלם למועצת פועלי יפו את התנדבותם – דמי
הובלת החמרים לבנינים במשקים. אולם ההמחאות האלו הן זמניות וגם לא
נורמליות. למעשה הוצאו מהסיוע 500 איש ובמציאות היו משלמים בשבועות
האחרונים 1100 לי&#8220;מ לשבוע. בכדי לאפשר את התשלום הזה היו משתמשים בהמחאות
המשקים. עכשיו נסתם המקור הזה. מועצת פועלי יפו והוועד הפועל של ההסתדרות
הודיעו לנו, שאם לא נאפשר להם קבלת 1100 לי&#8221;מ לשבוע – לא יוכלו לחלק את
הסיוע. בהתחשב במציאות הזאת טלגרפנו לכם היום בדבר ההכרח להוסיף כל שבוע
400 לי&#8220;מ, עד אשר תמצא הדרך הנבונה לסידור עבודות במקום סיוע. מועצת פועלי
יפו הודיעה לנו, שהיא נכונה להמציא לנו הצעות לסידור עבודות בגבולות 5000
לי&#8221;מ לחודש בתל־אביב, וע&quot;י כך לפתור את שאלת העסקת מחוסרי־העבודה בתל־אביב
ולהפסיק את הסיוע בהחלט. מובן, כי לאחר שההנהלה הציונית תבדוק את ההצעות
האלו נדע עד כמה הן מיוסדות על המציאות.</p>

<p>ה. <strong>המצב הכספי</strong>: ה' ב. בטח הודיע לכם את מצב הדברים
כהוויתם. אין אנו מקבלים כל כספים מכם להנהלת העבודות. המחלקה הכספית
השתמשה בכל מיני כספים כגון: כספים שהועברו על־ידינו לעזרת נגועי הרעש,
כספי נדבת נידיץ לביסוס פועלי המושבות, וכדומה. טלגרפנו לכם שאם לא נקבל
אלפים אחדים לירות במזומנים בימים הקרובים – לא נוכל להמשיך בעבודה, ולא
קיבלנו כל תשובה. גם לא הודעתם לנו מתי יבוא אחד מחברי ההנהלה הציונית בכדי
להקל עלינו את הסבל. ה' ב. אובד־עצות, ולא אחת הכין לכם טלגרמות, שאין הוא
יכול להמשיל בהנהלת הענינים אף יום אחד. מובן הדבר שמהכספים אשר אתם
מעבירים לתשלום שטרות ולתשלום משכורת מחצית מאי למורים אי־אפשר לחסוך
להנהלת העבודות. הכספים היחידים הם – כספי הסיוע בירושלים ובחיפה שאפשר
להוציאם לעניני העבודה. אבל לא יתואר שבאמצעים האלה אפשר להוציא לפועל את
העבודות.</p>

<p>מלבד זאת הלא ישנם עוד עניני עבודה מחוץ לעבודות האלו.
בהוצאות מועטות של עשרות לירות אפשר לסדר מאות פועלים בעבודות בעבר הירדן
מזרחה, בהקמת ההריסות לאחר הרעש, אולם מחלקת העבודה אינה יכולה להוציא
אפילו גרוש אחד. אני בטוח שגם אתם מבינים שימים רבים לא נוכל להמשיך במצב
הנוכחי. אנו מצפים לעזרתכם הכספית התכופה ולעזרתכם בכלל.</p>

<blockquote>
<br />
</blockquote>

<p>ד. <strong>על הסיוע בתל־אביב</strong></p>

<p>ירושלים ו' תשרי, תרפ&quot;ח (2.10.27)</p>

<p>בזמן שהוחלט על הפחתת הסיוע בתל־אביב בקשר להוצאה לפועל של
העבודות בירושלים, חיפה ועפולה, לא נשאלתי אם מן ההגיון ומן האפשרות להפחית
את הסיוע בתל־אביב באותה המידה שההנהלה הציונית קבעה. כבר בשעה שההנהלה
הציונית החליטה את ההחלטה הזאת היה ברור שאי־אפשר להוציאה אל הפועל. אבל
שני הצדדים (ההנה&quot;צ והוועד הפועל של הסתדרות העובדים) העלימו עין מן הקושי
הזה, כי היו מעונינים מטעמים שונים שתכנית העבודה תצא אל הפועל. שני הצדדים
עשו את החשבון כמה כסף יחסר לסיוע עד ה־1 באוקטובר והגיעו לסכום של 5000
לי&#8220;מ, ולאחר ויתור מצד ההנהלה הציונית להפחית את הסיוע עד 700 לי&#8221;מ לשבוע
באופן הדרגתי חסר כמובן סכום קטן יותר. אז הודיע הוועד הפועל של ההסתדרות,
שחלק מהחסר יכוסה ע&#8220;י התנדבות אנשי המשקים שהבנינים יוקמו אצלם, מכספי
העבודות הציבוריות וחלק הכסף, כלומר סכום של 1000 לי&#8221;מ יחסר, ולפי דברי
מכתב הוועד הפועל של ההסתדרות, אם ההנה&#8220;צ תעשה התאמצות תמצא את 1000 הלי&#8221;מ
החסרות בצורת סידור עבודות או בהמצאת הכסף החסר. ההנהלה העלימה עין כנראה
מן הפיסקה הזאת (כי אחרת לא היתה צריכה להתחיל בעבודות טרם שבררה מה יהיה
גורלן של 1000 הלי&quot;מ). בסוף ספטמבר עמדנו בפני שאלה חמורה מאוד ופתרון לא
מצאנו. ההנה&#8220;צ הזמנית דנה יחד עם הפקידים הראשיים ומצאה לנכון לבקש באופן
טלגרפי מההנה&#8221;צ בישיבתה המלאה בלונדון ביום 22.9, שתאפשר את תשלום הסכום
הדרוש בתל־אביב לשבועיים האחרונים של ספטמבר. אשר לאוקטובר לא בררו חברי
ההנה&#8220;צ לפני נסיעתם את השאלה ועל כן לא יכולנו גם אנו לבררה. ב־25 בספטמבר
קיבלנו תשובה טלגרפית שלילית. הטלגרמה אומרת, שאנחנו נסביר לבאי־כוח
הסתדרות העובדים שבלי הפחתת הסיוע בתל־אביב אי־אפשר להוציא אל הפועל את
תכנית העבודה. אבל הסברתנו הפעם היא מיותרת מטעמים אלה: א) ההנה&#8221;צ הסבירה
את הדבר הזה די ויותר לפני נסיעתה והיה בידה אז לבלי להתחיל בעבודות כל זמן
שלא היו בידה ערבויות מספיקות להגשמת ההפחתה בפועל. אולם היא התחילה בכל
זאת בעבודות אף־על־פי ששאלת 1000 הלי&#8220;מ החסרות לגמר הסיוע בחודש ספטמבר
נשארה פתוחה. ב) ההסברה לוועד הפועל של ההסתדרות אינה יכולה לספק את
הפועלים הרעבים בתל־אביב. שום כוח בעולם אינו יכול לעכבם מלדרוש את כסף
הסיוע השבועי. ג) אנחנו, כלומר פקידי ההנה&#8221;צ, משוללים גם היכולת ללחוץ על
מי שהוא בנשק של אי־הגשמת תכנית העבודה, לו גם היה מוצדק, כי העבודות הן
בעצם התגשמותן ואין לעכבן, הן מטעמים של הצלת הכספים שכבר הושקעו והן מטעם
שמירת שיווי המשקל בעבודה באותם המקומות שהסיוע נפסק.</p>

<p>לאחר שלבאי־כוח ההסתדרות נודעה תשובתה של ההנה&#8220;צ התחילו
מהומות של אלפים מחוסרי־עבודה. בלשכת העליה בתל־אביב נערכו ממש פרעות ע&#8221;י
חלק המפגינים. הסיוע שולם לאחר זה בדרך נס, ע&#8220;י השתתפות עירית תל־אביב
בסכום של 200 לי&#8221;מ, לפי דבריה לחשבון העבודות הבאות, לפי דברי מועצת פועלי
יפו – כהשתתפות סתמית, וע&#8220;י הקדמת סכום של 200 לי&#8221;מ מצדנו לחשבון המחאות
המשקים, אשר הוועד הפועל של ההסתדרות התחייב להמציא תוך שבוע ימים.</p>

<p>בערב ראש־השנה, ביום תשלום הסיוע, שלחנו טלגרמה להנהלה הציונית בלונדון עפ&quot;י דרישת הנציב העליון וזו לשונה:</p>

<p>בקשר להפחתת הסיוע והפרעות שנגרמו ע&quot;י ההפחתה נקראתי לפני הנציב העליון והנציב בקשנו לטלגרף את הדברים הבאים:</p>

<p>&#8220;היו הפרעות רציניות בתל־אביב אתמול. הבוקר הייתי אצל
הנציב ומסרתי לו בענין זה. הוא חושב לדבר עיקרי ששום שינויים לא יבואו
בסיוע השבועי לתל־אביב, שחולק עד היום עד בואו של וייצמן, מצב רציני יכול
להוצר אם לא יתחשבו בזה&#8221;.</p>

<p>על הטלגרמה הזאת לא קיבלנו עד היום כל תשובה. בינתיים הגיע
יום הששי ושוב עמדה לפנינו השאלה: איך ישולם הסיוע? היה ברור שעירית
תל־אביב לא תוכל להוציא שוב 200 לי&#8220;מ וכספים לחשבון המחאות המשקים אי־אפשר
לתת עוד. ביקשנו מאת מועצת פועלי יפו והוועד הפועל של ההסתדרות להסתפק
בסכום שישנו ברשותנו 700 לי&#8221;מ ו־50 לי&#8220;מ שארית המחאות של המשקים, ולמצוא
עצה בכוחותיה העצמיים במשך הימים המועטים עד אשר תבוא תשובה ברורה, או עד
שיגיע לארץ אחד מחברי ההנה&#8221;צ הקבועה.</p>

<p>עתה אין לדחות עוד אף לשעה אחת את פתרון השאלה הבוערת הזאת והנני מרשה להביע בזאת את דעתי:</p>

<p>א) אי־אפשר להפחית את הוצאות הסיוע בתל־אביב על סמך זה
שמוציאים אל הפועל עבודות במקומות אחרים ושהכסף חסר לנו לעבודות
ההן.</p>

<p>ב) עלינו למלא את החסר לתשלום הסיוע של השבוע האחרון – סכום של 250 לי&quot;מ.</p>

<p>ג) בשבוע הבא עלינו להוסיף שוב על 700 לי&#8220;מ סכום של 250 לי&#8221;מ.</p>

<p>ד) בינתיים תתחלנה עבודות עירית תל־אביב בעזרת הלוואות
הממשלה ומספר פועלים יצאו מתל־אביב לעבודות כביש יבנאל–כנרת. כשהעבודות
הללו תצאנה לפועל עלינו לבחון מחדש את מצב הדברים בקשר להוצאות בסיסי הסיוע
ולקבוע אם וכמה יחסר ל־700 הלי&quot;מ שנקבעו לתשלום הסיוע השבועי בתל־אביב
ולמלא את החסר.</p>

<blockquote>
<br />
</blockquote>

<h2 id="ה.">ה.</h2>

<p>ט&#8220;ז שבט, תרפ&#8221;ח (7.2.22).</p>

<p>למר – ה. סקר,</p>

<p>קראתי את מכתבו של הד&quot;ר הנטקה בנוגע למספר מחוסרי־העבודה והנני להעיר את ההערות הבאות:</p>

<p><strong>מספר מחוסרי־העבודה:</strong><a href="#fn:1" id="fnref:1" title="see footnote" class="footnote"><sup>1</sup></a></p>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBN2FhQWc9PSIsImV4cCI6bnVsbCwicHVyIjoiYmxvYl9pZCJ9fQ==--120b718c2b40273be5e58540edee070742e63319/7.jpg" alt="7.jpg" />
<figcaption>7.jpg</figcaption>
</figure>

<br />

<blockquote>
</blockquote>

<h2 id="הספקת־עבודהלמחוסרי־עבודה">הספקת־עבודה למחוסרי־עבודה</h2>

<p>יש לדאוג רק ל־80% ממספר מחוסרי־העבודה, כי 30% הנם
מחוסרי־עבודה למחצה או בעלי־מקצועות שאינם באים בחשבון להספקת העבודה עבורם
כגון: חיטים, סנדלרים, אופים וכו', שאחוז מסוים מהם הנם מחוסרי־עבודה גם
בזמנים כתיקונם.</p>

<p>עומדת לפנינו איפוא למעשה דאגה ל־4025 איש. אם נסכם עכשיו
את העבודות הממשלתיות והעבודות הנעשות והעומדות להיעשות ממקורות היישוב
העברי ומוסדות ההסתדרות הציונית, נגיע למספר של 2905 איש, לפי זה יהיה עודף
של מחוסרי העבודה במספר של 1120 איש.</p>

<p>אולם עלי להעיר שלא הבאתי בחשבון זה את האפשרויות הבאות:</p>

<p>א) עבודות רוטנברג ההולכות ומתרחבות ושתקבלנה לפחות 300 איש נוספים במשך הקיץ.</p>

<p>ב) עבודת הכביש הדר־הכרמל–הר־הכרמל אשר תבוצע בקיץ הבא.</p>

<p>ג) שטח המטעים במושבות הולך ומתרחב וידרוש פועלים נוספים, נוסף ל־300 איש שיכנסו בחדשים הקרובים.</p>

<p>ד) מספר מחוסרי־העבודה בבנין כיום יוקטן בחדשי החורף באופן־טבעי לרגל התחדשות הבנין במידה נורמלית בחדשי הקיץ.</p>

<p>יש איפוא לחשוב שמספר זה של מחוסרי־העבודה – 1120 – גם הוא יוקטן. בקשר לחשבון הזה מתעוררות שתי שאלות:</p>

<p>א. – ההפרש במספר מחוסרי־העבודה בסוף ינואר 1927 ובסוף
ינואר 1928 הוא 3267 איש. לפי חשבון העלייה לארץ והיציאה מן הארץ ישנו בשנת
1927 דפיציט באנשים במספר של 990 איש. לפי הידיעות שיש לנו יש להעריך
שמחציתם יצאו מן המושבות לחו&#8220;ל. באופן זה הנחתו של הד&#8221;ר הנטקה שיצאו את
הארץ 500 איש מתאימה למציאות. אם נוריד איפוא ממספר של 3267 איש את ה־500
איש ישאר הפרש של 2767 איש. השאלה היא איפוא במה הסתדרו פועלים אלה? 100
איש עובדים בעבודותינו ובעבודות הממשלה ו־1257 חדרו למקומות עבודה שונים
בארץ. ההשוואה בין מספר מחוסרי־העבודה למקצועותיהם, לפי הטבלה הרצופה בזה,
מראה שהופחת במידה ניכרת מספר מחוסרי־העבודה במקצוע הבנין וחמרי הבנין על
622 איש. כן הופחת מספר מחוסרי העבודה בין הפועלים הבלתי־מקצועיים ב־1421
איש. חלק ממחוסרי־העבודה הבלתי־מקצועיים יצאו את הארץ. חלקם עובדים בעבודות
ציבוריות ממשלתיות וחלקם חדרו למקצועות עבודה שונים. אשר למקצוע הבנין:
הופחת מספר מחוסרי־העבודה באופן טבעי. בירושלים למשל גדל מספר הפועלים
העבריים בבנין. מחוסרי־העבודה מסוג זה עברו מת&quot;א לירושלים ומצאו להם כאן
עבודה פחות או יותר קבועה. לפי הידיעות שבידינו עובדים כיום בבנינים לא
יהודים לפחות 300 פועלים יהודים. כן חדר מספר פועלים עברים לעבודות עיריות
ועבודות קבועות בעבודת מחלקת העבודות הציבוריות של הממשלה.</p>

<p>ב. – מה הן הפרספקטיבות להעסקת מחוסרי־העבודה לאחר גמר
העבודות הזמניות? ראשית עומדות על הפרק עבודות הכרחיות אשר לא הזכרנו אותן
בחשבון הקודם ואשר תצאנה לפועל בעוד חדשים אחדים והן: עבודות ייבוש וסלילת
דרכים במפרץ־חיפה, בניני הרכבת בחיפה, עבודות ייבוש על אדמת הקה&quot;ק, ועל
כולם עבודת הנמל אשר תתחיל כעבור חדשים אחדים ובלי ספק תעסיק לפחות מאות
פועלים יהודים בחציבה ובנין ועבודות בלתי־מקצועיות; המושבה דורשת כוחות
עבודה חדשים כיום ובקרוב תדרוש מאות פועלים עברים נוספים.</p>

<p>לפי חשבוני, איפוא, אנו הולכים לא לקראת חוסר עבודה לאחר
גמר העבודות שצוינו ברשימה הנ&quot;ל, כי אם להיפך – לקראת העסקת כל הפועלים
בארץ. הדבר תלוי גם בטמפו של התיישבות הפועלים. רבים מן הפועלים קושרים את
קיומם בארץ בתקווה להתיישבות – אם חלק מהפועלים הנמצאים כיום במושבות יגיעו
להתישבות, יבואו פועלים חדשים מן העיר אל המושבות.</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>יש טעויות חשבוניות בטבלה זו. כך במקור. הערת פב&quot;י <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50451">https://benyehuda.org/read/50451</a></div></body></html>