<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>כיבוש השמירה</title>
	<meta name="author" content="יוסף רבינוביץ"/>
</head>
<body>

<p>פרק מיוחד בתולדות כיבוש העבודה במושבה מהווים מאמציהם של
קומץ צעירים לכבוש את השמירה במושבות. כשבאו אנשי העלייה השניה לארץ נמס
לבם מצער בראותם את מצבם העלוב של בני המושבות, ביחוד של בני מושבות הגליל.
שהיו נתונים לחסדי השודדים המפורסמים בסביבה, שקיבלו על &#8220;אחריותם&#8221; את
השמירה והפקידו את עבדיהם הערבים לשמור על חיי בני המושבות ורכושם. חלוצי
העלייה השנייה לא יכלו לראות בבזיונם של בני המושבות. מתוך שורות כובשי
העבודה קם &#8220;השומר&#8221;. הח&#8220;ח <strong>ישראל גלעדי ומנדל פורטוגלי</strong> ז&#8221;ל <strong>וישראל
ומניה שוחט</strong>, יבדלו לחיים, היו ממארגניו ומהפעילים ביותר בתוכו. אותה רוח
של הקרבה עצמית, אשר פעמה בקרבם כשפעלו בשורות ההגנה העצמית ברוסיה, ליוותה
אותם גם בארץ בהקימם את האירגון שמטרתו היתה להגן על חייהם ורכושם של בני
המושבות. עוד לפני &#8220;השומר&#8221; היו שומרים עברים במושבות. אולם לשמירה זו לא
היה ערך יסודי, כי לרוב שמרו היהודים יחד עם שומרים ערבים. השמירה המעורבת
הזאת היתה אמנם יעילה יותר משמירה ערבית טהורה, אולם היא העמידה בסכנה רבה
את השומרים היהודים, כי חבריהם לשמירה – הערבים – בגדו בתפקידם ולא אחת
קוּפחו חייהם של השומרים העבריים.</p>

<p>&#8220;השומר&#8221; התחיל בפעולותיו הראשונות במושבות הגליל התחתון.
קומץ הצעירים שקיבל על עצמו את עיבוד השדות בחוות בסג&#8217;רה קיבל על עצמו גם
את שמירת המושבה סג&#8217;רה ושדותיה. לאחר זמן קצר קיבל &#8220;השומר&#8221; את השמירה גם
ביתר מושבות הגליל; ולאחר זאת הרחיב את פעולותיו וקיבל את השמירה ברחובות
ובחדרה. &#8220;השומר&#8221; החל באירגון השמירה על יסודות מוצקים בקבלו עליו בחוזים עם
ועדי המושבות את האחריות החמרית בעד נזקי הגניבות. חברי &#8220;השומר&#8221; למדו
בכשרון רב את מנהגי השכנים הערבים בכדי לדעת איך לנהוג בהם יחסי ידידות.
בחריצותם ואומץ לבם עוררו כבוד אל עצמם מצד השכנים הערבים, ושמם הטוב הלך
לפניהם. אולם המעמסה שהם קיבלו על עצמם היתה כבדה מנשוא. חברי &#8220;השומר&#8221; מסרו
את נפשם ממש על שמירת חייהם ורכושם של בני המושבות, אולם המושבות היו מלאות
משפחות פועלים ערבים שעבדו אצל האיכרים והיה בזה כדי להכשיל את מאמציהם
לשמור על המושבות. לא אחת פנה &#8220;השומר&#8221; אל ועדי המושבות והעיר על הסכנה
הנשקפת לשמירה ולחיי המושבות, אולם לשוא, בתנאים כאלה המשיך &#8220;השומר&#8221; לשאת
בעול השמירה ורבים מחבריו נפלו על מזבח השמירה העברית. אולם &#8220;השומר&#8221; המשיך
לשאת באחריות.</p>

<p>שאיפת השומר היתה שחבריו יהיו גם חקלאים, ורק חלק מימות
השנה ישמרו על המושבות של עבודה שכירה. הם באו לידי הכרה ששמירה בלתי־פוסקת
במשך שנים, מבלי שהאדם יעבוד חלק מימות השנה גם עבודה יוצרת בעבודה חקלאית
– עלולה להרוס את נפשו של &#8220;השומר&#8221;. <strong>מנדל פורטוגלי</strong> ביטא את הלך הרוח הזה
בין טובי השומרים, באחד ממכתביו לחברת חייו, בצורה אפינית זו: – &#8220;השאלה
המעסיקה אותי היא – לשמור או לעבוד. מצד אחד אינני מוצא לנכון לעזוב את
השמירה מפני שאז מה שיצרנו יפול בבת אחת, אבל מצד שני אני נוכח, שהשמירה
משחיתה את האיש ומכניסה דמורליזציה בחייו. אני סובל הרבה מהשאלות הללו.
אמנם יש לנו כל מיני תכניות, אבל הפתרון הנכון יהיה ליצור מושב של שומרים,
אשר שם תהיה חלקת אדמה ומשק־בית לכל אחד מבעלי המשפחות&#8221;. השאיפה להקים כפר
שומרים נתקלה בקשיים שונים. ההסתדרות הציונית, שהעריכה מאוד את מאמציהם של
חברי &#8220;השומר&#8221;, עדיין היתה בתחילת פעולתה, ואמצעיה הכספיים והרזרבות
הקרקעיות היו קטנות למדי והיא לא יכלה לספק את הצורך בהקמת כפרי שומרים.
לפי שעה התרכזו חלק ממשפחות &#8220;השומר&#8221; בכפר הערבי הישן &#8220;תל־עדש&#8221;, היום אדמת
תל־עדשים. האדמה הזאת היתה עדיין חכורה על־ידינו מאת בעל האחוזה ורק במחצית
הכפר התרכזו משפחות &#8220;השומר&#8221; ועיבדו חלק מאדמת הכפר. רק בשנת 1916 עלו מספר
משפחות &#8220;השומר&#8221; על אדמת חמרה בעזרתו של <strong>חיים קלוריסקי</strong>, בא־כוחו של
הנדיב בגליל העליון, והניחו יסוד לכפר השומר על אדמת &#8220;חמרה&#8221; שעל־יד מתולה.
הכפר נקרא &#8220;כפר־גלעדי&#8221;, על שמו של ישראל גלעדי ז&quot;ל, אשר מסר את כל כוחותיו
לשמירה העברית.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50427">https://benyehuda.org/read/50427</a></div></body></html>