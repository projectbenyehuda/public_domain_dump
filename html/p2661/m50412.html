<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יצחק אחדותי</title>
	<meta name="author" content="יוסף רבינוביץ"/>
</head>
<body>

<p>הצעיר בינינו היה יצחק אחדותי, יליד ירושלים, בן 17 שנה.
לפני צאתו למרחביה עבד בדפוס של פועלי־ציון &#8220;אחדות&#8221; בירושלים, ומכאן
כינויו; שם משפחתו ככל שאני זוכר, היה עקיבאזוהן. פועל־דפוס היה יצחק
בירושלים מנעוריו, וביו זקנו מוותיקי העיר העתיקה. כשהגיעו אליו השמועות על
דבר התנפלויות כפרי הערבים על מרחביה בשנת תרע&quot;א נשאו לבו ללכת למרחביה
לעבדה ולהגן עליה. בזמן קצר נתחבב עלינו כל כך, שנבחר פה־אחד לחבר מייסד של
הקואופרציה.</p>

<p>האביב קרב לבוא. השדות היו ירוקים והעין צופה בתקוה ליבול
היפה הראשון, פרי עמלנו. הרכבנו את מכונות הקצירה הראשונות בעמק־יזרעאל
והכינונו את עצמנו לקציר השעורה הקרוב. זרענו חלקות לא גדולות תבוּאות קיץ,
ובתקוּפת הביניים שבין גמר זריעת תבוּאות הקיץ ותחילת הקציר עסקוּ חברינוּ
בחפירות בקצות התל. תל זה התנשא על מבצר מימי הביניים. החלטנו להשתמש באבני
המבצר הקטן הזה לצרכינו. עמדנו להקים לנוּ בנינים קבוּעים והיינו זקוּקים
לאבני־יסוד. והנה גילו החופרים בין האבנים מדרגת שיש אחת, מטר ושלושים ארכה
וכחצי מטר רחבה. והשיש נוצץ בשמש כאילו זה עתה נחצב. יצחק אחדותי גם הוא
היה בין החופרים, הסתכל באבן ושוב הסתכל בה ואמר: &#8220;לוּ תהיה אבן זו מצבה על
קברי&#8221;.</p>

<p>כעבור ימים ספורים התחיל קציר השעורים. קבענוּ מקום לגורן.
ביקש יצחק אחדותי להוביל את העגלה הראשונה אל הגורן. החברים סרבוּ, בדעתם
כי אין הוא שולט עדיין כראוי בפרדות הפרוּעות, אך סוף־סוף לא יכלו לעמוד
כנגד רצונו הכביר, והוא הסיע את העגלה. הפרדות משכוּ בעגלה בכל כוחן, יצחק
אבד את שיווי־המשקל ונפל מעל ערימת התבואה תחת גלגלי העגלה בעצם מרוצתה.
הוא נפגע פצע מוות בקדקדו ומקץ רגעים מספר פרחה נשמתו.</p>

<p>צפינו לחג משנה: לכבוד הגורן הראשונה ולכבוד חברינו
ששוחררו ממאסרם ביפו, כי יצאה לאור צדקתם, והנה נהפכה שמחתנו לאֵבל. אליעזר
שוחט ושלמה דיק יצאו לשדה לקבוע מקום לבית־קברות. זכרון בית־קברות לא עלה
על דעתנו עד היום ההוא. היינו צעירים, מלאי כוח עלומים, פנינו היו מועדים
לחיים, והנה אנו כורים את הקבר הראשון במרחביה. מקץ שעה קלה שבו שליחינו.
בית־הקברות נקבע במורד גבעת המורה (היום נמצא בית־הקברות מהלך 10 רגעים
מבית־החולים המרכזי שבעמק־יזרעאל). מקום נפלא, – לחיים ולא למוות. והנה
מוטל לפנינו חברנו התמים, בן יקיר לנו, אשר לפני שעות מספר היה מלא שמחת
חיים ושאיפות נשגבות. ישבתי מראשותיו ובכיתי מרה. משאלתו של יצחק נתמלאה.
מדרגת השיש שהוּצאה מן התל הונחה על קברו הרענן ועליה חקוּק בידי חברנו
אליהו סט: פ&quot;נ יצחק אחדותי.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50412">https://benyehuda.org/read/50412</a></div></body></html>