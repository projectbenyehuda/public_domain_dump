<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בשנות מלחמה ומצור</title>
	<meta name="author" content="יוסף רבינוביץ"/>
</head>
<body>

<p>מלחמת העולם הראשונה פרצה ב־1914. במשך ארבע שנים היתה
ארצנו הקטנה במצור. הקשר היחידי היה עם אירופה המרכזית ותורכיה, מפני
שגרמניה ואוסטריה היו בני־בריתה של תורכיה. ארץ־ישראל הקטנה והענייה של
הימים ההם נשאה בעול המלחמה, בגיוס אנשים לצבא ובגיוס רכוש התושבים לצרכי
מלחמה: בהמות עבודה, כלי עבודה, מספוא. החקלאים לא יכלו לעבד את שדותיהם
מפני שלא היו להם בהמות עבודה ורק חלק קטן מהשדות עוּבד בקושי רב. ההנהלה
הצבאית המרכזית ישבה בדמשק. אם היה צריך להשיג הקלה כלכלית לארץ צריך היה
להגיע לדמשק ולנהל שם משא־ומתן עם המרכז הצבאי. היישוב היהודי הסתגל למצב
והתלכד. הוקם ועד מאוחד של כל חלקי היישוב שדאג להקלת המצב. הסבל היה גדול.
היישוב היהודי בן 80,000 נפש היה נתון במצור. ביחוד סבלה יהודה, מפני שבה
לא היו ליהודים שדות חיטה ולא היה להם לחם. בפתח־תקוה היו 10,000 דונם
עצי־הדר, תפוזים ביחוד. ביתר המושבות היו מעט מאוד פרדסים, ברובם היו גפנים
ושקדים, וצריך היה לעבד את כל זה כדי שהעצים לא יתנוונו במשך המלחמה.
מושבות הגליל שימשו מחסן בר גם ליהודה. התקווה היתה שמושבות הגליל תעזורנה
למושבות יהודה. מלבד פגעי המלחמה סבלנו גם מפגעי טבע. עלה ארבה על הארץ
והשמיד את הכל וצריך היה להחיות את העצים אשר עליהם וענפיהם הדקים נאכלו.
גרעינים – זורעים בשנה הבאה מחדש, אבל אם העץ נאכל כולו כמעט קשה להחיותו
מחדש. קרה נס והעצים קמו לתחייה, אולם צריך היה לעמול הרבה כדי
להחיותם.</p>

<p>היחסים בין מעט האיכרים ומעט הפועלים שהיו אז בארץ היו
קשים. לא היה במה לעבוד ולא היה במה לשלם שכר־עבודה. מכספי העזרה שהגיעו
מאמריקה נתנו לאיכרים הלוואות והן לא הספיקו. מצב הפועלים היה בכל רע.
הפועלים במושבות התארגנו בצורות שיתופיות. בפתח־תקוה קמו קבוצות &#8220;אחוה&#8221;,
&#8220;עבודה&#8221; ועוד; בנס־ציונה היתה קומונה קטנה אשר ריכזה את מעט הפועלים שהיו
שם. על־ידי כך הצליחו לעבד שטחים גדולים יותר ולהשתכר יותר. הדרך השיתופית
של העבודה היתה הכרחית כדי להגיע לתוצאות טובות יותר. אולם גם מאמציהם
הרבים של הפועלים לעזרה הדדית לא יכלו לעזור בזמן שהעבודה עצמה היתה בצמצום
רב. חלק מהפועלים עזב את יהודה ונדד גלילה, אולם גם שם היתה העבודה מעטה.
אירגנו עבודה ציבורית, כגון ייבוש ביצות בסביבת כנרת. <strong>אליעזר יפה</strong> ז&quot;ל
היה מרכז העבודה הזאת. התארגנו גם קבוצות פועלים לגידול ירקות. חלק
מהפועלים גויסו לצבא ולעבודות כפייה לצרכי הצבא. היו גם גירושים. אנשי
תל־אביב והסביבה גורשו לגליל. הגירוש גרם סבל רב לתושבים היהודים בכלל
וביחוד לפועלים שמצבם החמרי היה קשה עוד יותר. בשנת 1917, כשהאנגלים כבשו
את יהודה, התנדבו מאות רבות של פועלים לגדוד העברי והמושבות התרוקנו.
כששוחרר הגליל בספטמבר 1918 היה מספר הפועלים היהודים במושבה מועט. בגליל
היו מספר פועלים בישובי העובדים כנרת, דגניה ומרחביה וקצת פועלים עבדו
ביבנאל, אבל ביהודה ובשומרון היו מעט מאוד פועלים. זאב סמלינסקי קובע,
שמספר הפועלים העברים במושבות בחוות ובקבוצות, היה בשנת 1918
כ־6000.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50429">https://benyehuda.org/read/50429</a></div></body></html>