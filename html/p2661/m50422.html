<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הקריאה לעלייה ולכיבוש העבודה</title>
	<meta name="author" content="יוסף רבינוביץ"/>
</head>
<body>

<p>מבחינה לאומית חייב המצב הזה שינויים. עברו שנים עד
שהתעוררה תסיסה גם ביישוב וגם בארצות־הגולה והיא שהביאה לקריאה לעלייה לארץ
ולכיבוש העבודה. ב־1903 ביקר בארץ ר' <strong>מנחם אוסישקין</strong> ז&quot;ל. הביקור חל
בימי הקונגרס הציוני הששי, האחרון בחיי הרצל, שבו דנו על הצעת אוגנדה.
אוסישקין ראה את התנוונות הישוב ולא יכול היה להשלים למצב. בביקורו זה פעל
רבות להחייאת היישוב. הוא בא לידי הכרה, כי לשם הבראתו על היישוב להיות
מאורגן ומודרך על־ידי אנשים חדשים, וגם המורה־המחנך צריך להיות מאורגן,
למען השפעתו על הדור הצעיר שלא יעזוב את הארץ. הוא ערך בזכרון־יעקב כינוס
של באי־כוח היישובים לשם הקמת אירגון יישובי כללי. אמנם האירגון הזה של
היישוב לא התפתח כראוי, מפני שקמו לו הרבה מתנגדים ומשטינים בתוך היישוב,
ומפני שהיישוב היה קטן והכוחות הפרוגרסיביים בו היו חלשים. אוסישקין עזר גם
לאירגון המורים בארץ ואז קמה הסתדרות המורים. בחזרו לרוסיה כתב אוסישקין
מאמר בשם &#8220;הפרוגרמה שלנו&#8221;, בו הקדיש פרק מיוחד לעבודה הזרה במושבות, והוא
ציין בחרדה שאם לא יבוא מפנה כל עבודתנו תהיה לאל. מבחינה לאומית העובד הוא
בעל המשק ואם הערבים עובדים במושבות היהודים לא יהיה קיום ליישוב
היהודי.</p>

<p>ב&#8220;פרוגרמה&#8221; שלו מציע אוסישקין, שקרן־הקיימת תרכוש קרקעות
ותסדר התיישבות חדשה. הוא הכיר בצורך, שההתיישבות החדשה תהיה בצורה
שיתופית, בכדי למנוע ניצול כוחות עבודה שכירים לא יהודים המסכנים את עתידנו
הלאומי. הוא תאר לעצמו את ההתיישבות החדשה כהתיישבות עובדת בעבודה עצמית,
שאין לה צורך בפועלים שכירים ובמלחמת כיבוש עבודה. הוא אומר: &#8220;על הקרקעות
שתרכוש קרן קיימת לישראל יעשו את ההתיישבות בצורה שיתופית על־פי תכניתו של
אופנהיימר&#8221;. פרנץ אופנהיימר התחיל אז להפיץ את הרעיון של התיישבות שיתופית
בארץ־ישראל. בארץ עדיין לא היתה קיימת הקבוצה ולא היתה דוגמה להתיישבות
פועלים, אבל הוא שאף לדבר יפה ובריא מבחינה לאומית ונאחז ברעיון השיתוף. עד
שהקרן־הקיימת תרכוש את האדמה ועד שיעשו את ההתיישבות הזאת, מציע אוסישקין,
שצעירים בישראל יתנדבו לעבוד שלוש שנים במושבה בארץ.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50422">https://benyehuda.org/read/50422</a></div></body></html>