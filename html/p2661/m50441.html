<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לאיחוד תנועת העבודה</title>
	<meta name="author" content="יוסף רבינוביץ"/>
</head>
<body>

<p>בימים הקשים האלה של העבודה המאומצת לקליטת העלייה העממית
הגדולה ולהחיאת שממות הארץ, עלינו לבקש דרכים לחיזוק כוחנו, למען נוכל
להתגבר על המכשולים הרבים העומדים על דרכינו. ואני מהרהר בלב: המכשולים
מבחוץ כה רבים הם ואנו מוסיפים עוד בעצם ידינו מכשולים נוספים. והן עלינו
עתה להציל את שארית הפליטה של עמנו, שמיליוני בניו ובנותיו הושמדו. וזעקה
יוצאת מעומק הלב וקוראת לנו לפקוח את עינינו ולראות את התהום שאנו עלולים
להידרדר לתוכה, אם לא ניתן יד להשקעת כל כוחותינו לחיזוק הבנייה והיצירה
בארץ, ומתוך חרדה לגורלנו אני שואל: מדוע נהיה עתה <strong>גרועים</strong> משהיינו לפני
30 שנה כאשר התלכדנו להקמת ההסתדרות העובדים הכללית? הן מצב עמנו קשה הרבה
יותר מאשר לפני 30 שנה! אז ידענו לשלוט על רוחנו ולהתגבר על חילוקי הדעות
הקשים שהיו בקרבנו למען עבודה חלוצית משותפת לתחיית עם ישראל בארצו. הורם
דגל ההסתדרות למען יצירה חלוצית משותפת <strong>והרוח החלוצית</strong> היא אשר כיוונה
את פעולותיה של ההסתדרות ויצרה את הערכים החשובים בשטח ההתיישבות החקלאית;
היא אשר חינכה רבבות פועלים בעבודת בנין ומפעלי־חרושת חשובים. זכורני, כי
בזמן שהמפלגים הרויזיוניסטים דרשו מאת מנהיגי ההסתדרות שתהיה רק הסתדרות
&#8220;פרופסיונלית&#8221; בלבד, קיבלו תשובה חותכת: להסתדרותנו תפקיד &#8220;פרופסיונלי&#8221; אחד
והוא לבנות את מולדתנו בארץ־ישראל, וגם קיימנו את אשר אמרנו. כל העבודה
הקשה ביותר – ייבוש ביצות, סלילת דרכים, הקמת מפעלי ההתיישבות ומפעלי חרושת
בפינות הארץ המרוחקות ביותר – נעשתה בידי רבבות חלוצי תנועת העבודה בתנאים
חמריים קשים עד למאד. קיבלנו על עצמנו להחיות את עצמנו בארץ־ישראל, כמו
שהיא, על תנאיה האקלימיים והכלכליים ותוך כדי עבודת היצירה שלנו הגענו
להישגים כלכליים שהקלו על מלחמת קיומנו.</p>

<p>והנה עתה לאחר שנים של מאבק על־אנושי להתגבר על הגלים
הזידונים של הטרור הערבי ושל מלחמת העולם השניה, ולבסוף – של הטרור הבריטי
ומלחמת גייסות ממלכות ערב נגדנו, הגענו במלחמת גבורה והקרבה עצמית של טובי
בנינו לשחרור ארצנו. המונים המונים של אחינו הנדכאים מגיעים אלינו כאל
עוגן־ההצלה האחרון מיסודי הגלות המרה, ומתוך שאנו מפולגים אין אנו מסוגלים
לתת להם את האהבה אשר בלבנו ואשר מתוכה, מתוך מעינותיה, שאבנו כוח לסבול
למען שחרור ארצנו. לפני שלושים שנה ידענו להתרומם על הרוח הפלגנית, ראינו
את הסכנה שנתונים בה אחינו בגולה ואת אימת השחיטה באוקראינה ובמקומות אחרים
ואמרנו לעצמנו בימי ועידת היסוד של ההסתדרות: לא נצא מכאן אלא מאוחדים;
ועתה, לאחר שיהדות מזרח־אירופה נרצחה ברובה ויהדות ארצות המזרח נמצאת בסכנת
השמדה, אין אנו מסוגלים להתרומם מעל חילוקי הדעות האידיאולוגיים, למען
משמעת הפעולה החלוצית, למען נלך מאוחדים לפני המוני העם הנה ונדריך אותם
בעבודה ובחיים.</p>

<p>הארץ על שדותיה ואוצרותיה לפנינו היא. והביטוי הקלאסי: &#8220;אם
אין אני לי מי לי&#8221; ו&#8220;אם לא עכשיו אימתי&#8221; חוזר בכל הטראגיות שבו, עלינו פה
בארץ, ועל אחינו אשר בארצות־הברית וביתר הארצות שהם חיים שם חיים אנושיים
פחות או יותר, לבנות בכוחות משותפים את המולדת ואת העם המגיע בהמוניו לשערי
הארץ, ובוא בזמן להגן עליהם מפני אויבינו הרבים. עלינו לחנך את הנוער שלנו
– זה שנולד בארץ וזה שהגיע עתה ברבבותיו עם הוריו, ואת הנוער המיותם שלנו –
לתפקידים חלוציים ענקיים שכמותם לא היו בכל תולדות עמנו עד עתה. כוחותינו
מועטים בהשוואה לתפקידים הגדולים והרבים המחכים לנו ועלינו לגייס את כל
כוחותינו, אולם אנו ממררים איש חיי רעהו בשל חילוקי דעות, בשל &#8220;אוריינטציה&#8221;
פוליטית.</p>

<p>והזמן יקר, העולים באים בהמוניהם ועלינו &#8220;לקלוט&#8221; אותם.
עלינו לבנות גג לראשם, ללמד אותם עבודה &#8220;להוציא לחם מן הארץ&#8221;, כי אחרת
נסבול רעב – הם ואנחנו. עלינו לארגן גדודי עבודה מן העולים הצעירים
בהדרכתנו, כי עלינו לבנות בתים רבים ופועלים מקצועיים בבנין יש לנו מעט
ואלה המעטים דורשים מחיר יקר תמורת עבודתם. רק לפני זמן לא רב, בספטמבר
1945, אמר <strong>מאיר יערי</strong> בישיבת הוועד הפועל של ההסתדרות, כי <strong>הוא מתנגד</strong>
להעלאת שכר עבודה במקצוע הבנין, כי זה ייקר את הבניה ועל כן זה יפריע
לקליטת העליה. הוא הוסיף ואמר, שהוא חושש לעמוד על כך בתוקף, פן יקרה
שמטעמים של תכסיסים מפלגתיים תסכים מפלגה יריבה להעלאת השכר לפועלי הבנין.
השאלה לא הוכרעה באותה הישיבה של הוועד הפועל, אולם היא הוכרעה זמן קצר
לאחר זה לרעת העליה, כנראה מטעמים מפלגתיים של כל המפלגות – – –</p>

<p>מצבנו הקשה בכל שטחי חיינו אינו מרשה לנו להמשיך לחיות
ברוח זו. עברו חדשי הקיץ היקרים והבניה אינה מתקדמת, כי לא הכשרנו המוני
נוער לעבודת בנין. איננו מחדירים את הרוח החלוצית בין הנוער במידה הראויה
לימים שבהם אנו חיים. אנו עסוקים בריב מפלגתי ומתוך היותנו נתונים בריב זה
יש שפה ושם מרשים לעצמם חברי תנועת העבודה לפגוע ביסודות מוסריים שהתוינו
לחיינו, אנו מצווים לפעול במהירות לחיזוק בנינו נגד כל רוח רעה.</p>

<p>יש שדה פעולה משותף לנו, למפלגות הפועלים החלוציות, על־אף
חילוקי הדעות שבינינו. לשם ביצוע הפעולה המשותפת יצרנו את ההסתדרות. היה
זמן שמפלגת פועלי ארץ־ישראל התאמצה לשכנע את &#8220;השומר הצעיר&#8221; שיש מקום לאיחוד
שלם. את עבודת השכנוע עשו במיוחד החברים <strong>ב. כנצלסון ויוסף אהרונוביץ</strong>
ז&quot;ל. אולם אנשי &#8220;השומר הצעיר&#8221; מצאו טעמים לדחות את האיחוד הזה באמרם:
בדברים שאנו מאוחדים אנו פועלים במשותף בהסתדרות, אשר הקימונו אותה לשם כך.
ועכשיו אין פועלים במשותף גם בהסתדרות, ובכן לאן <strong>נגיע</strong>? כל אחד מאתנו
יודע, כי בהמשכת הקטרוגים וההאשמות ההדדיות אנו חוטאים חטא גדול ואנו
מחלישים את כוחותינו. נעשה פעולה קונסטרוקטיבית משותפת, הן בשטח ההתיישבות
והן בשטח פיתוח החרושת והבניה. נתמסר גם לחינוך המוני ילדי העובדים הנמצאים
כבר בארץ וילדי המוני העולים והכשרתם לכל מקצועות העבודה, ועל־ידי כך נעקור
ממילא מתוכנו את הצכיזם ואת ההשחתה המוסרית המתגנבת אלינו. נשיב להסתדרות
את תוכן חייה החלוצי ואז נוכל לנשום לרווחה. נקשיב לעולים החדשים בלב פתוח
ונעזור להם ככל אשר יכלתנו תגיע ולמעלה מזה, ובעת צרה נדריך אותם ונקל
עליהם את יסוריהם. נעבוד יחד ולא נאשים איש את רעהו האשמות שוא. ומתוך
קשיים רבים נתקדם ויקום עם עובד, עם רב.</p>

<p>עת לעשות! ונעשה את עבודתנו מתוך מסירות נפש לאור התפקידים
הנעלים שאליהם אנו מוזעקים ממעמקי לבם של המוני אחינו הנתונים בסבל
רב.</p>

<p>נפעל לפי מצפוננו בעוד מועד!</p>

<p>ירושלים, כ&#8220;ט כסלו, תשי&#8221;א</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50441">https://benyehuda.org/read/50441</a></div></body></html>