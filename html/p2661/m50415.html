<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יהודה ליב גוטמן</title>
	<meta name="author" content="יוסף רבינוביץ"/>
</head>
<body>

<p>בחורף תרע&#8220;ז הסתלק מאתנו יהודה ליב גוּטמן ז&#8221;ל, מאנשי
גלזגו, ז&#8220;ל, מאנשי גלזגו, אשר נצטרפו לקואופרציה שלנו. ימים רעים עברו על
אנשי גלזגו עד אשר זכו והגיעו לחלקת אדמה מצוּמצמת ולבית קטן. הם
ומשפחותיהם, משוּקעים בחורבות אשר בתחנה הישנה שעל־יד הבאר, שחחוּ בענים
ובסבלותיהם. ברבות הימים הושגו בשבילם סכומי כסף מיוּחדים, מלוות לזמנים
ארוכים, לשם משקי־עזר ודירות במרחביה. האנשים היו קשוּרים אתנו קשרים
כלכליים כבעלי מלאכה ומקצוע. יהודה גוּטמן קיבל על עצמו לספק לחם
לקואופרציה; לשם זה הקים בביתו הקטן תנור מיוחד והיה מספיק לנו את לחמנוּ
מדי יום ביומו. הלחם – לחם. מה נדבר ומה נתאונן, לא על הלחם לבדו יחיה
האדם&#8230; אבל הוא עצמו היה חביב עלינו עד מאוד. כיבדנוהו והוקרנוהו על
סגוּלות נפשו העדינות והאידיאליזם הנלהב. הוא האמין באמונה שלימה, כי סוף
היושר והצדק לנצח בעולם הזה. אשתו עטי ז&#8221;ל היתה אשת חַיִל, צמאה לעבודה
ולפעולות, וילדיהם הנחמדים ירשו את הסגולות הטובות והנעלות של הוריהם,
וכיום הזה עומדים הם איש במקומו על משמרת תחייתנו. יהודה גוּטמן, אציל
הרוח, היה משרה עלינו שלווה טובה במנוחת נפשו. עיניו הטהורות וארשת פניו
העדינים האירו לקראתך בשעות הרעות והשפיעו תקוה וניחומים, אתה מביט אל
הפנים המאירים האלה ואומר בלבך: עוד לא פסה טובה ותקוה תחת השמש כל עוד
בני־אדם כאלה מתהלכים עלי אדמות&#8230; אולם החיים האכזריים לא ידעו רחם. עמל
לא־אנוש, עוני ותחלואים התישו את כוחו. בחורף תרע&#8220;א חלה, ומקץ שבועות מספר
השיב נפשו בבית־החולים בחיפה. רעיתו עטי, אֵם גלמודה על ילדיה הקטנים
והרכים, נשאה בגאון את העול הכבד של צער גידול בנים, וגם זכתה לראות אותם
גדלים לתפארת. ואולם אשרה לא ארך. בשנת תר&#8221;פ פגעה בה קדחת שחור־השתן וביום
אחד נגדעה.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50415">https://benyehuda.org/read/50415</a></div></body></html>