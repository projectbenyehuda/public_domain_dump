<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>במאסר</title>
	<meta name="author" content="יוסף רבינוביץ"/>
</head>
<body>

<p>השמועות על הריגול היהודי גברו. בחזית הדרום במעשה ריגול
צעיר עברי, וממנו נודעו לרשות התורכית שמות יתר בני חבורת הריגול.
בחול־המועד סוכות תרע&quot;ח נערכו מאסרים בזכרון־יעקב בין בני משפחת אהרונסון.
נודע לתורכים, כי אהרון אהרונסון, אשר היה בתחילת המלחמה נאמנו של ג&#8217;מל פחה
ויועצו החקלאי הראשי לארץ־ישראל וסוריה, עומד בראש הריגול. עובדה זו עשתה
רושם מדהים על התורכים. קציני הצבא התורכי אשר עסקו בחקירת הענין שפכו את
חמתם על האסירים שנפלו בידיהם ועינו אותם למען יגלו את שאר חבריהם
לריגול.</p>

<p>היישוב העברי, שהסתגל לתנאי החיים הקשים בארץ לאחר גירוש
יפו בשנת תרע&#8220;ז מתוך ציפיה לישועה קרובה, עמד שוב בפני גזירות ורדיפות
חדשות. הקצינים התורכים פשטו על כל מושבות הגליל וחיפשו את החשודים בריגול.
נאסרו גם רבים חפים מפשע. כך הושמו במאסר זקני מושבת כפר־תבור ואחריהם גם
קצת חברים מקבוצת תל־עדש וביניהם גם חברנו סעדיה פז, אשר נמצא רוב זמנו
בתל־עדש. הרגשנו, כי סערה גדולה עומדת להתחולל על ראשינו, אך לא ראינו
מפלט. באחד הערבים נכנסה לחצרנו עגלת &#8220;הסהר האדום&#8221; ולתמהוננו ראינו את
חברנו סעדיה פז יורד בלווית איש צבא תורכי. חשבנו כי הוא יצא לחפשי, אך
כשהסתכלנו בפניו החשכים מעצב ויגון הכרנו בטעותנו. הוא סיפר לנו את סיבת
בואו: הואיל והוא מוכתר המושבה העברית היחידה בעמק־יזרעאל, נשלח מטעם
בית־הסוהר ללוות לבית־עולמו במרחביה מת יהודי מבין אסירי נצרת. המת, ראובן
שורץ, היה עד יום היאסרו מזכיר תחנת הנסיון מיסודו של אהרונסון בעטלית שעל
שפת הים. הוא נאשם בהשתתפות בריגול. הפקידות התורכית עינתה אותו עינויים
נוראים, ולבסוף נמצא מת בחדרו&#8230; בחשכת הלילה ליוו אותו אחדים מחברינו דומם
לבית־הקברות שלנו. פז סיפר לנו על עינויי יתר אחינו על לא־עוול בכפם.
החלטנו שנינו כי עלי לנסוע ירושלימה להתראות עם הד&#8221;ר יעקב טהון ועם יתר
אישי התנועה הציונית, אשר הוסיפו לעמוד על משמרתם ולעשות את עבודתם במחתרת
ומתוך סכנת נפשות.</p>

<p>הקשר בינינו ובין היישוב ביהודה הלך ונחלש מיום ליום.
הגיעו אלינו שמועות, כי התורכים הולכים ונסוגים מחזית הנגב. ביקשתי אפשרות
לנסוע לירושלים, אך פחדתי פן יחשדוני בדרך בריגול. לכן פניתי לקונסול
הגרמני בדמשק, הגרף שולנבורג (הקונסול הגרמני ד&quot;ר לויטוד פון הרציג מת
בינתיים בדמשק, ממחלת טיפוס הבהרות). גרף שולנבורג עמד תמיד לעזרה ליישוב
העברי. כעבור ימים מועטים, לעת ערב, קיבלנו ממנו טלגרמה לאמור, כי בפקידות
הממשלתית בנצרת מוכן בשבילי רשיון לנסוע ירושלימה. אמרתי לעלות לנצרת עם
אור הבוקר. אבל, רבות מחשבות בלב איש&#8230; לפנות בוקר הקיצותי לקול צעקת שומר
הלילה. מיהרתי החוצה ומיד נאסרתי על ידי אנשי הצבא שהקיפו את כל מרחביה, את
הקואופרציה ואת המושב בבת־אחת, על כל מבואיה ובתיה. שאלתי אחד משוטרי נצרת,
שבאו עם הצבא, לסיבת המעשה, ואמר לי, כי פקודה היא מגבוה ומיד פנה לקצין
הצבא והתריע בשמחה: &#8220;האסיר הזה הוא הוא מנהל החווה החקלאית&#8221;. העבירו אותנו,
את כל הגברים, לבית־המלון שבמרחביה, שעמד בקצה הגבעה. כשהגענו לשם האיר
הבוקר. ראיתי על הקרקע יושבים עשרות חברי עובדי הקואופרציה. יעצתים לאמור,
כי כולם הם עובדים שכירים אצלי בחווה וכל תעודותיהם בידי, ותוך כדי דיבור
הוספתי לעלות על מדרגות הבית. נכנסתי עם קצין הצבא לפנים המלון וכל החברים
נשארו יושבים בחוץ תחת משמר החיילים.</p>

<p>כשנכנסתי אל הבית אמר לי הקצין: &#8220;הממשלה אסרה מרגלים
יהודים. אחד מהם, יוסף לישנסקי, מסר לנו, כי במרחביה נמצא מחסן של נשק
אנגלי; אתם נדרשים איפוא למסור את הנשק&#8221;. הסברתי לקצין את מהלך חיינו
במרחביה כל שנות המלחמה והוכחתי לו כי עלילה זו אין לה כל יסוד. מעולם לא
הכרתי איש בשם האמור. סיפרתי לו על עבודתנו לטובת הרשות התורכית כל ימי
המלחמה, על עזרתנו לבתי־החולים הצבאיים. הוצאתי מכיסי את תיק העור אשר היה
תמיד עמי והנחתי לפניו את מכתבי התודה אשר קיבלנו ממוסדות ממשלתיים שונים
על שירותנו. הראיתי לו את הטלגרמה אשר קיבלתי מאת הקונסול הגרמני הראשי
בדמשק בדבר רשיון נסיעה ירושלימה. כמעט ראה את הטלגרמה קפץ ממקומו כאילו
עקצו עקרב. &#8220;עכשיו&#8221;, קרא, &#8220;בטוח אני כי אתה אחד הבוגדים הגדולים ביותר&#8221;.
שאלתיו מה פשר הדברים, ואמר לי, כי רצוני לנסוע ירושלימה בימים האלה חשוד
מאוד, הואיל ויהודה צפויה יום יום להיות נכבשת על ידי האויב. אין ספק
איפוא, כי אני מסתייע בקשרי עם אישים חשובים בממשלה התורכית ובקונסוליה
הגרמנית לשם ריגול. וראיה לדבר – אהרון אהרונסון. השליט הגדול על כל סוריה
וארץ־ישראל ג&#8217;מל פחה הגה אימון גמור באהרון אהרונסון ומסר בידו את כל עניני
החקלאות בכל סוריה וארץ־ישראל. התורכים התיחסו באימון גמור לבני העם העברי,
כי הן זה 400 שנה מימי גירוש ספרד קיימים בינינו שלום ואימון, והנה כאן
בארץ־ישראל, פגע בנו חץ בוגדים דוקא מידי היהודים ובראש הבוגדים עומד איש
אשר ג&#8217;מל פחה חשבו לידידה הגדול של תורכיה. הוא נעץ עיניו בי ואמר: &#8220;שמעת
על ראובן שורץ מעתלית, כך יענו גם אותך&#8221;.</p>

<p>בראותו כי אני עומד במריי, קרא לחיילים וציוום להכין את
המקלות. העונש היה – מכות בעקבות הרגלים (אדם שוכב ורגליו מורמות באויר)
ואני צוּויתי לשכב על המיטה. קיימתי את פקודתו והוספתי להוכיח לו צדקתנו.
הרגשתי כי הוא מקשיב לדברי והתאוששתי והוספתי לדבר. פתאום הוא אומר: &#8220;חתום
כי אתה אחראי, כי אין במושבתכם שום נשק אנגלי&#8221;. אמרתי: &#8220;הנני נכון להישבע,
כי לא אני ולא חברי במשקנו לא רכשנו לנו נשק שלא ברשות הממשלה, אך לחתום לא
אוכל. אנוכי וחברי נמצאים זה כמה שעות במאסר וחושש אנכי מפני פרובוקציה, כי
מי יודע מה עשו לנו בבתי הכפר&#8221;. והוספתי: &#8220;בתולדות עם ישראל ידועים מקרים
רבים של עלילות על היהודים, כגון עלילת דם וכדומה&#8221;. הוא ביקש להסביר לו מה
ענינה של עלילת הדם, הסברתי לו וסיפרתי כמה מקרים. הוא הרהר קצת ואמר: &#8220;קום
ונלך ונחפש בכל הבתים&#8221;. הלכנו שעות רצופות, חיפשנו בכל החורים ובכל הסדקים.
התחלנו מבית־המלון ועברנו מבית לבית. לא נמצא דבר. לעת הבוקר הגיע אלינו
מנצרת שלישו של המפקד הראשי.</p>

<p>בצהרים עברנו לחצר הקואופאציה. גם פה נמשכו החיפושים
בקפדנות חמורה. אולם תחת נשק נמצאו מכתבי קרובים עם תמונותיהם בתלבושת
צבאית מארצות מרכז אירופה: גרמניה ואוסטריה. התמונות האלה והמכתבים הכתובים
גרמנית הרגיעו את הקצינים. כשהגענו לחדר עבודתי, הראיתי להם את תמונתו של
פרנץ אופנהיימר. הראיתי להם גם את המכתבים אשר קיבלתי מאופנהיימר מברלין
בעצם שנות המלחמה. הדבר עשה עליהם רושם כביר. מיד חדלו מן החיפושים והתחילו
להחליף דברים בינם לבין עצמם בתורכית (השיחה ביני ובינם התנהלה בצרפתית).
לאחר רגעים מספר הודיע לי שלישו של המפקד, כי אין להם דבר לאנשי מרחביה. כל
אנשי מרחביה ישוחררו, רק אנוכי איאסר ואובא לבית־הסוהר בנצרת על־פי פקודתו
של חסן בק, ראש רודפי המרגלים. ואמנם שוחררו כל חברי חוץ ממני. מלבדי נאסרו
א. ב. מן המושב, אשר הפליט מפיו כי הוא מכיר את יוסף לישנסקי וידוע לו כי
הלז לן לילה במושב, ועוד חבר אחד, ק. קלינמן, אשר לא נזהר ושמר במלתחתו שני
פספורטים. מיראתו פן ילקח לצבא על פי פספורט אחד, הכין לו פספורט שני,
ספרדי.</p>

<p>בזמן סעודת הצהרים ביערתי כל חמץ מכיסי. שנים שמרתי עמי
תמונה קטנה של חברי מאיר חזנוביץ המנוח. עתה הגיעה שעתה. הצצתי עוד פעם אחת
בדמות היקרה, דמות מאיר בעמדו על משמרתו, בכל תחמשתו, ונפרדתי ממנה בלבי.
לאט לאט לעסתיה ואכלתיה עם לחמי.</p>

<p>בדרכנו לנצרת סרה העגלה לתל־עדש. שם העלו אנשי הצבא את
חברינו חיים שטורמן (כיום מחברי משק עין־חרוד) ואת אחיו הצעיר סעדיה פז.
הגענו לנצרת בעוד יום. את בית־הסוהר האזרחי של נצרת הכרתי עוד מימי מאסרם
של שבעה חברינו בשנת תרע&quot;א, אך לתמהוני הביאוני הפעם למקום אחר. הכניסונו
לתוך חצר מוקפת חומה גבוהה. בפנים החצר עמד בנין שבימי השלום שימש מנזר
צרפתי. עם הכרזת המלחמה גורשו הנזירים מעבר לגבולות תורכיה והמנזר נהפך
לבית־סוהר מרכזי. אותה שעה הגיעו לבית־הסוהר אסירי כל מושבות הגליל. פניהם
היו מעונים ומלאים צער ויגון. פקידות בית־הסוהר לא נהגה בנו חיבה יתירה.
מכל עבר נשמעו דברי גנאי כנגד &#8220;בוגדי המולדת&#8221;. זכורני, אליהו יזרעאליט,
מזקני האיכרים, שהיה מנהל החווה בפוריה, העז להעיר הערה בדבר חפצי כיס
שלקחו ממנו, ומיד בא על שכרו. מנהל בית־הסוהר סטר לו על פניו. אמנם אחרי־כן
התנצל ואמר כי לא הבין את דבריו: הוא היה תורכי והבין רק מעט ערבית.</p>

<p>אחרי שבדקונו הוכנסנו לבית־הסוהר. מצאנו המון אסירים
יהודים מכל קצות הארץ. גם אותנו, ממרחביה ומתל־עדש, הכניסו לאחד החדרים
והוסיפו לנו עוד שכנים לחדר, את ר' יחיאל ברקוביץ הזקן מיבנאל, אליהו
יזרעאליט מפוריה ואת אברהם עבדי פקיד היק&#8220;א מטבריה. איך שהוא &#8220;הסתדרנו&#8221;.
הטצאתי מתוך צרורי את התנ&#8221;ך. פתחתי במקום שפתחתי:</p>

<p>&quot;הושיעני למען חסדך&#8230; יגעתי באנחתי.</p>

<p>אשחה בכל לילה מטתי, בדמעתי ערשי אמסה.</p>

<p>עששה מכעס עיני, עתקה בכל צוררי&quot;.</p>

<p>בחדר מנגד, מעבר לפרוזדור, ראיתי את שכנינו בני כפר־תבור,
יושבים גם הם על הרצפה, מהם מעיינים בספרים. ידידי מר ענתבי, מורה
לבית־הספר שבכפר־תבור, ישב באמצע השורה וקרא בקול אחד מפרקי התהלים. משראני
פנה אלי בשאלה ובאותו ניגון של תהלים, שלא להרגיז את שומרי הסף העוברים
בפרוזדור: &quot;מה שלומכם, אחים ורעים, הניצלתם ממכות ועינויים? השיבותי באותו
נוסח, ואף הוא ענה שוב בנוסח של תפילה:</p>

<p>&#8220;ו־א־נ־ח־נ־ו ק־י־ב־ל־נ־ו ו־ק־י־ב־ל־נ־ו!&#8221;</p>

<p>הבינותי כי אנשי כפר־תבור עונו באכזריות עד שלא הגיעו לבית־הסוהר&#8230;</p>

<p>בא הלילה, החושך כיסה עלינו. מרוב עייפות נרדמנו על הרצפה.
בלילה הגיעו לאזני אנחות האנשים שעונו בזמן החקירה. החקירה נעשתה גם ביום
וגם בלילה, אלא שהלילה היה קשה ומחריד יותר. עצם העובדה, שאנשים יגיעי־כוח
ורצוצים משינה לא־שינה, מיטלטלים מתוך החדרים לחקירה, הסעירה את
הלבבות.</p>

<p>חברינו ממרחביה שקדו עלינו שלא נדע רעב. פעם בפעם היו
מכניסים צרכי מזון ופעמים גם ספר. הכל הלך &#8220;כשורה&#8221;. רק הלילה הפיל אימה
ופחד. קולות המעונים כאילו צעקו אלינו וביקשו רחמים. עברו ימים, יום אחר
יום ולילה אחר לילה, וישועה אין. נכרתנו מן העולם בכלל ומעולמנו אנו בפרט
ולא ידענו מה קרה בינתיים לחברינו במקומות מגוריהם.</p>

<p>מתוך החלון היחידי הפונה לחצר נראו ההרים, אשר מעבר להם
השתרע עמק־יזרעאל. שעות רצופות עמדתי על יד החלון ועיני לעבר ההר המבדיל
ביני ובין פינת מושבי.</p>

<p>פעם בפעם הגיע לאזנינו צלצול כבלי ברזל, בזמן שעברו על יד
חדרנו בפרוזדור הארוך אחינו האסירים, אלה שנמצאו תחת משמר מיוחד, בהיותם
חשודים במעשי ריגול. הליכתם היגעה תחת משא הכבלים הכבדים מנשוא מילאה את
לבנו צרה ויגון. אחד אחד היו עוברים לפנינו אנשי זכרון. לא הלכו כי אם
נישאו כמעט בידי אנשי הצבא שליווּ אותם, כי רגליהם היו נפוחות מרוב מכות
שהוכו בשעת החקירה.</p>

<p>חוץ מאלה היו כבולים חברי &#8220;השומר&#8221; אשר נאסרו על פי
מלשינותו של יוסף לישנסקי, ועוד חברים אחרים ששמותיהם היו כשמות השומרים
אשר עליהם יצאה פקודת מאסר.</p>

<p>סוף־סוף הגיע גם תורי. זכורני, באחד הלילות, קרוב לחצות,
נקראנו שנים, בלומנפלד ואנוכי. את בלומנפלד הכניסו ראשונה לאולם החקירה
ואנוכי נשארתי בחדר סמוך, באפלה. על־ידי עמד חייל גבוה, &#8220;שויש&#8221;, ועליו סמל
של נחושת בדמות חצי ירח, אשר נוצץ לאור המנורה כל פעם מדי נפתחה הדלת מן
החדר הסמוך. הוא החזיק בידו מקל ארוך וכל הזמן איים עלי כי יכני עד מוות.
פתאום הגיע לאזני הד של מכת לחי. לבסוף יצא מר בלומנפלד. הוא הלך בכוח
עצמו, באין סומך. סימן טוב. השויש הכניסני, לא ביד רכה וברחמים רבים, לאולם
החקירה. ראיתי עשרות אנשים מסבים לשולחן ארוך. כל אלה קציני צבא ופקידים.
חלש הייתי מן המאסר והעמידה היתה קשה עלי. ביקשת מעט מים ורשות לשבת.
דיברתי ערבית ככל שידעתי. שתי בקשותי נתמלאו.</p>

<p>השאלה הראשונה היתה, אם אני מכיר הסתדרות ששמה הש־אומר!
מלה זו נאמרה בקול גדול וחזק, מחולקת לשתי הברות, לשון אימה ופחד, עד כי
נבהלתי לשמעה. עניתי, כי מעולם לא שמעתי על הסתדרות כזאת. הוא הסביר לי, כי
זו היא הסתדרות שומרים, אמרתי לו, כי המשק שלנו במרחביה הוא קואופרטיבי
ואנו שומרים בעצמנו את רכושנו ושומרים שכירים אין עמנו. התשובה ישרה בעיני
החוקר. השאלה השניה היתה: אם אני מכיר אדם ששמו אפרים בלומנפלד, ישב עד עתה
ביפו (דוד בלוך, ממנהיגי תנועת העבודה בארץ, מי שהיה ראש עירית תל־אביב).
עניתי בחיוב ותארתי לפני החוקרים את חברי בלומנפלד העסקן הצבורי.</p>

<p>החוקרים החליפו ביניהם דברים בתורכית, דיפדפו בניירות
שלקחו ממני בזמן החיפוש במרחביה והודיעו לי, כי חקירתי נגמרה. ברכתי ברכת
הגומל ומיהרתי לחדר מאסרי כל עוד נשמתי בקרבי.</p>

<p>עוד אני שוכב למעצבה בחשכה ויד אדם נוגעת בי. שמעתי קול
מדבר אלי ערבית ואומר: &#8220;אל תפחד! באתי להודיעך, כי אין כל אשמה עליך ובימים
הקרובים תצא לחפשי!&#8221; המדבר קצין תורכי, המפקח על בית־הסוהר.</p>

<p>ואולם עברו ימים ולילות ואני סגור כשהייתי, אין קול ואין
קשב. בשבת היתה לי שוב הפתעה נעימה. המוטסריף של עכו בא לבקר את אסירי נצרת
בכלל ונכנס לדרוש בשלומי. הוא פנה אלי בדברי תנחומים ואמר: &#8220;בקרוב יצא לאור
צדקך ותשוב למושבתך היפה!&#8221; המלים המעטות והטובות חיממו את לבי ועיני זלגו
דמעות של תודה. הפקיד הגבוה הזה זכר את המידה הטובה של הכנסת אורחים שנהגה
בו מושבתנו. הדבר היה באחד מימי החורף. המושל עבר את תחנת עפולה בדרכו
לעכו, כי שמה שוּלח מתורכיה לתפוש את משרת המוטסריף בצפון הארץ. חיבור
הרכבת היה רע מאוד ובצאתו בעפולה מן הרכבת אשר עשתה את דרכה לחזית נמצא
עומד בחוץ, באין מחסה מן הקור. הזמנוהו למושבתנו, חיממנוהו והנעמנו לו את
ישיבתו עמנו עד אשר הגיעה שעתו לצאת לעכו.</p>

<p>שוב עברו ימים אפורים. הבשורות לא נתקיימו והיאוש הלך וגבר
עלינו. באחד הימים הוגד לנו, כי חסן בק בכבודו ובעצמו נמצא בבית־הסוהר והוא
עובר מחדר לחדר. חרדה אחזתנו. ידענו, כי לא איש בשורה הוא לנו ולא ממנו תצא
הטובה. והנה חסן בק נכנס לחדרנו. הוא העביר עלינו עיניו האפורות, נעץ בי את
מבטו השחוץ ואמר: &#8220;אתה חוג&#8217;ה יוסף, נחשבת בעינינו אדם הגון והנה בגדת
במולדת. עמדת במשא ומתן עם הבוגד יוסף לישנסקי. הלז מסר לך נשק במרחביה,
ועתה הוא עתיד לתת את הדין. הוא יעבור לדמשק ויעמוד למשפט צבאי. אני מנער
את כפי מכל יחס וקשר עם האדם הזה!&#8221;</p>

<p>ובדברו אחז בדש בגדו, הרים אותו למעלה לאות הפסקת כל קשר עם האיש ההוא, ויצא מן החדר.</p>

<p>בפרוזדור בית־הסוהר פשטה שמועה, כי בעוד שעות אחדות ישלחו
חלק מן האסורים לדמשק ומשם יגלום לאנקרה. קמה התרגשות ותכונה רבה בין
האסירים. כהכל מיהרו לארוז את חפציהם המועטים להיות מוכנים לדרך.</p>

<p>הגיעה השעה. נכנסו פקידי בית־הסוהר והודיעו: אלה ששמותיהם
יוכרזו, יצאו מן התאים ויעמדו בשורה. הצטופפנו כולנו על־יד הפתח. הפקיד
התורכי קרא בשמות הנאסרים במבטא משובש מאוד וחזר על כל שם פעמים אחדות,
למען ישמע השומע ויבין. חיכיתי בחרדה לשמי ואיננו, נקראו שמות חברי מאגודת
&#8220;השומר&#8221;. קריאת השמות נמשכה שעה ארוכה. סוף־סוף נדם קול המכריז. שמי לא
נזכר. אחרי דבריו של חסן בק נפלא ממנו פשר החידה הזאת.</p>

<p>אחרי שהוצאו הנאסרים שהתחייבו חובת גלות לדמשק, הוקל המשטר
בבית־הסוהר. שוב לא הקפידו השומרים לבודד את הנאסרים. הרגשנו כי הותרה
הרצועה והתחלנו לבקר איש את רעהו, לספר איש לחבריו את כל המוצאות אותו בכל
השבועות הרעים והמרים. עתה סופר לנו על הרדיפות והעינויים שקדמו למאסר בכל
אחת ממושבות הגליל. כך נודע לי, כי חברתנו חנה מייזל, מייסדת חוות הפועלות
בכנרת, גם היא לא ניצלה מיסורים, קיבלה &#8220;פליקות&#8221; מאחד מקציני המשטרה, תחת
יד חסן בק העריץ.</p>

<p>המשטר בבית־הסוהר העיד, כי בקרוב ייקרא לנו דרור. אולם
הבשורה אחרה לבוא. הגיעה שעת בין הערביים. אחד מאנשי כפר־תבור פתח בתפילת
מנחה וכולנו קמנו אחריו כאיש אחד. התפילה יצאה מלבבות יגעים
ודוויים:</p>

<p>&#8220;ולמלשינים אל תהי תקוה&#8230;&#8221;</p>

<p>קוי השמש האחרונים חדרו לאולם. הלב המה מפחד הלילה ההולך
וקרב. לא היה בנו עוד כוח לשבת כלואים בין כתלי הבית הזה, שכל כך הרבה
דמעות ודם נשפכו בו&#8230; והנה נפתחה הדלת, אחד מפקידי בית־הסוהר נכנס והכריז:
&#8220;כל היהודים הנמצאים פה משוחררים&#8221;. הוא הראה לנו את הדרך והוסיף: &#8220;עוד הערב
עליכם לצאת מכאן&#8221;. הדלתות והשערים נפתחו לפנינו לרווחה&#8230;</p>

<blockquote>
<br />
</blockquote>

<p><strong>*</strong></p>

<p>בימים הראשונים שלאחרי המאסר נמשכו החיפושים והבדיקות
במרחביה ובתל־עדש. שום דבר פסול לא נמצא, אולם השלטונות שינו את יחסם לרע
אל היהודים בכלל, וממילא גם אלינו. את מעשי הריגול הזכירו לנו בכל עת ובכל
שעה. גם המצב בכללו הלך ורע מיום ליום. הצבא האנגלי כבש את דרומה של
ארץ־ישראל. החזית הלכה וקרבה. עבודת החובה כבדה יותר ויותר. חברינו התאמצו
לעבוד בשתי החזיתות. בעוד חושך ימהאו לשדה לחרוש ולזרוע, ולעת הצהרים –
לעבודת הרשות. יגענו בסבלנו, כשל כוחנו ממאמצי גוף ונפש. המצב החמרי של
המשק נעשה קשה למאוד. בשעת צרה זו נמצא לנו גואל. ר' חיים מרגלית קלוריסקי,
מנהל מושבות הנדיב בגליל העליון, חש לעזרתנו. בלי לבקש חשבונות רבים המציא
לנו מלווה לצרכי המשק ההכרחיים ביותר על מנת שנשיב לו מיבול הגורן בקיץ
הבא.</p>

<p>בשובי אל עבודת המשק לא מצאתי שום ספר חשבון. בעת החיפושים
הרבים שנעשו אצלנו בזמן מאסרי בנצרת קברו חברינו את הספרים בחורשת
האקליפטוסים שעל מסילת־הברזל, מיראה פן יקחום התורכים. לפי שעה השתדלתי
לחדש את הדברים בזכרוני.</p>

<p>הגענו לידי מחסור. רבים מן החברים חסרו בגדים הכרחיים, וגם
קצת מסמי־המרפא אזלו. החלטנו לצאת בחבורה לחיפה ולקנות הכל בנסיעה אחת לשם
קימוץ. הכינונו לנו עגלה. בין הנוסעים היינו גם אני ורעייתי יוכבד. לשם
שמירה על הבהמות קיבלנו תעודה מן המשטרה, כי נסיעתנו הכרחית וכי בהמותינו
עובדות כבודות חובה בעפולה. לעת ערב הגענו לחיפה, ועם אור הבוקר יצאנו איש
איש למעשיו. לעת הצהרים, בשובנו רעייתי ואנוכי משוט בעיר, הודיעה לי בעלת
המלון, כי קצין המשטרה שאל עלי והודיע מטעם הקאימקם כי אנוכי ויתר האנשים
שבאו עמי אמש לחיפה נדרשים להתייצב לפניו. לא טובה היתה הבשורה, אך החלטתי
שלא להשתמט. סעדנו את לבנו והלכנו שנינו למשרד הקאימקם. צויתי על־ידי הזקנה
ליתר החברים שיעשו גם הם כמוני. במשרד חיכינו שעה ארוכה. סוף־סוף בא
הקאימקם ומיד נאסרנו, אנוכי ויוכבד. לא הועילו תחינותי וטענותי כי הנה רק
לפני ימים מעטים שוחררתי מן המאסר. &#8220;ידעתי&#8221;, ענה הקאימקם, &#8220;ובכל זאת אשלחך
לדמשק&#8221;.</p>

<p>עבר הלילה. עם אור הבוקר ניגשתי לחלון חדרי. בין העוברים
והשבים ראיתי הרבה מכירים, ביניהם גם חברים טובים, אך איש מהם לא קרב אלי.
בפני כולם הכרתי אימה ופחד. עבר היום. ושוב הגיע הלילה האפל. בבוקר הצצתי
החוצה, והנה זקן עומד על יד חלוני. זה היה ר' שמעון פרידמן ז&quot;ל, מזקני
היישוב הישן, איש כבן שבעים, אחד מנכבדי חיפה ומייסדי הקהילה החיפנית. הוא
היה נתין אוסטרי וקיבל בחייו ציוני כבוד מן הקיסר פרנץ יוסף הישיש. והנה בא
לנחמני בצרתי ולעודדני. שפכתי לפניו את מר לבי וביקשתי ממנו לגשת לידידנו
רוברט שטיץ, הקונסול האוסטרי בחיפה, לבקש ממנו כי יערבני לפני הקאימקם
ויוציאני ממאסרי.</p>

<p>ביום השלישי הוציאוני מתאי והעבירוני לחדר הכללי; הובאתי
לתוך חברת גנבים ושודדים. תחת זה לא הייתי בודד וגם מצאתי את יתר חברי
ממרחביה. שם גם נודע לי על גורל יוכבד. מוכתר העדה העברית מר י. מילר, גם
הוא מזקני חיפה, התייצב לפני הקאימקם והביע לפניו את מחאתו על מאסר אשה חפה
מפשע. הקאימקם התעלל בו ואמר: &#8220;נכון אני להקל לאשה אם גם אתה נכון להיאסר
במקומה&#8221;. מר מילר ענה בחיוב. הקאימקם ציוה לאחסן את יוכבד במלון ולשים משמר
עליה ואת מר מילר אסר. למחרת הבוקר שיחררו.</p>

<p>אחד מחברינו, ק. קלינמן, נפצעה רגלו בדרך ממרחביה לחיפה.
הוא חש כאב גדול ולא יכול להגיע לבית־הסוהר. ציוה הקאימקם להסיעו בעגלה,
אלא שבכל העיר לא נמצאה אפילו בהמה אחת. הביאה המשטרה סבל והלז נשאהו על
כתפיו לבית־הסוהר. עד כאן כוחה של מידת הרחמים!&#8230;</p>

<p>ביום השבת שוחררתי ממאסרי בערבותו של מר שטיץ, אבל לצאת
מחיפה אסרו עלי. מקץ שלושה ימים נקראתי שוב למשרד הקאימקם ושם צוויתי לעזוב
את חיפה מיד. ביקשתי רשות לשבת בעיר עוד יום אחד ולא הורשיתי.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50418">https://benyehuda.org/read/50418</a></div></body></html>