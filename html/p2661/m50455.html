<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מכתבים למרחביה</title>
	<meta name="author" content="יוסף רבינוביץ"/>
</head>
<body>

<h2 id="א.">א.</h2>

<p>ירושלים, כ&#8220;ג בתמוז, תשי&#8221;ג.</p>

<p>לשולמית, לעודד, לתלי, ליואב, לנעמי ולעפרה וכל הילדים, שלום רב!</p>

<p>קיבלתי את מכתביכם היקרים וקראתי בהם פעמים אחדות. יפה
עשיתם שכתבתם לי מן המתרחש בלבכם שעה שלמדתם עם מורתכם שושנה את תולדות
מרחביה. ודאי אמלא את רצונכם ואבוא אליכם לראותכם ולשוחח אתכם, ולפי שעה
אכתוב לכם בקצרה את אשר עם לבי. אתם מבקשים ממני שאסביר לכם איך עברנו על
כל הימים הקשים, על סבלותיהם ויסוריהם. אודה לפניכם ששאלתכם זו, אשר הופיעה
בכל מכתביכם, העבירה לעיני רוחי את ימי הסבל הרב הזה, והתייחדתי בעצמי עם
הכתוב על מרחביה. כשהעליתי שוב בלבי את אשר קרה לנו באותם הימים, שאלתי גם
אני אותן השאלות ששאלתם אתם, ומצאתי רק תשובה אחת: אהבתנו לארץ אבותינו!
בכוח האהבה הזאת התגברנו על כל הסבלות והיסורים! במשך דורות רבים שרו
משוררינו את שיריהם מלאי געגועים ואהבה לארץ, אולם הם לא זכו לכך שיוכלו
במו ידיהם לחונן את עפרותיה. אחד מגדולי משוררינו, רבי יהודה הלוי, אף ביטא
את כאב לבו מתוך זעקה: &#8220;לבי במזרח ואנכי בסוף מערב. איך אטעמה את אשר אוכל
ואיך יערב&#8221;. ויחד אתו נשאו בלבם המוני העם את כאבם העמוק על אשר הוגלו
מארצם והתרחקו מאדמתם. והנה בדורות האחרונים חל מפנה חשוב בחיי עמנו, והוא
שיבת ציון, שעליה הנכם לומדים ועוד תלמדו. גם לנו, לקומץ מצעירי ישראל,
ניתנה האפשרות להידבק באדמת עמק יזרעאל ממש ולעבדה. ועל כן שפכנו את שיר
לבנו בעבודה ושאבנו בה כוח לשאת את סבלותינו.</p>

<p>שולמית שואלת במכתבה היפה בין היתר: למה עזבתם את הקיבוץ?
אנחנו לא עזבנו את הקיבוץ, כי אם כוחותינו עזבו אותנו במאבקנו עם כל כך
הרבה מכשולים. אולם אנחנו האמנו שבמרוצת הזמן יבואו למקום כוחות רעננים,
ימשיכו בעבודה ויתגברו על המכשולים, ואמונתנו נתקימה! עכשיו פורחת מרחביה
ואתם גדלים יחד אתה ושומרים עליה מכל רע. אותה האהבה אשר חיזקה אותנו
בצעדינו הראשונים, נתנה גם להוריכם את הכוחות להתגבר על המכשולים שנותרו
עוד להם בדרכם לפיתוחה של אדמת מרחביה בכדי להביאה עד הלום!</p>

<p>שמחתי מאוד לקרוא במכתביכם על החיל הרב שעשה קיבוצכם המונה
650 נפש, ובתוכם מאות ילדים. אני מתכון לראות את אוסם התבואה הגבוה אשר
בניתם, ואת בריכת הבטון הראשונה בארצנו שתקנתם, ואת הסוכה אשר בניתם
לרגליה, וביחוד את הגבעה העתיקה של הכפר פולה אשר יואב תלמי גר עליה וכותב
לי בלבביות על יפיה. כל פרט אשר כל אחד מכם כתב לי שומר אני היטב בזכרוני.
ואם כי אנוכי נמצא במרחק של מאות קילומטרים מכם, הרי אתם תמיד קרובים ללבי,
ואת קיבוצכם במראהו הכללי רואה אני מתוך אהבה בעברי בדרכי במהירות, פעם ממש
בקרבתכם בדרכי לעמק בית־שאן ופעם בחציי את העמק בדרכי לגליל. ברגעים האלה
אני חושב עליכם,שהנכם רוקמים את ההווי של עמק יזרעאל הקם לתחייה ושל מרחביה
היפה כל כך שהיא לבו של העמק המבורך הזה.</p>

<p>מכתבי זה יגיע אליכם בסוף שנת הלימודים הנוכחית. אני מאחל
לכם לרענן את כוחותיכם בימי החופש מן הלימודים, ולאסוף כוחות ומרץ לקראת
שנת הלימודים הקרובה. יש לכולנו חובה ללמוד בכדי להבין ולהרגיש את יפים של
החיים, ובחיי שיתוף להקל על סבלו של כל אחד מאתנו בדרכו בחיים.</p>

<p>והנני שלכם, להתראות.</p>

<blockquote>
<br />
</blockquote>

<h2 id="ב.">ב.</h2>

<p>ירושלים, כ&#8220;ח באלול תשי&#8221;ג, (8.9.53).</p>

<p>לכבוד קיבוץ מרחביה.</p>

<p>חברים יקרים,</p>

<p>הנה אנו עומדים כבר בפתחה של שנת תשי&quot;ד, והנני בא לברך
אתכם שתהיה שנה זו שנת ברכה בעבודתכם המסורה על אדמת הלאום. ובבואי להגיש
לכם את ברכותי, הרי השנה עלי לברככם ברכה מיוחדת.</p>

<p>בימים האלה מלאו חמישים שנה לדברי חזונו של ד&#8220;ר פ.
אופנהיימר ז&#8221;ל בהרצאתו ההיסטורית בקונגרס הששי בבזל בה התווה את דרכי
ההתיישבות הציונית על אדמת הקרן הקיימת בארץ־ישראל. בעקבות ההרצאה הזאת
נעשו הצעדים הראשונים על־ידי הנהלת ההסתדרות הציונית והקרן הקיימת לישראל
לרכישת שטח קרקע מתאים בעמק יזרעאל על מנת להקים עליה נקודת התיישבות
שיתופית. בשנת 1911 נוסדה הנקודה הזאת היא &#8220;מרחביה&#8221; שאתם ממשיכים בעיבודה
ומפתחים אותה לתפארת.</p>

<p>כשאנו מציינים עתה את יום היובל של פרסום תכנית ההתיישבות
השיתופית מעל במת הקונגרס על־ידי הפרופסור אופנהיימר, מתוך הקדמת דברי
עידוד להרצאה זו על־ידי ראש התנועה הציונית ד&#8220;ר תיאודור הרצל ז&#8221;ל, אנו
רואים אותה כיום מתוך מבט היסטורי אל העבר כפתיחת דרך לתנועה הציונית
לפעולתה הברוכה בהתיישבות החדשה בארצנו. לפי המסורת נקראה ראש השנה העברית
&#8220;יום הזכרון&#8221;. יהיה איפוא ראש השנה תשי&quot;ד יום זכרון מיוחד, המסמל את שנת
היובל לציון הדרך להתיישבות השיתופית על אדמת הקרן הקיימת לישראל של העם
העובד בציון.</p>

<p>קבלו נא, חברות וחברים יקרים, אתם ובניכם ובני בניכם, את
ברכותי מעומק לבי כמחונני אדמת מרחביה, היא הנקודה הראשונה בלב עמק
יזרעאל.</p>

<p>אוהבכם,</p>

<p><strong>יוסף רבינוביץ</strong></p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50455">https://benyehuda.org/read/50455</a></div></body></html>