<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>המאבק על־יד שער הפרדס</title>
	<meta name="author" content="יוסף רבינוביץ"/>
</head>
<body>

<p>כפי שכבר הזכרתי לעיל שימשה המושבה בשנים 24 – 1923 מקום
קליטה לעלייה החלוצית. ברוב מושבות יהודה והשומרון וגם במושבות הגליל חדרו
הפועלים העברים לעבודה חקלאית והתאמצו לכבוש את העבודה, אולם מספרם היה
מעט, כי בנטיעות־בעל היו הכנסותיו של האיכר זעומות ושטח הפרדסים היה קטן.
בראשית שנת 1926 נמצאו בידי היהודים רק 14,250 דונם מטעי־הדר. מספר הפועלים
שעבדו עבודה שכירה בחקלאות הגיע ל־1700 – 1600. חלק מן האיכרים &#8220;הותיקים&#8221;
קיבל לא ברצון את הפועלים החדשים מתוך טענה, שאין ביכלתם לשלם לפועלים
העברים שכר עבודה גבוה ביחס לשכרו של הפועל הערבי. אולם בתקופה זו חל
שינוי־מה לטובה, כי במושבות הקיימות התחילו להשתקע עולים חדשים מאנשי המעמד
הבינוני. הם נטעו פרדסים חדשים וברובם הגדול חייבו את עצמם לעבוד עבודה
עברית. אולם הפועלים העברים החזיקו בקושי את מעמדם במושבה ורק החלק החלוצי
ביותר לא נטש את עמדות העבודה העברית ויתרם מצאו את פרנסתם בעבודות־בנין
ועבודות אחרות בערים. בשנת 1926 נחלשה העלייה הרביעית, אשר התרכזה בעיקר
בערים ונפסקה תנועת הבנין בערים, ושוב עלה קרנה של העבודה העברית במושבה.
המושבה היתה אחד המקומות החשובים ביותר לקליטתה של העלייה ושאלת העבודה
העברית במושבה עלתה בכל רצינותה בציבוריות העברית בארץ. בינואר שנת 1926
התכנס בירושלים מושב אסיפת הנבחרים ובה העלה <strong>חיים ארלוזורוב</strong> ז&quot;ל את
שאלת העבודה העברית השכירה בחקלאות בכל חריפותה:</p>

<p>אנו עומדים לפני העובדה, כי גם היום נמצאים ברוב המושבות
מאות צעירים וצעירות הדורשים עבודה ואינם נענים. – – חברינו אלה חיים חיי
לחץ מתמיד, כלכלי וחברתי, מתוך רצונם העקשני להאחז בעבודת המושבות, רצון
שהחזיק אותם על המשמר גם בימים שהעיר עם שכר העבודה הגבוה וחיי תרבות
המושכים לא הרגישה עוד כל משבר וקושי. ובכל־זאת ניגשים עוד היום בשנת 1926
ולא בשנת 1905, אחרי כל הכיבושים שכבשה בינתיים העבודה העברית בארץ, להרחבת
שטחי הנטיעות, ליצירת פרדסים וכרמים חדשים, וכל השטח הזה ננעל בפני היד
העברית העובדת. השאלה הזאת, היא אחת השאלות הלאומיות היסודיות הקיימות בתוך
היישוב, זו איננה דרישה מעמדית שאנחנו [הפועלים] מחוייבים להיות נושאה,
זו היא דרישה יישובית כללית שכל הציבור העברי בארץ הרוצה בהגשמת הציונות
חייב להיות נושאה האחראי. – – אם ישנם בין האיכרים אנשים המטילים עד היום
ספק באפשרות האוביקטיבית של המשק לשאת את משא העבודה העברית, שהיא כידוע,
בעלת &#8220;דרגת צרכים&#8221; גבוהה, עלינו לברר את השאלה הזאת באופן יסודי. אם יש
חשבונות המופיעים בכל פעם כשהפועל העברי בא לדרוש עבודה – טעונים החשבונות
האלה בדיקה רצינית. אין לנו מכרות־פחם כלאנגלים, אבל ועדה מעין זו המבררת
כרגע את האפשרויות האוביקטיביות לנותני העבודה ולפועלים בפחמי אנגליה – גם
לנו היכולת ליצור לצרכינו אנו. הוועדה הזאת תבחן את היכולת של ענפי המשק
השונים. היא תקבע מהם הגבולות האוביקטיביים להיקף העבודה ולשכרה
בענפי־הנטיעות למיניהם. היא תברר גם את שאלת שכר־העבודה המינימלי המתאים
לעובד העברי בהתחשב בצרכיו ובדרגת חייו הרגילה. אם ועדה זו תיכון על יסוד
של אימון כל הצדדים בעבודתה תוכל להביא לנו תועלת רבה.</p>

<p>(הפועל הצעיר, תרפ&quot;ו, 13־12)</p>

<p>הח' ארלוזורוב פנה לאסיפת הנבחרים בדרישה לקבוע &#8220;חוקה
פנימית המבטיחה את שדה העבודה במושבות ליד העברית&#8221;. לפי החוקה הזאת צריכים
נותני העבודה וגם הפועלים במושבות למסור את עניניהם השנויים במחלוקת
ל&#8220;מוסדות של בוררות לאומית&#8221;. הקמת בוררות חובה כזאת, אומר ארלוזורוב, היא
&#8220;הצעד הראשון לפוליטיקה לאומית בשדה כיבוש העבודה.&#8221;</p>

<p>פנייתו של ארלוזורוב אל האיכרים נשאה פרי ונוצרה אוירה
ציבורית שחיזקה את העבודה העברית במושבות. רובם של המתיישבים החדשים
שהתנחלו במושבות הקיימות וביחוד במושבות החדשות בשרון קיימו מרצון את
העבודה העברית. גם במושבות הותיקות התקדמה העבודה העברית, אולם נמצאו
במושבות אילו איכרים ותיקים וביחוד האמידים שבהם, אשר לא שעו לקריאת התנועה
הציונית לקיים את העבודה העברית במשקיהם והעבודה בהם היתה ברובה בידי
פועלים זרים. במיוחד היתה התנהגות רעה מצד חלק מפרדסני פתח־תקוה בעונות
הקטיף בשנים תרפ&#8220;ז־תרפ&#8221;ח. בחורף תרפ&#8220;ח מכרו האיכרים האלה את הפרי לסוחרים
ערבים, מבלי לחייב אותם לקטוף אותו בידי פועלים עברים. מאות פועלים עברים
אשר עברו בקושי את העונה החלשה של סוף הקיץ וחיכו בכליון־עינים להתחלת
הקטיף התהלכו רעבים בחוצותיה של המושבה. המוני המובטלים דרשו את זכותם
לעבודה ולא נענו. כשהפועלים מחוסרי־העבודה החלו לתבוע בתוקף עבודה בעמדם
במשמרת על־יד פרדסיהם של האיכרים הנ&#8221;ל מתוך דרישה להעסיקם בעבודת הקטיף,
הזעיק הוועד החקלאי של פתח־תקוה שוטרים אירלנדיים למושבה ודם פועלים עברים
נשפך לעיני השמש על־יד שערי הפרדסים.</p>

<p>התופעה השלילית של איכרי פתח־תקוה ותופעות דומות במושבות
ותיקות אחרות לא קבעו את התפתחותה של העבודה העברית במושבות. העבודה
החלוצית המתמדת של הפועלים העברים שהיתה כרוכה בסבל רב והעזרה
הקונסטרוקטיבית של ההנהלה הציונית לפעולה חלוצית זאת על־ידי הקמת שרשרת
מחנות קיבוציים סביב המושבות ושכונות לפועלים בודדים, ונאמנותם של איכרים
רבים לעבודה העברית שינו את פני הדברים שינוי ניכר לטובה. ביחוד הצטיינו
בשמירה על העבודה העברית איכרי השרון.</p>

<p>מספרם של הפועלים העברים בחקלאות הלך וגדל עם התרחבותו של
שטח מטעי ההדר במושבות מ־10.000 דונם בשנת 1921 ל־155.000 דונם בשנת 1936.
כן גדל יבול פרי־ההדר אשר רובו נועד ליצוא מ־310.000 תיבות בעונת 1920/21
למעלה ממיליון תיבות בעונת 1938/1939. ריבוי הפרי הגביר את הדרישה לעובדים
בקטיף ואריזה. מספר הפועלים במושבות גדל מ־700 בשנת 1922 ל־18500 בשנת
1939.</p>

<p>כדי לקבל תמונה נכונה של התפתחותה של העבודה העברית
בחקלאות במושבות יש צורך לעיין בהתפתחות הדברים במושבות הוותיקות. אביא בזה
מספרים על העבודה העברית והעבודה הערבית בשנים 1936 – 1934 במושבות,
פתח־תקוה, ראשון־לציון, רחובות, נס־ציונה וחדרה:</p>

<blockquote>
<br />
</blockquote>

<table>
<thead>
<tr class="header">
<th><strong>העונה</strong></th> <th><p><strong>בסך־הכל</strong></p>
<p><strong>פועלים</strong></p></th> <th><strong>מספר הפועלים</strong></th>
<th><strong>באחוזים</strong></th>
<th></th>
<th></th>
</tr>
</thead>
<tbody>
<tr class="odd">
<td></td>
<td></td>
<td><strong>יהודים</strong></td> <td><strong>ערבים</strong></td>
<td><strong>יהודים</strong></td> <td><strong>ערבים</strong></td>
</tr>
<tr class="even">
<td><strong>בעונת החורף</strong></td>
<td></td>
<td></td>
<td></td>
<td></td>
<td></td>
</tr>
<tr class="odd">
<td>1934</td> <td>7,480</td>
<td>3,388</td> <td>4,092</td>
<td>45</td> <td>55</td>
</tr>
<tr class="even">
<td>1935</td> <td>8,646</td>
<td>2,834</td> <td>5,812</td>
<td>38</td> <td>68</td>
</tr>
<tr class="odd">
<td>1936</td> <td>7,955</td>
<td>2,626</td> <td>5,329</td>
<td>33</td> <td>67</td>
</tr>
<tr class="even">
<td>1937</td> <td>11,615</td>
<td>8,339</td> <td>3,276</td>
<td>72</td> <td>28</td>
</tr>
<tr class="odd">
<td>1938</td> <td>13,214</td>
<td>7,674</td> <td>5,540</td>
<td>58</td> <td>42</td>
</tr>
<tr class="even">
<td></td>
<td></td>
<td></td>
<td></td>
<td></td>
<td></td>
</tr>
<tr class="odd">
<td><strong>בעונת הקיץ</strong></td>
<td></td>
<td></td>
<td></td>
<td></td>
<td></td>
</tr>
<tr class="even">
<td>1933</td> <td>3,871</td>
<td>2,197</td> <td>1,674</td>
<td>57</td> <td>43</td>
</tr>
<tr class="odd">
<td>1934</td> <td>4,465</td>
<td>1,619</td> <td>2,646</td>
<td>38</td> <td>62</td>
</tr>
<tr class="even">
<td>1935</td> <td>4,503</td>
<td>1,619</td> <td>2,884</td>
<td>36</td> <td>64</td>
</tr>
<tr class="odd">
<td>1936</td> <td>4,714</td>
<td>3,818</td> <td>896</td>
<td>81</td> <td>19</td>
</tr>
<tr class="even">
<td>1937</td> <td>4,983</td>
<td>3,021</td> <td>1,962</td>
<td>61</td> <td>39</td>
</tr>
</tbody>
</table>

<p>המספרים האלה מראים, שב־5 המושבות של העבודה המעורבת היתה
העבודה בשנים 34 –1936 ברובה ערבית. המושבות רחובות וחדרה העסיקו פועלים
עברים יותר מ־50% ממספר הפועלים הכללי. בקיץ 1934 עבדו במושבות הנ&quot;ל פחות
פועלים עברים מאשר בחדשי הקיץ של שנת 1933 ושנת 1936. הסיבה לכך היא, שבשנת
1934 גברה תנועת הבנין ורבים מפועלי הפרדסים עברו לעבודות הבנין המכניסות
יותר. בשנת 1937 גדל מספר הפועלים הכללי בפרדסים במידה ניכרת, מ־7955
פועלים בשנת 1936 עד ל־11615 בשנת 1937. הסיבה לכך היא, שהיבול גדל כמעט
פי־שנים בשנת 1937. אנו רואים גם ריבוי יחסי של מספר הפועלים העברים. בחורף
שנה זו היה מספר הפועלים העברים 8339 ומספר הפועלים הערבים 3276. כידוע
פרצו באביב 1936 פרעות ביהודים בארץ ובשאלת העסקת פועלים עברים הכריע מצב
הבטחון במושבות. לרגל מצב הבטחון הגענו לידי כך, שבעונת החורף שנת 1939
עבדו בפרדסים רק פועלים עברים ומספרם הגיע ל־18,500, כי בעונה זו הגענו
ליצוא עברי של 9,998,000 תיבות פרי־הדר. ואף־על־פי שבעונת החורף הזאת עבד
מספר כה רב של פועלים עברים, שעוד לא היה בתולדות העבודה החקלאית השכירה,
סבלה העבודה, כי דרוש היה מספר גדול יותר של פועלים ואי־אפשר היה
לספקם.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50433">https://benyehuda.org/read/50433</a></div></body></html>