<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הקואופרציה במרחביה</title>
	<meta name="author" content="יוסף רבינוביץ"/>
</head>
<body>

<p>במרחביה התקיים משק קואופרטיבי במשך 5־7 שנים, וכעבור זמן
כל כך רב התפזרה החבורה. מעובדה זו מוציאים בחוגים שונים בישובנו מסקנות
שונות. יש שבא לידי מסקנה שהתפוררות הקואופרציה במרחביה סימן מובהק היא
לפשטית הרגל של רעיון העבודה הקואופרטיבית, ויש שבא לידי מסקנה שהאלמנט
האנושי אשר בקואופרציה היה חומר בלתי־רצוי לבנין חיים קואופרטיביים והוא
היה בעוכריה.</p>

<p>למען הפיץ אור על התופעה הזו שבחיי העובדים בא&quot;י ולמנוע
דעות מוטעות ביסודן, אשתדל לתת מושג נכון מחיי החבורה הקואופרטיבית
הזו.</p>

<p>אפשר לציין שתי תקופות בקיום משק &#8220;אגודת־ההתיישבות&#8221;
במרחביה: התקופה האדמיניסטרטיבית – התקופה שלפני המלחמה, והתקופה
האוטונומית – התקופה שבימי המלחמה.</p>

<blockquote>
<br />
</blockquote>

<h2 id="התקופההאדמיניסטרטיבית">התקופה האדמיניסטרטיבית</h2>

<p>התקופה <strong>האדמיניסטרטיבית</strong> נמשכה שלוש שנים, מקיץ 1911 עד
קיץ 1914. <strong>היסודות הכלכליים</strong> היו בלתי־ברורים לגמרי. באדר תרע&#8220;א ניגשו
לייסד את המושב הקואופרטיבי. לפי תכנית אופנהיימר צריך היה המשק להתנהל
בשלוש השנים הראשונות באופן אדמיניסטרטיבי, ואחרי הזמן הזה להימסר לפועלים
תחת הנהלה עצמית. לפיכך נשלח למרחביה בתורת אדמיניסטרטור האגרונום דיק. הוא
התחיל את עבודתו בקיץ 1911 בחוסר כל. הדבר הראשון שהתחיל בו היה הכשרת
האדמה שנמסרה לרשות אגודת ההתיישבות: עקירת שרשי־בר מהאדמה, השמדת הקוצים,
החרישה הראשונה. עבודות ההכנה האלה שנמשכו עד לחורף תרע&#8221;ב עלו 17000 פרנק.
שנת תרע&quot;ב היתה איפוא שנת העבודה החקלאית הראשונה של המשק. בתחילת השנה עוד
לא היתה תכנית מתאימה, לרגל העדרו של מר דיק במקום העבודה מסיבת שבר
בידו.</p>

<p><strong>הפלחה</strong>. בחורף נזרעו חיטה, שעורה ופולים. יש להעיר שלא
היה לנו שום מושג מטיב האדמה בכלל ומחלקות האדמה השונות בפרט. הנסיון של
שנת העבודה הראשונה הראה, שאדמתנו כחושה עד מאוד ודורשת טיוב שיטתי במשך
שנים רצופות. אם נשווה את יבול משק מרחביה לזה של דגניה יובלט ביותר היבול
הנמוך של מרחביה. הקטר חיטה על אדמה מזובלת במרחביה הכניס 755 ק&#8220;ג, ובדגניה
– 945 ק&#8221;ג. הקטר שעורה על אדמה מזובלת במרחביה הכניס 480 ק&#8220;ג, ובדגניה –
1000 ק&#8221;ג.</p>

<p>ההבדל ביבולים לא היה מקרי לשנה אחת, כי אותה התופעה נראתה
במשך שנים אחדות. עלינו להדגיש ששטחים של מאות דונמים זובלו במשך השנים
האלה, ולולא זאת היו היבולים נמוכים הרבה יותר.</p>

<p>עכשיו נעיין בשיטת העבודה שהונחה ביסוד במשק: דיק עמד
לכתחילה על שיטת העבודה הנשענת על מחזור זרעים ראציונלי ועל זיבול האדמה
במידת האפשר. השאלה לא הועמדה – איך לנהל את המשק שלא נפסיד בפועל בשנות
העבודה הראשונות. דיק ביטא בכמה אסיפות פומביות את הדעה הזאת: כדי שלא נעשה הפסדים היינו צריכים לחרוש ולזרוע בתבואות חורף,
כרגיל, חלקות אדמה מספיקות ל־10 זוגות בהמות ולהעסיק בזה 15 איש – ואז
בודאי שלא היינו מפסידים סכומים ענקיים כאלה שהפסדנו. אולם מטרתנו היא
לייסד משק מודרני אינטנסיבי אשר יכלכל עשרות משפחות, ומן ההכרח הוא, איפוא,
שנפסיד עד שנביא את המשק למדרגה הרצויה. והנה בדרך זו, שהיא אמנם בעיקרה
נכונה, נעשו שגיאות גדולות שגרמו לנו הפסדים גדולים מאוד.</p>

<p>דיק החליט להנהיג את מחזור הזרעים הראציונלי לכל דקדוקיו.
הוקצו חלקות אדמה מבלי לדעת את טבע האדמה ואת האקלים של המקום. התוצאות היו
הפסד גמור. השיחים סבלו מקור וממחלות וכו'. בעמק נהוגות כידוע תבואות־קיץ –
החומצה והשומשמין, והן הונהגו גם במשקנו במידה רחבה על הרבה נאות דונמים;
אולם אופן העבודה גרם להוצאות מרובות – לעבודת־ידים שעלתה בהון רב. בשאלה
הזאת נלחמו העובדים עם המנהל מלחמת מצווה ממש, שנגמרה בעזיבת המקום מצד
המנהל בצורה בלתי־רצויה אף גם לעובדים.</p>

<p>נציין את סלע המחלוקת: דיק עמד על זה שהשומשמין והחומצה
מוכרחים לעבד בידים, כלומר לעשב ולעדור, ושעצם העידור מטייב את האדמה והוא
רצוי איפוא גם מטעם זה. ומכיון שעבודת יד באלה, כגון תלישה וכו', כשהיא
נעשית בידי יהודים היא עולה בסכומים ענקיים – מוכרחים להעסיק עובדים לא
יהודים מכפרים הסמוכים.</p>

<p>הפועלים עמדו על דעתם ששאלת העסקת פועלים ערבים איננה
קיימת כלל אצלם, ואת תבואות הקיץ כמו חומצה ושומשמין צריך לזרוע במכונת
דריל ואחרי־כן לעשבן בקולטיבטורים. ומכיון שיהיה מקום בכל־זאת לעבודת ידים
במידה מסויימת – צריך לזרוע שטחים מוגבלים של שומשמין, בכדי להחזיק את כף
המאזנים של ההוצאות. מאחר שהדעה המכרעת בעבודת המשק היתה בידי המנהל –
נזרעו שטחים רבים בתבואות קיץ. בשנה אחת נזרע שטח בן 2000 דונם שומשמין,
אשר גרמו להפסד של אלפים פרנקים. לפי המספרים שסודרו על יסוד פנקסי המשק
יוצא, שעל כל הקטר שומשמין הפסדנו 92 פרנק.</p>

<p><strong>המחלבה</strong>. מכשולים רבים עמדו גם על דרכה של התפתחות
המחלבה. ייסוד המחלבה היה הכרחי כאחד מענפי המשק העיקריים. בייסוד המחלבה
התכוונו להכניס במחזור הזרעים את גידולי המספוא לבהמות באופן תמידי ולהבטיח
למשק כמות מסויימת של זבל הנחוץ לו כאוויר לנשימה. אולם המחלבה קיבלה צורה
רחבה בבת־אחת. הבקר שנרכש היה מגזע לא מקומי – לבנוני. הגזע הזה, הרגלים
למספוא מובחר ולאקלים נוח מאוד, צריך היה להסתגל לתנאי חיים גרועים הרבה
יותר. בשנים הראשונות סבלו הפרות מקדחת, דבר שהשפיע לרעה על החלב וגם על
הריבוי הטבעי. בשנת תרע&#8220;ד מתו כ־15 עגלות, דור השנה ההיא. אם נביא עוד
בחשבון את התנאים המקומיים: חוסר עזרה וטרינרית במקום, חוסר גמור של הגנה
ממגיפות, המבקרות את הבקר הערבי לעתים קרובות – נבין שההפסד היה צפוי מראש.
הפסד הקרן בלבד – מבלי לחשב את האמורטיזציה בבנינים ואת יתר ההוצאות
הכלליות של המושב – הגיע בשנת תרע&#8221;ג ל־3387 פרנקים ובשנת תרע&quot;ד לסכום של
1667 פרנקים, בזמן שהמספוא הגדל במשק נחשב במחיר מינימלי.</p>

<p>אם נסכם את ההפסדים של שלוש השנים תרע&#8220;ב (1912) – תרע&#8221;ד
(1914), נקבל הפסד של 112,413 פרנקים. אולם בסכומים האלה כלולות גם הוצאות
תקופת ההכנה בסכום 17253 פרנקים, שאינן הפסד אלא הוצאות הכשרת האדמה. כן
אי־אפשר לזקוף על משק, אשר צריך לכלכל את עובדיו, את ההוצאות
האדמיניסטרטיביות המגיעות במשך שלוש שנים אלה לסכום של 27589 פרנקים. לאחר
הניכויים האלה מתקבל הפסד של 67.511 פרנקים, כלומר באופן ממוצע 22.523
פרנקים לשנה. סיבות ההפסד הזה ברורות למדי. מלבד הסיבות הטכניות – זריעת
תבואות קיץ במידה רחבה, אשר גרמו לעבודות־יד מרובות, והסיבות הטבעיות –
דלדול האדמה על־ידי מעבדיה הערבים שקדמונו – היו עוד סיבות אחרות אשר עלינו
לציינן.</p>

<p><strong>המצב הבודד.</strong> עצם ייסוד מרחביה עורר התנגדות עצומה מצד צוררי ישראל בחיפה, עורך העתון &#8220;הכרמל&#8221;<a href="#fn:1" id="fnref:1" title="see footnote" class="footnote"><sup>1</sup></a>
וסיעתו, אשר ניהלו בכפרים הסמוכים תעמולה של איבה כלפי היהודים, והתוצאות
מזה היו התנפלויות תמידיות מצד שכנינו על מושבנו הבודד ועלילות לפני
הממשלה. את ההפסד החמרי של ההתנפלויות האלה קשה לבטא במספרים מדוייקים.
היזקות קטנים – החרבת שדות – היו מן הדברים הרגילים היום־יומיים, אשר
הצטרפו לסכומים גדולים במשך השנה. ביחוד הצטיינה בהתנפלויות שנת תרע&#8220;ג.
בתחילת הקיץ התנפלו הכפרים הסמוכים על חלקת חיטה המוכנה לקצירה והחריבו
אותה לגמרי. בהתנפלויות בזמן ההוא נפל על שדות מרחביה אחד מטובי השומרים
בארץ, <strong>מאיר חזנוביץ</strong> ז&#8221;ל.</p>

<p>הנזק החמרי של ההתנפלות ההיא עלה, לפי הערכת מוכתרי הכפרים
השכנים שנעשתה לפי דרישת הממשלה – 1876 פרנקים. במשך הקיץ תרע&quot;ג קרו עוד
התנפלויות אחדות על שדות תבואות הקיץ, אשר אין ביכלתנו לציין את תוצאותיהן
במספרים. פקידי הממשלה של נצרת גם הם ידעו את אשר לפניהם. המושב היה מוכרח
לשלם להם באופן מתמיד כספים רבים למען תהיה לנו האפשרות להימצא במקום הזה,
במובן הפשוט של המלים האלה, כי לפי חוקי תורכיה ניתנה הרשות להתיישב
במקומות הנמצאים על־יד מסילת־הברזל החג&#8217;זית רק לנתינים עותומניים. מכיון
שכמעט כולנו היינו נתיני חוץ־לארץ – היה הרוב הגדול של עובדי המקום מוכרח
לברוח לעתים קרובות מאוד. ביום בהיר אחד, ודוקא בעונת הקציר והדישה, היתה
נשארת מרחביה בלי עובדים.</p>

<p><strong>תנאי הבריאות</strong>. גם להם יש חלק גדול בהפסדי המקום.
הערבים היו מספרים שבכפר פולה (השם הערבי של מרחביה) אין ילדים גדלים.
סיפוריהם לא היו מובנים לנו אז, אולם כעבור זמן מה הרגישו תושבי המקום
בדבר. הקדחת היתה לאורחת תמידית, ומלבד זה סבלו האנשים מהמים הרעים. מחלות
המעיים תפסו את המקום השני אחרי הקדחת, מקרי טיפוס הבטן נחשבו לדבר רגיל
והיו גם מקרי מוות מהמחלה הזאת.</p>

<p>כמעט במשך כל שלוש השנים הראשונות חסרו גם מעונות אנושיים
לעובדי המשק, הרוב הגדול גר ב&#8220;חושות&#8221; ובצריפים בצפיפות גדולה. המחלות
השפיעו רעה כפולה על המשק: א) האנשים הלכו ונחלשו במידה ניכרת; ב) בזמן
המחלות, אשר רבו דווקא בחדשי הקיץ, בעונת העבודה הבוערת, היו מוכרחים לקבל
לעבודה פועלים זמניים במספר רב, לרוב אנשים שהחקלאות זרה להם, וגם הם חלו
כעבור מספר ימים, וחוזר חלילה.</p>

<p><strong>הפסדים מקריים.</strong> בשלשלת חיי המשק המסובכים בשלוש השנים
הראשונות יש למנות גם פגעי הטבע. בעת שהכנסות הפלחה בתרע&#8220;ב (1912) עלו
ל־40,060 פר', הכניס היבול של תרע&#8221;ג (1913) רק 30,540 פרנקים, בו בזמן
שהעיבוד בתרע&#8220;ג היה הרבה יותר טוב מזה שבשנת תרע&#8221;ב. אחד הגורמים העיקריים
להפחתת היבול היתה מכת העכברים. עבודת ההשחתה התחילה עוד בחורף. אנחנו
נלחמנו בהם בכל מיני סמי־מוות, אולם פה הכריעה שוב הסביבה. העכברים נהרו
משדות הערבים וכשהגיעה עונת הקציר גבר קצירם של העכברים על קציר מכונותינו.
לעת ערב הגיע לאזנינו הרשרוש האיום של קצירם. בבוקר היו הולכים מאנשי המקום
בעקבות העכברים ומאספים שבלים־שבלים תבואה בשלה אשר מלאו את רבבות חורי
העכברים.</p>

<blockquote>
<br />
</blockquote>

<h2 id="החייםהחברתיים">החיים החברתיים</h2>

<p>החיים החברתיים של הקואופרציה מתחילת קיומה היו מלאים
סתירות על כל צעד ושעל. כבר הזכרתי, שהמשק צריך היה להתנהל על־ידי
אדמיניסטרטור בשלוש השנים הראשונות עד שיבוסס. אולם דיק עשה פשרה בפרינציפ
הזה, מפני שנוכח כי הפועל העברי בא&quot;י אינו מסוגל לעבוד במשק המתנהל בצורה
אדמיניסטרטיבית מוחלטת. הפשרה הזאת הביאה לידי חיכוכים עד אין קץ.</p>

<p>הצעד הראשון שעשה דיק כעבור חדשים אחדים לעבודת המשק היה
הנחת היסוד לקיום האגודה באופן רשמי. הוא מינה מתוך העובדים את עשרת החברים
הראשונים ונתן להם את הרשות לבחור מתוך יתר העובדים חברים נוספים לאגודה.
עשרת החברים הראשונים בחרו תיכף ומיד עוד שמונה חברים ואלה שמונה־עשר
החברים השתתפו באסיפה המייסדת של האגודה. באסיפה זו נבחרה ועדה חקלאית, אשר
תפקידה היה לעבוד תחת ידו של דיק ולהתרגל באופן זה להנהלת משק. דרכה של
הוועדה הזו בעבודתה המשותפת עם המנהל היתה מלאת חתחתים. חברי הוועדה רצו
שדיק יתחשב עם הוועדה כעם כוח פעיל בהנהלה, ודיק התחשב אתם כעם אנשים
הצריכים ללמוד ולדעת הנהלת משק. על קרקע זה צמחו רוגז ואי־שביעת רצון אשר
באו לידי ביטוי באסיפות כלליות. באחת האסיפות האלה ביום 17.3.1913, אחרי
שחברי אגודת ההתיישבות הביעו את התמרמרותם נגד הנהגתו של דיק – הביע זה
האחרון את יחסו לוועדה החקלאית בדברים: &#8220;מסרתי גם לידכם את עניני ההנהלה,
עשיתי זאת, כי באופן זה הייתי בטוּח שאתם תתפתחו ותהיוּ מוּכשרים לקבל
עליכם את ההנהלה. מוּבן מאליו שידעתי כי עלי להתחשב בדעתכם בכל דבר. אנכי
אקבל גם להבא כל החלטה חשובה ביחד אתכם, אולם ברגע אשר אראה כי עושים אתם
שגיאות העלולות להרוס את הבנין שלנו, לא אלך אתכם, אלא אתנגד ניגוד חמור
בכל תוקף. דרכנו היא עבודה משותפת ואימון הדדי. אם בחיי יוום־יום אין לכם
אימון אלי – אין לי מה לעשות פה. אם מוכשרים אתם לנהל את הענינים יותר טוב
ממני – נהלו בעצמכם. אם יש האימון ההדדי הזה – הכל טוב, ואם האימון הזה
איננו – אין כלום&#8221;.</p>

<p>ואמנם הקריאה לאימון מצאה הד נאמן בלבות החברים. הם האמינו
בדיק, הוקירו וכיבדו אותו מאוד – על־אף החיכוכים שביניהם בענינים שונים. לא
אחת היתה באסיפות חברים בקורת חריפה, אולם תמיד נגמר הדבר באימון ובעבודה
משותפת. רק בדבר אחד לא התפשרנו, בענין העבודה העונתית שגררה אחריה העסקת
פועלים לא־יהודים. אלי סלע המחלוקת הזה התפוצצה הסבלנות של עובדי האגודה.
בדבר פרטי המלחמה הזאת שארכה זמן רב אפשר לשפוט לפי קטעי הפרטיכולים מהזמן
ההוא (פרטיכול מיום 25 בחודש אפריל 1914). על כל הוכחותיו הרבות של דיק
ודרישותיו הנמרצות מאתנו לקבל החלטה מסויימת בנדון זה – ענו העובדים בתשובה
פשוטה וברורה: &#8220;בשאלה זו אין לנו להחליט בהרמת־יד (בהצבעה), כי זוהי שאלה
הנוגעת בכל עניני היישוב&#8221;.</p>

<p>כאחד מעקרונות היסוד של השיטה הקואופרטיבית נחשב גם העקרון
של הקצבת שכר עבודה לפי ערכה. כידוע שררה אז בין פועלי הקבוצות בא&quot;י הדעה,
ששכר־העבודה צריך להיות שווה לכל אחד מעובדי הקבוצה. הדעה הזאת חדרה גם
לחלק מעובדי אגודת ההתיישבות. האנשים האלה חשבו כי לשם השלטת שלום־בית בין
חברי הקבוצה צריך שכר־העבודה להיות שווה. הפקפוקים האלה התגלו עוד בישיבת
הוועד הראשונה ביום 17.12.12. אחד הטעמים שהובעו בישיבה ההיא נגד קביעת
שכר־עבודה לפי ערכה היה זה, שהמשק איננו מכניס עדיין רווחים ומפני זה אסור
לעובד לקבל אלא את המינימום הדרוש לכלכלתו; ומכיון שגם פחות מהמינימום
אי־אפשר לשלם לעובד שהוא פחות פרודוקטיבי – יוצא שכל העובדים צריכים ממילא
לקבל שכר עבודה שווה. מר דיק עמד בכל תוקף על ההשקפה של קביעת שכר־עבודה
לפי ערכה באמרו: &#8220;עלינו להראות, שאנו מנהלים את המשק באופן טבעי בלי גרעון.
אם נקמץ בשכרו של כל אחד – הגרעון יהיה בוודאי קטן יותר, אבל זה יהיה
אי־טבעי ונוכרח להודיע בגלוי שאי־אפשר לנו להתקיים בתנאים הנוכחים.
לגרעונות גורמים לא הפרשים של שכר הפועלים על מאה פרנקים לחודש בערך, אלא
כל התנאים הכלליים שבהם אנו מתקיימים. להביא דוגמה מחברי קבוצת דגניה
אי־אפשר: חברי דגניה בחרו בחברים שווים בעבודה. את החלש המסוגל להשתכר פחות
אין הם מקבלים כלל. אולם באגודת ההתיישבות, שיש לה מטרה לנהל משק באופן
טבעי, צריך כל אחד לקבל את שכרו לפי ערך עבודתו ביחס לשכר העבודה השורר
בארץ. עלינו לקבל מיד החלטה בנידון זה ומי שלא יסכים – לא ישתתף ביצירת
הקואופרטיב&#8221;. מתוך הכרת הערך היסודי של העקרון הזה הונהג בחיים בדצמבר 1912.</p>

<p>את ההערכה הראשונה עשה דיק בעצמו, בהתחשב בזה שבהקצבת השכר בפעם
הראשונה יש מכשולים פסיכולוגיים. היסוד לקביעת שכר־העבודה לפי ערכה הונח
ולפיו התנהל הדבר בשנים הבאות. האנשים התרגלו לרעיון הזה ולרוב קיבלו אותו
כדבר טבעי והגיוני. לפעמים היתה המשכורת של פלוני או אלמוני מעוררת
אי־שביעת רצון, אולם אי־שביעת רצון מצד פרט זה או זה לא מן הנמנע הוא
בחברה. בדרך כלל רכש לו העקרון הזה זכות אזרח בחברתנו.</p>

<blockquote>
<br />
</blockquote>

<h2 id="קיוםהמשפחותבחבורתהעובדים">קיום המשפחות בחבורת העובדים</h2>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBNm1hQWc9PSIsImV4cCI6bnVsbCwicHVyIjoiYmxvYl9pZCJ9fQ==--81b900c1f662898394daa8ced2a3b889de9e11cd/2.jpg" alt="2.jpg" />
<figcaption>2.jpg</figcaption>
</figure>

<p>צילום: בין חברי הקואופרציה במרחביה עם פרופ' אופנהיימר, תרע&quot;ב; יוסף בשורה למעלה, השני משמאל.</p>

<p>הבעייה הקשה הזאת עמדה לפנינו כבר בתחילת התפתחותנו. עוד
באסיפה הכללית של חברי אגודת ההתיישבות ביום 1.11.13 התעוררו ויכוחים
סוערים בדבר שאלת קיום המשפחות, על הדרכים שעלינו ללכת בהן למען מצוא איזה
מוצא. בין יתר הדעות שהובעו באסיפה ביחס לשאלה הזו יש לציין את הדברים
האלה: &#8220;מצבם החמרי של בעלי־המשפחות בינינו רע&#8230; כמעט כל בעלי־המשפחות
שקעו בגרעונות, כי לעתים קרובות חולה או הבעל או האשה&#8230;
כדי להיטיב את מצבם של בעלי המשפחות מציעים לתת להם את האפשרות לסדר
משק־בית: פרה, עופות וכו'. אף־על־פי שמשק הבית הפרטי מכניס דיסהרמוניה
בעבודת המשק הכללית (כי אנו שואפים לאחדות בעבודת המשק שלנו), בכל־זאת הטבת
מצבם של בעלי־המשפחות הנהו דבר הכרחי. אולם הוא צריך להיות מוגבלת לפי
צרכיו של בעל המשק הפרטי ולא יותר מזה&#8221;. באותה האסיפה הציע אחד החברים,
שחברי האגודה יכניסו כל אחד 10 פרנק לייסוד קרן עזרה לבעלי־המשפחות. השאלה
קיבלה באסיפה ההיא פתרון פליאטיבי, בהבטחה האומרת שצריך תיכף לתת למשפחות
את האפשרות לסדר להם גינה ולול לעופות הבית. מתוכן הדברים שנאמרו עוד בשנת
1913 נראה שבשאלה זו התחבטו כבר אז. היא נהיתה קשה ורצינית יותר משנה
לשנה.</p>

<p>באסיפה המשותפת עם חברי הועדה הציונית שביקרה במושבות א&#8220;י
בחורף תרע&#8221;ד, הביע כותב הטורים האלה את החשש, ששאלת קיום המשפחות תהיה אחד
המכשולים הגדולים ביותר בדרכנו. לצערנו הגדול התאמת החשש הזה.</p>

<p>אם נסכם את כל הגורמים שפעלו בחיי המשק בשלוש השנים
הראשונות של קיומו יוברר לנו: א) על סף השנה הרביעית לקיומו לא מצא עדיין
המשק את דרכו במובן הכלכלי, ועמדה לפנינו השאלה איך ובאיזה אופן לעבוד כדי
למנוע הפסדים; ב) החיים החברתיים של אגודת ההתיישבות נשאו בקרבם את שאלת
קיום בעלי־המשפחות באין פתרונים.</p>

<p>בפתרון הרצוי של שתי השאלות האלה תלוי היה המפעל כולו.
כשהועמדה השאלה אם לקבל את המשק על אחריות העובדים, ידעו רבים מאתנו שעוד
רבה הדרך לפנינו והיא מלאה קוצים ודרדרים. אולם לא היתה לנו ברירה. להמשיך
במלחמות התמידיות עם המנהל לא היה כל כוח רוחני, ומכיון שבשלוש השנים
הראשונות התמחו האנשים במידה מסויימת בעבודה והספיקו להכיר את תנאי המקום,
הציעו לוועד המפקח של החברה לתת להם את האפשרות לנהל את המשק תחת בקורת
עליונה של מומחים, לפי שעה לכל הפחות לשנה אחת בתורת נסיון.</p>

<p>אולם מלחמת העולם גרמה לזה, שנשארנו לגמרי בלתי־תלויים, או
יותר נכון עזובים לנפשנו, לא רק במשך שנה אחת, אלא במשך ארבע שנים
ויותר.</p>

<blockquote>
<br />
</blockquote>

<h2 id="התקופההאוטונומית">התקופה האוטונומית</h2>

<p>אסיפתנו הראשונה בתקופה החדשה חלה בו ביום שהוכרזה מלחמת
העולם, ביום הראשון באוגוסט 1914. עוד לא הספקנו לחשוב על דרכי עבודתנו
לשנת תרע&#8220;ה שעמדה כבר על גבנו, ורגזה של המלחמה קפץ על מושבנו הקטן והנידח.
הרקויזיציות של הבהמות התחילו בתוקף שאין לתאר כלל. מושבנו, שהיה על
פרשת־דרכים – על־יד עפולה ובין נצרת וג&#8217;נין – נהיה נושא לגזל מצד המשטרה של
שתי הערים האלה. הדרך היחידה שנשארה לנו ושבחרנו בה באופן אינסטינקטיבי,
היתה בריחת אנשינו עם שארית הבהמות של המשק למושבות הסמוכות. המצב הזה שלל
לגמרי את האפשרות לעסוק בהכנת הקרקע לתרע&#8221;ה. אלא אף את היבול של הגורן
הכנסנו בעמל רב בעזרת שוורים, אשר הנהלת אגודת־נטעים מסג&#8217;רה השאילה לנו
לזמן קצר.</p>

<blockquote>
<br />
</blockquote>

<h2 id="שנתתרעה1915">שנת תרע&quot;ה (1915)</h2>

<p>באי־שקט גמור ניגשנו לזריעה בשנת תרע&quot;ה, והחיים אימתו את
החשש לגורל עבודתנו בשנה ההיא. צרות כלליות ומיוחדות נפלו למשא כבד על
מושבנו. במשך זמן קצר השתנו תנאי עבודתנו שינוי גמור. בזמן שבמשקים אחרים
בארץ עלתה שאלת עבודת הצבא רק בשנה השלישית למלחמה – היה הדבר במרחביה
למכשול דוקא בזמן הראשון, כי החומר האנושי היה בחציו מורכב מנתיני אוסטריה.
ההפרעות נמשכו חדשים רבים עד שעלה בידינו סוף־סוף להשיב את רובם לעבודתם.
באותו הזמן התחילה התבצרות הצבא התורכי בסביבתנו, והיינו מוכרחים לשלוח מדי
יום ביומו אנשים לעבודת חפירות ההגנה כמס גופני שהוטל על הסביבה. כעבור זמן
קצר הוטל עלינו עול כמעט תמידי להעביר חמרי מלחמה מתחנת הרכבת עפולה לנצרת
ולשלוח אנשים ובהמות לתיקון הכביש. בתנאים האלה צריך היה להוציא אל הפועל
את עבודת הזריעה. והנה הגיע האביב. מראה השדות הכללי היה לא רע. שדה־הירקות
היה מרהיב עין ביפיו. התכוננו ליבול טוב. אולם גורל אכזרי פקד את ארצנו וגם
אותנו. באחד הימים היפים והנעימים של ימות האביב הופיעו בשמי הארץ פה ושם
מחנות הארבה. כעבור ימים מספר כבר היתה עבודת ההשחתה של הארבה נטושה בכל
חריפותה בכל פינה ופינה. מגינת הירקות בת עשרות דונמים קטניות, סלק,
תפוחי־אדמה, דלעת וכו' לא נשאר זכר. מרץ העובדים כולו היה נתון להצלת שארית
הפליטה. נחרשה האדמה שהכילה קני ביצים לרבבי רבבות, נחפרו תעלות, ועל כולם
נעשתה עוד עבודה סיזיפית – איסוף ביצי הארבה להרבה מאות קילו, ומושבנו נעשה
למרכז איסוף ביצי הארבה שבעמק יזרעאל.</p>

<p>באותם הימים הגיע אלינו מדרום חלק המחנה ששב מהמפלה במלחמת
סואֶץ הראשונה. על אדמת מרחביה התיישב מחנה של עשרת אלפים אנשי־צבא. צריך
להודות שראש המחנה היה בן־אדם נאור והתאמץ בכל כוחותיו לשמור על הסדר,
והודות להתאמצותו לא נחרבנו לגמרי. אולם על אף שמירת הסדר – המצב שמרחביה
היתה נתונה בו, בהיותה מוקפה המון רב כזה, גרם לנזקים רבים. לדוגמה נביא
שתי עובדות אופייניות מחוסרות כל כוונה להזיק למקום: 1) בשדות הזרועים
חומצה, שעדיין לא הספיקה לנבוט, נערך תמרון צבאי, אמנם רק פעם אחת ומחוסר
ידיעה, והנה נקבר חלק גדול מיבול החלקה; 2) אנשי צבא בעברם למקום משכנם
טעמו כל אחד רק תרמיל אחד של הפולים והתוצאה מזה היתה שהאכר ק. קימץ באופן
זה לגמרי את עבודת קציר הפולים&#8230;</p>

<p>מלבד זה היו חובות ישירות שעלינו היה למלא להנהלת הצבא:
הספקת מים לתחנה על־ידי שאיבה מתמידה והשגחה מיוחדת ביום ובלילה, תיקון
מכשירים שונים על־ידי בית הנפחות שלנו וכו'. המשא־ומתן והתנועה המתמידה
הכניסו ערבוביה בסדר העבודה הרגיל.</p>

<p>רק התחלנו להתרגל ולהסתגל לחיים ולעבודה בתוך מחנה צבאי
תורכי והנה השתנה המצב עוד יותר לרע. במקום המחנה הראשון המסודר בא מחנה
אחר, המורכב מערב־רב תחת הנהלת פקידים מושחתים. התחילו דרישות עד לאין קץ,
עלבונות, ולבסוף הגיע הדבר עד לעלילה הנושאת אופי פוליטי, אשר במקרה נגלתה
והובררה בזמנה. לאשרנו שהה המחנה הזה בסביבה רק שבועות אחדים.</p>

<p>בינתים התנהלו עבודות הקציר והדיש בכל המרץ, וכשהתבואה
נערמה כמעט כולה אל הגורן בא עלינו אסון חדש אשר לא פללנו לו כלל וכלל.
באחד הימים, בנשוב רוח קדים כאילו בלהבות אש, נפלה שריפה בגורן. מפני חשש
של שריפה לא דשו באותו היום לפני הצהרים. אחרי הצהרים נדמה היה שהרוח שקטה
והעבודה החלה. והנה האסון בא.</p>

<p>נזק השריפה נאמד ב־7050 פרנק (לפי מחירי הגורן). נשרפו לפי
הערכה 29200 קילו פולים ו־9450 קילו חומצה. אולם אם להביא בחשבון שעלינו
היה לקנות מן החוץ פולים להספקת בהמות החלב ולזריעה במחירים גבוהים הרבה
יותר ולקחת את בהמות העבודה מהחרישה והזיבול לשם הובלת הפולים ממקומות
הקניה – הרי שהנזק היה גדול הרבה יותר מהרשום בפנקסים.</p>

<p>התבואה ששׂרדה שאפשר היה למכרה בתרע&#8220;ה היתה החיטה (השעורה
מוצאת במשק גופא). אולם לזה דאגה הממשלה, היא לקחה מאתנו 24500 קילו חיטה –
כלומר מחצית היבול – במקום העשור החוקי. אמנם בפנקסים זקפנו את הנזק הזה על
כל אדמת מרחביה ולא רק על אדמת משקנו, אולם למעשה נחרב המשק במצבים כאלה,
למעשה הונח הכל על קרן הצבי. המשק נשאר בלי אמצעים לקיומו לשנה החדשה וגם
מוכרחים היינו לחפש אחרי אמצעים לקניית חיטה שחסרה לצרכי המשק במחירים
יקרים יותר ולבזבז את כוחות המשק על הובלת התבואה הקנויה – במקום להשקיע את
הכוחות האלה בעבודה פוריה לשנת תרע&#8221;ו.</p>

<p>אלה היו תנאי עבודתנו בשנת תרע&quot;ה – השנה הראשונה לעבודתנו
העצמאית. התוצאות של שנת העבודה הזאת, שאנשי המשק השקיעו בה כל כך הרבה
מרץ, היה הפסד של 29538 פרנקים.</p>

<p>אם להשוות את יבול שנת תרע&#8220;ה ליבולי המשק הזה אפילו בשנים
שקדמוה, אשר גם הן היו עשירות בפורענויות, הופחת ערך היבול בתרע&#8221;ה ב־10000
פרנקים, בעיקר על־ידי השחתת הארבה. ואם לצרף את נזק השריפה ואת נזקי המלחמה
– נבין שהאדמה נתנה לעובדים את לחמם, אך פגעי הזמן הרבים אכלו את לחם
העובד.</p>

<blockquote>
<br />
</blockquote>

<h2 id="שנתתרעו1916">שנת תרע&quot;ו (1916)</h2>

<p>ניגשנו לעבודות הכנה לשנה החדשה. קודם כל עמדנו על זה
שמוכרחים להגדיל את שטח הנטעים של המשק כדי לבסס אותו, כי לא על הפלחה בלבד
נוכל להחזיק מעמד. הכינונו כ־40 דונם אדמה לנטיעה על־יד הנטיעה הקודמת
ובחורף תרע&quot;ו הוצאה הנטיעה אל הפועל – ובהצלחה. מלבד זה ניטעו בחורף ההוא
עצי־פרי שונים וכ־20 דונם אקליפטוסים באדמה הרטובה. סביב החצר והגורן ועל
גבולי אדמת המשק ניטעו עצי־סרק שונים וכולם נקלטו והתפתחו יפה.</p>

<p>שטח הפלחה הגיע בשנת תרע&#8220;ו ל־203 הקטר, כלומר לשני שלישים
מאדמת המשק. תוצאות עבודת השנה היו 8773 פרנקים הפסד. ההפסד בתרע&#8221;ו ביחס
לשנים הקודמות מראה, שהמשק התחיל לצעוד בדרך של הכנסה. אם לעיין בחשבון
ריוח והפסד נראה, שהפלחה נתנה הפסד רק של 191 פרנק, בו־בזמן שענף הירקות
נתן הפסד של 1952 פרנק, והמחלבה הפסד של 1355 פרנק. ההפסד הגדול בגינת
הירקות בא לרגל חמסין יוצא מן הכלל שנשב במשך שבוע ימים בערך בחודש מאי.
השפעתו על תבואות הקיץ היתה דומה להשפעת הארבה בשנת תרע&quot;ה. גידולי הקיץ היו
בעצם הפריחה והכל עלה על המוקד. הקטרים אחדים דלעת הכניסו רק 90 קילו.
האפונה, השעועית וכו' הלכו לגמרי לאיבוד.</p>

<p>הכחדת היבול של תבואות־הקיץ גרמה להפסד גם במשק החלב.
במקום שבשנה רגילה מספקת הדלעת מספוא חשוב לכלכלת הבהמות בחדשי הקיץ – עד
תחילת החורף – הוכרחו לקנות סובין וכו', אשר עלו בסכומים הגונים. לרגל חוסר
המספוא הטבעי הופחתה כמות החלב במידה ניכרת. הפסד המחלבה היה איפוא
כפול.</p>

<p>נזקי המלחמה הישרים והוצאות ממשלתיות עלו ל־5994 פרנקים.
אולם למעשה הוצאו על־ידי המשק, מלבד הסכום הזה, עוד 4763 פרנקים אשר נזקפו
על חשבון יתר בעלי־הקרקעות במרחביה, כלומר, המשק הוציא מאמצעיו הוא 10757
פרנקים מבלי שתחזור מזה אף פרוטה. הכספים שחלו על ועד המושב עמדו לחובתו
במשך כל השנים מבלי שאיזה מוסד יחזיר אותם. פרטי ההוצאות הרבות האלה מראים
שהן כפולות ומשולשות מאלה הרשומות בפנקסים, כי נשללו מאתנו כוחות העבודה
בעונת הזריעה וגם תבואות הגורן.</p>

<p>מיבול תרע&#8220;ו נמסרו לפקידות הצבאית 10.000 קילו חיטה,
16.861 קילו שעורה. המצב הזה עשה לאל מראש את כל תקוותינו לאיזה רווחים,
שוב היינו נאלצים לבקש כספים להנהלת המשק מהמשרד הא&#8221;י, אשר המציא אותם לנו
בנייר תורכי כרגיל, ועל־ידי זה הוכן לשנה הבאה הפסד מבהיל של עשרות אלפים
פרנקים.</p>

<p>על תקציב המשק השפיעה עוד סיבה, שהנה אופיינית למשק אגודת
ההתיישבות: ריבוי הנפשות שנתכלכלו על־ידיהמשק. עובדה היא, שאגודת ההתיישבות
לא מכרה מיבול שנות תרע&#8220;ה, תרע&#8221;ו ותרע&quot;ז כמעט שום חיטה מחוץ למרחביה. אחרי
הרקויזיציות מוכרחים היו לשמור את שארית החיטה לכלכלת מספר גדול של תושבי
המקום. לפי תכנית העבודה צריך היה המשק להעסיק 46 עובדים שנתיים (ביניהם 6
צעירות העובדות לצרכי הפועלים הרווקים, מנהל חשבונות, רוקחת ומורה). אולם
במקום שביתר הקבוצות עובדים ברובם המכריע רווקים, עבדו במשק מרחביה כ־15
משפחות. באופן זה הגיע מספר נפשות המושב ל־100 ויחד עם הפועלים בעבודות
זמניות – כ־140 נפש בממוצע. מלבד זה צריך היה המשק לקבל אנשים נוספים לעתים
קרובות, לרגל זה שחלק מפועליו התמידיים עבדו במשך חדשים רצופים בתחנת הרכבת
בעפולה לשם מילוי עבודת־הצבא. במקרים כאלה צריך היה המשק לספק חיטה לאנשי
המשק והפועלים שעבדו במקומם. המשק הוציא להספקת עובדיו – תבואה, חלב וירקות
– במידה גדולה הרבה יותר מאשר משקי יתר הקבוצות. תפקידו הכלכלי היה איפוא
מקיף הרבה יותר מאשר זה הנראה לעין מתוך חשבון רגיל של שכר עבודה.</p>

<p>בחשבון ריווח והפסד תרע&quot;ו אנו מוצאים עוד פרט אחד המציין
את תנאי העבודה והחיים בשנה הזאת. בין יתר ההפסדים רשום גם סכום של 540
פרנק עבוד הוצאת החזקת נקיון לרגל התפרצות מחלות הטיפוס והחולירע בסביבת
מרחביה. הואיל ומרחביה נמצאת במרחק של רבע שעה מתחנת מסילת־הברזל ומכפר
עפולה, שנהיו במשך שנות המלחמה למרכז צבאי – סבלה מקרבת מחלות אפידמיות אשר
פרצו אז מזמן לזמן. ואם נזכור שחלק מתושביה מוכרח היה להיות במגע־ומשא
בלתי־אמצעי עם עפולה לרגל עבודת הצבא – מובן יהיה מדוע מרחביה היתה נמצאת
בחזקת סכנה. הכפר עפולה, שהיה קן אפידמיות הטיפוס והחולירע, נשרף כמעט כולו
על־ידי הממשלה. התפרצות האפידמיות האלה הכבידה עד מאוד על החיים והעבודה
במושבנו. עובדי המשק נלחמו בכל כוחותיהם במכשולים האלה וגם מילאו באמונה את
חובת השכנות, בבואם לעזרת שכניהם הערבים שסבלו מהמחלות, בקציר תבואותיהם.
בפנקסים צוינה העזרה הזאת &#8220;הפסד בקצירה בעפולה בעת החולירע&#8221; – 289
פרנק.</p>

<p>כדי להשלים את תמונת חיי המושב בשנת תרע&#8220;ו אביא עוד פרטים
בנוגע למצב הבריאות במושב. מספר ימי מחלת הפועלים החדשיים הגיע בתרע&#8221;ו
ל־1043, כלומר ל־10 אחוזים של ימי עבודת הפועלים החדשיים. הסטטיסטיקה של
בית־החולים המקומי מראה על 2519 ביקורים של עובדי האגודה בשנת תרע&quot;ו. אמנם
בכסף עלתה העזרה המדיצינית בסכום לא גדול, אולם השפעת המחלות על התפתחות
המשק ועל הלך־רוחם של העובדים היתה מכבידה למדי.</p>

<blockquote>
<br />
</blockquote>

<h2 id="שנתתרעז1917">שנת תרע&quot;ז (1917)</h2>

<p>הכרח החיים ציוה למרות הכל להמשיך ביתר שאת את מלחמת הקיום
בשנת תרע&quot;ז. הפרספקטיבה היתה רעה. המשק ניגש לעבודת השנה בהון חוזר של
18372 פרנקים (הסכום שעלו תבואת המחסן לסוף תרע&quot;ו), כלומר בחוסר החלק הגדול
ביותר של התקציב. למשק נשקף מראש הפסד רב על־ידי הלוואת כספים בשטרות
תורכיים ופירוט השטרות לפי מחירי השוק. אבל לא היה מוצא אחר.</p>

<p>באותו הזמן קיבלנו מכתב מד&#8220;ר <strong>רופין,</strong> שבו הזהיר אותנו
על ההפסדים המרובים והציע לנו לצמצם את המשק. אולם למשק היתה אז רק דרך אחת
להצלה – לזרוע תבואות חורף ככל האפשר יותר, למען ישאר לנו דבר־מה לכלכלת
המשק, אחרי הגזל הממשלתי. את זריעת השומשום כמעט שלא המשכנו אף במידה
המינימלית, כי עבודה הסוכרה (בשביל הממשלה) שללה מאתנו את האפשרות להכין את
הקרקע לתבואות קיץ כראוי בזמנו. מלבד זה לא יכולנו לצמצם את המשק גם מטעמים
אחרים. המרכז הצבאי שלח למושבתנו פלוגות צבא מיוחדות לתפוס חלק מהבנינים
ולעבד את אדמת הבור שבמרחביה. מובן מאליו שצריכים היינו לשמור על אדמתנו
ועל־ידי זה להלחם בעד כל פינה ופינה מבניני מושבנו. צריך היה לעמוד על
המשמר בזמן ההוא בכמה וכמה מובנים. מוכרחים היינו לדאוג לקיום המחלבה ולעבד
כראוי את הנטיעות. לפיכך שמרנו גם בתרע&#8221;ז על צורת המשק הקבועה בשנים
האחרונות.</p>

<p>כשניגשנו לזריעת תבואות החורף התחילה ה&#8220;סוכרה&#8221; המתמידה.
הכריחו אותנו להוביל כלי־נשק מעפולה לנצרת, וגם לעבוד בתיקון הכביש בין
עפולה ונצרת. כדי להספיק לזרוע את השדות ויהי־מה – היו אנשי המשק יוצאים
בעונת הזריעה לעבודה בעוד חושך וזורעים עד השעה העשירית בבוקר, ובשעה עשר
מוכרח היה חלק מהם להפסיק את העבודה ולמלא את גזירת הובלת הנשק מעפולה
לנצרת. בכל־זאת עלה בידינו בתנאים כאלה לזרוע עד 188 הקטר תבואות
חורף.</p>

<p>התחלנו את זריעת תבואות הקיץ. עם בוא האביב באו גם צרות
חדשות – גזירת גירוש מיהודה. המצב שנוצר הטיל חובות מיוחדות על היישוב בכלל
ועל בני מרחביה ביחוד. מהלך העבודה הרגיל וקודם כל זריעת תבואות הקיץ
נפסקו. זרם ההגירה מיפו וסביבותיה עבר את מרחביה, ואנשיה צריכים היו למלאות
את חובתם לאחיהם המגורשים, ובינתיים עברה עונת זריעת תבואות הקיץ.</p>

<p>באותו הזמן מוכרח היה מושבנו למלאות אחרי גזירות חדשות של
השלטון הצבאי. התחילו התקפות חזקות בחזית הדרומית ואחריהן הגיעו לתחנת
עפולה פצועים רבים אשר עלינו היה להעבירם לנצרת. התחילה &#8220;סוכרה&#8221; חדשה
שנמשכה חדשים רצופים, לעתים קרובות גם ביום וגם בלילה. על זריעת תבואות
קיץ, כגון דוּרה, לא חשבנו עוד. צריכים היינו לאמץ את כל כוחותינו כדי
לקצור את תבואות החורף במועדן. המוני אנשי צבא תורכים שהסתובבו בעפולה
ערומים למחצה ורעבים &#8220;לקטו&#8221; בשדות בלי הפסק, וצריך
היה למהר באיסוף התבואות הגורנה. שמירת השדות בקיץ ההוא גזלה הרבה כוחות
ולא נמנענו מקרבנות בני אדם. הוקרבו לה חיי אחד מטובי חברינו – <strong>יוחנן
רזניק</strong> ז&quot;ל.</p>

<p>התוצאות החמריות של עבודת תרע&quot;ז היו 11.113 פרנקים הפסד
במזומנים, אשר גרר אחריו הפסד של 28396 פרנקים כהפרש הקורסים של הנייר
התורכי.</p>

<p>מיבול של 66133 קילו חיטה עלתה הרקויזיציה של הממשלה
ל־19192 קילו חיטה. מ־16346 קילו חומצה לקחה הממשלה 4768 קילו, כלומר כ־31%
מיבול התבואות האלה. במשך 8 חדשים לוקח ממשקנו לצרכי בתי־החולים הצבאיים
לנצרת 4240 ליטר חלב ותמורתו קיבלנו, כמובן, פרוטות מועטות. רשימות ימי
העבודה של בהמות המשק מראות, שבמשך שנת תרע&quot;ז היו עובדים לצרכי הממשלה בלי
כל תשלום באופן ממוצע אחד וחצי זוג בהמות בכל יום מ־10 זוגות בהמות שהיו
במשק.</p>

<p>כתוצאה ראשונה של פעולות ההרס האלה באה התרופפות הבריאות
של אנשי המושב. הקדחת אשר הלכה והתפשטה מיום ליום עשתה שמות בין העובדים.
מספר ימי מחלות העובדים בתרע&quot;ז 1701, – הוא החלק השמיני של כל ימי העבודה
בשנה זו. בשלושת החדשים האחרונים של השנה היו 887 ימי מחלה על ששים עובדים,
כלומר 5 ימי מחלה לחודש על כל איש – מלבד ימי המחלה בשבתות שאינם
נרשמים.</p>

<p>מה שנוגע לעצם היבול של תרע&quot;ז – גם הוא היה לקוי עד מאוד.
המלקוש לא ירד כלל, תקוַת העובדים הוטלה על הטל. חוסר הגשמים השפיע במידה
ניכרת על יבול החיטה. היא נתנה רק שבעה שערים. הפולים לא הצליחו לגמרי, כי
אחרי הפריחה בעת מלואי התרמילים נשבה במשך ימים אחדים רוח קדים אשר ייבשה
את הכל.</p>

<p>הכוחות החמריים והגופניים של אגודת ההתיישבות הלכו וכלו,
כי פגעי הזמן הרע הלכו יד ביד עם פגעי הטבע בעבודת ההשחתה שלהם במרחביה.
ההפסד של 11,000 פרנקים אינו מביע כלל את סבל המשק בשנת תרע&quot;ז.</p>

<blockquote>
<br />
</blockquote>

<h2 id="שנתתרעח1918">שנת תרע&quot;ח (1918)</h2>

<p>בתוך תלאות עד אין סוף צריך היה לדאוג להכנת השדות לשנת
תרע&quot;ח. באמצע ההכנות האלה שנעשו באימוץ הכוחות האחרונים – באו פגעים חדשים:
רדיפות היישוב העברי בארץ ויחד עם זה התקרבות חזית המלחמה. שבועות רצופים
עברו על המושב ללא חיים, לרגל חיפושים ומאסרים, ולבסוף נהפך מושבנו למרכז
תחנת האוירונים הצבאיים. היו רגעים שעמדנו להגרש לגמרי מן המקום. אולם מן
השמים כנראה חסו עלינו והורשה לנו להישאר ולהמשיך את עבודתנו, בתנאי
שנצטמצם בחלק מבנינינו וכו'.</p>

<p>עבודת שנת תרע&#8220;ח התחילה ונמשכה בתנאים מיוחדים, בשכנות
קרובה לתחנה צבאית גרמנית. מצבנו היה דומה למצב הידוע של &#8220;בנין הפטיש
והסדן&#8221;. צריכים היינו למלאות חובות כפולות, גם לצבא התורכי וגם לפקידות
הגרמנית השכנה. בקושי רב עלה בידינו לזרוע את השדות. כשהגיעה עונת הקציר
התחיל גם גזל התבואות מהשדות וגם מהגורן. קציר תרע&#8221;ח – הקציר האחרון של
עבודתנו הוּרווה בדם עובדיו־שומריו. שמירת השדות נסתיימה בהריגת הצעיר
המסור והנאמן למשמרתו, <strong>משה סגלוביץ</strong> ז&quot;ל, ובפציעת חברו בשמירה באותו
המעמד, <strong>ישראל רידר</strong>.</p>

<p>כאילו בכדי להכחיד את שארית המרץ של עובדי המקום – גברה
הקדחת בצורה איומה כזאת שאין לשער כלל. על 14336 ימי עבודה היו 3525 ימי
מחלה של העובדים. מקרי המחלה של קדחת שחור־השתן הלכו ורבו. תמותת הילדים
קיבלה צורה איומה. בקיץ תרע&quot;ח מתו מבין משפחות עובדי המשק ארבעה ילדים
וממשפחות בני המושבה גם כן ארבעה ילדים.</p>

<p>העזרה המדיצינית עלתה למשק בשנת תרע&quot;ח 19342 פרנקים.</p>

<p>בין נגעי המשק בתרע&#8220;ח יש לציין גם את דֶבר הבקר. בעמל רב
ובטיפול יוצא מן הכלל עלה בידי אגודת ההתיישבות ליצור מחלבה מסודרת מבקר
הגזעים המשובחים (לבנוני ודמשקאי). על הבקר עברו הרפתקאות רבות עד שהתאקלם
והסתגל למקום. במשך השנים גדל דור מקומי של הבקר המובחר. לאט־לאט הספקנו גם
להשפיע על השבחת הבקר במושבות הסמוכות בגליל. המחלבה מילאה תפקיד חשוב
למאוד גם בכלכלת אנשי המקום בשנים הרעות. ענף כזה של המשק, החשוב לא פחות
מהפלחה, עמד על דרך ההתפתחות הרצויה ביותר. והנה בעצם הגידול והפריחה בא
הדֶבר ושם לאַל את כל תקוותנו. הדֶבר כאילו מיהר לסיים את עבודת ההשחתה של
יתר הכוחות המחריבים אשר התחוללו במשק. במלחמתנו בדבר היינו עזובים לנפשנו.
לא רק עזרה חסרה לנו, אלא שהאסון שימש מקור הכנסה חדשי לפקידי הממשלה.
על־ידי רופא הבהמות הממשלתי נהרגו בהמות אחדות שהחלימו כבר מהמחלה, לפי
עדות וטרינר אירופי. בכדי להציל מהריגה את יתר הבהמות ברפת הוכרחנו לשלם
עשרות לירות ל&#8221;רופא&quot; המנצח. אבידות המחלבה מהדבר גופא – 25 גולגלות. ההפסד
בעין של האבידות האלה לפי המחירים הרגילים של האינבנטר (מלפני המלחמה) עלה
ל־3245 פרנקים. אולם ההפסד של המחלבה, אשר הדבר גרר אחריו על־ידי הפסקת
ההתפתחות הטבעית של המחלבה וההפחתה של הכנסות החלב, הגיע לסכום גדול הרבה
יותר. הפסד המחלבה בתרע&quot;ח הגיע ל־9933 פרנקים.</p>

<p>בניגוד להפרעות החיצוניות נתנה לנו אדמתנו מפריה בשפע, וזה
נתן לנו את האפשרות, על־ידי מכירת חלק התבואה בזהב, להשיב למשרד הא&#8220;י את
חובותינו אשר קיבלנו בניירות תורכיים. אולם לפי הוראותיו של הד&#8221;ר רופין,
אשר נמצא אז בקושטא, העמדנו את האמצעים המיותרים של המשק לפקודת בא־כוחו
בארץ – <strong>מאיר דיזנגוף</strong>. התבואה נשארה באופן זה לצרכי המהגרים בסביבת
הגליל. לאחר שחרור הגליל לא היה כבר צורך בתבואה מוכנה והיא נשארה במחסן
כאבן שאין לה הופכין. מסיבה זו לא עלה בידנו להציל את המשק מהפסדים
מלאכותיים של הפרשי הקורסים, אשר נפלו למצא כבד על המשק המפרפר במלחמת
קיומו.</p>

<p>אולם מלבד זה היה עוד נזק ממין אחר. נגזלה מנוחת העובדים
לגמרי. ההתנפלויות מדי לילה בלילה והרציחה לעין הכל על־יד התחנה הצבאית,
שללו אף את בטחון החיים היחסי ששרר עד כה. הכרת המצב המסוכן וחוסר היכולת
לשנות את המצב הזה דיכאו את רוח העובדים בהחלט. הופר שיווי המשקל הנפשי, מה
שגרם גם כן הפסד חמרי לא מעט למשק על־ידי הפרעה במהלך העבודה הרגיל.</p>

<p>אחרי ככלות הכל, אחרי כל המכשולים שעמדו בדרכנו, היה מצבו
החמרי של המשק בסוף תרע&#8220;ח משביע־רצון ותקציבו לעבודה בתרע&#8221;ט היה בטוח מראש.
הכרם של שקדים וזיתים על שטח של 120 דונם הבטיח אף הוא הכנסה הגונה
בהתפתחותו המוצלחת. גם תנאי החיים החיצוניים שונו שינוי עיקרי לטובת הגליל
ששוחרר על־ידי הצבא הבריטי, ונתגלו איפוא אפקים מזהירים לעובד המסור והקשור
לאדמתו.</p>

<blockquote>
<br />
</blockquote>

<h2 id="סיבותההתפוררות">סיבות ההתפוררות</h2>

<p>אולם בעמדנו על סף הגאולה הכללית בא&quot;י התפוררה חבורתנו,
התפוררה בלי רחמים, למרות הקרבנות הרבים שהוקרבו על־ידי עצם ההתפוררות,
למרות הקשר האמיץ בין מרחביה ועובדיה. על החידה הזאת נעמוד עתה ונשתדל
להבינה.</p>

<p>כפי שכבר הזכרנו עלו השאלות היסודיות של קיום האגודה על
הפרק עוד בתקופה הראשונה – האדמיניסטרטיבית. כבר אז עמדו שאלות קיום
בעלי־המשפחות ושאלת ההנהלה בכל חריפותן. שיטת אופנהיימר מצאה אמנם בין
עובדי המשק חסידים נאמנים, אולם הסביבה שהקיפה את העובדים האלה התנגדה
ליסודות האירגון של השיטה הזאת. עוד בניסן תרע&#8220;ג כתבו עובדי אגודת
ההתיישבות במכתב ברכה לד&#8221;ר אופנהיימר ליום בואו למרחביה את הדברים האלה:
&#8220;אחרי כל התנגדותם המוטעית של פועלי א&#8221;י לנסיון הראשון של מושב קואופרטיבי
לפי השיטה שלך, נוכחת גם אתה שלפועלים אין שום תקוה להתיישבות מלבד
ההתיישבות הקואופרטיבית. הצלחתו של המפעל החשוב הזה תתן תקוה להרבה פועלים
עברים להתיישבות בא&#8220;י, ואי־הצלחתו – שבר בחיי הפועלים, ישלול מהם את
האפשרות לעבודה עצמית, להתפתחות הכוחות הטמונים בהם&#8221;.</p>

<p>כעבור שנה הדגישו שוב עובדי אגודת ההתיישבות במכתבם לאופנהיימר לחג יובל החמישים שלו: &#8220;שעלינו להתחנך
ברוח הוקרת ערך הרכוש הקואופרטיבי באותה המידה ממש כמו שהפרט מוקיר ומטפל
ברכושו הוא, כי בזה תלויה הצלחתנו&#8221;. החברים העירו את תשומת לבו של הד&quot;ר
אופנהיימר גם ליתר המניעות העומדות על דרך התפתחותנו. בין יתר הדברים כתבו:
&#8220;אנו, הגוף החברתי הצעיר המורכב מיהודי ארצות שונות ומעמדים שונים עם כל
תכונותיהם השונות זו מזו, מוכרחים להסתגל לעבודת החקלאות, לאקלימה של ארץ
אבותינו ולבסס את קיומנו על יסודות של איגוד ושיתוף הכוחות של כל אחד
מאתנו. הנסיון שרכשנו לנו בחיינו החברתיים עד עכשיו הביא אותנו לידי ההכרה
שהנצחון הוא בחינוך עצמנו, בכוח אמונתנו בערכה של העבודה הקואופרטיבית
ובמסירותנו למשק המשותף כבן־אדם לרכושו הפרטי. הכרה זו היא היא שתהיה לנו
לעמוד־אש בדרכנו הארוכה המכוסה ערפל&#8221;.</p>

<p>מקטעי המכתבים האלה נראה שאת מהות המפריעים אמנם הבינונו וידענו, אולם אף־על־פי שידענום לא עלה בידנו להסירם מעל דרכנו.</p>

<p>בשאלת קיום המשפחות המשכנו להתחכם, ופתרון אין. מספר
המשפחות גדל משנה לשנה, ועם ריבוי המשפחות התרבו גם הסיבוכים החברתיים.
המשק בעיקרו, בעצם בנינו וצורתו, לא התאים לקיום בעלי־המשפחות כלל וכלל. לא
היו בו לא דירות מתאימות, לא מקום לגינות או להחזקת עופות הבית וכו'. משפחת
העובד צריכה היתה להתפרנס משכר העבודה של אב־המשפחה בלבד. הואיל והמצב
הכלכלי בכלל הלך הלוך ורע בשנות המלחמה, הורע מצב המשפחות ביתר שאת. כשעלתה
על סדר־היום באסיפת החברים הצעה להעלות את שכר בעלי־המשפחות בהתחשב ביוקר
המעיק, נפלה ההצעה בהכרעת הרוב – החברים הרווקים – בעמדם על העקרון של
קביעת שכר העבודה אך ורק לפי ערכה.</p>

<p>כל נסיון של איזה עובד בעל־משפחה לפתח משק־בית קטן – עלה
בתוהו, מחוסר תנאים מתאימים. מסיבת הדוחק במקום היה בעל משק־הבית הקטן מסיג
את גבול המשק הגדול ואת גבול משק־הבית של חברו־שכנו. לעתים קרובות פרצו
חיכוכים בין החברים על רקע זה ולפעמים היו מגיעים לידי אי־נעימויות גדולות
ולדין־ודברים עד אין קץ באסיפות החברים. מצבם החמרי הרע ביותר של
בעלי־המשפחות הביא אותם לידי מחלות ומתוך זה גם לידי יאוש מעתידות המשק.
אביא לדוגמה דברי אחד החברים (קטע מפרטיכול): &#8220;לא שמים לב כלל למצב
בעלי־המשפחה ולתנאי חייהם. יודעים אנו כי חיי המשפחה קשים הם עתה עד מאוד.
שכר העבודה אינו מספיק אפילו לאוכל. הוחלט לתת להם את האפשרות לגדל מעט
ירקות, וכשבאים להוציא את הדבר אל הפועל – מפריעים פשוט על כל צעד ושעל.
כשבעל־משפחה רוצה לעשות משהו קשה הדבר עליו כקריעת ים־סוף. בשביל המשפחה
אין קרקע, אין מים, אין כלום&#8221;.</p>

<p>הסבל והמחסור החמרי של בעלי־המשפחות הביאו לידי קנאה ושנאת
חינם בין המשפחות בינן לבין עצמן, דבר שהשפיע לרע על מצב הרוחות של קיבוץ
העובדים בכלל.</p>

<p>יחד עם שאלת המשפחות כרסמו עוד תולעים בחבורה שלנו. אלה הן
שאלת אופן הנהלת המשק ושאלת המשמעת הפנימית – הקשורות אחת בשניה. דיק היה
חוזר מן היום הראשון לעבודתו במרחביה על כך, שהמשק צריך להתנהל על־ידי
הנהלה מרוכזת. אבל באותו זמן היו עובדי המשק מושפעים מהסדרים ששררו בקבוצות
אחרות בארץ. בקבוצות האלה היתה העבודה מתנהלת על־ידי האסיפות הכלליות של
החברים, אשר היו מתאספים לעתים קרובות להחליט בעניני עבודת המשק. בשאלה זו
התחבטו החברים והסתבכו עוד מראשית זמן קיום המשק. באסיפה הכללית ביום
26.9.12 ציין דיק, שרבים מהחברים אינם נכנעים למשמעת הדרושה בכל משק מורכב.
עיקר סידורו של המשק הגדול היא המשמעת השוררת בין העובדים. &#8220;המשק יכול
להצליח כאשר מנהלים אותו אנשים המומחים בהנהלת המשק, ואם בוחרים מדי פעם
אנשים חדשים אינם מסוגלים לארגן את הכל&#8221;.</p>

<p>באסיפה הכללית הראשונה של התקופה האוטונומית ביום ט' באב
תרע&quot;ד, עמדה שאלת הנהלת המשק כבר בכל רצינותה. היו חילוקי דעות בנוגע
לאירגון העבודה ולבסוף ניצחה הדעה המצדדת בהנהלת מרוכזת בצורה זו: העבודה
מוצאת אל הפועל על־ידי ועדה נבחרת, בהתאם להחלטות הפרינציפיוניות של
האגודה. הרשות לאסיפה הכללית של החברים לבקר ולשנות את הטעון שינוי.</p>

<p>כעבור שנתיים של עבודה קשה ורבת־פעולה נמתחה על חברי הוועד
בקורת חריפה שלא היתה עד כה כדוגמתה. באחת האסיפות הכלליות טען אחד מחברי
אגודת ההתיישבות כדברים האלה: &#8220;עלינו הרי מוטלת חובה – ולא רק שיש לנו
הזכות – לדעת מכל דבר ודבר ולבקרו. למעשה היו ישיבות והוועדים והמעשים
שנעשו – בצנעה, ולנו אין כל מושג מזה&#8230; מרירות ישנה עכשיו בכל אחד ואחד
מאתנו על כל הוועד. עלינו להכיר כי האחראית לכל המעשים היא אגודת ההתיישבות
ולא רק הוועד&#8221;. בזמן ההוא כבר היה ברור שהחבורה אינה סובלת הנהלה מרוכזת של
המשק. אחד החברים הביע את הרצון הזה במלים האלה: &#8220;להבא צריך לסדר שהאסיפות
הכלליות תהיינה היוצרות. כל דבר חשוב צריך להיעשות על־ידי האסיפה. הוועדים
יכולים רק להציע איזו הצעה לפני האסיפה ולא לעשות דבר על דעת עצמם&#8221;.</p>

<p>מן הזמן הזה המשיכו חברי הוועד בעבודתם רק מתוך הכרח של
מצב המלחמה ומתוך הרגשה שעליהם למלא את חובתם עד הסוף. הפקפוקים ביחס
לפתרון שאלת העובדים בעלי־משפחה ושאלת ההנהלה חתרו חתירה מסוכנת תחת קיום
החבורה. השאלות האלה ניקרו במוחות החברים וכשעלתה ההצעה לבחור חברים נוספים
– טען רוב החברים שעלינו למצוא קודם כל את הדרך הנכונה, ורק אז נצרף אלינו
עוד חברים מתוך הפועלים העובדים במשק במשך זמן מסויים.</p>

<p>גם מצד ציבור העובדים בכלל לא היה הרצון להכנס לקואופרציה
על מנת להשתתף בלב ונפש במפעל. העקרונות של הנהלה מרוכזת ושל שכר־עבודה לפי
ערכה נשארו זרים לרוב פועלי הקבוצות בארץ, על־אף ההגיון שבהם. העובדה,
שבמשך שנים רצופות לא גדל מספר חברי הקואופרציה מעידה על מכשולים רציניים
בהתפתחות החבורה. בשנות המלחמה ביחוד התהווה מצב מזיק בהחלט לקים
הקואופרציה. במשק היו עסוקים באופן תמידי כ־40 עובדים, מהם היו רק 16
עובדים רשמיים בעבודה. למעשה לא נהנו החברים הרשמיים משום דבר יותר מהחברים
הבלתי רשמיים. בין העובדים האלה היו בלי־ספק אנשים הראויים להיות חברים
בעלי־אחריות, ולמעשה היינו מתחשבים בדעותיהם בכל דבר ודבר. בכל־זאת לא נעשו
הבחירות הרשמיות מפני חוסר תכנית ברורה להגשמת מגמת אגודת ההתיישבות בפועל.
הפועלים שלא נחשבו לחברים רשמיים הבינו את המצב והתחשבו בו. בענינים
חברתיים כלליים השתתפו באי־כוחם אתנו ועם חברי מרחביה במועצה
משותפת.</p>

<p>המצב של פשרה עם החיים לא יכול היה להימשך שנים. וכאשר
נמשך למרות רצוננו – הביא לידי אי־נעימויות לא מעטות. לנו – לחברי אגודת
ההתיישבות – היה ברור שמתוך קהל העובדים שאינם חברים רשמיים יכולים אנו
לבחור כחברים רק באחדים, ואת יתר הפועלים אי־אפשר לקבל כחברים, משום שאינם
מסכימים לעקרונות היסוד של הקואופרציה. ומכיון שחששנו כי בחירת אחדים מתוך
עשרות פועלים העובדים באופן קבוע במשך שנות המלחמה תביא לידי התרגזות,
קנאה, שנאה ואי־שביעת רצון, אשר תסבנה רק נזק לחיים החברתיים ולעבודה גם
יחד – התאפקנו מעשות את הבחירות. את החשש הזה הבעתי באחד ממכתבי לדיק, אשר
החלפתי דעות אתו בנוגע למרחביה במשך כל הזמן מיום עזבו את המקום. בתשובה על
ההרהורים האלה כתב לי דיק: &#8220;בנוגע לזמן הנוכחי מצטרף גם אנוכי לדעת רוב
חברי הקואופרציה החושבים שצריך להמתין עתה בבחירת חברים חדשים. להגשמת
רעיון אגודת ההתיישבות יש רק דרך אחת והיא: משק חקלאי גדול תחת משמעת חזקה,
אשר הנהלת הצד הטכני נמסרת ליד אחת. למשפחות צריך לאפשר להחזיק עופות ולסדר
גינות לצרכי ביתם. אחד האמצעים להגשמת המפעל היא קביעת שכר העבודה לפי ערכה
וחלוקת הרווחים בין העובדים בהתאם לשכר הזה. דרך אחרת – אין&#8221;.</p>

<p>בעמדה ההגיונית הזאת על יסודות קיום הקואופרציה כרוך היה
פירוד החבורה. מבוכתנו הגמורה בשאלת קיום המשפחות וחוסר המוצא גם בשאלות
החברתיות האחרות העמידה בסכנה את קיומנו כגוף קואופרטיבי. מקבוצות אחרות
הקיימות בארץ לא היה לנו מה ללמוד, כי הקבוצות המועטות התחבטו גם הן בשאלות
המשפחה וההנהלה, וגם להן לא נגלה הנתיב המוביל לידי פשר ופתרון. מלחמת
הקיום היום־יומית היתה קשה עד מאוד לרגל מצב המלחמה שהלך והחריף מיום ליום.
לא היתה לנו היכולת גם לחשוב במנוחה על שאלות חיינו. ברור היה שנחוצה לנו
עזרה מן החוץ – עזרה אירגונית וחמרית אשר תמצא פתרון לשאלת סידור המשפחות
וכו', ואם העזרה לא תושג בזמנה מן ההכרח שיבוא הפירוד.</p>

<p>עוד דבר אחד היה ברור: אנחנו קשורים באלפי נימי־נשמתנו
למרחביה. איזו צורה שעבודתנו תקבל – עובדי המקום שואפים להשאר ולקשור את
חייהם לאדמה שעיבדו, שמרוה ונדבקו בה. כזה היה רצוננו – רצון העובדים. אולם
לא כן היה רצון הגורל האכזרי. כל תלאות השנים הקודמות היו כאפס לגבי פגעי
שנת תרע&#8220;ח. מרחביה נהפכה לבית־חולים אחד במלוא מובן המלה. משפחות העובדים
חלו בלי הפסק במשך כל חדשי הקיץ. אף האנשים שעבדו התהלכו רובם כצללים.
עבודות הגורן נמשכו עד נובמבר 1918, למרות זה שהיו נוספים פועלים מן החוץ,
כי הקדחת לא פסחה אף על אחד. הד&#8221;ר <strong>הלל יפה</strong> מציין את ריבוי הקדחת
במרחביה בזמן ההוא במלים האלה: &#8220;כנראה שהתקדמו בדם תושבי המושב דורות
מיוחדים של טפילי מלריה, המסוגלים יותר לעמוד כנגד פקודות הכינין&#8221;. מצב
הבריאות העגום הזה דיכא לגמרי את רוח העובדים. היאוש תקף כמעט את הכל. תחת
השפעתו רבו החיכוכים בין החברים לבין עצמם.</p>

<p>חברי הקואופרציה חשבו בכל זאת להמשיך בעבודה בשנת תרע&#8220;ט עד
אשר אפשר יהיה להיוועץ בענין בנין מרחביה עם בא־כוח חברת ההתיישבות. בכדי
לאפשר את המשכת העבודה נמסר ייפוי־כוח לזקני הפועלים בגליל להחליט איזה
תיקונים הכרחיים צריך לעשות לשם זה בהרכבת החומר האנושי וכו'. הקושי בסידור
העבודה בתרע&#8221;ט גדל מיום ליום. הועדה שדאגה לאירגון המשק בתרע&quot;ט התחבטה
בשאלות קשות וחיפשה מוצא. והנה בעצם ישיבתה במרחביה קרה מאורע היסטורי
גדול, אשר שינה גם את פני הדברים במרחביה – שוחרר הגליל על־ידי הצבא
הבריטי.</p>

<p>עם נפילת הקיר המפריד בין הגליל ויהודה – ניתנה שוב אפשרות
לבוא במשא־ומתן עם המוסד הציוני המרכזי בא&#8220;י. חברי אגודת ההתיישבות ציפו זה
מזמן לשעה שאפשר יהיה לבוא בדברים עם בא־כוח ההסתדרות הציונית, כי נלאו
משאת עוד את הסבל. כשהם החליטו למנות ולבקר את הכוחות לשנת תרע&#8221;ט, נוכחו
שהרוב הגדול של העובדים הוא אכול־קדחת. נראה היה מראש שהמשק יפול לגמרי תחת
משא הוצאות העזרה המדיצינית לפועלים החולים ולמשפחותיהם.</p>

<p>כשהגיעו באי־כוח המשרד הציוני מיפו והתחיל המשא־ומתן בדבר
סידור העבודה בתרע&#8220;ט התגלה הקרע בין הרווקים ובין בעלי־המשפחות בכל
טרגיותה. הרווקים אמרו שבתנאים כל כך גרועים יש רק דרך אחת – להשאיר במשק
אך את האנשים המסוגלים ביותר לשאת בעול שיושם עליהם – וככל האפשר רק
רווקים. בעלי־המשפחות טענו: אחר עבודה של שבע שנים קשות ביותר אין לנו מקום
אחר מלבד מרחביה שלנו. המצב האיום, שאלת ה&#8221;לאן&quot; שעמדה לפני העובדים ודרשה
תשובה, ובלי שתהיה אפשרות לדחות אותה אף לרגע – החיש את הפירוד המוחלט של
האגודה. פתאם נהפך המקום שהיתה לו צורת מושב, אשר תושביו דואגים לעתידו
ולעתיד משפחותיהם – למקום עזוב, כאילו קללת אלוהים רובצת עליו, ובו
מסתובבים אנשים אובדי־עצות ופניהם מופנות בשאלה: &#8220;לאן&#8221;?</p>

<p>מאותו יום חדלה אגודת ההתיישבות להתקיים. את המשק קיבלה
למשך שנה אחת קבוצת רווקים ובתוכה גם שתי משפחות, ברובה מבין העובדים
הקודמים, על מנת לעבד רק חלק מועט מאדמת המשק ולטפל בנטיעות – כלומר לשמור
על הקיים עד שיוחלט בדבר צורה קבועה של מרחביה העתידה. שלוש משפחות נשארו
במרחביה מחוץ למשק הקבוצה. יתר העובדים יצאו את מרחביה: חלק העובדים עבר
לטירה – מושבה גרמנית קטנה שלוקחה בחכירה לשלוש שנים – ונהיה ליסוד הקבוצה
שם. חלק הסתדר על הר הכרמל כקבוצת היעור הראשונה שם, אחדים התנדבו לגדוד
העברי ויתרם התפזרו לכל קצוי הארץ ונשאו אתם את עצבם בלבותיהם ואת געגועיהם
בחובם.</p>

<blockquote>
<br />
</blockquote>

<h2 id="מסקנותממפעלהקואופרציה">מסקנות ממפעל הקואופרציה</h2>

<p>כך נגמר במרחביה פרק אחד בהלכות היישוב. תולדות היישוב
הקטן במקום הזה ידועים רק למעטים. לרוב הגדול של הציבור העברי ידוע רק
שמרחביה הפסידה הרבה כסף. אנסה להסיק את המסקנות הנכונות הנובעות מקורות
המושב הזה:</p>

<p><strong>א.</strong> תנאי העבודה במשך כל שנות קיומו של המושב מראים, שאגודת ההתיישבות מילאה כל הזמן תפקיד של קבוצת כיבוש.</p>

<p><strong>ב.</strong> הגרעונות של המשק בשנים הראשונות לקיומו היו הכרחיים לרגל הקרקע הזיבורית.</p>

<p><strong>ג.</strong> הגרעונות שבתקופה הראשונה יכלו להיות קטנים יותר, לולא הועמד המשק בצורה רב־גוונית בבת אחת.</p>

<p><strong>ד.</strong> כעבור שנים אחדות של עבודת הכשרה – חרישה וזיבול – גדלו יבולי המשק והמשק יכול היה לצאת לגמרי מהגרעונות.</p>

<p><strong>ה.</strong> הגרעונות של המשק בארבע שנות המלחמה מקורם בפגעי
הזמן היוצאים מן הכלל – פגעי המלחמה. ארבע שנות המלחמה היו למעשה יותר
עבודת צבא בלתי רשמית למחנה התורכי, מאשר קיום חפשי לפי שיטה ותכנית מכוונת
למטרת האגודה.</p>

<p><strong>ו.</strong> המשא הכבד אשר נפל על שכם אגודת ההתיישבות הוכבד
עוד יותר על־ידי איכרים בודדים אחדים בשם מושבת מרחביה, אשר לא הספיקה
להתבסס עד פרוץ המלחמה ובמשך שנות המלחמה נפלה לגמרי על אגודת ההתיישבות
בהספקת צרכי הציבור על המושבה.</p>

<p><strong>ז.</strong> תנאי הבריאות הרעים של המקום הכשילו את התפתחות
המקום במידה שאין להעריכה, והם הם שנתנו את המכה האחרונה והמכריעה לאגודת
ההתיישבות במלחמת קיומה.</p>

<p><strong>ח.</strong> המרץ הרב אשר הושקע על־ידי חברי אגודת ההתיישבות
במלחמתם בתנאי קיומם הקשים, גזל את הכוחות מעבודת היצירה שעמדה לפניהם
כחבורה קואופרטיבית, שצריכה להתחנך ולהתרגל ליסודות עבודה משותפים.</p>

<p><strong>ט.</strong> הדעות ששלטו בציבור הפועלים החקלאיים בא&quot;י והשולטות
ברובן גם כיום, מתנגדות לעקרון של השיטה הקואופרטיבית האופנהיימרית האומרת,
שהעבודה צריכה להתנהל בצורה מרוכזת וששכר העבודה צריך להשתלם לפי ערך
עבודתו של כל אחד ואחד. האווירה החברתית הזאת שבן הפועלים הניחה אבני־נגף
על דרך התפתחות הקואופרציה.</p>

<p><strong>י.</strong> אמנם לפי המאזנים הפסיד משק מרחביה כסף רב. אולם
למעשה, ההון שהושקע במרחביה לא הופסד, כי הקרקע שובחה הרבה מאוד ביחס לטיבה
בתחילת ההתיישבות.</p>

<p>בהתפוררות הקואופרציה השפיע לא המצב החמרי, אלא דלדול
כוחות חבריה במשך שנים רצופות עד לאפיסת כוחות גמורה, מבל שיבואו לעזרת
האגודה כוחות עובדים חדשים ממחנה הפועלים בא&quot;י.</p>

<p>*</p>

<p>אם נשאל את עצמנו מה היתה עבודת אגודת ההתיישבות במרחביה בשמונה שנות קיומה? נוכל לענות במלים מועטות: – שחייה נגד הזרם, התנגשות בלתי־פוסקת עם מעצורים עד אין קץ.</p>

<p>ואם נשאל עוד, מדוע לא עלה יפה הנסיון הזה? נשיב על זה
בדברי הד&quot;ר אופנהיימר, שנאמרו לפני בוא המשבר: &#8220;לדאבוני נאלצתי לעשות את
הנסיון החמור עם שלושה גורמים לא ידועים: השיטה, הארץ והפועל, ותמיד אמרתי
בדברים ברורים שאין ההצלחה בתנאים אלו בטוחה בעיני. ואני יכול כעת להגיד,
שאם הנסיון טרם הצליח, אין הסיבה בצורת האגודה אלא בדלדול הקרקע ואולי
בתנאים מסויימים, שאין להם נגיעה ישרה לעצם הפרובלימה&#8221;.</p>

<p>תרפ&quot;א</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>עתון ערבי־נוצרי אנטישמי שיצא לאור בחיפה. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50407">https://benyehuda.org/read/50407</a></div></body></html>