<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חיים וייצמן</title>
	<meta name="author" content="יוסף רבינוביץ"/>
</head>
<body>

<p>בפעם הראשונה ראיתי את הד&#8220;ר ויצמן ביסוּריו בימי הפרעות
בירושלים בפסח תר&#8221;פ. בעצם מאמציו המדיניים לסלול את הדרך לעבודת ההתיישבות
הרחבה בארץ־ישראל, נתקע סכין בגבו של מפעלנו על־ידי פקידי האדמיניסטרציה
הבריטית בארץ. הוא ראה במו עיניו את הבגידה של הפקידים הקולוניאליים בהכרזת
מדינאי בריטניה הגדולה על בנין ביתנו הלאומי. ויצמן אץ לועידת סן־רמו ובה
השיג את החיזוק הבינלאומי החשוב לצעדים המדיניים והמעשיים של התנועה
הציונית. אנחנו, תושבי ירושלים, קיבלנו את הבשורה על החלטת סן־רמו ביום בו
התאספנו בבית־הכנסת של חורבת ר' יהודה החסיד בעיר העתיקה בירושלים ראיתי
בעיני רוחי את שליחו הגדול והנערץ של עם ישראל בלכתו להגן על זכויותינו
בפני שליחי עמי העולם.</p>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBN0NhQWc9PSIsImV4cCI6bnVsbCwicHVyIjoiYmxvYl9pZCJ9fQ==--957dac70edec60b0b51160355cae60276c1c5ebb/1.jpg" alt="1.jpg" />
<figcaption>1.jpg</figcaption>
</figure>

<p>עם ד&quot;ר ויצמן בסוכנות היהודית בירושלים</p>

<blockquote>
<br />
</blockquote>

<p>פגישתי הראשונה אתו היתה בקיץ 1926. במלון פסט בירושלים
נערך בנקט לכבודו של אחד מידידינו הנאמנים הקולונול וג&#8217;ווּד. עם תום המסיבה
היתה התיעצות בלתי־רשמית בהשתתפותו של ד&#8220;ר ויצמן על פעולות לחיזוק מצב
העבודה ביישוב העברי בארץ. הורגש מצב חוסר־עבודה שהדאיג מאוד את ויצמן.
בהתיעצות זו השתתף <strong>יוסף שפרינצק</strong>, שעמד אז בראש מחלקת העבודה של ההנהלה
הציונית, ומר <strong>בנטביטש</strong>, שהיה אז חבר הממשלה בשלטון הבריטי. גם אנכי
הייתי נוכח בה. שוב ראיתי את ד&#8221;ר ויצמן בדאגתו הרבה הגובלת בחרדה להצלחת
מפעלנו ההתיישבותי הגדול.</p>

<p>בסתיו 1927 נפגשתי שוב עם ד&#8220;ר ויצמן. ההנהלה הציונית בארץ
נאבקה מאבק מר עם האבטלה וביקשה עזרה מאת הנהלת ההסתדרות הציונית בלונדון.
העזרה באה טפין־טפין והיא לא יכלה לבלום את חוסר העבודה. הוועד הפועל של
הסתדרות העובדים נרתם יחד עם ההנהלה הציונית בארץ לפעולה קונסטרוקטיבית
בביצוע עבודת בנין, אספקת המים וייבוש ביצות בעמק יזרעאל המערבי ובעמק
הירדן. במאמצים על־אנושיים הלכה והתגשמה תכנית העבודה להחיאת ההתיישבות
החקלאית ולחיסול חוסר העבודה כאחת. באותו זמן התכנס הקונגרס הציוני בבזל.
ד&#8221;ר ויצמן הגיע לארץ לאחר נעילת הקונגרס. מהרתי לבוא אליו ומסרתי לו על
התפתחות תכנית העבודה ועל הדאגות אשר הטרידו אותנו גם בעצם התהליך של ביצוע
העבודות הקונסטרוקטיביות. ראיתי אז את הד&quot;ר ויצמן בכוח הסבלנות שלו
הבלתי־רגילה ובנכונותו להרתם בעצמו בעול זה כדי להתגבר על המכשולים שעוד
היו בדרכנו. הוא הפיח אמונה במחנה החלוצי הרעב ללחם וליצירה כאחד. מחנה זה,
אשר סבלו היה מורגש במיוחד בתל־אביב, קיבל את חיים ויצמן באהבה בתוך ביתו
הוא, בית מועצת פועלי תל־אביב, שהיה ספוג סבל וכמיהה לחיי יצירה.</p>

<p>באביב תרפ&#8220;ח יצאנו למרחב. חוסר־העבודה נעלם וכאילו לא היה.
התקדמנו בעבודת ההתיישבות החקלאית ובפיתוח תעשיתי עירוני; התחדשה העלייה
החלוצית. והנה קפץ עלינו זעמם של פרעות הערבים בחודש אב תרפ&#8221;ט ורוגזו של
הספר הלבן של הלורד פספילד. שוב ראינו את ד&quot;ר ויצמן לוחם בגבורה לביטול
גזרות פספילד. בסוף פברואר 1931 הגיע ויצמן לארץ ובידו האגרת של רמזי
מקדונלד, ראש המיניסטרים של ברטניה הגדולה, המבטלת למעשה את הספר הלבן של
הלורד פספילד. נתגלגלה לי הזכות להיות בין מקבלי־פניו במעמד זה ולמסור לו
את ברכת ההנהלה ועובדיה לרגל המאורע ההיסטורי הזה.</p>

<p>שוב עברו שנים של יצירה מתוך לבטים. שנות עלייה והתבצרות
לתנועה ולישוב, עד שבאביב 1936 פרץ גל של טירור ערבי חדש. בנובמבר 1936
הופיע ד&quot;ר ויצמן בפני הועדה המלכותית הבריטית, היא ועדת פיל. יכולתי מקרוב
להתרשם מהופעתו ומדבריו בפני ועדת פיל. עוד לא ראיתי מעודי השפעה מוסרית
כל־כך גדולה כפי שהיתה לו על חברי הוועדה הזאת. אלה היו דברי שליח של עם
ישראל המבטא את רחשי־לבם של דורות רבים בישראל.</p>

<p>בקיץ שנת 1937 ראיתי את ד&#8220;ר ויצמן מקרוב בימי הקונגרס
בציריך, בו התלקחו הויכוחים בשאלת החלוקה. ויצמן הזהיר את כולנו מפני
ויכוחים ממושכים בימי ההכרעה. באחת הישיבות של מליאת הקונגרס עבר ד&#8221;ר ויצמן
על פני הבימה ולתמהונו מצא גם אותי בין יושביה. הוא פנה אלי בדברים אלו: –
זאת היא הפעם הראשונה שאנכי רואה אותך בקונגרס, הן אתה תמיד בימי הקונגרסים
נתון בעריכת השדיולים.</p>

<p>בחורף שנת 1945 הגיע ד&#8220;ר ויצמן לארץ. בישיבה סגורה בחדר
הישיבות של הנהלת הסוכנות היהודית, בנוכחות חברי הנהלת הסוכנות וחברי הועד
הפועל הציוני בארץ, הקשבתי לדבריו על המשא־ומתן בינו ובין צ&#8217;רצ&#8217;יל על פתיחת
דף חדש בעבודת בנין הארץ עם סיום מלחמת־העולם השניה. הכוונה היתה לקביעת
סטטוס מדיני ברור אשר יאפשר את פיתוח הארץ בקנה־מידה ממלכתי. והנה באה
מהלומה בלתי־צפויה. בקהיר נרצח הלורד מוין על־ידי טרוריסטים יהודים. בשמעי
מפי הד&#8221;ר ויצמן את דבר השפעת הרצח הזה על מהלך הדברים שלנו הרגשתי את עומק
כאב־לבו הנורא. &#8220;במשך כל שנות המשא־ומתן שלי עם ראשי השלטון הבריטי עוד לא
קרה שהזמינו אותי למשרד־החוץ הבריטי בשעות הערב – אמר הד&#8221;ר ויצמן – ובשעת
מסירת הדברים בטלפון נאמר לי בצורה מדאיגה שהתרחש דבר רע. 20 רגע נמשכה
נסיעתי מבית ההסתדרות הציונית למשרד־החוץ הבריטי, אולם רגעים אלה היו
ארוכים כשנים ומרגע לרגע גברה בלבי חרדה לגורל היישוב העברי בארץ ולגורלו
של מפעלנו כולו&quot;.</p>

<p>מאז לא שמעתי את קולו של הד״ר ויצמן עד אשר עלה לירושלים,
כנשיא מדינת ישראל. הוא בא להשמיע את דבריו בפני שליחי העם ושליחי הציבור
העברי בירושלים, ואת דאגתו לירושלים המשוחררת לאחר המצור הנורא שהטילו עליה
אויבינו.</p>

<p>בפעם האחרונה ראיתי את ד&#8220;ר ויצמן בקיץ 1951 ברחובות. באתי
יחד עם חברי הקונגרס הציוני הראשון לאחר קום המדינה שהתכנס בירושלים.
ברכתיו על הישגיו האישיים הנפלאים בדרך הארוכה שהיתה זרועה כל־כך הרבה
מוקשים והזכרתי לו את היום בו הביא לירושלים את האגרת של מקדונלד על בטול
הספר הלבן של פספילד. עתה באו שליחי כל העם על תפוצותיו לברכו על אשר זכה
לקבלם כנשיא מדינת ישראל. בשמעו את הדברים האלה תיקן הד&#8221;ר ויצמן בהתרגשות
את דברי – תאמר: <strong>זכינו</strong> ולא <strong>זכית.</strong></p>

<p>אשרינו שזכינו לכך, וגם על שזכינו לאורו הגדול.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50444">https://benyehuda.org/read/50444</a></div></body></html>