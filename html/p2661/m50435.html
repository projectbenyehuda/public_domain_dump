<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>המאבק על עבודה עברית במושבות השרון</title>
	<meta name="author" content="יוסף רבינוביץ"/>
</head>
<body>

<p>השאלה של הספקת פועלים לעבודה בפרדסים אף היא תבעה מאמצים
גדולים. לא עלה בידינו להגשים משטר של הסדר עבודות לפי העונות. העבודות
הציבוריות נעשו בקיץ. נתקלנו בקשיים נוספים על־ידי יציאת חלק מפועלי
המושבות לעיר. התגברות הבנייה בערים גרמה לנדידת חלק מפועלי המושבות אל
העיר ובמושבות הורגש מחסור בפועלים עברים, ופועלים זרים מילאו את מקומם.
במושבות העבודה המעורבת מילאו הפועלים הערבים את מקומם של הפועלים העברים
באופן קל, אולם במושבות השרון נאבקה ההסתדרות קשות. היא נסתה לגייס פועלים
בעלי־מקצוע שונים ולהעבירם לעבודה בפרדסים בעונת העבודה הבוערת. להיאבקות
זו מקום מכאיב בתולדות המלחמה לעבודה עברית. לא אהיה נאמן לעצמי אם לא
אזכיר את המלחמה הזאת. בדו&quot;ח של הסתדרות הפועלים החקלאים לשנים 1939–1931,
יש פרק מיוחד על כפר־סבא, או העבודה העברית בשרון, בו מסופר על סידור
משמרות של פועלים על יד פרדסי כפר־סבא בהם עבדו פועלים זרים. מובא גם כרוז
לפועלים בו נאמר בין היתר: &#8220;אנו קוראים את החברים לעזוב את הפיגום, הסדנה
והמשרד ולהעמיד את עצמם לרשות הלשכה לשם סידור בעבודה חקלאית&#8221;. מזכירות
המועצה שלחה מכתב פרטי לכל חברי ההסתדרות בתביעה אישית לאמור: &#8220;חבר, הפסק
את עבודתך במקצוע והיענה לתביעת הלשכה; עוד היום, עד שבע בערב הרשם בלשכה.
אנו עומדים במערכה קשה, אל השתמטות, כי היא בגידה&#8221;. לאחר עשר שנים, כאשר
אפשר להביט על מאבק זה מתוך פרספקטיבה היסטורית, אין לומר שהמשמרות
בכפר־סבא הגבירו אז את העבודה העברית. הן הגבירו את מרירות־הנפש של האיכרים
והפועלים גם יחד.</p>

<p>עלינו לבקש דרכים לאירגון רציונלי של עיבוד הפרדסים
במינימום של עבודת־ידים ועל־ידי כך גם יוקל על משק הפרדסנות לשלם את שכרו
של הפועל העברי החקלאי. תנועת העבודה מצאה דרך לפתרון שאלה זו במשקים של
ההתיישבות העובדת. אותו דבר צריכים לעשות במשק הפרטי, להכניס בו שכלולים
טכניים שיפחיתו את מספר ימי־העבודה, כדי שהאיכר יוכל לשלם לפועל העברי שכר
הוגן יותר.</p>

<p>בשאלות אלו נשאו־ונתנו באי־כוח האיכרים והפועלים במשך שנים
רבות. במידה שמספר הפועלים גדל במושבה ובמידה שבנין הארץ גדל, היתה שאלת
העבודה העברית בחקלאות לשאלה לאומית רבת־חשיבות, כי קיומה קובע את פרצופנו
הלאומי.</p>

<p>בשנת 1931 נכנסו שני הצדדים למשא־ומתן בדבר סידור חוזה
עבודה ארצי, אולם לאחר זמן קצר נפסק מצד האיכרים. בפברואר 1936 נכנס בעול
זה נשיא ההסתדרות הציונית ד&#8220;ר <strong>חיים וייצמן</strong>, ששהה אז בארץ. הוא קרא את
באי־כוח מרכז התאחדות האיכרים ובאי־כוח הוועד הפועל של ההסתדרות ותבע מהם
לשבת יחד ולאור המציאות בארץ ולאור הסבל של המוני העם הדופקים על שערי
הארץ, יגיעו להסכם. ועדה זו התחילה בעבודתה בפברואר 1936, ובאפריל שנה זו
פרצו מאורעות הדמים שנמשכו עד פרוץ המלחמה ב־1939. במצב זה היה הכרח גדול
עוד יותר להביא לידי הסכם בין שני הצדדים. ב־11 באוקטובר 1936 נתפרסם
הסיכום הראשון של המו&#8221;מ בין שני הצדדים הקובע את מצב העובדים ואת מצב
הפרדסנות.</p>

<p>אחרי הסיכום הזה צריך היה לבוא הסכם. ההסתדרות הסכימה מתוך
הכרח ל־80% עבודה עברית במושבה מעורבת. החקירה שנעשתה על־ידי מומחה כלכלי
הוכיחה שמצב הענף הולך ורע. יבול התפוזים גדל משנה לשנה, אבל המחיר הלך
וירד, וצריך היה למצוא שווקים נוספים למכירתם. בינתים פרצה המלחמה. במידה
שהיקף הפרדסים גדל והיבול הלך ורב – ההכנסה מהפרי היתה פוחתת והולכת. בשנים
1924 – 1921 היה עודף ההכנסה על ההוצאה על דונם פרדס לאחר הוצאות העיבוד –
10.152 לא&#8220;י; מ־1925 עד 1931 עלה עודף ההכנסה לדונם ל־19.138 לא&#8221;י; משנת
1925 עד 1935 ירד עודף ההכנסה ל־15.638 לא&#8220;י; מ־1936 עד 1939 ירד העודף
ל־2.501 לא&#8221;י לדונם. גמר המו&#8220;מ בין הצדדים על חתימת ההסכם התנהל במצב של
תנאים כלכליים קשים בענף. הוועד הפועל של ההסתדרות והמועצה החקלאית אישרו
את ההסכם. נוסח ההחלטה היה: &#8220;המועצה מחייבת את המו&#8221;מ בין ההסתדרות והתאחדות
האיכרים על יסוד הועדה הפריטטית שהוקמה על־ידי ד&#8221;ר חיים וייצמן, והיא רואה
בסיכום שהובא לפניה צעד להסכם מלא לעבודה עברית והשלטתה במושבה&quot;.</p>

<p>בשבועות האחרונים לפני פורץ המלחמה, בקיץ 1939, עמדנו
לסיים את המו&#8220;מ בחיוב. לא נחתם שום מסמך, אבל מצד האיכרים היתה הודעה
ברורה, שאם תבוא הקלה על־ידי דיברסיה של החובות, הם יקבלו עליהם את העבודה
העברית ברוח הסיכום הנ&#8221;ל וגם יקבלו את הפועלים בלשכת העבודה הכללית שעמדה
להיפתח באותם הימים. והנה התחולל האסון הגדול של המלחמה. כל הקערה נהפכה על
פיה, וענף הפרדסנות סובל יותר מכל ענף אחר בארץ עד היום הזה. כי היבול אינו
יכול להישלח לחוץ־לארץ וערך הפרי ירד. כשפרצה המלחמה נשארו הפועלים בלי
מקור עבודה והאיכרים בלי מקור פרנסה. השתדלנו להעביר חלק מהפועלים אל
המשקים החקלאיים בעמק יזרעאל והגליל. זאת היתה הקלה פורתא למספר אנשים. עם
התפתחות חזית המלחמה גדלו העבודות הצבאיות וההזמנות לתעשייה וחלק ניכר של
פועלים עברו לשטח עבודה אחר. כשנשקפה סכנה לפרדסים שיתיבשו כליל, החליטה
הממשלה לעזור בהלוואות במידה מצומצמת לעיבוד הפרדסים. גם הסוכנות נתנה
הלוואות. חלק מההלוואות ניתן למשקים זעירים על־ידי המחלקה למעמד הבינוני
שליד המחלקה להתישבות; כ־60.000 לא&quot;י השקיעה הסוכנות במתן הלוואות לאיכרים
העובדים עבודה עברית כתוספת להלוואות הממשלה.</p>

<p>כתוצאה מן המשבר בענף הפרדסנות הלך לאיבוד חלק מן הפרדסים.
בידי יהודים נשאר שטח בן 120,000 פרדס הראויים לעיבוד, מהם כ־20,000 ד'
בשטח ההתיישבות העובדת, וכ־100,000 ד' בידי פרטים; כ־50,000 ד' זקוקים
לעיבוד מיוחד כדי להעלות את פריונם. אנו עומדים בפני מצב שיש להתחיל מחדש
בחיזוקו של ענף הפרדסנות. כדי להבין את גודל הנזק שצפוי היה מחורבן ענף
הפרדסנות יש להעיר, שבנטיעת 155,000 ד' פרדס בשטח העברי הושקעו 20 מיליון
לא&quot;י. משק הפרדסנות מדולדל. הפועל התרגל לשכר עבודה גבוה יותר בעבודות
זמניות לצרכי הצבא בימי המלחמה. יש לחזור לעבודה במשק שלנו, לעבודה ששכרה
נמוך יותר. כיום עובדים בענף זה 2,500 פועלים עברים, ביניהם חלק ניכר עולי
תימן שנכנסו לעבודה בזמן האחרון. לאחר מה שעבר עלינו במלחמה הזאת אין לנו
להתייאש. נזכור את המצב של העבודה העברית לאחר מלחמת־העולם הראשונה כשהכל
נחרב. עתה מדברים בכל־זאת על מאה אלף דונם מטעים חיים. אמנם נחלשנו, אבל יש
לנו אמצעים חמריים גדולים יותר משהיו אז. חובה עלינו לחפש דרך להבטיח לפועל
העברי במושבה שכר עבודה מינימלי הוגן, ביטוח סוציאלי, חינוך ילדיו ושרותי
בריאות, הקלה במסי ציבור, כדי שפועל בעל־משפחה יוכל להחזיק מעמד
במושבה.</p>

<p>עומדת שאלה של יצירת גשר בינינו ובין האיכרים. בתוך ציבור
האיכרים יש חלק גדול הרוצה בעבודה עברית. בכל מושבה צריך להיות גרעין משותף
למגע בין שני הצדדים כדי לסדר את עניני העבודה העברית. שאלה המטרידה אותנו
שנים רבות היא פריון־העבודה. אין לפתור את שאלת השכר המינימלי הדרוש לפועל
עברי לקיומו אם לא נבטיח מינימום של תוצרת. יש להביא כל פועל לידי הכרה,
שעליו להוציא מכסת עבודה מסויימת. אומרים, שהאיכרים רוצים שישלמו לפועל
מינימום שכר תמורת מינימום תוצרת, כפי שתקבע ועדה משותפת של האיכרים
והפועלים בכל מושבה. הדרישה היא צודקת. הלחץ המוסרי חשוב יותר מאשר הורדת
השכר. בחיים הכלכליים יש דברים שאי־אפשר לעבור עליהם. כשאנחנו מדברים על
עניני עבודה עברית אנו רואים לפנינו את האידיאל הגדול לשמור על הפרצוף
העברי של המושבה העברית. עלינו לעמוד על המשמר!</p>

<p>אמונתי חזקה שנמשיך בעבודה הקדושה של כיבוש עבודה, שהיא
בבת־העין של יצירתנו, שומרת על אפיה העברי, שכל מה שאנו יוצרים בארץ הזאת
יווצר במו ידינו, בדמנו ובחלבנו. עבודה זו מבטיחה גם פת לחם לעולה
החדש.</p>

<p>עברנו בן ארבעים שנה בכיבוש עבודה הוא עשיר וגדול. נתייחד
עם אוצרות הנפש שהנחילו לנו חברים שאינם עוד אתנו. נגלה בה מקורות חיים
ונמצא את הדרך להתגבר על הקשיים בהמשך עבודתנו.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50435">https://benyehuda.org/read/50435</a></div></body></html>