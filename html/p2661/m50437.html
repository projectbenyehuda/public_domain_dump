<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>המשק המעורב</title>
	<meta name="author" content="יוסף רבינוביץ"/>
</head>
<body>

<p>עיקר חשיבותה של העלייה השניה בהתפתחותה של ההתיישבות
החקלאית היא בהשקעת כוחותיה בשינוי דמותן של המושבות הישנות בכיבוש־העבודה
העברית; אולם בו בזמן ביקשה דרכים חדשות להתיישבות חקלאית לאומית בריאה.
בדרכה זו לסלילת נתיבות חדשות בהתיישבות מצאה בד&quot;ר א. רופין שותף נאמן, כי
גם הוא ביקש דרכים חדשות להבראת עבודתנו ההתיישבותית. מתוך עבודת גומלין
נוצרו גרעיני ההתיישבות החדשים בצורת קבוצות חקלאיות לגווניהן, בעמק הירדן,
בעמק יזרעאל וגם בדרומה של הארץ. תוך כדי הלבטים הראשונים פרצה מלחמת העולם
הראשונה ובאה הפסקה לשנים אחדות בהמשך הפעולה. במאמצים גדולים נשמרו
ההתחלות הראשונות.</p>

<p>עם סיום המלחמה התגלו אפקים מדיניים לחידוש העליה החלוצית
ולפיתוח ההתיישבות בקנה מידה רחב יותר. ד&quot;ר רופין חזר להגה הנהלת ההתיישבות
וניסה מחדש לקשור את החוטים שהוטוו על־ידיו ועל־ידינו למען הרחבת ההתיישבות
החקלאית, באותה הרוח בה התחיל עם היוסדן של דגניה ומרחביה. יחד עם ר'
<strong>יהושע חנקין</strong> חידש את המאמצים לרכישת שטחי קרקע נרחבים בעמק יזרעאל.
המשא־ומתן עם בעלי־הקרקע בגוש נוריס נסתיים בחיוב. סמוך לאותו הזמן נרכשו
על־ידי חנקין שטחי קרקע חשובים גם בעמק יזרעאל המערבי. ההסתדרות הציונית
קיבלה על עצמה עול כספי גדול למען מילוי התחייבויותיה כלפי בעל הקרקע.
נפתחו שערים רחבים להתיישבות חקלאית עממית. הגיעה תורה של התנועה החלוצית
לקבל על עצמה את משימת ההתיישבות בפועל, ליישב את הקרקע, למצוא את הדרכים
הנכונות לעיבודם ולפיתוחם הנכון של שטחי הקרקע הנרחבים ולבסס את היישובים
החדשים על יסודות חברתיים בריאים.</p>

<p>מצבן הכלכלי של המושבות הקיימות, הן מושבות המטעים ביהודה
ובשומרון והן מושבות הפלחה בגליל, היה קשה. ברור היה, שיש להקים את
היישובים החדשים על יסוד משק מעורב. בשנים האחרונות שלפני מלחמת העולם
הראשונה נעשו הצעדים הראשונים להקמת המשק המעורב. ד&quot;ר רופין כאיש כלכלה
מובהק העמיד את השאלה הזאת ברומו של עולמנו. במשקים אשר נוסדו בעזרתה של
ההסתדרות הציונית נעשו הצעדים הראשונים לגיוונו של המשק החקלאי. במשק
הקבוצתי שבמרחביה הניח האגרונום <strong>שלמה דיק</strong>, בעל המרץ ובעל הידיעות, את
היסודות הראשונים למשק מגוון. ערך רב ניתן לענף גידול בהמות־החלב ושדות
הפלחה הותאמו לאספקת המספוא לבהמות־החלב. בענף הפלחה נעשו מאמצים רבים
לעיבוד רציונלי של השדות בזריעת תבואות־חורף ותבואות־קיץ, ולחריש היעיל של
הקרקע בימות הקיץ. גם האגרונום <strong>אהרנסון</strong> השקיע את מרצו ואת ידיעותיו
הרבות בכיוון של גיוון המשק החקלאי. לשם כך עשה את הצעדים הראשונים ליסוד
תחנת נסיונות חקלאית בעטלית, אולם היא קמלה באיבה עם פרוץ מלחמת העולם
הראשונה. גם חברנו האגרונום <strong>יצחק וולקני</strong> התלבט הרבה בביסוס המשק החקלאי
וביחוד בביסוס ענף גידול בהמות־החלב.</p>

<p>עם רכישת שטחי הקרקע הנרחבים בעמק יזרעאל, נהיתה שאלת
פיתוח המשק החקלאי המעורב לשאלת־חיים לעתיד ההתיישבות. הנסיון בשנים
האחרונות שלפני מלחמת העולם הראשונה הביא אותנו לדרך הנכונה להרחבת משק
החלב. למשקינו הובאו פרות, עגלות ועגלים משובחים מהולנד. במשך הזמן גוּדל
גזע מעורב משובח. בדרך להתפתחות המבורכת הזאת עברנו כמה גלגולים שהיו
מלווים חבלי הסתגלות אקלימית, מחלות ואפידמיות. אולם לאחר הכל יצאנו לדרך
המלך וענף החלב תופס מקום חשוב בבנין המשק החקלאי המעורב.</p>

<p>לא פחות חשוב מענף החלב הוא ענף הפלחה החשוב לעצמו וגם
מבחינת הבטחת המספוא לבהמות החלב. היבולים של הפלחה בארץ עד מלחמת העולם
הראשונה היו בדרך כלל זעומים, וצריך היה למצוא את הדרכים הנכונות להעלאת
רמתם הן על־ידי עיבוד קרקע רציונלי והן על־ידי השבחתו של הקרקע בזיבול
אורגני. הואיל והאפשרות של זיבול אורגני היתה מוגבלת צריך היה להנהיג את
הזיבול בזבל חימי בהיקף רחב. יחד עם זאת צריך היה לדאוג לשיבוח זני הזרעים.
הצעדים שנעשו בכיוונים האלה הביאו להתקדמות רבה בשטח יבולי הפלחה.</p>

<p>הענף השלישי שמצווים היינו להתקדם בו היה – ענף הלול. המשק
החקלאי העברי פיגר מאוד בגידול עופות, והיישוב העברי בכללו ניזון מן הביצה
של המשק הערבי הפרימיטיבי. עם התקדמותו של המשק העברי החקלאי המעורב חלה
תזוזה גם בענף הלול. החלוץ העברי הביא אתו לא רק את הרצון החלוצי העז
להחייאת הארץ, כי אם גם ידיעות מקצועיות בשטחי החקלאות השונים. הובאו לארץ
גזעים חדשים של תרנגולות, אשר גם ההטלה מרובה בהם וגם ראויים לגידול מבחינת
משקלם. גזע הלגהורן צעד בראש. הוכנו גם שכלולים בבנין הלולים ובטיפול
בעופות.</p>

<p>הגיע תורם של הירקות. אקלימה של הארץ מתאים מאוד לגידולים
של ירקות מכל הסוגים וכמעט בכל תקופות השנה, מתוך התאמה לאזורי הארץ לפי
השינויים באקלים וסגולות טבע אחרות. גם מבחינת תזונתם של תושבי הארץ תופסים
הירקות חלק חשוב מתפריט המזונות בארצנו. אף־על־פי־כן פיגר היישוב העברי
מאוד בשטח גידול הירקות ובני היישוב העברי אכלו בעיקר ירקות שסיפקום הכפרים
הערביים. כשהתחלנו בהרחבת המשק החקלאי העמדנו לנו למטרה לגדל ירקות
בקנה־מידה רחב. תוך כדי התקדמותנו בשטח זה התברר, שהאקלים של ארצנו וטיב
אדמתה הוא כל כך מבורך ומגוון, שאפשר לגדל גם בימות החורף ירקות מסוגים של
ירקות־קיץ, כגון עגבניות, ואפשר גם להקדים באביב בזריעת סוגי אבטיח צהוב
ולקבל יבולים מוקדמים מצויינים, באופן שהירקות המוקדמים שלנו מעמק הירדן
ועמק גינוסר הגיעו לשווקי דמשק בחדשי האביב והקיץ המוקדמים, וטיבם היה לשבח
בפי תושבי הארץ וסביבותיה. כך התקדמנו בגידול הירקות לסוגיהם השונים במידה
שלמדנו את תנאי האקלים וסיגולם של זני הירקות השונים לחלקי הארץ
המתאימים.</p>

<p>התנאי העיקרי להצלחת פעולתנו בשטח זה היה יצירת אפשרות
להשקאה. בעמק הירדן ובעמק גינוסר עמדו אוצרות המים של הכנרת, הירדן והירמוק
לרשותנו, וצריך היה להשקיע כספים רבים, ולא פחות מזה כשרונות טכניים, להקמת
מכוני השקאה ורשת השקאה מתאימה לניצול השטחים הנרחבים המתאימים
לגידולי־שלחין. אשר לשטחי הקרקע הברוכים שנרכשו בסביבות מעין־חרוד בעמק
יזרעאל המזרחי ובסביבות ביצות עין־בדה ומעינות אחרים בעמק יזרעאל המערבי,
כגון שטח הכפר מהלול – כיום נהלל – וסביבתו, הועמדה בפנינו בכל דחיפותה
וחריפותה שאלת ניקוז השטחים, בכדי להפוך את הביצות המפיצות את הקדחת הממארת
למעינות ישועה וברכה חקלאית. המתיישבים אשר עלו לשטחים האלה התחילו בעבודות
הניקוז. המנצח המקצועי על עבודות ניקוז אלו היה הפרופיסור <strong>ברויר</strong>
מהטכניון בחיפה, אחד מחלוצי המדע הטכני בארצנו וכיום חבר הועדה הממשלתית
לעיבוד התכניות המעשיות לייבוש ביצות החולה.</p>

<p>לא הסתפקנו בניצול מקורות המים הגלויים לעין כמו: הזרמת מי
הכנרת ומי הירדן והירמוק לשטחי הקרקע הסמוכים להם, ייבוש הביצות וריכוז
המעינות בעמק יזרעאל המזרחי והמערבי. חתרנו לגילוי מקורות מים נוספים
במעמקי האדמה. גיששנו לא מעט בגילוי מקורות המים ולעתים התעייפנו בקדיחות
בלתי־מוצלחות. אולם לעמל הזה ולגישושים האלה בא בכל־זאת הגמול המקווה.
הגילויים המוצלחים ביותר של מעיינות מים כתוצאה מקידוח בארות היו בסביבות
יגור. כאשר קבוצת &#8220;אחוה&#8221; התחילה לפתח משק חקלאי על אדמות יגור נכבלו ידיה
בנסיונה להרחיב את שטחי ההתיישבות מחוסר מים, אולם עקשנותה ומסירותה למקום
הביאו לפעולות קידוח שגילו אוצרות מים כבירים בכל הסביבה, באופן שמקורות
מים אלו מספקים צרכי יישובים אחרים בסביבות האיזור הזה. במשך הזמן הוכתרו
בהצלחה גם קידוחים בסביבות נהלל, תל־עדשים, גניגר, ואפילו בעפולה &#8220;העקשנית&#8221;
מבחינה זו, אם כי בקנה־מידה מצומצם יותר. הקידוחים הביאו לגילוי מקורות מים
עשירים במורדות הרי אפרים והשומרון, שטחים שלא ניתנו להתפתחות חקלאית רחבה
בלי מקורות השקאה בעלי ערך יסודי, ושלא העלינו במחשבתנו שבהם יתגלו אוצרות
מים כה עשירים. במידה שנתגלו מקורות השקאה נרחבים יותר יכולנו לחשוב גם על
הרחבת שטחי מטעים שונים, גם בעמק הירדן וגם בעמק יזרעאל.</p>

<p>שטחי המטעים במושבות יהודה והשומרון תפסו אמנם מקום חשוב
מאוד במבנה החקלאי שלהם, אולם הם לא נשאו את הפרי המקווה מסיבות כלכליות
וחברתיות שונות, ומכיון שהמשק החקלאי של המושבות הנ&quot;ל לא היה מעורב, אלא
נשען רק על מטעים, היה תלוי בשוק החיצוני במכירת יבול המטעים ושוּקי החוץ
לא תמיד יכלו להבטיח מחירים שיכסו את הוצאות העיבוד, גם אם יבול המטעים היה
משביע־רצון. כאשר מחיר היין לא היה טוב נתערער קיומן של כל המושבות
שכרמי־גפן היו הענף העיקרי במשקן. אותו המצב עלול היה להתהוות בגידול
השקדים, כי מטעי השקדים השתרעו על שטחים נרחבים למדי במושבות יהודה
והשומרון. אולם גם עצם גידולם והתפתחותם של מטעי־הגפן והשקדים נתקל בקשיים
רבים. על כרמי־הגפן עברה מחלת הפיליקסרה, שעשתה שמות בגפנים וצריך היה
לעקרם ולנטוע כרמים חדשים על קנה אמריקאי. דבר זה היה כרוך בהשקעת כספים
וכוחות רבים והפסד בזמן. מטעי השקדים סבלו מן הקפנודיס, אשר כרסם את הגזעים
של מיליוני עצים בארץ.</p>

<p>ענף המטעים, שהבטיח הכנסה הוגנת לבעליו, היה כבר אז
תפוח־הזהב, אולם הוא אז טרם היה נפוץ בארץ. ערבים בעלי יכולת חמרית נטעו
שטחים לא גדולים בסביבות יפו. התפוח היפואי הצטיין בטעמו המשובח, אולם שטחי
תפוחי־הזהב היו מעטים. המתיישבים היהודים אמנם שמו לב לחשיבות הפרי הזה
ובודדים התחילו לטפל בנטיעתו. הפרדס הפרטי העברי הראשון היה פרדסה של
המשפחה החלוצית מבחינה זאת, היא משפחת פלמן, אשר פיתחה את הפרדס מתוך
סבלנות רבה ומסירות־נפש ממש. את הפרדסים הראשונים בקנה־מידה בעל ערך נטעו
איכרי פתח־תקוה, ואחריהם איכרי נס־ציונה, ראשון, רחובות וחדרה. בימי מלחמת
העולם הראשונה ניזוק חלק מן המטעים מחוסר אפשרות להמשיך בעיבודם
ובהשקאתם.</p>

<p>לאחר מלחמת העולם הראשונה שמנו את הדגש בהתיישבות החקלאית
על משק חקלאי מעורב: פלחה, חלב, ירקות, עופות וגם מטעים. ברור היה, שיש
לפתח ולהרחיב את ענף המטעים, שיכלול גם עצי־פרי למיניהם, כי ארצנו מבורכת
בתנאי אקלים המאפשרים גידולים של עצי־פרי נשירים בצפונה ובמרכזה ועצי
פרי־הדר בעיקר בשפלה ועצי־פרי סובטרופיים בדרומה של הארץ. בכדי לבצע מיבצע
מטעי זה דרושות ידיעות רבות ונסיון רב, התמסרות ואמצעים כספיים לא מועטים.
כשהתחלנו בביסוס היסודי של התיישבותנו החדשה, הצטרף אלינו בעל־מקצוע
ובעל־נסיון רב בשטח המטעים וגם ידיד גדול להתיישבות העובדת, האגרונום
<strong>עקיבא אטינגר</strong>.</p>

<p>אטינגר בא לארץ מזוין בנסיון רב בעבודתו הענפה בשטח המטעים
בכרמי המושבות היהודיות ברחבי בסרביה. שם הדריך את האיכרים היהודים וקיים
גם בית־ספר חקלאי ומשתלת עצי־פרי בעיר סורוקה. הוא למד גם את בעיות
עצי־הפרי בארצות אחרות ואת תנאי האקלים של ארצנו. הוא עמד לימיננו בעיבוד
תכניות נטיעה רחבות. הודות ליזמתו, מרצו הרב והדרכתו הענפה ניטעו שטחים
נרחבים עצי־פרי נשירים וכרמי־גפן ממינים משובחים בנקודות ההתיישבות בגליל
העליון ובעמק יזרעאל וגם בהרי יהודה. יצאנו למרחב. נקבעו הזנים של עצי־הפרי
המתאימים לאקלים הארץ ולאזוריה ונקטנו אמצעים מתאימים למלחמה במזיקים
השונים. יחד עם זאת נעשתה פעולה להרחבת שטחי מטעי־ההדר בחלקי הארץ השונים.
הוכח שהאשכולית מצליחה מאוד גם בעמק הירדן ובעמק יזרעאל המזרחי. באופן זה
נראתה אפשרות נוספת לגוון את ענפי המשק החלקאי באזורים האלה. גם מטעי
הבננות כבשו מקום נכבד במשקי הירדן ובחלקים אחרים של הארץ. במידה שהמאמצים
לפיתוח ענפי החקלאות השונים נשאו פרי ונגלו מקורות מים נוספים, יצאנו לדרך
המלך מבחינת ביצורו הכלכלי של המשק החקלאי והרחבתו.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50437">https://benyehuda.org/read/50437</a></div></body></html>