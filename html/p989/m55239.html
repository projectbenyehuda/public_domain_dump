<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שירי תפארת: השיר השמנה עשר [יי' המלמד לאדם דעת]</title>
	<meta name="author" content="נפתלי הרץ וייזל"/>
</head>
<body>

<blockquote>
<p>יְיָ הַמְלַמֵּד לָאָדָם דָּעַת</p>

<p>שָׂם בּוֹ עַיִן רוֹאָה, אֹזֶן שׁוֹמָעַת,</p>

<p>לִרְאוֹת גַּם לִשְׁמוֹעַ מַעֲשֶׂה וָאֹמֶר,</p>

<p>יִרְאֶה מַעֲשֵׂה חָכָם, יִשְׁמַע מִפִּיהוּ</p>

<p>מוֹעֲצוֹתָיו אֲשֶר קִבֵּל מֵאָבִיהוּ</p>

<p>כִּי לֹא תָבֹא חְכָמה מִבָּתֵּי חֹמֶר.</p>

<br />
</blockquote>

<blockquote>
<p>לֹא מֵעָפָר חֻקֵּי צֶדֶק יִצְמָחוּ,</p>

<p>מִבִּינַת אִישׁ מִשִּׂכְלוֹ בַּל פָּרָחוּ,</p>

<p>מִי בָא פִּתְחֵי עוֹלָם אֶל חַדְרֵי מֶלֶךְ,</p>

<p>מָצָא הֲמוֹן מַעֲשִׂים אֵין לָהֶם חֵקֶר,</p>

<p>לִשְפּוֹט בֵּין טוֹב לָרַע אֱמֶת וָשֶׁקֶר?</p>

<p>לֹא עַל חוּג שָׁמַיִם יִתְהַלֶּךְ הֵלֶךְ.</p>

<br />
</blockquote>

<blockquote>
<p>חַכְמֵי לֵב בַּעֲלֵי אֲסוּפוֹת נִקְרָאוּ,</p>

<p>כִּי מִיַּד אֲבוֹתָם חָכְמָה מָצָאוּ,</p>

<p>אֲשֶׁר גַּם לָהֶם חָכְמַת אָבוֹת נַחֲלָה.</p>

<p>כִּי תֹאמַר: אָב הָרִאשׁוֹן מִי הוֹרָהוּ,</p>

<p>מִמִּי שָׁאַל עֵצָה, מִי הֱבִינָהוּ?</p>

<p>לֹא כַתֵּבֵל עַתָּה תֵּבֵל הֵחֵלָה.</p>

<br />
</blockquote>

<blockquote>
<p>הֲגַם מִתְּחִלָּה יֶלֶד יֻלַּד לָנוּ,</p>

<p>אוֹ עוֹלָלִים רַבִּים כַּאֲשֶׁר אִתָּנוּ?</p>

<p>אֹם כֹּה רֵאשִׁית תֵּבֵל, כֻּלָּם יִמּוֹגוּ,</p>

<p>לֹא יִהְיוּ לַאֲנָשִׁים, לֹא הֵם יִגִדָּלוּ,</p>

<p>אִם יִגְדָּלוּ, כִּפְרָאִים יִשְתּוֹלָלוּ,</p>

<p>מֵרוֹעַ לֵב אִישׁ אֶת אָחִיו יַהֲרֹגוּ.</p>

<br />
</blockquote>

<blockquote>
<p>כָּרָקִיעַ מֵאוֹר חַמָּה לַזֹהַר,</p>

<p>וּכְמוֹ עֶצֶם הַשָּׁמַיִם לָטֹהַר,</p>

<p>גֶּבֶר יָאִיר עוֹלָם תֵּבֵל רָאָתָה.</p>

<p>אִישׁ נוֹצַר מִכַּף אֵל, אִישׁ אֵין בּוֹ דֹפִי</p>

<p>כֻּלּוֹ מַחֲמַדִּים, כֻּלּוֹ מִכְלַל יֹפִי,</p>

<p>מֵעֲצָמָיו וּבְשָׂרוֹ אִשְׁתּוֹ נִבְנָתָה.</p>

<br />
</blockquote>

<blockquote>
<p>אֵלָיו הֵאִיר אֵל פָּנָיו וַיְחָנֵּהוּ,</p>

<p>מִלֵּא אוֹתוֹ חָכְמַת לֵב וַיַּרְאֵהוּ</p>

<p>אֶת כָּל הָאָרֶץ, אֶת כֹּל בָּהּ יִמְצָאוּ,</p>

<p>כָּל מַעֲשֵׂה יַד אָדָם נַפְשׁוֹ הֵבִינָה,</p>

<p>כָּל כֶּלִי עָשׂוּי לִמְלָאכָה הֵכִינָה,</p>

<p>לוּ שׁוֹאֲלֵי עֲצָתוֹ עִמּוֹ נִבְרָאוּ.</p>

<br />
</blockquote>

<blockquote>
<p>לִמְּדוֹ תּוֹרַת אָדָם, חֻקֵּי הַצֶּדֶק,</p>

<p>הַטְּהוֹרִים מִכָּל סִיג, מִקּוֹץ וָחֶדֶק,</p>

<p>מִזֶּרַע הַחָכְמָה לֹא יֵצֵא חוֹחַ.</p>

<p>וַיַּרְא כִּי חֻקֵּי אֵל יַחְדָּו צָדָקוּ,</p>

<p>כֶּסֶף צָרוּף הֵמָּה, שֶׁבַע זֻקָּקוּ,</p>

<p>מֵאֵל חֲכַם לֵבָב, אֵל אַמִּיץ כֹּחַ.</p>

<br />
</blockquote>

<blockquote>
<p>עוֹד צִוָּהוּ אֵל חֹק, מֵבִין בּוֹ אָיִן:</p>

<p>עַל עֵץ טוֹב לְמַרְאֶה, תַּאֲוָה לָעָיִן,</p>

<p>אָמַר אֱלֹהִים: &#8220;לֹא תֹאכַל מִמֶּנּוּ&#8221;.</p>

<p>יַעַן מֶה? לֹא יָדַע, נֵפְלָאת הָיָתָה,</p>

<p>נַפְשׁוֹ זָרְעָה רוּחַ, קָצְרָה סוּפָתָה,</p>

<p>לִבּוֹ הִרְבָּה לַחֲקוֹר,מֵבִין אֵינֶנּוּ.</p>

<br />
</blockquote>

<blockquote>
<p>חָטָא וּמִגַּן עֵדֶן אֵל שִׁלְּחָהוּ,</p>

<p>מֵחַטָּאתוֹ נִחַם, שָׁב אֶל קָנָהוּ,</p>

<p>צָעַק לִבּוֹ לֵאמֹר: &quot;אֵל נָא חָנֵּנִי!</p>

<p>חַנּוֹת אֵל מִיצִיר כַּפָּיו לֹא רָחָקָה,</p>

<p>עֹז נָתַן לוֹ, חָכְמָתוֹ לֹא חָמָקָה,</p>

<p>טֶרֶם קָרָא אֵלָיו, אָמַר: &#8220;הִנֵּנִי!&#8221;</p>

<br />
</blockquote>

<blockquote>
<p>הוּא הָיָה אֲבִי כָּל מוֹרִים טוּב טָעַם,</p>

<p>אַךְ בָּנָיו הֵסַבּוּ עֶבְרָה וָזָעַם,</p>

<p>כִּי לֹא שָׁמְרוּ תוֹרָה, מוּסָר זָנָחוּ;</p>

<p>עַל כֵּן אֶרֶץ – עוֹד לָעֵדֶן דָּמָתָה –</p>

<p>רָאָה אֱלֹהִים כִּי הִנֵּה נִשִׁחָתָה,</p>

<p>וַיָּבֵא מַבּוּל מַיִם וַיִּמָּחוּ.</p>

<br />
</blockquote>

<blockquote>
<p>אֶת נֹחַ וּבָנָיו אֲשֶׁר נִשְׁאָרוּ,</p>

<p>בֵּרַךְ אֵל וַיְצַוֵּם דָּת, בָּהּ יִזְהָרוּ,</p>

<p>אַךְ מִהֲרוּ שָׁכְחוּ אֵל וּבְרִית הֵפֵרוּ,</p>

<p>עַד מִגֶּזַע אָדָם יָצָא עֵץ פֶּרִי,</p>

<p>חָכְמָתוֹ עֵץ חַיִּים הִיא לִבְנֵי מֶרִי,</p>

<p>כִּי צֶדֶק וּמִשְׁפָּט מַעֲשָׂיו עִטֵּרוּ.</p>

<br />
</blockquote>

<blockquote>
<p>הוּא אַבְרָם הָעִבְרִי אוֹהֵב עוֹשֵׂהוּ,</p>

<p>בּוֹ בָחַר אֵל וּלְפָנָיו הֶעֱמִידָהוּ,</p>

<p>וּבְרִית כָּרַת עִמּוֹ לָעַד נֶאֱמֶנֶת,</p>

<p>לִהְיוֹת לוֹ וּלְזַרְעוֹ לֵאלֹהִים לָמוֹ,</p>

<p>בִּבְשָׂרוֹ חָתַם אוֹת כִּי יִשְׁכָּן בָּמוֹ,</p>

<p>וַיְנַשְּׂאֵם כַּגָּמוּל עַל חֵיק אֹמֶנֶת.</p>

<br />
</blockquote>

<blockquote>
<p>כִּצְרוֹף כֶּסֶף בָּאָה מִסִּיג וָעֵרֶב,</p>

<p>קָם עֲלֵיהֶם שׁוֹדֵד כָּאֲרִי מֵאֶרֶב,</p>

<p>בַּעֲבוּר צָרֹף אוֹתָם, עַד כִּי טָהָרוּ,</p>

<p>כִּי בָא מוֹעֵד הֶעֱבִיר שִׁכְמָם מִסֵּבֶל,</p>

<p>מִיַּד צָר נִמְלָטו טֶרֶם בּוֹא חֵבֶל,</p>

<p>וּכְאִישׁוֹן בַּת עָיִן מֵרַע נִשְׁמָרוּ.</p>

<br />
</blockquote>

<blockquote>
<p>בַּחֹדֶשׁ הַשְּׁלִישִׁי יוֹם שִׁשִּׁי לַחֹדֶשׁ,</p>

<p>עַל הַר סִינַי בָּא אֵל מֵרִבְבוֹת קֹדֶשׁ,</p>

<p>וַיְדַבֵּר – לֹא בַסֵּתֶר, לֹא לָתֹהוּ.</p>

<p>עַל שֵׁשׁ מֵאוֹת אֶלֶף בָּאֵשׁ הוֹפִיעַ,</p>

<p>וּבְקוֹל גָּדוֹל לֹא יָסַף דָּת הִשְמִיעַ,</p>

<p>לֹא שָׁמְעָה אֹזֶן קוֹל הָדָר כָּמוֹהוּ.</p>

<br />
</blockquote>

<blockquote>
<p>מִפִּיו עֲשֶׂרֶת הַדְּבָרִים שָׁמָעוּ,</p>

<p>וּמִפִּי מֹשֶה הַנִּשְאָרִים נוֹדָעוּ,</p>

<p>וּפִלְאוֹת עֵדוּת אֵל מֶנּוּ נִשְׂגָּבוּ.</p>

<p>מַבְדִּיל בֵּין חֹל לְקֹדֶשׁ יִשָּמֵר בָּמוֹ</p>

<p>לִשְׁאֹל מָה אֵלֶּה? אִם אֵל צִוָּמוֹ.</p>

<p>לִבּוֹת מַמְרִים עַל הַמְרוֹתָם דָאָבוּ, <a href="#fn:1" id="fnref:1" title="see footnote" class="footnote"><sup>1</sup></a></p>

<br />
</blockquote>

<blockquote>
<p>מֵאָבוֹת רִאשׁוֹנִים מוּסָר לָמָדוּ,</p>

<p>כַּאֲשֶׁר לֶאֱכוֹל מִפְּרִי הָעֵץ חָמָדוּ,</p>

<p>אָמְרוּ טוֹב הוּא, מָה רַע בּוֹ לֹא יָדַעְנוּ,</p>

<p>רֶגַע עָבְרוּ חֹק עֵינֵיהֶם נִפְקָחוּ,</p>

<p>בּוֹשׁוּ גַּם נִבְהֲלוּ עַד עָפָר שָׁחוּ,</p>

<p>וַיֹּאמְרוּ: &#8220;לָמָּה קוֹל אֵל לֹא שָׁמָעְנוּ&#8221;?</p>

<br />
</blockquote>

<blockquote>
<p>עַד כֹּה לִמַּדְתַּנִי דַּבֵּר טוּב טַעַם,</p>

<p>אֵל! הַצְלִיחֵנִי נָא גַּם זֹאת הַפַּעַם,</p>

<p>לָשִׁיר עַל יוֹם הַקָּהָל נַפְשִׁי חוֹמָדֶת. <a href="#fn:2" id="fnref:2" title="see footnote" class="footnote"><sup>2</sup></a></p>

<p>אִם מִבֵּית יִשְׂרָאֵל תַּעֲלִים עֵינֶיךָ,</p>

<p>מֵעוֹלָם לֹא הִשְׁלַכְתָּם מִלְפָנֶיךָ,</p>

<p>עוֹד רוּחֲךָ הַטּוֹבָה בָּנוּ עוֹמָדֶת.</p>

<br />
</blockquote>

<p>– – – – – – – –</p>

<blockquote>
<br />
</blockquote>

<blockquote>
<p>&quot;אִם אֱלֹהֵי כָל הָאָרֶץ נִקְרֵאתִי,</p>

<p>&quot;אֱלֹהֵי כָל גּוֹיִם וּלְאֻמִּים יַחַד,</p>

<p>&quot;כֵּן אֱלֹהֵי יִשְׂרָאֵל תִּקִרָאֵנִי,</p>

<p>&quot;כִּי <strong>אָנֹכִי יְיָ אֱלֹהֶיךָ</strong>,</p>

<p>&quot;לִתְהִלָּה מִכָּל עָם הֲרִימוֹתִיךָ,</p>

<p>&quot;וּכְמָשְׁלִי בַּגּוֹיִם לֹא בָךְ אֶמְשֹׁלָה,</p>

<p>&quot;כֻּלָּם תּוֹרַת הָאָדָם כִי יִשְׁמוֹרוּ,</p>

<p>&quot;בִּשְׁנוֹת חַיִּים וּבְרֹב שָׁלוֹם וָשׂבַע</p>

<p>&quot;אֲשֶׁר חָלַקְתִּי לַכֹּל, אֲבָרְכֵמוֹ,</p>

<p>&quot;לֹא כֵן אַתֶּם עַמִּי, אֲשֶׁר גִּדַּלְתִּי</p>

<p>&quot;וַאֲשֶׁר רוֹמַמְתִּי עַל גּוֹיֵי הָאָרֶץ,</p>

<p>&quot;לִקְהַלְכֶם תּוֹרָה נִפְלָאָה אֶתֵּנָה,</p>

<p>&quot;עַל תּוֹרַת הָאָדָם לִמְאֹד נִשְׂגָּבָה.</p>

<p>&quot;אַשְׁרֵיכֶם! אִם אֶת תּוֹרוֹתַי תִּשְׁמֹרו,</p>

<p>&quot;כִּי כַּאֲשֶׁר הֵמָּה מִדַּעְתְּכֶם נִפְלָאו,</p>

<p>&quot;וּמִיִּרְאַתֶכם אוֹתִי בָּם תֵּלֵכוּ,</p>

<p>&quot;כֵּן אֵיטִיב עִמָּכֶם הַפְלֵא וָפֶלֶא,</p>

<p>&quot;רַב טוּב מֵאֲשֶׁר יָרִיקוּ הַשָּׁמַיִם,</p>

<p>&quot;וּמִכָּל מַתַּת הַתְּהוֹמוֹת מִתָּחַת,</p>

<p>&quot;יִשְׁרֵי לֵב מִבְּנֵיכֶם לִי אַקְרִיבֵמוֹ,</p>

<p>&quot;אֶת רוּחִי הַטּוֹבָה אֶתֵּן עָלֵימוֹ,</p>

<p>&quot;הֵם רוּחַ חָכְמָה וּבִינָה יִמְצָאוּ,</p>

<p>&quot;הֵם רוּחַ עֵצָה וּגְבוּרָה יִלְבָּשׁוּ,</p>

<p>&quot;כָּל חַיֵּי הַנֶּפֶשׁ עִם כָּל חַיֵּי רוּחַ,</p>

<p>&quot;כָּל חֲסָדַי הַגְּדוֹלִים אָבִיא לָמוֹ,</p>

<p>&quot;וּבְיַעַן אֵלֶּה מִקֹּדֶשׁ יָבוֹאוּ,</p>

<p>&quot;אֲצַוֶּה אֶתְכֶם לַעֲשׂוֹת חֻקֵּי קֹדֶשׁ.</p>

<p>&quot;בֵּית יִשְׂרָאֵל, פֶּן בִּלְבַבְכֶם תֹּאמֵרוּ:</p>

<p>&quot;אַךְ לָנוּ הַמִּשְׁפָּט אֶת מַה נִּבְחָרָה,</p>

<p>&quot;אִם לִשְׁמוֹר תּוֹרוֹתָיו, בַּעֲבוּר כִּי חֵלֶף</p>

<p>&quot;עֲבוֹדָתֵנוּ נַשִּׂיג טוֹב וָחֶסֶד,</p>

<p>&quot;אוֹ לִהְיוֹת גַּם נַחְנוּ כְּעַמֵּי אָרֶץ,</p>

<p>&quot;גַּם גּוֹרָל אֶחָד יִהְיֶה אֶל כֻּלָּנוּ <a href="#fn:3" id="fnref:3" title="see footnote" class="footnote"><sup>3</sup></a>.</p>

<p>&quot;לֹא לָכֶם לִשְׁפּוֹט, לֹא אַתֶּם תִּבְחָרוּ,</p>

<p>&quot;כִּי מִיּוֹם אֶת צִבְאוֹתֵיכֶם <strong>הוֹצֵאתִ</strong></p>

<p><strong>&quot;מִבֵּית עֲבָדִים מֵאֶרֶץ מִצְרָיִם</strong>,</p>

<p>&quot;לָעַד לַעֲבָדִים לִי אֶתְכֶם קָנִיתִי,</p>

<p>&quot;וּמִתַּחַת יָדִי לֹא עוֹד תֵּצֵאוּ,</p>

<p>&quot;כִּי עַל זֹאת בִּקַּשְׁתֶּם, עַל זֹאת נִרְצֵיתֶם,</p>

<p>&quot;יוֹם אֲמַרְתֶּם: הֱיֵה לֵאלֹהִים לָנוּ,</p>

<p>&quot;וּבְרוֹב כֹּחֲךָ מִכַּף צַר הַצִּילֵנוּ,</p>

<p>&quot;וַאֲנַחְנוּ לָעַד נִהְיֶה עֲבָדֶיךָ,</p>

<p>&quot;וּנְקַבֵּל עָלֵינוּ עוֹל מַלְכוּתֶךָ.</p>

<p>&quot;כַּאֲשֶׁר בַּצַּר לָכֶם קוֹלְכֶם שָׁמַעְתִּי,</p>

<p>&quot;וּבְכֹחִי הַגָּדוֹל אֶתְכֶם הוֹשַׁעְתִּי,</p>

<p>&#8220;מֵאָז עֲבָדַי אַתֶּם, נַחֲלַת נֶצַח&#8221;.</p>

<br />
</blockquote>

<blockquote>
<p>&quot;עַמִּי! אִם גּוֹיֵי אֶרֶץ יַכִּירוּנִי,</p>

<p>&quot;לָדַעַת כִּי אֶת כָּל אֵלֶּה עָשִׂיתִי,</p>

<p>&quot;וּבִדְבַר פִּי מֵרֹאשׁ עַד סוֹף יַעֲמֹדוּ,</p>

<p>&quot;כִּי הֵם לִי לֹא יִתֵּנוּ, לִי לֹא יוֹסִיפוּ,</p>

<p>&quot;וַאֲנִי דּוֹר דּוֹר הַמְחַיֶּה אֶת כֻּלָּמוֹ,</p>

<p>&quot;מַה יִּפָּלֵאוּ, יַחְדָּו קוֹל יִשָּׂאוּ:</p>

<p>&quot;גָּדוֹל יְיָ, מָרוֹם עַד אֵין חֵקֶר,</p>

<p>&quot;הַעֵינָיו עַל אֱנוֹשׁ יָמוּת יַבִּיטוּ?</p>

<p>&quot;הֲיַעַבְדוּהוּ שׁוֹכְנֵי בָתֵּי חֹמֶר?</p>

<p>&quot;אֱלֹהֵי הָאֱלֹהִים הוּא אֵל מִמַּעַל,</p>

<p>&quot;וּפְקִידִים הִפְקִיד אֵל לִמְשׁוֹל בַּשֶּׁפֶל,</p>

<p>&quot;לָהֶם חָלַק כָּבוֹד וַיְחָנֵּם דַּעַת,</p>

<p>&quot;בַּעֲבוּר יוּכְלוּ הֵיטִיב, יוּכְלוּ הָרֵעַ,</p>

<p>&quot;עַל כֵּן לָהֶם נִכְרַע, אוֹתָם נַעֲבֹדָה.</p>

<p>&quot;אִם גּוֹיִם כָּאֵלֶּה דַּעַת יֶאֱהָבוּ,</p>

<p>&quot;אֶת חֻקֵּי תוֹרַת הָאָדָם יִשְׁמוֹרוּ,</p>

<p>&quot;לֶאֱהוֹב רֵעַ, לֶאֱהוֹב מִשְׁפָּט וָצֶדֶק,</p>

<p>&quot;לֹא יֶחֱרֶה אַפִּי בָּם, לֹא אֲכַלֵּמוֹ,</p>

<p>&quot;יָדַעְתִּי מַחְשְׁבוֹת אָדָם כִּי הֵם הָבֶל,</p>

<p>&quot;יִשְׁלָיוּ, בִּרְכוֹתַי אֶתְהֶם יַשִּׂיגוּ,</p>

<p>&quot;כִּי בִתְעוּת דַּרְכָּם לִי כָּבוֹד יִתֵּנוּ,</p>

<p>&quot;וּבַמֲעֲשֵׂיהֶם אֶת נַפְשָׁם לֹא יַשְׁחִיתוּ;</p>

<p>&quot;לֹא כֵן בֵּית יִשְׂרָאֵל, עַם לִי יָצַרְתִּי,</p>

<p>&quot;הֵן לָכֶם תּוֹרוֹת, מִקֹּדֶשׁ אֶתֵּנָה,</p>

<p>&quot;אֲשֶׁר תִּשְׁמְרוּ לַעֲשׂוֹת, בָּם תַּעַבְדוּנִי,</p>

<p>&quot;בַּל גַּם אַתֶּם כַּנָּכְרִים תִּכָּשֵׁלוּ,</p>

<p>&quot;מִי אֵל מִבַּלְעֲדַי כָּהֶם תַּעֲבוֹדוּ, <a href="#fn:4" id="fnref:4" title="see footnote" class="footnote"><sup>4</sup></a></p>

<p>&quot;וּמִלְּבַדִּי אֵין עוֹד נֶאְדָּר בַּקֹּדֶשׁ,</p>

<p>&quot;וּלְהַצִּילְכֶם מִתְּעוּת עַמֵּי הָאָרֶץ,</p>

<p>&quot;לַאֲבוֹתֵיכֶם יִשְׁרֵי לֵבָב נִגְלֵיתִי,</p>

<p>&quot;וּבְרִית עוֹלָם אָז עִמָּהֶם כָּרַתִּי,</p>

<p>&quot;גַּם רַב טוּב וָחֶסֶד לָהֶם הִבְטַחְתִּי,</p>

<p>&quot;גַּם אֶת כָּל אֲשֶׁר דִּבַּרְתִּי מִלֵּאתִי,</p>

<p>&quot;הִרְבֵּיתִי אוֹתוֹתַי עַל אַדְמַת צֹעַן,</p>

<p>&quot;וּמִבֵּית עֲבָדִים אֶתְכֶם גָּאַלְתִּי,</p>

<p>&quot;בִּישִׁימוֹן אֵין זֶרַע אֶתְכֶם כִּלְכַּלְתִּי,</p>

<p>&quot;וּלְהַשְׁמִיעֲכֶם קוֹלִי מִן הַשָּׁמַיִם,</p>

<p>&quot;לִפְנֵי הָהָר הַזֶּה אֶתְכֶם הֵבֵאתִי,</p>

<p>&quot;בַּעֲבוּר תֵּדְעוּ עַמִּי, בַּעֲבוּר תָּבִינוּ,</p>

<p>&quot;כִּי אִם מָרוֹם אֶשְׁכּוֹן אֶרְאֶה בַשֶּׁפֶל,</p>

<p>&quot;כִּי הַמְּלוּכָה לִי הִיא, בַּכֹּל אֶמְשֹׁלָה.</p>

<p>&quot;לִי יִשְׁתַּחֲווּ כָּל אֱלֹהִים, לִי יוֹדוּ,</p>

<p>&quot;כָּל יוֹשְׁבֵי תֵבֵל אֵלַי יִתְחַנָּנוּ,</p>

<p>&quot;כִּי אֵל כָּל חַי אָנִי, רָצוֹן מַשְׂבִּיעַ,</p>

<p>&quot;וּבִלְעָדַי אֵין עוֹד אֵל עוֹשֶׂה חֵפֶץ,</p>

<p>&quot;גַּם הֵיטֵב אֵין אוֹתָם, גַּם אֵין הָרֵעַ,</p>

<p>&quot;עַל כֵּן עַל פָּנַי, אַף כִּי תֵדָעוּנִי,</p>

<p>&quot;אֱלֹהִים אֲחֵרִים בַּל לָכֶם יֶהִי,</p>

<p>&quot;וּבְיוֹם טוֹב אוֹ רַע בַּל אוֹתָם תִּדְרֹשׁוּ.</p>

<p>&quot;הֶבֶל הֵם, לֹא יוֹעִילוּ, לֹא יַצִּילוּ,</p>

<p>&quot;כָּל הַנִּרְאֶה לָעֵינַיִם לֹא אֱלוֹהַּ,</p>

<p>&quot;אֱלֹהִים אֱמֶת עַיִן לֹא תִרְאֶנּוּ,</p>

<p>&quot;כִּי גַם הַיּוֹם בּוֹ הָרְאֵיתָ לָדַעַת,</p>

<p>&quot;כִּי אֲנִי אֵל, בִּלְעָדַי אֵין מוֹשִׁיעַ,</p>

<p>&quot;רַק קוֹל אַתֶּם שׁוֹמְעִים, תּוֹרוֹת מַשְׁמִיעַ,</p>

<p>&quot;וּתְמוּנָה אֵינְכֶם רוֹאִים, בָּהּ תְּדַמְּיוּנִי,</p>

<p>&quot;עַל כֵּן אֶל נַפְשׁוֹתֵיכֶם הִשָּׁמֵרוּ,</p>

<p>&quot;מֵעֲשׂוֹת תַּבְנִית וּדְמוּת בּוֹ תַּעַרְכוּנִי,</p>

<p>&quot;<strong>לֹא תַעֲשֶׂה לְךָ פֶסֶל מֵאֲשֶׁר בָּאָרֶץ,</strong></p>

<p><strong>&quot;מֵאֲשֶׁר מִתַּחַת לָאָרֶץ בַּמַּיִם</strong>,</p>

<p>&quot;וּתְמוּנַת כֹּל מֵאֲשֶׁר יֵשׁ בַּשָּׁמָיִם.</p>

<p>&quot;<strong>לֹא תִשְׁתַּחֲוֶה לָהֶם</strong> לֹא תָעָבְדֵמוּ,</p>

<p><strong>&quot;כִּי אָנֹכִי יְיָ אֱלֹהֶיךָ</strong></p>

<p><strong>&quot;אֵל קַנָּא</strong>, גַּם קִנְאָתִי אֵשׁ אוֹכֶלֶת,</p>

<p>&quot;תֹּאכַל בּוֹזֵי שֵׁם קָדְשִׁי, אָהֳלֵי רֶשַׁע,</p>

<p>&quot;<strong>פּוֹקֵד עֲוֹן אָבוֹת</strong> אֲשֶׁר יַשְׁחִיתוּ,</p>

<p>&quot;<strong>עַל בָּנִים</strong> אֲשֶׁר תּוֹעֲבוֹתָם לָמָדוּ,</p>

<p>&quot;<strong>עַל שִׁלֵּשִׁים עַל רִבֵּעִים</strong> אֶפְקְדֶנּוּ,</p>

<p>&quot;כִּי רַחֲמֵי אָב עַד רִבֵּעִים יַגִּיעוּ,</p>

<p>&quot;אוּלַי עֵינֵי אֲבוֹתָם עוֹד תִּרְאֵמוּ,</p>

<p>&quot;וּבְיוֹם רָעָתָם עֲלֵיהֶם יַחֲמֹלוּ,</p>

<p>&quot;כִּי גַם יִצְעֲקוּ אֵלַי לֹא אֶחְמוֹל אָנִי,</p>

<p>&quot;אַךְ אֶת אוֹהֲבַי אֵהָב, חַסְדָּם אֶגְמוֹלָה,</p>

<p>&quot;וּלְשׁוֹמְרֵי מִצְוֹתַי רַב טוּב אֶשְׁמֹרָה,</p>

<p>&quot;וּלְזַרְעָם אַחֲרֵיהֶם, הֵיטֵב אֵטִיבָה,</p>

<p>&quot;לֹא עִם רִבֵּעִים טוֹבוֹתַי תִּכְלֶינָה.</p>

<p>&quot;<strong>כִּי לַאֲלָפִים</strong> דּוֹר אֲנִי עוֹשֶׂה חֶסֶד,</p>

<p>&quot;כָּל אוֹהֵב אֱלֹהָיו צֶדֶק זוֹרֵעַ,</p>

<p>&quot;אַשְׁרֵי בָנָיו אַחֲרָיו עוֹלָם יִכּוֹנוּ,</p>

<p>&#8220;עַד דּוֹר אַחֲרוֹן חַסְדֵּי אָבוֹת יִקְצוֹרוּ.&#8221;</p>

<br />
</blockquote>

<blockquote>
<p>&quot;גָּדוֹל שֵׁם יְיָ הָבוּ לוֹ גֹּדֶל,</p>

<p>&quot;וּכְבוֹדוֹ הַגִּידוּ כָּבוֹד לוֹ תֵּנוּ,</p>

<p>&quot;בַּקְּשׁוּ פָנָיו תָּמִיד, אוֹתוֹ תֵּדָעוּ,</p>

<p>&quot;כִּי דַּעַת אֱלֹהִים טוֹב מִכָּל חֵפֶץ,</p>

<p>&quot;בַּאֲמִתּוֹ הַשְׂכִּילוּ וּבְמַעֲשָׂיו בִּינוּ,</p>

<p>&quot;כִּי תָמִים פָּעֳלוֹ וּדְרָכָיו נָכוֹנוּ,</p>

<p>&quot;אֵין בָּם שֶׁמֶץ דָּבָר, אֵין בָּם עַוְלָתָה,</p>

<p>&quot;וּמִדַּרְכֵי הַגּוֹיִם אַל תִּלְמֹדוּ,</p>

<p>&quot;אֲשֶׁר בָּדוּ תִפְלָה עַל אֱלֹהֵימוּ,</p>

<p>&quot;וּבְהַבְלֵי שָׁוְא שׁוֹמְרִים אוֹתָם יַעֲבֹדוּ,</p>

<p>&quot;אַךְ שָׁוְא וּדְבַר כָּזָב מֶנּוּ הַרְחִיקוּ,</p>

<p>&quot;<strong>לֹא תִשָּׂא אֶת שֵׁם יְיָ אֱלֹהֶיךָ</strong></p>

<p><strong>&quot;לַשָּׁוְא</strong>, מָה אַדִּיר הוּא, בּוֹ תִתְהַלָּלוּ,</p>

<p>&quot;עַל כֵּן מִשְּׁמוֹ הַנּוֹרָא הַזֶּה חַתּוּ,</p>

<p>&quot;עַל חִנָּם אוֹ עַל רִיק לֹא תַזְכִּירוּהוּ,</p>

<p>&quot;וּמֵהִשָּׁבַע בּוֹ לַשֶּׁקֶר גּוּרוּ,</p>

<p>&quot;גּוּרוּ לָכֶם מִפְּנֵי חֶרֶב נוֹקֶמֶת,</p>

<p>&quot;<strong>כִּי לֹא יְנַקֶּה יְיָ</strong> לַגֶּבֶר,</p>

<p>&#8220;<strong>אֲשֶׁר יִשָּׂא אֶת שְׁמוֹ לַשָּׁוְא</strong> וּלְשָׁקֶר&#8221;.</p>

<br />
</blockquote>

<blockquote>
<p>&quot;זִכְרוּ קַדְמוֹנִיּוֹת, עַל לִבְּכֶם שִׂימוּ,</p>

<p>&quot;כִּי יְיָ יָצַר הַכֹּל מִקֶּדֶם,</p>

<p>&quot;עַד לֹא דִבֵּר, מֵרוּחַ פִּיו נִבְרָאוּ,</p>

<p>&quot;אֶרֶץ, יַם, שָׁמַיִם וּשְׁמֵי שָׁמַיִם,</p>

<p>&quot;מַלְאָכָיו בַּמְּרוֹמִים, צִבְאוֹת הַקֹּדֶשׁ,</p>

<p>&quot;הַכֹּל כַּאֲשֶׁר לַכֹּל, צִוָּה וַיֶּהִי –,</p>

<p>&quot;רֵאשִׁית רֶגַע רִאשׁוֹן יַחְדָּו יוּצָרוּ,</p>

<p>&quot;כִּי לֹא מוֹעֵד יִקַּח אֵל לַעֲשׂוֹת חֵפֶץ,</p>

<p>&quot;עַל כָּל אֲשֶׁר יֹאמַר: &#8220;הֱוֵה&#8221;! הִנֵּהוּ,</p>

<p>&quot;גַּם הָאָרֶץ נִבְרַאת, גַּם הָרָקִיעַ,</p>

<p>&quot;טֶרֶם אָמַר: &#8220;יְהִי אוֹר&#8221; גַּם הִיא עָמָדָה,</p>

<p>&quot;אַךְ לֹא עַל מַתְכֻּנְתָּהּ, עוֹד לֹא שָׁלֵמָה,</p>

<p>&quot;וַתְּהִי כִּתְהוֹם תֹּהוּ בֹהוּ וָחֹשֶׁךְ.</p>

<p>&quot;כִּי תֹאמַר: יַעַן מֶה כָּכָה נוֹצָרָה?</p>

<p>&quot;יַעַן מוֹשָׁב לִבְנֵי אָדָם נִתָּנָה,</p>

<p>&quot;פָּקַד יוֹצְרָהּ שֵׁשֶׁת יָמִים עָלֶיהָ,</p>

<p>&quot;לַעֲשׂוֹת בָּם הַמְּלָאכָה יוֹם יוֹם מַעֲשֵׂהוּ,</p>

<p>&quot;בַּעֲבוּר לַמֵּד לָאָדָם, לִבְנֵי דַעַת,</p>

<p>&quot;כִּי דוֹרְשָׁם תַּעֲלוּמוֹת חָכְמָה יִמְצָאוּ,</p>

<p>&quot;בֵּינָם וּבֵין נֶפֶשׁ חַיָּה יַבְדִּילוּ,</p>

<p>&quot;כִּי בִגְלָלָם כָּל מַעֲשֵׂה זֶה, יַכִּירוּ,</p>

<p>&quot;כִּי רַק הֵם בִּדְמוּת אֱלֹהים נִבְרָאוּ,</p>

<p>&quot;רַק בָּם נִשְׁמַת חַיִּים נָטַע יוֹצְרָמוֹ,</p>

<p>&quot;לָדַעַת כִּי לֹא רַק לַחֲרוֹשׁ לִזְרוֹעַ</p>

<p>&quot;וּלְשַׂדֵּד אַדְמָתָם מֵרֹאשׁ כּוֹנָנוּ,</p>

<p>&quot;אַךְ גָּם לַחֲזוֹת נֹעַם אֵל, לַעֲלוֹת מַעְלָה,</p>

<p>&quot;לִשְׁמוֹר אֶת דֶּרֶךְ הַחַיִּים יוֹדִיעֵמוֹ.</p>

<p>&quot;לִכְלוֹת יוֹם הַשִּׁשִּׁי כִּלָּה מַעֲשֵׂהוּ,</p>

<p>&quot;וּמִמְּלַאכְתּוֹ טוֹבַת טַעַם וָדַעַת,</p>

<p>&quot;שָׁבַת אֵל מִיּוֹם הַשְּׁבִיעִי וָהָלְאָה,</p>

<p>&quot;לֹא בוֹ גַּם לֹא אַחֲרָיו חֲדָשׁוֹת יַעַשׂ.</p>

<p>&quot;כִּי אִם נִפְלְאוֹתָיו חֲדָשׁוֹת הֵם לָנוּ,</p>

<p>&quot;הוּא יֵדַע כִּי גַם הֵם מֵאָז נִבְרָאוּ,</p>

<p>&quot;הוּא יוֹם הַשְּׁבִיעִי לְיָמִים עֲטֶרֶת,</p>

<p>&quot;בּוֹ יָשַׁב עַל כִּסְאוֹ עָטוּי תִּפְאֶרֶת,</p>

<p>&quot;לָבוּשׁ עֹז, וַיְהִי יְיָ לַמֶּלֶךְ,</p>

<p>&quot;מַלְכוּתוֹ מַה נַּעֲלָה בַּכֹּל מָשָׁלָה.</p>

<p>&quot;יִקְרָא אֶל אֶרֶץ, יִקְרָא אֶל שָׁמָיִם,</p>

<p>&quot;עֲבָדָיו הֵם אֶל מִשְׁפָּטָיו יַעֲמוֹדוּ,</p>

<p>&quot;לִשְׁפּוֹט תֵּבֵל עַל פִּי חֻקִּים שָׂם בָּמוֹ,</p>

<p>&quot;אוֹ יַפְלִיא לַעֲשׂוֹת מַעֲשִׂים רַב מֵהֵנָּה.</p>

<p>&quot;כִּי גַּם בַּקֹּדֶשׁ דַּרְכּוֹ, עוֹשֵׂה פֶלֶא,</p>

<p>&quot;מִגַּעֲרָתוֹ שָׁמַיִם יִתְרוֹפָפוּ,</p>

<p>&quot;יִשְׁתַּנּוּ אֵיתָנִים כָּל מוֹסְדוֹת אָרֶץ,</p>

<p>&quot;יוֹם בָּרוּךְ הוּא, יוֹם קָדוֹשׁ הוּא, יוֹם עֹנֶג.</p>

<p>&quot;עַל כֵּן עַמִּי, עַל כָּל עָם רוֹמַמְתִּיךָ,</p>

<p>&quot;וַאֲשֶׁר מִכּוּר הַבַּרְזֶל הוֹצֵאתִיךָ,</p>

<p>&quot;וּכְבוֹד הֲדַר מַלְכוּתִי הֶרְאִיתִיךָ,</p>

<p>&quot;<strong>זָכוֹר אֶת יוֹם הַשַּׁבָּת</strong>, יוֹם הַקֹּדֶשׁ,</p>

<p>&quot;בַּעֲבוּר קַדֵּשׁ אוֹתוֹ, בַּעֲבוּר כַּבְּדֵהוּ,</p>

<p>&quot;<strong>שֵׁשֶׁת יָמִים תַּעֲבוֹד</strong> לִמְצוֹא כָּל חֵפֶץ,</p>

<p>&quot;לַרְבּוֹת קִנְיָן וּלְדַבֵּר עַל צָרְכֶּךָ,</p>

<p>&quot;וּבִמְלַאכְתְּךָ בַשָּׂדֶה וּבַבַּיִת</p>

<p>&quot;וּבְכָל מַעֲשֵׂה אָמָן לָכֶם תַּעֲמֹלוּ,</p>

<p>&quot;<strong>וּבַיּוֹם הַשְּׁבִיעִי</strong>, יוֹם בּוֹ בָחַרְתִּי,</p>

<p>&quot;<strong>שַׁבָּת יִהְיֶה לַיְיָ אֱלֹהֶיךָ,</strong></p>

<p>&quot;בּוֹ תִשְׁבּוֹת מֵעֲבוֹד לָךְ, מִמִּצוֹא חֶפְצֶךָ,</p>

<p>&quot;מִדַּבֵּר דָּבָר, מִמֵּרוֹץ רַגְלֶיךָ,</p>

<p>&quot;יוֹם עֹנֶג, יוֹם שַׁעֲשׁוּעִים, תֵּקִרָאֶנּוּ,</p>

<p>&quot;אִם כָּכָה תִּשְׁמוֹר יוֹם זֶה וּתְרוֹמְמֶנּוּ,</p>

<p>&quot;עַל יְיָ כִּי טוֹב הוּא תִּתְעַנָּגוּ,</p>

<p>&quot;וּבְפָעֳלוֹ וּבְמַעֲשֵׂה יָדָיו תִּשְׂמָחוּ,</p>

<p>&quot;כִּי חָכְמָה תִּמְצָאוּ, הַשְׂכֵּל תַּשְׂכִּילוּ,</p>

<p>&quot;אָז עַל בָּמֳתֵי אֶרֶץ אַרְכִּיבֶךָ,</p>

<p>&quot;נַחֲלַת יַעֲקֹב אָבִיךָ אַאֲכִילֶךָ,</p>

<p>&quot;אַךְ מֵעֲשׂוֹת בִּמְלָאכָה תִּשְׁמוֹר יָדֶיךָ.</p>

<p>&quot;הַקָּהָל כֻּלּוֹ מֵהַלְלוֹ חֲדָלוּ,</p>

<p>&quot;<strong>לֹא תַעֲשֶׂה כָל מְלָאכָה</strong> אַחַת מֵהֵנָּה,</p>

<p>&quot;<strong>אַתָּה</strong> עַבְדִּי, <strong>וּבִנְךָ וּבִתֶּךָ</strong>,</p>

<p>&quot;גַּם <strong>עַבְדְּךָ וַאֲמָתְךָ</strong> קִנְיַן כַּסְפֶּךָ,</p>

<p>&quot;וּבְנֵיהֶם אִתָּם יְלִידֵי בֵיתֶךָ,</p>

<p>&quot;גַּם <strong>שׁוֹרְךָ וַחֲמוֹרְךָ כָּל בְּהֶמְתֶּךָ,</strong></p>

<p>&quot;<strong>גַּם גֵּרְךָ</strong> אֲשֶׁר יוֹשֵׁב בִּשְׁעָרֶיךָ.</p>

<p>&quot;<strong>כִּי שֵׁשֶׁת הַיָּמִים</strong> מֵרֹאשׁ מִקֶּדֶם,</p>

<p>&quot;<strong>עָשָׂה יְיָ שָׁמַיִם וָאָרֶץ,</strong></p>

<p><strong>&quot;גַּם הַיָּם, גַּם אֶת כֹּל בָּהֶם נִבְרָאוּ,</strong></p>

<p><strong>&quot;וַיָּנַח בַּיּוֹם הַשְּׁבִיעִי</strong> יוֹם קֹדֶשׁ,</p>

<p>&quot;<strong>אָז בֵּרַךְ אֶת יוֹם הַשָּׁבַּת וַיְקַדְּשֵׁהוּ.</strong></p>

<br />
</blockquote>

<blockquote>
<p><strong>&quot;כַּבֵּד אֶת אָבִיךָ גַּם אֶת אִמֶּךָ</strong>,</p>

<p>&quot;יוֹלְדֶיךָ הֵם, הֵמָּה חָצְבוּ גָלְמֶךָ,</p>

<p>&quot;בּוֹ נִשְׁמַת חַיִּים נָתַן אֱלֹהֶיךָ,</p>

<p>&quot;וּזְכוֹר כִּי צֶלֶם אֱלֹהִים צַלְמֶךָ,</p>

<p>&quot;הַלְחִנָּם תַּחַת הַשֶּׁמֶשׁ נִבְרֵאתָ,</p>

<p>&quot;הֲרַק לֶאֱכוֹל לִשְׁתּוֹת וּלְבַקֵּשׁ עֹנֶג,</p>

<p>&quot;כָּל הַכָּבוֹד הַזֶּה שַׁדַּי עִטְּרֶךָ?</p>

<p>&quot;אַךְ לָרֶשֶׁת רַב טוּב פֹּה יַשְׁלִימֶךָ.</p>

<p>&quot;כִּי אִם פֹּה תֶּאֱהַב צֶדֶק, תִּשְׂנָא רֶשַׁע,</p>

<p>&quot;לִשְׁכּוֹן בַּמְּרוֹמִים תִּהְיֶה אַחֲרִיתֶךָ.</p>

<p>&quot;כִּי אֵל אֱלֹהִים יְיָ יוֹדֵעַ</p>

<p>&quot;תַּכְלִית כָּל הַדְּבָרִים, אַחֲרִית אִישׁ שֶׂכֶל,</p>

<p>&quot;הוּא יוֹדֵעַ לָמָּה הוּבָאתָ הֵנָּה,</p>

<p>&quot;לָמָּה בִּתְמוּרוֹת קָשׁוֹת שָׂם חֶלְקֶךָ,</p>

<p>&quot;כִּי עֹנֶג וָנֶגַע לַטּוֹב יַעֲזוֹרוּ,</p>

<p>&quot;רָאָה שַׁלִּיט בַּכֹּל עֵת הִמְצִיאָמוֹ,</p>

<p>&quot;עַל כֵּן יוֹם רַע אַל תִּבָּהֵל נַפְשֶׁךָ,</p>

<p>&quot;יוֹם יֹאמַר פִּיךָ: &#8220;אוֹי לִי כִּי נוֹלַדְתִּי&#8221;.</p>

<p>&quot;אַל תָּבוּז יוֹלְדֶיךָ מֵהֶם חֻצַּבְתָּ,</p>

<p>&quot;אַל יֹאמַר לִבֶּךָ לָמָּה אֲכַבְּדֵמוֹ?</p>

<p>&quot;חֲמָסִי עֲלֵיהֶם כִּי הוֹלִידוּנִי</p>

<p>&quot;וַעֲכָרוּנִי לִסְבּוֹל כָּל זֶה הַסַּעַר,</p>

<p>&quot;אַךְ בָּאֵל יוֹצְרֶךָ שִׂים מִבְטָחֶךָ,</p>

<p>&quot;וּבְעֵת רַע כִּבְעֵת טוֹב כַּבֵּד הוֹרֶיךָ,</p>

<p>&quot;<strong>כַּאֲשֶׁר צִוְּךָ יְיָ אֱלֹהֶיךָ</strong>.</p>

<p>&quot;כִּי לֹא בַעֲבוּר עַנּוֹתְךָ פֹּה שָׂמֶךָ,</p>

<p>&quot;אַךְ בַּעֲבוּר כַּבְּדֶךָ, בַּעֲבוּר רוֹמְמֶךָ,</p>

<p>&quot;וּבִגְלַל דָּבָר זֶה <strong>יַאֲרִיךְ יָמֶיךָ</strong></p>

<p>&quot;בַּטּוֹב וּבַנְּעִימִים עַל אַדְמָתֶךָ,</p>

<p>&quot;אֲשֶׁר <strong>נוֹתֵן לְךָ יְיָ אֱלֹהֶיךָ</strong>.</p>

<br />
</blockquote>

<blockquote>
<p>שׁוּר כַּאֲשֶׁר צֶלֶם אֱלֹהִים צַלְמֶךָ,</p>

<p>&quot;כֵּן צֶלֶם אֱלֹהִים צֶלֶם רֵעֶךָ,</p>

<p>&quot;גַּם הוּא כָּמוֹךָ שָׂמוֹ אֵל בָּאָרֶץ,</p>

<p>&quot;בַּעֲבוּר הֵיטֵב עִמּוֹ וְּלְהַשְׁלִימֵהוּ,</p>

<p>&quot;בָּהּ יַעֲמוֹד חַי עַד בּוֹא עֵת יִקָּחֶנּוּ,</p>

<p>&quot;כִּי עֵת חַיֵּי כָל חַי יוֹצְרָם יוֹדֵעַ,</p>

<p>&quot;עַל כֵּן הוֹי אִישׁ שׁוֹפֵךְ דַּם אָדָם אָרְצָה,</p>

<p>&quot;טֶרֶם צִוָּה עָלָיו יוֹצְרוֹ הַמָּוְתָה,</p>

<p>&quot;גַּם הוּא עַד בּוֹר יָנוּס אַל בּוֹ יֹתְמֹכוּ,</p>

<p>&quot;הַדָּם שָׁפַכְתָּ מִיָּדְךָ יִדְרְשֶׁנּוּ,</p>

<p>&quot;וּבְיוֹם תָּרִיב עִם אִישׁ הֵרַע אִתֶּךָ,</p>

<p>&quot;חֲדַל מִשֶּׁטֶף אַף, לֹא <strong>תִרְצַח</strong> רֵעַ,</p>

<p>&quot;כִּי יִיקַר לְךָ דָּמוֹ, מֵרַע מַלְּטֵהוּ,</p>

<p>&#8220;וּבְעֵינֵי יוֹצְרֶךָ יִיקַר דָּמֶךָ&#8221;.</p>

<br />
</blockquote>

<blockquote>
<p>&quot;גַּם חֶלְקוֹ בַחַיִּים תַּחַת הַשֶּׁמֶשׁ,</p>

<p>&quot;אִשְׁתּוֹ לָקַח בַּבְּרִית לִהְיוֹת לוֹ עֵזֶר,</p>

<p>&quot;וּלְהָקִים אֶת בֵּיתוֹ וּלְהַעֲמִיד זָרַע,</p>

<p>&quot;אַל תִּקְרַב אֵלֶיהָ, בַּל תַּעֲצִיבֶנּוּ,</p>

<p>&quot;סוּר מֵרַע, הָסֵר זִמָּה מִקִּרְבֶּךָ,</p>

<p>&quot;<strong>לֹא תִנְאָף</strong>, כִּי מַשְׁחִית נַפְשׁוֹ יַעֲשֶׂנָּה.</p>

<p>&quot;הַעְלֵם עֵינֶיךָ מִתְּעוּפַת עַפְעַפֶּיהָ,</p>

<p>&quot;גַּם מִנְּגוֹעַ בָּהּ תִּשְׁמוֹר אֶת יָדֶךָ,</p>

<p>&quot;חוֹתֶה בַגֶּחָלִים כֹּל בָּהּ נוֹגֵעַ,</p>

<p>&quot;כִּי דָמְתָה הָרָעָה הַזֹּאת לָרֶצַח,</p>

<p>&quot;הַגֵּד, אִם אֶת אֵשֶׁת חֵיקוֹ נָאַפְתָּ</p>

<p>&quot;בַּמֶּה תִּתְרַצֶּה לוֹ, מַה תִּתֵּן כֹּפֶר?</p>

<br />
</blockquote>

<blockquote>
<p>&quot;קִנְיָנֵי רֵעֶךָ, הוֹן רַב וָעֹשֶׁר,</p>

<p>&quot;מַתַּת אֱלֹהִים הֵם, כִּי הוּא יִתְּנֵמוֹ</p>

<p>&quot;לַאֲשֶׁר יַחְפּוֹץ בּוֹ, וַאֲשֶׁר יַחְפּוֹץ יֶהִי,</p>

<p>&quot;וּלְאִישׁ אַחֵר אֵין בּוֹ נַחֲלָה וָחֵלֶק,</p>

<p>&quot;אֶל קִנְיַן אַחֵר לֹא תִשְׁלַח יָדֶךָ,</p>

<p>&quot;<strong>לֹא תִגְנוֹב</strong> כֹּל מִבֵּית רֵעֶךָ בַּסֵּתֶר,</p>

<p>&quot;שׁוֹר אוֹ חֲמוֹר אוֹ כֶסֶף אוֹ כָל כֶּלִי,</p>

<p>&quot;אַל תֹּאמַר: &quot;רַב לוֹ וּלְעָשְׁרוֹ אֵין קֵצֶה,</p>

<p>&quot;וַאֲנִי רָשׁ אֵין לִי כֹּל, חֲסַר לֶחֶם,</p>

<p>&#8220;וּמְעַט כִּי אֶגְנוֹב מֶנּוּ מֶה עָשִׂיתִי?&#8221;</p>

<p>&quot;כִּי אֱלֹהִים שׁוֹפֵט כָּל יוֹשְבֵי אָרֶץ,</p>

<p>&quot;זֶה יַשְׁפִּיל עַד יִהְיֶה נוֹדֵד לַלָּחֶם,</p>

<p>&quot;וּלְזֶה יָרִים, כַּסְפּוֹ כָּאֲבָנִים יִרֶב,</p>

<p>&quot;לָמָּה זֶה עָשִׁיר זֶה רָשׁ? בַּל נֵדָעָה.</p>

<p>&quot;עַל פִּתְחֵי הַנְּדִיבִים תִּשְׁאַל לְךָ עֵזֶר,</p>

<p>&quot;אַךְ אֶת יָדְךָ תִשְׁמוֹר מֵעֲשׂוֹת כָּל עָוֶל</p>

<p>&quot;אֲשֶׁר שָׂנֵא יְיָ אֱלֹהֶיךָ.</p>

<p>&quot;רַע מִזֶּה גּוֹנֶב אִישׁ לִהְיוֹת לוֹ עָבֶד</p>

<p>&quot;אוֹ אִם יִמְכְּרֶנּוּ אֶל אֶרֶץ אַחֶרֶת,</p>

<p>&#8220;דָּם יֵחָשֵׁב לוֹ, עָלָיו מִשְפַּט מָוֶת&#8221;.</p>

<br />
</blockquote>

<blockquote>
<p>דַּלְתֵי פִיךָ תִּצּוֹר מִדַּבֵּר שֶׁקֶר,</p>

<p>&quot;וּלְשׁוֹנְךָ תִסְגּוֹר בֵּין חוֹמוֹתֶיהָ,</p>

<p>&quot;לַעֲשׂוֹת רַע לַחָפְשִׁי לֹא תוֹצִיאֶנָּה,</p>

<p>&quot;לִהְיוֹת כִּמְצוּדָה רָעָה אַל תִּתְּנֶנָּה,</p>

<p>&quot;עַל כָּל רִיבוֹת בֵּין אִישׁ וּבֵין רֵעֵהוּ,</p>

<p>&quot;אוֹ שִׂים לוֹ עֲלִילוֹת מוֹקְשִׁים לָנָפֶשׁ,</p>

<p>&quot;אוֹ לְהַאֲבִיד אֶת אֲשֶׁר אִתּוֹ בַּבַּיִת,</p>

<p>&quot;אוֹ לַעֲנוֹת בּוֹ כִּי עָלָיו מִשְׁפַּט מָוֶת,</p>

<p>&quot;אַל תָּעֵד בּוֹ <strong>שָׁוְא</strong> בַּעֲבוּר הַכְשִׁילֵהוּ,</p>

<p>&quot;אַל תִּשְׂכּוֹר עֵד חָמָס לַעֲנוֹת בּוֹ שֶׁקֶר,</p>

<p>&quot;אַל תֹּאמַר אַךְ דָּבָר הוּא מֶה עָשִׂיתִי,</p>

<p>&quot;הֵן מִשְּׁלוֹחַ בּוֹ אֶת יָדִי נִשְׁמַרְתִּי?</p>

<p>&quot;כִּי בְּיַד לָשׁוֹן גַּם חַיִּים גַּם מָוֶת,</p>

<p>&quot;הַדָּם אֲשֶׁר שָׁפְכָה, מִמְּךָ יִדְרְשֶׁנּוּ,</p>

<p>&quot;וּפַחִים לוֹ טָמְנָה, לָךְ טָמָנְתָּ.</p>

<br />
</blockquote>

<blockquote>
<p>מֵחֲמוֹד קִנְיַן רֵעַ תִּצּוֹר לִבֶּךָ,</p>

<p>&quot;כִּי תִרְאֶה לוֹ דָּבָר תִּתְאָו עֵינֶיךָ,</p>

<p>&quot;אַל תִּתֵּן אֶת לִבְּךָ לַחֲטִיא נַפְשֶׁךָ,</p>

<p>&quot;לַחֲשׁוֹב מַחֲשָׁבוֹת אֵיךְ לָךְ תַּמְצִיאֶנּוּ,</p>

<p>&quot;אַל תִּתְנַכֵּל הַפְצֵר בַּעֲמִיתֶךָ,</p>

<p>&quot;וּלְפַתּוֹתוֹ בַּחֲלַקְלַקּוֹת מִלֶּיךָ,</p>

<p>&quot;עַד יִמְכּוֹר לָךְ דָּבָר בִּמְחִיר כַּסְפֶּךָ,</p>

<p>כִּי רַע וּמַר אַחֲרִית כָּל עוֹשֵׂה אֵלֶּה,</p>

<p>&quot;כִּי אַחֲרִית חֶמְדָּה שׁוֹד וּשְׁפוֹךְ דָּם אָרְצָה.</p>

<br />
</blockquote>

<blockquote>
<p>&quot;<strong>לֹא תַחְמוֹד</strong> טוֹבַת חֵן אֵשֶׁת רֵעֶךָ,</p>

<p>&quot;<strong>לֹא תַחְמוֹד</strong> לָרֶשֶׁת לָךְ <strong>בֵּית רֵעֶךָ</strong>,</p>

<p>&quot;<strong>לֹא עַבְדּוֹ לֹא אֲמָתוֹ</strong> יַעַבְדוּךָ,</p>

<p>&quot;<strong>לֹא שׁוֹרוֹ לֹא חֲמוֹרוֹ לֹא שָׂדֵהוּ,</strong></p>

<p><strong>&quot;כֹּל אֲשֶׁר אֶל רֵעֶךָ</strong> אַל תַּחְמְדֵהוּ,</p>

<p>&quot;הֵן תֵּבֵל וּמְלוֹאָהּ לַיָי הֵמָּה,</p>

<p>&quot;וּבְצִדְקוֹ חָלַק כֹּל בָּהּ אֶל יוֹשְׁבֶיהָ,</p>

<p>&quot;הֲתִירַשׁ אֲשֶׁר אֵל לֹא הוֹרִישֶךָ?</p>

<p>&#8220;אֹו אִם תִּירָשֵׁם, הֲבוֹ תַצְלִיחַ&#8221;?</p>

<br />
</blockquote>

<blockquote>
<p>כַּאֲשֶׁר כִּלָּה אֱלֹהִים דַּבֵּר אֶת כָּל אֵלֶּה,</p>

<p>עוֹד הָהָר בּוֹעֵר בָּאֵשׁ עַד לֵב הַשָּׁמַיִם,</p>

<p>יָרַד מֹשֶה מִמְּקוֹם הָעֲרָפֶל, מִן הַקֹּדֶשׁ,</p>

<p>אֶל תַּחְתִּית הָהָר, לִמְקוֹם הָעָם הִתִיַצָּבוּ,</p>

<p>וַיִּקְרְבוּ אֵלָיו רָאשֵׁי כָּל שֵׁבֶט וָשֵׁבֶט,</p>

<p>עִם זִקְנֵי יִשְׂרָאֵל אַנְשֵׁי שֵׁם אַנְשֵׁי רוּחַ,</p>

<p>וַיִּשְׁתַּחֲווּ לוֹ וּבִקְהַל הָעָם רוֹמְמוּהוּ,</p>

<p>לֵאמֹר: &quot;אֲדוֹנֵנוּ אִישׁ הָאֱלֹהִים! אַשְׁרֶיךָ,</p>

<p>&quot;עַל אַחֶיךָ עַל כָּל זֶרַע אָדָם עָלִיתָ,</p>

<p>&quot;כִּי מִי זֶה יַעֲלֶה אֶל הַר יְיָ כָּמוֹךָ?</p>

<p>&quot;וּמִי יָקוּם בִּמְקוֹם קָדְשׁוֹ כַּאֲשֶׁר עָמַדְתָּ</p>

<p>&quot;הַיּוֹם בֵּין יְיָ אֱלֹהֵינוּ וּבֵינֵינוּ?</p>

<p>&quot;אַךְ נַחְנוּ מָה אִם מֵרָחוֹק עָמְדוּ רַגְלֵינוּ,</p>

<p>&quot;לַעֲמוֹד לֹא יָכֹלְנוּ, מֵרוֹב פַּחַד מָעַדְנוּ,</p>

<p>&quot;אֵיכָכָה נִתְהַלֵּךְ בֵּין לַהֲבֵי אֵשׁ אוֹכֶלֶת,</p>

<p>&quot;כַּאֲשֶׁר הִתְהַלַּכְתָּ אַתָּה וּבְשָׁלוֹם שַׁבְתָּ?</p>

<p>&quot;עַל כֵּן כְּמַלְאַךְ אֱלֹהִים לָנוּ נֶחֱשַׁבְתָּ,</p>

<p>&quot;כִּי יְיָ מַשְׁגִּיחַ עַל יוֹשְׁבֵי הָאָרֶץ,</p>

<p>&quot;וַיְדַבֵּר גַּם עִם הָאָדָם יוֹם זֶה רָאִינוּ,</p>

<p>&quot;גַּם הַיּוֹם יָדַעְנוּ כִּי אֵל דּוֹבֵר אִתֶּךָ,</p>

<p>&quot;וּלְצִיר נֶאֱמָן לוֹ בָּחַר בָּךְ מִכָּל אַחֶיךָ,</p>

<p>&quot;וּבְשֵׁם אֱלֹהִים כִּי תַגִּיד מִשְׁפָּטָיו לָנוּ,</p>

<p>&quot;כִּשְׁמוֹעַ מִפִּי אֱלֹהִים יֵאָמֵנוּ.</p>

<p>&quot;עַתָּה אֲדוֹנֵנוּ! לָמָּה נָמוּת נֶגְדֶּךָ?</p>

<p>&quot;אִם בָּאֵשׁ וּבְקוֹל שׁוֹפָר יוֹם יוֹם יַשְׁמִיעֵנוּ</p>

<p>&quot;חֻקָּיו, כַּעֲשֶׂרֶת הַדְּבָרִים הַיּוֹם שָׁמַעְנוּ,</p>

<p>&quot;אִם יוֹסְפִים אֲנַחְנוּ לִשְׁמוֹעַ זֹאת וָמָתְנוּ,</p>

<p>&quot;כִּי הָאֵשׁ הַגְּדוֹלָה הַזֹּאת הֲלֹא תֹאכְלֵנוּ,</p>

<p>&quot;כִּי מִי יֹאמַר זִכִּיתִי לִבִּי, הִטֶּהָרְתִּי,</p>

<p>&quot;לַעֲמוֹד כָּל עֵת לִפְנֵי יְיָ הִתְקַדָּשְׁתִּי?</p>

<p>&quot;אִם הַיּוֹם נִצַּלְנוּ, חַסְדּוֹ גָּבַר עָלֵינוּ,</p>

<p>&quot;בַּמֶּה נֵדַע כִּי לֹא יָמִישׁ חַסְדּוֹ מִמֶּנּוּ?</p>

<p>&quot;אַחַת מִכָּל חַטֹּאת אָדָם כִּי יִרְאֶה בָנוּ,</p>

<p>&quot;הָאֵשׁ הַגְּדוֹלָה הַזֹּאת תֹּאכְלֵנוּ כָרָגַע,</p>

<p>&quot;לַעֲמוֹד לִפְנֵי יְיָ אֵין אִישׁ בִּלְעָדֶיךָ,</p>

<p>&quot;וּמַה טּוֹב אִם אַתָּה תִקְרַב לִמְקוֹם הַקֹּדֶשׁ,</p>

<p>&quot;לִשְׁמוֹעַ קוֹל אֵל, אֶת כָּל דִּבְרֵי אֱלֹהֵינוּ,</p>

<p>&quot;וַאֲשֶׁר תִּשְׁמַע מִפִּיו יוֹם יוֹם דַּבֵּר אֵלֵינוּ,</p>

<p>&#8220;וַאֲנַחְנוּ נִשְׁמַע גַּם נַעֲשֶׂה כַּאֲשֶׁר תּוֹרֵנוּ&#8221;.</p>

<p>כָּל זֹאת דִּבְּרוּ מִתֹּם לֵב וּבְנֶפֶשׁ חֲפֵצָה.</p>

<p>גַּם יְיָ אָמַר אֶל מֹשֶה: &quot;הֵן שָׁמַעְתִּי</p>

<p>&quot;אֶת קוֹל דִּבְרֵי הָעָם אֲשֶׁר דִּבְּרוּ אֵלֶיךָ,</p>

<p>&quot;דִּבְרֵי תֹם הֵם, הֵיטִיבוּ כָּל אֲשֶׁר דִּבֵּרוּ,</p>

<p>&quot;כַּאֲשֶׁר פִּיהֶם דּוֹבֵר כֵּן יַחְשׁוֹב לִבָּם בָּמוֹ,</p>

<p>&quot;מִכְּבוֹדִי וּמִגָּדְלִי רָאוּ יִירָאוּנִי,</p>

<p>&quot;אַךְ מִי יִתֵּן וּבְדֶרֶךְ זֶה יוםֹ יוֹם יַעֲמוֹדוּ,</p>

<p>&quot;וּלְבָבָם זֶה הַטּוֹב כָּל הַיָּמִים כֵּן יֶהִי,</p>

<p>&quot;לֵרוֹא אוֹתִי תָמִיד וּמִצְוֹתַי יִשְׁמוֹרוּ,</p>

<p>&quot;כִּי אָז יִיטַב לָהֶם גַּם לִבְנֵיהֶם לָנֶצַח,</p>

<p>&quot;כִּי אָנֹכִי אֶת לִבּוֹת כָּל אָדָם יָדַעְתִּי,</p>

<p>&quot;רֶגַע יֵיטִיב, רֶגַע הַבְלֵי שָׁוְא בּוֹ יַעֲבוֹרוּ,</p>

<p>&quot;אֲזַי גַּם הַנִּפְלָאוֹת הַגְּדוֹלוֹת כָּאֵלֶּה</p>

<p>&quot;אֲשֶׁר רָאוּ עֵינָיו, חִישׁ מִלְּבָבוֹ יָסוּרוּ,</p>

<p>&quot;רַק אִישׁ חֲכַם לֵב, נָכוֹן לִבּוֹ, בִּי בָטוּחַ,</p>

<p>&quot;כִּי גָבַר עַל הֲבָלָיו, קוּם בּוֹ בַּל יוּכָלוּ,</p>

<p>&quot;וַאֲשֶׁר לֹא יַעֲשׂוּ לָהֶם לֵב חָדָשׁ כָּמוֹהוּ,</p>

<p>&quot;לִשְׁמוֹעַ אִמְרֵי אֵל אֵיךְ יוֹם יוֹם יִתְקַדָּשׁוּ?</p>

<p>&quot;לָכֵן הִנְנִי עוֹשֶׂה כַּאֲשֶׁר מִמְּךָ שָׁאָלוּ,</p>

<p>&quot;לֹא אֲדַבְּרָה עוֹד עִם הָעָם מִן הַשָּׁמָיִם,</p>

<p>&quot;לֵךְ אֱמוֹר לָהֶם כַּיּוֹם הַזֶּה לֹא עוֹד יֶהִי,</p>

<p>&quot;כִּי הִתְקַדֵּשׁ לִשְׁמוֹעַ אֲמָרַי לֹא תוֹסִיפוּ,</p>

<p>&quot;חֲיוּ כַּאֲשֶׁר חֲיִיתֶם, אֶל אָהֳלֵיכֶם שׁוּבוּ,</p>

<p>&quot;לֹא כֵן אַתָּה עַבְדִּי, מֵאָדָם רוֹמַמְתִּיךָ,</p>

<p>&quot;עֲמוֹד פֹּה עִמָּדִי בֵּין הָעוֹמְדִים הָאֵלֶּה,</p>

<p>&quot;כִּי הִנָּזֵר מִדַּרְכֵי בָשָׂר כּוֹנַנְתִּיךָ,</p>

<p>&quot;תַּאֲוַת יוֹשְׁבֵי אֶרֶץ לֹא תִשְׁאָלְךָ נַפְשֶׁךָ,</p>

<p>&quot;אֶת חֻקַּי וּמִשְׁפָּטַי אֲדַבִּרָה אֵלֶיךָ,</p>

<p>&#8220;וּתְלַמְּדֵם אֶת עַמִּי, כִּי מִפִּיךָ יִשְׁמָעוּ&#8221;.</p>

<br />
</blockquote>

<blockquote>
<p>כַּאֲשֶׁר דִּבֶּר צוּר יִשְׂרָאֵל כֵּן הֱקִימָהוּ,</p>

<p>כִּי לֹא הוֹסִיף דַּבֵּר עִמָּהֶם מִשָּׁמַיִם,</p>

<p>קוֹל אֱלֹהִים חַיִּים הָעָם לֹא עוֹד שָׁמֵעוּ,</p>

<p>כִּי תוֹרוֹת חֻקִּים וּמִשְׁפָּטִים עוֹד צִוָּמוֹ,</p>

<p>עַל פִּי יְיָ בְּיַד מֹשֶׁה נִתַּן לָמוֹ,</p>

<p>כִּי אֵלָיו הִתְוַדַּע פֶּה אֶל פֶּה, כֹּל לִמְּדָהוּ,</p>

<p>בַּמַּרְאֶה הַנְּבוּאָה, אֵין כָּמוֹהוּ לָזֹהַר,</p>

<p>שִׂים מִשְׁפְּטֵי יְיָ לִפְנֵי הָעָם צִוָּהוּ,</p>

<p>לִכְרוֹת עַל פִּיהֶם הַבְּרִית בֵּינוֹ וּבֵינֵמוֹ,</p>

<p>אִם הָעָם לָקַחַת דִּבְרֵי הָאֱלֹהִים יִשְׂמָחוּ,</p>

<p>וּבְטוֹב לֵב יַעֲנוּ לַעֲשׂוֹת חֻקֵּי אֱלֹהֵימוֹ,</p>

<p>וּלְבַשֵּׂר לָהֶם כִּי אֶרֶץ הַבְּרִית יִנְחָלוּ</p>

<p>בֶּעֱזוּז נוֹרָאוֹת אֵל, וּלְדוֹר דּוֹר יִירָשׁוּהָ</p>

<p>אִם הֵם יַעֲשׂוּ כַתּוֹרָה אַחֲרֵי בוֹאָם שָׁמָּה.</p>

<p>עוֹד אָמַר יְיָ אֶל מֹשֶה וַיְצַוֵּהוּ,</p>

<p>&quot;עֲלֵה אֶל יְיָ עַל הַר סִינַי בַּקֹּדֶשׁ,</p>

<p>&quot;הָעוֹלִים יִהְיוּ אַתָּה גַּם אַהֲרֹן אָחִיךָ,</p>

<p>&quot;וּמִבָּנָיו שָׂרֵי קֹדֶשׁ תִּקַּח הַשְּׁנַיִם,</p>

<p>&quot;נָדָב וַאֲבִיהוּא, כִּי הֵם עִמָּכֶם יֵלֵכוּ,</p>

<p>&quot;עוֹד שִׁבְעִים מִזִּקְנֵי יִשְׂרָאֵל קַח אִתֶּךָ,</p>

<p>&quot;מַחֲנֵה אֱלֹהִים זֶה, אֲצִילִים בָּם בָּחַרְתִּי,</p>

<p>בַּעֲלוֹתְכֶם אֶל הַר קָדְשִׁי מֵרָחוֹק תִּשְׁתַּחֲווּ,</p>

<p>&quot;כַּאֲשֶׁר יִשְׁתַּחֲווּ לִי רוּחִי אֶתֵּן עָלֵימוֹ,</p>

<p>&quot;יֶחֱזוּ אֶת הָאֱלֹהִים וּבִכְבוֹדִי יַעֲלוֹזוּ,</p>

<p>&quot;מִמָּקוֹם תַּעֲמִידֵם וָמַעְלָה לֹא יִצְעָדוּ,</p>

<p>&quot;כִּי אַתָּה תִגַּשׁ אֶל יְיָ לְבַדֶּךָ,</p>

<p>&quot;אַךְ הֵמָּה מִמְּקוֹמָם וָהָלְאָה לֹא יַהֲרֹסוּ,</p>

<p>&quot;וּבִקְהַל הַשָּׂרִים הָאֵלֶּה אֲכַבְּדֶךָ,</p>

<p>&quot;כִּי מֵעֲנַן קָדְשִׁי לָבוֹא אֵלַי אֶקְרָאֶךָ.</p>

<p>&quot;אָכֵן הָעָם יַחְדָּו בַּמַּחֲנֶה יִשָּׁאֵרוּ,</p>

<p>&#8220;לֹא יַעֲלוּ עִמָּכֶם וּגְבוּלָם לֹא יַעֲבוֹרוּ&#8221;.</p>

<br />
</blockquote>

<blockquote>
<p>אַחֲרֵי שָׁמַע מֹשֶה מִפִּי אֵל אֶת כָּל אֵלֶּה,</p>

<p>גַּם לִשְׁמוֹעַ מַה דִּבֶּר בּוֹ, הָעָם נֶאֱסָפוּ,</p>

<p>בָּא מֹשֶה וַיַּגֵּד לָעָם אֲשֶׁר כִּתְּרוּהוּ,</p>

<p>אֶת כָּל דִּבְרֵי יְיָ כִּי עֶלְיוֹן עָנָהוּ:</p>

<p>&quot;קוֹל עַם שָׁמַעְתִּי, הֵיטִיבוּ אֲשֶׁר דִּבֵּרוּ,</p>

<p>&quot;לֹא אוֹסִיף עוֹד דַּבֵּר מִתּוֹךְ הָאֵשׁ אֵלֵימוֹ,</p>

<p>&quot;בֵּינוֹ וּבֵינֵיכֶם לִנְבִיאוֹ הֱקִימָנִי,</p>

<p>&quot;וּמֵעַתָּה אֶת תּוֹרוֹתָיו מִפִּיו אֶשְׁמָעָה,</p>

<p>&quot;וַאֲנִי צִיר נֶאֱמָן מַה דִּבֵּר, לָכֶם אָבִיאָה,</p>

<p>&quot;הַטּוּ לִבְּכֶם הַיּוֹם, הַאֲזִינוּ וַאֲדַבֵּרָה,</p>

<p>&quot;כִּי מִשְׁפָּטִים צַדִּיקִים מִפִּי אֵל שָׁמַעְתִּי,</p>

<p>&#8220;אֲשִׂימֵם לִפְנֵיכֶם כַּאֲשֶׁר מִפִּיו צֻוֵּיתִי&#8221;.</p>

<p>וַיְסַפֵּר לָעָם הַמִּשְׁפָּטִים לוֹ נוֹדָעוּ,</p>

<p>לִשְׁמוֹעַ מַה יַעֲנוּ הָעָם עַל חֲדָשׁוֹת אֵלֶּה,</p>

<p>וּכְחָכְמָתוֹ עָרַךְ מִלָּיו מִפֶּה לָאֹזֶן.</p>

<p>כִּשְׁמוֹעַ הָעָם דִּבְרֵי יְיָ כִּי טוֹבוּ</p>

<p>וּמִשְׁפָּטָיו כִּי אֱמֶת הֵם, יַחְדָּו צָדָקוּ,</p>

<p>עַל מַה יַּעֲנוּ הַזְּקֵנִים הָעָם לֹא הוֹחִילוּ,</p>

<p>כִּי שִׂמְחַת אֱלֹהִים עַל כָּל לֵבָב גָּבָרָה.</p>

<p>וַיַּעַן כָּל הָעָם קוֹל אֶחָד וַיֹּאמֵרוּ:</p>

<p>&quot;אֶת כָּל הַדְּבָרִים דִּבֵּר יְיָ אֵלֶּיךָ,</p>

<p>&quot;נַעֲשֶׂה אָנוּ וּבָנֵינוּ כַּאֲשֶׁר צִוֶּךָ,</p>

<p>&quot;יַעַן דִּבְרֵי אֱלֹהִים חַיִּים דּוֹבֵר פִּיךָ,</p>

<p>&#8220;כַּעֲשֶׂרֶת הַדְּבָרִים מִתּוֹךְ הָאֵשׁ שָׁמָעְנוּ&#8221;.</p>

<p>שָׂמַח מֹשֶה, קוֹלָם עָרַב לוֹ מִקּוֹל נֵבֶל,</p>

<p>רָאָה כִּי לִבָּם נָכוֹן, לַעֲצַת אֵל יִשְׁמָעוּ.</p>

<p>עַל פִּי יְיָ אִישׁ חַיִל לֹא אֵחַר רֶגַע,</p>

<p>מִכְּתוֹב בַּיּוֹם הַהוּא אֶת הַדְּבָרִים עַל סֵפֶר,</p>

<p>לֹא כַּמְּלִיצוֹת הָרִאשׁוֹנוֹת דִּבֵּר יוֹם אֶמֶשׁ,</p>

<p>אָכֵן מִכְתַּב אֱלֹהִים כָּתַב יוֹם זֶה עַל לוּחַ,</p>

<p>כִּי רוּחַ יְיָ דִּבֶּר בּוֹ וַיְלַמְּדֵהוּ,</p>

<p>מִלִּין מִתְּהוֹם עֲמֻקִּים, מִכּוֹכָבִים רָמוּ.</p>

<p>לִרְשׁוֹם בָּם בִּכְתָב אֱמֶת הַדְּבָרִים כֻּלָּמוֹ,</p>

<p>כִּי מִבְּאֵר מַיִם חַיִּים זֹאת כֻּלָּם יִשִׁאָבוּ,</p>

<p>אַף כֻּלָּם: &#8220;בָּרוּךְ אַתָּה יְיָ&#8221; יֹאמֵרוּ,</p>

<p>&quot;אֲשֶׁר נָתַתָּ לָנוּ בַּמִּכְתָּב עַל סֵפֶר,</p>

<p>&quot;תּוֹרַת אֱמֶת, חֻקִּים טוֹבִים, מִשְׁפְּטֵי צֶדֶק,</p>

<p>&quot;וַתָּשֶׂם מִכְתַּב קֹדֶשׁ זֶה נֶגֶד עֵינֵינוּ,</p>

<p>&#8220;לַהֲגוֹת בּוֹ וּלְהִתְבּוֹנֵן בּוֹ יוֹמָם וָלָיְלָה&#8221;.</p>

<p>גַּם אֲבוֹתֵינוּ לִפְנֵי הַר סִינַי עָמָדוּ,</p>

<p>כַּאֲשֶׁר אֶת דִּבְרֵי סֵפֶר הַבְּרִית שָׁמֵעוּ,</p>

<p>מִפִּי אִישׁ הָאֱלֹהִים פֵּשֶׁר דָּבָר יוֹדֵעַ</p>

<p>עָלַץ לִבָּם בַּיָי, עַל חַסְדּוֹ הוֹדוּהוּ,</p>

<p>כִּי תּוֹךְ חֶדֶר מַשְׂכִּיתָם הוֹן עָתָק הִנִּיחַ,</p>

<p>אֶת סִפְרוֹ<a href="#fn:5" id="fnref:5" title="see footnote" class="footnote"><sup>5</sup></a> בּוֹ חַכְמֵי לֵב נִפְלָאוֹת יַבִּיטוּ,</p>

<p>וּמִלְּבַד כִּי גַּם יוֹם זֶה לֵאמֹר <strong>נַעֲשֶׂה</strong> שָׁבוּ,</p>

<p>בַּעֲלִיצוּתָם עַל הַמִּכְתָּב, <strong>נִשְׁמַע</strong> הוֹסִיפוּ,</p>

<p>&#8220;נַשְׂכִּיל עַל דִּבְּרוֹת קָדְשׁוֹ הַכְּתוּבִים בַּסֵּפֶר&#8221;.</p>

<p>כִּשְׁמוֹעַ מֹשֶה דִּבְרֵי הָעָם כִּי נָעֵמוּ,</p>

<p>וַיַּרְא כִּי בֶאֱמוּנָה בַבְּרִית הַזֹּאת יָבוֹאוּ,</p>

<p>עָלַז לִבּוֹ כִּי נַחֲלַת אֵל צֶדֶק יֶאֱהָבוּ,</p>

<p>וַיִּקַּח אֶת הַדָּם בָּאַגָּנוֹת שָׂמָהוּ,</p>

<p>וַיִּזְרוֹק עַל הָעָם עַל כָּל שֵׁבֶט וָשֵׁבֶט,</p>

<p>וַיֹּאמֶר: &quot;דַּם הַבְּרִית הוּא עֲלֵיכֶם זָרַקְתִּי,</p>

<p>&quot;אַחֲרֵי זָרַקְתִּי אֶת חֶצְיוֹ עַל הַמִּזְבֵּחַ,</p>

<p>&quot;לִהְיוֹת מַזְכֶּרֶת רָצוֹן לִפְנֵי אֱלֹהֵינוּ,</p>

<p>&quot;כִּי יָקִים אֶת הַטּוֹב אֲשֶׁר דִּבֵּר עָלֵינוּ,</p>

<p>&quot;גַּם עַתָּה אֶת חֲצִי הַדָּם עֲלֵיכֶם שַׂמְתִּי,</p>

<p>&quot;אוֹת הוּא לָכֶם לִבְרִית עוֹלָם, לִבְרִית נֶאֱמֶנֶת,</p>

<p>&quot;כִּי תָקִימוּ הַדְּבָרִים הַכְּתוּבִים בַּסֵּפֶר,</p>

<p>&#8220;כִּי עַל הַדְּבָרִים הָאֵלֶּה הַבְּרִית נִכְרָתָה&#8221;.</p>

<br />
</blockquote>

<blockquote>
<p>כַּאֲשֶׁר הִשְׁלִים אִישׁ הָאֱלֹהִים אֶת כָּל מַעֲשֵׂהוּ,</p>

<p>לִכְרוֹת הַבְּרִית בֵּין הָעָם וּבֵין אֱלֹהֵימוֹ,</p>

<p>מִלֵּא גַם מִצְוַת אֱלֹהָיו אֲשֶׁר צִוָּהוּ</p>

<p>עַל אֲצִילֵי יִשְׂרָאֵל, כִּי יַעֲלוּ הָהָרָה,</p>

<p>לִרְאוֹת עֻזּוֹ וּכְבוֹדוֹ, לַחֲזוֹת נָוֵהוּ,</p>

<p>יִרְאוּ הָעָם כִּי מֶלֶךְ הַכָּבוֹד רַב חֶסֶד,</p>

<p>רוֹצֶה בִכְבוֹד זִקְנֵי עָם, הָדָר יַעַטְרֵמוֹ,</p>

<p>בַּעֲבוּר גַּם הֵם אֶת זִקְנֵי עֲדָתָם יֶהֱדָרוּ,</p>

<p>כִּי מֹשֶה אִישׁ הָאֱלֹהִים גַּם אַהֲרֹן אָחִיהוּ,</p>

<p>וּגְדוֹלֵי בָנָיו נָדָב וַאֲבִיהוּא הַשְּׁנַיִם,</p>

<p>עִם שִׁבְעִים מִזִּקְנֵי יִשְרָאֵל בָּהָר עָלוּ,</p>

<p>אַךְ רָחוֹק מִמְּקוֹם מַרְאֶה הַכָּבוֹד הִשִתַּחֲווּ.</p>

<p>הֵם מִשְׁתַּחֲוִים וַתָּנַח עֲלֵיהֶם הָרוּחַ,</p>

<p><strong>וַיִּרְאוּ אֶת אֱלֹהֵי יִשְׂרָאֵל</strong>, כִּי הֵבִינוּ</p>

<p>בְּמַרְאוֹת אֱלֹהִים כִּי הוּא נֶאְדָּר בַּקֹּדֶשׁ,</p>

<p>הָעֹשֶׂה נִפְלָאוֹת, הַמְחוֹקֵק חֻקֵּי צֶדֶק,</p>

<p>כֹּל תַּחַת רַגְלָיו, מִשְּׁמֵי שָׁמַיִם עַד אָרֶץ,</p>

<p>עַל כֹּל יִשְׁפּוֹט, עַל כֻּלָּם יָקִים אוֹרֵהוּ,</p>

<p>מֶה עָמְקוּ מַחְשְׁבוֹתָיו, וּבְכָל מַעֲשָׂיו כִּפְלַיִם,</p>

<p>מִי יִתְבּוֹנֵן בָּהֶם? לִתְבוּנָתוֹ אֵין חֵקֶר,</p>

<p><strong>כַּמַעֲשֵׂה לִבְנַת</strong> אֶבֶן חֵן <strong>סַפִּיר</strong> גִּזְרוּהָ,</p>

<p>זֹאת הַלִּבְנָה כִּזְרוֹחַ עָלֶיהָ הַשֶּׁמֶשׁ,</p>

<p>תָּפֵץ קַרְנֵי אוֹר כִּי מִכָּל עֵבֶר מַזְהֶרֶת,</p>

<p>וּבְפָנֶיהָ כִּי יַבִּיט אִישׁ עֵינָיו תִּכְהֶינָה,</p>

<p>כֵּן מִשְפְּטֵי אֵל, כֵּן כָּל נִפְלְאוֹתָיו תִּמְשַׁלְנָה,</p>

<p>קַרְנַיִם מִיַּד אֵל לָמוֹ, מִי יַבִּיט בָּמוֹ,</p>

<p>אֵין נִפְתָּל בָּם, אֵין עִקְשׁוּת, אַף לֹא עַוְלָתָה,</p>

<p>כֻּלָּם עֲדִי צֶדֶק וּפְאֵר מִשְׁפָּט יִשָּׂאוּ,</p>

<p>וּטְהוֹרִים <strong>כְּעֶצֶם הַשָּׁמַיִם</strong> לָטֹהַר,</p>

<p>לֹא כָרָקִיעַ קָרָא אֱלֹהִים שָׁמַיִם,</p>

<p>בּוֹ עֲנָנִים וּנְשִׂיאִים רַבִּים יִתְעָרָבוּ,</p>

<p>אַךְ אֶל עֶצֶם שָׁמַיִם מֵעַל לָרָקִיעַ,</p>

<p>אֲשֶׁר מִטַּהֲרָתָם עַד עוֹלָם לֹא יִשְׁתַּנּוּ,</p>

<p>כֵּן מַחְשְׁבוֹת אֵל, כֵּן מוֹעֲצוֹתָיו לָעַד יַעֲמוֹדוּ.</p>

<p>כָּל זֹאת בַּמַּרְאֶה לַחֲסִידָיו הֶרְאָה רַב חֶסֶד,</p>

<p>בַּעֲבוּר כַּבְּדֵמוֹ וּלְבַעֲבוּר בּוֹ יִתִהַלָּלוּ,</p>

<p>אַךְ אֶל אֲצִילֵי בְנֵי יִשְׂרָאֵל הָאֵלֶּה,</p>

<p>לֹא שָׁלַח אֵל יָדוֹ לֵאמֹר הַחֲלֵיפוּ כֹחַ,</p>

<p>תַּחַת כֹּחַ אֱנוֹשׁ כֹּחַ אֵלִים תִּמְצָאוּ,</p>

<p>לַעֲמוֹד יָמִים רַבִּים מִבְּלִי לֶחֶם וּמָיִם,</p>

<p>כִּי רַק עִם עַבְדּוֹ מֹשֶה יַד אֵל זֹאת עָשָׂתָה,</p>

<p>יָדְךָ יְיָ תַּעֲשֶׂה זֹאת לִרְפֵה יָדָיִם,</p>

<p>לַיָּעֵף לָרָעֵב וּלְצָמֵא תִּתֵּן עָצְמָה,</p>

<p>יוֹם פָּעֲלָה לִנְבִיאֶךָ אִישׁ שָׂב אֵלִיָהוּ,</p>

<p>קַלּוּ רַגְלָיו לָרוּץ רַב מִסּוּסֵי הַמֶּלֶךְ.</p>

<p>לֹא כֵן הָאֲצִילִים הֶרְאָם אֱלֹהִים נָוֵהוּ,</p>

<p>עַל מַתְכֻּנְתָּם הִנִּיחָם כִּהְיוֹתָם מִקֶּדֶם,</p>

<p>כִּי חָזוּ אֶת הָאֱלֹהִים גַּם אָכְלוּ גַּם שָׁתוּ</p>

<p>מִזִּבְחֵי הַשְּׁלָמִים, בְּחֶדְוָה אָכְלוּ לָחֶם,</p>

<p>וּבְלֵב טוֹב שָׁתוּ יֵינָם, אֶת שֵׁם קָדְשׁוֹ הִלֵּלוּ,</p>

<p>כִּי הִלְלוּהוּ עַל הַבְּרִית בּוֹ הֱבִיאָמוֹ,</p>

<p>גַּם עַל דִּבְרֵי סֵפֶר הַבְּרִית אֲשֶׁר שָׁמֵעוּ,</p>

<p>וּמַחֲזֶה אֱלֹהִים יְיָ בָּם הוֹפִיעַ,</p>

<p>כִּי יוֹם כָּזֶה דֶּרֶךְ יִשְׁרֵי לֵב לַעֲשׂוֹת<a href="#fn:6" id="fnref:6" title="see footnote" class="footnote"><sup>6</sup></a> לָחֶם.</p>

<p>אַחֲרֵי יַעַבְרוּ אֶת הַיַרְדֵּן, אֵל צִוָּמוֹ<a href="#fn:7" id="fnref:7" title="see footnote" class="footnote"><sup>7</sup></a></p>

<p>לֶאֱכוֹל לִשְׂמוֹחַ בַּעֲלוֹת עוֹלוֹת וַעֲשׂוֹת זֶבַח,</p>

<p>וּבְהָקִיץ בֶּן דָּוִד מֵחֲלוֹמוֹ מָלֵא דַעַת</p>

<p>וּבִין, תּוֹרָה וּמִשְׁפָּט, מֵרוֹב שִׂמְחַת לֵבָב</p>

<p>עָשָׂה מִשְׁתֶּה גָדוֹל לַעֲבָדָיו וּכְיַד הַמֶּלֶךְ,</p>

<p>אַחֲרֵי הֶעֱלָה עוֹלוֹת וּזְבָחִים אֶל עוֹשֵׂהוּ,</p>

<p>כִּי לִפְנֵי הָאֱלֹהִים הֵם אוֹכְלִים. כִּי יוֹדֵעַ</p>

<p>הָאֱלֹהִים בַּעֲלוֹץ צַדִּיקִים רַבָּה תִפְאָרת.</p>

<br />
</blockquote>

<blockquote>
<p>כִּרְאוֹת חוֹתֵן מֹשֶה נִפְלְאוֹת אֵל וּמַעֲשֵׂהוּ,</p>

<p>וּכְשָׁמְעוֹ מִפִּי חֲתָנוֹ כִּי יַחְדָּו צָדָקוּ,</p>

<p>וַיַּעַל עוֹלוֹת לַייָ וַיִּזְבַּח זֶבַח,</p>

<p>אָז אֲצִילֵי הָעֵדָה אָכְלוּ עִמּוֹ לָחֶם,</p>

<p>יוֹם עַל אֲבָנִים דִּבְרֵי הַתּוֹרָה יִכָּתֵבוּ,</p>

<p>כַּאֲשֶׁר פִּי יְיָ דִּבֵּר מֹשֶה יִכְתְּבֶנּוּ,</p>

<p>וַאֲשֶׁר כָּתַב אָז סֵפֶר הַבְּרִית יִקְרָאֶנּוּ,</p>

<p>כַּדְּבָרִים הַכְּתוּבִים בְּתוֹרַת אֱלֹהֵינוּ,</p>

<p>בָּם יֶהְגּוּ כָּל חַכְמֵי לֵב, תָּמִיד בָּם יִתְבּוֹנָנוּ,</p>

<p>גַּם כִּי יַזְקִינוּ מִדַּבֵּר בָּם לֹא יֶחְדָּלוּ,</p>

<p>כִּי עַד תַּכְלִיתָן עַד כֹּה אָדָם לֹא הִגִּיעַ</p>

<p>מִמָּחֳרַת יוֹם הַהוּא הִשְׁכִּים מֹשֶה בַּבֹּקֶר,</p>

<p>וַיִּבֶן תַּחַת הָהָר בִּגְבוּל הָעָם מִזְבֵּחַ,</p>

<p>בַּעֲבוּר הַעֲלוֹת עָלָיו מִסְפַּר עוֹלָה וָזָבַח,</p>

<p>טֶרֶם יִכְרוֹת אֶת הַבְּרִית צִוָּה אֱלֹהֵימוֹ,</p>

<p>סָבִיב לוֹ הַגְבֵּל מָקוֹם אֶל שֵׁבֶט וָשֵׁבֶט,</p>

<p>עָלָיו בִּכְרוֹת עִמָּהֶם אֶת הַבְּרִית יַעֲמֹדוּ,</p>

<p>וּשְתֵּים עֶשְׂרֵה צִיּוּנִים עַל כֵּן הֵקִים שָׁמָּה,</p>

<p>לִשְׁנֵים עָשָׂר שִׁבְטֵי יָהּ וּכְמַצֵּבָה לָמּוֹ.</p>

<p>לֹא לִיצוֹק עֲלֵיהֶן שֶׁמֶן וּלְהַסִּיךְ נֶסֶךְ,</p>

<p>כִּי אִם לִרְשׁוֹם לָהֶם הַמְּקוֹמוֹת יִתְיַצָּבוּ,</p>

<p>עַל פִּי יְיָ יוֹם בַּבְּרִית הָאֵל יָבוֹאוּ.</p>

<p>כֵּן יוֹם יִשְׁמְעוּ הַבְּרָכָה וּקְלָלָה צִוָּמוֹ,</p>

<p>מַעֲמַד כָּל שֵׁבֶט לִפְנֵי הֶהָרִים הַשְּׁתַּיִם,</p>

<p>וּבְעַרְבוֹת מוֹאָב גַּם שָׁם עַל נָכוֹן נִצָּבוּ,</p>

<p>עֵת בַּבְּרִית יְיָ וּבָאָלתוֹ עָבָרוּ.</p>

<br />
</blockquote>

<blockquote>
<p>וּכְכַלּוֹת מֹשֶה מֵעֲשׂוֹת הַמַּעֲשִׂים הָאֵלֶּה,</p>

<p>שָׁלַח נַעֲרֵי בְנֵי יִשְׂרָאֵל בַּחוּרֵי חֶמֶד,</p>

<p>אֲשֶׁר יָדַע כִּי הֵם יִרְאֵי אֵל אַנְשֵׁי חַיִל,</p>

<p>וַיְלַמְּדֵם תּוֹרַת הָעוֹלָה וּמִשְׁפָּטֶיהָ,</p>

<p>גַּם תּוֹרַת זֶבַח הַשְּׁלָמִים אֲשֶׁר יָכִינוּ,</p>

<p>לִכְרוֹת הַבְּרִית בֵּין הָעָם וּבֵין אֱלֹהֵימוֹ,</p>

<p>וַיַּעֲלוּ עוֹלוֹת כַּמִּסְפָּר, הֵמָּה שָׁחָטוּ,</p>

<p>הֵם קִבְּלוּ דָמָם, עוֹרוֹת הָעוֹלוֹת פָּשָׁטוּ,</p>

<p>אֶת הַקֶּרֶב וּכְרָעַיִם רָחֲצוּ בַמַּיִם,</p>

<p>גַּם נִתְּחוּם לְנִתְחֵיהֶם טֶרֶם יַקְטִירוּ,</p>

<p>אַךְ לַעֲבוֹד עֲבוֹדַת מִזְבֵּחַ לֹא נִגָּשׁוּ,</p>

<p>כִּי רַק מֹשֶה זוֹרֵק דָּם וּמַקְטִיר אִשֶּׁה.</p>

<p>עוֹד זָבְחוּ שַׁלְמֵי שִׂמְחָה, דָּמָם קִבֵּלוּ,</p>

<p>אֶת חֶלְבֵיהֶן יַקְטִירוּ, מֵהֶן הֵרִימוּ,</p>

<p>חֶלְבֵי הַשְּׁלָמִים עִם נִתְחֵי הָעוֹלוֹת יַחַד,</p>

<p>הִקְטִיר מֹשֶה עַל אֵשׁ אֲשֶׁר עַל הַמִּזְבֵּחַ,</p>

<p>מִדַּם מִזְרָק מִזְרָק בִּידֵי נַעַר וָנַעַר</p>

<p>לָקַח מֹשֶה, חֶצְיוֹ בָּאַגָּנוֹת שָׂמָהוּ,</p>

<p>אֶת חֶצְיוֹ הַנִּשְׁאָר זָרַק עַל הַמִּזְבֵּחַ,</p>

<p>לִפְנֵי אֵל כּוֹרֵת הַבְּרִית עִם עַמּוֹ הַפָּעַם.</p>

<p>אֵל הַנֶּאֱמָן שׁוֹמֵר הַבְּרִית עַד דּוֹר אָלֶף,</p>

<p>אִם בָּנָיו יַעַזְבוּהוּ וּבְרִיתוֹ יָפֵרוּ,</p>

<p>בַּשֵּׁבֶט וּבִנְגָעִים דּוֹר דּוֹר יוֹכִיחֵמוֹ,</p>

<p>וּבְרִיתוֹ כָּרַת עִמָּם לֹא יָפֵר עַד נֶצַח,</p>

<p>כִּי אַחֲרֵי הִוָּסְרָם יָשׁוּב לָשׂוּשׂ עָלֵימוֹ,</p>

<p>וִיבָרְכֵם כִּימֵי עוֹלָם וּכְשָׁנִים מִקֶּדֶם.</p>

<br />
</blockquote>

<blockquote>
<p>אַחֲרֵי זָרַק חֲצִי הַדָּם עַל הַמִּזְבֵּחַ,</p>

<p>גַּם הִקְטִיר הָעוֹלוֹת עִם חֶלְבֵי הַזֶּבַח,</p>

<p>וַיִּפֶן אֶל הָעָם אֲשֶׁר שָׁם הִתִיַצָּבוּ</p>

<p>כָּל שִׁבְטֵיהֶם, עַל מַצְּבוֹתֵיהֶם חָלַק לָמוֹ,</p>

<p>וַיִּקַּח סֵפֶר הַבְּרִית אֲשֶׁר כָּתַב אֶמֶשׁ,</p>

<p>וַיִּקְרָא בְּאָזְנֵי הָעָם דִּבְרֵי הַסֵּפֶר,</p>

<p>וַיָּבֶן בַּמִּקְרָא מְפֹרָשׁ גַּם שׂוֹם שֵׂכֶל.</p>

<p>מֶה עָמֹק מִכְתַּב הָאֱלֹהִים הָעָם הֵבִינוּ,</p>

<p>כִּי סֵפֶר זֶה רִאשׁוֹן הוּא אֶל כִּתְבֵי תִפְאֶרֶת,</p>

<p>אֲשֶׁר נִכְתְּבוּ מִפִּי אֵל, מִפִּי יוֹשֵׁב קֶדֶם,</p>

<p>רַב מֵאֶרֶץ לָאֹרֶךְ, מִנִּי יָם לָרֹחַב;</p>

<p>כִּי כַּכֶּסֶף צָרוּף הַמְּזֻקָּק שִׁבְעָתַיִם,</p>

<p>כֵּן הָאֲמָרוֹת הַטְּהוֹרוֹת כָּתַב אֱלֹהֵינוּ,</p>

<p>וְכַכּוֹכָבִים הַגְּדוֹלִים עַל חוּג הַשָּׁמַיִם,</p>

<p>וּבְעֵינֵי חוֹזִים מֵרֹב גָּדְלָם יִפָּלֵאוּ,</p>

<p>סָכָל כִּי יִרְאֵם, כְּכַף אִישֹ לוֹ קָטֹנוּ.</p>

<p>כֵּן דִּבְרֵי הָאֱלֹהִים הַמְּאִירִים פֹּה בַּשֶּׁפֶל,</p>

<p>הַכְּסִיל יַחֲשֹׁב כִּי אִתּוֹ הֵם, אֶת כֹּל יוֹדֵעַ,</p>

<p>וּלְחַכְמֵי לֵב רוּם שָׁמַיִם לֹא יִשְוֶה לָמוֹ,</p>

<p>רוֹמְמוּת אֵל בָּם, וּמִי יֹאמַר בָּאתִי עָדֵימוֹ,</p>

<p>הֵם מִתְבּוֹנְנִים בָם וּמֵיְיָ רָצוֹן יָפִיקוּ,</p>

<p>הַשּׁוֹקְדִים עַל דַּלְתוֹתֵיהֶם חַיִּים יִמְצָאוּ,</p>

<p>לֹא רַק חַיֵּי הָבֶל, אָכֵן גַּם חַיֵּי נָפֶשׁ.</p>

<p>אַשְׁרֵי אִישׁ לָמַד חָכְמָה שׁוֹמֵר מִצְוֹתֶיהָ,</p>

<p>נָכוֹן לִבּוֹ עִמָּהּ, כִּי בֵאלֹהָיו בָּטוּחַ,</p>

<p>אֲשֶׁר הֵבִין דַּרְכָּהּ וַיִּכְתְּבֶנָּה עַל סֵפֶר,</p>

<p>וַיֹּאמֶר: &quot;זֹאת דֶּרֶךְ הַחָכְמָה וּבָהּ לֵכוּ,</p>

<p>&quot;אִם נִפְלָאת הִיא מִכֶּם לֹא נִפְלָאת הִיא מִמֶּנִּי,</p>

<p>&#8220;בִּטְחוּ בִי כִּי לֶקַח טוֹב לָכֶם נָתַתִּי&#8221;.</p>

<p>וּבִלְעָדָיו אַחֲרֵי הַחָכְמָה לֹא תַחְקֹרוּ,</p>

<p>כִּי מִי מִבַּלֵעֲדֵי יְיָ יַגִּידֶנָּה?</p>

<p>רֵאשִׁית חָכָמה מִסֵּפֶר יְיָ יִלְמְדֶנָּה,</p>

<p>וּלְקִנְיָנוֹ תִהְיֶה, לֹא יָסוּר עוֹד מִמֶּנָּה,</p>

<p>אַחֲרֵי קָנָה חָכְמָה, יִקְנֶה בִינָה וָשֵׂכַל,</p>

<p>שִׂכְלוֹ יַשְׂכִּיל בָּם, בִּינָתוֹ תָּבִין טוּב טָעַם.</p>

<p>אֶל חַכְמֵי לֵב יֵלֵךְ, הֵמָּה לוֹ יַגִּידוּ,</p>

<p>מַה מָּצְאָה נַפְשָׁם, וּמַה מֵּאֲבוֹתָם קִבֵּלוּ.</p>

<br />
</blockquote>

<blockquote>
<p>מַה שָּׂמַח לֵב מֹשֶה בִּמְסִבַּת שָׂרֵי קֹדֶשׁ,</p>

<p>אֲשֶׁר כָּבוֹד גַּם הָדָר יְיָ עִטְּרָמוֹ,</p>

<p>אַךְ בָּא מוֹעֵד, בּוֹ צוּרוֹ אֵלָיו יַקְרִיבֵהוּ,</p>

<p>וּלְעֵינֵי כֻלָּם יָרִים קַרְנוֹ וִיכַבְּדֵהוּ,</p>

<p>לָגֶשֶׁת אֶל יְיָ כִּי יַעֲלֶה הָהָרָה,</p>

<p>אֶל הָעֲרָפֶל שָׁם הָאֱלֹהִים וּלְבַדּוֹ יַעַל.</p>

<p>אָז אָמַר יְיָ אֶל מֹשֶה וַיְצַוֵּהוּ:</p>

<p>&quot;רַחֵק מִן הַגְּבוּל שַׂמְתָּ לַאֲצִילֵי עַמֶּךָ,</p>

<p>&quot;וַעֲלֵה אֵלַי הָהָרָה, אֵלַי הִקְרַבְתִּיךָ,</p>

<p>&quot;לֹא כַּאֲשֶׁר עַד כֹּה אִם עָלִיתָ כִּן יָרַדְתָּ,</p>

<p>&quot;כִּי זֹאת הַפַּעַם הֱיֵה שָׁם אַחֲרֵי עָלִיתָ,</p>

<p>&quot;עַד אֲשֶׁר אֶת לֻחוֹת הָאֶבֶן לְךָ אֶתֵּנָה,</p>

<p>&quot;גַּם הַתּוֹרֹה גַּם הַמִּצְוָה אֲשֶׁר כָּתַבְתִּי</p>

<p>&quot;בַּעֲבוּר הוֹרוֹתָם, כַּאֲשֶׁר הוּא כָּתוּב בַּסֵּפֶר,</p>

<p>&quot;וּכְדִבְרֵי הַבְּרִית אֲשֶׁר לִפְנֵיהֶם קָרָאתִי.</p>

<p>&quot;כִּי לֹא אֶת תּוֹרוֹתַי וּמִצְוֹתַי תּוֹרֶךָ</p>

<p>&quot;רוּחִי אֲשֶׁר עָלֶיךָ, מִסַּפֵּר עָצֵמוּ –</p>

<p>&quot;אְם לֹא גַּם אֶת יֹשֶׁר מִלַּי אָשִׂים אֶל פִּיךָ,</p>

<p>&quot;כִּי תוֹרֵם אֶל עַמִּי תִּבְחַר אַתָּה מִלֶּיךָ,</p>

<p>&quot;הֲתַאֲמִין כִּי כָל מַחְשְׁבוֹת לִבְּךָ יָכִילוּ?</p>

<p>&quot;הֲלֹא אִמְרוֹת אָדָם מִיּוֹם אֶל יוֹם יִשְׁתַּנּוּ,</p>

<p>&quot;וּמְלִיצוֹת שׁוֹנוֹת לִבּוֹ אֶל פִּיהוּ יַבִּיעַ,</p>

<p>&quot;גַּם שׁוֹמְעֵי אֲמָרָיו מִלִּין לָהֶם יִבְחָרוּ,</p>

<p>&quot;יַגִּידוּ בָהֶם אֶל שׁוֹאֲלֵיהֶם מַה שָּׁמֵעוּ,</p>

<p>&quot;וּבְרוֹב יָמִים אֶל כָּל תַּלְמִיד שָׂפָה אַחֶרֶת,</p>

<p>&quot;הַשְּׁגִיאָה תֵרֶב, הַמְּרִיבָה תִשְׂגֶא כָּאָרֶז.</p>

<p>&quot;לֹא כֵן דִּבְרֵי הַמְּלִיצוֹת הַכְּתוּבוֹת בַּסֵּפֶר,</p>

<p>&quot;אִם עֲלֵיהֶן אֵין מוֹסִיף, מֵהֶן אֵין גּוֹרֵעַ,</p>

<p>&quot;שָׂפָה אַחַת וּדְבָרִים אֲחָדִים תִּהִיֶינָה,</p>

<p>&quot;גַּם מֵבִין גַּם תַּלְמִידָיו מֵהֶן לֹא יָסוּרוּ,</p>

<p>&quot;כָּל תּוֹפְשֵׂי תוֹרָה דּוֹר דּוֹר בָּהֶם יִתְבּוֹנָנוּ,</p>

<p>&#8220;וּמִבְּאֵר מַיִם חַיִּים זֹאת אֶת כֹּל יָבִינוּ&#8221;.</p>

<p>אַךְ מִי יִבְחַר מִלִּין וּמְלִיצוֹת כָּאֵלֶּה,</p>

<p>יַעֲשׂוּ תוֹרָה לִמְקוֹר חָכְמָה לִכְלִילַת יֹפִי,</p>

<p>בִּמְלִיצָה אַחַת מִשְׁפָּטִים רַבִּים תוֹדִיעַ,</p>

<p>וּבְמִלָּה אַחַת רַבּוֹת מַחְשְׁבוֹת אֵל מַגֶּדֶת <a href="#fn:8" id="fnref:8" title="see footnote" class="footnote"><sup>8</sup></a></p>

<p>הֲיַד אָדָם יַד סוֹפֵר מָהִיר כָּזֹאת יַעַשׂ?</p>

<p>הֲלֹא גָבְהוֹ רָחֲבוּ מִכֹּחוֹ מַעְלָה מַּעְלָה,</p>

<p>אַךְ לֵאלֹהִים זֹאת, יוּכַל כֹּל יוּכַל עֲשׂהוּ,</p>

<p>הוּא יִבְחַר מִלִּין, מָשָׁל וּמְלִיצָה מַעֲשֵׂהוּ,</p>

<p>וִיחַבֵּר אֲמָרִים יִרְאָה וָגֹבַהּ לָמוֹ,</p>

<p>רַק הוּא יֹאמַר: זֹאת הַתּוֹרָה כָּתַבְתִּי אָנִי,</p>

<p>לֹא שׁוֹמֵעַ אֲמָרָיו וַיִּכְתְּבֵם עַל סֵפֶר.</p>

<p>אָמָן חָכָם רוֹשֵׁם תַּבְנִית בַּיִת עַל לוּחַ,</p>

<p>יָכִין עֵצָיו וַאֲבָנָיו, הוּא בוֹנֶה הַבַּיִת,</p>

<p>לֹא עוֹשֵׂי הַמְּלָאכָה חוֹרְשֵׁי עֵץ וָאָבֶן,</p>

<p>עַל כֵּן לִשְׁלֹמֹה בּוֹנֵה הַבַּיִת יִקְרָאוּ,</p>

<p>אַף כִּי לַעֲשׂוֹת בַּמְּלָאכָה יָדָיו לֹא פָעָלוּ.</p>

<p>וּלְיִרְמְיָהוּ כּוֹתֵב הַמְּגִלָּה יִקְרָאוּ,</p>

<p>יַעַן מִפִּיו כָּתַב אוֹתָהּ בָּרוּךְ עַל סֵפֶר.</p>

<p>כֵּן זֹאת הַתּוֹרָה מִכְתַּב אֱלֹהִים נֶחֱשֶׁבֶת,</p>

<p>כִּי מִפִּיו בִּדְיוֹ עַל סֵפֶר מֹשֶה יִכִתְּבֶנָּה.</p>

<br />
</blockquote>

<blockquote>
<p>כַּאֲשֶׁר אִמְרַת אֱלוֹהַּ אֶל מֹשֶה הִגִּיעָה,</p>

<p>לֵאמֹר: &#8220;הֱיֵה נָכוֹן לַעֲלוֹת אֵלַי הָהָרָה&#8221;,</p>

<p>נִצַּב עַל הַנְּבִיאִים אֲשֶׁר עִמּוֹ עוֹדֶנּוּ,</p>

<p>בַּעֲבוּר הֲבִינָם דָּבָר בִּגְדוֹלוֹת יַבִּיטוּ,</p>

<p>כִּי מִי מֵבִין בְּמַרְאוֹת אֱלֹהִים כָּמוֹהוּ?</p>

<p>שָׁם אֶת הַמִּצְוָה צִוָּה אֱלוֹהַּ הוֹדִיעָמוּ,</p>

<p>לֵאמֹר: &quot;שָׂרֵי יִשִׂרָאֵל! חֶבְרַת אַנְשֵׁי רוּחַ!</p>

<p>&quot;אַף כִּי אַהֲבָה עַזָּה לִמְאֹד אֶתְכֶם אָהַבְתִּי,</p>

<p>&quot;עַל פִּי יְיָ עַד מוֹעֵד אֶתְכֶם אֶעֱזֹבָה</p>

<p>&quot;לַעֲלוֹת לְבַדִּי אֶל רֹאשׁ הָהָר, כִּי כֵן צִוַּנִי,</p>

<p>&quot;לָקַחַת מַתְּנוֹתָיו אֶת לֻחוֹת הָאָבֶן,</p>

<p>&quot;גַּם הַתּוֹרָה גַּם הַמִּצִוָה מִכְתַּב צוּרֵנוּ,</p>

<p>&quot;וּבְשׁוּבִי כָּל הַיָּקָר הַזֶּה לָכֶם אָבִיאָה,</p>

<p>&#8220;וּלְמָתַי אָשׁוּב אֲלֵיכֶם לֹא הוֹדִיעָנִי&#8221;.</p>

<p>וּכְכַלּוֹתוֹ דַבֵּר לַעֲדַת אֲהוּבָיו אֵלֶּה,</p>

<p>מִהַר לָקוּם מִמּוֹשָׁבוֹ הוּא וִיהוֹשֻׁעַ</p>

<p>הַמְּשָׁרֵת אוֹתוֹ, הַיּוֹצֵק עַל יָדוֹ מָיִם,</p>

<p>כִּי כֵן אָמַר לוֹ הָאֱלֹהִים וַיְצַו: &quot;קָחֶנּוּ</p>

<p>&quot;מִבֵּין שָׂרֵי עַם אֵלֶּה, לָלֶכֶת אַחֲרֶיךָ</p>

<p>&quot;אֶל מִחוּץ לַגְּבוּל אֲשֶׁר לִזְקֵנִים הִגְבַלְתָּ,</p>

<p>&quot;וַאֲשֶׁר עַד שָׁם לֹא בָאוּ, עַד שָׁם לֹא יָבוֹאוּ,</p>

<p>&quot;עַד בּוֹאוֹ אֶל הַמָּקוֹם שָׁם שִׁבְתּוֹ תַּרְאֶנּוּ,</p>

<p>&quot;כִּי שָׁם יֵשֵׁב עַד שׁוּבְךָ אֵלָיו מִן הַקֹּדֶשׁ,</p>

<p>&#8220;כִּי אֶל הַר הָאֱלֹהִים תַּעֲלֶה אַתָּה לְבַדֶּךָ&#8221;.</p>

<br />
</blockquote>

<blockquote>
<p>לֹא חִנָּם כִּבֵּד אֵל לִיהוֹשֻׁעַ פַּעֲמָיִם:</p>

<p>יוֹם לִתְשׁוּעַת יִשְׂרָאֵל יַד מֹשֶה רוֹמֵמָה,</p>

<p>שָׂם לִיהוֹשֻׁעַ נָגִיד עַל אַנְשֵׁי הֶחָיִל;</p>

<p>יוֹם עַל הַר הָאֱלֹהִים רַגְלֵי מֹשֶה דָּרָכוּ,</p>

<p>דָּרַךְ בִּן נוּן אַחֲרָיו, כּוֹכָב מִבֵּית אֶפְרָיִם,</p>

<p>כִּי רָצָה אֱלֹהִים בָּאִישׁ אֲשֶׁר בּוֹ רוּחַ,</p>

<p>וּבְאַחֲרִיתוֹ נָגִיד וּמְצַוֶּה בָעָם יֶהִי,</p>

<p>גַּם נָבִיא לַיָי יִהְיֶה, אֵלָיו יִשְׁמָעוּ,</p>

<p>לָשֵׂאת הוֹד מַלְכוּת עִם הוֹד הַנְּבוּאָה גַּם יָחַד,</p>

<p>רַק מֹשֶה וִיהוֹשֻׁעַ כָּבוֹד זֶה נָחָלוּ,</p>

<p>וּבַמְּלָכִים אַחֲרֵיהֶם כָּמוֹהֶם לֹא קָמוּ,</p>

<p>עַל כֵּן שָׂם לוֹ אוֹת נָגִיד בִּרְפִידִים יוֹם לָחֶם,</p>

<p>וּבְאוֹת נָבִיא עַל הַר הָאֱלֹהִים אֵל כִּבְּדָהוּ,</p>

<p>וּגְדֻלַּת הַבֵּן שָׂכָר לִיהוֹסֵף אָבִיהוּ,</p>

<p>נָגִיד אֲשֶׁר רוּחַ אֱלֹהִים בּוֹ אֵל שָׂמוֹ,</p>

<p>וּבְרוּחוֹ מִלֵּט מֵרָעָה יוֹשְׁבֵי מִצְרָיִם,</p>

<p>וּבְהוֹדוֹ הָיָה אָדוֹן וּמוֹשֵׁל בָּאָרֶץ,</p>

<p>אַף הוּא הֵבִיא אֶל אַדְמַת חָם כָּל בֵּית אָבִיהוּ,</p>

<p>וַיְנַטְּלֵם וַיְנַשְּׂאֵם וַיְכַלְכְּלֵם בַּלָּחֶם,</p>

<p>וַיִּתֵּן לָהֶם לַאֲחֻזָה אֶת אֶרֶץ גֹּשֶׁן;</p>

<p>גַּם בֵּן נוּן יוֹצֵא מֵעָיו הֱבִיאָם לִכְנַעַן,</p>

<p>הוּא אֶרֶץ זָבַת חָלָב וּדְבַשׁ הוֹרִישָׁמוֹ.</p>

<p>מֹשֶה וִיהוֹשֻׁעַ! אֶת הוֹדְכֶם אֶמְשֹׁלָה</p>

<p>לִשְׁנֵי הַמְּאוֹרוֹת הַגְּדוֹלִים יָאִירוּ אָרֶץ,</p>

<p>פָּנֶיךָ מֹשֶה אוֹר יוֹם כַּשֶּׁמֶשׁ זוֹרֵחַ,</p>

<p>וִיהוֹשֻׁעַ כָּאוֹר נֹגַהּ תַּגִּיהַּ לַיְלָה,</p>

<p>כִּי כַנֹּגַהּ קַרְנַיִם לָהּ מִיַּד הַשֶּׁמֶשׁ,</p>

<p>כֵּן בִּרְפִידִים מִידֵי מֹשֶה גָּבְרָה יָדֶךָ,</p>

<p>וּמֵאוֹר תּוֹרַת מֹשֶה הֵאִיר גַּם פָּנֶיךָ.</p>

<br />
</blockquote>

<blockquote>
<p>וּבְטֶרֶם נִפְרַד מֹשֶה מֵרֵעָיו אֵלֶּה,</p>

<p>אָמַר אֶל הַזְּקֵנִים: &quot;בַּגְּבוּל הַזֶּה שְׁבוּ לָנוּ,</p>

<p>&quot;כָּל הַיָּמִים אֲשֶׁר נִפָּרֵד אִישׁ מֵרֵעֵהוּ,</p>

<p>&quot;עַד אֲשֶׁר נָשׁוּב אֲלֵיכֶם אֲנִי וִיהוֹשֻׁעַ,</p>

<p>&quot;אֶת הַגְּבוּל הַזֶּה לֹא תַעֲבוֹרוּ, פֹּה הוֹחִילוּ,</p>

<p>&quot;אֶת הָעָם תּוֹרוּ, עַל יְיָ תִּתְעַנָּגוּ,</p>

<p>&quot;וּבְשׁוּבְכֶם יוֹם יוֹם מִן הַמַּחֲנֶה, עַד פֹּה גּשׁוּ,</p>

<p>&quot;תּוֹרוֹת וּמִשְׁפְּטֵי צֶדֶק בַּמַּחֲנֶה תּוֹדִיעוּ,</p>

<p>&quot;הִנֵּה אַהֲרֹן וָחוּר שָׂרֵי אֱלֹהִים אֵלֶּה,</p>

<p>&quot;יוֹשְׁבִים עִמָּכֶם בַּגְּבוּלוֹת לָכֶם הִגְבַּלְתִּי,</p>

<p>&quot;וּמִי בַעַל דְּבָרִים יִקְשֶׁה דָבָר מִמֶּנּוּ,</p>

<p>&quot;וּבְפִי הַמּוֹרִים אֵין מַעֲנֶה, יִגַּשׁ אֵלֵימוֹ,</p>

<p>&#8220;יָדָם רַב לָהֶם וּלְרֹחַב לִבָּם אֵין חֵקֶר&#8221;.</p>

<p>וּבְלֶכְתּוֹ מֵרֵעָיו שָׂם מָקוֹם לִיהוֹשֻׁעַ</p>

<p>וַיֹּאמֶר: &#8220;פֹּה שֵׁב עַד אֲשֶׁר אָשׁוּב אֵלֶיךָ&#8221;.</p>

<p>מִלְּבַדּוֹ אֵין אִישׁ אִתּוֹ שָׂם רַגְלָיו לַדָּרֶךְ,</p>

<p>לַעֲלוֹת אֶל הַר הָאֱלֹהִים כַּאֲשֶׁר אֵל צִוָּהוּ,</p>

<p>כַּאֲשֶׁר אֶל אֶחָד מִמְּקוֹמוֹת הָהָר הִגִּיעַ,</p>

<p>רֹאשׁ הָהָר מִמַּעַל לוֹ הֶעָנָן כִּסָּהוּ,</p>

<p>כִּי בִשְׁכּוֹן הַכָּבוֹד עַל הַר סִינַי מִלְמַעְלָה,</p>

<p>גַּם עָנָן וַעֲרָפֶל מִסָּבִיב לוֹ יִשְׁכּוֹנוּ,</p>

<p>הֶעָנָן הַזֶּה שֵׁשֶׁת הַיָּמִים כִּסָּהוּ,</p>

<p>וּמֹשֶה לֹא יָכוֹל לַעֲבוֹר בּוֹ אֶל הַקֹּדֶשׁ,</p>

<p>כִּי מִי יֶעֱרַב לִבּוֹ אֶל יְיָ לָגֶשֶׁת,</p>

<p>טֶרֶם יִקְרָא יְיָ לֵאמֹר: &#8220;עֲלֵה הֵנָּה&#8221;?</p>

<p>כָּל שֵׁשֶׁת הַיָּמִים טִהַר לִבּוֹ מִתַּחַת</p>

<p>לֶעָנָן זֶה, שָׁם נַפְשׁוֹ לֵאלֹהִים הוֹחִילָה,</p>

<p>וּבַיּוֹם הַשְּׁבִיעִי מִתּוֹךְ הֶעָנָן הִשְׁמִיעַ</p>

<p>אֵל אֶת קוֹלוֹ, וַיִּקְרָא אֶל מֹשֶה כִּי יַעַל</p>

<p>אֶל רֹאשׁ הָהָר, אֶל הָעֲרָפֶל הָאֱלֹהִים שָׁמָּה.</p>

<p>קוֹל יְיָ בֶּהָדָר בַּמַּחֲנֶה שָׁמֵעוּ.</p>

<p>עַל הַכָּבוֹד כִּבֵּד אֵל אֶת מֹשֶה הִתִפַּלָּאוּ!</p>

<p>לְמַרְאֵה כְּבוֹד יְיָ כָּאֵשׁ אוֹכֶלֶת,</p>

<p>בְּרֹאשׁ הָהָר עֵינֵי כָל יִשְׂרָאֵל הִבִּיטוּ,</p>

<p>עַל אֹמֶץ לֵב מֹשֶה לַעֲלוֹת שָׁם מַה תָּמָהוּ,</p>

<p>כִּי כִשְׁמוֹעַ מֹשֶה קוֹל אֵל הִתִאַזַּר חָיִל,</p>

<p>לֹא פָחַד מִמַּחֲנוֹת אֵלִים גִּבּוֹרֵי כֹחַ,</p>

<p>כַּאֲשֶׁר יִשְׂרָאֵל אָבִיו לֹא פָחַד בַּדָּרֶךְ</p>

<p>מִמַּלְאָכִים מַחֲנֵה אֱלֹהִים בּוֹ פָגָעוּ,</p>

<p>נִלְחַם עַל יַד יַבֹּק עִם אִישׁ נוֹרָא מַרְאֵהוּ,</p>

<p>שָׂר אֶל מַלְאָךְ עַד הִתְחַנֵּן וַיְשַׁלְּחֵהוּ,</p>

<p>כֵּן נָכוֹן לֵב מֹשֶה וּבְחֶסֶד אֵל בָּטוּחַ,</p>

<p>וַיָּבֹא מֹשֶה בְּתוֹךְ הֶעָנָן וַיַּעַל</p>

<p>אֶל הָהָר בֶּטַח, עַד גִּשְׁתּוֹ אֶל עַרְפְּלֵי טֹהַר,</p>

<p>וַיְהִי שָׁם אַרְבָּעִים יוֹם גַּם אַרְבָּעִים לָיְלָה</p>

<br />
</blockquote>

<blockquote>
<p><strong>תם</strong></p>

<br />
</blockquote>

<div class="footnotes">
<hr />
<ol>

<li id="fn:1">
<p>על הגליון כתוב:</p>

<p>אך לבות ממרים על מרים ידאבו, <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>על הגליון כתוב:</p>

<p>אל! הצליחני, נפשי גם זאת הפעם</p>

<p>לשיר על יום הקהל היא חומדת, <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>על הגליון כתוב:</p>

<p>וכגורלם יהיה גם גורלנו, <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>כן כתוב בכתב יד. ולולא יראתי לשלוח יד במלאכת  משורר כמוהו, הגהתי:</p>

<p>כי אל מבלעדי כהם תעבודו, <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>במקום &#8220;את ספרו&#8221;, כתוב על הגליון: &#8220;אמרות  קדשו&#8221;. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>אולי צ&#8220;ל &#8221;לערוך לחם&#8220;, או שהוא על דרך לשון ארמית  &#8221;עבד לחם&quot; רב (דניאל ה&#8216; א&#8217;): <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>בכל הדפוסים הקודמים, השמונה שורות מן &#8220;אחרי יעברו
את הירדן&#8221; כו&#8216; עד &#8220;רבה תפארת&#8221;, הנמצא בדפוס זה בצד 104 נדפסו (בטעות
המעתיקים) לפני פסקא &#8220;מה ישמח לב משה&#8221; כו&#8217;, בצד 108, מה שאין שם מקומם,
ופה תקנתי כראוי. – המדפיס, יג&quot;מ <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>על הגליון כתוב:</p>

<p>במליצה הקטנה תכיל עצות אלפים,</p>

<p>ומלה אחת חדשות אלף מגדת, <a href="#fnref:8" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/55239">https://benyehuda.org/read/55239</a></div></body></html>