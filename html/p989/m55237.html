<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שירי תפארת: השיר הששה עשר [נקם יי נוטר למשנאהו]</title>
	<meta name="author" content="נפתלי הרץ וייזל"/>
</head>
<body>

<blockquote>
<p><a href="#fn:1" id="fnref:1" title="see footnote" class="footnote"><sup>1</sup></a></p>
</blockquote>

<blockquote>
<p>נוֹקֵם יְיָ, נוֹטֵר לִמִשַׂנְאֵהוּ,</p>

<p>נֶגֶד מִי הִתְקוֹמֵם עוֹשׂוֹ יַרְאֵהוּ,</p>

<p>יַחֲרִידֵהוּ וִימַּלֵא פָנָיו בֹּשֶת,</p>

<p>אִם טוֹב יְיָ, אִם עוֹבֵר עַל פֶּשַׁע,</p>

<p>לֹא יָחֹן עַז פָּנִים, אִישׁ מַרְבֶּה רֶשַׁע,</p>

<p>לִבּוֹ בוֹ כַּבַּרְזֶל, מִצְחוֹ כַּנְחֹשֶת.</p>

<br />
</blockquote>

<blockquote>
<p>אֱנוֹשׁ! מָחָר תֹּאכְלֶנּוּ הַתּוֹלַעַת,</p>

<p>שִכְלוֹ נָע וָנָד בִּינָתוֹ צוֹלַעַת,</p>

<p>וּבְצֵאת רוּחוֹ עֶשְׁתּוֹנוֹתָיו תֹּאבְדָנה,</p>

<p>הַהוּא יָרִים רֹאשׁוֹ יַרְחִיב אֶת פִּיהוּ,</p>

<p>וִידַבֵּר רַע עַל קוֹנוֹ, עַל אָבִיהוּ,</p>

<p>וּמְזִמּוֹת כִּי תַהֲרֶיןָ שָׁוְא תֵּלַדְנָה.</p>

<br />
</blockquote>

<blockquote>
<p>אִם אֲשֶׁר עוֹמֵד עִמּוֹ בַּל יוֹדֵעַ,</p>

<p>וַאֲשֶׁר יַגִּיד רָקִיעַ בַּל שׁוֹמֵעַ,</p>

<p>אֵיכָה יָבִין גָּבוֹהַּ עַל גָּבוֹהַּ,</p>

<p>לֵאמֹר אֵין אֱלֹהִים, יִנְאַץ עוֹשֵׂהוּ,</p>

<p>כָּל חַכְמֵי לֵב כִּי יֹאמְרוּ לוֹ דֵּעֵהוּ,</p>

<p>שוּר דַּרְכּוֹ בִּין פָּעֳלוֹ וַחֲזֵה אֱלוֹהַּ.</p>

<br />
</blockquote>

<p>__________</p>

<blockquote>
<br />
</blockquote>

<blockquote>
<p>יִתְגַּדֵּל עַל כֻּלָּם, יַחֲבוֹק אִוֶּלֶת,</p>

<p>קִיר נָטוּי מִשְׂגָּב לוֹ, חוֹמָה נוֹפֶלֶת,</p>

<p>שִׂכְלוֹ לוֹ מִגְדָּל עֹז, פַּח לוֹ שֹׁטֵחַ,</p>

<p>אִם אַנְשֵׁי שֵׁם דּוֹר דּוֹר בַּמֶּחֱקַר שָׁגוּ</p>

<p>בְּנֵיהֶם אַחֲרֵיהֶם לָהֶם לָעֲגוּ,</p>

<p>בַּמֶּה שִׂכְלוֹ גָדוֹל כִּי בוֹ בֹטֵחַ?</p>

<br />
</blockquote>

<blockquote>
<p>לָמָּה נִבְהַל מִכָּל רָעוֹת עוֹלָמוֹ,</p>

<p>תֵּבוֹשׁ נַפְשׁוֹ מְירוֹא אֵל, מוֹשֵׁל בָּמוֹ,<a href="#fn:2" id="fnref:2" title="see footnote" class="footnote"><sup>2</sup></a></p>

<p>וּבְצַר לָהּ עֶזְרָתוֹ בַּל שֹׁאֶלֶת,</p>

<p>יַעַן הַאֲמֵן כִּי אֵל בִּימִינוֹ יֶשַׁע,</p>

<p>גַּם נֶאְזָר בִּגְבוּרָה לֹא יִשָּׂא פֶשַׁע,</p>

<p>מִזֹּאת תָּקוּץ רִשְׁעָה, תִּמְאַס אִוֶּלֶת.</p>

<br />
</blockquote>

<blockquote>
<p>תּוֹרַת רָשָׁע יָדוֹ, תַּאֲוָתוֹ חֻקָּה,</p>

<p>מֵישָׁרִים לוֹ צָרִים, צֶדֶק לוֹ צוּקָה,</p>

<p>מִי אָדוֹן לִי יֹאמַר, חָפְשִׁי נוֹלַדְתִּי,</p>

<p>לָמָּה אַשְׁחִית דִּבְשִׁי אַף אַרְבֶּה לִי תּוּגָה,</p>

<p>בִּשְׁרִירוּת לִבִּי אֵלֵךְ מֵאֵין סוּגָה,</p>

<p>זֶה חֶלְקִי בַּחַיִּים, אֶת זֶה אָהַבְתִּי.</p>

<br />
</blockquote>

<blockquote>
<p>לוּ עַל לֵב אֲפֵלְיָה תָּנַח הָרוּחַ,</p>

<p>שַׁעַר בֵּית הָאֱלֹהִים יִרְאֶה פָּתוּחַ,</p>

<p>יֶחֱזֶה הַסֻּלָם יַעֲלוּ בוֹ שָׁמָיִם,</p>

<p>עוֹד יָשׁוּב לִרְאוֹת שָׁוְא וִיחַבֵּק הֶבֶל,</p>

<p>כְּאִישׁ יָעַץ אֶת עַמּוֹ לַעֲשׂוֹת תֶּבֶל,</p>

<p>אַחֲרֵי הָיָה נוֹפֵל וּגְלוּי עֵינָיִם.</p>

<br />
</blockquote>

<blockquote>
<p>כִּי כָל בָּאֵי שַׁחַת זוּ לֹא עוֹד יַשְכִּילוּ,</p>

<p>אַף לֹא מוֹפְתִים רַבִּים לָהֶם יוֹעִילוּ,</p>

<p>לַהֲקִימָם מִמַּהֲמוֹרוֹת בּוֹ נָפָלוּ,</p>

<p>אֹפֶל לִבָּם לֹא עוֹד בּוֹ אוֹר יַגִּיהַּ,</p>

<p>גֹּבַהּ רוּחָם עַל כָּל אַוָּתָם תַּגְבִּיהַּ,</p>

<p>מִלַּפִּיד בּוּז, מִשִּׂכְלָם, כֹּל יִשְׁאָלוּ.</p>

<br />
</blockquote>

<blockquote>
<p>צוּרִי! זֹאת מִתּוֹרָתְךָ לִמַּדְתָּנוּ,</p>

<p>כִּי יִרְאָתְךָ נוֹתֶנֶת חָכְמָה בָנוּ,</p>

<p>גַּם הַשְׂכֵּל גַּם יָדוֹעַ אֶת גָּדְלֶךָ,</p>

<p>לֹא כֵן מַשְחִית נַפְשׁוֹ מֵרֶשַׁע כֶּסֶל,</p>

<p>יִסְגּוֹד גַּם אֶל בּוּל עֵץ, יִכְרַע לַפֶּסֶל,</p>

<p>יֹאמַר: &quot;הַכֹּל מִקְרֶה יַכְחִישׁ פָּעֱלֶךָ.</p>

<br />
</blockquote>

<blockquote>
<p>כִּי הָאוֹתוֹת עַל מִצְרַיִם צִוִּיתָ,</p>

<p>גַּם הַנּוֹרָאוֹת עַל יַם סוּף עָשִׂיתָ,</p>

<p>שָׁמְעוּ עַמִּים יִרְגָּזוּן חִיל מָצָאוּ,</p>

<p>פָּחֲדוּ עַמּוֹן מוֹאָב אֱדוֹם וּפְלֶשֶׁת,</p>

<p>אֶל מַחֲנֵה הָאֱלֹהִים חָדְלוּ מִגֶּשֶׁת,</p>

<p>גַּם צֹעַן וּכְנַעַן מִמְּךָ יָרֵאוּ.</p>

<br />
</blockquote>

<blockquote>
<p>שִׁחֵת לוֹ עֲמָלֵק מָאַס הַדַּעַת,</p>

<p>שָׂם קִיקָלוֹן עַל רֹאשׁוֹ כְּמִגְבַּעַת,</p>

<p>מִכָּל פּוֹעֲלֵי אָוֶן דָגוּל לָנֶצַח,</p>

<p>כִּי מָשְׁחָתוֹ בוֹ אִישׁ שׂוֹנֵא אֶת קוֹנֵהוּ,</p>

<p>וּכְלֹא אָדָם מוּמוֹ, נָכְרִי מַעֲשֵׂהוּ,</p>

<p>גַּם בֵּין עֲדַת גֵּאִים עַזֵּי מֶצַח <a href="#fn:3" id="fnref:3" title="see footnote" class="footnote"><sup>3</sup></a>.</p>

<br />
</blockquote>

<blockquote>
<p>כִּי מִלְחֶמֶת צַד זֶה עַל מַה נִּשְׁעָנָה?</p>

<p>לֹא לָבוּז בַּז לֹא מִשִּׂנְאָה נוֹשָׁנָה,</p>

<p>אַךְ בַּעֲבוּר נָאֵץ עוֹשׂוֹ כִּמְתַעְתֵּעַ,</p>

<p>רָב בָּעָם עָבְרוּ יָם בֵּין חוֹמוֹת מַיִם,</p>

<p>מֵימָם מִצּוּר, לַחֲמָם מִדְּגַן שָׁמַיִם,</p>

<p>וַעֲנַן יְיָ לִפְנֵיהֶם נוֹסֵעַ.</p>

<br />
</blockquote>

<blockquote>
<p>בְּעַם עָיֵף וּמִתְּלָאוֹת יָגֵעַ,</p>

<p>מִלְחָמָה לֹא קָרָא, אֵין אִישׁ יוֹדֵעַ</p>

<p>כִּי יָבוֹא צַר עַד רָאוּ אֶת מַחֲנֵהוּ,</p>

<p>כַּגַּנָּב יָרֵא יוֹם, יֶחְבָּא בַמַּאֲרָב,</p>

<p>כֵּן זִנֵּב נֶחֱשָׁלִים אַנְשֵׁי הָעֵרֶב,</p>

<p>מִבּוֹא אֶל הַמַּחֲנֶה לִבּוֹ יַכֵּהוּ.</p>

<br />
</blockquote>

<blockquote>
<p>אֵל! לִזְכּוֹר אֶת פִּשְׁעוֹ לָנוּ צִוִּיתָ,</p>

<p>וּלְהַשְׁמִיד עַד כָּלָה עַם זוּ בָּזִיתָ,</p>

<p>לֹא נָשִׂימָה לִמְנָאֲצֵי אֵל יָדָיִם.</p>

<p>וּבְסָפְרֶךָ עַמִּים לָעֵת תִּפְקְדֵּמוֹ,</p>

<p>אֶת עַם עֲמָלֵק לֹא תִסְפּוֹר בֵּינֵימוֹ,</p>

<p>זִכְרוֹ תִּמְחֶה מִתַּחַת הַשָּׁמָיִם.</p>

<br />
</blockquote>

<blockquote>
<p>עוּרָה כִנּוֹרִי כִּי לָאֵל אָשִׁירָה,</p>

<p>מַעֲשֵׂה צוֹרֵר וַעֲלִילוֹתָיו אַזְכִּירָה,</p>

<p>עֵט סוֹפֵר יַזְכִּיר זֹאת אֶל לֵב שֹׁכֵחַ.</p>

<p>אַתָּה זוֹכֵר הַנִּשְׁכָּחוֹת הוֹרֵנִי,</p>

<p>וּלְהָאִיר אֶל הוֹלְכֵי חֹשֶׁךְ שִׂימֵנִי,</p>

<p>יִהְיֶה שִׁירִי לָהֶם כָּאוֹר זוֹרֵחַ.</p>

<br />
</blockquote>

<p>__________</p>

<blockquote>
<br />
</blockquote>

<blockquote>
<p>פִּלְאֵי אֱלֹהִים עֶלְיוֹן נוֹרָאוֹת הָאֵלֶּה,</p>

<p>אֲשֶׁר עָשָׂה עַל אַדְמַת חָם, שָׂם בִּילֵיל תֹּהוּ,</p>

<p>עָשׂוּ שֵׁם בָּאֲרָצוֹת רַבּוֹת, בַּגּוֹיִם נִשְׁמָעוּ,</p>

<p>בִּזְרוֹעָם לֹא בָטְחוּ עוֹד, מִמָּעוּזָם בּוֹשׁוּ,</p>

<p>רָאוּ כִּי הֵם וֶאֱלִילֵיהֶם לוֹ רִיק נֶחְשָׁבוּ,</p>

<p>גַּם מִצְרַיִם אֲדוֹנֵי יִשְׂרָאֵל מִקֶּדֶם,</p>

<p>לָצֵאת עוֹד בַּחֶרֶב לִקְרָאתָם לֹא יָסָפוּ,</p>

<p>רָאוּ כִּי נוֹרָא אֵל אַדִּיר מֵהַרְרֵי טָרֶף.</p>

<p>אִם מִצְרַיִם רֹאשׁ הַמַּמְלָכוֹת פָּחֲדוּ פָחַד,</p>

<p>אַף כִּי יֶתֶר הַמַּמְלָכוֹת קֵדְמָה וָנֶגְבָּה,</p>

<p>אֱדוֹם עַמּוֹן וּמוֹאָב פְלֶשֶׁת וּכְנָעַן,</p>

<p>אֲשֶׁר קָרְנָם שָׁפָלָה מִקֶּרֶן מִצְרָיִם,</p>

<p>בָּם לֹא קָם רוּחַ מִמִּסְגְּרוֹתֵיהֶם רָגָזוּ,</p>

<p>וּמִי מֵהֶם הֶאֱמִין כִּי עַם קָטֹן בָּאָרֶץ,</p>

<p>הוּא יִתְרוֹמֵם עַל אֵל, יִתְגַּבֵּר עַל עוֹשֵהוּ,</p>

<p>עַל כָּל אֲשֶׁר הִפְלִיא לַעֲשׂוֹת רֹאשׁוֹ יָנִיעַ,</p>

<p>עַל מַלְכֵי אֶרֶץ יִלְעַג יֹאמַר אַךְ נוֹאָלוּ,</p>

<p>וִיאַמֵּץ לֵב יָעֵז פָּנִים לָבוֹא מִדְבָּרָה,</p>

<p>לַעֲרוֹךְ שָׁם מִלְחָמָה עִם צִבְאוֹת עוֹשֵׂה פֶלֶא,</p>

<p>אֲשֶׁר מַלְאַךְ הָאֱלֹהִים לִפְנֵיהֶם נוֹסֵעַ,</p>

<p>אֲשֶׁר מַאֲכָלָם מָן וּמִצּוּר יִשְׁתּוּ מָיִם.</p>

<p>אָכֵן אֶת אֲשֶׁר לֹא הֶאֱמִינוּ הִתְבּוֹנָנוּ,</p>

<p>כִּי כֵן עָשָׂה עֲמָלֵק הַיּוֹשֵׁב בַּנֶּגֶב,</p>

<p>כִּי נַעֲוֵה לֵב זֶה בָּא לִרְפִידִים עִם מַחֲנֵהוּ,</p>

<p>הוּא נִלְחַם עִם יִשְׂרָאֵל, הוּא חֵרֵף עוֹשֵׂהוּ,</p>

<p>אָמַר נָבָל: &quot;מִמִּי אִירָא? אֵין אֵל מִמָּעַל,</p>

<p>&quot;אֱוִילִים יוֹשְׁבֵי תֵבֵל, נוֹאֲלוּ שָׂרֵי צֹעַן,</p>

<p>&quot;אַךְ חִנָּם מִמֹּשֶׁה וּמֵאַהֲרֹן פָּחָדוּ,</p>

<p>&quot;כַּיּוֹם נוֹדַע לִי כִּי כֹחַ אֵלִים אֵין בָּמוֹ,</p>

<p>&quot;מִרְמַת אֲנָשִׁים חָקַרְתִּי, תַּחְבּוּלוֹת גֶּבֶר,</p>

<p>&quot;גַּם מוֹסְדוֹת אֶרֶץ בִּינוֹתִי חֻקּוֹת שָׁמָיִם,</p>

<p>&quot;אֲשֶׁר רַב מִכָּל חַכְמֵי הָאֲרָצוֹת חָכַמְתִּי,</p>

<p>&quot;מַעֲשַׂי יָעִידוּ כִּי עֵת עַמִּים כֻּלָּם יִרְגָּזוּ,</p>

<p>&quot;לַעֲרוֹךְ מִלְחָמָה עִם חֵיל אֵלִים אֵלְכָה אָנִי,</p>

<p>&quot;אִם תּוֹשַׁע לִי יָדִי יֵדְעוּ כִּי אֱנוֹשׁ הֵמָּה.</p>

<br />
</blockquote>

<blockquote>
<p>הוֹי גֵּאוּת אִישׁ רַבַּת הַמְּהוּמָה, הוֹי אֹהֲבָיִךְ!</p>

<p>אַתְּ תִּשְׁבִּי הַנְּפָשׁוֹת שֶׁבְי תּוֹלִיכִים חֹשֶךְ</p>

<p>אַתְּ הַמְלַמֶּדֶת שָׁוְא, אַתְּ הַמְלַמֶּדֶת שָׁקֶר,</p>

<p>אַתְּ גֵּאוּת לֵב אִישׁ עַל מוֹסְדֵי שָׁוְא תִּבְנִי בָיִת,</p>

<p>לִמְקוֹם שִׁבְתֵּךְ וּבְשֵׁבֶט בַּרְזֶל בּוֹ תִמְשֹׁלִי</p>

<p>עַל הַנֶּפֶשׁ כֻּלָּהּ, וּלְאִמְרֵי פִיךְ יִשְׁמָעוּ,</p>

<p>וְלַשֶּׂכֶל, לוֹ הַמִּשְׁפָּט, תֹּאמְרִי אִמְּךָ אָנִי!</p>

<p>מִצּוּפֵךְ תַּאֲכִילִיהוּ, מֵחֶלְבֵּךְ תֵּנִיקִיהוּ,</p>

<p>וּבְחֵיקֵךְ תַּשְׁכִּיבִיהוּ, יָלִין בֵּין שָׁדַיִךְ,</p>

<p>אָסוּר בַּאֲסוּרַיִךְ, בַּתֹּהוּ תוֹלִיכִיהוּ,</p>

<p>וּבְמֶחְקָרָיו כִּי יַחֲקוֹר, יָדֵךְ בּוֹ אוֹחֶזֶת,</p>

<p>כִּי יוֹסִיף לִשְׁפּוֹט עָוֶל, תּוֹסִיפִי הַלְלֵהוּ,</p>

<p>מָה רַב כֹּחֶךְ תֹּאמְרִי לוֹ, הֲנִמְצָא כָמוֹךָ.</p>

<p>נִשְׁעָן עַל חֲלַקְלַקּוֹתַיִךְ יֵלֶךְ בֶּטַח,</p>

<p>יִלְעַג עַל יִשְרֵי לֵב, יִבֶז לִמְשִׁיבֵי טָעַם,</p>

<p>עִוְרוֹת עֵינֵי לִבּוֹ מֵרְאוֹת אֶת תּוֹעֲבוֹתָיִךְ,</p>

<p>כִּי הוּא בַעֲלֵךְ הוּא יִמְשָׁל בָּךְ, אַךְ אַתְּ מֹרֶדֶת,</p>

<p>זָנִית מִתַּחַת אִישֵׁךְ אֶת תִּפְאַרְתּוֹ חִלַּלְתְּ,</p>

<p>גַּם הָרִית לִזְנוּנִים וַתֵּלְדִי יַלְדֵי שָׁקֶר</p>

<p>בִּשְאוֹל בָּנִית בֵּיתֵךְ וְשַׁעֲרֵךְ שַׁעֲרֵי מָוֶת,</p>

<p>בּוֹ שַׂמְתְּ אֶת רַגְלוֹ וַתִּתְּנִיהוּ לִרְאוֹת שָׁחַת,</p>

<p>מִדֵּי עֲלוֹתוֹ, אֶל עִמְקֵי בוֹר תּוֹרִידִיהוּ,</p>

<p>לָשׁוּב מִדֶּרֶךְ בָּא בוֹ לֹא עוֹד תַּנִּיחִיהוּ.</p>

<p>הוֹי נָבוֹן נֶגֶד פָּנָיו, נִתְעָב אֶל עוֹשֵׂהוּ,</p>

<p>מִגְּלָמִים מִסָּבִיב לָךְ לֹא תֵדַע מָה הֵמָּה,</p>

<p>אֵיךְ מָרוֹם תַּעַל, בַּשָּׁמַיִם תָּשֶׁת פִּיךָ?</p>

<p>אֶל הַגְּדוֹלוֹת תִּשְׁמַעְנָה אָזְנֶיךָ לָעַגְתָּ,</p>

<p>לַנִּפְלָאוֹת תִּרְאֶינָה עֵינֶיךָ כִּחַשְׁתָּ,</p>

<p>כַּאֲשֶׁר זָדָה עֲמָלֵק אֵין נָבָל כָּמוֹהוּ,</p>

<p>כִּי כֵן לֹא עָשָׂה גוֹי, וּמַה שֶׂכֶר מַעֲשֵׂהוּ</p>

<p>קִיקָלוֹן תַּחַת כָּבוֹד, בּוּז תַּחַת תִּפְאֶרֶת,</p>

<p>בָּא כַכֶּלֶב רָע מוּל לֹא הֵרַע לוֹ נוֹבֵחַ,</p>

<p>כִּי מָה עָשָׂה לוֹ יִשְׂרָאֵל יִתְגָּר בָּם לָחֶם,</p>

<p>דֶּרֶךְ הַגּוֹיִם לֹא שָׁמַר, חֹק מַלְכֵי אֶרֶץ,</p>

<p>אִם לִצְבֹא צָבָא בָּאִים, יַעַן מֶה, יוֹדִיעוּ,</p>

<p>כַּגַּנָּב הִסְתִּיר בּוֹאוֹ, בַּדֶּרֶךְ קָרָהוּ,</p>

<p>מֵהִלָּחֵם עִם הַמַּחֲנֶה לִבּוֹ הִכָּהוּ,</p>

<p>רַק זִנֵּב הַנֶּחֱשָׁלִים אַנְשֵׁי הָעֵרֶב,</p>

<p>לֹא זָכַר כִּי חֶרְפָּה זֹאת לוֹ, כִּי זָר מַעֲשֵׂהוּ,</p>

<p>עַמִּים עַל הַמַּמְלָכוֹת מִלְחָמָה יַקְדִּישׁוּ,</p>

<p>לֹא הִלָּחֵם בַּמִּדְבָּר עִם עַם הוֹלֵךְ דֶּרֶךְ,</p>

<p>עִם עַם לֹא נִסָּה בַקְּרָב, עָיֵף גַּם יָגֵעַ.</p>

<p>אַךְ כָּל מַחְשְׁבוֹת לִבּוֹ הַרְאוֹת אֶל שׁוֹכְנֵי אָרֶץ,</p>

<p>כִּי מִתְלוֹצֵץ הוּא בָּעָם יָצָא מִמִּצְרָיִם,</p>

<p>כִּי בוֹזֶה נוֹרָאוֹת אֵל וּמְחַלֵּל כָּל קֹדֶשׁ,</p>

<p>כִּי לֹא יָרֵא אֱלֹהִים לִלְאוּמִים הוֹדִיעַ,</p>

<p>וּלְלַמֵּד לִבְנֵי תֵבֵל כִּי אֵין אָדוֹן לָמוֹ.</p>

<br />
</blockquote>

<blockquote>
<p>יוֹשֵׁב בַּשָּׁמַיִם יִשְׂחָק, אֵל יִלְעַג לָמוֹ,</p>

<p>אֲשֶׁר לוֹ הַשָּמַיִם וַאֲשֶׁר לוֹ הָאָרֶץ,</p>

<p>כִּי יַחְפּוֹץ תִפְתַּח אֶרֶץ פִּיהָ תִּבְלָעֵמוֹ,</p>

<p>אִם מִצְרַיִם יָרָה בִּמְצוּלוֹת כָּעוֹפֶרֶת,</p>

<p>מִי עֲמָלֵק וּמִי עַמּוֹ כִּי יִמָּלֵטוּ?</p>

<p>לוּלֵי כִּי שֵׁבֶט אַף שָׂמוֹ אֵל, מַטֵּה זָעַם</p>

<p>לִרְדּוֹת בּוֹ יִשְׂרָאֵל, הֶרְאָם מָה אַחֲרִית אָוֶן,</p>

<p>כִּי חָטָא הָעָם וּקְדוֹשׁ יִשְׂרָאֵל נִאֵצוּ,</p>

<p>הֵם נִסּוּ אֵל, אִם יוּכַל תֵּת מַיִם בָּחָנוּ,</p>

<p>עַל כֵּן הֵנִיחוֹ לָבוֹא, הֵנִיחוֹ הָרֵעַ,</p>

<p>וּבְגוֹי נָבָל הִכְעִיסָם יַעַן הִכְעִיסוּהוּ,</p>

<p>וַיְנַתֵּק מוֹסְרוֹת כֶּלֶב, חַפִשִׁי שִׁלַּח פֶּרֶא,</p>

<p>בָּא וַיִּבֶז צִבְאוֹת אֵל וַיְחָרֵף עוֹשֵׂהוּ,</p>

<p>שָׁמְעוּ יִשְׂרָאֵל וַיֵּצֶר לָהֶם וַיֹּאמֵרוּ:</p>

<p>&quot;מִי הַכֶּלֶב הַמֵּת הַזֶּה כִּי יִפְעַר פִּיהוּ,</p>

<p>&#8220;וִידַבֵּר נֶאָצוֹת עַל תִּפְאֶרֶת עֻזֵּנוּ&#8221;?</p>

<p>לִקְדוֹשׁ יְיָ, אֶל מֹשֶׁה נָשְׂאוּ עֵינֵימוֹ,</p>

<p>כִּי יָסִיר חֶרְפַּת עַמּוֹ, יִקּוֹם מֵאוֹיְבֵהוּ.</p>

<p>אַךְ לֹא אָבָה אֵל כִּי הוּא יוֹשִׁיעֵם הַפָּעַם,</p>

<p>כִּי לִכְבוֹד עַבְדּוֹ קִנֵּא, יוֹם רִיב זָכַר לָמוֹ,</p>

<p>יַעַן רָבוּ עִמּוֹ, תּוֹעָה עָלָיו דִּבֵּרוּ,</p>

<p>עַל כֵּן לָצֵאת לִפְנֵי בוֹזָיו לֹא הֵנִיחָהוּ,</p>

<p>גַּם בַּעֲבוּר הַכְלֵם עֲמָלֵק וּלְהַשְׁפִּילֵהוּ</p>

<p>בֵּין הָעַמִּים, מָנַע עַבְדּוֹ מִצְּבֹא עָלֵיהוּ,</p>

<p>אָמַר אֱלֹהִים: &quot;חֶרְפָּה בַגּוֹיִם אֶתְּנֵהוּ,</p>

<p>&quot;נִקְלִים אֵלֶּה, עִם נוֹשֵׂא הוֹד בַּל יִלָּחֵמוּ,</p>

<p>&quot;לִמְשָׁרְתוֹ צִוִּיתִי, לִיהוֹשֻׁעַ אִישׁ חָיִל,</p>

<p>&quot;הוּא יַשְׁפִּיל זֵדוֹנִים אֵלֶּה, הוּא יַכֵּם לֶחִי,</p>

<p>&quot;וּלְמֹשֶׁה אֶתֵּן כָּבוֹד, הָדָר אֲעַטְּרֶנּוּ,</p>

<p>&quot;עַל רֹאשׁ הַגִּבְעָה יַעַל, כַּנֵּס אֲקִימֶנּוּ,</p>

<p>&quot;וִישׁוּעַת עָם יַעֲשֶׂה מֵרָחוֹק מֵאֵין חָרֶב,</p>

<p>&quot;עַל כֵּן שַׂר הַצָּבָא וָעָם אֵלָיו יַבִּיטוּ,</p>

<p>&quot;יִרְאוּ יִשְׂרָאֵל כִּי לֹא הֵם, אַךְ הוּא מוֹשִׁיעַ,</p>

<p>&#8220;כִּי אָז יִגְבָּרוּ עֵת תָּרִים יָדוֹ מַטֵּהוּ&#8221;.</p>

<br />
</blockquote>

<blockquote>
<p>כַּאֲשֶׁר שָׁמַע מֹשֶׁה מִפִּי עֶלְיוֹן כָּאֵלֶּה,</p>

<p>קָרָא לִיהוֹשֻׁעַ וַיְצַוֵּהוּ וַיֹּאמֶר:</p>

<p>&quot;אִישׁ נֶאֱמָן לִנְקוֹם נִקְמַת יְיָ נִבְחַרְתָּ,</p>

<p>&quot;מֵאוֹיבָיו אַל תִּירָא כִּי כֶעָשָׁן יָפוּצוּ,</p>

<p>&quot;כִּי אִם אַתָּה שַׂר הַצָּבָא אֲנִי אִתֶּךָ,</p>

<p>&quot;רַק לֵךְ וּבְחַר לָנוּ בַמַּחֲנֶה אַנְשֵׁי חָיִל,</p>

<p>&quot;מִנְּדִיבֵי עָם אֶת אוֹיְבֵי יְיָ יִשְׂנָאוּ,</p>

<p>&quot;וּמִנְּשׂוֹא נֶאָצוֹתֵיהֶם מָוֶת יִבְחָרוּ;</p>

<p>&quot;כִּי לֹא נִסָּה הָעָם עַד הַיּוֹם לַחֲגוֹר חָרֶב.</p>

<p>&quot;עִם מִסְפָּר הַנְּדִיבִים תִּמְצָא, אַף כִּי מִעֵטוּ,</p>

<p>&quot;צֵא הִלָּחֵם בַּעֲמָלֵק אַל יִפּוֹל לִבֶּךָ,</p>

<p>&quot;כִּי עַל רֹאשׁ גִּבְעָה הַזֹּאת מָחָר אֶתְיַצָּבָה,</p>

<p>&quot;וּבְיָדִי מַטֵּה הָאֱלֹהִים, עֻזּוֹ יָדַעְתָּ,</p>

<p>&quot;מִפָּנָיו חָרַד פַּרְעֹה נָמוֹגוּ מִצְרָיִם,</p>

<p>&quot;מִפָּנָיו נָע הַיָּם, מִפָּנָיו מֵי יַם שָׁבוּ,</p>

<p>&quot;גַּם עֲמָלֵק עִם עַמּוֹ מִפָּנָיו יָחִילוּ,</p>

<p>&#8220;מִגַּעֲרַת אֱלֹהִים סוּס וָרֶכֶב יֵרָדֵמוּ&#8221;.</p>

<br />
</blockquote>

<blockquote>
<p>שָׂמַח לֵב גִּבּוֹר עַל כִּי בוֹ בָחַר עוֹשֵׂהוּ,</p>

<p>לַעֲשׂוֹת בִּמְנַאֲצָיו נָקָם וּלְהִתְקוֹטֵט בָּמוֹ,</p>

<p>עַד כִּי יַעֲבִיר מֶמְשֶׁלֶת זָדוֹן מַטֵּה רֶשַׁע,</p>

<p>וַיַּעֲבוֹר בַּמַּחֲנֶה וַיְבַקֵּשׁ אַנְשֵׁי חַיִל,</p>

<p>בַּעֲבוּר הִלָּחֵם בַּעֲמָלֵק וּלְהַכְנִיעֵהוּ,</p>

<p>וַיֹּאמֶר: &quot;אִם יֶשׁ נוֹתְנִים כָּבוֹד לֵאלֹהֵינוּ,</p>

<p>&quot;עַל חַרְבָּם יִפְּלוּ וּמְרֵרָתָם יִשְׁפְּכוּ אָרְצָה,</p>

<p>&quot;מִשְּׁמוֹעַ נֶאָצוֹת עַל תִּפְאֶרֶת עֻזֵּנוּ,</p>

<p>&quot;מֵרְאוֹת אַנְשֵׁי קָלוֹן צִבְאוֹת יְיָ יָבוּזוּ,</p>

<p>&quot;הֵמָּה יָבוֹאוּ אֵלַי, לִפְנֵיהֶם אֵצֵאָה,</p>

<p>&quot;כִּי צוּר דִּבֶּר עָלַי לָצֵאת בָּרֹאשׁ הַפָּעַם.</p>

<p>&quot;אִם אֲדוֹנֵנוּ מֹשֶׁה לֹא יֵלֵךְ עִמָּנוּ,</p>

<p>&quot;מֵרֹאשׁ הַגִּבְעָה הַזֹּאת חוֹמָה יִהְיֶה לָנוּ,</p>

<p>&quot;אִם מִצְעָר נַחְנוּ מוּל אוֹיְבִים מֵאַרְבֶּה רָבוּ,</p>

<p>אֱלֹהֵי הַצְּבָאוֹת עִמָּנוּ, אַל תִּירָאוּ&quot;.</p>

<br />
</blockquote>

<blockquote>
<p>אֶל קוֹל אִישׁ חַיִל יִרְאֵי אֵל לָבְשׁוּ אֹמֶץ,</p>

<p>אַף כִּי גִבּוֹרִים וּמְלֻמְּדֵי מִלְחָמָה אָיִן,</p>

<p>מִנְּדִיבֵי הָעָם אֲחוּזֵי חֶרֶב נֶאֱסָפוּ,</p>

<p>לִלְחוֹם מִלְחֶמֶת יְיָ נַפְשָׁם חֵרֵפוּ,</p>

<p>אַךְ מֹשֶׁה אַהֲרֹן וְחוּר רֹאשׁ הַגִּבְעָה עָלוּ,</p>

<p>וּבְיַד מֹשֶׁה מַטֵּה הָאֱלֹהִים רַב הָעֵזֶר,</p>

<p>כַּאֲשֶׁר הֵרִים יָדוֹ יִשְׂרָאֵל עָשָׂה חָיִל,</p>

<p>לֹא יָדַע כְּי יִגְבַּר צַר אִם יָדָיו יָנִיחַ,</p>

<p>עַל כֵּן אַחֲרֵי נִלְחֲמוּ עֵת רַב יָדָיו כָּבֵדוּ,</p>

<p>כַּאֲשֶׁר לֹא יָכוֹל עוֹד הֱרִימָם הִנִּיחָמוֹ,</p>

<p>וַיְהִי כַּאֲשֶׁר הִנִּיחָם שׂוֹנְאֵי אֵל גָּבָרוּ,</p>

<p>וַיְהִי מוֹפֵת כִּי יַד יְיָ הִיא נִלְחֶמֶת,</p>

<p>וּזְרוֹעַ תִּפְאַרְתּוֹ לִימִין מֹשֶׁה עוֹמָדֶת.</p>

<p>וַיִּוָּעֲצוּ הָעָם יַחְדָּו וַיִּקְחוּ אֶבֶן,</p>

<p>וַיָּשִׂימוּ תַחְתָּיו וַיֵּשֶׁב הוּא עָלֶיהָ,</p>

<p>מִלְּבַד זֹאת אַהֲרֹן וְחוּר אֶת יָדָיו חִזֵּקוּ,</p>

<p>מִזֶּה אֶחָד וּמִזֶּה אֶחָד בָּם תָּמָכוּ,</p>

<p>וַיְהִי יָדָיו אֱמוּנָה נִשָּׂאוֹת עַד עֶרֶב,</p>

<p>כִּי לֹא הִנִּיחַ אוֹתָם עוֹד עַד בֹּא הַשָּׁמֶשׁ,</p>

<p>כַּאֲשֶׁר רוֹמְמוּ יָדָיו אִזְּרוּ חַיִל לִיהוֹשֻׁעַ,</p>

<p>וַיַּחֲלוֹשׁ אֶת עֲמָלֵק גַּם עַמּוֹ בֶּחָרֶב.</p>

<br />
</blockquote>

<blockquote>
<p>מֹשֶׁה וִיהוֹשֻׁעַ גַּם זִקְנֵי עָם הֶאֱמִינוּ</p>

<p>כִּי נִקְמַת יְיָ עָשׂוּ בַּמְנַאֲצִים אֵלֶּה,</p>

<p>כִּי עַל חַטֹּאתָיו לָקַח מִיָּדָם כִּפְלָיִם.</p>

<p>הוּא זִנֵּב רַק נֶחֱשָׁלִים אַחֲרֵיהֶם הָלָכוּ,</p>

<p>תַּחַת זֹאת אֶת מִשְמַנֵּי בַחוּרָיו הָרָגוּ,</p>

<p>עַתָּה כִּי לָקַח אֵל אֶת נִקְמָתוּ מִמֶּנּוּ,</p>

<p>לֹא יוֹסִיף עוֹד עֲבוֹד לוֹ, לֹא יָקוּם פַּעֲמָיִם,</p>

<p>גַּם עֵרֶךְ פֹּעַל אֵל בַּמִּשְׁפָּט, לֹא סֻלָּאוּ,</p>

<p>אַף כִּי יָדְעוּ כִּי יַד יְיָ זֹאת עָשָׂתָה,</p>

<p>אֶל הַמּוֹפְתִים נַעֲשׂוּ מֵאָז לֹא הֶעֱרִיכוּהוּ,</p>

<p>כִּי לֹא כַגְּבוּרוֹת עָשָׂה אֱלֹהִים מִצְרַיִם,</p>

<p>וַאֲשֶׁר עָשָׂה עַל הַיָּם עָשָׂה גַּם הַפָּעַם,</p>

<p>אֵלֶּה עָשׂוּ שֵׁם בָּאָרֶץ, שׁוֹמְעֵיהֶם רָגָזוּ,</p>

<p>לֹא כֵן זֹאת, הִיא לֹא תַרְגִּיז יוֹשְׁבֵי הָאָרֶץ,</p>

<p>כִּי יֹאמְרוּ הָעַמִּים יוֹם יוֹם יִקְרֶה כָמוֹהָ,</p>

<p>מִדַּם חֲלָלִים חֶרֶב גִּבּוֹרִים רִוֵּתָה,</p>

<p>וּבֵין הַנִּפְלָאוֹת לֹא תִכָּתֵב עַל סֵפֶר,</p>

<p>אַךְ כִּגְבוֹהַּ אוֹר שָׁמַיִם מֵעַלְטַת שֶׁפֶל,</p>

<p>גָּבְהוּ מַחְשְבוֹת אֵל מִמַּחְשְׁבוֹת עָפָר וָאֵפֶר,</p>

<p>כִּי אָמַר יְיָ אֶל מֹשֶׁה: &quot;רַב רָאִיתָ,</p>

<p>&quot;וּבֵין הַגְּדוֹלוֹת תִּכְתּוֹב גַּם אֶת זֹאת עַל סֵפֵר,</p>

<p>&quot;זִכָּרוֹן לִבְנֵי יִשְרָאֵל יִהְיֶה, לָדַעַת,</p>

<p>&quot;בִּמְתֵי מִסְפָּר הִכְרַעְתֶּם עַם עַז סוּס וָרָכֶב,</p>

<p>&quot;וּבִידֵי עַם בַּל יָדְעוּ מִלְחָמָה נָפָלוּ.</p>

<p>&quot;כִּי לֹא מִגְּבוּרַת אִישׁ צָרַי אֵלֶּה כָּרָעוּ,</p>

<p>&quot;כִּי יָדִי מִבּוֹזֵי נוֹקֶמֶת זֹאת עָשָׂתָה,</p>

<p>&quot;עַל כֵּן גָּבַר יִשְׂרָאֵל עֵת רָמָה יָדֶךָ,</p>

<p>&quot;עָמַדְתָּ כַּנֵּס וּבְסֵתֶר נִסְּךָ הָיִיתִי,</p>

<p>&quot;כִּי חַטַּאת עֲמָלֵק עַד שָׁמַיִם נָגָעָה,</p>

<p>&quot;לֹא אֶשִפְּטֶנּוּ כַּאֲשֶׁר אֶת מִצְרַיִם שָׁפַטְתִּי,</p>

<p>&quot;אֲשֶׁר יוֹם הִשְׁמַדְתִּי רָעֵים טוֹבִים מִלָּטְתִּי,</p>

<p>&quot;הִשְׁאַרְתִּים גּוֹי בָּאָרֶץ, עוֹד יֵשְבוּ לָבֶטַח,</p>

<p>&quot;עוֹד יֵאָמֵר לָהֶם: בָּרוּךְ עַמִּי מִצְרָיִם,</p>

<p>&quot;לֹא כִכְנָעַן נָתַתִי אֶת יוֹשְׁבֶיהָ חֵרֶם,</p>

<p>&quot;וּבַאֲרָצוֹת אֲחֵרוֹת לֹא תַשִּׂיגֵם חָרֶב,</p>

<p>&quot;כִּי הוֹי עֲמָלֵק, מִפְלָט לָמוֹ לֹא יִמְצָאוּ,</p>

<p>&quot;אִם אַחֲרִית יָם יָבוֹאוּ יָדִי תוֹרִישֵׁמוֹ,</p>

<p>&quot;אִם הַחִלּוֹתִי לַעֲשׂוֹת נָקָם לֹא כִלְּיתִי,</p>

<p>&quot;כִּי לֹא תָשׁוּב חֲמָתִי מֵהֶם דּוֹר דּוֹר סֶלָה.</p>

<p>&quot;וּשְׁבוּת עַמִּים כִּי אָשִׁיב, אַחֲרִית עִתֵּי חָלֶד,</p>

<p>&quot;לֹא אֶזְכּוֹר אֶת עֲמָלֵק בֵּין הַשָּׁבִים אֵלֶּה,</p>

<p>&quot;מָחֹה אֶמְחֶה זִכְרוֹ מִתַּחַת הַשָּׁמַיִם,</p>

<p>&quot;וּבְאָזְנֵי יְהוֹשֻׁעַ אֵלֶּה הַדְּבָרִים שִׂימָה,</p>

<p>&quot;יִשְׂמַח בִּגְבוּרוֹת עָשָׂה כִּי גָדוֹל מַעֲשֵׂהוּ,</p>

<p>&#8220;הוּא הֵחֵל אֶת מִלְחַמְתִּי וַאֲנִי אַשְׁלִימֶנָּה&#8221;.</p>

<br />
</blockquote>

<blockquote>
<p>כִּשְׁמוֹעַ מֹשֶׁה דִּבְרֵי אֱלֹהָיו וַיָּבֶן,</p>

<p>לָמָּה כַנֵּס עַל גִּבְעָה וּבִימִין רוֹמֵמָה,</p>

<p>הֶעֱמִידוֹ אֱלֹהִים בִּנְפוֹל נִאֵץ עוֹשֵׂהוּ,</p>

<p>וּבַהֲרִימוֹ אֶת יָדוֹ נָפְלוּ פֹּעֲלֵי אָוֶן,</p>

<p>יָדַע כִּי לֹא הוּא גַּם לֹא יָדָיו יַעֲשׂוּ אֵלֶּה,</p>

<p>אַךְ לִימִינוֹ יַד יְיָ כַּנֵּס עָמָדָה,</p>

<p>לִנְקוֹם מִגּוֹי כָּבֵד עָוֹן, מִשֹּׂנְאֵי דָעַת,</p>

<p>כִּי לוּ עַל כֵּס מִשְׁפָּטוֹ יֵשֵׁב שׁוֹפֵט צֶדֶק,</p>

<p>לִשְׁפּוֹט גּוֹי נָבָל כַּאֲשֶׁר יוֹם יוֹם יִפְקֹד אָרְצָה,</p>

<p>לֹא יִכָּנְעוּ פּוֹשְׁעִים, עַל כָּל פֶּגַע יִשְׂחָקוּ,</p>

<p>לֵאמֹר: מִקְרֶה הוּא לֹא יְיָ פָּעַל אֵלֶּה!</p>

<p>עַל כֵּן יוֹם יִקּוֹם אֱלֹהִים מֵאוֹהֲבֵי שַׁחַת,</p>

<p>תֹּאחֵז בַּמִּשְׁפָּט יָדוֹ כִּי הִיא הַנּוֹקֶמֶת,</p>

<p>בֶּעֱזוּז נוֹרָאוֹת שׁוֹפֶטֶת הַפְלֵא וָפֶלֶא,</p>

<p>אָז תֹּאבַד חָכְמַת פּוֹשְׁעִים, לִבָּם יִכָּנַע,</p>

<p>יוֹדוּ גַּם הֵם כִּי יַד אֱלֹהִים זֹאת עָשָׂתָה.</p>

<p>וּלְהוֹדוֹת עַל זֹאת לַייָ בָּנָה מִזְבֵּחַ,</p>

<p>לִהְיוֹת עֵד כִּי מִיַּד אֵל הַגְּבוּרָה הָיָתָה,</p>

<p>כִּי אִם כַּנֵּס עַל רֹאשׁ הַגִּבְעָה הֶעֱמִידָהוּ,</p>

<p>אֶל יָדוֹ וּמַטֵּהוּ צִבְאוֹת אֵל הִבִּיטוּ,</p>

<p>יְיָ נִצָּב עָלָיו, הוּא נִסּוֹ לָנֶצַח,</p>

<p>עַל כֵּן אֶת שֵׁם מִזְבֵּחַ זֶה קָרָא הַפָּעַם,</p>

<p>יְיָ נִסִּי, אֵלָיו אַבִּיטָה, וַיֹּאמֶר:</p>

<p>&quot;כִּי יָד עַל כֵּס יָהּ אֲשֶׁר בַּמִּשְׁפָּט אֹחֶזֶת,</p>

<p>&#8220;דּוֹר דּוֹר מִלְחָמָה לַיָי בַּעֲמָלֵק תַּעַשׂ&#8221;.</p>

<br />
</blockquote>

<blockquote>
<p>כַּאֲשֶׁר נִפְלְאוֹת אֵל לִבּוֹת מוֹרְדֵי אוֹר הִרְגִּיעוּ <a href="#fn:4" id="fnref:4" title="see footnote" class="footnote"><sup>4</sup></a>,</p>

<p>וַיְדַבְּרוּ בֵאלֹהִים וּבְגַאֲוָתָם נוֹעָצוּ,</p>

<p>לַעֲרוֹךְ מִלְחָמָה עִם עַם יָצָא מִמִּצְרָיִם,</p>

<p>וַתְּהִי לָהֶם זֹאת לִכְלִמָּה וּלְמִכְשׁוֹל נֶצַח,</p>

<p>אֲשֶׁר תֹּאבַד זִכְרָם מִתַּחַת הַשָּׁמָיִם,</p>

<p>וּבֵין גּוֹיֵי הָאָרֶץ הֵם לֹא יִתְחַשָּׁבוּ.</p>

<p>כֵּן עֲלִילוֹת אֵל לֵב הוֹלֵךְ תָּמִים הִרְנִינוּ,</p>

<p>הוּא יִתְרוֹ חוֹתֵן מֹשֶׁה אִישֹ אוֹהֵב דָּעַת,</p>

<p>אִישׁ אֵמוּן בּוֹ, אַף כִּי כֹהֵן מִדְּיָן עוֹדֶנּוּ,</p>

<p>הוּא הִתְבּוֹנֵן בִּינָה כִּי אֵל הִגְדִּיל מַעֲשֵׂהוּ</p>

<p>אֲשֶׁר עָשָׂה עִם מֹשֶׁה, כִּי נָגִיד שָׂמָהוּ,</p>

<p>וַיִּתֵּן רוּחוֹ עָלָיו לִשְפּוֹט עַם וָמֶלֶךְ,</p>

<p>וַאֲשֶׁר עָשָׂה עִם יִשְרָאֵל רַב טוּב וָחֶסֶד,</p>

<p>כִּי פָדָם מִיַּד צָר מִתַּחַת יַד מִצְרָיִם,</p>

<p>בָּאוֹתוֹת וּבַמּוֹפְתִים מִדַּעַת נִשִׂגָּבוּ,</p>

<p>וּלְכָל גּוֹי לֹא עָשָׂה כֵן, מֵאָז לֹא נִשְׁמָעוּ,</p>

<p>וַיָּבֶן כִּי יִשְׂרָאֵל אַךְ עַם יְיָ הֵמָּה,</p>

<p>וּבְאַהֲבָתוֹ אוֹתָם נִפְלָאוֹת אֵלֶּה יַעַשׂ.</p>

<p>אַךְ מִנֶּגֶד אֱמוּנָתוֹ רַבּוֹת עָמָדוּ,</p>

<p>כִּי גַם שָׁמַע אֶת הַתְּלָאוֹת קָרוּם בַּדָּרֶךְ,</p>

<p>בַּמָּרָה חָרָדוּ, וּבְמִדְבַּר סִין פָּחָדוּ,</p>

<p>וּבִרְפִידִים מֵאֵין נַחֲלֵי מַיִם צָמָאוּ,</p>

<p>עַם זוּ בֵּין מִשְׁבְּרֵי יָם בַּיָּבָּשָׁה הָלָכוּ,</p>

<p>לִשְׁמוּעָה עַמִּים רָגָזוּ, אִיִּים חָרָדוּ,</p>

<p>אֵיךְ עֲמָלֵק עַם נָבָל לִבּוֹ יִמְלָאֶנּוּ,</p>

<p>לִלְחוֹם עִם עַם נוֹרָא, לָגֶשֶׁת אֶל הַקֹּדֶשׁ?</p>

<p>לָמָּה הִנִּיחַ יוֹשֵׁב מָרוֹם נִבְזִים אֵלֶּה,</p>

<p>חַלֵּל שָׂרֵי קֹדֶשׁ וּלְנָאֵץ אֶת צוּרֵמוֹ?</p>

<p>כִּי לֹא הִמְטִיר עָלָיו גָּפְרִית וָאֵשׁ בַּדָּרֶךְ,</p>

<p>טֶרֶם יַעֲרוֹךְ מִלְחָמָה טֶרֶם יָנִיף חָרֶב?</p>

<p>כֵּן שָׁאַל לִבּוֹ, פֶּשֶׁר דָּבָר בַּל יוֹדֵעַ,</p>

<p>מָה הוֹעִיל כִּי הִשְׁתּוֹנֵן כִּלְיוֹתָיו לָדַעַת,</p>

<p>וַעֲצַת יְיָ מִדַּעַת אָדָם נִשְׂגָּבָה.</p>

<p>אָז אָמַר: &quot;לוּ חֲתָנִי עִמָּדִי הוּא יוֹרֵנִי,</p>

<p>&quot;כִּי חָכְמַת אֱלֹהִים בּוֹ וַעֲצַת אֵל יוֹדֵעַ,</p>

<p>&quot;חֵפֶץ הַמְבַקֵּשׁ דַּעַת רַב מִמִּבַקֵּשׁ כָּסֶף,</p>

<p>&quot;כִּי חֵפֶץ דַּעַת מָצְאָה נַפְשִׁי זֹאת הַפָּעַם,</p>

<p>&quot;כַּלְכֵּל לֹא אוּכַל פֹּה לֹא אֶמְצָא מַרְגּוֹעַ,</p>

<p>&quot;עַד אָבֹא אֶל אִישׁ הָאֱלֹהִים, עַד כִּי אֶדְרְשֶׁנּוּ.</p>

<p>&quot;אַךְ מִבֹּא לִמְקוֹם תַּחֲנוּתוֹ מַה יִמְנָעֵנִי?</p>

<p>&quot;אִם לִדְרוֹשׁ אֶת הָאֱלֹהִים אֲנִי הוֹלֵךְ שָׁמָּה,</p>

<p>&quot;טוֹב לְי שֶׁבֶת מִדְבָּר מִשֶּבֶת אֶרֶץ עֵדֶן.</p>

<p>&quot;הַמְּבַקְּשִׁים הוֹן, עוֹבְרִים יַמִּים, צִיּוֹת יֵלֵכוּ,</p>

<p>&quot;אַף כִּי דוֹרְשֵׁי חָכְמָה לֹא יִשְׁוֶה לָהּ כָּל חֵפֶץ,</p>

<p>&quot;כִּי יַמִּים גַּם צִיּוֹת יֵלֵכוּ עַד יִמְצָאוּהָ,</p>

<p>&quot;עַל כֵּן אֶנָּחֵם מֵאֲשֶׁר חָשַׁבְתִּי עַד הֵנָּה,</p>

<p>&quot;אָמַרְתִּי אֲנִי וּמִשְׁפַּחְתִּי נִתְמַהְמֵהַּ</p>

<p>&quot;מִלֶּכֶת אֶל עַם יְיָ מִשְׁפַּחַת חֲתָנֵנוּ,</p>

<p>&quot;עַד בּוֹאָם אֶל נַחֲלָתָם אֶל אֶרֶץ נוֹשָׁבֶת,</p>

<p>&quot;כִּי עַתָּה אוֹמַר: מִי יִתֵּן לִי כַנְפֵי שָׁחַר,</p>

<p>&#8220;לָעוּף אֶל אִישׁ הָאֱלֹהִים, לוּ אַחֲרִית יָם יֶהִי&#8221;.</p>

<p>כַּאֲשֶׁר נוֹעַץ כֵּן וּפְעָמָיו הֵכִין לַדָּרֶךְ,</p>

<p>וַיִּקַּח צִפּוֹרָה בִתּוֹ הִיא טוֹבַת שֵכֶל</p>

<p>אֵשֶׁת מֹשֶׁה, וּבְלִבָּהּ הוֹד אִישָׁהּ יוֹדָעַת,</p>

<p>וּמֵאָז בָּחֲרָה שֶׁבֶת עִמּוֹ גַּם בַּשֶּׁפֶל,</p>

<p>מִשֶּׁבֶת עִם נָדִיב נַחֲלַת שָׂדֶה וָכָרֶם,</p>

<p>גַּם מֹשֶׁה אֲהֵבָהּ, לִוְיַת חֵן לוֹ נֶחֱשֶׁבֶת,</p>

<p>וּבְצֵאתוֹ מִמִּדְיָן נָסְעָה עִמּוֹ מִצְרָיְמָה,</p>

<p>אָכֵן עַל פִּי יְיָ שִׁלְּחָהּ אֶל אָבִיהָ,</p>

<p>בַּל תִּרְאֶה עַם זוּ דָבְקָה בּוֹ לָאֱוִילִים עָבֶד,</p>

<p>עַתָּה כִּי שִׂמְחַת עוֹלָם עַל רֹאשׁוֹ נִגְלָתָה,</p>

<p>בָּא עֵת דּוֹדִים כִּי תָשׁוּב אַחַר שִׁלּוּחֶיהָ.</p>

<p>גַּם בָּנֶיהָ הַשְּׁנַיִם בַּמִּדְיָן יָלָדָה,</p>

<p>שֵׁם הָאֶחָד גֵּרְשֹׁם, כֵּן קָרָא לוֹ אָבִיהוּ,</p>

<p>כִּי אָמַר: עַל אֶרֶץ נָכְרִיָּה גֵּר הָיִיתִי.</p>

<p>אַךְ אֶת הַבֵּן הַשֵּׁנִי קָרָא אֱלִיעֶזֶר,</p>

<p>שֵׁם מַזְכֶּרֶת תּוֹדָה הוּא, חַסְדֵי אֵל יַבִּיעַ,</p>

<p>אֱלֹהֵי אָבִי עֶזְרִי, כָּל רוֹדְפַי כָּשָׁלוּ,</p>

<p>מִכַּף אוֹיְבַי מֵחֶרֶב פַּרְעֹה הִצִּילָנִי,</p>

<p>כִּי עֵת לִדְתּוֹ גִּלָּה אֵל אֶת אָזְנוֹ וַיֹּאמֶר:</p>

<p>&#8220;כָּל הָאֲנָשִׁים הַמְּבַקְּשִׁים אֶת נַפְשֶׁךָ מֵתוּ&#8221;.</p>

<p>הַבָּנִים הַמַּזְכִּירִים אֶת חַסְדֵי עוֹשֵׂהוּ,</p>

<p>הַנְּקוּבִים בִּשְׁמוֹתָם, הָאֵם עִמָּהּ לָקָחָה,</p>

<p>כִּי אֲהֵבָם אֲבִיהֶם, אֶת לִבּוֹ יַרְנִינוּ,</p>

<p>לֹא פִתְאֹם מִבְּלִי הוֹדַע לוֹ, אֶל מֹשֶׁה בָּאוּ,</p>

<p>אַךְ טֶרֶם רָאוּהוּ בּוֹאָם אֵלָיו בִּשֵּׂרוּ,</p>

<p>לֵאמֹר: &quot;אֲנִי חֹתֶנְךָ יִתְרוֹ בָּא אֵלֶיךָ,</p>

<p>&quot;לִרְאוֹת אֶת גָּדְלֶךָ, לִשְׂמוֹחַ בִּכְבוֹדֶךָ,</p>

<p>&quot;מֵהִתְהַדֵּר בִּמְקוֹם אַנְשֵׁי שֵׁם מַה קָּטֹנְתִּי,</p>

<p>&quot;לוּלֵי עַנְוָתְךָ תִּזְכּוֹר לִי יָמִים מִקֶּדֶם,</p>

<p>&quot;יוֹם בָּאתָ אֵלַי אֶל מִדְיָן כִּי כִבַּדְתִּיךָ,</p>

<p>&quot;כֵּן כַּבְּדֵנִי עַתָּה נֶגֶד זִקְנֵי עַמֶּךָ,</p>

<p>&quot;גַּם אִשְׁתְּךָ אֲשֶׁר אָהַבְתָּ עִמִּי הֵבֵאתִי,</p>

<p>וּשְׁנֵי הַבָּנִים עִמָהּ יַלְדֵי שַׁעֲשׁוּעֶיךָ&quot;.</p>

<br />
</blockquote>

<blockquote>
<p>שָׂמַח מֹשֶׁה עַל מַחֲמַדֵּי עֵינָיו כִּי בָאוּ,</p>

<p>וּמֶה עָלַז לִבּוֹ לִרְאוֹת בִּשְׁלוֹם חוֹתְנֵהוּ,</p>

<p>וַיֹּאמֶר: &quot;יוֹם בּוֹאִי אֶל בֵּיתוֹ מָה הָיִיתִי,</p>

<p>&quot;גֵּר נוֹדֵד אֵין מַכִּיר לִי, רַק הוּא הִכִּירַנִי,</p>

<p>&quot;הוּא הֵסִיר מָרַת נַפְשִׁי, שַׂמֵּחַ שִׂמְּחַנִי,</p>

<p>&quot;כָּבוֹד גָּדוֹל עָשָׂה לִי, בֵּיתוֹ הוֹשִׁיבַנִי,</p>

<p>&quot;תַּחַת חַסְדּוֹ לָקַחְתִּי, חַסְדִּי אֲשִׁיבֶנּוּ,</p>

<p>&#8220;בִּקְהַל עָם אֲכַבְּדֶנּוּ, נֶגֶד שָׂרֵי קֹדֶשׁ&#8221;!</p>

<p>וַיֵּצֵא מֹשֶׁה לִקְרַאת חוֹתְנוֹ וַיִּשְׁתַּחוּ</p>

<p>וַיִּשָּׁקֵהוּ, כַּבֵּן הַמְכַבֵּד אָבִיהוּ,</p>

<p>וּבְשִׂמְחַת לֵב אִישׁ לִשְלוֹם רֵעֵהוּ שָׁאָלוּ,</p>

<p>וַיֵּלְכוּ יַחְדָּו וַיָּבֹאוּ הָאֹהֱלָה.</p>

<br />
</blockquote>

<blockquote>
<p>כִּרְאוֹת חוֹתֵן מֹשֶׁה נִפְלָאוֹת לֹא נִשְׁמָעוּ.</p>

<p>יִשְׂרָאֵל שׁוֹכֵן בִּישִׁימוֹן לִשְׁבָטָיו בֶּטַח,</p>

<p>עֲנַן יְיָ עֲלֵיהֶם יוֹמָם וָלַיְלָה,</p>

<p>בַּבֹּקֶר בַּבֹּקֶר לֶחֶם שָׁמַיִם יִלְקֹטוּ,</p>

<p>וּנְהָרוֹת שׁוֹטְפִים בַּצִּיָּה מִצּוּר יָזוּבוּ,</p>

<p>חֲתָנוֹ שַׂר קֹדֶשׁ, כִּי יִקְרָא אֶל אֵל יַעֲנֵהוּ,</p>

<p>וַיֹּאמֶר: &quot;אִם אֶת אֲשֶׁר הֻגַּד לִי הֶאֱמַנְתִּי,</p>

<p>&quot;טוֹב מַרְאֵה עֵינַיִם מִשְּׁמוּעָה תִּשְׁמַע אֹזֶן.</p>

<p>&quot;אִישׁ אֱלֹהִים! עַל הוֹדְךָ נוֹרָאוֹת נִפְלֵאתִי,</p>

<p>&quot;מֵרֹאשׁ הִגַּדְתִּי לָךְ כִּי לִגְדוֹלוֹת נוֹצְרַתָּ,</p>

<p>&quot;אָמְנָם לִגְדוֹלוֹת כָּאֵלֶּה אָז לֹא דִמִּיתִי,</p>

<p>&quot;אֲשֶׁר גַּם זֹאת תּוֹרַת הָאָדָם לֹא יָדַעְתִּי.</p>

<p>&quot;עָנָיו מִכֹּל הָאָדָם אִם לִמְאֹד גָּדַלְתָּ,</p>

<p>&quot;עַד עַנְוַת יוֹצְרֶךָ לֹא בָאתָ עַד הַחֵצִי,</p>

<p>&quot;מַה נִּפִלָאִים מַעֲשָׂיו וּמִצּוּף לִי מָתָקוּ.</p>

<p>&quot;אַךְ מָה אֲנִי מֵהָבִין בָּם רוּחִי קָצָרָה,</p>

<p>&quot;וּבְמַשְׂכִּיּוֹת פָּז תַּפּוּחֵי אֶבֶן רָאִיתִי,</p>

<p>&quot;הֵן הֵם צוּרֵי מִכְשׁוֹל נִכְשַׁלְתֶּם בָּם בַּדָּרֶךְ,</p>

<p>&quot;הָעָם רוֹמֵם אֱלֹהִים מִגּוֹיֵי הָאָרֶץ,</p>

<p>&quot;וּלְמַעֲנָם הִפְלִיא לַעֲשׂוֹת נִפְלָאוֹת כָּאֵלֶּה,</p>

<p>&quot;מַדּוּעַ גַּם הֵמָּה אֶת כּוֹס חֲמָתוֹ שָׁתוּ,</p>

<p>&quot;בַּמָּרָה חָרָדוּ וּבְמִדְבַּר סִין נִבְהָלוּ,</p>

<p>&quot;וּבִרְפִידִים מֵאֵין נַחֲלֵי מַיִם צָמָאוּ,</p>

<p>&quot;חֵיל עֲמָלֵק עַם עַז פָּנִים בָּם נִלְחָמוּ,</p>

<p>&quot;לָמָּה קָרְכֶם גַּם אֵלֶּה? יִפָּלֵא מִמֶּנִּי,</p>

<p>&quot;כִּי לוּלֵי נִפְלֵאתִי לֹא אַצְתִּי בּוֹא אֵלֶיךָ,</p>

<p>&quot;עַד בּוֹאֲכֶם אֶל הַמְּנוּחָה, אֶל אֶרֶץ תִּנְחָלוּ.</p>

<p>&quot;שָׂא נָא כִּי בָאתִי טֶרֶם אֶת פִּיךָ שָׁאַלְתִּי,</p>

<p>&quot;כִּי נִכְסוֹף נִכְסַפְתִּי לִשְׁמוֹעַ תּוֹרַת פִּיךָ,</p>

<p>&quot;נִפְלָאוֹת מִמֶּנִּי, מִמְּךָ לֹא יִפָּלֵאוּ,</p>

<p>&quot;עִמְּךָ אֵל יוֹדֵעַ כֹּל, תִּשְאַל וִיבִינֶךָ,</p>

<p>&quot;וּבְכֹחֲךָ כִּי רָב תַּתֵּר כָּל אֲגוּדוֹת סֶכֶל,</p>

<p>&quot;סָתוּם גַּם חָתוּם תּוֹדִיעַ, חִדּוֹת תַּבִּיעַ,</p>

<p>&quot;וַאֲנִי עַבְדֶּךָ קִרְבַת אֱלֹהִים חָפַצְתִּי,</p>

<p>&#8220;נָא הֲבִינֵנִי וּכְחַכְמֵי לֵב אִירָאֶנּוּ&#8221;.</p>

<br />
</blockquote>

<blockquote>
<p>אֶל אִישׁ טוֹב רוֹאִי הַמִּתְיַפֶּה בָּחֳלִי כָתֶם,</p>

<p>דּוֹמֶה מוֹכִיחַ חָכָם עַל אֹזֶן שׁוֹמַעַת,</p>

<p>כִּי רַב מֵאֲשֶׁר חָפֵץ נֶפֶשׁ מֹשֶׁה חָפֵצָה,</p>

<p>עַל כֵּן אִמְרֵי דַעַת שִׂפְתֵי חוֹתְנוֹ תַּבַּעְנָה,</p>

<p>סָפַר כִּפְנִינִים, שָׁקַל כִּשְׁקוֹל אַבְנֵי שֹׁהַם,</p>

<p>לֹא נָפַל גַּם אַחַת מִמִּשְׁאָלוֹתָיו אָרְצָה,</p>

<p>אֲשֶׁר לֹא עָנָה מֹשֶׁה עָלֶיהָ טוּב טָעַם,</p>

<p>אִישׁ קִרְבַת אֱלֹהִים יַחְפּוֹץ הֲלֹא יוֹרֶנּוּ,</p>

<p>אִישׁ יִרְאַת יְיָ יִבְחַר הֲלֹא יִרְצֶנּוּ,</p>

<p>אַשְׁרֵי שׁוֹאֵל מִתּוֹם לֵב, אַשְׁרֵי עוֹנֶה צֶדֶק,</p>

<p>כִּי הִגִּיד לוֹ תַּעֲלוּמוֹת חָכְמָה אִמְרֵי יֹשֶׁר,</p>

<p>וּכְפוֹרֵט עַל נֶבֶל פָּרַט מֹשֶׁה מַעֲנֵהוּ,</p>

<p>כִּי סִפֵּר לוֹ אֶת כָּל מַעֲשֵׂה אֵל עוֹשֵׂה פֶלֶא,</p>

<p>אֲשֶׁר עָשָׂה עִם פַּרְעֹה, עָשָׂה עִם מִצְרָיִם,</p>

<p>עַל אֹדוֹת יִשְׂרָאֵל יָשְׁבוּ אִתָּם לָבֶטַח,</p>

<p>וּמִבְּלִי חָמָס עָשׂוּ עִמָּהֶם הֵרֵעוּ,</p>

<p>כִּי יֶשׁ כִּפְלַיִם לַתּוּשִׁיָה הֱבִינָהוּ,</p>

<p>כִּי עָמְקוּ מַחְשְׁבוֹת אֵל, מִשְׁפָּטָיו מִכְלַל יֹפִי,</p>

<p>יוֹם יִקּוֹם מִצָּרָיו, כִּי חַנּוּן הוּא יַרְאֵמוֹ,</p>

<p>לֹא כְאָדָם, יוֹם הִנָּקְמוֹ מֵאֵת רֵעֵהוּ,</p>

<p>הַגְבֵּל שׁוֹט נָקָם לֹא יָבִין, יַךְ בִּבְלִי דָעַת,</p>

<p>אַךְ דַּרְכֵי נִקְמַת אֵל אָרְחוֹת מִשְׁפָּט יֵלֵכוּ,</p>

<p>הַכֹּל תִּכֵּן בְּמִדָּה, שָׁקַל בְּמֹאזְנָיִם,</p>

<p>סִפֵּר בְּמִסְפָּר, וּכָאָרְחוֹת אִישׁ יַמְצִיאֶנּוּ,</p>

<p>כֵּן כָּל מַכּוֹת מִצְרָיִם, כֵּן כָּל תַּחֲלוּאֶיהָ,</p>

<p>כַּאֲשֶׁר עָשׂוּ כֵּן שִׁלֵּם לָהֶם, תּוֹאֲמִים הֵמָּה,</p>

<p>כָּל סִדְרֵי הַמִּשְׁפָּטִים חָכְמַת עֶלְיוֹן בָּמוֹ,</p>

<p>וּתְמִים דֵּעִים כִּי יִשְׁפּוֹט לֹא יַעֲשֶׂה עַוְלָתָה.</p>

<p>אִם נִקְמַת אֱלֹהִים עַל קַו צֶדֶק הוֹלֶכֶת,</p>

<p>כֵּן אָרְחוֹת טוּבוֹ בִּנְתִיבוֹת מִשְׁפָּט תֵּלַכְנָה.</p>

<p>בִּכְסוּי חֵטְא אַהֲבַת אָדָם עַל מוּמֵי רֵעֵהוּ,</p>

<p>עַל רַע יֹאמַר טוֹב וּלְאִישׁ רָשָׁע צַדִּיק אָתָּה;</p>

<p>לֹא כֵן אַהֲבַת אֵל בֵּין עוֹשֵׂי טוֹב מִתְהַלָּכֶת,</p>

<p>אִם טוֹב יַעֲזוֹבוּ, פָּנֶיהָ מֵהֶם מַסְתֶּרֶת,</p>

<p>וּכְאָב חָכָם מִבֵּן אָהֵב לֹא יַחֲשׂוֹךְ שֵׁבֶט,</p>

<p>וּלְבַעֲבוּר הַצֵּל אֶת נַפְשׁוֹ מִשְּׁאוֹל יַכֶּנּוּ,</p>

<p>כֵּן אֵל יוֹסֵר גּוֹיִם בַּעֲבוּר מֵרַע יָשׁוּבוּ.</p>

<p>אַף כֵּן יוֹסֵר יִשְׂרָאֵל אִם צוּרָם שָׁכָחוּ,</p>

<p>כִּי כָּל הַתְּלָאָה אֲשֶׁר בַּדֶּרֶךְ מָצָאוּ,</p>

<p>מִיָּדָם זֹאת לָהֶם כִּי לַיָי חָטָאוּ,</p>

<p>כִּי לֹא עַד לְאֵין מַרְפֵּא לַחֲטוֹא יַנִּיחֵמוֹ,</p>

<p>זֶה הַחִלָּם לַחֲטוֹא, הֵחֵל הַרְאֵם אֵימָתָה,</p>

<p>כִּי הֵם חָטְאוּ עַל יַם סוּף, וּכְבוֹאָם מָרָתָה</p>

<p>מִדְבַּר סִין הֵלִינוּ, וּבְמָן מָרוּ פַעֲמָיִם,</p>

<p>רַב מִכֹּל בִּרְפִידִים כִּי שָׁם הִרְבּוּ הָרֵעַ,</p>

<p>הֲיוּכַל אֵל תֵּת מָיִם בַּצִיָּה, בָּחָנוּ.</p>

<p>עַתָּה עֲרוֹךְ מוּסָר אֵל מוּל פִּשְׁעֵיהֶם אֵלֶּה,</p>

<p>אָז תֹּאמַר צַדִּיק יְיָ וּדְרָכָיו יֹשֶׁר,</p>

<p>כִּי צִדְקוֹתָיו כְּנֹגַהּ חָשְכֶּךָ יַגִּיהוּ.</p>

<p>גַּם הִתְבּוֹנֵן מַה בֵּין מוּסָר רִשְׁעֵי אָרֶץ</p>

<p>וּבֵין מוּסַר בָּנָיו, אַחֲרִית דָּבָר הָבִינָה,</p>

<p>אֵלֶּה יוֹם הָיְתָה בָם יַד אֵל, תַּמּוּ נִכְרָתוּ,</p>

<p>וּבָנָיו אָהֵב, יוֹם בָּאוּ אֶל שַׁעֲרֵי מָוֶת</p>

<p>הִצִּילָם, בַּמּוֹפְתִים אֵלֶּה רוֹאוֹת עֵינֶיךָ.</p>

<br />
</blockquote>

<blockquote>
<p>חֶשְׁכַּת לַיְלָה כִּי יַחְשִׁיךְ גַּנָּה וּזֵרוּעֶיהָ,</p>

<p>יֹפִי נִצָּנֶיהָ וּתְלָמֶיהָ כָאָיִן,</p>

<p>אֵין מַבְדִּיל בֵּין עֵץ לָעֵץ בֵּין פֶּרַח לַפֶּרַח,</p>

<p>וּכְצֵאת שֶׁמֶשׁ עִם עֵין זָהָב תָּגֵל עֵין רֹאִי,</p>

<p>בַּעֲרוּגוֹת הַגַּנָּה וּבְפִרְחֵי מַטָעֶיהָ,</p>

<p>כִּי תַבִּיט מִכְלַל יוֹפְיָהּ תַּאֲוָה לָעֵינָיִם,</p>

<p>כֻּלָּהּ נָאוָה, כֻּלָּהּ חֵן, אֵין מוּם בָּחֹבָרֶת.</p>

<p>כֵּן נֶפֶשׁ יִתְרוֹ, מֵהָבִין סוֹד אֵל לָהּ לָיְלָה,</p>

<p>כָּהֲתָה מֵרְאוֹת, כִּי מַעֲשֵׂי אֵל יַחְדָּו יִכּוֹנוּ,</p>

<p>כִּי הוֹד גַּם הָדָר פָּעֳלוֹ, אֵין בָּהֶם עַוְלָתָה,</p>

<p>עַד שֶׁמֶשׁ חָכְמַת מֹשֶׁה עָלֶיהָ זָרָחָה,</p>

<p>אָז אוֹרוּ עֵינֶיהָ, נִפְלְאוֹת אֵל הִתְבּוֹנָנָה,</p>

<p>וַתֵּרָא מַעֲשָׂיו, וּסְבִיבָם מַחְגֹּרֶת צֶדֶק,</p>

<p>עַד הֲלוֹם לֹא יָדְעָה עוֹד, מֵהִפָּלֵא חָדֵלָה,</p>

<p>אָז חָגְרָה עֹז גַּם חֶדְוַת אֱלֹהִים מָצָאָה,</p>

<p>וַיִחַדְּ יִתְרוֹ עַל כָּל הַטּוֹבָה וָחֶסֶד,</p>

<p>אֲשֶׁר עָשָׂה אֱלֹהִים עַל אֶרֶץ מִצְרָיִם,</p>

<p>כִּי הִצִּיל יִשְׂרָאֵל מִיַּד חָזָק מִמֶּנּוּ,</p>

<p>בִּשְׁפָטִים צַדִּיקִים כַּאֲשֶׁר חֲתָנוֹ לִמְּדָהוּ.</p>

<p>כִּי פִי אִישׁ הָאֱלֹהִים שׁוֹטֵף חָכְמָה כַּנָּחַל,</p>

<p>וַיְבִינֵהוּ כִּי דִינָיו מֵישָׁרִים יֵלֵכוּ,</p>

<p>כָּל חוֹשֵׁב עֲלֵיהֶם רָעָה, יִקָּרֵא בַעַר,</p>

<p>וּבְרוּכִים הֵם, כִּי עַל מִשְׁפְּטֵי צֶדֶק נוֹסָדוּ,</p>

<p>אָז פָּתַח יִתְרוֹ פִּיהוּ בִּתְהִלָּה וַיֹּאמֶר:</p>

<p>בָּרוּךְ יְיָ! אֵל אוֹהֵב מִשְׁפָּט וָצֶדֶק,</p>

<p>אֲשֶׁר בָּחַר בְּךָ חֲתָנִי וּבְאַהֲרֹן אָחִיךָ,</p>

<p>שָׂם אוֹתְךָ כָּאֱלֹהִים, שָׂם אַהֲרֹן לִנְבִיאֶךָ,</p>

<p>וַיִּתֵּן אֶתְכֶם כְּחוֹמַת בַּרְזֶל וּנְחֹשֶת,</p>

<p>לַעֲמוֹד לִפְנֵי אִישׁ עַז, לִפְנֵי מֶלֶךְ מִצְרָיִם,</p>

<p>לִפְנֵי פַרְעֹה גַּם לִפְנֵי יוֹעֲצָיו יוֹעֲצֵי אָוֶן,</p>

<p>גַּם קָשׁוֹת דִּבַּרְתֶּם, הִרְעַשְׁתֶּם כִּסֵּא מֶלֶךְ,</p>

<p>חֲמָתָם בָּעֲרָה בָּם, אַךְ יַד לֹא בָכֶם שָׁלָחוּ,</p>

<p>כִּי מַצִּילְכֶם יְיָ, מִשֵּׂאתוֹ נִבְעָתוּ.</p>

<p>וּבָרוּךְ יְיָ הִפְלִיא לַעֲשׂוֹת כָּאֵלֶּה,</p>

<p>לֹא רַק הַצִּיל עַמּוֹ מִתַּחַת יַד מִצְרָיִם,</p>

<p>אַךְ מִכּוּר עָנְיָם אֶל שִׂמְחַת עוֹלָם יָצָאוּ,</p>

<p>כַּאֲשֶׁר עֵינַי רוֹאוֹת הַגְּדוֹלוֹת צִוָּה לָמוֹ.</p>

<p>עַד לֹא בָאתִי הֵנָּה אֶת יְיָ יָדַעְתִּי,</p>

<p>אֶת אֲשֶׁר יַחְפּוֹץ יַעֲשֶׂה וּלְגָדְלוֹ אֵין חֵקֶר,</p>

<p>אַךְ הָבֵן מִשְפָּטָיו לָמָּה חָפֵץ בָּאֵלֶּה,</p>

<p>לָדַעַת כִּי כֻלָּם אֱמֶת יַחְדָּו צָדָקוּ,</p>

<p>אֶת זֹאת בַּל בִּינוֹתִי טֶרֶם בּוֹאִי אֵלֶיךָ,</p>

<p>אָכֵן מִשֵּׂכֶל מִלֶּיךָ עַתָּה יָדַעְתִּי,</p>

<p>כִּי יְיָ הוּא הָאֱלֹהִים, הוּא שׁוֹפֵט צֶדֶק,</p>

<p>גָּדוֹל מִכָּל אֱלֹהִים, מִי דַּיָּן כָּמוֹהוּ,</p>

<p>רַק הוּא יָבִין מִשְׁפָּט, כִּי תַעֲלוּמָה יוֹדֵעַ,</p>

<p>מֹאזְנֵי צֶדֶק לוֹ הֵמָּה, לוֹ אַבְנֵי צֶדֶק,</p>

<p>לָתֵת לָאִישׁ כִּדְרָכָיו פִּרְיָם יַאֲכִילֵמוֹ,</p>

<p>אִישׁ אֱלֹהִים, מִצּוּף פִּיךָ כָּל זֹאת לָמַדְתִּי,</p>

<p>כִּי עַתָּה אָבִין מוֹעֲצוֹתָיו יָעַץ עַל צֹעַן,</p>

<p>&quot;יָעַץ עַל יִשְׂרָאֵל, אֶת כֹּל קָרוּם בַּדֶּרֶךְ,</p>

<p>&quot;גַּם מַה יָּעַץ עַל עֲמָלֵק גּוֹי יוֹעֵץ אָוֶן,</p>

<p>&quot;אֵיךְ מַעֲרֶכֶת כָּל מִשְׁפָּטָיו מוּל עֵרֶךְ כָּל פָּשַׁע.</p>

<p>&quot;כִּי מִצְרַיִם גַּם עֲמָלֵק, הֵבִיא עָלֵימוֹ</p>

<p>&quot;כַּדָּבָר בּוֹ זָדוּ, כַּדָּבָר בּוֹ מָרָדוּ,</p>

<p>&quot;גַּם הָעָם גָּאַל מִיַּד צָר, כַּאֲשֶׁר חָטָאוּ</p>

<p>&#8220;רִפֵּא אֶת הַמְּשׁוּבָה בַּדָּבָר אֲשֶׁר זָדוּ&#8221;.</p>

<br />
</blockquote>

<blockquote>
<p>אִם טוֹבָה חָכְמָה מִפָּז וּמֵחָרוּץ דָּעַת,</p>

<p>יִשְׂמַח לֵב דּוֹרְשֵׁיהֶם, מוֹצְאֵיהֶם יִתְהַלָלּוּ,</p>

<p>כִּי מוֹצְאֵיהֶם מָצְאוּ עֹז, מָצְאוּ חַיֵּי נָפֶשׁ,</p>

<p>אַף חוֹתֵן מֹשֶה, יוֹם נַפְשׁוֹ חֶדְוָה מָצָאָה,</p>

<p>מִגְּדוֹלוֹת רָאֲתָה, טוּב טַעַם שָׁמָעָה,</p>

<p>כִּבֵּד אֶת עוֹשׂוֹ בִּתְהִלּוֹת וּבְשִׁלּוּם נֶדֶר</p>

<p>וַיַּעַל לוֹ עוֹלַת כָּלִיל עַל הַמִּזְבֵּחַ,</p>

<p>אַף כֵּן זָבַח זִבְחֵי תוֹדָה בַּעֲבוּר רוֹמְמֵהוּ,</p>

<p>בִּקְהַל הַקְּרוּאִים אֲשֶׁר מִזִּבְחוֹ יֹאכֵלוּ,</p>

<p>גַּם הֵם מַעֲשֵׂה אֵל גָּדְלוֹ וּכְבוֹדוֹ יַגִּידוּ,</p>

<p>כַּאֲשֶׁר כִּבֵּד עוֹשׂוֹ כֵּן רָאשֵׁי עָם כִּבְּדוּהוּ,</p>

<p>כִּי אַהֲרֹן עִם זִקְנֵי יִשְׂרָאֵל כֻּלָּם בָּאוּ,</p>

<p>אֶל זֶבַח חוֹתֵן מֹשֶה לֶאֱכוֹל אִתּוֹ לָחֶם,</p>

<p>שָׁם שָׁרֵי קֹדֶשׁ לִפְנֵי אֱלֹהִים יָשָׁבוּ,</p>

<p>שָׁם רוֹמְמוּ אֵל וּבְמוֹשַׁב זִקְנֵי עָם הִלְלוּהוּ.</p>

<br />
</blockquote>

<blockquote>
<p>וַיְהִי מִמָּחֳרָת בַּבֹּקֶר כִּסֵּא הֵכִינוּ,</p>

<p>וַיֵּשֶׁב מֹשֶה עָלָיו לִשְפּוֹט מִשְפְּטֵי צֶדֶק,</p>

<p>וּבְהִתְאַסֵּף הָעָם רַבִּים עָלָיו נִצָּבוּ,</p>

<p>כָּל הַיּוֹם הַהוּא מִן הַבֹּקֶר עַד הָעָרֶב.</p>

<p>וַיַּרְא חוֹתֵן מֹשֶה, וַיַּרְא כִּי זָר מַעֲשֵׂהוּ,</p>

<p>כִּי אִם הוּא יַעֲשֶׂה הַכֹּל, אִישׁ עוֹזֵר לוֹ אָיִן,</p>

<p>עָלָיו תִּכְבַּד הַמַּשָּׂא, עַל הָעָם הַטֹּרַח,</p>

<p>טֶרֶם יַעֲנֵם דָּבָר, עַד נֶשֶף יִתְמַהְמָהוּ,</p>

<p>עַל מֹשֶה הִתְפַּלָּא, אֵיךְ חֲכַם לֵב כָּמוֹהוּ,</p>

<p>לֹא יָבִין אֶת זֹאת כִּי מוֹסְדוֹת צִדְקוֹ יִמּוֹטוּ,</p>

<p>אִם רַב מֵאֲשֶׁר יוּכְלוּן הָכִיל יַכְבִּיד עָלֵימוֹ.</p>

<p>אִם לָשֵׂאת אֶבֶן מַעֲמָסָה רֵעִים נוֹעָדוּ,</p>

<p>אַחֲרֵי בַּעֲבוּר הֵרִימָהּ עַל שִׁכְמָם עָמָלוּ,</p>

<p>יֹאמַר זֶה אֶל זֶה לֵךְ! וּלְבַדִּי אֶשָּׂאֶנָּה,</p>

<p>וּצְעָדִים שָׁלֹש כִּי יִצְעַד יֹאמַר נִלְאֵיתִי,</p>

<p>לֹא אוּכַל עוֹד וּמֵעַל שִׁכְמוֹ יַשְׁלִיכֶנָּה,</p>

<p>הֲזֹאת חַסְדּוֹ עִם רֵעוֹ, הֲיִישַׁר מַעֲשֵׂהוּ?</p>

<p>כֵּן כָּל פּוֹעֵל רַב מִכֹּחוֹ, פָּעֳלָיו לֹא הֵמָּה.</p>

<p>לִשְמוֹעַ מַה יֵשׁ עִם חֲתָנוֹ נַפְשׁוֹ בִּקֵּשָׁה,</p>

<p>וַיֹּאמֶר אֶל מֹשֶה: &quot;לוּלֵי כִּי מֵאָז רֵעֲךָ</p>

<p>&quot;אָנִי, אוֹהַבְךָ חוֹתֶנְךָ וּמְיוּדָעֶךָ,</p>

<p>&quot;לִבִּי לֹא יִמְלָאֵנִי לֵאמֹר מֶה עָשִיתָ?</p>

<p>&quot;כִּי מִי יָעֵז פָּנָיו בָּאִישׁ מֵאֵל שׁוֹמֵעַ,</p>

<p>&quot;לַחְשִׁיךְ עֲצָתוֹ לֵאמֹר לֹא נָכוֹן דַּרְכֶּךָ,</p>

<p>&quot;אַךְ הַחְרֵשׁ הַאוּכַל, לִדְבָרְךָ מַה צָּמֵאתִי,</p>

<p>&quot;לִשְׁמוֹעַ תּוֹרַת פִּיךָ בָּאתִי אֵלֶיךָ,</p>

<p>&quot;עַל כֵּן מִשְׁפָּטִים אֲדַבְּרָה אִתְּךָ הַפָּעַם;</p>

<p>&quot;הַגֵּד אֵיפֹה כְּמִנְהָגֶיךָ אֵלֶּה רָאִיתָ?</p>

<p>&quot;הַאִם בַּחֲצַר בֵּית מֶלֶךְ מִצְרַיִם גֻּדַּלְתָּ,</p>

<p>&quot;אוֹ בָאֲרָצוֹת עָבַרְתָּ וּבְמִדְיָן יָשַׁבְתָּ,</p>

<p>&quot;הַאִישׁ אֶחָד מוֹשֵׁל בַּכֹּל שָׁמָּה מָצָאתָ?</p>

<p>&quot;שָׂרֵי צִבְאוֹתָם עֵצָה לַמִּלְחָמָה יִתֵּנוּ,</p>

<p>&quot;שׁוֹפְטִים בִּשְׁעָרֵיהֶם דִּבְרֵי רִיבוֹת יִשְׁפּוֹטוּ,</p>

<p>&quot;רוֹזְנִים חִקְרֵי לֵב הֵם הַמְחוֹקְקִים חֻקֵּי צֶדֶק,</p>

<p>&quot;וּנְסִיכֵיהֶם אֵיכָה יַעַבְדוּ לֵאלֹהֵימוֹ!</p>

<p>&quot;וּמַדּוּעַ רַק אַתָּה עוֹשֶׂה אֶת כָּל אֵלֵּה?</p>

<p>&quot;וּלְבַדְּךָ אַתָּה יוֹשֵׁב פֹּה אֵין אִישֹ יַעְזְרֶךָּ,</p>

<p>&quot;לֹא כִּי מֵהָבִין כָּל הַדְּבָרִים צַר כֹּחֲךָ,</p>

<p>יָדַעְתִּי כִּי אַתָּה כֹּחַ אֱלֹהִים מָלֵאתָ,</p>

<p>&quot;וַאֲשֶׁר שָׂרִים רַבִּים וַהֲמוֹן מוֹשְׁלים בָּאָרֶץ,</p>

<p>&quot;עַד נֶצַח לֹא יָבִינוּ, תָּבִין אַתָּה רָגַע,</p>

<p>&quot;אָכֵן אָדָם אַתֶּם, גַּם אַתָּה גַּם עַמֶּךָ,</p>

<p>&quot;כַּשּׁוֹאֵל כָּעוֹנֶה הֲלֹא מוֹעֵד יִקָּחוּ,</p>

<p>&quot;וּבְטֶרֶם תִּשְפּוֹט מִקְצָתָם תָּבוֹא הַשֶּׁמֶשׁ,</p>

<p>&quot;הֲבָזֹאת בָּחַרְתָּ, יוֹם יוֹם זֹאת מִנְהָגֶךָ?</p>

<p>&quot;מָה אַתָּה עוֹשֶׂה לָעָם הַזֶּה אֶשְׁאָלְךָ,</p>

<p>&quot;הֵם נִצָּבִים עָלֶיךָ מִבֹּקֶר עַד עָרֶב,</p>

<p>&quot;הַקָּהָל הַגָּדוֹל הַזֶּה שֵׁש מֵאוֹת אָלֶף!</p>

<p>&quot;מָתַי תִּשְׁמַע דִּבְרֵיהֶם וּמָתַי תַּעֲנֵמוֹ.</p>

<p>&quot;הַפְקֵד נָא שָׂרִים וּמוֹשְׁלִים בָּעָם אִתֶּךָ,</p>

<p>&quot;יָדַעְתִּי כִּי בִכְבוֹדָם לֹא רָעָה עֵינֶיךָ,</p>

<p>&#8220;כַּאֲשֶׁר עֲטֶרֶת חִכָמָתֶךָ עַנְוָתֶךָ&#8221;.</p>

<p>וַיַּעַן מֹשֶׁה אֶת חוֹתְנוֹ: &quot;רַק טוֹב דִּבַּרְתָּ,</p>

<p>&quot;לוּ כִדְבָרְךָ יֶהִי יִשְׂמַח לִבִּי גַּם אָנִי,</p>

<p>&quot;אַךְ לֹא כִלְאוּמִים כֻּלָּם הָעָם בּוֹ אֶמְשׁוֹלָה,</p>

<p>&quot;וּכְחֻקֵּי הַמְּדִינוֹת כֻּלָּם בַּל חֻקּוֹתֵינוּ,</p>

<p>&quot;חֻקֵּי גּוֹי וָגוֹי מִלֵּב רָאשֵׁיהֶם נוֹסָדוּ,</p>

<p>&quot;עַל פִּיהֶן לַחַיִּים גַּם לַמָּוֶת יָדוֹנוּ,</p>

<p>&quot;כִּי יִקְשֶׁה מֵהֶם דָּבָר, חַכְמֵיהֶם יַחְקְרוּהוּ,</p>

<p>&quot;וּבְסוֹד יוֹעֲצִים אֶת מִשְפָּטוֹ לָאוֹר יוֹצִיאוּ,</p>

<p>&quot;וַאֲנַחְנוּ, בָּרֹאשׁ הָאֱלֹהִים, כִּי הוּא מַלְכֵּנוּ,</p>

<p>&quot;הוּא שׁוֹפְטֵנוּ וּמְחוֹקְקֵנוּ, אֶת כֹּל יוֹרֵנוּ,</p>

<p>&quot;וּבִלְעָדַי שׁוֹמֵעַ מִפִּיו תּוֹרָה אָיִן,</p>

<p>&quot;כִּי עוֹמֵד בֵּין הָאֱלֹהִים וּבֵין הָעָם אָנִי,</p>

<p>&quot;עַתָּה אִם לִדְרוֹשׁ הָאֱלֹהִים וּלְלַמְּדָם צֶדֶק,</p>

<p>&quot;גַּם מַשְׂכִּילִים לָאֲלָפִים לָהֶם לֹא יוֹעִילוּ,</p>

<p>&quot;אֶל מִי יֵלֶךְ הָעָם, הֲלֹא אֵלַי יָבוֹאוּ</p>

<p>&quot;כִּי יִהְיֶה לָהֶם דָּבָר, יִשָּׁפֵט בַּשָּׁעַר,</p>

<p>&quot;אֵלַי יָבוֹא לִשְׁפּוֹט בֵּין אִישׁ וּבֵין רֵעֵהוּ,</p>

<p>&quot;עַל פִּי יְיָ, עַל פִּי הַחֻקִּים יוֹרֵנִי,</p>

<p>&#8220;גַּם אֶת חֻקָּיו גַּם תּוֹרוֹתָיו לָעָם אוֹדִיעַ&#8221;.</p>

<br />
</blockquote>

<blockquote>
<p>גַּם טֶרֶם הִגִּיד לוֹ זֹאת, יָדַע אִישׁ הַדַּעַת,</p>

<p>כִּי תוֹרוֹת הָעָם הַזֶּה מִקֹּדֶשׁ יָבוֹאוּ,</p>

<p>גַּם יָדַע, כִּי רַק מֹשֶה אִמְרֵי אֵל שׁוֹמֵעַ,</p>

<p>אַךְ כִּי מִלְּבַדּוֹ אֵין שָׂרִים יוֹשְׁבִים בַּשָּׁעַר,</p>

<p>לִשְׁפּוֹט אֶת הָעָם וּלְהוֹרוֹתָם חֻקֵּי צֶדֶק,</p>

<p>זֹאת מֵאֲנָה נַפְשׁוֹ בוֹ, רָאָה כִּי לֹא יַצְלִיחַ,</p>

<p>עֲצַת לֶב אִישׁ אֶל מַיִם עֲמוּקִים נִמְשֶׁלֶת,</p>

<p>אֵין רוֹאֶה מָה הִיא עַד כִּי אִישׁ חָכָם יִדְלֶנָּה,</p>

<p>כֵּן יִתְרוֹ שָׁמַר פִּיו עֲצָתוֹ לֹא הוֹדִיעַ,</p>

<p>עַד אִישׁ הָאֱלֹהִים יֹאמַר לוֹ: &#8220;קוּם הַגִּידֶנָּה&#8221;.</p>

<p>סִבֵּב אֶת הַדָּבָר וּבִתְבוּנָה עָנָהוּ,</p>

<p>כִּי אָמַר יִתְרוֹ: &quot;חֲדָשׁוֹת לֹא דִבֶּר פִּיךָ,</p>

<p>&quot;כִּי רַק אַתָּה עוֹלֶה הַר יְיָ יָדַעְתִּי,</p>

<p>&quot;אַךְ כִּי רַק אַתָּה עוֹשֵׂה כֹל אֵין אִישׁ אִתֶּךָ,</p>

<p>&quot;לֹא טוֹב הַדָּבָר הַזֶּה, וּרְאֵה מַה יִּקְרֶךָ,</p>

<p>&quot;נָבוֹל תִּבּוֹל גַּם אַתָּה אַף כִּי רַב כֹּחֶךָ,</p>

<p>&quot;גַּם הָעָם הַזֶּה אֲשֶׁר הֵם עִמְּךָ יִבּוֹלוּ,</p>

<p>&quot;כִּי לִשְפּוֹט אַלְפֵי רִבְבוֹתָם כָּבֵד מִמֶּךָּ,</p>

<p>&quot;רַק יוֹצֵר לִבָּם עָדָיו כָּל בָּשָׂר יָבוֹאוּ,</p>

<p>&quot;כָּרֶגַע יִשְׁמַע כֻּלָּם וּכְרֶגַע יַעֲנֵמוּ,</p>

<p>&quot;לֹא כֵן אַתָּה מָתַי תִּשְׁמַע וּמָתַי תַּעַן?</p>

<p>&#8220;כָּבֵד מִמְּךָ הַדָּבָר לֹא תוּכַל עֲשׂוֹהוּ&#8221;.</p>

<br />
</blockquote>

<blockquote>
<p>מַה יַּגִּיד לוֹ חוֹתְנוֹ נִכְסַף מֹשֶה לָדַעַת,</p>

<p>בִּלְבָבוֹ הִתְפַּלָּא אִישׁ הָאֱלֹהִים וַיֹּאמֶר:</p>

<p>אִם יוֹדֵעַ כִּי אֵל רַק לִי תּוֹרוֹת יוֹדִיעַ,</p>

<p>וּבִלְעָדַי אֵין אִישׁ יוֹרֶה הָעָם בַּדָּרֶךְ,</p>

<p>אֶת מִי יִיעָצֵנִי לָשֶׁבֶת אִתִּי בַשָּׁעַר,</p>

<p>עַל כֵּן נֶפֶשׁ עָנָיו עֲצַת רֵעוֹ בִּקֵּשָׁה,</p>

<p>לֵאמֹר: &quot;מַה נּוֹעַצְתָּ אִישׁ חַיִל הַגִּידֶנָּה,</p>

<p>&quot;וּלְכָבוֹד לָךְ מֵאֱלֹהִים, גַּם אֲנִי אוֹדֶךָּ,</p>

<p>&#8220;כִּי עִם רִבְבוֹת אַלְפֵי יִשְׂרָאֵל טוֹב עָשִׂיתָ&#8221;.</p>

<p>אָז פָּתַח יִתְרוֹ פִּיו בִּתְבוּנָה וַיֹּאמֶר:</p>

<p>&quot;טוּבְךָ יַחֲלִיף כֹּחִי, גַּם עַנְוָתְךָ תַּרְבֵּנִי,</p>

<p>&quot;רַק יַעַן כִּבַּדְתִּיךָ חָפֵץ אֵל כַּבְּדֵנִי,</p>

<p>&quot;כִּי אִיעָצְךָ עֵצָה הָקֵל בָּהּ מַשָּׂאֶךָ,</p>

<p>&quot;הָקֵל בָּהּ טֹרַח הָעָם הַבָּאִים אֵלֶיךָ,</p>

<p>&quot;לוּלֵי אַאֲמִין כִּי שָׂבָר זֹאת לִי בִּגְלָלֶךָ,</p>

<p>&quot;עֲצָתִי לֹא תַעֲבֹר פִּי מִדַּבֵּר אֵבוֹשָׁה,</p>

<p>&quot;וּבְמַעֲמַקֵי לִבִּי עַד נֶצַח אַסְתִּירֶנָּה,</p>

<p>&quot;כִּי כִזְבוּב אוֹמֵר אֶל נֶשֶׁר עוּף אֲלַמְּדֶךָ,</p>

<p>&quot;כֵּן יוֹעֵץ לָאִישׁ מִגְּדוֹל הָעֵצָה שׁוֹמֵעַ,</p>

<p>&quot;לָכֵן הֶחֱרַשְׁתִּי עַד לִשְׁמוֹעַ עֲצָתִי שָׁאָלְתָּ.</p>

<p>&quot;עַתָּה שִׁמְעָה קוֹלִי, הַאֲזֵן מָה אִיעָצְךָ,</p>

<p>&quot;וִיהִי אֱלֹהִים עִמָּךְ הוּא יַשְׁלִים חֶפְצֶךָ,</p>

<p>&quot;לִשְׁאָל מֵאֱלֹהִים כִּי יִבְחַר אִישִׁים כָּמוֹךָ,</p>

<p>&quot;וִידַבֵּר גַּם עִמָּהֶם בַּל אֶשְׁאַל מִמֶּךָּ,</p>

<p>&quot;כִּי לֹא חִנָּם מֵאַחַר עָלוֹת הֲבִיאֶךָ,</p>

<p>&quot;לִרְעוֹת נַחֲלָתוֹ אַף כִּי לָלֶכֶת הִפְצַרְתָּ,</p>

<p>&quot;יָדַע כִּי נָבִיא כָמוֹךָ אֵין בִּלְעָדֶיךָ,</p>

<p>&quot;אַךְ לָעָם הַזֶּה מוּל הָאֱלֹהִים הֱיֵה אַתָּה,</p>

<p>&quot;כִּי כַאֲשֶׁר מִבַּלְעֲדֵי אֵל אֵין חוֹקְקֵי צֶדֶק,</p>

<p>&quot;כֵּן אֵין בִּלְעָדֶיךָ חֻקָּיו לָעָם יוֹדִיעַ,</p>

<p>&quot;אַתָּה מֵאֱלֹהִים תִּשְׁאַל כֹּל יִקְשֶׁה מִמֶּךָּ,</p>

<p>&quot;כֹּה עָשִׂיתָ, כֵּן תַּעֲשֶׂה מִיּוֹם זֶה וָהָלְאָה,</p>

<p>&quot;כֵּן כָּל הָדָּבר הַקָּשֶׁה מִמְּךָ יִשְׁאָלוּ.</p>

<p>&quot;רַק בְּזֹאת תֵּאוֹת לִי, עַל זֹאת תִּפְקַח עֵינֶיךָ,</p>

<p>&quot;בַּהֲבִיאֲךָ אֶת הַדְּבָרִים – עֵינַי זָרוֹת רָאוּ -</p>

<p>&quot;לֹא תַגֵּד עוֹד לָעָם כֻּלּוֹ אֶת מַה שָּׁמַעְתָּ.</p>

<p>&quot;הִנֵּה כַּאֲשֶׁר הָאֱלֹהִים דּוֹבֵר רַק אִתֶּךָ,</p>

<p>&quot;כֵּן אַתָּה רַק אֶל שָׂרֵי הָעָם תִּבְחַר בָּמוֹ,</p>

<p>&quot;תָּבִיא אֶת הַדְּבָרִים אֲשֶׁר אֵל יַשְׁמִיעֶךָ,</p>

<p>&quot;אֶתְהֶם תַזְהִיר אֶת הַתּוֹרוֹת אֲשֶׁר יוֹרֶךָ,</p>

<p>&quot;הַדֶּרֶךְ אֲשֶׁר יֵלְכוּ בָהּ, לָהֶם תּוֹדִיעַ,</p>

<p>&quot;גַּם אֶת הַמַּעֲשֶׂה אֲשֶׁר יַעֲשׂוּ, תַּגֵּד לָמוֹ,</p>

<p>&quot;כִּי בָאָה חָכְמָה אֶל לִבָּם, מִשְׁפָּט יָבִינוּ,</p>

<p>&quot;תּוֹרָתְךָ יִנְצֹרוּ, אִמְרָתֶךָ יִצְפּוֹנוּ,</p>

<p>&quot;כִּי תוֹרֵם, תִּשְׂמַח, יַעַן בִּדְבָרְךָ יָגִילוּ,</p>

<p>&quot;הֵמָּה יוֹסִיפוּ לֶקַח וּתְבוּנוֹת יָפִיקוּ,</p>

<p>&quot;כִּי מִמְּקוֹר חָכְמַת לֵב מַעְיַן בִּינָה נוֹבֵעַ,</p>

<p>&quot;אֶּלה אוֹהֲבֵי דַעַת, לִבְנֵי עֶלְיוֹן נִמְשָׁלוּ,</p>

<p>&quot;אֵלֶּה שׁוֹפְטֵי צֶדֶק, אֱלֹהִים יִקָּרֵאוּ,</p>

<p>&quot;אֱלֹהִים כָּאֵלֶּה הֵם בַּשַּׁעַר יִשְׁפּוֹטוּ,</p>

<p>&quot;וִיבַשְּׂרוּ אֶל קָהָל רָב הַחֻקִּים שָׁמָעְתָּ.</p>

<p>&quot;אַךְ מִי יִבְחַן כִּלְיוֹת אִישׁ, יֵדַע תֻּמַּת נָפֶשׁ,</p>

<p>&quot;יָמֹד רַחֲבֵי לֵבָב, יִסְפּוֹר מִצְעֲדֵי גָבֶר,</p>

<p>&quot;כִּי יִבְחַר שָׂרֵי קֹדֶשׁ מִבֵּין רִבְבוֹת אָלֶף?</p>

<p>&quot;הַיּוֹצֵר לִבָּם מִשְׁפָּט אִישׁ וָאִישׁ יוֹדֵעַ,</p>

<p>&quot;רַק הוּא יֹאמַר אֵלֶּה קַח לָךְ, כִּי אָז תַּצְלִיחַ.</p>

<p>&quot;עַתָּה אִם חָפֵץ אֱלֹהִים בַּעֲצַת עַבְדֶּךָ,</p>

<p>&quot;בַּעֲבוּר הוֹשִׁיעֶךָ, יִתֵּן רוּחוֹ עָלֶיךָ,</p>

<p>&quot;אָז תֶּחֱזֶה אַתָּה מִכָּל הָעָם אַנְשֵׁי חַיִל,</p>

<p>&quot;לַעֲשׂוֹת כְּמַעֲשֵׂה הַגְּדוֹלִים יֶשׁ בָּהֶם כֹּחַ,</p>

<p>&quot;אִם בִּגְדוֹלוֹת, אִם בִּגְבוּרוֹת אֹמֶץ יוֹסִיפוּ,</p>

<p>&quot;לִמְלַאכְתָּם יַשְׁכִּימוּ קוּם וִיאַחֲרוּ בַנֶּשֶף.</p>

<p>&quot;תֶּחֱזֶה אִם הֵם יִרְאֵי אֱלֹהִים אוֹהֲבֵי דָעַת,</p>

<p>&quot;אֶל מַעֲשָׂיו יַבִּיטוּ, בִּדְרָכָיו יִתְבּוֹנָנוּ,</p>

<p>&quot;וִילַמְּדוּם לַאֲשֶׁר קִרְבַת אֱלֹהִים יֶחְפָּצוּ.</p>

<p>&quot;תֶּחֱזֶה אִם הֵם אַנְשֵׁי אֱמֶת הָאוֹהֲבִים צֶדֶק,</p>

<p>&quot;שׁוֹמְרֵי תוֹרָה, עוֹשֵׂי מִצְוָה, מַיְשִׁירִים לֶכֶת,</p>

<p>&quot;וִיבִינוּם לַאֲשֶׁר אָזְנָם לַחָכְמָה קַשָּׁבֶת.</p>

<p>&quot;תֶּחֱזֶה אִם הֵם שׂנְאֵי בָצַע מָגִנֵּי אָרֶץ,</p>

<p>&quot;אֲשֶׁר עַל דַּעְתָּם לַעֲזוֹר אֶת הָעָם נִבְרָאוּ,</p>

<p>&quot;וּבְהִתְנַדְּבָם לַעֲשׂוֹת טוֹב, מִכֹּל לֹא יָגוּרוּ.</p>

<p>&quot;מִסְפַּר יִשְׁרֵי לֵב כָּאֵלֶּה בָּעָם מָצָאתָ,</p>

<p>&quot;שִׂים רָאשִׁים עֲלֵיהֶם, עַל פִּיךָ בָּם יִמְשׁוֹלוּ,</p>

<p>&quot;מִנִּכְבַּדֵּיהֶם תַּרְבֶּה הַמִּשְׂרָה עָלֵימוֹ,</p>

<p>&quot;שָׂרֵי אֲלָפִים יִהְיוּ וּרְבָבוֹת יִשְׁפּוֹטוּ,</p>

<p>&quot;וַאֲשֶׁר לֹא יָקְרוּ כָּהֶם, עַל מֵאוֹת יָשׂרוּ,</p>

<p>&quot;וַאֲשֶׁר עוֹד קָטְנוּ מֵהֶם, חֲמִשִּׁים יִנְהָגוּ,</p>

<p>&quot;וּצְעִירֵיהֶם שָׂרֵי עֲשָׂרוֹת שִׁיתֵמוֹ,</p>

<p>&quot;וּבְכָל עֵת אֶת הָעָם הָרַב הַזֶּה יִשְׁפּוֹטוּ,</p>

<p>&quot;כָּל דּוֹרֵשׁ אֱלֹהִים, כָּל שׁוֹאֵל מִשְפְּטֵי צֶדֶק,</p>

<p>&quot;גַּם כָּל דִּבְרֵי רִיבוֹת בֵּין אִישׁ וּבֵין רֵעֵהוּ,</p>

<p>&quot;יִשְׁפְּטוּ הֵם עַל פִּי הַתּוֹרָה יִשְׁמְעוּן מִפִּיךָ,</p>

<p>&quot;וּדְבַר מִשְׁפָּט נֶעְלָם מִן הַשָּׂרִים כֻּלָּמוּ,</p>

<p>&quot;כִּי יִקְשֶׁה מֵהֶם, חֲקוֹר אוֹתוֹ בַּל יוּכָלוּ,</p>

<p>&quot;זֶה הַדָּבָר הַגָּדוֹל יָבִיאוּ אֵלֶיךָ,</p>

<p>&quot;וּבְכֹחֲךָ תַּגִּיד פֶּשֶׁר דָּבָר אֶל שׁוֹאֲלֶיךָ,</p>

<p>&quot;כִּי יָבוֹא עוֹד לִפְנֵיהֶם לָאוֹר יוֹצִיאוּהוּ.</p>

<p>&quot;אַךְ הַדָּבָר הַקָּטֹן כִּי יָבוֹא בַשַּׁעַר,</p>

<p>&quot;יִשְׁפְּטוּ הֵם, בַּל עָלֶיךָ מַשָּׂאוֹ יָטִילוּ,</p>

<p>&quot;אִתְּךָ יִשָּׂאוּ בַּעֲבוּר הָקֵל מֵעָלֶיךָ.</p>

<p>&quot;זֹאת עֲצָתִי, אִם כֹּה יֹאמַר לְךָ אֱלֹהֶיךָ,</p>

<p>&quot;כַּאֲשֶׁר יָעַץ עֲשֵׂה, אָז תַּעֲמוֹד רַגְלֶךָ בֶּטַח,</p>

<p>&quot;מִכֹּבֶד מַשָּׂא הָעָם לֹא יִרְעַשׁ כִּסְאֶךָ.</p>

<p>&quot;גַּם עַמְּךָ הָרַב הַזֶּה הָרְוָחָה יִמְצָאוּ,</p>

<p>&#8220;וּבְשָׁלוֹם הָלוֹךְ וָשׁוֹב לִמְקוֹמָם יָבוֹאוּ&#8221;.</p>

<br />
</blockquote>

<blockquote>
<p>דִּבְרֵי חֵן מִשִּׂפְתֵי כֹהֵן מִדְיָן יָצָאוּ,</p>

<p>שִׂמְּחוּ לֵב מֹשֶה, וַיֹּאמֶר: &#8220;דַּבֵּר הֵיטַבְתָּ&#8221;.</p>

<p>כִּי אֵל יוֹעֵץ פֶּלֶא עַל לֵב עַבְדּוֹ הוֹפִיעַ,</p>

<p>לֵאמֹר: כֵּן תַּעֲשֶׂה, כִּי טוֹבָה עֲצַת חוֹתֶנְךָ.</p>

<p>וַיַּעַן אֶת חוֹתְנוֹ: &quot;יוֹעֵץ חָכָם, אַשְׁרֶיךָ,</p>

<p>&quot;אֶת אֲשֶׁר חָפֵץ אֱלֹהִים יָצָא מִפִּיךָ,</p>

<p>&quot;יִשְׂמַח לִבֶּךָ כִּי לִגְדוֹלוֹת בָּאתָ הֵנָּה,</p>

<p>&quot;שֵׁם עוֹלָם יִהְיֶה לָךְ, כִּי הֵיטַבְתָּ עִמָּנוּ,</p>

<p>&quot;תִּכָּתֵב עוֹד עֲצָתְךָ הַטּוֹבָה עַל סֵפֶר,</p>

<p>&quot;בַּעֲבוּר גַּדֶּלְךָ וּלְבָרֵךְ דּוֹר דּוֹר זִכְרֶךָ,</p>

<p>&quot;כִּי טוֹב יְיָ לַטּוֹבִים וּלְחוֹשְׁבֵי יֹשֶר,</p>

<p>&quot;גַּם לַנָּכְרִים אֲשֶׁר לֹא מִיִּשְׂרָאֵל הֵמָּה,</p>

<p>&quot;וּמֵאֲשֶׁר דִּבַּרְתָּ לֹא יִפּוֹל דָּבָר אָרְצָה,</p>

<p>&quot;כָּל עֲצָתְךָ אֲמַלֵּאָה, כִּי כֵן צֻוֵּיתִי.</p>

<p>&quot;עַתָּה אַגִּיד לִבְנֵי יִשְׂרָאֵל מַה יָּעַצְתָּ,</p>

<p>&quot;אֵיךְ אָקֵל מֵעָלַי וּמֵעֲלֵיהֶם הַטֹּרַח,</p>

<p>&quot;אִם נִכְבַּדֵּיהֶם אִתִּי בַמַּשָּׂא יִשָּׂאוּ.</p>

<br />
</blockquote>

<blockquote>
<p>וּבְהִתְאַסֵּף הָעָם דִּבֶּר מֹשֶה אֵלֵימוֹ:</p>

<p>&quot;אַחַי! נִדְּמִּיתֶם לָרֹב אֶל כּוֹכְבֵי שָׁמָיִם,</p>

<p>&quot;הַאִישׁ אֶחָד כָּמוֹנִי יִשְׁפּוֹט כֻּלְּכֶם יָחַד?</p>

<p>&quot;יוֹם יוֹם מִבֹּקֶר עַד עֶרֶב עָלַי תַּעֲמֹדוּ,</p>

<p>&quot;וּבְטֶרֶם אֶעֱשֶׂה רַק כִּמְעַט, מָאוֹר יַגִּיהַּ,</p>

<p>&quot;הֲלֹא טוֹב אִם שָׂרִים רַבִּים מִכֶּם תִּבְחָרוּ,</p>

<p>&quot;וּבְמַשָּׂא עַם הָרַב הַזֶּה אִתִּי יִשָּׂאוּ,</p>

<p>&quot;אַל תֹּאמְרו: אַיֵּה חָכָם אוֹ נָבוֹן כָּמוֹךָ,</p>

<p>&quot;הַאִישׁ מִכֻּלָּנוּ יִשְׂתָּרֵר עַל פָּנֶיךָ?</p>

<p>&quot;לֹא כֵן הוּא, חֵפֶץ אֱלֹהִים מִכֶּם חָפַצְתִּי,</p>

<p>&quot;כִּי אֵיכָה אֶשָּׂא לְבַדִּי מַשָּׂא הָעָם יָחַד,</p>

<p>&quot;טָרְחֲכֶם, מַשַּׂאֲכֶם, כָּל דִּבְרֵי רִיב בַּשָּׁעַר,</p>

<p>&quot;וּמָה אַחֲרִית אֵלֶּה, נָבוֹל נִבּוֹל כֻּלָּנוּ.</p>

<p>עַתָּה הָבוּ לָכֶם אֲנָשִׁים רוֹדְפֵי צֶדֶק,</p>

<p>&quot;חֲכָמִים וּנְבוֹנִים וִידוּעִים אֶל כָּל שֵׁבֶט,</p>

<p>&quot;וַאֲשִׂימֵם עֲלֵיכֶם, תַּחְתָּם יֶדְכֶם תִּתֵּנוּ,</p>

<p>&quot;כָּל רִיב הֵם יִשְׁפּוֹטוּ, הַתּוֹרוֹת הֵם יַזְהִירוּ,</p>

<p>&quot;רַק כָּל אֲשֶׁר יִקְשֶה מֵהֶם, אֵלַי יָבִיאוּ,</p>

<p>&#8220;כִּי לִפְנֵי יוֹדֵעַ תַּעֲלוּמוֹת אַשְמִיעֶנּוּ&#8221;.</p>

<p>וַיִּיטַב הַדָּבָר בְּעֵינֵיהֶם וַיֹּאמֵרוּ:</p>

<p>&quot;מַה טּוֹב הַדָּבָר דִּבַּרְתָּ וַאֲשֶׁר יָעַצְתָּ,</p>

<p>&quot;תַּחַת רָאשִׁים תָּשִים עָלֵינוּ, יָד נָשִׂימָה,</p>

<p>&quot;רַק אִישׁ אֱלֹהִים, אַתָּה תִּבְחַר בָּם לֹא נָחְנוּ,</p>

<p>&quot;כִּי יְיָ עִמְּךָ, הָאֵל הַמְּלַמֵּד דָּעַת,</p>

<p>&#8220;מִי וָמִי אֲנָשִׁים חַכְמֵי לֵב יוֹדִיעֶךָ&#8221;.</p>

<p>כַּאֲשֶׁר שָׁמַע דִּבְרֵי הָעָם כִּי טוֹב דִּבֵּרוּ,</p>

<p>וַיִּבְחַר מֹשֶה מִכָּל הָעָם אַנְשֵׁי חַיִל,</p>

<p>אֵלֶּה עַל אֲלָפִים, אֵלֶּה מֵאוֹת יִנְהָגוּ,</p>

<p>גַּם שָׂרֵי חֲמִשִּים וַעֲשָׂרוֹת שָׂם עָלֵימוֹ,</p>

<p>לִשְׁפּוֹט אֶת הָעָם הֵם עַל מִשְׁמַרְתָּם יַעֲמֹדוּ,</p>

<p>אֶת כָּל הַדָּבָר הַקָּטֹן הֵמָּה יִשְׁפֹּטוּ,</p>

<p>אַךְ הַדָּבָר הַקָּשֶׁה פִּשְרוֹ בַּל יָדָעוּ,</p>

<p>אֶל מַגִּיד פֵּשֶׂר דָּבָר, אֶל מֹשֶה יָבִיאוּ,</p>

<p>הוּא יַגִּיד לָהֶם מָה אֶת שׁוֹאֲלֵיהֶם יָשִׁיבוּ.</p>

<p>אַךְ אִם עָמוֹק הַדָּבָר, נֶעְלָם גַּם מִמֶּנּוּ,</p>

<p>מוּל הָאֱלֹהִים הוּא, כִּי יִקְרָא אֵלָיו יוֹרֵהוּ.</p>

<br />
</blockquote>

<blockquote>
<p>אַחֲרֵי כִּי יִתְרוֹ כֹּהֵן מִדְיָן כָּאוֹרֵחַ,</p>

<p>עִם חֲתָנוֹ אִישׁ הָאֱלֹהִים יוֹם יוֹם הִשְתַּעֲשֵׁעַ,</p>

<p>גַּם אֶת תִּפְאֶרֶת יִשְׂרָאֵל עֵינוֹ רָאָתָה,</p>

<p>נִכְסוֹף נִכְסַף לָשׁוּב אֶל מוֹלַדְתּוֹ, וַיֹּאמֶר:</p>

<p>&quot;אֶל אַרְצִי, אֶל מוֹלַדְתִּי, נָא חֲתָנִי שַׁלְּחֵנִי.</p>

<p>&quot;כִּי אִם כָּבֵד הִפָּרֵד מִמַּחֲמַדֵּי עָיִן,</p>

<p>&quot;מֵהִפָּרֵד מִזֶּה, מֵהִפָּרֵד מִמֶּךָּ,</p>

<p>&quot;מִמְּקוֹם הַגְּדוֹלוֹת, מֵאִישׁ אֱלֹהִים כָּמוֹךָ,</p>

<p>&quot;יָקְרָה לִּי גַּם זֹאת, מָה רָאִיתִי אֲסַפֵּרָה,</p>

<p>&quot;אֶת מַעֲשֵׂה אֵל וּכְבוֹדוֹ בַּגּוֹיִם אַגִּידָה,</p>

<p>&quot;גַּם אֶת שֵׁם יִשְׂרָאֵל בֵּינֵיהֶם אֲגַדֵּלָה,</p>

<p>&quot;כִּי אִם אַחַי גַּם רֵעַי כָּל אֵלֶּה יִשְׁמָעוּ,</p>

<p>&quot;מִפִּי כֹהֵן מִדְיָן, מִפִּי נוֹדָע בַּשָּׁעַר,</p>

<p>&quot;יָשׁוּבוּ מִדַּרְכֵיהֶם, הַבְלֵיהֶם יַעֲזוֹבוּ,</p>

<p>&quot;וּכְעַם יִשְרָאֵל אֶת שֵׁם יְיָ יִירָאוּ,</p>

<p>&#8220;וּלְמוֹעֵד הַיָּמִים עוֹד אֵלֶיךָ אָשׁוּבָה!&#8221;</p>

<p>כַּאֲשֶׁר שָמַע מֹשֶה זֹאת כִּלְיוֹתָיו עָלָזוּ,</p>

<p>כִּי רֵעוֹ הַטּוֹב יַאְדִּיר שֵׁם יְיָ בָּאָרֶץ,</p>

<p>וַיֹאמֶר: &quot;אָבִי, אָבִי! אִם לִשְׁאוֹל הִקְשֵׁיתָ,</p>

<p>&quot;כִּי מָה אוּכַל לַעֲרוֹךְ מוּל מֶתֶק חֶבְרָתֶךָ,</p>

<p>&quot;אִם לַייָ תִּתֵּן כָּבוֹד, עֻזּוֹ תּוֹדִיעַ,</p>

<p>&quot;הַפְצַר בָּך עָוֹן יֵחָשֵׁב, כִּי טֹוב חָפָצְתָּ.</p>

<p>&quot;מַלֵּא חֶפְצֶךָ וּלְשָׁלוֹם לֵךְ עַל דַּרְכֶּךָ,</p>

<p>&#8220;וּלְיוֹם שׁוּבְךָ אֵלַי שֵׁנִית עֵינַי תִּכְלֶינָה&#8221;.</p>

<p>כַּאֲשֶׁר כִּלָּה דַּבֵּר וַיִּשַּׁק אֶת חוֹתְנוֹ,</p>

<p>וּלְעֵינֵי הָעָם כִּבְּדוֹ, בֵּרְכוֹ וַיְשַׁלְּחֵהוּ.</p>

<br />
</blockquote>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>אל הקורא:</p>

<p>הנה בכרך הששי הזה הנדפס פעם ראשונה בפראג, נדפס על
הגליון כמה הערות ותיקונים אשר היו כתובים בכתב יד על הגליון, וגם איזה
תיקונים אשר תיקן הרב המדפיס בפנים הספר והדפיס את אשר מצא בכתיבת יד
המחבר בגליון הספר. – ובדפוס ווארשא ת&#8220;ר העתיקו כל אלה ממקומם והציגו
באותות בכל מקום התיקון ונדפסו בסוף הספר. וכן עשינו גם אנחנו בהוצאה
הזאת. – המל&#8221;ה <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>בכתב יד על הגליון:</p>

<p>איך נפשו ממצוקות רבות נבהלה,</p>

<p>תשכח כי מלכות אל בכל משלה, <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>בכתב יד על הגליון:</p>

<p>גם בעדת זדים יקרא עז מצח, <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>בכתב יד כתוב:</p>

<p>אם עלילות אל, את לב מורדי אור הרגיזו,</p>

<p>דברו און ושוא ובגאותם נועצו, <a href="#fnref:4" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/55237">https://benyehuda.org/read/55237</a></div></body></html>