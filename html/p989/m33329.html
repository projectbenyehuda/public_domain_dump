<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>השיר הששי [רוֹפֵא לִשְׁבוּרֵי לֵב וּמְחַבֵּשׁ עֶצֶב]</title>
	<meta name="author" content="נפתלי הרץ וייזל"/>
</head>
<body>

<blockquote>
<br />
</blockquote>

<blockquote>
<p>רוֹפֵא לִשְׁבוּרֵי לֵב וּמְחַבֵּשׁ עֶצֶב,</p>

<p>אֶל הָרִים וַעֲמָקִים נָתַתָּ קֶצֶב,</p>

<p>וּגְבוּלוֹת הָאָרֶץ אַתָּה יָצַרְתָּ,</p>

<p>לָמָּה נֹאמַר נוֹאָשׁ, אוֹ מַה נּוֹחִילָה,</p>

<p>וּמִגְּבוּלוֹת שַׂמְתָּ הֲלֹא נַשְׂכִּילָה,</p>

<p>כִּי עִתּוֹת לַצָּרָה אַתָּה קָצַבְתָּ,</p>

<br />
</blockquote>

<blockquote>
<p>הִנֵּה מֵאֲבוֹתֵינוּ כָּזֹאת שָׁמַעְנוּ,</p>

<p>כַּאֲשֶׁר אֶל אֵל זָעֲקוּ לֵאמֹר גָּוַעְנוּ,</p>

<p>אֶל חֲלָלִים אֶל יוֹרְדֵי בוֹר דִּמִּינוּ,</p>

<p>נָשְׂאוּ הַמְבַשְּׂרִים קוֹל וּפְדוּת הִשְׁמִיעוּ,</p>

<p>אַחַר כָּתְלֵיהֶם עָמְדוּ וַיָּרִיעוּ,</p>

<p>הִנֵּה אֱלֹהֵינוּ זֶה לוֹ קִוִּינוּ!</p>

<br />
</blockquote>

<blockquote>
<p>עֵץ יִזְקַן בָּאָרֶץ חָדַל צוֹמֵחַ,</p>

<p>עוֹד מֵרֵיחַ מַיִם גִּזְעוֹ פוֹרֵחַ,</p>

<p>יוֹצִיא נֵץ וָפֶרַח יִגְמוֹל פִּרְיֵהוּ,</p>

<p>לֹא כֵן צִיצֵי שָׂדֶה אִם הֵם יִמָּלוּ,</p>

<p>דֶּשֶׁא לֹא יִהְיֶה עוֹד קָנִים קָמָלוּ,</p>

<p>אַחֲרֵי יָבֵשׁ חָצִיר יֹאמְרוּ אַיֵּהוּ.</p>

<br />
</blockquote>

<blockquote>
<p>אַף כֵּן רִשְׁעֵי אָרֶץ כַּאֲשֶׁר יִפֹּלוּ,</p>

<p>כַּעֲשַׂבִּים בַּשָּׂדֶה נָבוֹל יִבּוֹלוּ,</p>

<p>וּנְעוּרֵיהֶם לָעַד לֹא יִתְחַדָּשׁוּ,</p>

<p>כָּאֲרָזִים וּתְמָרִים עַל יִבְלֵי מָיִם,</p>

<p>יָנוּבוּ צַדִּיקִים כִּימֵי שָׁמָיִם,</p>

<p>לֹא יִשְׁכְּנוּ חֲרֵרִים גַּם אִם יִיבָשׁוּ.</p>

<br />
</blockquote>

<blockquote>
<p>גַּם כֶּרֶם יִשְׂרָאֵל זָרִים חִבֵּלוּ,</p>

<p>כַּבּוֹצְרִים בָּאוּ לוֹ כֻּלּוֹ עוֹלֵלוּ,</p>

<p>גִּדְרוּ שָׂמוּ פָּרוּץ, סֻכּוֹ נוֹפֶלֶת,</p>

<p>עֵת מַעְיְנֵי הַיְּשׁוּעָה לָהֶם נִפְתָּחוּ,</p>

<p>עִנְבֵי אַשְׁכְּלוֹתֵיהֶם פִּתְאוֹם פָּרָחוּ,</p>

<p>גַפְנָם לֹא שִׁכְּלָה, עָלֶה בַּל נוֹבֶלֶת.</p>

<br />
</blockquote>

<blockquote>
<p>בִּנְבִיאֵי הָאֱלֹהִים הָעָם הֶאֱמִינוּ,</p>

<p>דִּבְרֵי הַמְּבַשְּׂרִים טוֹב לִבָּם הִרְנִינוּ,</p>

<p>תַּחַת רוּחַ כֵּהָה בַּשִּׁיר רִנֵּנוּ,</p>

<p>&quot;גַּם מֵאֶרֶץ מַשְׁקֶה זֹאת אֶרֶץ מִצְרַיִם,</p>

<p>אַחֲרֶיךָ נָרוּצָה צִוָּה אֵין מַיִם,</p>

<p>וּמְקוֹר מַיִם חַיִּים אַתָּה צוּרֵנוּ&quot;.</p>

<br />
</blockquote>

<blockquote>
<p>מֵרָחוֹק אֱלוֹהַּ כָּל זֹאת חָזִיתָ,</p>

<p>טֶרֶם נוֹצָרוּ מַה יִהְיוּ רָאִיתָ,</p>

<p>שׂוֹרֵק זֶה נָטַעְתָּ מַה הוּא יָדַעְתָּ,</p>

<p>כֻּלּוֹ זֶרַע אֱמֶת מִטּוֹב יָצָאוּ,</p>

<p>וּפְרִי צֶדֶק עַנְפֵי יוֹשֶׁר יִשָּׂאוּ.</p>

<p>עַל כֵּן בָּם בָּעַמִּים עֻזְּךָ הוֹדַעְתָּ,</p>

<br />
</blockquote>

<blockquote>
<p>מַה דִּבְּרוּ הַמְּבַשְּׂרִים שִׁירִי יוֹדִיעַ,</p>

<p>עַל מַעֲנֶה בֵּית יַעֲקֹב אֹמֶר יַבִּיעַ,</p>

<p>מִלָּיו יָגִילוּ לֵב, כּוֹשֵׁל יָקִימוּ,</p>

<p>צוּר! נָא מִמְּרוֹמֶךָ תִּשְׁלַח עֶזְרֶךָ,</p>

<p>טוּב טַעַם תּוֹרֵנִי הָבֵן סִפְרֶךָ,</p>

<p>אָז כַּחוֹתָם עַל לֵב שִׁירִי יָשִׂימוּ.</p>

<br />
</blockquote>

<blockquote>
<br />
</blockquote>

<p>_______________</p>

<blockquote>
<br />
</blockquote>

<blockquote>
<br />
</blockquote>

<blockquote>
<p>מִמִּדְבַּר חוֹרֵבָה<a href="#fn:1" id="fnref:1" title="see footnote" class="footnote"><sup>1</sup></a> שָׁב משֶׁה עִם מִקְנֵהוּ,</p>

<p>אֶל אֶרֶץ מִדְיָן אֶל חוֹתְנוֹ לִרְאוֹת פָּנֵיהוּ,</p>

<p>גַּם הָשֵׁב הַצֹּאן אֶל יָדוֹ וּלְהוֹדִיעֵהוּ,</p>

<p>כִּי אֶל אֶרֶץ מוֹלַדְתּוֹ יָשׁוּב, אֶל מִצְרַיִם.</p>

<p>אַךְ מַה שָּׁמַע מִתּוֹךְ הַסְּנֶה הֶעְלִים מִמֶּנּוּ,</p>

<p>כִּי הִתְהַלֵּל בִּגְדוֹלוֹת, הִתְפָּאֵר עַל רֵעַ,</p>

<p>לֹא יִסְכּוֹן לִטְהָר לֵב, לֹא יַחְפּוֹץ שַׁח עֵינָיִם,</p>

<p>גַּם לֹא יִגְלֶה סוֹד חָתוּם עַל אֶרֶץ אַחֶרֶת,</p>

<p>טֶרֶם אֶל אֲסִירֵי הַתִּקְוָה יַגִּידֶנּוּ,</p>

<p>אֶל יֶתֶר חוֹתְנוֹ אָמַר: &quot;אֶל אַחַי אָשׁוּבָה,</p>

<p>אֶרְאֶה הַעוֹדָם חַיִּים וּמַה עוֹשִׂים הֵמָּה&quot;.</p>

<p>אַף כִּי יָדַע חוֹתְנוֹ מַדּוּעַ הוֹלֵךְ שָׁמָּה,</p>

<p>כִּי מֵאָז הִגִּיד לוֹ אֶל מַה נַּפְשׁוֹ יִחֵלָה,</p>

<p>אֶל יוֹם יְיָ בּוֹ לָאוֹר יֵהָפֵךְ אֹפֶל,</p>

<p>זֹאת לֹא עָלָה עַל לִבּוֹ, כִּי יַפְקֵד אֵל גָּבֶר,</p>

<p>כִּי אֶת חֲתָנוֹ משֶׁה שָׂם נָגִיד וּמוֹשִׁיעַ,</p>

<p>אֲשֶׁר יַעֲשֶׂה אוֹתוֹת בַּשָּׁמַיִם וּבָאָרֶץ,</p>

<p>כִּי מִי רָאָה כָזֹאת אוֹ מִי שָׁמַע כָּאֵלֶּה,</p>

<p>וּמִתּוֹם לֵב כָּרֵעַ כָּאָח לוֹ עָנָהוּ:</p>

<p>&quot;אַף כִּי כַמַּלְאַךְ אֱלֹהִים לָנוּ נֶחְשַׁבְתָּ,</p>

<p>אִם לִרְאוֹת בִּשְׁלוֹם אַחֶיךָ נִכְסוֹף נִכְסַפְתָּ,</p>

<p>הַפְצַר בָּךְ עָוֹן יֵחָשֵׁב, מַלֵּא חֶפְצֶךָ,</p>

<p>וּלְשָׁלוֹם לֵךְ, וּמְצָא כָּל מִשְׁאֲלוֹת לִבָּךְ&quot;.</p>

<br />
</blockquote>

<blockquote>
<p>עוֹדוֹ<a href="#fn:2" id="fnref:2" title="see footnote" class="footnote"><sup>2</sup></a> עִיר מִדְיָן אַסִּיר הַתִּקְוָה, לִשְׁמוֹעַ</p>

<p>מַה יִּפְקוֹד אֵל עָלָיו וּמָתַי יִשְׁלָחֵהוּ,</p>

<p>בַּשֵּׂר טוֹב לַעֲנָוִים וּדְרוֹר אֶל יוֹשְׁבֵי חשֶׁךְ,</p>

<p>נִרְאָה אֵלָיו יְיָ גַּם נִחֲמוֹ וַיֹּאמֶר:</p>

<p>&quot;שָׁלוֹם לָךְ אִישׁ גִּבּוֹר חַיִל, לֵךְ שׁוּב מִצְרַיְמָה,</p>

<p>מֵאוֹיֵב אַל תִּירָא, צוּרֵי מִכְשׁוֹל פִּנִּיתִי,</p>

<p>כִּי מֵתוּ הָאֲנָשִׁים הַמְּבַקְּשִׁים אֶת נַפְשֶׁךָ&quot;.</p>

<p>כַּגִּבּוֹר יָרוּץ אֹרַח שָׂשׂ משֶׁה לָלֶכֶת,</p>

<p>כִּי לֹא עוֹד עַל אַדְמַת חָם יִקְרֶנּוּ עַצֶּבֶת,</p>

<p>כִּי לֹא עוֹד יִרְאֶה רָע נָכוֹן לִבּוֹ בָּטוּחַ,</p>

<p>עַל כֵּן כָּל מַחְמַדָּיו לָקַח אִתּוֹ מִצְרַיְמָה,</p>

<p>אֶת אִשְׁתּוֹ וּבָנָיו נִהַג עִמּוֹ בַדָּרֶךְ,</p>

<p>עַל הַחֲמוֹר הִרְכִּיבָם, גַּם כֵּלָיו וּמַעֲשֵׂהוּ,</p>

<p>זוּלָתִי מַטֵּה אֱלֹהִים מַקֵּל תִּפְאֶרֶת,</p>

<p>לֹא שָׂם בֵּין הַכֵּלִים, כִּי אֶל יָדוֹ קָחָהוּ,</p>

<p>יָקָר הוּא לוֹ מִכֹּל, לֹא יַשְׁוֶה בוֹ כָּל חֵפֶץ,</p>

<p>כִּי מַטֵּה עוֹז הוּא, בּוֹ יַאְדִּיר שֵׁם אֵל בָּאָרֶץ.</p>

<br />
</blockquote>

<blockquote>
<p>כַּאשֶׁר<a href="#fn:3" id="fnref:3" title="see footnote" class="footnote"><sup>3</sup></a> הֵכִין מַעֲשָׂיו לָשׂוּם רַגְלוֹ לַדָּרֶךְ,</p>

<p>עוֹד אִמְרַת אֱלוֹהַּ בָּאַתְהוּ וַיְצַוֵּהוּ,</p>

<p>&quot;משֶׁה עַתָּה הוֹלֵךְ אַתָּה לָשׁוּב מִצְרַיְמָה,</p>

<p>הָאוֹתוֹת אֲשֶׁר הִרְאִיתִיךָ הַר חוֹרֵבָה,</p>

<p>אַתָּה תַעֲשֵׂם לִפְנֵי פַרְעֹה, כִּי כֵן יָעַצְתִּי,</p>

<p>עַל כֵּן שִׂימֵם עַל לִבְּךָ, וּבְלֶכְתְּךָ מִצְרַיִם</p>

<p>הִתְבּוֹנֵן בָּם וּרְאֵה צִדְקוֹתַי מַה גָּבָהוּ,</p>

<p>כִּי אָז תִּהְיֶה נָכוֹן לַעֲשׂוֹת מַלְאֲכוּתֶיךָ,</p>

<p>וִימִינִי תִּהְיֶה לִימִינֶךָ עַל צַר רוֹמֵמָה,</p>

<p>כִּי לֹא רַק בַּעֲבוּר דַּבֵּר אֵלָיו אֶשְׁלָחֶךָ,</p>

<p>לֵאמֹר לוֹ שַׁלַּח אֶת עַמִּי כִּי לִי יָחֹנּוּ,</p>

<p>וּכְכַלּוֹתְךָ דַּבֵּר תֵּפֶן שִׁכְמְךָ לָלֶכֶת,</p>

<p>וּמֵרָחוֹק תַּעֲמֹד עֵת חִצַּי בּוֹ יִפְגָּעוּ,</p>

<p>אַךְ אַתָּה תַגֵּד לוֹ פִּשְׁעוֹ, יָשָׁר תּוֹרֶנּוּ,</p>

<p>אֵיךְ עַל פִּי מִדָּתוֹ מִשְׁפָּטַי לוֹ אָמֹדָה,</p>

<p>אִם לֹא יֹאבֶה לִשְׁמוֹעַ לָךְ, אָז הַזְהִירֵהוּ</p>

<p>וֶאֱמוֹר לוֹ עַל מֶרְיָךָ מַכָּה רַבָּה אַכֶּךָ,</p>

<p>אִם יַקְשֶׁה עָרְפּוֹ עוֹד עֲשֵׂה כַּאֲשֶׁר דִּבַּרְתָּ,</p>

<p>הַטֵּה יָדְךָ עַל אַרְצוֹ הָרֵם אֶת מַטֶּךָ,</p>

<p>וּכְרֶגַע כָּל הַמַּכּוֹת יִעַדְתָּ תָּבֹאנָה,</p>

<p>לוּ אֶחְפָּץ גַּם מֵאַחַת הַמַּכּוֹת הָאֵלֶּה,</p>

<p>אִם לִבּוֹ חָזָק כַּבַּרְזֶל, רוּחוֹ כַּנְּחוּשָׁה,</p>

<p>הִנֵּה כַּדּוֹנָג נָמֵס מִפְּנֵי אֵשׁ יִמַּסּוּ,</p>

<p>מִפַּחַד לֵב יַאֲזִין וִיצַו מַהֲרוּ וָלֵכוּ,</p>

<p>אַךְ הַאֲזֵן מִפַּחַד, הַקְשֵׁב מֵאֵימַת מָוֶת,</p>

<p>מֵאֵין הַכֶּר צֶדֶק, מֵאֵין הַכֶּר מִי אָנִי,</p>

<p>בַּמֶּה יֵחָשֵׁבוּ, בָּאֵלֶּה לֹא חָפַצְתִּי,</p>

<p>עַל כֵּן אֲחַזֵק אֶת לִבּוֹ לִסְבּוֹל עֶבְרָתָה,</p>

<p>וּלְקוֹלְךָ לֹא יִשְׁמַע, אֶת עַמִּי לֹא יְשַׁלֵּחַ,</p>

<p>בַּעֲבוּר הַרְבּוֹת אוֹתוֹתַי עַל אֶרֶץ מִצְרַיִם,</p>

<p>אָז יִרְאֶה מִי אָדוֹן לוֹ, חֶטְאוֹ יוֹדֶה פִּיהוּ,</p>

<p>וּפוֹשְׁעִים יָבִינוּ דַּעַת, בִּין תּוֹעֵי רוּחַ,</p>

<p>לָכֵן משֶׁה אֶת פַּרְעֹה עַל פָּנָיו תּוֹכִיחַ,</p>

<p>וֶאֱמוֹר אֶל רָשָׁע זֶה כִּי יוֹצֵר הָאָדָם אָנִי,</p>

<p>כָּאִישׁ יַחֲמוֹל עַל בָּנָיו עֲלֵיהֶם אֶחְמוֹלָה,</p>

<p>וּלְכָל עַמִּים הַמְיַשְּׁרִים אוֹרְחוֹתַם אַב אָנִי,</p>

<p>אַךְ יִשְׂרָאֵל בֶּן יַקִּיר לִי, בּוֹ אֶשְׁתַּעְשֵׁעַ,</p>

<p>וּבְכוֹרִי הוּא, כִּי עֶלְיוֹן עַל גּוֹיִם אֶתְּנֵהוּ,</p>

<p>וּמַה הֲרֵעוֹתָ לַעֲשׂוֹת עִם בֶּן אָהַבְתִּי?</p>

<p>הַהוּא יִהְיֶה עָבֶד? עָלָיו תָּשִׂים עֻלֶּךָ?</p>

<p>שַׁלַּח אֶת הַבֵּן הַזֶּה בַּעֲבוּר יַעַבְדֵנִי,</p>

<p>אִם מָאֵן אַתָּה שַׁלְּחוֹ דַּע מָה אַחֲרִיתֶךָ,</p>

<p>בַּעֲוֹנְךָ כִּי רַב צָרוֹת רַבּוֹת יַשִּׂיגוּךָ,</p>

<p>כִּכְלוֹת כֻּלָּם אֶהֱרוֹג אֶת בִּנְךָ בְּכוֹרֶךָ,</p>

<p>כִּי מֵישָׁרִים דִּבַּרְתִּי לָךְ אָז יַגִּיד פִּיךָ&quot;.</p>

<p>כַּנֶּשֶׁר<a href="#fn:4" id="fnref:4" title="see footnote" class="footnote"><sup>4</sup></a> יִפְרוֹשׂ כָּנָף לִדְאוֹת אֶל שָׁמָיִם,</p>

<p>מִהַר אִישׁ הָאֱלֹהִים לָבוֹא אֶרֶץ מִצְרָיִם,</p>

<p>וּבְלֶכְתּוֹ לִבּוֹ מָלֵא הַשְׂכֵּל גַּם יָדוֹעַ,</p>

<p>יַחְשׁוֹב כָּל הַיּוֹם הַגְדֵּל שֵׁם הָאֵל בָּאָרֶץ,</p>

<p>בָּאוֹתוֹת בַּמּוֹפְתִים יַעֲשֶׂה עַל אַדְמַת צֹעַן,</p>

<p>עַד יַכִּיר לֹא יָדַע אֵל מַה נּוֹרָא מַעֲשֵׂהוּ,</p>

<p>עַד שִׂים קֵן לוֹחֲכֵי עָפָר בֵּין כּוֹכְבֵי שָׁמַיְמָה,</p>

<p>רוֹזְנִים עִם יוֹעֲצֵי אֶרֶץ כַּטִּיט מִרְמָס רָגֶל.</p>

<p>מֵרוֹב הָגוּת לֵב אֵלֶּה שָׁכַח מֵעֲשׂוֹת צֶדֶק,</p>

<p>לֹא זָכַר כִּי עֶרֶל בָּשָׂר עִמּוֹ נוֹסֵעַ,</p>

<p>כִּי הַבֵּן הַנּוֹלָד לוֹ וּשְׁמוֹ אֱלִיעֶזֶר,</p>

<p>לֹא חָתַם אוֹת בִּבְשָׂרוֹ שָׂם אֵל לִבְרִית קֹדֶשׁ,</p>

<p>הֵם בָּאִים בַּדֶּרֶךְ בַּמָּלוֹן לָלוּן שָׁמָּה,</p>

<p>וַיְיָ שָׁלַח אֶת מַלְאָכוֹ וַיִּפְגְּשֵׁהוּ,</p>

<p>וַיִּתְיַצֵּב כַּצַּר וַיְבַקֵּשׁ הֲמִיתֵהוּ,</p>

<p>צִפֹּרָה טוֹבַת שֶׂכֶל עַל מַה זֹּאת הִשְׂכִּילָה,</p>

<p>מִהֲרָה וַתִּקַּח צֹר וַתָּמָל אֶת הַנַּעַר,</p>

<p>אֶל רַגְלֵי הַשָּׂרָף כַּמִּנְחָה כֹּפֶר נָפֶשׁ,</p>

<p>עוֹר עָרְלָתוֹ הִגִּיעָה, וַתִּזְעַק וַתֹּאמֶר:</p>

<p>&quot;כִּי חֲתַן דָּמִים אַתָּה לִי מַלְאָךְ מִמַּעַל!</p>

<p>אֶל דַּם הַבְּרִית הַזֶּה נָא הַבֵּט אֵל וּרְצֵנִי,</p>

<p>וּלְמַלְאָךְ בָּאָרֶץ אַל נָא תִשְׁלַח יָדֶךָ&quot;.</p>

<p>וַיִּשְׁמַע אֵל וַיְצַוֶּה וַיִּרֶף מִמֶּנּוּ,</p>

<p>אָז אָמְרָה, &quot;לֹא לִשְׁפָּךְ דָּם אֱלֹהִים צִוֶּךָ,</p>

<p>&quot;לִהְיוֹת חֲתַן דָּמִים לַמּוּלוֹת הֵנָּה בָאתָ.</p>

<br />
</blockquote>

<blockquote>
<p>וַיֵּלֶךְ<a href="#fn:5" id="fnref:5" title="see footnote" class="footnote"><sup>5</sup></a> אֶל מַסָּעָיו עָלֵז וּבָטוּחַ,</p>

<p>אַחֲרֵי נֶחְתַּם בִּבְנוֹ אוֹת חָתוּם בּוֹ אַשְּׁרֵהוּ,</p>

<p>מִבּוֹר אֵין מָיִם בּוֹ דַּם זֶה אַסִּיר שׁוֹלֵחַ,</p>

<p>גַּם בָּא מוֹעֵד אֶת שֶׁאַהֲבָה נַפְשׁוֹ יִפְגְּשֵׁהוּ,</p>

<p>כִּי בָא אִמְרַת אֱלוֹהַּ אֶל אַהֲרֹן אָחִיהוּ,</p>

<p>&quot;קוּם לֵךְ לִקְרַאת משֶׁה אָחִיךָ הַמִּדְבָּרָה,</p>

<p>עַל אֶחָיו גִּדַּלְתִּיו, הוֹדִי עָלָיו נָתַתִּי.</p>

<p>שָׂשׂ אַהֲרֹן עַל אִמְרֵי אֵל, עָרַב לוֹ לִשְׁמוֹעַ,</p>

<p>כִּי עוֹד משֶׁה חַי, כִּי אָהוּב הוּא אֶל עוֹשֵׂהוּ,</p>

<p>כִּי נָתַן עָלָיו הוֹדוֹ, כִּי כָבוֹד עִטְּרָהוּ,</p>

<p>כָּלְתָה נַפְשׁוֹ לִרְאוֹת פָּנָיו, הַקְשֵׁב מִפִּיהוּ,</p>

<p>מָה דִּבֶּר צוּר יִשְׂרָאֵל עַל עַם אָהֵב סֶלָה,</p>

<p>אִם בָּא הַיּוֹם יַצִּיל בּוֹ שָׁסוּי מִיַּד שׁוֹסֵהוּ,</p>

<p>חָזוֹן שָׁמַע הִגִּיד אֶל בֵּית יַעֲקֹב וַיֹּאמֶר:</p>

<p>&quot;אַחַי נִרְאָה לִי יְיָ, רַב טוּב שָׁמַעְתִּי,</p>

<p>כִּי לָלֶכֶת לִקְרַאת משֶׁה אָחִי צִוַּנִּי,</p>

<p>לִי אוֹמֵר לִבִּי תַּנְחוּמוֹת אֵל יַשְׁמִיעֵנִי,</p>

<p>כִּי קָרוֹב יוֹם יְיָ וּשְׁנַת יֶשַׁע בָּאָה,</p>

<p>עַתָּה אַחַי בַּדֶּרֶךְ שֻׁלַּחְתִּי אֵלֵכָה,</p>

<p>אִם אֵל שׁוֹלְחִי, בֶּטַח אֵלֵךְ, שַׁאֲנָן אָשׁוּבָה,</p>

<p>וּמַה יַּגִּיד לִי אָחִי אֲלֵיכֶם אָבִיאָה&quot;.</p>

<p>שׁוֹמְעֵי אֲמָרָיו שָׂשׂוּ, כִּי נִדְכָּאִים אֵלֶּה,</p>

<p>מִיָּמִים רַבִּים לִדְבַר יְיָ צָמָאוּ,</p>

<p>וַיַּעֲנוּ יַחְדָּו, יְיָ עִמְּךָ אִישׁ חַיִל,</p>

<p>הַדְרַת עַם לֵךְ! מַלְאַךְ אֵל בַּדֶּרֶךְ יַנְחֶךָ.</p>

<p>מִהֵר שִׁנֵּס אֶת מָתְנָיו וַיָּקָם וַיֵּלֶךְ,</p>

<p>נֶזֶר קֹדֶשׁ לִקְרַאת עֲטָרָה, מַה נָּעֵמוּ,</p>

<p>וּלְעֵת הֵאִיר משֶׁה מִקֶּדֶם כָּאוֹר שֶׁמֶשׁ,</p>

<p>נָגַהּ אַהֲרֹן מִיָּם כַּנֹּגַּהּ הַיָּרֵחַ,</p>

<p>עַל הַר הָאֱלֹהִים אִישׁ אֶת אָחִיהוּ פָּגָשׁוּ,</p>

<p>שָׂמַח לֵב אַהֲרֹן אֶל אָחִיו וַיִשָּׁקֵהוּ,</p>

<p>זֹאת חֻקַּת גָּדוֹל, כֵּן אָרְחַת קָדוֹשׁ כָּמוֹהוּ,</p>

<p>גֶּבֶר אָהֵב אֱלֹהִים גַּם הוּא יֶאֱהָבֶנּוּ,</p>

<p>כִּי אוֹהֵב אֵל, אֲהוּבָיו לוֹ אוֹהֲבִים נֶחְשָׁבוּ,</p>

<p>גַּם משֶׁה שָׂמַח בּוֹ, כַּבֵּן אֶת אָב כִּבְּדָהוּ,</p>

<p>אַחַר דִּבֵּר שָׁלוֹם פָּתַח משֶׁה אֶת פִּיהוּ:</p>

<p>&quot;אָחִי! בָּא יוֹם הַיְּשׁוּעָה, בָּא יוֹם לוֹ קִוִּינוּ,</p>

<p>&quot;כִּי כַאֲשֶׁר עִם עֶדְרֵי חוֹתְנִי בָּאתִי הָהָרָה,</p>

<p>&quot;מִתּוֹךְ הַסְּנֶה הַזֶּה הָעוֹמֵד פֹּה בַּשֶּׁפֶל,</p>

<p>&quot;מַרְאוֹת אֱלֹהִים רָאִיתִי, אֵשׁ מִתְלַקַּחַת,</p>

<p>&quot;מִלַּבַּת אֵשׁ הַזֹּאת דִּבֵּר בִּי וַיֹּאמֶר:</p>

<p>&quot;משֶׁה משֶׁה! אָנֹכִי אֱלֹהֵי אָבִיךָ,</p>

<p>&quot;אֶת עֳנִי עַמִּי אֶת כָּל צָרוֹתָיו רָאִיתִי,</p>

<p>&quot;אַעֲלֵם מִכּוּר בַּרְזֶל זֶה מֵעֳנִי מִצְרַיִם,</p>

<p>&quot;אֶל אֶרֶץ הַכְּנַעֲנִי לָתֵת לָהֶם נִשְׁבַּעְתִּי,</p>

<p>&quot;נוֹרָאוֹת נִפְלֵאתִי שִׂמְחַת עוֹלָם הִשַּׂגְתִּי,</p>

<p>&quot;לוּלֵי כִּי מֵאַחֲרִית אִמְרֵי קָדוֹשׁ שָׁמַעְתִּי,</p>

<p>&quot;נַע לִבִּי מִמְּקוֹמוֹ נַפְשִׁי אָחוֹר נָסוֹגָה,</p>

<p>&quot;כִּי אֵלַי קָרָא לֵאמֹר עַתָּה לֵךְ מִצְרַיְמָה,</p>

<p>&quot;וּשְׁפוֹט אֶת בֵּית הַמֶּלֶךְ, וּשְׁפוֹט אֶת יוֹשְׁבֶיהָ,</p>

<p>&quot;בָּאוֹתוֹת וּבַמּוֹפְתִים בַּמַּרְאֶה הֶרְאַנִּי,</p>

<p>&quot;גַּם נָגִיד שָׂמַנִי דָּבָר יָצָא מִפִּיהוּ,</p>

<p>&quot;אַתָּה תוֹצִיא אֶת עַמִּי מֵאֶרֶץ מִצְרָיִם.</p>

<p>&quot;מַה נִבְהַלְתִּי מִשְּׁמוֹעַ זֹאת, בּוֹשֶׁת כִּסָּתְנִי,</p>

<p>&quot;אֲנִי אֲשֶׁר אָמַרְתִּי מֵאָדָם קָטֹנְתִּי,</p>

<p>&quot;עַתָּה אֶשְׁפּוֹט מֶלֶךְ, אֶמְלוֹךְ עַל שָׂרֵי קֹדֶשׁ?</p>

<p>&quot;הִתְחַנַּנְתִּי אֵלָיו לֵאמֹר חֲדַל מִמֶּנִּי,</p>

<p>&quot;מִשְׁפָּטִים דִּבַּרְתִּי אִתּוֹ לִשְׁאוֹל הִקְשֵׁיתִי,</p>

<p>&quot;אַךְ עַל כָּל מוֹצָא פִּי רַךְ מִשֶּׁמֶן עָנָנִי,</p>

<p>&quot;עַד הִרְבֵּיתִי הַפְצֵר, עַד עֲצָתוֹ הֶחְשַׁכְתִּי,</p>

<p>&quot;אָז דִּבֵּר אִתִּי קָשׁוֹת אֶת אַפּוֹ הֶחֱרֵיתִי,</p>

<p>&quot;וּבְכָל זֹאת לֹא נִחָם אֱלֹהִים מִשָּׁלְחֵנִי,</p>

<p>&quot;וַיֹּאמֶר אֵלַי לֵךְ וַאֲנִי אֶהְיֶה אִתֶּךָ,</p>

<p>&quot;וָאֶחְדַל מִדַּבֵּר אֶת אֱלֹהַי יָרֵאתִי,</p>

<p>&quot;גַּם אוֹתוֹת נָתַן לִי לַעֲשׂוֹתָם מַה נּוֹרָא!</p>

<p>&quot;מַטֶּה זֶה אִם אֶחְפָּץ אֶל נָחָשׁ אֶהְפְּכֶנּוּ</p>

<p>וּבִזְנָבוֹ כִּי אֶאֱחוֹז אֶל מַטֶּה אֲשִׁיבֶנּוּ,</p>

<p>&quot;הַיַּד הַזֹּאת אִם אֶחְפָּץ תִּצְטַרַע כַּשָּׁלֶג,</p>

<p>&quot;אִם אֶל חֵיקִי אֲבִיאֶנָּה כִּבְשָׂרִי תֶהִי,</p>

<p>&quot;וּמִיְּאוֹר מִצְרַיִם אֶקַּח מַיִם בַּכֶּלִי,</p>

<p>&quot;כִּי אֶשְׁפְּכֵם אַרְצָה לָדַם יִהְיוּ בַּיַּבָּשֶׁת,</p>

<p>&quot;הָעָם כִּי יִרְאוּ אֵלֶּה מִי שׁוֹלְחִי יַכִּירוּ,</p>

<p>&quot;עַתָּה אָחִי! לִשְׁמוֹר פִּי אֱלֹהַי הִנֵּנִי,</p>

<p>&quot;אַעְדָה גָּאוֹן וָגוֹבַהּ, אֶהְדוֹךְ פּוֹעֲלֵי אָוֶן,</p>

<p>&quot;לִנְקוֹם נִקְמַת אֱלֹהִים כַּמַּלְאָךְ אֵצֵאָה,</p>

<p>&quot;אַל תֹּאמַר מִי שָׁמַע מִפִּי אֱנוֹשׁ כָּאֵלֶּה,</p>

<p>&quot;אַף כִּי מִפִּי אִישׁ לֹא נִסָּה דַּבֵּר גָּבוֹהַּ,</p>

<p>&quot;דַּע כִּי כַּאֲשֶׁר אָמַרְתִּי אֶשְׁמַע אֵל, אֵלֵכָה,</p>

<p>&quot;נָתַן עֲלֵי הוֹד מַלְכוּת יֶשַׁע הִלְבִּישַׁנִּי,</p>

<p>&quot;לִבִּי שָׂם כַּחַלָּמִיש ׁרַגְלַי לֹא יִמְעָדוּ,</p>

<p>&quot;מִפַּרְעֹה לֹא אֵחָת מֵחֵילוֹ לֹא אֶפְחָדָה,</p>

<p>&quot;פִּי יִהְיֶה לָמוֹ כַּפַּטִּישׁ הַמְּפוֹצֵץ סָלַע,</p>

<p>&quot;מִפָּנַי יֵבוֹשׁוּ הֵמָּה, בַּל אֵבוֹשׁ אָנִי,</p>

<p>&quot;גַּם אַתָּה אָחִי שִׂים בֵּאלֹהִים מִבְטָחֶךָ,</p>

<p>&quot;כִּי אִם בִּי בָּחַר אֵל, לֵאלֹהִים לָךְ שָׂמַנִי,</p>

<p>&quot;גַּם בָּךְ בָּחַר לַמֵּלִיץ וּלְפֶה לִי שָׂמֶךָ,</p>

<p>&quot;כִּי אֲהֵבְךָ אֱלֹהִים דִּבֶּר טוֹב עָלֶיךָ,</p>

<p>&quot;לֵךְ עִמִּי דַּבֵּר אֶל הָעָם, דַּבֵּר אֶל הַמָּלֶךְ,</p>

<p>&quot;מַה תֹּאמַר וּמַה תַּעֲשֶׂה אֲנִי אֲצַוֶּךָ,</p>

<p>&quot;אַל תִּירָא, מָר צֵל מִצְרַיִם מַהֵר יִבּוֹלוּ,</p>

<p>&quot;אֶת צִדְקָתְךָ יָדַעְתִּי כָּמוֹךָ כָּמוֹנִי,</p>

<p>&quot;אֶת נַחֲלַת יְיָ אֶת צֹאן יָדוֹ אָהַבְנוּ,</p>

<p>&quot;רַק בַּעֲבוּר הָקֵם אִמְרֵי אֵל בָּהֶם נִמְשׁוֹלָה,</p>

<p>&quot;לֹא בַּעֲבוּר הִשְׂתָּרֵר, לֹא בַּעֲבוּר הוֹן וָעשֶׁר,</p>

<p>&#8220;חָלִילָה לָנוּ כִּי שָׂרֵי אֱלֹהִים נָחְנוּ&#8221;.</p>

<br />
</blockquote>

<blockquote>
<p>מִדִּבְרֵי אִישׁ הָאֱלֹהִים עֵינֵי אַהֲרֹן אוֹרוּ,</p>

<p>שָׁמַע מִפִּי אָח אָהוּב מַה נַּפְשׁוֹ קִוֵּתָה,</p>

<p>גַּם מִיּוֹשֶׁר אֲמָרָיו כִּלְיוֹתָיו עָלֵזוּ,</p>

<p>מֵהִתְבּוֹנֵן אֶל אָחִיו עֵינוֹ לֹא שָׂבָעָה,</p>

<p>אוֹר פָּנָיו הוֹדִיעוֹ כִּי יִשְׂרָאֵל יוֹשִׁיעַ,</p>

<p>וַיִתֵּן תּוֹדָה לֵאלֹהֵי יַעֲקֹב וַיֹּאמֶר:</p>

<p>&quot;בָּרוּךְ אֵל עֶלְיוֹן זוֹכֵר אֶת הַבְּרִית מִקֶּדֶם,</p>

<p>&quot;וּבָרוּךְ אַתָּה לַיְּיָ אֲשֶׁר רוֹמִמְךָ,</p>

<p>&quot;וַיִּשְׁלָחֶךָ לִרְפּוֹא אֶת מַחַץ אָחֶיךָ,</p>

<p>&quot;מֵאִמְרֵי פִיךָ רוּחַ כֵּהָה מַהֲלָל תַּעַט,</p>

<p>&quot;וּסְגוֹר לִבָּם מֵאוֹר פָּנֶיךָ יִפָּתֵחַ,</p>

<p>&quot;כַּחֲבַצֶּלֶת תִּפְתַּח עָלֶיהָ מֵאוֹר שָׁמֶשׁ,</p>

<p>&quot;מַה תָּגֵל נַפְשָׁם כַּאֲשֶׁר תַּרְאֵם אוֹתוֹתֶיךָ,</p>

<p>&quot;נִכְאֵי רוּחַ תַּחַת יַד נוֹגְשֵׂיהֶם יֶאֱנָקוּ,</p>

<p>&quot;כִּי יִרְאוּ יַד יְיָ הֲדַר אֱלֹהֵינוּ,</p>

<p>&quot;יֵדְעוּ כִּי תָּעוֹז עַל אֱנוֹשׁ עַל יַד מִצְרַיִם,</p>

<p>&quot;תַּחַת כִּי אָהֵב אֱלֹהִים אֶת אֲבוֹתֵינוּ,</p>

<p>&quot;אָהֵב אֶת זַרְעָם נָגִיד לָהֶם הֱקִימֶךָ,</p>

<p>&quot;גָּדוֹל מִכָּל אֶחָיו לָמָּה זֹאת לָךְ נִפְלְאָתָה,</p>

<p>&quot;הַלְּבַעֲבוּר אָמַרְתָּ מִכָּל אָדָם קָטֹנְתִּי,</p>

<p>&quot;יַעַן דִּמִיתָ כֵּן עַל אַחֶיךָ גִּדְּלֶךָ,</p>

<p>&quot;וּבְיָדוֹ עַל כֵּן אַתָּה עֲטֶרֶת תִּפְאֶרֶת,</p>

<p>&quot;כִּי עִם מִי יִשְׁכּוֹן אֵל? עִם דַּכָּא וּשְׁפַל רוּחַ,</p>

<p>&quot;הִנֵּה פֵאֵר אוֹתָךְ, הוֹדוֹ נָתַן עָלֶיךָ,</p>

<p>&quot;אִם לָאֹמֶץ הִנָּךָ, אִם לָחֹן הִנֶּךָ,</p>

<p>&quot;עַתָּה קוּם וּמְשׁוֹל בָּנוּ, כִּי רַק לָךְ יָאָתָה,</p>

<p>&quot;יִשְׂרָאֵל יִשְׂמַח בָּךְ, בֵּית יַעֲקֹב יַעַבְדֶךָ,</p>

<p>&quot;וַאֲנִי עַבְדֶּךָ, אִם לֵאלֹהִים לִי אֵל שָׂמֶךָ,</p>

<p>&quot;אֶל כָּל מָקוֹם תִּשְׁלָחֵנִי כַּצְּבִי אָרוּצָה,</p>

<p>&quot;דָּבָר תָּשִׂים אֶל פִּי בִּקְהַל עַם אַגִּידֶנּוּ,</p>

<p>&quot;וּתְצַוֶּה לַעֲשׂוֹת גַּם הֵיכְלֵי מֶלֶךְ אֶעֱשֶׂנּוּ.</p>

<p>&quot;אֵיךְ לֹא אֶבְטַח בָּךְ אִם בַּיְיָ מִבְטָחֶךָ,</p>

<p>&quot;אִם אַתָּה לִימִינִי וֵאלֹהִים לִימִינֶךָ.</p>

<p>&quot;לָמָּה זֶה אִירָא, עִמָּנוּ אֵל מַה יַעֲשֶׂה גֶּבֶר?</p>

<p>&quot;וּבְצִלֵּנוּ יִחְיֶה יַעֲקֹב יִפְרַח כַּגָּפֶן,</p>

<p>&quot;כִּי חָלִילָה לָנוּ הִשְׂתָּרֵר הַבְזוֹת רֵעַ,</p>

<p>&quot;הֵן אֶבְיוֹנִים מֵאַשְׁפּוֹת תָּרִים עַנְוָתֶךָ,</p>

<p>&quot;וַאֲנִי עַבְדֶּךָ כִּי אִישׁ שָׁלוֹם אָנִי יָדַעְתָּ,</p>

<p>&quot;וּמַה אַאֲרִיךְ לָשׁוֹן מַה דַּבֵּר עוֹד אוֹסִיפָה,</p>

<p>&quot;הִנֵּה מֵרוֹעִים מַשְׁחִיתִים הַצֹּאן נָפוֹצוּ,</p>

<p>&quot;עַל שׁוּבִי אֲלֵיהֶם כְּעַל מָטָר יוֹחִילוּ,</p>

<p>&quot;מַשְׁמִיעִים טוֹב נַחְנוּ וּבְשׂוֹרָה יֶשׁ עִם פִּינוּ,</p>

<p>&quot;אִם רֶגַע נוֹחִילָה אוּלַי עָוֹן יִקְרֵנוּ,</p>

<p>&quot;נָא צַוֵּה אָחִי נָקוּמָה נִסְעָה נֵלֵכָה,</p>

<p>וּבַדֶּרֶךְ נֵלֵךְ חָכְמַת לִבְּךָ תּוֹרֵנִי&quot;.</p>

<p>יָשְׁרוּ דִבְרֵי אַהֲרֹן אֶל משֶׁה וַיִּסָּעוּ,</p>

<p>הָלְכוּ הָלוֹךְ גַּם דַּבֵּר עַד בּוֹאָם מִצְרָיְמָה.</p>

<br />
</blockquote>

<blockquote>
<p>מַה נָּאווּ<a href="#fn:6" id="fnref:6" title="see footnote" class="footnote"><sup>6</sup></a> רַגְלֵי הַמְּבַשְּׂרִים מַשְׁמִיעִים יֶשַׁע,</p>

<p>מַה נִּפְלְאוּ בִּקְהַל עַם, רַב מִמְּאוֹרוֹת יָהֵלּוּ,</p>

<p>נוֹרָא אֵל עֲלֵיהֶם וּבְאוֹר פָּנָיו הָלָכוּ.</p>

<p>הָעָם כֻּלּוֹ וּזְקֵנָיו יַחְדָו הִתְאַסָּפוּ,</p>

<p>לִשְׁמוֹעַ מַה דִבֶּר אֵל, מַה צִוָּה עָלֵימוֹ.</p>

<p>תּוֹעֶה בִישִׁימוֹן לָיְלָה יִשְׂמַח לִרְאוֹת שַׁחַר,</p>

<p>אַף כִּי קָהָל לֹא רָאוּ אוֹר אֵין נֹגַהּ לָמוֹ,</p>

<p>נַפְשָׁם לֵאלֹהִים תָּמִיד מִשּׁוֹמְרִים לַבֹּקֶר,</p>

<p>כִּזְרוֹחַ לָהֶם שֶׁמֶשׁ מַלְאֲכֵי אֵל מַה שָּׂשׂוּ,</p>

<p>עוֹד מִתְבּוֹנְנִים בָּם וּלְהוֹדָם תַּבִּיט עֵינֵימוֹ,</p>

<p>נַפְשָׁם יָצְאָה מִדִּבְרֵי אַהֲרֹן כִּי נָעֵמוּ,</p>

<p>קוֹרֵא לָהֶם &quot;הִנָּחֵמוּ! אַחַי הִנָּחֵמוּ!</p>

<p>&quot;דַּלְתוֹת בַּרְזֶל לִפְנֵי פִּתְחֵי תִקְוָה נִפְתָּחוּ,</p>

<p>&quot;פָּקַד אֱלֹהִים אֶתְכֶם, צַעֲקַתְכֶם נִשְׁמָעָה,</p>

<p>&quot;אֱלֹהֵי אֲבוֹתֵיכֶם בַּמַּרְאֶה הוֹפִיעַ,</p>

<p>&quot;מִתּוֹךְ הָאֵשׁ דִּבֶּר אֶל עַבְדּוֹ אֶל אָחִינוּ,</p>

<p>&quot;כִּי אֶל זֶה הָאִישׁ משֶׁה מִקָּדְשׁוֹ הוֹדִיעַ,</p>

<p>&quot;שָׁלֵם חָזוֹן, בָּא מוֹעֵד לַאֲבִיכֶם דִּבַּרְתִּי,</p>

<p>&quot;אֶת עֳנִי עַמִּי אֶת צָרַת נַפְשׁוֹ רָאִיתִי,</p>

<p>קוּם לֵךְ מִצְרַיְמָה וּגְאַל נַחֲלָתִי בָאָרֶץ,</p>

<p>&quot;מִצָּרַי הִנָּקֵם וּגְמוּל לָהֶם הָשִׁיבָה.</p>

<p>&quot;עַתָּה נֶגֶד עֵינֵיכֶם נָגִיד וּמָשִׁיחַ,</p>

<p>&quot;מָלֵא כֹחַ אֱלֹהִים, נִפְלָאוֹת יַרְאֵנוּ,</p>

<p>&quot;כַּמַּלְאָךְ יֵצֵא לִפְנֵיכֶם, בּוֹ תִּוָּשֵׁעוּ,</p>

<p>&quot;אַחַי! אַל תַּמְרוּ אֶת פִּיו וּבְקוֹלוֹ תִשְׁמָעוּ,</p>

<p>&quot;גַּם אֲנִי אֶעֱשֶׂה כֵן, בִּלְעָדוֹ אֵין בִּי כֹחַ,</p>

<p>&quot;חָלִילָה לִי לַמְרוֹת בּוֹ, אִמְרֵי אֵל עַל פִּיהוּ,</p>

<p>&quot;אַךְ כַּאֲשֶׁר הִפְצִיר בָּאֵל לֵאמֹר חֲדַל מֶנִּי,</p>

<p>&quot;כְּבַד לָשׁוֹן אָנֹכִי דַּבֵּר בַּל יָדַעְתִּי,</p>

<p>&quot;עָנָה אֱלֹהִים אַהֲרֹן לָךְ לַפֶּה אֶתֵּנָה,</p>

<p>&quot;עַל כֵּן אֲנִי הַמְּדַבֵּר מַה מִּפִּיו אֶשְׁמָעָה,</p>

<p>&quot;גַּם אוֹתוֹת שָׂם אֵל עִמּוֹ לַעֲשׂוֹת אוֹתָם הֵנָּה,</p>

<p>&quot;בַּעֲבוּר יֶאֱמַץ לִבְּכֶם וּבַעֲבוּר בּוֹ תַאֲמִינוּ,</p>

<p>&quot;עַתָּה אִישׁ הָאֱלֹהִים הַרְאֵה בִּקְהַל עַמֶּךָ,</p>

<p>&quot;הַגְּדוֹלוֹת חֲנָנְךָ אֵל וַעֲשֵׂה אוֹתוֹתֶיךָ,</p>

<p>&quot;בַּעֲבוּר יִרְאוּ מִמִּי שֻׁלַּחְתָּ וּמִי אַתָּה,</p>

<p>&#8220;אַחַי גּשׁוּ הֵנָּה וּלְנִפְלְאוֹת אֵל הַבִּיטוּ&#8221;!</p>

<p>כַּאֲשֶׁר עָשָׂה משֶׁה אֶת הָאוֹתוֹת כֻּלָּנָה,</p>

<p>עָמְדוּ הָעָם מַרְעִידִים, דָּבָר לֹא דִבֵּרוּ,</p>

<p>כַּהֲמוֹן יַמִּים הָמָה לִבָּם מִגִּיל וָפַחַד,</p>

<p>כִּי כָאֵלֶּה מִלְפָנִים עַיִן לֹא רָאָתָה,</p>

<p>אַחֲרֵי כִּלָּה אִישׁ הָאֱלֹהִים לַעֲשׂוֹת מַעֲשֵׂהוּ,</p>

<p>וַיִּפֶן אַהֲרֹן שֵׁנִית אֶל הָעָם וַיֹּאמֶר:</p>

<p>&quot;אַחַי! הַרְאִיתֶם מַעֲשֵׂה קֹדֶשׁ מַה נִּשְׂגָּבוּ,</p>

<p>&quot;עוֹד נוֹרָאוֹת מֵהֶם וּמוֹפְתִים לֹא נוֹדָעוּ,</p>

<p>&quot;שָׂם אֱלֹהִים אֶל יָדוֹ הַחֲרֵד בָּם צָרֵינוּ,</p>

<p>&quot;בָּם יַכֶּה אֶת פַּרְעֹה, בָּם יַכֶּה אֶת מִצְרַיִם,</p>

<p>&quot;שִׁלּוּמַת פּוֹשְׁעִים תִּרְאוּ, בָּכֶם אַל יִגָּעוּ,</p>

<p>&quot;כִּי אֶל עֵינֵי צָרֵיכֶם וּלְעֵינֵי הַשֶּׁמֶשׁ,</p>

<p>&quot;מִכּוּר הַבַּרְזֶל הַזֶּה בִּרְכוּשׁ רַב תֵּצֵאוּ,</p>

<p>&quot;אִם תַּאֲמִינוּ בָּאֵל גַּם אַתֶּם תֵּאָמֵנוּ,</p>

<p>&quot;אִם תַּאֲמִינוּ בִּנְבִיאָיו תַּעֲשׂוּ גַּם תַּצְלִיחוּ.</p>

<br />
</blockquote>

<blockquote>
<p>כַּקּוֹל<a href="#fn:7" id="fnref:7" title="see footnote" class="footnote"><sup>7</sup></a> מֵהֵיכַל אֵל, כַּקּוֹל מִשְּׁמֵי שָׁמָיִם,</p>

<p>כֵּן קוֹל אַהֲרֹן אֶל אָזְנֵי עַם וּזְקֵנָיו יַחַד,</p>

<p>כִּי נֶאֱמָן יִשְׂרָאֵל עִם אֵל, אֵמוּן יֶאֱהָבוּ,</p>

<p>עַל כֵּן נָטוּ אַחֲרָיו וּבִדְבָרָיו הֶאֱמִינוּ,</p>

<p>כִּי זָכְרוּ מַה פָּעַל אֵל לַאֲבוֹתָם מִקֶּדֶם,</p>

<p>הַבְּרִית כָּרַת עִמָּהֶם וּשְׁבוּעָתוֹ לָמוֹ,</p>

<p>כִּי אֵל לֹא יִטּוֹר לָעַד, לֹא יִקְצוֹף לָנֶצַח,</p>

<p>מִסְפַּר שָׁנִים חָרַץ לִשְׁנוֹת עָמָל וָכַעַס,</p>

<p>עַתָּה כִּי תַמּוּ, חֹק נָתַן אֵל לֹא יַעֲבֹרוּ,</p>

<p>פָּקַד יְיָ עֵדָה סוֹעֲרָה לֹא נֻחָמָה,</p>

<p>וַיַרְא אֶת עָנְיָם כִּי רַב וַיֹּאמֶר דַּי לָמוֹ,</p>

<p>פִּתְאוֹם רַנּוּ הָעֵדָה, יַחְדָּו קוֹל נָשָׂאוּ,</p>

<p>&quot;אֱמֶת דּוֹבְרִים הַלְּוִיִּם, צִירֵי עֶלְיוֹן הֵמָּה,</p>

<p>&quot;אוֹתוֹתָם רָאִינוּ מָה רָמוּ מַה נִּפְלָאוּ,</p>

<p>וּמִי לֹא יָבִין כִּי יַד שׁוֹלְחָם זֹאת עָשָׂתָה,</p>

<p>אָז הָעָם כֻּלּוֹ שָׂשׂוּ וַחֲסִידָיו עָלָזוּ,</p>

<p>אָז יִרְאֵי יְיָ דִּבְּרוּ אִישׁ אֶל רֵעֵהוּ,</p>

<p>&quot;הִנֵּה אֱלֹהֵינוּ זֶה הָאֵל לוֹ קִוִּינוּ,</p>

<p>&quot;כִּי יַצִּיל עַמּוֹ יָדַעְנוּ, כִּי יַפְלִיא פֶלֶא,</p>

<p>&quot;יוֹסֵר גּוֹיִם מֵאָז יִשְׁפּוֹט גַּם אֶת צָרֵינוּ,</p>

<p>&quot;אַךְ זֹאת לֹא יָדַעְנוּ כִּי חֲדָשׁוֹת יַצְמִיחַ,</p>

<p>&quot;אָמַרְנוּ יִלָּחֵם עִמָּהֶם מִשָּׁמַיִם,</p>

<p>&quot;כַּאֲשֶׁר נִלְחַם מִלְּפָנִים עִם כָּל רִשְׁעֵי אָרֶץ,</p>

<p>&quot;וּמִי אָמַר לוֹ לִבּוֹ כִּי יִקְרָא אֵל גָּבֶר,</p>

<p>&quot;בּוֹ יִפְקוֹד רָע עַל מִצְרַיִם, בּוֹ יַרְגִּיז מֶלֶךְ,</p>

<p>&quot;דַּבֵּר אִתּוֹ מִשְׁפָּטִים, אֶת מַלְכּוֹ יוֹכִיחַ,</p>

<p>&quot;מַה טּוֹב זֹאת! הִגְדִּיל יְיָ לַעֲשׂוֹת עִמָּנוּ,</p>

<p>&quot;צָרֵינוּ יֵבוֹשׁוּ, מַלְכָּם יִרְאֶה וָכָעַס,</p>

<p>&quot;מִפִּי אָדָם כָּמוֹהֶם חֶרְפָּתָם יִשְׁמָעוּ.</p>

<p>&quot;לֹא כִסְדוֹם לֹא כַעֲמוֹרָה הֲפָכָם כָּרֶגַע,</p>

<p>&quot;מֵחֶטְאָם לֹא בוֹשׁוּ, מֵעֲוֹנָם לֹא נִכְלָמוּ,</p>

<p>&quot;לֹא כֵן צָרֵינוּ, טֶרֶם יֹאבֵדוּ יֵבוֹשׁוּ,</p>

<p>&quot;כִּי יָסְפוּ רָעָה, חַטָּאתָם מִסְּדוֹם הִגְדִּילוּ,</p>

<p>&quot;דּוֹמָם נֵשֵׁב נוֹחִיל לִתְשׁוּעַת אֱלֹהֵינוּ,</p>

<p>&quot;כִּי לוֹ עֹז וּגְבוּרָה, עִמּוֹ הַמְשֵׁל וָפַחַד,</p>

<p>&quot;עִמּוֹ חָכְמָה וּמִי כָמוֹהוּ יוֹעֵץ פֶּלֶא,</p>

<p>&quot;מֵעֲצָתוֹ לֹא יָשׁוּב, כַּאֲשֶׁר דִּבֶּר כֵּן יַעַשׂ,</p>

<p>&quot;וּזְרוֹעַ תִּפְאַרְתּוֹ לִימִין משֶׁה יוֹלִיכֶנָּה,</p>

<p>&quot;עַתָּה אַחֵינוּ! שִׁירוּ לֵאֹלהֵינוּ שִׁירוּ,</p>

<p>&#8220;וּבְהַדְרַת קֹדֶשׁ הִשְׁתַּחֲווּ לַהֲדוֹם מַלְכֵּנוּ&#8221;.</p>

<p>וַיָּשִׁירוּ לָאֵל וַיִּקְדוּ וַיִּשְׁתַּחֲווּ.</p>

<br />
</blockquote>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>ממדבר חורבה, השיר הזה מתחיל מן וילך משה אל יתר
חותנו וגו&#8216;, (שמות ד' י&quot;ח), עד ואחר באו משה ואהרן וגו&#8217; (שמות ה&#8216;
א&#8217;):</p>

<p>ממדבר וגו', עד סוף המאמר (שמות ד' פסוק י&#8220;ד  י&#8221;ח): <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>עודו וגו', עד סוף המאמר (שמות ד&#8216; פסוק י&quot;ט  כ&#8217;): <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>כאשר וגו' עד סוף המאמר (שמות ד' פסוק כ&#8220;א כ&#8221;ב  כ&quot;ג): <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>כנשר וגו'. עד סוף המאמר (שמות ד' פסוק כ&#8220;ד כ&#8221;ה  כ&quot;ו): <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>וילך וגו'. עד סוף המאמר (שמות ד' כ&#8220;ז כ&#8221;ח): <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>מה נאוו וגו' עד סוף המאמר (שמות ד' כ&quot;ט): <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>כקול וגו'. עד סוף המאמר (שמות ד&#8216; ל&#8217;): <a href="#fnref:7" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/33329">https://benyehuda.org/read/33329</a></div></body></html>