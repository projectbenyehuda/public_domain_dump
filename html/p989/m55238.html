<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שירי תפארת: השיר השבעה עשר [יי' אוהב גר]</title>
	<meta name="author" content="נפתלי הרץ וייזל"/>
</head>
<body>

<blockquote>
<p>יְיָ אוֹהֵב גֵּר, לָתֶת לוֹ לֶחֶם,</p>

<p>לָתֶת לוֹ שִמְלָה, כִּי כּוֹנְנוֹ בָּרֶחֶם,</p>

<p>כַּאֲשֶׁר כּוֹנֵן אֶזְרָח כּוֹנֵן מַלְכֵּהוּ.</p>

<p>גַּם אֲסִיר בּוֹר, יַעֲבִידוּ בוֹ בַּפָּרֶךְ,</p>

<p>אִם יָרֵא אֱלֹהִים הוּא וּתְמִים דָּרֶךְ,</p>

<p>יְיָ עוֹזֵר לוֹ, יִשְׁעוֹ יַרְאֵהוּ.</p>

<br />
</blockquote>

<blockquote>
<p>כֶּחָצִיר כָּאֶרֶז אֲשֶׁר יִפְרָחוּ,</p>

<p>מִטַּל וּמִמְּטַר שָׁמַיִם יִצְמָחוּ,</p>

<p>עַל שֶׁפֶל, עַל נִשָּׂא, עָבִים נָזָלוּ,</p>

<p>כֵּן כָּל אָדָם, טוּבָם מֵעָל יִינָקוּ,</p>

<p>עַמִּים כֻּלָּם בְּחֶפְצֵיהֶם יִדְבָּקוּ,</p>

<p>וַיָי טוֹב לַכֹּל אִם טוֹב פָּעָלוּ.</p>

<br />
</blockquote>

<blockquote>
<p>אִם מֵרֹאשׁ נִבְרָא הָאָדָם בַּצֶּלֶם</p>

<p>מַדּוּעַ נִשְׁאַל בֶּן מִי זֶה הָעֶלֶם?</p>

<p>מִמִּי נָחַל כָּבוֹד, מִי זֶה עִטְּרָהוּ?</p>

<p>רוּחַ אָדָם יֶשׁ בּוֹ, חֵלֶק מִמַּעַל,</p>

<p>לוּ מִמִּזְרַח שֶׁמֶשׁ, לוּ מִיָּם יַעַל,</p>

<p>חָכְמָתוֹ עָמְדָה לוֹ, צִדְקוֹ גִּדְּלָהוּ.</p>

<br />
</blockquote>

<blockquote>
<p>רֹאשׁ יִשְׁרֵי לֵב בֶּן מִי הָיָה? בֶּן תֶּרַח,</p>

<p>מִגֶּזַע עוֹבֵד אֵל-זָר יָצָא פֶרַח</p>

<p>וַיְהִי לְעֵץ חַיִּים אֶל יוֹשְׁבֵי חָלֶד.</p>

<p>כִּי חָכָמה תִּפְרֶה טוֹב גַּם בִּמְשׂוּכַת חֶדֶק,</p>

<p>מִמֶּלֶךְ זָקֵן וּכְסִיל בּוֹזֶה צֶדֶק,</p>

<p>מַה יָּקָר אִישׁ חָכָם מִסְכֵּן וָיָלֶד.</p>

<br />
</blockquote>

<blockquote>
<p>אִם צוּרֵי חַלָּמִישׁ אֵין בָּהֶם לֵחַ,</p>

<p>וּבְשׁוֹאָה וּמְשׁוֹאָה אֵין פִּרְחֵי רֵיחַ,</p>

<p>בֵּין כָּל עַם שׁוֹבָב יֵשׁ מֵטִיב מַעֲשֵׂהוּ,</p>

<p>אֵיפֹה אֶרֶץ רָעָה רַבַּת אִוֶּלֶת,</p>

<p>אוֹ אַיֵּה מַמְלָכָה אָוֶן פּוֹעֶלֶת</p>

<p>לֹא יֻלַּד בָּהּ אוֹהֵב אֵל וּמְכַבְּדֵהוּ?</p>

<br />
</blockquote>

<blockquote>
<p>עַמִּים כֻּלָּם מֵאָב אֶחָד יָצָאוּ.</p>

<p>אִם אֶל מוּסַר אֲבוֹתָם לֹא שָׁמָעוּ</p>

<p>אֶת תִּפְאֶרֶת אֲבוֹתָם לֹא אָבָדוּ.</p>

<p>אֶחָד מִמִּשְׁפַּחְתָּם יֵיטִיב מַעֲשֵׂהוּ,</p>

<p>בִּדְמוּת אֲבוֹתָיו הוּא, אָהוּב קוֹנֵהוּ,</p>

<p>תּוֹעִים יָשִׁיב אֶל אֵל, צֶדֶק יִלְמָדוּ.</p>

<br />
</blockquote>

<blockquote>
<p>לֹא יַעֲשִׁיר אִישׁ אֶחָד כָּל דַּלֵּי אָרֶץ,</p>

<p>לֹא יִגְבַּר אִישׁ אֶחָד, יַעֲמוֹד בַּפָּרֶץ,</p>

<p>אִם גִּבּוֹרִים רַבִּים עִמּוֹ נִלְחָמוּ.</p>

<p>אַךְ עַל כֹּל תָּעֹז חָכְמָה, הִיא תַּעֲנֶךָּ,</p>

<p>אִם תִּמְצָא רַק חָכָם אֶחָד, דַּיֶּךָּ,</p>

<p>מָאוֹר אֶחָד דַּי לַכֹּל, כֻּלָּם יֶחְכָּמוּ.</p>

<br />
</blockquote>

<blockquote>
<p>אִם עֶלְיוֹן שָׂם הוֹד יִשְׂרָאֵל כַּזַּיִת,</p>

<p>הֱבִיאָם הַר קָדְשׁוֹ, הוֹשִׁיבָם בַּיִת,</p>

<p>לֹא בַעֲבוּר כֵּן סָגַר בַּעֲדָם הַדָּלֶת;</p>

<p>מִי יָרֵא אֵל, אֶל בֵּיתוֹ יַאַסְפֵהוּ,</p>

<p>אִם אִישׁ גֵּר הוּא, כָּאֶזְרָח יֶאֱהָבֵהוּ,</p>

<p>פִּרְיוֹ יִתֵּן, עָלֵהוּ בַּל נוֹבָלֶת.</p>

<br />
</blockquote>

<blockquote>
<p>כִּי בֵין הֶדֶר מִשְׁפְּחוֹתָיו יִטָּעֵהוּ,</p>

<p>וּכְמוֹהֶם כִּסֵּא כָּבוֹד יַנְחִילֵהוּ,</p>

<p>וּכְאֶחָד מִגְּדוֹלֵיהֶם שֵׁם לוֹ יַעַשׂ.</p>

<p>יִשְׁרֵי לֵב בָּעַמִּים אֶת זֹאת הֵבִינוּ,</p>

<p>עַל כֵּן לֵרוֹא שֵׁם אֵל לִבָּם הֵכִינוּ,</p>

<p>וֶאֱוִילִים תָּמִית קִנְאָה, תַּהֲרוֹג כָּעַשׂ.</p>

<br />
</blockquote>

<blockquote>
<p>גַּם מֹשֶה, כָּמוֹהוּ לֹא קָם עוֹד בָּנוּ,</p>

<p>וּמִדְיָנִית בַּת יִתְרוֹ הִתְחַתָּנוּ,</p>

<p>לִוְיַת חֵן הָיְתָה לוֹ, כַּעֲדִי בַּנֶּזֶר,</p>

<p>חֵפֶץ אֵל הִשְׁלִים, אֲשֶׁר הִלְבִּישׁוֹ יֶשַׁע,</p>

<p>לַחֲרִיד וּלְהָפִיץ הֲמוֹן עוֹשֵׂי רֶשַׁע,</p>

<p>בַּעֲבוּר כִּי בֵית יִתְרוֹ יִמְצָא לוֹ עֵזֶר.</p>

<br />
</blockquote>

<blockquote>
<p>יָדַע אֱלֹהִים אֶת לֵב אִישׁ הַדַּעַת,</p>

<p>כִּי חָכְמָה וּמוּסָר אָזְנוֹ שׁוֹמָעַת,</p>

<p>וּכְאֶחָד מִיִּשְׂרָאֵל יִירָאֵהוּ;</p>

<p>יָדַע כִּי טוֹב זַרְעוֹ וּבוֹ יִדְבָּקוּ,</p>

<p>מִדֶּרֶךְ חָכְמָה דּוֹר דּוֹר לֹא יִרְחָקוּ,</p>

<p>שָׁרְשָׁם חָזָק, רוּחַ לֹא יִשָּׂאֵהוּ.</p>

<br />
</blockquote>

<blockquote>
<p>תַּחַת בָּא עֲמָלֵק אֵין רָע כָּמוֹהוּ,</p>

<p>לָשׂוּם כֶּרֶם אֵל שַׁמָּה, גַּפְנוֹ תֹהוּ,</p>

<p>וּלְהַכְרִית אֱמוּנָה מִיּוֹשְׁבֵי אָרֶץ,</p>

<p>בָּא יִתְרוֹ וַיַּרְא שׂרֵק טוֹב פּוֹרֵחַ,</p>

<p>וַיַּעֲלוֹז לִבּוֹ וַיְהִי אַךְ שָׂמֵחַ,</p>

<p>עַל חֶסֶד עַל שֵׁבֶט, עַל טוֹב עַל פָּרֶץ.</p>

<br />
</blockquote>

<blockquote>
<p>כִּי רָאָה מִשְׁפְּטֵי אֵל יַחְדָּו צָדָקוּ,</p>

<p>וּמַחְשְׁבוֹתָיו חָשַׁב לִמְאֹד עָמָקוּ,</p>

<p>וַיְבָרֶךְ שֵׁם הָאֵל וַיִזְבַּח זֶבַח,</p>

<p>מִפִּיו רַבִּים עֲצַת עֶלְיוֹן שָׁמָעוּ,</p>

<p>גַּם הֵם לַחֲסוֹת תַּחַת כַּנְפֵי אֵל בָּאוּ,</p>

<p>גַּם הֵם הִשְמִיעוּ קוֹל תּוֹדָה וָשֶׁבַח.</p>

<br />
</blockquote>

<blockquote>
<p>שׁוּר, מָה אַחֲרִית זָדוֹן, קֵץ גֵּאוּת אֵפֶר,</p>

<p>עַל פִּשְׁעֵי עֲמָלֵק כָּתוּב בַּסֵּפֶר,</p>

<p>אֶמְחֶה זִכְרוֹ מִתַּחַת הַשָּׁמָיִם,</p>

<p>וּלְשֵׁם עוֹלָם חַסְדֵי יִתְרוֹ נִזְכָּרוּ,</p>

<p>וּבְיוֹם שָׁאַל לָשׁוּב: &#8220;אַל נָא&#8221; אָמָרוּ,</p>

<p>&#8220;אַתָּה הָיִיתָ לָנוּ לְעֵינָיִם&#8221;.</p>

<br />
</blockquote>

<blockquote>
<p>אוֹהֵב גֵּר! אַל תַּעְלִים עֵינְךָ מִמֶּנִּי,</p>

<p>כִּי גֵר אָנֹכִי פֹּה, כִּמְעַט אֵינֶנִי,</p>

<p>וּמִי עֶזְרִי בָאָרֶץ זוּלָתֶךָ?</p>

<p>הַבֵּט כִּי נַפְשִׁי בַּחֹשֶׁךְ יוֹשֶׁבֶת,</p>

<p>אָנָּא! הָאֵר נֵרָהּ תַּעַל שַׁלְהֶבֶת,</p>

<p>וּבְשַׁלְהֶבֶת יָהּ תָּשִׁיר צִדְקָתֶךָ:</p>

<br />
</blockquote>

<p>– – – – – – – –</p>

<blockquote>
<br />
</blockquote>

<blockquote>
<p>אַחֲרֵי תַּמּוּ הַמַּסּוֹת, תַּמּוּ קוֹרוֹת אֵלֶּה.</p>

<p>מֵרְפִידִים נָסָעוּ וּלְמִדְבַּר סִינַי בָּאוּ,</p>

<p>בִּשְׁנַת צֵאתָם לַחֹפְשִׁי מֵאֶרֶץ מִצְרָיִם,</p>

<p>בַּחֹדֶשׁ הַשְּלִישִׁי, יוֹם הִתְחַדֵּשׁ יָרֵחַ,</p>

<p>בָּאוּ מִדְבַּר סִינַי, שָׁם אָהֳלֵיהֶם נָטָעוּ,</p>

<p>וַיַּחֲנוּ בַּמִּדְבָּר, נֶגֶד הָהָר פָּשָׁטוּ,</p>

<p>כִּי שָׁם שָכַן הֶעָנָן לִפְנֵיהֶם נוֹסֵעַ,</p>

<p>וּבִמְקוֹם אֲשֶׁר יִשְׁכּוֹן, יַחֲנוּ לֹא יִסָּעוּ</p>

<p>אַף כִּי הַר סִינַי זֶה כִּתְמוֹל שִׁלְשׁוֹם עוֹדֶנּוּ,</p>

<p>כִּי לֹא נִרְאוּ עָלָיו מַרְאוֹת כָּבוֹד בַּקֹּדֶשׁ,</p>

<p>כַּאֲשֶׁר נִרְאוּ אַחֲרֵי כֵן יוֹם שִׁשִּי בַבֹּקֶר,</p>

<p>עַל כֵּן מֵעֲלוֹת וּמִנְּגוֹעַ בּוֹ לֹא נִזְהָרוּ,</p>

<p>יָדַע מֹשֶה כִּי עוֹד יֵרֵד עָלָיו עוֹשֵׂהוּ,</p>

<p>לָתֵת תּוֹרַת חַיִּים לַאֲשֶׁר יָנְקוּ שָׁדָיִם,</p>

<p>כַּאֲשֶׁר בַּמַּרְאֶה מִתּוֹךְ הַסְּנֶה הוֹדִיעָהוּ,</p>

<p>כִּי עַל הָהָר הַזֶּה בֵּית יַעֲקֹב יַעַבְדוּהוּ.</p>

<p>גַּם יָדַע כִּי צוּר, אֲשֶׁר רִכְבּוֹ רִבּוֹתַיִם</p>

<p>אַלְפֵי שִׁנְאָן רִבְבוֹת קֹדֶשׁ אֲדֹנָי בָּמוֹ,</p>

<p>בָּחַר בָּהָר הַזֶּה בְּסִינַי וַיְקַדְּשֵׁהוּ,</p>

<p>כִּי שׁוֹכֵן מָרוֹם אוֹהֵב גַּם דַּךְ וּשְׁפַל רוּחַ.</p>

<p>עַל כֵּן עָלָה מֹשֶׁה אֶל הָאֱלֹהִים הָהָרָה,</p>

<p>לֹא בַּעֲבוּר הִתְהַדֵּר לִפְנֵי עַמּוֹ יָעַל,</p>

<p>אַךְ עָלָה כְּעֶבֶד אֶל אֲדוֹנָיו, לִשְׁמוֹעַ</p>

<p>מַה יִּפְקֹד אֵל עַל עַמּוֹ וּמַה יַּגֵּד לָמוֹ,</p>

<p>כִּי מִבֵּין רִבְבוֹת אֶלֶף בַּעֲבוּר זֹאת בָּחַר בּוֹ,</p>

<p>גַּם פַּעֲמֵי אִישׁ עָנָו לִפְנֵי אֵל חֵן מָצָאוּ,</p>

<p>וּמֵאַהֲבָתוֹ אוֹתוֹ בִּשְׁמוֹ יִקְרָאֶנּוּ,</p>

<p>כִּי מִן הָהָר קָרָא אֵלָיו יוֹשֵׁב שָׁמַיִם,</p>

<p>וַיֹּאמֶר: &#8220;מֹשֶה מֹשֶה&#8221;, וַיֹּאמֶר: &#8220;הִנֵּנִי&#8221;!</p>

<p>וַיָּשֶׂם יְיָ דָּבָר אֶל פִּיהוּ וַיֹּאמֶר:</p>

<p>&quot;כֹּה תֹאמַר אֶל בֵּית יַעֲקֹב, רַכּוֹת אִמְרֵי נֹעַם,</p>

<p>&quot;גַּם כֹּה תַגֵּד לִבְנֵי יִשְׂרָאֵל, דִּבְרֵי דָעַת,</p>

<p>&quot;לֹא אֲנָשִׁים מִקְצֵה אֶרֶץ לָכֶם הִגִּידוּ</p>

<p>&quot;מַה פָּעַלְתִּי, כִּי תֹאמְרוּ: פֶּן שָׁוְא דִּבֶּר פִּימוֹ,</p>

<p>&quot;עֵינֵיכֶם רָאוּ אֶת נִפְלְאוֹתַי מַה נִּשִׂגָּבוּ,</p>

<p>&quot;כָּל הַמִּשְׁפָּטִים שָׁפַטְתִּי בָם אֶת מִצְרָיִם,</p>

<p>&quot;מָה עַל אַרְצָם הֵבֵאתִי, מָה עַל יָם עָשִׂיתִי,</p>

<p>&quot;וּמִכָּל חִצַּי אַחַת בָּכֶם לֹא נָגָעָה.</p>

<p>&quot;מִבֵּין הַמְּהוּמוֹת הָאֵלֶּה אֶתְכֶם גָּאַלְתִּי,</p>

<p>&quot;מֵאֵין פֶּרֶץ וּצְוָחָה רַק שׁוּבָה וָנַחַת,</p>

<p>בּוֹזֵיכֶם לָכֶם הִשְׁתַּחֲווּ, לֵאמֹר: נָא לֵכוּ.</p>

<p>&quot;עָשִׂיתִי עִמָּכֶם כַּאֲשֶׁר יַעֲשֶׂה הַנֶּשֶׁר</p>

<p>&quot;עִם קִנּוֹ, טֶרֶם עַל אֶבְרָתוֹ יִשָּאֵהוּ,</p>

<p>&quot;יָעוּף וִירַחֵף עַל גּוֹזָלָיו, בַּל יֶחְרָדוּ,</p>

<p>&quot;כָּכָה מִתַּרְדֵּמַתְכֶם אֶתְכֶם הַעִירוֹתִי,</p>

<p>&quot;לֹא פִתְאֹם, לֹא בָרַעַשׁ, כִּי אִם בַּמַּרְגּוֹעַ,</p>

<p>&quot;וּכְעַל כַּנְפֵי נֶשֶׁר בֶּטַח אֶתְכֶם נָשָׂאתִי,</p>

<p>&quot;כִּי עַל בִּקְעָה, בֵּין גַּלֵּי יָם אֶתְכֶם הוֹלָכְתִּי,</p>

<p>&quot;בִּמְקוֹם אֵין זֶרַע וּבַצִּמָּאוֹן אֵין מָיִם,</p>

<p>&quot;מָן מִשָּׁמַיִם, נוֹזְלִים מִצּוּר לָכֶם צִוִּיתִי,</p>

<p>&quot;וּכְאָב יוֹסֵר אֶת בָּנָיו, כֵּן אֶתְכֶם יִסַּרְתִּי,</p>

<p>&quot;בַּעֲבוּר כִּי תִירְאוּנִי וּלְבֵלְתִּי תֶחֱטָאוּ,</p>

<p>&quot;וּלְבַעֲבוּר הָבִיא אֶתְכֶם אֵלַי, זֹאת עָשִׂיתִי.</p>

<p>&quot;כִּי אַשְׁרֵי הַגֶּבֶר, אֱלוֹהַּ יוֹכִיחֶנּוּ,</p>

<p>&quot;וּלְבָבוֹ יָכִין אֵלָיו, תּוֹרָתוֹ יוֹרֶנּוּ,</p>

<p>&quot;עַתָּה בָאתֶם אֵלַי, כִּי יוֹם זֶה אֶתְכֶם הֵבֵאתִי,</p>

<p>&quot;אֶל נֹכַח הָהָר הַזֶּה, אֲשֶׁר לִי הִקְדָּשְׁתִּי,</p>

<p>&quot;לִכְרוֹת פֹּה עִמָּכֶם בְּרִית עוֹלָם כִּבְרִית מֶלַח,</p>

<p>&quot;כִּי חֻקִּים לֹא יָמוּשׁוּ, תּוֹרוֹת עַד יַעֲמֹדוּ,</p>

<p>&quot;בַּל אֶל עַמִּים הוֹדַעְתִּים, פֹּה לָכֶם אֶתֵּנָה.</p>

<p>&quot;אִם הַבְּרִית הַזֹּאת תִּשְׁמֹרוּ וּבְקוֹלִי תִשְׁמָעוּ,</p>

<p>&quot;אָז כְּאֶבֶן חֵן יָקָר מִכֹּל אַבְנֵי חֵפֶץ,</p>

<p>&quot;תִּנָּתֶן לִסְגֻלָּה חַדְרֵי מַשְׂכִּיּוֹת מֶלֶךְ,</p>

<p>&quot;כֵּן תִּהְיוּ לִסְגֻלָּה לִי מִכֹּל גּוֹיֵי אָרֶץ,</p>

<p>&quot;מִלְּאֻמִּים נִכְבָּדִים אֲשֶׁר גַּם הֵם לִי הֵמָּה.</p>

<p>&quot;מֵרֹאשִׁ מִּיוֹם אָדָם עַל הָאָרֶץ בָּרָאתִי,</p>

<p>&quot;דֶּרֶךְ הַחַיִּים הוֹדַעְתִּיו וּנְתִיבוֹת יֹשֶר,</p>

<p>&quot;גַּם אַחֲרֵי כֵן אֶל נֹחַ מוֹעֵצוֹת צִוִּיתִי,</p>

<p>&quot;אִם יֵלְכוּ בָהֶם מִבִּרְכוֹתַי אַשְׂבִּיעֵמוֹ,</p>

<p>&quot;כִּי לֹא לָרִיק נִבְרְאוּ, גַּם הֵם בִּי יִתְהַלָּלוּ,</p>

<p>&quot;אַךְ אֶתְכֶם עֶלְיוֹן עַל כָּל הָעַמִּים אֶתֵּנָה,</p>

<p>&quot;כִּי תִהְיוּ לִי מַמְלֶכֶת כֹּהֲנִים שָׂרֵי קֹדֶשׁ,</p>

<p>&quot;וּנְשִׂיאֵי אֱלֹהִים לִתְהִלָּה וּלְתִפְאָרֶת, <a href="#fn:1" id="fnref:1" title="see footnote" class="footnote"><sup>1</sup></a></p>

<p>&quot;כַּאֲשֶׁר כֹּהֲנֵי עַם וָעָם מִשְׁפְּטֵי עַמָּם יוֹרוּ,</p>

<p>&quot;כֵּן אוֹר עַמִּים תִּהְיוּ, אֶל זַרְחֲכֶם יֵלֵכוּ.</p>

<p>&quot;כִּי אָקִים מִבְּנֵיכֶם לִנְבִיאִים אַנְשֵׁי רוּחַ,</p>

<p>&quot;וַאֲחֵיכֶם יִהְיוּ חַכְמֵי לֵב וּנְבוֹנֵי לָחַשׁ,</p>

<p>&quot;וּכְבוֹדִי וּתְהִלָּתִי בַּגּוֹיִם יַגִּידוּ,</p>

<p>&quot;כִּקְדוֹשֵׁי מָרוֹם תִּהְיוּ, גּוֹי קָדוֹשׁ בָּאָרֶץ,</p>

<p>&quot;כִּי תוֹרוֹת אֲלַמֶּדְכֶם דַּרְכֵיהֶם בַּקֹּדֶשׁ,</p>

<p>&quot;לָכֵן כָּל עוֹשֵׂיהֶם רוּחַ קָדְשִׁי יִנְחָלוּ, <a href="#fn:2" id="fnref:2" title="see footnote" class="footnote"><sup>2</sup></a></p>

<p>&quot;כִּי חָכְמָה כָּבוֹד וָעֹז מֵאִתִּי יָבוֹאוּ,</p>

<p>&#8220;אֵלֶּה הַדְּבָרִים לִבְנֵי יִשְׂרָאֵל דַּבֵּרָה&#8221;.</p>

<br />
</blockquote>

<blockquote>
<p>מִן הָהָר יָרַד מֹשֶה עָלֵז גַּם שָׂמֵחַ,</p>

<p>נָעֲמוּ לוֹ דִבְרֵי אֵל וּמִצּוּף לוֹ מָתָקוּ,</p>

<p>וַיָּבֹא וַיִּקְרָא זִקְנֵי הָעָם כֻּלָּמוֹ,</p>

<p>וַיָּשֶׂם לִפְנֵיהֶם אֶת הַדְּבָרִים הָאֵלֶּה,</p>

<p>אֲשֶׁר לֵאמֹר אֲלֵיהֶם יְיָ צִוָּהוּ.</p>

<p>לִכְלוֹת דָּבָר דִּבֶּר לָהֶם עוֹד אִמְרֵי נֹעַם:</p>

<p>&quot;זִקְנֵי עָם! רָאשֵׁי יִשְׂרָאֵל! הֲלֹא תַאֲזִינוּ,</p>

<p>&quot;מֵאֵל שׁוֹטֵף לָכֶם אַהֲבָה וָחֶסֶד כַּנַּחַל,</p>

<p>&quot;וּכְמַעְיָן כָּבוֹד וּגְדֻלָּה לָכֶם נוֹבֵעַ,</p>

<p>&quot;אִם מַמְלֶכֶת כֹּהֲנִים בָּעַמִּים תִּקָּרֵאוּ,</p>

<p>&quot;כִּי תוֹרַת חַיִּים וּנְתִיבוֹת שָׁלוֹם תּוֹרוּמוֹ,</p>

<p>&quot;וּבְצִלְּכֶם עַמִּים כֻּלָּם כַּגֶּפֶן יִפְרָחוּ,</p>

<p>&quot;אֲחֵיכֶם זֶרַע הָאָדָם אֶתְכֶם יֶאֱהָבוּ,</p>

<p>&quot;עַד הָאִיִּים הָרְחוֹקִים בָּכֶם יִתְבָּרָכוּ,</p>

<p>&quot;כִּי זֶרַע בֵּרַךְ יְיָ אַתֶּם, יַכִּירוּ,</p>

<p>&quot;אִם גּוֹי קָדוֹשׁ תִּהְיוּ כִּקְדוֹשִׁים בַּשָּׁמַיִם,</p>

<p>&quot;כָּל צִבְאוֹת קָמֵיכֶם בִּפְנֵיכֶם לֹא יַעֲמֹדוּ,</p>

<p>&quot;כִּי מִי יִתְיַצֵּב לִפְנֵי עַם גִּבּוֹרֵי כֹחַ,</p>

<p>&quot;בַּעֲבוּרָם יַעֲשֶׂה אֵל נִפְלָאוֹת לֹא נִשְׁמָעוּ.</p>

<p>&quot;כָּל זֹאת תִּהְיֶה נַחֲלַתְכֶם, כָּל טוּב זֶה תַשִּׂיגוּ,</p>

<p>&quot;אִם אֶת הַבְּרִית יִכְרוֹת אֵל עִמָּכֶם תִּשְׁמוֹרוּ.</p>

<p>&quot;עַתָּה הַטּוּ נָא אָזְנְכֶם וּלְבַבְכֶם הָכִינוּ,</p>

<p>&quot;לִשְׁמוֹעַ חֻקָּיו וּמִשְׁפָּטָיו יַגֶּד לָנוּ.</p>

<p>&quot;אַל נָא תֹּאמְרוּ: אֵיךְ לֹא נִירָא אֶל נַפְשׁוֹתֵינוּ,</p>

<p>&quot;פֶּן חֵלֶף כָּל טוּב זֶה יַכְבִּיד עֻלּוֹ עָלֵינוּ</p>

<p>&quot;וִיצַו חֻקִּים לֹא נוּכַל עֲשׂה! – אַל תִּירָאוּ!</p>

<p>&quot;אֵל טוֹב לַכֹּל הוּא, אַף כִּי לָנֶפֶשׁ תִּדְרְשֶׁנּוּ,</p>

<p>&#8220;פִּיו יַגֵּד חָכְמָה וּלְשׁוֹנוֹ תּוֹרַת חֶסֶד&#8221;.</p>

<p>שָׁמְעוּ זִקְנֵי עָם אִמְרֵי מֹשֶה כִּי נָעֵמוּ,</p>

<p>וּלְשִבְטֵי יִשְׂרָאֵל אֶת אֲמָרָיו הִגִּידוּ,</p>

<p>פִּתְאֹם נַפְשׁוֹת בֵּית יַעֲקֹב רוּחַ חֵן לָבֵשָׁה,</p>

<p>וַיַּעֲנוּ כָּל הָעָם יַחְדָּו וּבְלֵב שָׂמֵחַ:</p>

<p>&quot;גַּם טֶרֶם נִשְׁמַע אֲמָרָיו אַחַת דִּבַּרָנוּ,</p>

<p>&quot;עָשׂה נַעֲשֶׂה אֶת כָּל אֲשֶׁר יֹאמַר אֵלֵינוּ,</p>

<p>&quot;אֵיךְ נִירָא מִתֵּת תַּחַת עֻלּוֹ צַוָּארֵנוּ?</p>

<p>&quot;כִּי חָפֵץ יְיָ בָּנוּ רַבּוֹת רָאִינוּ,</p>

<p>&quot;כִּי רַב טוּב עָשָׂה לָנוּ עֵדִים אֲנָחְנוּ,</p>

<p>&#8220;עַל כֵּן מוֹסְרוֹתָיו עֲבוֹתוֹת אַהֲבָה יִהְיוּ לָנוּ&#8221;.</p>

<br />
</blockquote>

<blockquote>
<p>לְמַעֲנֶה זֶה פָּרַח לֵב מֹשֶה כַּחֲבַצֶלֶת,</p>

<p>מֶתֶק בִּכּוּרָה מִתְּאֵנָה נַפְשׁוֹ טָעָמָה.</p>

<p>עִם דִּבְרֵי הָעָם אֵלֶּה שָׁב לַעֲלוֹת הָהָרָה,</p>

<p>אֵל יוֹדֵעַ כֹּל אֶת דִּבְרֵי בָנָיו הוֹדִיעַ,</p>

<p>לֵאמֹר: &quot;אֵל! שָׂשׂ לִבִּי כִּי זֶרַע אֱמֶת בָּחָרְתָּ,</p>

<p>&quot;זֶרַע יִשְׂרָאֵל שָׂשִׂים לִשְׁמוֹר אִמְרוֹתֶיךָ,</p>

<p>&quot;וּבְטֶרֶם שָׁמְעוּ מָה הֵם, לַעֲשׂוֹתָם הִבְטִיחוּ,</p>

<p>&quot;כִּי עַל גֹּדֶל חַסְדְּךָ אֱלֹהָי, יִשָּׁעֵנוּ,</p>

<p>&quot;כִּי תִתֵן לָהֶם חֻקִּים טוֹבִים יִחְיוּ בָמוֹ.</p>

<p>&quot;עַתָּה דוֹבֵר צֶדֶק הָאֵר עָלַי פָּנֶיךָ,</p>

<p>&quot;הַגִּידָה לִי אֶת הַמִּצְוֹת אֲשֶׁר יִשְמֹרוּ,</p>

<p>&#8220;וַאֲלַמְּדֵם לִבְנֵי יִשְׂרָאֵל בָּאֵר אֵיטִיבָה&#8221;.</p>

<p>שָׁמַע אֵל חַי וַיִּפֶן אֶל מֹשֶה וַיֹּאמֶר:</p>

<p>&quot;אֶת דִּבְרֵי בָנַי שָׁמַעְתִּי, דַּבֵּר הֵיטִיבוּ,</p>

<p>&quot;לֹא דִבְּרוּ לָרִיק, יֹשֶׁר לִבָּם אֲשַׁלֵּמָה,</p>

<p>&quot;כִּי לִמְכַבְּדַי אֲכַבֵּד, הָדָר אֲעַטְּרֵמוֹ,</p>

<p>&quot;אַגְדִּיל חַסְדִּי עִמָּהֶם רַב מֵאֲשֶׁר שָׁאַלְתָּ,</p>

<p>&quot;כִּי אֶעֱשֶׂה בָהָר הַזֶּה אֲשֶׁר לֹא עָשִׂיתִי</p>

<p>&quot;בִּימֵי קֶדֶם, עִם אַנְשֵׁי דּוֹר דּוֹר לֹא אֶעֱשֶׂנּוּ,</p>

<p>&quot;כִּי מִן הַשָּׁמַיִם עִמָּהֶם אֲדַבֵּרָה,</p>

<p>&quot;קוֹל אֱלֹהִים חַיִּים הָעָם כֻּלּוֹ יִשְׁמָעוּ,</p>

<p>&quot;כִּי אִם אֵמוּן בָּךְ, נֶאֱמַן בֵּיתִי לִי נֶחְשַׁבְתָּ,</p>

<p>&quot;שׁוֹמְעֶיךָ אָדָם הֵם, אוּלַי הֵם לֹא יַאֲמִינוּ,</p>

<p>&quot;כִּי חֻקִּים וּמִשְׁפָּטִים תּוֹרֵם פִּי צִוָּמוֹ</p>

<p>&quot;כַּאֲשֶׁר צִוָּה פִי חֻקּוֹת שָׁמַיִם וָאָרֶץ,</p>

<p>&quot;לָכֵן כַּאֲשֶׁר הַחֻקִּים מִקֶּדֶם בָּרָאתִי,</p>

<p>&quot;כָּל רוֹאָם יַכִּיר כִּי יָדִי אוֹתָם עָשָׂתָה,</p>

<p>&quot;וּלְחֻקּוֹת עוֹלָם שַׂמְתִּים, דּוֹר דּוֹר לֹא יָמוּשׁוּ,</p>

<p>&quot;כֵּן חֻקִּים וּמִצְוֹת עַל יִשְׂרָאֵל אָשִׂימָה,</p>

<p>&quot;יֵדְעוּ כִּי אֲנִי דִּבַּרְתִּים מִפִּי יָצָאוּ,</p>

<p>&quot;וָאַעֲמִידֵם לָעַד חֻקּוֹת עוֹלָם תִּהְיֶינָה.</p>

<p>&quot;אִם אֶעֱשֶׂה גַּם עַתָּה כַּאֲשֶׁר עַד כֹּה עָשִׂיתִי,</p>

<p>&quot;אֲשֶׁר בְּמַרְאוֹת אֵל אֵלֶיךָ הִתְוַדָּעְתִּי,</p>

<p>&quot;בַּמֶּה יֵדַע זוּלָתֶךָ כִּי נָבִיא אַתָּה?</p>

<p>&quot;לָכֵן עַתָּה הִנֵּה אָנֹכִי בָּא אֵלֶיךָ</p>

<p>&quot;תּוֹךְ עַב הֶעָנָן מֵעֲרָפֶּל מֵאֵשׁ וָחֹשֶׁךְ,</p>

<p>&quot;אֶל אָזְנֵי עַמִּי, אֶת הוֹד קוֹלִי מִשָּׁמַיִם</p>

<p>&quot;גַּם אֶת דַּבְּרוֹת קָדְשִׁי, מִלַּהֲבֵי אֵשׁ אַשְמִיעַ,</p>

<p>&quot;בַּעֲבוּר יִשְׁמַע הָעָם כִּי פִי דוֹבֵר אֵלֵימוֹ,</p>

<p>&quot;אֶת עֲשֶׂרֶת הַדְּבָרִים אֲשֶׁר אֲצַוֵּמוֹ.</p>

<p>&quot;גַּם יִרְאֶה הָעָם כִּי שַׂמְתִּי רוּחִי עָלֶיךָ</p>

<p>&quot;לַעֲמוֹד בֵּינִי וּבֵין הָעָם וּלְבַשֵּׂר צֶדֶק,</p>

<p>&quot;כִּי יִשְׁמְעוּ אֶת קוֹל אֱלֹהִים דּוֹבֵר מִפִּיךָ,</p>

<p>&quot;אָז יֵדְעוּ אֶת גָּדְלֶךָ, אָז גַּם בְּךָ יַאֲמִינוּ,</p>

<p>&quot;כִּי אִמְרֵי פִיךָ אֱמֶת, כִּי אֲנִי שׁוֹלְחֶךָ, <a href="#fn:3" id="fnref:3" title="see footnote" class="footnote"><sup>3</sup></a></p>

<p>&quot;אַחֲרֵי כֵן כִּי אוֹסִיף צַוּוֹת תּוֹרוֹת לָמוֹ,</p>

<p>&quot;וּכְמֵאָז הַדְּבָרִים בַּמַּרְאֶה לְךָ אַגִּידָה,</p>

<p>&quot;אִמְרוֹתֶיךָ אִמְרוֹת אֱלֹהִים תֵּחָשַׁבְנָה,</p>

<p>&quot;וּבְקֶרֶב יִשְׂרָאֵל עַד עוֹלָם יֵאָמֵנוּ.</p>

<p>&quot;אֶל מַחֲלִיף חֹק, מוֹסִיף עַל חֹק, מֵחֹק גּוֹרֵעַ,</p>

<p>&quot;אֶל חוֹלֵם חֲלוֹם, אֶל בּוֹרֵא שָׁוְא, לֹא יִשְׁמָעוּ;</p>

<p>&quot;כִּי יֹאמְרוּ אֵלָיו: אִם מִפִּי אֵל כֵּן שָׁמַעְתָּ,</p>

<p>&quot;כַּאֲשֶׁר דִּבֶּר אֶל מֹשֶה וַתִּשְׁמַע אָזְנֵנוּ,</p>

<p>&#8220;כֵּן יְדַבֵּר עִמָּךְ וּבְאָזְנֵינוּ נִשְׁמָעָה&#8221;.</p>

<br />
</blockquote>

<blockquote>
<p>מָלֵא חֶדְוַת אֱלֹהִים, מָלֵא אִמְרֵי נֹעַם,</p>

<p>יָרַד מֹשֶה מִן הָהָר אֶל עָם לוֹ הוֹחִילוּ,</p>

<p>אֶת אִמְרוֹת אֱלֹהֵימוֹ הוֹדִיעָם, וַיֹּאמֶר:</p>

<p>&quot;רַב טוּב מֵאֲשֶׁר דִּמִיתִי מִפִּי אֵל שָמָעְתִּי,</p>

<p>&quot;אֶת לֹא הָיָה מִיּוֹם יָדָיו אֶרֶץ יָצָרוּ,</p>

<p>&quot;יַעֲשֶׂה עִמָּכֶם בֵּית יַעֲקֹב, שִׁמְעוּ וּתְמָהוּ,</p>

<p>&quot;קוֹל אֱלֹהִים חַיִּים מִשָּׁמַיִם תִּשְׁמָעוּ,</p>

<p>&quot;דּוֹבֵר עִמָּכֶם הַתּוֹרוֹת אֲשֶׁר תִּשְׁמֹרוּ,</p>

<p>&quot;מִפִּיו לֹא מִפִּי מֵלִיץ הַפַּעַם תִּלְמָדוּ,</p>

<p>&quot;וּלְבַעֲבוּר תֵּדְעוּ כִּי לִנְבִיאוֹ הֱקִימַנִי,</p>

<p>&quot;מַגִּיד דָּבָר בֵּין אֵל וּבֵינֵיכֶם תִּרְאוּנִי,</p>

<p>&quot;וּבִרְאוֹתְכֶם כִּי נָבִיא נֱאֱמָן לוֹ נֶחֱשַׁבְתִּי,</p>

<p>&quot;אִם אֲצַוֶּה דָבָר בִּשְׁמוֹ גַּם בִּי תַאֲמִינוּ,</p>

<p>&#8220;כִּי מִפִּי אֱלֹהִים אֶת הַמִּצְוָה שָׁמָעְתִּי&#8221;.</p>

<p>דִּבְרֵי מֹשֶה עַל אָזְנֵי הָעֵדָה עָרֵבוּ</p>

<p>מִקּוֹל שָׁאוֹן שִׁיר עַל כִּנּוֹר נָעִים וָנָבֶל,</p>

<p>וּבְקוֹל שִׂמְחָה עָנוּ: &quot;רַב זֹאת מֵאֲשֶׁר קִוִּינוּ!</p>

<p>&quot;אָזְנַיִם אֲשֶׁר שָׁמְעוּ קוֹל נוֹגֵשׂ, קוֹל פַּחַד,</p>

<p>&quot;עַתָּה קוֹל דִּבְרֵי אֱלֹהִים חַיִּים תִּשְׁמַעְנָה.</p>

<p>&quot;אֲשֶׁר לֹא שָׁמַע עָם מִהְיוֹת גּוֹי עַד עָתָּה,</p>

<p>&quot;גָּדוֹל הַכָּבוֹד הַזֶּה אִם אֶת כָּל זֹאת יַעַשׂ</p>

<p>&quot;בִּגְלַל נֶפֶשׁ הָאָדָם, בַּעֲבוּר תִּוָּשֵׁעַ,</p>

<p>&quot;הֲלֹא לָנוּ לָסוּר מֵרָע, לָשׁוּב מִפֶּשַׁע,</p>

<p>&quot;בַּעֲבוּר הַצִּיל אֶת נַפְשׁוֹתֵנוּ מֵרְאוֹת שָׁחַת,</p>

<p>&quot;אַשְׁרֵינוּ אִם הַתּוֹרוֹת מִפִּי אֵל נִשְׁמָעָה,</p>

<p>&quot;אִם הוּא דוֹבֵר מִי יַמְרֶה, מִי לֹא יִירָאֶנּוּ?</p>

<p>&quot;אֲדוֹנֵנוּ! לֹא בַּעֲבוּר כִּי אֵין אֵמוּן בָּנוּ,</p>

<p>&quot;לִשְׁמוֹעַ אֶת קוֹל הָאֱלֹהִים מִמְּךָ שָׁאָלְנוּ,</p>

<p>&quot;חָלִילָה לָנוּ מִזֹּאת! נֶאֱמָן אַתָּה לָנוּ,</p>

<p>&quot;וּכְשׁוֹמֵעַ מִפִּי אֵל נִשְׁמַע תּוֹרַת פִּיךָ</p>

<p>&quot;אַךְ אַתָּה אַהֲבַת אֱלֹהִים בָּנוּ עוֹרַרְתָּ,</p>

<p>&quot;בֶּאֱמָרְךָ חָפֵץ הָאֱלֹהִים דַּבֵּר עִמָּנוּ,</p>

<p>&quot;לִשְׁמוֹעַ קוֹלוֹ נִכְסְפָה גַּם כָּלְתָה נַפְשֵׁנוּ,</p>

<p>&quot;כִּי אֶת יְיָ וּדְבַר קָדְשׁוֹ מָה אָהָבְנוּ,</p>

<p>&quot;וּלְמַעַן סַפֵּר זֹאת לַבָּנִים יִוָּלֵדוּ,</p>

<p>&quot;כִּי מִפִּי אֱלֹהֵינוּ הַתּוֹרוֹת שָׁמַעְנוּ,</p>

<p>&quot;עוֹד נַגֵּד לָהֶם גָּדְלֶךָ וַהֲדַר הוֹדֶךָ,</p>

<p>&quot;כִּי בֵין יְיָ וּבֵינֵינוּ אָז עָמַדְתָּ,</p>

<p>&quot;בַּעֲבוּר גַּם הֵם דּוֹר דּוֹר יַאֲמִינוּ בְךָ כָּמוֹנוּ,</p>

<p>&quot;אֶל נָבִיא מוֹרֶה שָׁקֶר אֶל זָר לֹא יִשְׁמָעוּ,</p>

<p>&quot;אִם מִפִּי אֲבוֹתָם מִפִּי שֵׁשׁ מֵאוֹת אָלֶף,</p>

<p>&#8220;אַתָּה אֱמֶת וּדְבָרְךָ אֱמֶת הֻגַּד לָמוֹ&#8221;.</p>

<br />
</blockquote>

<blockquote>
<p>גַּם דִּבְרֵי הָעָם אֵלֶּה לֵב מֹשֶה שִׂמֵּחוּ,</p>

<p>וּלְהָשִׁיב אֹמֶר אֶל שׁוֹלְחוֹ עָלָה הָהָרָה,</p>

<p>וַיַּגֵּד אֶת כָּל דִּבְרֵי הָעָם וַיֹּאמֶר:</p>

<p>&quot;עַמְּךָ יַעֲלוֹזוּ לִשְׁמוֹעַ אֶת הוֹד קוֹלֶךָ,</p>

<p>&quot;גַּם כָּלְתָה נַפְשָׁם לִרְאוֹת עֻזְּךָ וּכְבוֹדֶךָ,</p>

<p>&quot;אָנָּא כַּבְּדֵם, אָנָּא שַׂמְּחֵם בִּמְאוֹר פָּנֶיךָ,</p>

<p>&quot;וַאֲנִי עַבְדֶּךָ אַשְׁמִיעֵם דַּבְּרוֹת קָדְשֶׁךָ,</p>

<p>&#8220;כַּאֲשֶׁר צִוִּיתָ, בַּעֲבוּר גַּם בִּי יַאֲמִינוּ&#8221;.</p>

<br />
</blockquote>

<blockquote>
<p>עַל דִּבְרֵי נֶאֱמַן רוּחַ אֱלֹהָיו עָנָהוּ:</p>

<p>&quot;כִּדְבָרֶךָ אֶעֱשֶׂה, תַּאֲוַת עֲנָוִים שָׁמַעְתִּי,</p>

<p>&quot;קוֹל גָּדוֹל לֹא שְׁמָעָה אֹזֶן תִּשְׁמַע אָזְנָמוֹ,</p>

<p>&quot;יֵדְעוּ כִּי קוֹל אֱלֹהִים הוּא הַפְלֵא וָפֶלֶא,</p>

<p>&quot;עוֹד אֶשְׁפּוֹךְ רוּחַ חֵן רוּחַ טוֹבָה עָלֵימוֹ,</p>

<p>&quot;בַּעֲבוּר יִתְחַזָקוּ אִם מִפַּחְדָּם יִמּוֹטוּ,</p>

<p>&quot;יַעַן בַּעֲבוּר תִּהְיֶה יִרְאָתִי עַל פָּנֵימוֹ,</p>

<p>&quot;מִשֵּׂאתִי יֶחֱרָדוּ וּמִפַּחֲדָם יָנוּעוּ,</p>

<p>&quot;כִּי הָהָר הַזֶּה יִלְבַּשׁ אֵימָתָה וָפַחַד,</p>

<p>&quot;כָּל רוֹאוֹ יֶחֱרַד, לִבּוֹ יִמַּס, יָדָיו תִּרְפֶּינָה,</p>

<p>&quot;בַּעֲבוּר יִרְאֶה עַמִּי, אִם אֵל רַב חֶסֶד אָנִי,</p>

<p>&quot;גַּם דֶּבֶר יֵצֵא מִלְּפָּנַי וּלְרַגְלַי רֶשֶׁף,</p>

<p>&quot;וּבוֹזֶה אֲמָרַי אֵשׁ לֹא נֻפַּח תֹּאכְלֵהוּ,</p>

<p>&quot;בַּעֲבוּר יִירָאוּנִי וּלְבִלְתִּי יֶחֱטָאוּ,</p>

<p>&quot;אַךְ אַתָּה לֹא תֵדַע פַּחַד, כִּי רַב כֹּחֶךָ,</p>

<p>&quot;בֵּין לַפִּידִים וּבְתוֹךְ לֶהָבוֹת תֵּלֶךִ בֶּטַח,</p>

<p>&quot;כִּי הוֹד שַׂמְתִּי עָלֶיךָ, עַל אָדָם לֹא שַׂמְתִּי,</p>

<p>&quot;לָכֵן אִם תִּרְאֶה אַנְשֵׁי חַיִל יִתְעַוָּתוּ,</p>

<p>&quot;דַּבֵּר עַל לִבָּם, אֱמוֹר לָהֶם: אַל תִּירָאוּ!</p>

<p>&quot;כִּי רַק הֶרְאִיתִים גּוֹרַל זָדוֹן וּמְנָת רֶשַׁע,</p>

<p>&quot;אַךְ אֶת אוֹהֲבַי אֵהָב וּתְמִימִים טוֹב יִנְחָלוּ,</p>

<p>&quot;אֶת גּוֹרָלָם אֶתְמוֹךְ וּמְנָת חֶלְקָם אָנִי,</p>

<p>&quot;שָׁלוֹם לִמְכַבְּדַי, שׁוֹמֵעַ לִי יִשְׁכָּן בֶּטַח,</p>

<p>&quot;גָּדוֹל יִהְיֶה הַיּוֹם הַהוּא, אֵין עוֹד כָּמוֹהוּ,</p>

<p>&quot;עַל כֵּן יָכִינוּ לֵב וּבַחוּרַי יִתְקַדָּשׁוּ,</p>

<p>&quot;לֵךְ אֶל הָעָם, הָכֵן לִבָּם בִּדְבָרֶיךָ,</p>

<p>&quot;לַמְּדֵם יִרְאָתִי, הַיּוֹם וּמָחָר קַדְּשֵׁמוֹ,</p>

<p>&quot;וִיכַבְּסוּ אֶת שִׂמְלוֹתָם וּבְשָׂרָם יִרְחָצוּ,</p>

<p>&quot;וּנְכוֹנִים יִהְיוּ אֶל יוֹם הַשְּׁלִישִׁי בַּבֹּקֶר,</p>

<p>&quot;כִּי בַיּוֹם הַשְּׁלִישִׁי – הוּא הַיּוֹם בּוֹ בָחַרְתִּי,</p>

<p>&quot;לָתֵת לָהֶם תּוֹרַת אֱמֶת וּמִשְׁפְּטֵי צֶדֶק,</p>

<p>&quot;יֵרֵד יְיָ מִכִּסְאוֹ מִן הַשָּׁמַיִם,</p>

<p>&quot;עַל הָהָר הַזֶּה עַל הַר סִינַי בַּקֹּדֶשׁ,</p>

<p>&quot;מַרְאֵה כָבוֹד מֵעוֹלָם עַיִן לֹא רָאָתָה</p>

<p>&quot;עַל רֹאשׁוֹ יִהְיֶה, וּלְעֵינֵי הָעָם אַרְאֶנּוּ.</p>

<p>&quot;אִם אֵל מִסְתַּתֵּר אָנִי, עַיִן לֹא תִרְאֵנִי.</p>

<p>&quot;הַכָּבוֹד אוֹת כִּי שָׁם אָנִי, שָׁם חֶבְיוֹן עֻזִּי,</p>

<p>&quot;כַּאֲשֶׁר לִפְנֵי בוֹא יוֹם אֲדַבֵּר אֵלֵימוֹ,</p>

<p>&quot;הַיּוֹם וּמָחָר הָעָם כֻּלּוֹ יִתְקַדָּשׁוּ,</p>

<p>&quot;כֵּן הָהָר לִפְנֵי בוֹא הַיּוֹם מֶנּוּ אוֹפִיעַ,</p>

<p>&quot;הֲכִינֵהוּ הַיּוֹם וּמָחָר גַּם קַדְּשֵׁהוּ,</p>

<p>&quot;רַגְלֵי אָדָם וּבְהֵמָה בַּל עָלָיו תַּעֲבוֹרְנָה,</p>

<p>&quot;הַגְבֵּל אֶת הָהָר, מִסָּבִיב לוֹ תַּגְבִּילֵהוּ,</p>

<p>&quot;כִּי רַק עַד הַגְּבוּלוֹת שַׂמְתָּ הָעָם יָבוֹאוּ,</p>

<p>&quot;וֶאֱמוֹר אֲלֵיהֶם: &quot;מֵעֲלוֹת בָּהָר תִּשָּׁמֵרוּ,</p>

<p>&quot;גַּם מִנְּגוֹעַ בּוֹ, מוֹת יוּמָת כָּל בּוֹ נוֹגֵעַ,</p>

<p>&quot;אַךְ הָרֹדְפִים אַחֲרָיו עַל הָהָר לֹא יִדְרוֹכוּ,</p>

<p>&quot;סָקֹל יִסָּקֵל מֵרָחוֹק, חִצִּים בּוֹ יוֹרוּ,</p>

<p>&quot;כֹּל עוֹלֶה בָהָר אָדָם וּבְהֵמָה יָמוּתוּ,</p>

<p>&quot;אַדְמַת הָהָר הַזֶּה מֵעַתָּה אַדְמַת קֹדֶשׁ</p>

<p>&quot;יִהְיֶה לָכֶם, יַעַן בִּכְבוֹדִי אֲהַדְּרֶנּוּ,</p>

<p>&quot;וּבְהֵרוֹם הֲדָרִי מֵעָלָיו אוֹת אֶתֵּנָה,</p>

<p>&quot;קוֹל שׁוֹפַר הַיּוֹבֵל מֵרֹאשׁ הָהָר אַשְׁמִיעַ,</p>

<p>&quot;לֹא כַקּוֹל שׁוֹפָר אֲשֶׁר יוֹם בּוֹאִי יִשְׁמָעוּ,</p>

<p>&quot;קוֹל מַחֲרִיד בַּעֲבוּר כָּל לֵב עָרֵל יִכָּנֵעַ,</p>

<p>&quot;לֵרוֹא מֵאֱלֹהָיו, לִשְׁמוֹר אֶת דָּתֵהוּ,</p>

<p>&quot;אַךְ בַּעֲלוֹת הַכָּבוֹד בֵּרוֹמוֹ מִן הָאָרֶץ,</p>

<p>&quot;כָּבוֹד וָעֹז לִשְׁמִי בַּיּוֹבֵל יִתָּקֵעַ,</p>

<p>&#8220;וּבִמְשׁוֹךְ הַיּוֹבֵל יַעֲלוּ בָהָר גַּם הֵמָּה&#8221;.</p>

<br />
</blockquote>

<blockquote>
<p>וַיֵּרֶד מֹשֶה אֶל הָעָם כַּאֲשֶׁר צִוָּהוּ,</p>

<p>וַיְקַדֵּשׁ אוֹתָם וַיְכִינֵם אֶל יוֹם הַקֹּדֶשׁ,</p>

<p>אֶת שִׂמְלוֹתָם כִּבֵּסוּ וּבְשָׂרָם רָחָצוּ,</p>

<p>וַיֹּאמֶר אֶל הָעָם: &quot;עֲשׂוּ כַּאֲשֶׁר צֻוֵּיתִי,</p>

<p>&quot;וּנְכוֹנִים הֱיוּ לִשְׁלֹשֶת יָמִים הָאֵלֶּה,</p>

<p>&#8220;רַחֲצוּ הֵזַּכּוּ גַּם אֶל אִשָּׁה אַל תִּגָּשׁוּ&#8221;.</p>

<br />
</blockquote>

<blockquote>
<p>כַּאֲשֶׁר דִּבֶּר צוּר יִשְׂרָאֵל כֵּן פָּעַל לָמוֹ.</p>

<p>בָּא הַיּוֹם לֹא הָיָה מִלְּפָנָיו יוֹם כָּמוֹהוּ,</p>

<p>גַּם מֵאַחֲרָיו יוֹם נוֹרָא יִדְמֶה לוֹ לֹא יֶהִי,</p>

<p>כִּי בַיּוֹם הַשְּׁלִישִׁי הַהוּא בִּהְיוֹת הַבֹּקֶר,</p>

<p>וַיְהִי קוֹלוֹת, מֵאָז בָּאָרֶץ לֹא נִשְׁמָעוּ,</p>

<p>מִקּוֹל רַעַם וּמִקּוֹל סַעַר שָׂגָבוּ.</p>

<p>צִוָּם אֵל הָעוֹשֶׂה נִפְלָאוֹת עַד אֵין חֵקֶר,</p>

<p>וּבִרָקִים רָב הֵאִירוּ נִרְאֶה מִכָּל עֵבֶר,</p>

<p>לִבְרָקִים יוֹרְדִים מֵעָבִים לֹא יֵעָרֵכוּ,</p>

<p>פֹּעַל אֱלֹהִים הָיוּ מֵאָז לֹא נוֹדָעוּ,</p>

<p>עַל הָהָר עָנָן כָּבֵד מַחֲרִיד כֹּל רֹאֵהוּ,</p>

<p>לֹא כָעָנָן אֲשֶׁר יִהְיֶה בְּיוֹם הַגָּשֶׁם,</p>

<p>אֵל פַּרְשֵׁז עָלָיו עֲנָנוֹ עִם עַרְפְּלֵי טֹהַר,</p>

<p>גַּם אֵל קוֹל שׁוֹפָר חָזָק מְאֹד הִשְׁמִיעַ,</p>

<p>הַפְלֵא וָפֶלֶא, כָּמוֹהוּ לֹא שָׁמְעָה אֹזֶן.</p>

<p>אִם יִתָּקַע שׁוֹפָר בָּעִיר הָעָם יֶחֱרָדוּ,</p>

<p>אַף כִּי מִקּוֹל שׁוֹפָר יִתָּקַע בּוֹ מִמָּעַל,</p>

<p>עַל כֵּן כָּל הָעָם אֲשֶׁר בַּמַּחֲנֶה חָרָדוּ,</p>

<p>אִישׁ לֹא יָצָא חוּצָה, תּוֹךִ אָהֳלֵיהֶם נֶחְבָּאוּ,</p>

<p>זוּלָתִי אִישׁ הָאֱלֹהִים, אִישׁ אֱלֹהָיו יוֹרֶנּוּ,</p>

<p>יָדַע כִּי הַמּוֹרָאִים הַגְּדוֹלִים הָאֵלֶּה,</p>

<p>בַּעֲבוּר רוֹמֵם יִשְׂרָאֵל וּבַעֲבוּר כַּבְּדָמוֹ,</p>

<p>בָּא הָאֱלֹהִים דִּבֶּר עִמָּהֶם מִן הַשָּׁמַיִם,</p>

<p>כִּי אֲהֵבָם הָאֱלֹהִים וּסְגֻלָּתוֹ הֵמָּה.</p>

<p>עַל כֵּן דִּבֶּר עַל לֵב הָעָם דִּבְרֵי טוּב טַעַם:</p>

<p>&quot;מַה תִּירָאוּ, מַה תִּפְחָדוּ וּמַה תִּבָּהֵלוּ?</p>

<p>&quot;הִנֵּה אֱלֹהֵיכֶם בָּא, אֵל טוֹב, אֵל רַב חֶסֶד,</p>

<p>&quot;דַּבֵּר עִמָּכֶם תּוֹרוֹת אֱמֶת מִשְׁפְּטֵי צֶדֶק,</p>

<p>&quot;דִּגְלוֹ אַהֲבַת עוֹלֹם, תַּמָּתִי יִקְרָאֶךָ,</p>

<p>&quot;כִּמְשׂוֹשׂ חָתָן עַל כַּלָּה כֵּן יָשִׂישׂ עָלֶיךָ,</p>

<p>&quot;וּמַדּוּעַ תּוֹךְ אָהֳלֵיכֶם תֶּחְבָּאוּ?</p>

<p>&quot;עַתָּה לִקְרַאת הָאֱלֹהִים מִן הַמַּחֲנֶה צֵאוּ,</p>

<p>&#8220;עִמְדוּ מוּל הַר קָדְשׁוֹ וּמִצְוֹתָיו תַּאֲזִינוּ&#8221;.</p>

<p>כִּשְׁמוֹעַ הָעָם מִפִּיו אִמְרֵי נֹעַם אֵלֶּה,</p>

<p>יָצְאוּ כֻלָּם וּבְתַחְתִּית הָהָר הִתְיַצָּבוּ.</p>

<br />
</blockquote>

<blockquote>
<p>הֵם יָצְאוּ מִן הַמַּחֲנֶה עַד הַגְּבוּל שָׂם לָמוֹ</p>

<p>וַייָ יָצָא מִמְּעוֹנוֹ מִן הַשָּמָיִם,</p>

<p>וַיֵּרֶד עַל הַר סִינַי מִתּוֹךְ רִבְבוֹת קֹדֶשׁ,</p>

<p>וַיְהִי סִינַי בַּקֹּדֶשׁ, וַיְהִי מִקְדַּשׁ מֶלֶךְ.</p>

<p>כַּאֲשֶׁר נִגְלָה עָלָיו מֶלֶךְ הַכָּבוֹד סֶלָה,</p>

<p>הוֹדוֹ כִּסָּה שָׁמַיִם, הָאָרֶץ הֵאִירָה,</p>

<p>מִסִּינַי בָּא וּמִכָּל עֵבֶר הֵאִיר לָמוֹ,</p>

<p>מֵהַר שֵׂעִיר זָרַח, מֵהַר פָּארָן הוֹפִיעַ,</p>

<p>אֶל כָּל מָקוֹם הִפְנוּ שָׁם קַרְנֵי אוֹר הִבִּיטוּ.</p>

<p>נַעֲלִים מִכָּל אוֹרִים, צֵל נֶגְדָּם אוֹר הַשָּׁמֶשׁ.</p>

<p>כָּל הַכָּבוֹד כָּל הַגְּדֻלָּה יוֹם זֶה הֶרְאָמוֹ,</p>

<p>הָיְתָה לָהֶם רַק שַׁעֲשׁוּעִים וּמְשִׁיבַת נָפֶשׁ,</p>

<p>לוּלֵי חֶרְדַּת אֱלֹהִים עֲלֵיהֶם נָפָלָה,</p>

<p>כִּי רָאוּ הָהָר בּוֹעֵר עַד לֵב הַשָּׁמָיִם,</p>

<p>כִּי יָרַד יְיָ עָלָיו בָּאֵשׁ לֹהָטֶת,</p>

<p>נוֹרָא אֱלֹהִים, יִגַּע בֶּהָרִים יֶעֱשָׁנוּ,</p>

<p>גַּם הַר סִינַי עָשַׁן כֻּלּוֹ מִפְּנֵי אֱלוֹהַּ,</p>

<p>וּכְעָשֶׁן הַכִּבְשָׁן עָלָה עֲשָׁנוּ מַעְלָה,</p>

<p>וַיֶּחֱרָד כָּל הָהָר מְאֹד רַב מִיּוֹם הָרָעַשׁ.</p>

<br />
</blockquote>

<blockquote>
<p>יוֹצֵר הַכֹּל! הֲיֵשׁ מָקוֹם לִמְנוּחָתֶךָ?</p>

<p>הַאַתָּה תִּמְצָא מָנוֹחַ לָךְ פֹּה בַּשֶּׁפֶל,</p>

<p>עַל אַחַד הֶהָרִים מֵהַרְרֵי תֵבֵל אָרְצָה?</p>

<p>וּמַה תֵּבֵל כֻּלָּהּ מוּל מֶרְחֲבֵי הַשֶּׁמֶשׁ,</p>

<p>וּמַה הַשֶּׁמֶשׁ מוּל רִבְבוֹת אוֹרִים כָּמוֹהוּ?</p>

<p>וּמָה רִבְבוֹת הָאוֹרִים כֻּלָּם מוּל גָּדְלֶךָ?</p>

<p>כֻּלָּם מַעֲשֵׂי יָדֶיךָ, נִהְיוּ בִּדְבַר פִּיךָ.</p>

<p>הִנֵּה הַמָּקוֹם אִתְּךָ כַּאֲשֶׁר יָצַרְתָּ</p>

<p>אֶת מַעֲשֶׂיךָ, אֶל כָּל אֶחָד מִיצוּרֵי קֶדֶם</p>

<p>אָמַרְתָּ: &quot;פֹּה תֵשֵׁב וּמְקוֹמוֹ לוֹ יִדַּעְתָּ,</p>

<p>וּבְכָל מָקוֹם אַתָּה, רֹאשׁ וָסוֹף הִנֶּךָ,</p>

<p>אֶת כֻּלָּם תָּכִיל, אַךְ הֵם כֻּלָּם הַיְכַלְכְּלוּךָ?</p>

<p>הַאַתָּה אֲשֶׁר אַלְפֵי שִׁנְאָן רִבּוֹתַיִם,</p>

<p>נוֹרָא שִׁמְךָ עֲלֵיהֶם, יַחְדָּו יִירָאוּךָ,</p>

<p>עַל הַר סִינַי זֶה מוֹשַׁב אֱלֹהִים יָשַׁבְתָּ,</p>

<p>אַךְ יַעַן נַעֲלֵיתָ, עַיִן לֹא תִרְאֶךָ,</p>

<p>תַּעֲבוֹר לֹא יִרְאוּךָ, תַּחֲלוֹף לֹא לָךְ יָבִינוּ,</p>

<p>וּבַמֶּה יִוָּדַע כִּי נִגְלֵיתָ עָלֵינוּ?</p>

<p>לוּלֵי מַרְאֵה כָבוֹד אוֹת עַל חֶבְיוֹן עֻזֶּךָ,</p>

<p>שִׂים לֻחוֹת הָעֵדוּת בַּאֲרוֹן הַבְּרִית צִוִּיתָ,</p>

<p>עַל כֵּן בֶּעָנָן נִרְאֵיתָ עַל הַכַּפֹּרֶת,</p>

<p>יוֹדִיעַ כִּי פֹה מַשְׁקִיף הָאֱלֹהִים עַל אָרֶץ,</p>

<p>פֹּה יִפְקוֹד עַל תֵּבֵל וּמְצַוֶּה עַל יוֹשְׁבֶיהָ,</p>

<p>כִּי תִשְׁאַל מֵהֶם מִשְׁפָּט וּצָדָקה וָחֶסֶד,</p>

<p>כִּי אֵלֶּה חָפַצְתָּ, שַׂמְתָּם לִמְכוֹן כִּסְאֶךָ,</p>

<p>וּבְכָל מָקוֹם תִּרְאֵם שָׁם נִקְדָּשׁ בִּכְבוֹדֶךָ.</p>

<p>אִם בָּאָרֶץ הֵמָּה, תִּתֵּן עָלָיו רוּחֶךָ,</p>

<p>אַף כֵּן יוֹם נִגְלֵיתָ עִם אֵשׁ דָּת בִּימִינֶךָ,</p>

<p>הֶרְאִיתָנוּ אוֹת כִּי עַל סִינַי הִנֶךָ,</p>

<p>כִּי גַּם יוֹם זֶה אַיֵּה מָקוֹם לֹא שָׁם הָיִיתָ, <a href="#fn:4" id="fnref:4" title="see footnote" class="footnote"><sup>4</sup></a></p>

<p>כִּי גַּם עֵת מֵהַר סִינַי עָלֵינוּ הוֹפָעְתָּ,</p>

<p>הֲיֵשׁ אַחַד הַמְּקוֹמוֹת אֲשֶׁר שָׁם אֵינֶךָ.</p>

<br />
</blockquote>

<blockquote>
<p>אִם מִצּוּף אֲמָרִים דִּבֶּר מֹשֶה אֵלֵימוֹ,</p>

<p>מִתּוֹךְ אָהֳלֵיהֶם לִקְרַאת הָאֱלֹהִים יָצָאוּ,</p>

<p>לִרְאוֹת נוֹרָאוֹת רַבּוֹת אֶת לִבָּם חִזֵּקוּ,</p>

<p>לִשְׁמוֹעַ הָדָר קוֹלוֹת מֵאָז לֹא נִשְׁמָעוּ,</p>

<p>לִרְאוֹת לַפִּידִים מִנִּי קֶדֶם לֹא הָלָכוּ,</p>

<p>וּלְהַקְשִׁיב קוֹל שׁוֹפָר חָזָק בּוֹ יִתָּקֵעַ,</p>

<p>עַתָּה כִּי יָרַד יְיָ בָּאֵשׁ הָהָרָה,</p>

<p>וַיִּרְאוּ כִּי הָהָר בּוֹעֵר עַד לֵב שָׁמָיִם,</p>

<p>וּכְעֶשֶׁן הַכִּבְשָׁן עֲשָׁנוֹ עוֹלֶה מַעְלָה,</p>

<p>מֵהָאֵשׁ הַגְּדוֹלָה אֵשׁ מִתְלַקַּחַת,</p>

<p>נָעוּ הָעָם כַּעֲצֵי הַיַּעַר מִפְּנֵי רוּחַ,</p>

<p>מִן הַגְּבוּל שָׁבוּ אָחוֹר, מֵרָחוֹק עָמָדוּ,</p>

<p>כִּי הִשְׂכִּילוּ מָה אָיוֹם הָאָדוֹן אֲשֶׁר בִּקֵּשׁוּ,</p>

<p>וַאֲשֶׁר לִשְמוֹעַ קוֹלוֹ מִמֹּשֶה שָׁאָלוּ,</p>

<p>אֶל לִבָּם דִּבֵּרוּ: אִם מֵאִשּׁוֹ פָּחַדְנוּ,</p>

<p>עוֹד יִגְדַּל פַּחַד לִבֵּנוּ עַל אַחַת שֶׁבַע,</p>

<p>אִם הָאָדוֹן בִּקַּשְׁנוּ קוֹלוֹ יַשְׁמִיעֵנוּ,</p>

<p>אֵל נוֹרָא לִשְׂרָפִים הַיְדַבֵּר עִם כָּמוֹנוּ?</p>

<p>אִם לִשְמוֹעַ חֻקָּיו כָּרָה לָנוּ אָזְנַיִם,</p>

<p>&quot;נָבִיא הֵקִים בָּנוּ נֶאֱמַן בֵּיתוֹ אִתָּנוּ,</p>

<p>הוּא יִשְמַע מִפִּיו וּדְבָרָיו יַגֶּד לָנוּ,</p>

<p>כִּי רַב כֹּחוֹ מֵאֲשֶׁר הִפְלִיא לַעֲשׂוֹת יָדַעְנוּ,</p>

<p>&quot;לָמָּה בִּקַּשְׁנוּ לֶכֶת בִּגְדוֹלוֹת מִמֶּנּוּ?</p>

<p>&quot;אֶל מֹשֶה נָשְׂאוּ עֵינָם, אֵלָיו הִתִחַנָּנוּ,</p>

<p>&quot;לֵאמֹר: &quot;נָבִיא אֱמֶת! דָּגוּל מֵרִבְבוֹת אָלֶף!</p>

<p>&quot;שָׂא נָא אֶת חַטָּאתֵנוּ כִּי לִשְׁאוֹל הִקְשִׁינוּ,</p>

<p>&quot;לִשְׁמוֹעַ חֹק מִפִּי אֵל וּכְבוֹדוֹ יַרִאֵנוּ,</p>

<p>&quot;שָׁכַחְנוּ כִּי אָדָם נָחְנוּ, מוּסָר פָּרַעְנוּ,</p>

<p>&quot;עַל כֵּן אִם אֵל אֶת גָּדְלוֹ וּכְבוֹדוֹ הֶרְאָנוּ,</p>

<p>&quot;גַּם בָּאֵשׁ הַזֹּאת בַּעֲשַׁן זֶה הִפְחִידָנוּ,</p>

<p>&quot;אָנָה נֵלֵכָה? אֵימַת מָוֶת נָפְלָה עָלֵינוּ,</p>

<p>&quot;וּכְדַבְּרוֹ עִמָּנוּ, אֲהָהּ! מַה יִּקְרֶה לָנוּ,</p>

<p>&quot;אִם יֶשׁ בָּנוּ אִישׁ חַיִּל יִפּוֹל נִרְדָּם אָרְצָה,</p>

<p>&quot;וּשְׁאֵרִית הָעָם רַכֵּי לֵב יַחְדָּו יָמוּתוּ,</p>

<p>&quot;גֶּבֶר שׁוֹמֵעַ קוֹל אֱלֹהִים חַיִּים הֲיֶחִי,</p>

<p>&quot;רַק אַתָּה נוֹצַרְתָּ לִגְדוֹלוֹת, אֵין כָּמוֹךָ!</p>

<p>&quot;עַל כֵּן דַּבֵּר אַתָּה עִמָּנוּ כִּי נִשְׁמָעָה,</p>

<p>&quot;אַךְ אַל יְדַבֵּר אֵל עִמָּנוּ פֶּן נָמוּתָה.</p>

<br />
</blockquote>

<blockquote>
<p>וַיֹּאמֶר מֹשֶה אֶל הָעָם: אַחַי חֲזָקוּ!</p>

<p>&quot;גַּם מֵאֵשׁ הַגְּדוֹלָה הַזֹּאת אַל נָא תִירָאוּ,</p>

<p>&quot;כַּאֲשֶׁר מִקּוֹלוֹת וּבְרָקִים לֹא עוֹד תָּנוּעוּ,</p>

<p>&quot;מִקּוֹל שׁוֹפָר חָזָק לֹא עוֹד תֶּחֱרָדוּ,</p>

<p>&quot;כֵּן מֵאֵשׁ הַגְּדוֹלָה הַזֹּאת לֹא עוֹד תִּפְחָדוּ,</p>

<p>&quot;עַל כֵּן שׁוּבוּ נָא לִגְבוּלוֹת לָכֶם הִגִבַּלְתִּי,</p>

<p>&quot;שָׁם אֶת קוֹל יְיָ אֱלֹהֵיכֶם תִּשְׁמָעוּ,</p>

<p>&quot;קוֹל עָרֵב, קוֹל נָעִים, קוֹל הַמְחַיֶּה כָּל רוּחַ,</p>

<p>&quot;קוֹל אֱלֹהְים חַיִּים, שַׁעֲשֻׁעִים הוּא לָנָפֶשׁ,</p>

<p>&quot;רוּחַ חָכְמָה תַּשִּׂיגוּ, שֵׂכֶל טוֹב תִּמְצָאוּ,</p>

<p>&quot;כִּי לֹא הֶרְאָה אִשּׁוֹ הַגְּדוֹלָה עַל הָאָרֶץ</p>

<p>&quot;בַּעֲבוּר לַהֵט עַם אֲשֶׁר פָּדָה מִמִּצְרָיִם,</p>

<p>&quot;אָכֵן בַּעֲבוּר נַסּוֹת אֶתְכֶם עוֹשֶׂה כָּל אֵלֶּה,</p>

<p>&quot;וּלְבַעֲבוּר תָּמִיד יִרְאָתוֹ בִּפְנֵיכֶם תֶּהִי,</p>

<p>&quot;כַּאֲשֶׁר תִּרְאוּ גָּדְלוֹ וּכְבוֹדוֹ כִּי נִשִׂגָּבוּ,</p>

<p>&quot;גַּם זֹאת תִּרְאוּ כִּי מִפַּחְדוֹ הָרִים יֶעֱשָׁנוּ,</p>

<p>&quot;מַה טּוֹב אִם גָּדְלוֹ תִּירָאוּ, מִכְּבוֹדוֹ תֵבוֹשׁוּ,</p>

<p>&quot;אִם אוֹתָם לֹא תִירָאוּ, מִפַּחְדּוֹ תָגוּרוּ, <a href="#fn:5" id="fnref:5" title="see footnote" class="footnote"><sup>5</sup></a></p>

<p>&quot;וּשְׁנֵיהֶם מַרְפֵּא לָנֶפֶשׁ, אֹמֶץ יוֹסִיפוּ,</p>

<p>&#8220;לַעֲשׂוֹת אֶת כָּל הַמִּצְוָה וּלְבִלִתִּי תֶחֱטָאוּ&#8221;.</p>

<p>שָׁמְעוּ הָעֵדָה דִּבְרֵי מֹשֶה כִּי נָעֵמוּ,</p>

<p>וַתֵּקַל צָרַת נַפְשָׁם, רוּחָם בָּם שָׁקָטָה,</p>

<p>לֹא יָסְפוּ הַרְחֵק עוֹד, עַל מִשְׁמַרְתָּם נִצָּבוּ,</p>

<p>אַךְ לִגְבוּלָם לֹא שָׁבוּ, מֵרָחוֹק עָמָדוּ,</p>

<p>עֲשַׁן הָהָר הִבְעִיתָם, מִן הָאֵשׁ יָרֵאוּ.</p>

<p>לֹא כֵן עַבְדּוֹ מֹשֶה, הָאִישׁ לֹא קָם כָּמוֹהוּ,</p>

<p>אֶל הָעֲרָפֶל נִגַּשׁ אֲשֶׁר הָאֱלֹהֵים שָׁמָּה,</p>

<p>בִּי כַּאֲשֶׁר יָרַד יְיָ בָּאֵשׁ הָהָרָה,</p>

<p>וּמֹשֶה גַּם הוּא הוֹלֵךְ בֵּין הָעָם עוֹדֶנוּ,</p>

<p>(כִּי אֵיךְ יֶעֱרַב לִבּוֹ לָגֶשֶׁת אֶל הַקֹּדֶשׁ</p>

<p>טֶרֶם לַעֲלוֹת עַל הָהָר אֱלֹהָיו יַרְשֵׁהוּ), <a href="#fn:6" id="fnref:6" title="see footnote" class="footnote"><sup>6</sup></a></p>

<p>אָז קָרָא לוֹ אֵל אֶל רֹאשׁ הָהָר וַיָּעַל.</p>

<p>יָדַע אֵל כִּי לוּלֵי אִשּׁוֹ תִּלְהַט בָּאָרֶץ,</p>

<p>הָהָר עָשַׁן כֻּלּוֹ וּסְבְיבוֹתָיו אֵימָתָה.</p>

<p>אִם גַּם טֶרֶם נִקְדַּשׁ הָהָר בִּכְבוֹד עוֹשֵׂהוּ,</p>

<p>צִוָּה אֱלֹהִים: &#8220;מֵעֲלוֹת בָּהָר הִשָּׁמֵרוּ&#8221;,</p>

<p>יַעַן הָהָר עַד אָז כִּתְמוֹל שִׁלְשׁוֹם מַרְאֵהוּ,</p>

<p>לֹא תֹאַר לוֹ, לֹא הָדָר, רוֹאוֹ לֹא יַחְמְדֵהוּ,</p>

<p>נָקֵל הַרְחֵק מֵאֲשֶׁר לֹא תִתְאַו אֵלָיו עַיִן;</p>

<p>לֹא כֵן עַתָּה, כִּי רַב הוֹדוֹ מֵהוֹד שָׁמָיִם,</p>

<p>כִּי כְבוֹד יְיָ שׁוֹכֵן עָלָיו מִלְמָעְלָה,</p>

<p>וּמִתַּחְתִּית הָהָר נִרְאֶה כְּאֵשׁ אוֹכֶלֶת,</p>

<p>אֵין אִישׁ בַּמַּחֲנֶה אֲשֶׁר אֵין נַפְשׁוֹ שׁוֹאֶלֶת,</p>

<p>לַעֲלוֹת בָּהָר לִרְאוֹת מַרְאֵה הַפְלֵא וָפֶלֶא,</p>

<p>וּבְעֵת לִבּוֹ נִבְהָל לִרְאוֹת, נָקֵל לִשְׁכּוֹחַ,</p>

<p>כִּי מִשְׁפַּט מָוֶת יֵשׁ עַל אִישׁ בָּהָר נוֹגֵעַ,</p>

<p>כִּי יוֹצֵר לֵב הָאָדָם אֶת יִצְרוֹ יוֹדֵעַ,</p>

<p>אֶת הַנִּפְלָאוֹת מִמֶּנּוּ יַחְפּוֹץ לָדַעַת,</p>

<p>עוֹד יָדַע, אַחֲרֵי יַעֲבוֹר יוֹם זֶה רַב הַפַּחַד,</p>

<p>יוֹם בּוֹ עֲשֶׂרֶת הַדְּבָרִים לָעָם יַשְׁמִיעַ,</p>

<p>כָּל הַפְּחָדִים הָאֵלֶּה מִן הָהָר יָמוּשׁוּ,</p>

<p>הָאֵשׁ לֹא תִהְיֶה עוֹד, גַּם הַקּוֹלוֹת יֶחְדָּלוּ,</p>

<p>עוֹד מַרְאֵה הַכָּבוֹד יִהְיֶה כָּאֵשׁ אוֹכֶלֶת</p>

<p>עַל רֹאשׁ הָהָר, עֵינֵי הָעֵדָה בּוֹ יַבִּיטוּ,</p>

<p>וּבְמַרְאֵה שַׁעֲשׁוּעִים זֶה כַּאֲשֶׁר יִתְבּוֹנָנוּ,</p>

<p>פֶּן הַגְּבוּל הָגְבַּל לָהֵם מֵאָז, יַהֲרוֹסוּ,</p>

<p>בַּעֲבוּר לִרְאוֹת אֶל יְיָ לַחֲזוֹת בַּקֹּדֶשׁ,</p>

<p>עַל כֵּן רֵאשִׁית דַּבְּרוֹ אֶל מֹשֶה כֹּה צִוָּהוּ:</p>

<p>&quot;הַיּוֹם אֶת גָּדְלִי וּכְבוֹדִי לָכֶם הֶרְאֵיתִי,</p>

<p>&quot;רֵד הָעֵד בָּעָם פֶּן יֶהֶרְסוּ הַרְחֵב צַעַד,</p>

<p>&quot;לַעֲלוֹת לִרְאוֹת אֶל יְיָ, כִּי אִם יַעֲשׂוּהוּ</p>

<p>&quot;אֶת נַפְשָׁם הֵם חוֹבְלִים, רַבִּים מֵהֶם יִפּוֹלוּ,</p>

<p>&quot;אִישׁ גָּדוֹל יַעֲשֶׂה זֹאת, גָּדְלוֹ לֹא יַצִּילֶנּוּ,</p>

<p>&quot;בִּגְדוֹלוֹת וּבְנִפְלָאוֹת מֵהֶם לֹא יֵלֵכוּ,</p>

<p>&quot;אִם כִּבַּדְתִּים לִרְאוֹת כָּבוֹד לֹא רָאָה גָבֶר,</p>

<p>&quot;עִם מֶלֶךְ הַכָּבוֹד יִחְיוּ הַצְנֵעַ לֶכֶת,</p>

<p>&quot;כַּאֲשֶׁר עָשִׂיתָ יוֹם מִן הַסְּנֶה לָךְ נִרְאֵיתִי,</p>

<p>&quot;מֵהַבִּיט אֶל הָאֱלֹהִים הִסְתַּרְתָּ פָנֶיךָ,</p>

<p>&quot;גַּם שָׂרֵי עָם הַכֹּהֲנִים אִם אֵלַי יִגָּשׁוּ,</p>

<p>&quot;מֵעֲבוֹר הַגְּבוּל וּמֵרְעוּת רוּחַ יִתְקַדָּשׁוּ,</p>

<p>&#8220;פֶּן יִפְרָץ בָּם יְיָ אִם לִבָּם יִגְבָּהוּ&#8221;.</p>

<p>אַךְ יַעַן עַד כֹּה אֶל מֹשֶה עַבְדּוֹ לֹא הוֹדִיעַ,</p>

<p>כִּי גַם אַחֲרֵי שָׁמַע עָם אֶת הַקּוֹל מִמַּעַל,</p>

<p>אַחֲרֵי לַפִּידִים וָאֵשׁ מִן הָהָר יָמוּשׁוּ,</p>

<p>מַרְאֵה הַכָּבוֹד יִהְיֶה עָלָיו עוֹד מִלְמָעְלָה,</p>

<p>חָשַׁב מֹשֶה כִּי עַל יוֹם הַקָּהָל צִוָּהוּ,</p>

<p>פֶּן יוֹם זֶה לִרְאוֹת בַּקֹּדֶשׁ יֲעלוּ הָהָרָה,</p>

<p>וּבְעֵינָיו יִפָּלֵא, מְי לִבּוֹ יִמְלָאֶנּוּ</p>

<p>לַהֲרוֹס לִרְאוֹת אֶל יְיָ, יַעֲלֶה הָהָרָה,</p>

<p>אִם מִפַּחַד גַּם מִגְּבוּלָם הָלְאָה רָחָקוּ?</p>

<p>הָהָר בּוֹעֵר בָּאֵשׁ, עֲשָׁנוֹ מַחֲרִיד עָיִן,</p>

<p>הָאֵשׁ הַגְּדוֹלָה מָוֶת וַאֲבַדּוֹן יַחְשְׁבוּהָ,</p>

<p>אִם אֶל רַגְלֵי הָהָר יִירָא כָּל אִישׁ מִגֶּשֶׁת,</p>

<p>אֵיךְ לַעֲלוֹת אֶל רֹאשׁוֹ רַכֵּי לֵב יַעְפִּילוּ?</p>

<p>וּמֵאָז הִזְהַרְתִּים מִנְּגוֹעַ אֶת קָצֵהוּ,</p>

<p>וּמִשְׁפַּט מָוֶת שַׂמְתִּי אֶל כֹּל בּוֹ נוֹגֵעַ,</p>

<p>וּמַדּוּעַ הַזְהִירָם שֵׁנִית אֵל צִוָּנִי? –</p>

<p>אֶת תִּמְהוֹן לִבּוֹ לִפְנֵי אֱלֹהָיו הוֹדִיעַ,</p>

<p>לֵאמֹר: &quot;לַעֲלוֹת אֶל הָהָר הָעָם בַּל יוּכָלוּ,</p>

<p>&quot;מֵרוֹב אֵימָה וּמִפַּחַד תִּרְאֶה עֵינָמוֹ,</p>

<p>&quot;מֵאֲבָנִים וּמֵחִצִּים בָּם יִרְגְּמוּ, בָּם יוֹרוּ,</p>

<p>&quot;כִּי אַתָּה אֱלֹהֵינוּ הַעֵדוֹתָ בָּנוּ,</p>

<p>&quot;כִּי נָמִית כָּל עוֹלֶה בָהָר, כֹּל בּוֹ נוֹגֵעַ,</p>

<p>&#8220;וַתְּצַוֵּנוּ הַגְבֵּל אֶת הָהָר גַּם קַדְּשֵׁהוּ&#8221;.</p>

<br />
</blockquote>

<blockquote>
<p>שָׁמַע אֱלֹהִים דִּבְרֵי עַבְדּוֹ וַיַּעֲנֵהוּ:</p>

<p>&quot;לֵךִ רֵד כִּי תָעֵד בָּעָם כַּאֲשֶׁר צִוִּיתִיךָ,</p>

<p>&quot;כִּי אִם יוֹם זֶה הָהָר בּוֹעֵר עַד לֵב שָׁמָיִם,</p>

<p>&quot;קוֹלוֹת, לַפִּידִים, גַּם קוֹל שׁוֹפָר יִשְׁמָעוּ,</p>

<p>&quot;כִּי בוֹ אֶת עֲשֶׂרֶת הַדְּבָרִים אַשְׁמֵיעֵמוֹ,</p>

<p>&quot;לֹא יִהְיוּ עוֹד אַחֲרֵי כֵן, כִּי כֻלָּם יֶחְדָּלוּ,</p>

<p>&quot;רַק מַרְאֵה כָבוֹד עַל הָהָר יוֹם זֶה הִשְׁכַּנְתִּי,</p>

<p>&quot;עוֹד יִשְׁכּוֹן עָלָיו עַד מוֹעֵד תּוֹךְ עַרְפְּלֵי טֹהַר,</p>

<p>&quot;עֵינֵי הָעָם בּוֹ יַבִּיטוּ, בּוֹ יִתְבּוֹנָנוּ,</p>

<p>&quot;וּמֵאֵין פַּחַד נָקֵל לָהֶם כִּי יַהֲרוֹסוּ,</p>

<p>&quot;לִרְאוֹת הַכָּבוֹד לַעֲלוֹת אֶל הָהָר יַעְפִּילוּ,</p>

<p>&quot;עַל כֵּן הַזְהֵר אֶת הַכֹּהֲנִים אֵלַי יִגָּשׁוּ,</p>

<p>&quot;גַּם צַו כָּל הָעָם מִקָּצֶה, כִּי יִשָּׁמֵרוּ</p>

<p>&quot;מֵהֲרוֹס לַעֲלוֹת אֶל יְיָ פֶּן יִפְרָץ בָּמוֹ,</p>

<p>&quot;וּכְכַלּוֹתְךָ דַּבֵּר עִמָּם אֶל הָהָר שׁוּבָה,</p>

<p>&quot;כִּי אַתָּה תַעֲלֶה אֵלַי עִם אַהֲרֹן אָחִיךָ;</p>

<p>&quot;יוֹם רַע אֶל הֵיכַל עַז פָּנִים הָלַךְ אִתֶּךָ,</p>

<p>&quot;כֵּן יוֹם קָדוֹשׁ זֶה לַעֲלוֹת עִמָּךְ אֲכַבְּדֵהוּ,</p>

<p>&quot;וּלְהַצִּיג רַגְלָיו מָקוֹם עַל הָהָר תַרְאֶנּוּ,</p>

<p>&quot;כִּי אֶל הָעֲרָפֶל אַשְׁכָּן בּוֹ תִּגַּשׁ רַק אָתָּה,</p>

<p>&quot;יִרְאוּ כָל בֵּית יִשְׂרָאֵל אֵיפֹה הֶעֱמַדְתִּיךָ,</p>

<p>&quot;וַאֲנִי אֲדַבֵּר עִמָּהֶם מִן הַשָּמָיִם,</p>

<p>&quot;אֶת עֲשֶׂרֶת הַדְּבָרִים אֲשֶׁר אֲצַוֵּמוֹ,</p>

<p>&quot;וּדְבָרִים דִּבַּרְתִּי תַּגִּיד לִבְנֵי עֵמֶּךָ,</p>

<p>&quot;בָּאֵר הֵיטֵב בַּעֲבוּר יִשְׁמַע הָעָם, כִּי פִיךָ</p>

<p>&quot;דּוֹבֵר עִמָּהֶם מִן הָהָר, מִמְּקוֹם הַקֹּדֶשׁ,</p>

<p>&quot;כִּי אָז יֵדְעוּ כִּי מִפִּי הַדְּבָרִים שָׁמָעְתָּ,</p>

<p>&quot;וּמִיָּדִי זֹאת לָךְ, כִּי נָבִיא נֶאֱמָן אַתָּה,</p>

<p>&#8220;וּבְךָ יַאֲמִינוּ לְעוֹלָם, כַּאֲשֶׁר לָךְ דִּבַּרְתִּי&#8221;.</p>

<br />
</blockquote>

<blockquote>
<p>מִן הָהָר יָרַד מֹשֶה כַּאֲשֶׁר אֵל צִוָּהוּ,</p>

<p>וַיֹּאמֶר אֶל הָעָם אֶת מִצְוֹת אֱלֹהֵימוֹ,</p>

<p>וַיָּשָׁב אֶל יְיָ עִם אַהֲרֹן אָחִיהוּ,</p>

<p>עַל הָהָר יִדַּע לוֹ מָקוֹם, שָׁם הֶעֱמִידָהוּ,</p>

<p>וּמֹשֶה נִגַּשׁ אֶל הָעֲרָפֶל לִמְקוֹם קֹדֶשׁ.</p>

<p>אָז נִפְתְּחוּ הַשָּׁמַיִם וּשְׁמֵי הַשָּׁמַיִם,</p>

<p>הָעָם בַּמַּחֲנֶה הֵמָּה רָאוּ וַיִּירָאוּ</p>

<p>מֵהוֹד אֵל, וּתְמוּנָה עֵינָם לֹא רָאָתָה.</p>

<p>עוֹדָם עוֹמְדִים מַרְעִידִים וַיְהִי קוֹל מִמָּעַל,</p>

<p>קוֹל גָּדוֹל, נַעֲלֶה מִכָּל קוֹלוֹת עַד אֵין חֵקֶר,</p>

<p>קוֹל אֱלֹהִים חַיִּים לֹא שָׁמַע עָם מִקֶּדֶם,</p>

<p>בּוֹ שָׁמְעוּ בֵּית יִשְׂרָאֵל פָּקוֹחַ אָזְנַיִם,</p>

<p>אֶת עֲשֶׂרֶת הַדְּבָרִים מִפִּי אֱלֹהֵימוֹ,</p>

<p>הַקּוֹל עָרֵב, אַךְ מוֹצָא דִבֵּר הִרְבָּה פָחַד,</p>

<p>כִּי מִלָּתוֹ דִּבֶּר מִתּוֹךְ הָאֵשׁ שָׁמֵעוּ,</p>

<p>וַתְּהִי הָאֵשׁ כִּשְׂפָתַיִם הַמְבַטְאוֹת אֹמֶר,</p>

<p>לוּלֵי כִּי עוֹזְרָם צוּר יִשְׂרָאֵל מִקֹּדֶשׁ,</p>

<p>מִפַּחַד אֵל וּמִגְּאוֹנוֹ נַפְשָׁם יָצָאָה.</p>

<p>הֲיוּכַל עַם אַחֵר קוֹל אֹלהים לִשְׁמוֹעַ,</p>

<p>מִתּוֹךְ הָאֵשׁ כַּאֲשֶׁר שָׁמַע עַם זֶה וַיֶּחִי?</p>

<p>אַךְ רוּחַ שֵׂכֶל טוֹב שָׁפַךְ עַל כּוֹשְׁלִים אֵלֶּה,</p>

<p>לִהְיוֹת לָהֶם שַׁעֲשׁוּעִים, עַל אֵל יִתְעַנָּגוּ,</p>

<p>לַעֲצָר כֹּחַ לִשְׁמוֹעַ וּבִרְעָדָה יָגִילוּ,</p>

<p>וּמֵעֵת הֵחֵל קוֹל שַׁדַּי נִשְׁמַע כָּל רֶגַע,</p>

<p>לֹא שָׁבַת עַד כִּי תַמּוּ הַדְבָרִים כֻּלָּמוֹ,</p>

<p>לֹא כַאֲנָשִׁים בֵּין מִלֵּיהֶם קוֹלָם יָסוּפוּ,</p>

<p>כִּי יָשׁוּבוּ דַבֵּר, חַדֵּשׁ קוֹלָם יוֹסִיפוּ,</p>

<p>אָכֵן קוֹל עֶלְיוֹן לֹא יָסוּף מֵהִשָּׁמֵעַ,</p>

<p>אַף כֵּן לֹא יָסַף הֵחֵל פַּעַם אַחַר פָּעַם,</p>

<p>עַל כֵּן קוֹל גָּדוֹל זֶה לֹא יָסַף עוֹד חַדְּשֵׁהוּ,</p>

<p>וּכְתֹם צֵאת אִמְרֵי אֵל מִן הָאֵשׁ הַמַּפְחֶדֶת,</p>

<p>הֵחֵל מֹשֶה דַבֵּר מִן הָהָר מִשְׁפְּטֵי צֶדֶק.</p>

<p>דִּבְרֵי אֱלֹהִים שָׁמְעוּ מִן הָאֵשׁ בָּאֵר לָמוֹ,</p>

<p>טֶרֶם פָּתַח אֶת פִּיהוּ קוֹל שׁוֹפָר שָׁמָעוּ,</p>

<p>הוֹלֵךְ גַּם חָזֵק מְאֹד, אֶת לֵב שׁוֹמְעָיו הִכְנִיעַ,</p>

<p>בַּעֲבוּר אֶל תּוֹרַת נֶאֱמַן בֵּיתוֹ לֵב יָשִׂימוּ,</p>

<p>יֵדְעוּ כִּי תוֹרַת אִישׁ חָכָם חַיִּים לָנָפֶשׁ.</p>

<p>דַּבֵּר מֵהַר גָּבוֹהַּ אֶל שֵׁשׁ מֵאוֹת אָלֶף</p>

<p>עוֹמְדִים בַּשֶׁפֶל מֵרָחוֹק, הֲיוּכַל גָּבֶר?</p>

<p>מִי יָבִין אֲמָרָיו? קוֹלוֹ לֹא יִשָּׁמֵעַ,</p>

<p>לוּלֵא כִּי מֶלֶךְ יִשְׂרָאֵל בְּקוֹל יַעֲנֶנּוּ,</p>

<p>מֵעַל שִׂפְתֵי מֹשֶה הוֹד קוֹלוֹ הִשְׁמִיעַ,</p>

<p>תּוֹרַת שִׂפְתֵי הָאֵשׁ שִׂפְתֵי מֹשֶה דִּבֵּרוּ.</p>

<p>גַּם זֹאת שִׂמְחַת אֱלֹהֵים בַּמַּחֲנֶה פָּעָלָה,</p>

<p>הַאֲזֵן מִפִּי אִישׁ כָּמוֹהֶם קוֹל אֵין כָּמוֹהוּ,</p>

<p>דִּבְּרוֹת רִאשׁוֹנוֹת מִפִּי אֱלֹהִים שָׁמֵעוּ,</p>

<p>דִּבְּרוֹת הָאַחֲרוֹנוֹת מִפִּי מֹשֶה יָצָאוּ,</p>

<p>כָּל הַכָּבוֹד הַזֶּה כָּל הַגְּדֻלָּה הֶרְאָמוֹ,</p>

<p>מַה טּוֹבוּ וּמַה נָּאווּ לִהְיוֹתָם גַּם יָחַד,</p>

<p>בַּעֲבוּר רוֹמֵם הַיּוֹם הַהוּא לִצְבִי תִפִאָרֶת,</p>

<p>כִּי אִמְרוֹת עֶלְיוֹן הַמִזֻקָּקוֹת שִׁבְעָתַיִּם,</p>

<p>דִּבֶּר אֵל אֶל עוֹלְלִים, אֶל יוֹנְקֵי שָׁדָיִם,</p>

<p>סָתוּם חָכְמָה גִּלָּה, עֲמֻקּוֹת מִנִּי חֹשֶׁךְ,</p>

<p>עֲמֻקִּים מִתְּהוֹם וּרְחָבִים מִנִּי יָם הֵמָּה,</p>

<p>רוֹמְמוֹת אֵל יַגִּידוּ וּתְהִלָּתוֹ יַבִּיעוּ,</p>

<p>יוֹרוּ כִּי מוֹשֵׁל בַּכֹּל הוּא, כִּי הוּא עָשָׂמוֹ,</p>

<p>וִילַמְּדוּ לַתּוֹעִים כִּי נִשְמַת חַיִּים בָּנוּ;</p>

<p>כִּי שְׁלָשׁ אֵלֶּה עַמּוּדֵי הַחָכְמָה הֵמָּה,</p>

<p>יִשְׁמוֹר יָדוֹ מֵעֲשׂוֹת כָּל רָע, אִישׁ מַשְׂכִּיל בָּמוֹ.</p>

<br />
</blockquote>

<blockquote>
<p>מֵאִמְרוֹת אֱלֹהִים דֵּעָה מָלְאָה הָאָרֶץ,</p>

<p>כָּל מַלְכֵי אֶרֶץ הוֹדוּ לוֹ, חַכְמֵי לֵב קָמוּ</p>

<p>וַיִּשְׁתַּחֲווּ לוֹ כַּאֲשֶׁר שָׁמְעוּ אִמְרֵי פִיהוּ,</p>

<p>וַיָּשִׁירוּ בִדְרָכָיו וּכְבוֹדוֹ גִּדֵּלוּ,</p>

<p>רַב מִכָּל אֲשֶׁר שׁוֹרְרוּ אִמְרֵי אֵל שָׂנָאוּ,</p>

<p>יָקָר תּוֹרַת אֱנוֹשׁ, שִׁירָתוֹ לוֹ עֲרֵבָה,</p>

<p>כִּי יוֹדֵעַ הָאֱלֹהִים כִּי עָפָר אֲנָחְנוּ,</p>

<p>גַּם אָנֹכִי לֵאלֹהֵי יִשְׂרָאֵל אָשִׁירָה,</p>

<p>עַל עֲשֶׂרֶת אִמְרוֹתָיו אֶת לִבִּי אָשִׂימָה,</p>

<p>שִׁירַי אַגִּיד אֶל אַחַי, הַמְעַט בָּם בִּינוֹתִי.</p>

<br />
</blockquote>

<div class="footnotes">
<hr />
<ol>

<li id="fn:1">
<p>על הגליון כתוב:</p>

<p>נשיאי אלהים בעמים יקראו, <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>על הגליון כתוב:</p>

<p>ולמתהלכים בם רוח קדשי אתן עלימו, <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>על הגליון כתוב:</p>

<p>כי ציר נאמן אתה לי כי אני שולחך, <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>בכתב יד כתובים הטורים האלה בלי סדרים ואחר הטור  המתחיל כתוב:</p>

<p>כי גם יום זה,</p>

<p>לנו האות הזה כי עיני בשר לנו,</p>

<p>כי גם בעת ההיא אין מקום שם אינך,</p>

<p>ואני הכינותי טעמי השיר לפי העניין <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>על הגליון כתוב:</p>

<p>אם לירוא את גדלו וכבודו לא תבחרו,</p>

<p>מאימתו תחתו ומפחדו תגורו,</p>

<p>הן נסיתם כי לו הכבוד לו הגודל,</p>

<p>נסו גם זאת כי מפחדו הרים יעשנו. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>שני השירים האלה סוגרו בחצאי לבנה, ואולי לא ישרו  בעיני המשורר, כי גם שורש <strong>רשה</strong> לא נמצא בכל התנ&quot;ך. <a href="#fnref:6" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/55238">https://benyehuda.org/read/55238</a></div></body></html>