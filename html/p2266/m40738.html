<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַזְרֹעַ וְהַלְּחָיַיִּם וְהַקֵּבָה</title>
	<meta name="author" content="אפרים בן יואב ממודינה"/>
</head>
<body>

<p>Efraim da Modena</p>

<p>]חי באמצע המאה הט&quot;ו]</p>

<blockquote>
<br />
</blockquote>

<h2 id="הַזְרֹעַוְהַלְּחָיַיִּםוְהַקֵּבָה">הַזְרֹעַ וְהַלְּחָיַיִּם וְהַקֵּבָה</h2>

<blockquote>
<p>אַחַי שִׁמְעוּ קוֹלִי / רֵעַי הַאְזִינוּ לִי /
הַקְשִׁיבוּ מִלּוּלִי / בְּדַעַת בְּרוּרָה</p>
</blockquote>

<blockquote>
<p>פִּי אֶפְתַּח בְּמָשָׁל / שׁוֹֽמְעִי לֹא יִשַּׁל / וּבָשֵׁל יִתְבַּשֵּׁל
/ כְּבָשָׂר בַּסִּירָה</p>
</blockquote>

<blockquote>
<p>רַק וְלֹא יַאֲמִין / אַפִּיקוֹרוֹס אוֹ מִין / יִתְעֲבֵד הַדָּמִין /
אַחֲרִיתוֹ מָרָה</p>
</blockquote>

<blockquote>
<p>יוֹסִיף יָמִים עשֶׁר / דֵּעָה בִּינָה כֹּשֶׁר / כָּל־מַעֲשָׂיו יֹשֶׁר /
לוֹ תְהִי הַמִּשְׂרָה</p>
</blockquote>

<blockquote>
<p>מַאֲזִין אִמְרֵי־פִי / וְלֹא יִמְצָא דֹפִי / הוֹד הָדָר וָיֹפִי /
לְנַפְשׁוֹ הַטְּהוֹרָה</p>
</blockquote>

<blockquote>
<p>בִּינוּ אֶת־שִׁירָתִי / חִרְשׁוּ בְעֶגְלָתִי / הַשְׂכִּילוּ אִמְרָתִי /
אֲשֶר הִיא יְשָׁרָה</p>
</blockquote>

<blockquote>
<p>נוֹרָאוֹת אַשְׁמִיעְכֶם / נִפְלָאוֹת אַרְאֲכֶם / דֵּעָה אֲחַוְּכֶם /
בִּדְרִישָׁה חֲקִירָה</p>
</blockquote>

<blockquote>
<p>יִתְבּוֹנְנוּ שְׁמוּעוֹת / בִּשְׁלֹשֶׁת הָרָעוֹת / רֵאשִׁיתָן זְוָעוֹת /
וְסוֹפָן מְאֵרָה</p>
</blockquote>

<blockquote>
<p>וַאֲשֶׁר יְפֻתֶּה / עָרוּךְ אֵלָיו תָּפְתֶּה / בַּעֲצִיצוֹ יִשְׁתֶּה /
כָּל־שְׁנוֹתָיו עֶבְרָה</p>
</blockquote>

<blockquote>
<p>אַף נֶאֶסְפָה שִׂמְחָה / וְגִילָה וּרְוָחָה / וְיוֹם הַמְּנוּחָה / הוּא
אֵלָיו לְזָרָא.</p>

<br />
</blockquote>

<blockquote>
<p>בַּעַר יְסִיתֵהוּ / צְחוֹק וִיכַלֵּהוּ / נִסְתַּחֲפָה
שָׂדֵהוּ / עֲצָתוֹ נִבְעָרָה</p>
</blockquote>

<blockquote>
<p>מַאְכָלוֹ לֹא לִשְׂבּוֹעַ / וְלֹא יִמְצָא מַרְגּוֹעַ / תָּמִיד יָנוּד
יִנּוֹעַ / וְשׁוֹעַ הָהָרָה</p>
</blockquote>

<blockquote>
<p>מְנֻדָּח לַאְפֵלָה / הִתְקַצֵּף בִּקְלָלָה / וּפָנָה לְמָעְלָה / גַּם
יְדַבֵּר סָרָה</p>
</blockquote>

<blockquote>
<p>וּמָעוֹת בְּכִיסוֹ / כְּחָשִׁים לְשׁוֹסוֹ / יִרְגַּז יַרְאֶה כַעְסוֹ /
בְּמָדוֹן וְתִגְרָה</p>
</blockquote>

<blockquote>
<p>דַּלּוּת וְחֶסְרוֹן כִּיס / שַׁרְאֶצֶר רַב־סָרִיס / נֵרְגַל רַב־מָג
עָכִיס / אַף זַעַם וְצָרָה</p>
</blockquote>

<blockquote>
<p>יָחִישָׁה מִפְלָט לוֹ / יִגְעֶה עַל־בְּלִי־לוֹ / יְחַנֵּן אֶת־קוֹלוֹ /
כְּאִישׁ קָדוֹשׁ נוֹרָא</p>
</blockquote>

<blockquote>
<p>נָחוּץ בֵּית נְדִיבִים / בְּשַׁעַר בַּת־רַבִּים / לֶאֱסֹף זְהוּבִים /
וְעֶרְוָתוֹ עֵרָה</p>
</blockquote>

<blockquote>
<p>אַךְ יָשׁוּב לְאֵיתָנוֹ / וְיֵשֵׁב עַל־כַּנוֹ / בְּכִיס עָרוֹ עֵינוֹ /
לְפָנָיו בּוֹר כָּרָה</p>
</blockquote>

<blockquote>
<p>חוּשָׁהּ אַל־תַּעֲמֹד / הַדָּמִים אַל־תָּמֹד / מַהֵר יַתְחִיל לִלְמֹד /
בְּסִפְרֵי וְסִפְרָא</p>
</blockquote>

<blockquote>
<p>זֹאת יַפְסִיק רֶגַע / יָד אַחֶרֶת תִּיגַּע / וְיִמְצָא כָּל־נֶגַע /
לָמוּת נַפְשׁוֹ הֶעְרָה</p>
</blockquote>

<blockquote>
<p>קוֹרֵא בְּמַר נַפְשׁוֹ / צוֹעֵק אוֹי לוֹ רֹאשׁוֹ / וּמִצַּחְנַת
בָּאְשׁוֹ / נִמְלְאָה הַבִּירָה</p>
</blockquote>

<blockquote>
<p>חָנוֹן לֹא יְחוֹנָן / כָּל־יָמָיו יִּתְאוֹנָן / וּבְנֵי בֵיתוֹ כּוֹנָן /
בְּשֶׁבֶר וּסְעָרָה.</p>

<br />
</blockquote>

<blockquote>
<p>וְרָעָה עוֹד מִזֹּאת / אֲשֶׁר רָאוּי לִבְזוֹת / נְבָלָה
גַּם לָזוּת / צָרָה כְּמַבְכִּירָה</p>
</blockquote>

<blockquote>
<p>אֲשֶׁר אֵלָיו יִנְעַם / לֶאֱכֹל רֹב מַטְעָם / וְגַם בְּתוֹךְ הָעָם /
הוּא מַעֲלֶה גֵרָה</p>
</blockquote>

<blockquote>
<p>דָּבָר יִישֵׁר אֵלָיו / אַף כִּי אֵין בְּעָלָיו / יִצְעַק בַּחֲבָלָיו /
יָחִיל כְּמוֹ הָרָה</p>
</blockquote>

<blockquote>
<p>יֹאכַל בְּלֹא עִתּוֹ / אִם נִתְמַלְּאָה סָאתוֹ / לֹא יוּכַל שְׂאֵתוֹ /
לִבְנֵי בֵיתוֹ יִקְרָא</p>
</blockquote>

<blockquote>
<p>כִּי אֲחָזוֹ שָׁבָץ / לְרֹב אֹכֶל קָבָץ / תַּחַת מַשָּׂא רָבָץ /
וְנַפְשׁוֹ בוֹעֵרָה</p>
</blockquote>

<blockquote>
<p>אֶת־הָאָרֶץ הִשְׁקָה / וְנַפְשׁוֹ רוֹקֵקָה / בּוּקָה וּמְבֻלָּקָה /
כָּל־מַאְכָלוֹ יָרָה</p>
</blockquote>

<blockquote>
<p>וְאֶל־הַמֶּרְקָחוֹת / עֵינָיו הֵן פְּקוּחוֹת / וּשְׂפָתָיו פְּתוּחוֹת /
פִּיהוּ כְּפִי פָרָה</p>
</blockquote>

<blockquote>
<p>וְאִם יֹאכַל בָּשָׂר / לְבַדּוֹ אַל יִישַׁר / וְדָג גָדוֹל יִכְשַׁר /
עִמּוֹ לְחַבֵּרֶה</p>
</blockquote>

<blockquote>
<p>וְרֹב הַמַּטְעַמִּים / יְכַלּוּ הַדָּמִים / אֲחָזוּהוּ אֵימִים /
מַכָּתוֹ מְרוֹרָה</p>
</blockquote>

<blockquote>
<p>יִמְכֹּר אֶת־לְבוּשׁוֹ / לְהַחֲיוֹת נַפְשׁוֹ / יִשְׁתֶּה יִשְׁכַּח
רִישׁוֹ / לֹא תֵחַת בּוֹ גְעָרָה.</p>

<br />
</blockquote>

<blockquote>
<p>וּמַכַּת הַזָּנָב / אֲשֶר אֵלָיו יֶעְנַב / וְגָנֹב
יִתְגַנַּב / יֶחְכַּם הִתְנַכֵּרָה</p>
</blockquote>

<blockquote>
<p>יֵצֵא בְּעוֹד לַיְלָה / בְּאִישׁוֹן וַאְפֵלָה / מִתְכַּסֶּה בַשִּׂמְלָה
/ וּבְיָדוֹ תְשׁוּרָה</p>
</blockquote>

<blockquote>
<p>וְיֵלֵךְ אֶל־בֵּיתָהּ / חֲבִיטָא מַבְרַכְתָּא / תְּשִׁיתֵהוּ בָתָה /
מַפְרַקְתּוֹ שְׁבוּרָה</p>
</blockquote>

<blockquote>
<p>יִקְרַב אֶל־אֵשֶׁת אִישׁ / כָּל־מִשְׁפַּחְתּוֹ יַבְאִישׁ / בֵּן
מַחְפִּיר וּמַבְאִישׁ / וְיֶעְרֶה מְקוֹרָהּ</p>
</blockquote>

<blockquote>
<p>יִקְרַב אֶל־הַגּוֹיָה / מַכָּתוֹ טְרִיָּה / אוֹי לַגְּוִיָּה / אֲשֶׁר
בָּהּ הֶעֱרָה</p>
</blockquote>

<blockquote>
<p>יִקְרַב אֶל־הָעְרָיוֹת / וְאֶל־שְׁתֵי אֲחָיוֹת / לְאוֹחִים וּנְמִיּוֹת /
יִֽהְיֶה לְבָרָה.</p>

<br />
</blockquote>

<blockquote>
<p>וְאֶל־כָּל־הַמַּכּוֹת / תִּמָּצֶאין אֲרוּכוֹת /
וּרְפוּאוֹת עֲרוּכוֹת / לְכָל־גֵּו נִשְׁבָּרָה</p>
</blockquote>

<blockquote>
<p>כִּי עֵת אֲשֶר יִצְחֹק / וְלוֹ תְהִי לַחֹק / עָנְיוֹ אוֹתוֹ יִדְחֹק /
וְיוּבֵל כַּפָּרָה</p>
</blockquote>

<blockquote>
<p>כִּי יִשָּׁאֵר עָרוּם / תַּחַת שִׁבְתּוֹ בְרוּם / וְתוֹלָעִים יָרוּם /
יִשְׁתֶּה מֵי מְאֵרָה</p>
</blockquote>

<blockquote>
<p>יְמַלֵּט אִי רוֹקֶקֶת / כְּגֶפֶן בּוֹקֶקֶת / נַפְשׁוֹ לוֹ עוֹקֶקֶת /
בְּרָעָב צְרוּרָה</p>
</blockquote>

<blockquote>
<p>גַּם אֶת־אֲשֶׁר יִצְרוֹ / וְאֵשׁ מְבַעֲרוֹ / וּפִיו מָרָה מָרֹה /
לְאוֹמֶרֶת סוּרָה</p>
</blockquote>

<blockquote>
<p>אָז כִּי יִהְיֶה תָפֵל / נִשְּׁתוּ יַמֵּי עֹפֶל / עוֹמֵד אָבֵל אָפֵל /
תָּבוֹא לוֹ מְגוּרָה</p>
</blockquote>

<blockquote>
<p>אַךְ אִישׁ בַּעַל קָנֶה / יִפְרֹץ וְלֹא יִבְנֶה / בֵּית הָאוֹפִים חוֹנֶה
/ בּוֹ בָחַר לְדִירָה</p>
</blockquote>

<blockquote>
<p>עַד פִּיו עָפָר יִקְרַב / עַד מַעְיָנוֹ יֶחְרַב / מֵעֵדֶן לוֹ יֶעְרֵב /
נַפְשׁוֹ הִיא אֲרוּרָה</p>
</blockquote>

<blockquote>
<p>הֵן אֵל יְשׁוּעָתִי / יְחַזֵּק לִבָּתִי / לַהְגּוֹת בְּתוֹרָתִי /
לְעָבְדָהּ וּלְשָׁמְרָהּ</p>
</blockquote>

<blockquote>
<p>אֶפְרַיִם בֶּן־יוֹאָב / בְּשָׂרוֹ לֹא יִכְאַב / וְנַפְשׁוֹ לֹא תִדְאַב /
בְּיִרְאַת אֵל קְשׁוּרָה</p>
</blockquote>

<blockquote>
<p>אֶקְרָא אֶל־אַל עֶלְיוֹן / אֲשֶר לוֹ עֹז חֶבְיוֹן / בְּנֶחָמַת צִיּוֹן
/ אֶזְכֶּה לִרְאוֹת הֲדָרָה</p>
</blockquote>

<blockquote>
<p>יְקַבֵּץ פְּזוּרִים / יְכַנֵּס עֲדָרִים / יִשְׂרָאֵל חֲבֵרִים / יוּבַל
שַׁי לַמּוֹרָא</p>
</blockquote>

<blockquote>
<p>בּוֹ אָשִׂים מָגִנִּי / וְהוּא יַעַזְרֵנִי / וְהוּא יְזַכֵּנִי / לְיוֹם
הַבְּשׂרָה.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/40738">https://benyehuda.org/read/40738</a></div></body></html>