<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שֶׂה וּזְאֵב נְכֵה רַגְלַיִם</title>
	<meta name="author" content="משה הכהן גולדמן"/>
</head>
<body>

<blockquote>
<p>שֶׂה תַמָּה, פְּזוּרָה, נִדָּחָה,</p>

<p>עָמְדָה עַל הַר גָּבוֹהַ וְתָלוּל;</p>

<p>וְהַזְּאֵב, אֲשֶׁר לִטְרוֹף הִנֵּהוּ עָלוּל,</p>

<p>עָבַר מִתַּחְתָּיו וְנַפְשׁוֹ נֶאֱנָחָה&#8230;</p>

<p>אֶת עֵינָיו נָשָׂא הַבְּלִיַעַל,</p>

<p>וַיַּרְא אֶת הַשֶּׂה עוֹמֶדֶת מִמַּעַל,</p>

<p>וַיֹאמֶר: אֵיךְ אוֹרִידָהּ מַטָּה</p>

<p>וָאֶשְׂבַּע מִבְּשָׂרָהּ עַתָּה??</p>

<p>הָאוֹהֵב לָשׁוּט בֵּין עַרְבָּיִם</p>

<p>חָרַק שִׁנַּיִם,</p>

<p>וַיִּזְעַק זְעָקָה גְּדוֹלָה:</p>

<p>בַּת־בְּליַּעַל, רְדִי שְׁאֹלָה!</p>

<p>אֵיךְ הִרְהַבְתְּ עוֹז בְּנַפְשַׁיִךְ</p>

<p>לָשׂוּם בְּשֶׁן סֶלַע קִנַּיִךְ&quot;!</p>

<p>הַשֶּׂה לֹא שָׂמָה לֵב לְדִבְרָתוֹ</p>

<p>וְלֹא חָרְדָה מִקּוֹל גַּעַרָתוֹ,</p>

<p>אַךְ עָנְתָה בְּדַעַת וְטוּב טַעַם:</p>

<p>הוֹי זְאֵב, טוֹב־לֵב אִישׁ־תָּם!</p>

<p>לַשָּׁוְא חָרַדְּתָּ וַתִּקְצוֹף הַפָּעַם.</p>

<p>מֶה חֳרִי וָכַעַשׂ? מַה קוֹל הַגְּעָָרָה?!</p>

<p>עֲלֵה נָא אֵלַי הֶהָרָה</p>

<p>וְנַעֲמוֹד שְׁלוּבִים כִּבְנֵי עַם־רָם&#8230;</p>

<p>הַזְּאֵב רָאָה, כִּי לֹא טוֹב לְגָרֶה מִלְחָמָה</p>

<p>וְלִלְחוֹם עִם הַשֶּׂה בְּיָד רָמָה,</p>

<p>כִּי חֶפְצוֹ בְיָדוֹ לֹא יַצְלִיחַ</p>

<p>מֵרֹאשׁ הַפִּסְגָה הַשֶּׂה לְהַדִּיחַ:</p>

<p>כִּי נְכֵה רַגְלַיִם הִנֵּהוּ, פִּסֵּחַ.</p>

<p>וְלַעֲלוֹת אֵין אוֹנִים לִמְרַצֵּחַ,</p>

<p>וַיִּתְהַפֵּךְ בְּתַחֲבוּלוֹתָיו הַשּׁוֹאֵף לְדָם,</p>

<p>וַיִּפְתַּח אֶת פִּיו וַיֹּאמֶר:</p>

<p>הֲאִם שָׁפַכְתִִּי עָלַיִּךְ בּוּז וְגֹמֶר&#8230;?</p>

<p>הֲלֹא מְגַמָּתִי רַק לְתַקֵּן כָּל בֶּדֶק</p>

<p>וְלִרְדּוֹף צֶֶדֶק צֶדֶק,</p>

<p>לָכֵן דַּעַת דֶּרֶךְ הָעוֹלָם לִמַּדְתִּיךְ,</p>

<p>כִּי לֹא יָאֶה לְהִתְרוֹמֵם עַל אָחִיךְ.</p>

<p>רְדִי נָא אֵלַי בַשְּׁפֵלָה מִתַּחַת,</p>

<p>וְנִחְיֶה בְשָׁלוֹם, עֹנֶג וָנַחַת,</p>

<p>וְלֹא נִפָּרֵד נֶצַח כִתְאוֹמֵי סְיָאם.</p>

<p>הַשֶּׂה פּוֹתָה אֵין לֵב,</p>

<p>הִטְּתָה אֹזֶן קַשֶּׁבֶת לְדִבְרֵי הַזְּאֵב</p>

<p>וַתֵּרֶד מַטָּה&#8230; מִמַּעַל&#8230;</p>

<p>לָלֶכֶת בְּעִקְּבוֹתָיו בְּכָל צַעַד וָשַׁעַל.</p>

<p>לֹא אָרְכוּ הָרְגָעִים וַיִּפֹּל הָרוֹצֵחַ</p>

<p>עַל הַשֶּׂה הַתַּמָה הָאֻמְלָלָה,</p>

<p>אֲשֶׁר הִנֶּהָ מֵאָז בְּפִי הַזְּאֵבִים – לִקְלָלָה,</p>

<p>וַיֹאכַל בְּשָׂרָהּ וְעֲצָמֶיהָ פִצֵּחַ..</p>
</blockquote>

<p><strong>*</strong> <strong>*</strong> <strong>*</strong></p>

<blockquote>
<p>שֵׂיוֹת נוֹתָרוֹת! הֶחָפוֹת מִפֶּשַׁע,</p>

<p>הַרְחִיקוּ לֶכֶת מִזְּאֵבֵי עֲרָבוֹת</p>

<p>הַמְּחַפְּשִׂים כָּל הַיּוֹם עֲלִילוֹת בְּרֶשַׁע</p>

<p>וּמְגַמָּתָם רַק לְעוֹרֵר קְרָבוֹת&#8230;</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/47903">https://benyehuda.org/read/47903</a></div></body></html>