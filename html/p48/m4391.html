<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אל פלוני אלמוני</title>
	<meta name="author" content="טוביה בן משה כץ"/>
</head>
<body>

<blockquote>
<p>דָּגָן וְתִירשׁ מָלְאוּ אֲסָמֶיךָ</p>

<p>עֲנָבִים וְזֵיתִים גָּרְנְךָ וִיקָבֶיךָ</p>

<p>חֶסֶר וְכָפָן לֹא יָדַעְתָּ</p>

<p>לֶחֶם לִשְׂבֹּעַ אָכַלְתָּ וְשָׂבַעְתָּ</p>

<p>וּמֵרֹב כֹּל שָׁמַנְתָּ עָבִיתָ</p>

<p>גַּם פִּימָה עֲלֵי כֶסֶל עָשִׂיתָ</p>

<p>לֹא תַאֲמִין לַדָּל כִּי רָעֵב הִנֵּהוּ</p>

<p>צֵא! תִּקְרָא מִפָּנֶיךָ תְּגָרְשֵׁהוּ</p>

<p>תִּקְפֹּץ יָדְךָ הַעֲנִיקֵהוּ מָנַעְתָּ</p>

<p>רֵיקָם תְּשַׁלְּחֵהוּ רַחֵם בַּל יָדַעְתָּ</p>

<p>תִּשְׁכַּח כִּי לֹא לְךָ הַהוֹן מֵאֱלֹהֶיךָ</p>

<p>אַךְ סֹכֵן אַתָּה לְחַלְּקָם לַעֲנִיֵּי עַמֶּךָ</p>

<p>וְאִם תִּמְעֹל מַעַל לְשׂוּמָם בְּכֵלֶיךָ</p>

<p>גְּנוּבִים הֵם אִתְּךָ חַטָּאתְךָ לְנֶגְדֶּךָ</p>

<p>וְאִם אַחַת בַּשָּׁנָה אוֹ פַּעֲמַיִם</p>

<p>שְׁאוֹל יַחֲרִידְךָ לֹא תַאֲמִין בַּחַיִּים</p>

<p>יוֹם מוֹעֵד הוּא בּוֹ מֵתוּ הוֹרֶיךָ</p>

<p>פַּחַד קְרָאֲךָ תִּירָא לְנַפְשֶׁךָ</p>

<p>מֵחֶרְדַּת מָוֶת וּשְׁאוֹל מִתַּחַת</p>

<p>אָז מֵחֵיקְךָ תּוֹצִיא הָאַמְתַּחַת</p>

<p>חִישׁ מַהֵר יָדְךָ אֶל חֵיקְךָ תָּשֵׁב</p>

<p>כִּי לֹא לִצְדָקָה זֹאת לְךָ תֵחָשֵׁב</p>

<p>כִּי תֵּת לְמַעַן הַשְׁקֵט מוֹרָא וָפַחַד</p>

<p>הֲלֹא הֶבֶל וָרִיק הֵמָּה גַּם יַחַד</p>

<p>כִּי תִתֵּן אַךְ לְמַעַן הַצֵּל נַפְשֶׁךָ</p>

<p>אַךְ לֹא מֵאַהֲבַת עֲמִיתֶךָ —</p>

<p>מֵעוֹדְךָ לֶחֶם דִּמְעָה לֹא אָכַלְתָּ</p>

<p>גַּם פִּתְּךָ בִּדְמָעוֹת לֹא טָבַלְתָּ</p>

<p>עַל מִשְׁכָּבְךָ לֵילוֹת לֹא בָכִיתָ</p>

<p>לֵילוֹת עָמָל בְּאֵלֶּה לֹא נִסִּיתָ</p>

<p>אָז אֵיךְ תֵּדַע אֵל תַּשְׂכִּיל מַעֲשֵׂהוּ</p>

<p>דְּרָכָיו אֵיךְ תָּבִין גַּם נְתִיבוֹתֵיהוּ</p>

<p>הֲלֹא גָדְלוֹ וְנִפְלְאוֹתָיו לֹא רָאִיתָ</p>

<p>אַךְ כְּסוּס וּכְבַהֲמוֹת שָׂדַי הָיִיתָ</p>

<p>סְבִיבֶיךָ חשֶׁךְ עָנָן עַל פָּנֶיךָ</p>

<p>עִוֵּר אַתָּה טַח מֵרְאוֹת עֵינֶיךָ.</p>

<p>חֶמְדּת תֵּבֵל הוֹן וָעשֶׁר בְּבֵיתֶךָ</p>

<p>תִּלְעַג לְנָבוֹן חָכָם אַתָּה בְּעֵינֶיךָ</p>

<p>תַּרְבֶּה תְדַבֵּר בְּלִי חָכְמָה וָדַעַת</p>

<p>תְּדַמֶּה, מִפִּיךָ חָכְמָה נוֹבַעַת</p>

<p>כַּסְפְּךָ וּזְהָבְךָ יְעַוְּרוּ עֵינֶיךָ</p>

<p>לָכֵן תּוֹסִיף דַּבֵּר אֵין קֵץ לְמִלֶּיךָ</p>

<p>הַבֵּט בְּלֵב חָכָם מֵבִין יוֹדֵעַ</p>

<p>אֵיךְ יִצְחַק בְּקִרְבּוֹ סִכְלוּתְךָ שׁוֹמֵעַ.</p>

<p>תִּמְאַס דַּל וְאֶבְיוֹן לְסָכָל תִּתְּנֵהוּ</p>

<p>כֶּסֶף לֹא נִתַּן לוֹ בְּלִבְּךָ תִּבְזֵהוּ</p>

<p>לֹא תִשְׁאַל לִשְׁלוֹמוֹ אִם תִּפְגְּשֵׁהוּ</p>

<p>גַּם שְׁלוֹמְךָ כִּי יִדְרוֹשׁ לֹא תַעֲנֵהוּ</p>

<p>אִם תַּעֲשֶׂה מִשְׁתֶּה תִּקְרָא אַךְ נְדִיבִים</p>

<p>הֵם יֹאכְלוּ גַּם יִשְׁתּוּ נַפְשָׁם מְשִׁיבִים</p>

<p>בְּמַטְעַמִּים בְּמַעֲדַנִּים בְּשֵׁכָר וְיַיִן</p>

<p>וְלֶעָנִי וָדָל פַּת חֲרֵבָה אַיִן.</p>

<p>בֵּרַכְךָ אֱלֹהִים רְכוּשׁ רָכַשְׁתָּ</p>

<p>לָמָּה זֶה אֶבְיוֹן וָדַל נָטַשְׁתָּ</p>

<p>לָמָה הָאֻמְלָל מִסִּפְרְךָ יִמַּח</p>

<p>וְלֹא זָכַרְתָּ &#8220;וְחֵי אָחִיךָ עִמָּךְ&#8221;?</p>

<p>מַה תִּתְהַלֵּל בְּעָשְׁרְךָ וְלִבְּךָ יָרוּם</p>

<p>תִּלְבַּשׁ גֵּאוּת אֲבוֹתֵינוּ לֹא שְׂעָרוּם</p>

<p>שְׁגִיאוֹת! לֹא כֹחֲךָ וְעֹצֶם יָדֶךָ</p>

<p>מַתַּת אֱלֹהִים לֹא יְגִיעַ כַּפֶּיךָ.</p>

<p>לָמָּה תַבִּיט עַל דַּל כַּעֲלֵי תוֹלַעַת</p>

<p>כְּעַל סָכָל וָפֶתִי בְּלִי תְבוּנָה וָדַעַת</p>

<p>בְּתֵבֵל אַךְ הֵם יָפִיצוּ אוֹרָה</p>

<p>מִדַּלִּים וְרָשִׁים תֵּצֵא תוֹרָה</p>

<p>בְּלִי אוֹרָם חשֶׁךְ צִיָּה וְצַלְמָוֶת</p>

<p>בְּלִי נֵרָם אֹפֶל יָגוֹן וְעַצָּבֶת</p>

<p>יוֹשֵׁב מָרוֹם בְּצֶדֶק תֵּבֵל יְנַהֵל</p>

<p>לְךָ הַכֶּסֶף, בָּמוֹ חָכְמָה תַּהֵל</p>

<p>אִם תַּאֲכִילֵהוּ לֶחֶם וָמַיִם</p>

<p>הוּא יְלַמֶּדְךָ דַעַת וְדַרְכֵי הַחַיִּים,</p>

<p>לְהַלְבִּישׁ מַעֲרֻמָּיו כֶּסֶף בְּיָדֶךָ</p>

<p>הַעֲנִיקֵהוּ וְהוּא יַיְשִׁיר דְּרָכֶיךָ.</p>

<p>אִם תְּחַבֵּק הַכֶּסֶף בִּשְׁתֵּי יָדַיִם</p>

<p>לֹא תוֹצִיאֶנּוּ עוֹדְךָ בַחַיִּים</p>

<p>מָוֶת מֵעַל הַכֶּסֶף יִקָּחֶךָ</p>

<p>וּמְאוּמָה לֹא יִשָּׁאֵר בְּיָדֶךָ</p>

<p>רַק הַכֶּסֶף הָיָה לְךָ זֵר תִּפְאֶרֶת</p>

<p>הָגֹה כֶסֶף יִשָּׁאֵר רַק עוֹפֶרֶת</p>

<p>כְּמוֹ תִקַּח נֹאד וּתְמַלְאֶנּוּ רוּחַ</p>

<p>גַּם עוֹד בּוֹ תְּנַשֵּׁב תַּרְבֶּה תָּפוּחַ</p>

<p>גַּם תּוֹסִיף מֵאֲשֶׁר יָכִיל כִּפְלַיִם</p>

<p>מִבְּלִי תֵּת בּוֹ מוֹצָא גַּם בְּשׁוּלַיִם</p>

<p>אָז בְּחֹזֶק וָעֹז יִבָּקַע הַנֹּאד</p>

<p>תְּרַחֵף הָרוּחַ וְלֹא יִשָּׁאֶר בּוֹ עוֹד</p>

<p>כֵּן אִם תִּצְבּוֹר הוֹן בְּשׁוּבָה וָנַחַת</p>

<p>בְּלִי תֵת מוֹצָא לְבֶטֶן הָאַמְתַּחַת</p>

<p>אַמְתַּחְתְּךָ תִּבָּקַע אֵידְךָ בַּל יְאַחֵר</p>

<p>גַּם הוֹנְךָ וּרְכוּשְׁךָ יִקַּח אַחֵר</p>

<p>אָז בַּל תּוֹסִיף גָּאֹה בַּל תִּפְרָץ פָּרֶץ</p>

<p>הוֹדְךָ וְתִפְאַרְתְּךָ יִשְׁכַּב עֲלֵי אָרֶץ</p>

<p>אֵין מִי יָנוּד לָךְ זִכְרְךָ מִכֹּל יְקֻלָּל</p>

<p>כִּי כְבוֹדְךָ חִלַּלְתָּ וְשִׁמְךָ מְחֻלָּל.
<br></p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/4391">https://benyehuda.org/read/4391</a></div></body></html>