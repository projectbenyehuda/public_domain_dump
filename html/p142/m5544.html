<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דָּנִיאֵל בְּגוֹב הָאֲרָיוֹת</title>
	<meta name="author" content="דוד פרישמן"/>
</head>
<body>

<blockquote>
<p>מִן-הָאָדָם אָנֹכִי נִמְלָט, מִן-הַחַיָּה</p>

<p>הָרָעָה מִכָּל-הַחַיּוֹת,</p>

<p>וַאֲלֵיכֶם אָנֹכִי נִמְלָט,</p>

<p>פְּרִיצֵי-הַחַיּוֹת בַּגּוֹב הַזֶּה;</p>

<p>פֹּה הִנֵּה יוּנַח-לִי&#8230;</p>

<p>פֹּה, יָדַעְתִּי, מָעוֹן לַחַיָּה</p>

<p>וְאָדָם אֵין בּוֹ –</p>

<p>בְּרוּכָה לִי תִהְיֶה הַחַיָּה בַיָּעַר!
<br><br />
וּבְהָנִיק הַכְּפִירָה גוּרֶיהָ,</p>

<p>עֵת דִּמְדּוּמֵי-עֶרֶב עוֹטֶה כָל-הַסְּבָךְ</p>

<p>וְנִרְדָּם הַיָּעַר, –</p>

<p>וְהֶחֱלִיקָה הַכְּפִירָה רַעֲמָתָם</p>

<p>וְסִפְּרָה לְגוּרֶיהָ כָּל-הַנּוֹרָאוֹת וְהַבַּלָּהוֹת</p>

<p>אֲשֶׁר יַעֲשֶׂה הָאָדָם לָאָדָם,</p>

<p>וַאֲשֶׁר רַק הָאָדָם יַעֲשֶׂה כְמוֹהֶן,</p>

<p>וַאֲשֶׁר לֹא תַעֲשֶׂה כְמוֹהֶן כָּל-חַיָּה –
<br><br />
וְשָׁמְעוּ הַגּוּרִים וּפָעֲרוּ אֶת-לוֹעָם</p>

<p>וְנִשְׁמְטוּ שְׁדֵי הַכְּפִירָה מִבֵּין-שִׁנֵּיהֶם</p>

<p>וְנוֹתַר הֶחָלָב עַל-לְשׁוֹנָם –</p>

<p>וְהַאֲמֵן לֹא יַאֲמִינוּ.
<br><br />
כִּי יֶלֶד הָיִיתִי עִם-אֲבוֹתַי –</p>

<p>אֵי עַתָּה אֲבוֹתַי? אֵי אָבִי? אֵי אִמִּי?</p>

<p>וְהַמַּרְאוֹת, אֲשֶׁר רָאִיתִי</p>

<p>בַּיָּמִים הָהֵם הַנּוֹרָאִים,</p>

<p>כַּעוֹפֶרֶת צָלְלוּ בְנִשְׁמָתִי,</p>

<p>וְהֵם נִצָּבִים לְפָנַי,</p>

<p>נִצָּבִים תָּמִיד תָּמִיד,</p>

<p>וַאֲנִי לֹא קְרָאתִים.</p>

<p>הַיְדַעְתֶּם אֵי אָבִי? הַיְדַעְתֶּם אֵי אִמִּי?</p>

<p>בִּרְאוֹתִים בַּפַּעַם הָאַחֲרוֹנָה,</p>

<p>רָאִיתִי רַק קָדְקֹד</p>

<p>מָעוּךְ וְכָתוּת וְנִקָּב וּמְרֻסָּק,</p>

<p>וּרְצוּצָה הָרַקָּה הָאַחַת,</p>

<p>וִיתֵדוֹת תְּקוּעוֹת בְּתוֹךְ הָרַקָּה,</p>

<p>וּמְדֻבָּק הַקָּדְקֹד לְמַפְּלֵי בָשָׂר</p>

<p>אֲשֶׁר לוֹ יֵאָמֵר גּוּף –</p>

<p>זֶה הָיָה אָבִי;</p>

<p>וְאִמִּי רָאִיתִי:</p>

<p>צְרוֹר בָּשָׂר מוּבָס טוֹבֵל בַּדָּם</p>

<p>עַל-יָרֵךְ נוֹפֶלֶת וּבֶטֶן שְׁסוּעָה,</p>

<p>אֲשֶׁר לֹא-יֻכַּר מַרְאֵהוּ,</p>

<p>וְלֹא יֻכַּר מַה-מַּעֲלָה וְלֹא יֻכַּר מַה-מַּטָּה,</p>

<p>וּמָשְׁלָךְ בֵּין שִׁבְרֵי בַיִת אֲשֶׁר הָרוּס –</p>

<p>וַיֹּאמְרוּ לִי: אִמֶּךָ!</p>

<p>וְאָחִי רָאִיתִי, אַךְ הוּא לֹא רָאָנִי:</p>

<p>שְׁתֵּי עֵינָיו נִקָּרוֹת!</p>

<p>וְאֵלָיו הָלַכְתִּי, אַךְ הוּא לֹא לִקְרָאתִי:</p>

<p>שְׁתֵּי רַגְלָיו כְּרוּתוֹת;</p>

<p>וְאוֹתוֹ חִבַּקְתִּי, אַךְ הוּא לֹא חִבְּקָנִי:</p>

<p>שְׁתֵּי יָדָיו קְצוּצוֹת;</p>

<p>וְאֵלָיו דִּבַּרְתִּי, וְהוּא לֹא עָנָנִי:</p>

<p>לְשׁוֹנוֹ כְרוּתָה –</p>

<p>אַךְ הוּא עוֹדוֹ חָי!</p>

<p>וְאָחוֹת לִי הָיְתָה – אַל-נָא לַאֲחוֹתִי</p>

<p>אַל אוֹתִי תִשְׁאָלוּ –</p>

<p>כִּי דָבָר לֹא אַגִּיד.</p>

<p>לוּ כֻבְּתָה הַשֶּׁמֶשׁ בַּמָּרוֹם</p>

<p>וּמָשַׁל הַחשֶׁךְ לְעוֹלָם,</p>

<p>וְלֹא רָאָה אִישׁ</p>

<p>בְּהַאְדִּים פָּנַי עַל-חֶרְפַּת בֵּית-אָבִי!
<br><br />
וּבְהָנִיק הַכְּפִירָה לְגוּרֶיהָ</p>

<p>בֵּין-הָעַרְבַּיִם,</p>

<p>וְסִפְּרָה לַיּוֹנְקִים הַקְּטַנִּים</p>

<p>הַנּוֹרָאוֹת וְהַבַּלָּהוֹת –</p>

<p>וְשָׁמְעוּ וְלֹא יַאֲמִינוּ:
<br><br />
כִּי לָקְחוּ הֶהָרוֹת, זוּ אוֹצַר הַבְּרָכָה,</p>

<p>הַחֵיק אֲשֶׁר יִשָּׂא הַחַיִּים הַחֲדָשִׁים</p>

<p>וְרוֹקֵם צִיץ עָנֹג בַּמִּסְתָּר וָרַךְ,</p>

<p>וּמוֹרָא הוֹד עָלָיו כְּהֵיכַל הַקֹּדֶשׁ</p>

<p>מֵאָז וְלַכֹּל –</p>

<p>וּבְמוֹטוֹת עֵץ נִגְּפוּ אֶת-בְּשָׂרָן בְּנֵי-אָדָם</p>

<p>יְלוּדֵי אִשָּׁה גַם-הֵם,</p>

<p>עַד-כִּי-הִתְבַּקְּעוּ וַתֵּצֵא שִׁלְיָתָן;</p>

<p>כִּי לָקְחוּ יְלָדִים, זוּ תָכְנִית כָּל-תֻּמָּה,</p>

<p>שֶׁאֵינָם יוֹדְעִים לָמָּה</p>

<p>וּבְשֶׁלְמָה אֵינָם יוֹדְעִים</p>

<p>וְהַנַּעֲשָׂה אֵינָם יוֹדְעִים. –</p>

<p>זֶה פֶּרַח הַתִּקְוָה לְעָתִיד לֹא-נוֹלָד</p>

<p>מֵאָז וְלַכֹּל –</p>

<p>וּמֵעַל-פְּנֵי גַגּוֹת, וְיָדָם לֹא רָגְזָה,</p>

<p>הִשְׁלִיכוּם וַיְנַפְּצוּם חַיִּים לָאָרֶץ;</p>

<p>כִּי לָקְחוּ הַמֵּתִים, זוּ גַם בַּמִּדְבָּר,</p>

<p>פְּרָאִים בַּמִּדְבָּר,</p>

<p>עוֹמְדִים לִפְנֵיהֶם בִּרְעָדָה</p>

<p>וְלִפְנֵי הוֹד מוֹרָאָם,</p>

<p>וַיְנַבְּלוּם וַיִּתְעַלְלוּ בָם וַיְחַלְלוּם</p>

<p>עַד-בִּלְתִּי הַגִּיד –</p>

<p>אֶת-זֶה עָשָׂה אָדָם לָאָדָם כָּמוֹהוּ!
<br><br />
וַאֲנִי אֲלֵיכֶם בָּאתִי, פְּרִיצֵי הַחַיּוֹת,</p>

<p>פָּלִיט מְעֻנֶּה וּמֻרְדָּף וְנִגָּף</p>

<p>וְכָל-עוֹד בִּי נְשָׁמָה;</p>

<p>פֹּה אוּלַי יוּנַח לִי&#8230;</p>

<p>וְלוּ בַכָּף הָאַחַת יִהְיוּ רַחֲמֵי אָדָם</p>

<p>וְלוּ בַכָּף הַשֵּׁנִית אַכְזְרִיּוּת חַיְתוֹ-טֶרֶף:</p>

<p>אֶפְּלָה-נָא בְיַד אַכְזְרִיּוּתְכֶן, הַחַיּוֹת,</p>

<p>וּבְיַד רַחֲמֵי-אָדָם אַל-נָא אֶפֹּלָה!</p>

<p>וּבְהִתְאַכְזֶרְכֶן לִי אַתֶּן,</p>

<p>וְיָדַעְתִּי לְכָל-הַמְּעָט:</p>

<p>אֶת-זֹאת עָשְׂתָה חַיָּה רָעָה בַיָּעַר!
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5544">https://benyehuda.org/read/5544</a></div></body></html>