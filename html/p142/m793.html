<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נְגִינוֹת</title>
	<meta name="author" content="אלכסנדר סרגיביץ' פושקין / דוד פרישמן"/>
</head>
<body>

<br>  

<blockquote>
<p>כִּי-אֵצֵא בִרְחוֹבוֹת הוֹמִיּוֹת לָשׂוּחַ,</p>

<p>כִּי-אָבֹא בְהֵיכַל רָב-אָדָם לָשָׁבֶת,</p>

<p>כִּי-אֵשְׂטְ אֶל-בַּחוּרִים מְרַדְּפֵי כָל-רוּחַ –</p>

<p>אָז לִבִּי בִי חוֹקֵר וְנַפְשִׁי חוֹשָׁבֶת.
<br><br />
אָז אֹמַר אֶל-לִבִּי: הַיָּמִים יָעוּפוּ,</p>

<p>וְכֻלָּם פֹּה סָבִיב, זְקֵנֵינוּ, נְעָרֵינוּ,</p>

<p>הֵן כֻּלָּם יִגְוָעוּ, הֵן כֻּלָּם יָסוּפוּ –</p>

<p>וּמָחָר מִי יֵדַע, מִי מֵת מִקִּרְבֵּנוּ.
<br><br />
כִּי-אַבִּיט אֶל-אֵלָה גַלְמוּדָה, נִשְׁכָּחָה,</p>

<p>אָז אֶחְשׁוֹב: זֹה זְקֵנָה שֶׁשְּׁחוֹק לָהּ כָּל-קָרֶץ,</p>

<p>הִיא אַחֲרֵי אֲבוֹתַי הֵן יָמִים הֶאֱרִיכָה,</p>

<p>הִיא תַאֲרִיךְ גַּם-אַחֲרַי עוֹד יָמִים בָּאָרֶץ.
<br><br />
כִּי בְיֶלֶד-שַׁעֲשׁוּעִים אֶשְׁתַּעֲשַׁע, אָשִׂיחָה,</p>

<p>אָז אֶקְרָא לוֹ: שָׁלוֹם, הַבֵּן אַמִּיץ-כֹּחַ!</p>

<p>פֹּה תַחְתַּי לְךָ אֶת-הַמָּקוֹם אַנִּיחָה –</p>

<p>לִי בָאָה עֵת לִבְלוֹת, וּלְךָ עֵת לִפְרוֹחַ!
<br><br />
עַל-כָּל-יוֹם וָיוֹם וְעַל-כָּל-רֶגַע וָרֶגַע</p>

<p>מַחֲשָׁבוֹת מַה-מָּרוֹת בִּי נַפְשִׁי חוֹשָׁבֶת:</p>

<p>הוֹי אִמְרוּ, מִי יָבִיא מִכֶּם לִי הַפֶּגַע,</p>

<p>מִי יִהְיֶה מִכֶּם לִי יוֹם אַחֲרוֹן, יוֹם-מָוֶת?
<br><br />
אֵי מוֹתִי לִי יָבֹא, אֵי אֵיפֹה יִרְטֵנִי?</p>

<p>בַּדֶּרֶךְ? בַּקְּרָב? אוֹ בַמַּיִם מִתָּחַת?</p>

<p>אוֹ בִקְעָה הַקְּרוֹבָה הַהִיא תַאַסְפֵנִי</p>

<p>וְהָיְתָה לַעֲפָרִי הַקַּר לְבוֹר-שָׁחַת?
<br><br />
הֵן אָמְנָם הַפֶּגֶר אֵין מְאוּמָה יוֹדֵעַ,</p>

<p>אַף-אַחַת לוֹ אַיֵּה בוֹ רָקָב שָׁלוּחַ:</p>

<p>וּבְכָל-זֶה בִּגְבוּלִי בִּמְקוֹם תִּשְׂתָּרֵעַ</p>

<p>נַחֲלָתִי, שָׁם חָפֹץ חָפַצְתִּי לָנוּחַ.
<br><br />
שָׁם חַיִּים חֲדָשִׁים עַל-פֶּתַח הַקֶּבֶר</p>

<p>מִי-יִתֵּן וּבְהוֹדָם הֶחָדָשׁ יִפְרָחוּ,</p>

<p>וּבְשֶׁקֶט וָדֳמִי עַל-כָּל-פֵּאָה וָעֵבֶר</p>

<p>הַיְקוּם עִם-כָּל-הוֹדוֹ וַהֲדָרוֹ יִזְרָחוּ.
<br> </p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/793">https://benyehuda.org/read/793</a></div></body></html>