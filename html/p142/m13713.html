<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אַחֲרִית</title>
	<meta name="author" content="רבינדראנאת טאגור / דוד פרישמן"/>
</head>
<body>

<blockquote>
<br />
</blockquote>

<blockquote>
<p>אִמִּי, הִנֵּה־בָּא מוֹעֵד לִי לָלֶכֶת – וְאָנֹכִי הוֹלֵךְ.</p>

<p>וְהָיָה בֵין־עַרְבַּיִם בַּעֲלוֹת הָעֲלָטָה הַחִוֶּרֶת וְהַשּׁוֹמְמָה,
וּתְפָרְשִׂי אֶת־כַּפַּיִךְ עַל־מִטָּתֶךָ אֶל נַעֲרֵךְ, וְעָנִיתִי
וְאָמַרְתִּי: &#8220;אֵין נַעֲרֵךְ בָּזֶה!&#8221; – אִמִּי, הִנְּנִי הוֹלֵךְ.</p>

<p>וַאֲנִי אֶהְיֶה לְנִשְׁמַת רוּחַ, קַלָּה וַעֲנֻגָּה, וְאָבוֹא
וְאֶתְרַפֵּק עָלַיִךְ; לְגַלְגַּל אֶהֱיֶה עַל־פְּנֵי הַמַּיִם לְעֵת
הִתְרַחֲצֵךְ בָּהֶם וְאֶשַּׁק לָךְ הָלוֹךְ וְנָשֹׁק, הָלוֹךְ וְנָשֹׁק.</p>

<p>וּבְלֵיל סְעָרָה בְּהִתְדַּפֵּק הַגָּשֶׁם עַל־הֶעָלִים, וְשָׁמַעְתְּ
אֶת־קוֹלִי בְּמִטָּתֵךְ בַּלָּט וּשְׂחוֹק פִּי יֵאוֹר לָךְ עִם־הַבָּרָק
יַחְדָּו וְחָדְרוּ אֶל־חַדְרֵךְ בְּעַד הַחַלּוֹן הַפָּתוּחַ.</p>

<p>וּבְשָׁכְבֵּךְ עֵרָה בַלַּיְלָה וּמְאַחֶרֶת לַהֲגוֹת בִּבְנֵךְ,
וְשַׁרְתִּי לָךְ מֵרֹאשׁ כּוֹכָבִים: יִשְׁנִי, אִמִּי, יִשְׁנִי&quot;.</p>

<p>וְעִם־קַרְנֵי הַיָּרֵח הַמִתְשׁוֹטְטוֹת אֶתְגַנֵּב אֶל־מִטָּתֵךְ
וְאֶשְׁכַּב בְחֵיקֵךְ לְעֵת תִּישְׁנִי.</p>

<p>וְלַחֲלוֹם חֶזְיוֹן־לַיְלָה אֶהְיֶה וּבְעַד פִּתְחֵי עַפְעַפַּיִךְ
הַקְּטַנִּים אֵחָלֵק עָלַיִךְ לְתוֹךְ מַעֲמַקֵּי שְׁנָתֵךְ,
וּבְהִתְעוֹרְרֵךְ וְתַבִּיטִי סָבִיב בַּחֲרָדָה, וַאֱהִי כִזְבוּב אֵשׁ
נוֹצֵץ וְאֶתְעוֹפֵף פִּתְאֹם הַחוּצָה אֶל־תּוֹךְ הַחֲשֵׁכָה.</p>

<p>וּלְעֵת יְמֵי הַחַג הַגָּדוֹל, חַג <strong>פּוּיָה</strong>, בְּבֹא יַלְדֵי
הַשְּׁכֵנִים לְשַׂחֵק בְּבֵיתֵנוּ, וְאֶתְמוֹגֵג וָאֱהִי לְזִמְרָה בְּפִי
הֶחָלִיל וְאֶדְפּוֹק בְּלִבֵּךְ כָּל־הַיּוֹם.</p>

<p>וְדוֹדָתִי הַנֶּאֱהָבָה תָּבוֹא עִם־מַתְנוֹת חַג <strong>הַפּוּיָה</strong>
וְתִשְׁאַל: &#8220;אֵי נַעֲרֵנוּ, אָחוֹת?&#8221; וְעָנִית, אִמִּי, וְאָמַרְתְּ לָהּ
בְּקוֹל דְּמָמָה: &#8220;יוֹשֵׁב הוּא בְּבָבוֹת עֵינַי, יוֹשֵׁב הוּא
בִּבְשָׂרִי וּבְנִשְׁמָתִי&#8221;.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/13713">https://benyehuda.org/read/13713</a></div></body></html>