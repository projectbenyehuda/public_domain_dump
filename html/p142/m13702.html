<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַחוֹף הָרָחוֹק</title>
	<meta name="author" content="רבינדראנאת טאגור / דוד פרישמן"/>
</head>
<body>

<blockquote>
<br />
</blockquote>

<blockquote>
<p>עָרְגָה נַפְשִׁי לַעֲבוֹר אֶל־הַחוֹף הָרָחוֹק אֲשֶׁר מֵעֵבֶר הַנַּחַל;</p>

<p>אֲשֶׁר שָׁם הַסִּירוֹת עוֹמְדוֹת בְּטוּר אֶחָד, אֲסוּרוֹת אֶל־מוֹטוֹת
הַבַּמְבּוֹ;</p>

<p>אֲשֶׁר שָׁם אֲנָשִׁים חֹתְרִים בַּסִּירוֹת בַּבֹּקֶר וּמַחֲרֵשׁוֹתֵיהֶם
עַל־כְּתֵפָם לַחֲרוֹשׁ בָּהֶן אֶת־שְׂדוֹתֵיהֶם הָרְחוֹקִים;</p>

<p>אֲשֶׁר שָׁם רֹעֵי הַפָּרוֹת מַנְהִיגִים עֲגָלִים גֹּעִים וְשָׁטוּ עִמָּם
אֶל־הָעֵבֶר הַשֵּׁנִי אֶל־הַמִּרְעֶה אֲשֶׁר בַּחוֹף, –</p>

<p>וַאֲשֶׁר מִשָּׁם יָשׁוּבוּ כֻלָּם בָּעֶרֶב וְאֶת־הַשּׁוּעָלִים
הַמֵּילִילִים יַעַזְבוּ מֵאֲחֲרֵיהֶם עַל־פְּנֵי הָאִי הַמְכֻסֶּה
חֲרֻלִים.</p>

<p>אִמִּי, אִם כָּשֵׁר הַדָּבָר לְפָנַיִךְ, תְּנִינִי־נָא, וְאֶהְיֶה
לְמַלָּח עַל־פְּנֵי הַמַּעְבָּרָה – כַּאֲשֶׁר אֶגְדַּל וְאֶהְיֶה
לְאִישׁ.</p>

<br />
</blockquote>

<blockquote>
<p>הִנֵּה אֲנָשִׁים אוֹמְרִים כִּי בִצְעֵי מַיִם נִפְלָאִים מִתְחַבְּאִים
מֵאַחֲרֵי הַחוֹף הַגָּדוֹל הַלָּזֶה!</p>

<p>אֲשֶׁר שָׁם מִתְלַקְּטִים מַחֲנוֹת בְּנֵי־אַוָּזִים פְּרָאִים בַּחֲלוֹף
הַגְּשָׁמִים וְגָאָה הַסּוּף הַכָּבֵד עַל־גְּדוֹת הַמַּיִם וְצִפֳּרֵי
הַמַּיִם תְּבַקַּעְנָה שָׁם בֵּיצֵיהֶן;</p>

<p>אֲשֶׁר שָׁם הַשַּׂלְוִים עִם־זַנְבוֹתֵיהֶם הַמְּפַזְּזִים יַשְׁאִירוּ
אַחֲרֵיהֶם אֶת־אוֹתוֹת בְּהוֹנוֹתֵיהֶם הַקְּטַנִּים בִּיוֵן הַטִּיט
הָרַךְ וְהֶחָלָק.</p>

<p>אֲשֶׁר שָׁם גִּבְעוֹלֵי הַדֶּשֶׁא הָאֲרֻכִּים מְכֻרְבָּלִים
בְּכַרְבֹּלֶת צִיצִים לַבָּנִים וְקוֹרְאִים בָּעֶרֶב לְקַרְנֵי הַיָּרֵח
לָבוֹא לַשּׁוּט עַל־פְּנֵי גַּלֵּיהֶם.</p>

<p>אִמִּי, אִם־כָּשֵׁר הַדָּבָר לְפָנַיִךְ, תְּנִינִי־נָא, וְאֶהְיֶה
לְמַּלָּח עַל־פְּנֵי הַמַּעְבָּרָה – כַּאֲשֶׁר אֶגְדַּל וְאֶהְיֶה
לְאִישׁ.</p>

<br />
</blockquote>

<blockquote>
<p>אֶעֱבוֹר הָלוֹךְ וְעָבֹר, הָלוֹךְ וְעָבֹר, מֵחוֹף אֶל־חוֹף,
וְכָל־הַנְּעָרִים וְכָל־הַנְּעָרוֹת אֲשֶׁר בַּכְּפָר יִשְׁתָּאוּ לִי
בְּעֵת עֲלוֹתָם מִן־הָרַחְצָה.</p>

<p>וּבְהַגִּיעַ הַשֶּׁמֶשׁ עַד־חֲצִי הַשָּׁמַיִם וְהַבֹּקֶר יִגְוַע
לְעֵינֵי הַצָּהֳרַיִם, אָז אָרוּץ וְאָבוֹא מַהֵר וְאָסוּר אֵלַיִךְ
וְאֶקְרָא: &#8220;אִמִּי, אִמִּי, רָעֵב אָנֹכִי&#8221;.</p>

<p>וּבַחֲלוֹף הַיּוֹם וְהַצְּלָלִים יִרְבְּצוּ תַחַת הָעֵצִים, וּבָאתִי
הַבַּיְתָה עִם־הָעֲלָטָה.</p>

<p>לֹא אֵלֵךְ מֵעִמָּךְ עַד־עוֹלָם לְבַעֲבוּר בּוֹא הָעִירָה וּלְבַעֲבוּר
עָבֹד כְּאָבִי.</p>

<p>אִמִּי, אִם־כָּשֵׁר הַדָּבָר לְפָנַיִךְ, תְּנִינִי־נָא, וְאֶהְיֶה
לַמַּלָּח עַל־פְּנֵי הַמַּעְבָּרָה – כַּאֲשֶׁר אֶגְדַּל וְאֶהְיֶה
לְאִישׁ.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/13702">https://benyehuda.org/read/13702</a></div></body></html>