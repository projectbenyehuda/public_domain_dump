<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אלילים</title>
	<meta name="author" content="דוד פרישמן"/>
</head>
<body>

<h1 id="אֱלִילִיםדודפרישמן">אֱלִילִים / דוד פרישמן</h1>

<p>І</p>

<blockquote>
<p>אַבְרָהָם אָבִינוּ! יָדַעְתִּי פָעֳלֶךָ,</p>
</blockquote>

<blockquote>
<p>עֵת נַעַר עוֹד קָטָן הָיִיתָ</p>
</blockquote>

<blockquote>
<p>וּבְחוּצוֹת אוּר-כַּשְׂדִּים עִם נַעֲרֵי-גִילֶךָ</p>
</blockquote>

<blockquote>
<p>שַׁעֲשׁוּעֵי יַלְדוּתְךָ חָצִיתָ.
<br><br />
וְעַל בִּרְכֵּי אֲמַתְלָא, זוֹ אִמְּךָ זְקֶנְתֶּךָ,</p>
</blockquote>

<blockquote>
<p>אֵם תֶּרַח אָבִיךָ, שִׁעֲשָׁעְתָּ,</p>
</blockquote>

<blockquote>
<p>וַעֲלִילוֹת אֱלִילֵי יְקַר-אֲבוֹתֶיךָ</p>
</blockquote>

<blockquote>
<p>עִם רַבּוֹת נִפְלָאוֹת שָׁמָעְתָּ.
<br><br />
וּלְתֶרַח אָבִיךָ בִּרְחוֹב עִיר-הַקֶּרֶת</p>
</blockquote>

<blockquote>
<p>בֵּית מִמְכַּר כָּל-צֶלֶם וָפֶסֶל:</p>
</blockquote>

<blockquote>
<p>עֲצַבֵּי עֵץ נֶחְמָד וֶאֱלִילֵי-תִפְאֶרֶת</p>
</blockquote>

<blockquote>
<p>וּתְרָפִים וּמַעֲשֵׂי כָל-כֶּסֶל;
<br><br />
וְתֶרַח אָבִיךָ אַךְ יָצָא הַחוּצָה,</p>
</blockquote>

<blockquote>
<p>כְּצֵאתוֹ יוֹם יוֹם אֶל-פָּעֳלֵהוּ –</p>
</blockquote>

<blockquote>
<p>אָז קַמְתָּ גַּם-אַתָּה וְאָמַרְתָּ: אָרוּצָה</p>
</blockquote>

<blockquote>
<p>וְאֶרְאֶה אֶת-שְׁלוֹם אֱלִילֵיהוּ.
<br><br />
וְקַרְדֹּם לָקַחְתָּ בְּיָדְךָ וּבָאתָ</p>
</blockquote>

<blockquote>
<p>לִמְקוֹם שָׁם הַפְּסִילִים עָמָדוּ,</p>
</blockquote>

<blockquote>
<p>וּבְשַׁאֲגַת קוֹל-אַרְיֵה „הֶאָח! ”אָז קָרָאתָ –</p>
</blockquote>

<blockquote>
<p>וּפְסִילִים וֶאֱלִילִים רָעָדוּ.
<br><br />
וּפְסִילִים וֶאֱלִילִים לָאָרֶץ מִגַּרְתָּ</p>
</blockquote>

<blockquote>
<p>וַתְּשַׁבְּרֵם אָז שֶׁבֶר עַל-שָׁבֶר,</p>
</blockquote>

<blockquote>
<p>וּתְרָפִים וַעֲצַבִּים פּוֹרַרְתָּ, שִׁבַּרְתָּ –</p>
</blockquote>

<blockquote>
<p>אָז חֻצַּב לֶאֱלִילִים הַקָּבֶר.
<br><br />
וֶאֱלִילִים וּפְסִילִים מָחַצְתָּ, רִצַּצְתָּ</p>
</blockquote>

<blockquote>
<p>וַתִּפְרָץ-בָּם פֶּרֶץ עַל-פָּרֶץ,</p>
</blockquote>

<blockquote>
<p>וַעֲצַבִּים וּתְרָפִים קִצַּצְתָּ, פִּצְפַּצְתָּ –</p>
</blockquote>

<blockquote>
<p>אָז תַּמּוּ אֱלִילִים מֵאָרֶץ.
<br><br />
אַךְ אֶחָד הַגָּדוֹל מִכֻּלָּם הוֹתַרְתָּ –</p>
</blockquote>

<blockquote>
<p>כֵּן, אָבִי, בַּסְּפָרִים קָרָאתִי,</p>
</blockquote>

<blockquote>
<p>וָאֶקְרָא, כִּי לוֹ גַם הַקַּרְדֹּם מָסַרְתָּ –</p>
</blockquote>

<blockquote>
<p>וּמְנוּחָה מֵאָז לֹא מָצָאתִי.
<br><br />
אַבְרָהָם אָבִינוּ! יָדַעְתִּי פָעֳלֶךָ,</p>
</blockquote>

<blockquote>
<p>יָדַעְתִּי כָל-מַה-שֶּׁעָשִׂיתָ,</p>
</blockquote>

<blockquote>
<p>עֵת נַעַר עוֹד קָטָן עִם נַעֲרֵי-גִּילֶךָ</p>
</blockquote>

<blockquote>
<p>בְּעִירְךָ אוּר-כַּשְׂדִּים הָיִיתָ.
<br><br />
אָבִינוּ אַבְרָהָם! יָדַעְתִּי פְעָלֶיךָ,</p>
</blockquote>

<blockquote>
<p>יָדַעְתִּי יָדַעְתִּי כָל-אֵלֶּה –</p>
</blockquote>

<blockquote>
<p>אַךְ אוֹי, לֹא כִלִּיתָ עַד-תֹּם מַעֲלָלֶיךָ,</p>
</blockquote>

<blockquote>
<p>כִּי בָאתָ עַד-אַחֲרוֹן וַתֵּלֶא!
<br><br />
אַבְרָהָם אָבִינוּ, חָכַמְתָּ, יָדַעְתִּי,</p>
</blockquote>

<blockquote>
<p>מִשִּׁבְעָה מְשִׁיבֵי כָל-טָעַם;</p>
</blockquote>

<blockquote>
<p>אַךְ עַתָּה שָׂאֵנִי, וּבְנַפְשִׁי נִשְׁבַּעְתִּי,</p>
</blockquote>

<blockquote>
<p>אִם לֹא הֲרֵעוֹתָ הַפָּעַם!
<br><br />
אָבִינוּ אַבְרָהָם! חָכַמְתָּ – אַךְ עַתָּה</p>
</blockquote>

<blockquote>
<p>שָׂאֵנִי, כִּי רָעָה פָעַלְתָּ;</p>
</blockquote>

<blockquote>
<p>הַפְּסִילִים הַקְּטַנִּים הֵן כָּרֹת כָּרַתָּ,</p>
</blockquote>

<blockquote>
<p>אֲבָל עַל-הַגָּדוֹל חָמַלְתָּ.
<br><br />
וַתִּמְעַט מִמְּךָ כָּל-זֹאת שֶׁעָשִׂיתָ,</p>
</blockquote>

<blockquote>
<p>וּבְיָדוֹ גַם קַרְדֹּם נָתַתָּ –</p>
</blockquote>

<blockquote>
<p>הוֹי אַבְרָם, הוֹי לוּ אֶת-הַקְּטַנִּים חִיִּיתָ</p>
</blockquote>

<blockquote>
<p>וְרַק אֶת-הַגָּדוֹל כָּרַתָּ!
<br><br />
ІІ</p>
</blockquote>

<blockquote>
<p>חָלַמְתִּי, רַב-כֹּחַ אָנֹכִי, עוֹד עֶלֶם –</p>
</blockquote>

<blockquote>
<p>וְעַל רֹאשׁ הַר נִצַּבְתִּי וָאֵרֶא הַצֶּלֶם,
<br><br />
הַצֶּלֶם הַגָּדוֹל עַד-בִּלְתִּי כָל-חֵקֶר:</p>
</blockquote>

<blockquote>
<p>„אָנֹכִי ”, הוּא קוֹרֵא, „אָנֹכִי הַשֶּׁקֶר! ”
<br><br />
וּבְיָדוֹ הַקַּרְדֹּם – וּכְבָרָק בָּאֶמֶשׁ</p>
</blockquote>

<blockquote>
<p>יְנוֹצֵץ בְּלַהֲטוֹ לִנְגֹהוֹת אוֹר-שֶׁמֶשׁ.
<br><br />
וְהַצֶּלֶם הַגָּדוֹל – הוֹי אֵימָה וָפֶגַע! –</p>
</blockquote>

<blockquote>
<p>רַק יִגְדַּל, רַק יִגְדַּל מֵרֶגַע לְרֶגַע.
<br><br />
וְעִמּוֹ הַקַּרְדֹּם גַּם-הוּא יִגְדַּל כָּכָה!</p>
</blockquote>

<blockquote>
<p>עַד-אֶפֶס עוֹד מָקוֹם מִדָּתוֹ אָרָכָה.
<br><br />
מַה-גָּדוֹל הַצֶּלֶם! עַד-שְׁמֵי הָרָקִיעַ</p>
</blockquote>

<blockquote>
<p>כְּבָר עָלָה בְגָבְהוֹ, כְּבָר רֹאשׁוֹ הִגִּיעַ.
<br><br />
וּמְלֹא אַפְסֵי תֵבֵל וּמְלֹא כָל-הָאָרֶץ,</p>
</blockquote>

<blockquote>
<p>וּשְׁאוֹל וְשָׁמַיְמָה הוּא יִפְרוֹץ כְּבָר פָּרֶץ,
<br><br />
וּבְיָדוֹ הַקַּרְדֹּם – הוֹי אֵל בַּשָּׁמַיִם!</p>
</blockquote>

<blockquote>
<p>אֵי יִהְיֶה הַמָּקוֹם, אֵי יִמְצָא יָדַיִם
<br><br />
הַקַּרְדֹּם הַנּוֹרָא הַלָּז, אִם עֲדֶנָּה</p>
</blockquote>

<blockquote>
<p>אֵין אַחֲרִית לַמִּדָּה וַאֲנִי לֹא אֶרְאֶנָּה?
<br><br />
מַה-גָּדוֹל הַצֶּלֶם! רַק זָהָב נִסְכֵּהוּ,</p>
</blockquote>

<blockquote>
<p>רַק זָהָב, רַק זָהָב הָרֹאשׁ וִירֵכֵהוּ.
<br><br />
וּצְלָמִים הַקְּטַנִּים מִסָּבִיב יִשְׁכָּבוּ,</p>
</blockquote>

<blockquote>
<p>כִּי אַחֲרֵי הֻכּוֹתָם הַשְּׁבָבִים נֶעֱזָבוּ,
<br><br />
וְהֵם אֶל-כָּל-פִּנָּה וּפֵאָה נִפְזָרוּ.</p>
</blockquote>

<blockquote>
<p>אָז שָׁרַק הַגָּדוֹל – וְאָז הִתְעוֹרָרוּ
<br><br />
גַּם-הֵמָּה כְרֶגַע מִמְּקוֹם שָׁם שָׁכָבוּ;</p>
</blockquote>

<blockquote>
<p>הִתְלַקְּטוּ, הִתְקַבְּצוּ, אַף-קָרְבוּ, קָרָבוּ,
<br><br />
כָּל-עֶצֶם אֶל-עֶצֶם, כָּל-שֶׁבֶר אֶל-שֶׁבֶר,</p>
</blockquote>

<blockquote>
<p>וַיִּחְיוּ מִקִּבְרָם אַף-נִצְּבוּ בַחֶבֶר.
<br><br />
מַה-גָּדוֹל הַמַּחֲנֶה, פֹּה יַחְדָּו אָרָחוּ!</p>
</blockquote>

<blockquote>
<p>וּצְלָמִים חֲדָשִׁים מֵעָפָר יִצְמָחוּ
<br><br />
מֵרֶגַע לְרֶגַע; אַף-הֵם עוֹד יַעֲמִידוּ</p>
</blockquote>

<blockquote>
<p>רַק דּוֹרוֹת חֲדָשִׁים וּבְצַלְמָם יוֹלִידוּ.
<br><br />
וְהַצֶּלֶם הַגָּדוֹל עוֹד עוֹמֵד מִלְּמָעְלָה!</p>
</blockquote>

<blockquote>
<p>כָּל-רַעְיוֹן בּוֹ חשֶׁךְ, כָּל-הֶגֶה – רַק לָיְלָה.
<br><br />
וּכְבָר גַּם אֶת-יָדוֹ הַגְּדוֹלָה הֵנִיעַ, –</p>
</blockquote>

<blockquote>
<p>וּבְיָדוֹ הַקַּרְדֹּם, – וְהוּא כְבָר הִגִּיעַ
<br><br />
עַד מְקוֹם שָׁם כָּל-קֹדֶשׁ&#8230; הַצִּילוּ! הַצִּילוּ!</p>
</blockquote>

<blockquote>
<p>הוֹי חִישׁ, רַק הַקַּרְדֹּם מִיָּדוֹ הַפִּילוּ!
<br><br />
הוֹי אָקוּם גַּם-אָנִי, וַאֲנִי גִבּוֹר עֶלֶם,</p>
</blockquote>

<blockquote>
<p>אֲנַסֶּה, אֶלָּחֵם וְאַכֶּה בַצֶּלֶם!
<br><br />
ІІІ</p>
</blockquote>

<blockquote>
<p>וָאִיקָץ. – אַבְרָהָם! הוֹי שְׁפָךְ-נָא רוּחֶךָ</p>
</blockquote>

<blockquote>
<p>עַל עֶלֶם אֵין-אוֹנִים וָכֹחַ;</p>
</blockquote>

<blockquote>
<p>אָז תָּבֹא גַם-אַתָּה בָזֹאת לִמְנוּחֶיךָ,</p>
</blockquote>

<blockquote>
<p>אָז אֶמְצָא גַם-אָנִי מָנוֹחַ.
<br><br />
חַזְּקֵנִי-נָא, אָבִי, כַּיּוֹם רַק הַפַּעַם</p>
</blockquote>

<blockquote>
<p>וּתְהִי-נָא כַבַּרְזֶל לִי זְרוֹעַ,</p>
</blockquote>

<blockquote>
<p>וְרוּחִי כָּאֵשׁ בִּי וְקוֹל לִי כָרַעַם –</p>
</blockquote>

<blockquote>
<p>אָז יָדִי אֱלִילִים תָּרֹעַ.
<br><br />
אָז אַכֶּה, אָז אֶתּוֹשׁ וְאֶתּוֹץ אֵין-חֵקֶר,</p>
</blockquote>

<blockquote>
<p>וּמָגוֹר לֹא אֵדַע וָפָחַד!</p>
</blockquote>

<blockquote>
<p>אֲדִקֵּם, אֲרִיקֵם מִבֹּקֶר עַד-בֹּקֶר,</p>
</blockquote>

<blockquote>
<p>וּקְטַנִּים וּגְדוֹלִים גַּם-יָחַד.
<br><br />
אַשְׁמִידֵם עַד-תֻּמָּם, אַאֲבִידֵם בָּרֶצַח,</p>
</blockquote>

<blockquote>
<p>עַד-אֵדַע, כִּי תַמּוּ כֻלָּמוֹ;</p>
</blockquote>

<blockquote>
<p>וַאֲנִי אִם אֲכַלֵּם, אָז אֵדַע: לָנֶצַח</p>
</blockquote>

<blockquote>
<p>לֹא יִחְיוּ עוֹד אַחֲרֵי מוֹתָמוֹ.
<br><br />
כֵּן אֶעֱשֶׂה לָהֶם – וּמִכֻּלָּם הַפֶּסֶל</p>
</blockquote>

<blockquote>
<p>הַגָּדוֹל לָאָרֶץ אַכְרִיעַ;</p>
</blockquote>

<blockquote>
<p>וַאֲנִי לֹא אֶחְמוֹלָה, לֹא אֶעֱשֶׂה הַכֶּסֶל,</p>
</blockquote>

<blockquote>
<p>עַד-אוֹתוֹ לִשְׁאוֹלָה אַצִּיעַ.
<br><br />
וְדוֹרוֹת יָבֹאוּ וּבָנִים יֻלָּדוּ</p>
</blockquote>

<blockquote>
<p>יְמַלְּאוּ גַם-הֵמָּה אַחֲרֵינוּ;</p>
</blockquote>

<blockquote>
<p>וְיֶתֶר הַפְּסִילִים, שֶׁעוֹד לֹא נִשְׁמָדוּ,</p>
</blockquote>

<blockquote>
<p>יַשְׁמִידוּ אַחֲרֵינוּ בָנֵינוּ.
<br><br />
וּבְנֵיהֶם אַחֲרֵיהֶם – אַבְרָהָם אָבִינוּ!</p>
</blockquote>

<blockquote>
<p>שׁוּר, דּוֹרוֹת חֲדָשִׁים הֵן קָמוּ,</p>
</blockquote>

<blockquote>
<p>וְלַעֲשׂוֹת קַרְדֻּמִּים חֲדָשִׁים יָבִינוּ,</p>
</blockquote>

<blockquote>
<p>וּבְקַרְדֻּמִּים אֵלֶּה יִלְחָמוּ.
<br><br />
וּבְקַרְדֻּמִּים אֵלֶּה אֱלִילִים יַשְׁמִידוּ</p>
</blockquote>

<blockquote>
<p>גְּדוֹלִים וּקְטַנִּים גַּם-יַחַד,</p>
</blockquote>

<blockquote>
<p>עַד-כָּלָה אוֹתָמוֹ מֵאֶרֶץ יַאֲבִידוּ,</p>
</blockquote>

<blockquote>
<p>עַד-בִּלְתִּי יוֹתִירוּ אַף-אַחַד.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/3834">https://bybe.benyehuda.org/read/3834</a></div></body></html>