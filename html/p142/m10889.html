<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַנְּדָבָה</title>
	<meta name="author" content="דוד פרישמן"/>
</head>
<body>

<h2 id="i">I</h2>

<blockquote>
<p>הֲתִזְכֹּרוּ? – &quot;בְּרֹאשׁ-הַשָּׁנָה</p>
</blockquote>

<blockquote>
<p>יִכָּתֵבוּ וּבְיוֹם-כִּפּוּר</p>
</blockquote>

<blockquote>
<p>יֵחָתֵמוּ: מִי לַחַיִּים,</p>
</blockquote>

<blockquote>
<p>מִי לַמָּוֶת&quot; – אִם לַמָּוֶת,</p>
</blockquote>

<blockquote>
<p>אָז יָבִיאוּ סֵפֶר גָּדוֹל,</p>
</blockquote>

<blockquote>
<p>כֻּלּוֹ אֵשׁ כַּדָּם אֲדֻמָּה,</p>
</blockquote>

<blockquote>
<p>וּבָאֵשׁ כַּלַּיְלָה שְׁחוֹרָה</p>
</blockquote>

<blockquote>
<p>יָד כּוֹתֶבֶת בַּגַּחֶלֶת</p>
</blockquote>

<blockquote>
<p>אֶת-שֵׁם אִישׁ הַנִּגְזָר. הַשְּׂרָפִים יָחִילוּ;</p>
</blockquote>

<blockquote>
<p>הַטּוֹבִים יִבְכָּיוּ, הָרָעִים יָגִילוּ –</p>
</blockquote>

<blockquote>
<p>וּמַלְאַךְ-הַמָּוֶת כְּבָר יִלְטוֹשׁ מַאֲכֶלֶת.</p>
</blockquote>

<br>

<blockquote>
<p>אַךְ גַּם-אָז לֹא פַסָּה תִקְוָה</p>
</blockquote>

<blockquote>
<p>עוֹד מִבֶּן-הָאָדָם. תְּשׁוּבָה,</p>
</blockquote>

<blockquote>
<p>תְּפִלָּה, צְדָקָה עוֹד תַּעֲבֵרְנָה,</p>
</blockquote>

<blockquote>
<p>עוֹד תִּקְרַעְנָה אֶת-הַגְּזֵרָה.</p>
</blockquote>

<blockquote>
<p>אָז יָצוּמוּ כָל-הָעֵדָה</p>
</blockquote>

<blockquote>
<p>מִן הַבֹּקֶר עַד לָעֶרֶב,</p>
</blockquote>

<blockquote>
<p>וּמִזָּקֵן עַד לַנַּעַר</p>
</blockquote>

<blockquote>
<p>מִמַּעֲמַקִּים יִתְפַּלָּלוּ,</p>
</blockquote>

<blockquote>
<p>וּפְסוּקֵי הַתְּהִלִים הָעוֹלִים שָׁמַיְמָה</p>
</blockquote>

<blockquote>
<p>יַשְׁלִיכוּ כָל-פֶּשַׁע בִּמְצוּלוֹת הַמַּיְמָה –</p>
</blockquote>

<blockquote>
<p>אָז רַחֲמֵי אֵל מִפְּנֵי הַדִּין יִתְגַּלְגָּלוּ.</p>
</blockquote>

<br>

<blockquote>
<p>אִם גַּם-חֶרֶב עַל-הַצַּוָּאר</p>
</blockquote>

<blockquote>
<p>לֹא יִמָּנַע אִישׁ מֵרַחֲמִים –</p>
</blockquote>

<blockquote>
<p>אִם כָּל-אֵלֶּה לֹא יוֹעִילוּ,</p>
</blockquote>

<blockquote>
<p>אָז גַּם-אָז לֹא פַסָּה תִקְוָה.</p>
</blockquote>

<blockquote>
<p>אָז יָקוּמוּ כָל-הָעֵדָה</p>
</blockquote>

<blockquote>
<p>לָצֵאת כֻּלָּם אֶל-הַקְּבָרִים,</p>
</blockquote>

<blockquote>
<p>וּבִפְתִילִים אָז יָמֹדּוּ</p>
</blockquote>

<blockquote>
<p>אֶת-כָּל-קִבְרוֹת גֵּיא צַלְמָוֶת.</p>
</blockquote>

<blockquote>
<p>הַפְּתִילִים יִמָּשְׁכוּ, הַקְּבָרִים יִמֹּדּוּ,</p>
</blockquote>

<blockquote>
<p>הַמֵּתִים יָנוּחוּ, הַחַיִּים יַעֲמֹדוּ –</p>
</blockquote>

<blockquote>
<p>וִיחִי גַם הָעוֹמֵד בֵּין חַיִּים וּמָוֶת.</p>
</blockquote>

<br>

<blockquote>
<p>אַךְ לִפְעָמִים גַּם זֶה טֶרֶם</p>
</blockquote>

<blockquote>
<p>יוֹעִיל לָנוּ. אָז רַק עֵצָה,</p>
</blockquote>

<blockquote>
<p>עֵצָה אַחַת עוֹד נִשְׁאָרָה:</p>
</blockquote>

<blockquote>
<p>לִקְבֹּץ יָד-עַל-יָד &#8220;נְדָבוֹת&#8221;.</p>
</blockquote>

<blockquote>
<p>אַךְ לֹא נִדְבַת מַתְּנַת כֶּסֶף</p>
</blockquote>

<blockquote>
<p>וּכְמוֹ-כֵן לֹא נִדְבַת זָהָב:</p>
</blockquote>

<blockquote>
<p>נִדְבַת יָמִים, נִדְבַת שָׁנִים</p>
</blockquote>

<blockquote>
<p>הִיא הַנְּדָבָה הַמְבֻקֶּשֶׁת.</p>
</blockquote>

<blockquote>
<p>כָּל-אִישׁ מִן-הָעֵדָה שֶׁלִּבּוֹ יִדְּבֶנּוּ,</p>
</blockquote>

<blockquote>
<p>הוּא חֵלֶק מֵחַיָּיו לַחוֹלֶה יִתְּנֶנּוּ –</p>
</blockquote>

<blockquote>
<p>וּתְחִיָּה חֲדָשָׁה לוֹ מִנְחָה מֻגֶּשֶׁת.</p>
</blockquote>

<br>

<blockquote>
<p>אִישׁ אִישׁ יִתֵּן חֶלְקוֹ; אֶחָד</p>
</blockquote>

<blockquote>
<p>יִתֵּן יוֹם, הַשֵּׁנִי חֹדֶשׁ,</p>
</blockquote>

<blockquote>
<p>וְשָׁנָה תְמִימָה יִתֵּן שְׁלִישִׁי</p>
</blockquote>

<blockquote>
<p>אוֹ גַם-יוֹתֵר – אָז יִכְתֹּבוּ</p>
</blockquote>

<blockquote>
<p>אֵת כָּל-זֹאת עַל-קְלַף הַצֶּבִי;</p>
</blockquote>

<blockquote>
<p>אַחֲרֵי-כֵן וּבְטַלִּית יוּשַׂם</p>
</blockquote>

<blockquote>
<p>קְלַף הַצְּבִי בַאֲרוֹן-הַקֹּדֶשׁ</p>
</blockquote>

<blockquote>
<p>וּלְמִשְׁמֶרֶת יַנִּיחֻהוּ –</p>
</blockquote>

<blockquote>
<p>אָז רוּחוֹת הַנְּדָבוֹת יִנָּשְׂאוּ, יֵרוֹמוּ,</p>
</blockquote>

<blockquote>
<p>וּשְׂרָפִים יֵרֵדוּ, אַף יִטְווּ, יִרְקֹמוּ</p>
</blockquote>

<blockquote>
<p>חוּט חָדָש וּלְחַיֵּי הָאִישׁ יוֹסִיפֻהוּ.</p>
</blockquote>

<br>

<blockquote>
<p>חִידוֹת מִנִּי-קֶדֶם! כּוֹכְבֵי</p>
</blockquote>

<blockquote>
<p>אֵשׁ לִי אַתֶּן, הַמַּגִּיהִים</p>
</blockquote>

<blockquote>
<p>עוֹד בִּלְבָבִי יָמִים רַבִּים</p>
</blockquote>

<blockquote>
<p>אַחֲרֵי כֻבּוּ בַּשָּׁמַיִם;</p>
</blockquote>

<blockquote>
<p>אַלְפֵי מַרְאוֹת עִם חֶזְיוֹנוֹת,</p>
</blockquote>

<blockquote>
<p>עִם אַגָּדוֹת קַדְמוֹנִיּוֹת</p>
</blockquote>

<blockquote>
<p>יֶהֱמוּ בִי, יִרְעָשׁוּ – אַלְפֵי,</p>
</blockquote>

<blockquote>
<p>אַלְפֵי מִשְׁלֵי אִמְרֵי שָׁפֶר;</p>
</blockquote>

<blockquote>
<p>וּלְבָבִי בִי יִדְוֶה, אַף עֵינַי תִכְהֶינָה,</p>
</blockquote>

<blockquote>
<p>הָאוֹרוֹת יֶחְדָּלוּ, הָרוּחוֹת תַּעֲלֶינָה –</p>

<p>מִמַּעַל לִי תְלוּיִם שָׁמַיִם כָּאֵפֶר.</p>
</blockquote>

<br>

<blockquote>
<p>חִידוֹת קֶדֶם, מִשְׁלֵי שָׁפֶר!</p>
</blockquote>

<blockquote>
<p>גַּם בַּת-שׁוּעַ שָׁמְעָה אוֹתָם</p>
</blockquote>

<blockquote>
<p>עוֹד בִּהְיוֹתָהּ נַעֲרָה קְטַנָּה</p>
</blockquote>

<blockquote>
<p>וּמִתְרַפְּקָה עַל אֹמַנְתָּהּ –</p>
</blockquote>

<blockquote>
<p>עַתָּה, עַתָּה נַעֲרָה גָדְלָה</p>
</blockquote>

<blockquote>
<p>זֹאת בַּת-שׁוּעַ, אַף עֵינַיִם</p>
</blockquote>

<blockquote>
<p>לָהּ מַה-גְּדוֹלוֹת, וּשְׂפָתַיִם –</p>
</blockquote>

<blockquote>
<p>אֵין בָּאָרֶץ עוֹד כָּהֵנָּה;</p>
</blockquote>

<blockquote>
<p>וּסְגֻלּוֹת כָּל-עֹשֶׁר הַנַּעֲרָה יַכְתִּירוּ</p>

<p>וּפְנִינִים וַחֲמֻדוֹת עַל-בְּשָׂרָהּ יָאִירוּ,</p>

<p>וּשְׂמָלוֹת וּרְקָמוֹת עוֹד חֵן לָהּ תִּתֵּנָּה.</p>
</blockquote>

<br>

<blockquote>
<p>אַךְ מִמּוּל הֵיכָלָהּ נִצָּב</p>
</blockquote>

<blockquote>
<p>בַּיִת קָטָן, בֵּית-הַמִּדְרָשׁ,</p>
</blockquote>

<blockquote>
<p>מְקוֹם שָׁם הָעִלּוּיִים יוֹשְׁבִים</p>
</blockquote>

<blockquote>
<p>עַל-תּוֹרָתָם וַעֲבוֹדָתָם –</p>
</blockquote>

<blockquote>
<p>וּמֵהֶם הָאֶחָד נִבְחָר,</p>
</blockquote>

<blockquote>
<p>נַעֲלֶה הוּא עַל-כָּל-חֲבֵרָיו:</p>
</blockquote>

<blockquote>
<p>כָּל-לֵב אַחֲרָיו יוֹלִיךְ שֶׁבִי</p>
</blockquote>

<blockquote>
<p>עֵת מֵאִשּׁוֹ עֵינָיו אוֹרוּ!&#8230;</p>
</blockquote>

<blockquote>
<p>וּבְעַד חַלּוֹן בֵּיתָהּ הָעַלְמָה נִשְׁקֶפֶת</p>

<p>וּתְמוּנַת הַבָּחוּר מוּל עֵינָהּ חוֹלֶפֶת –</p>

<p>וּבְלִבָּהּ רַק חִידוֹת נִשְׁכָּחוֹת יֵעוֹרוּ.</p>
</blockquote>

<h2 id="ii">II</h2>

<blockquote>
<p>&quot;בִּמְצוּלוֹת הַיַּרְדֵּן שָׁם נֵזֶר יָנוּחַ,</p>

<p>חֲבוּר זָהָב כֻּלּוֹ וּמִקְסַם פַּרְוָיִם –</p>

<p>וּמִי אִישׁ יִמְשֶׁנּוּ מִתְּהוֹמוֹת הַמָּיִם</p>

<p>הוּא יִהְיֶה לְמֶלֶךְ וּבְחֶבְרוֹן מָשׁוּחַ;</p>

<p>וּמְלֹא כָל-הָאָרֶץ מִדָּן לִבְאֵר-שֶׁבַע</p>

<p>כָּל-שָׂדֶה לוֹ יִהְיֶה, כָּל-בִּקְעָה, כָּל-גֶּבַע&quot;.</p>

<p>שִׁירִי, הַנַּעֲרָה, הוֹי שִׁירִי,</p>
</blockquote>

<blockquote>
<p>שִׁפְכִי אֶת-לִבֵּךְ כַּמָּיִם –</p>
</blockquote>

<blockquote>
<p>הֵן חֵרֵשׁ הָאָדָם מִשְּׁמוֹעַ,</p>
</blockquote>

<blockquote>
<p>אוּלַי יַאֲזִינוּ שָׁמָיִם&#8230;</p>
</blockquote>

<br>

<blockquote>
<p>&quot;בֵּמְצוּלוֹת הַיַּרְדֵּן שָׁם כִּנּוֹר יָנוּחַ,</p>

<p>חֲבוּר קַרְנוֹת שֵׁן הוּא עִם מֵיתְרֵי פַרְוָיִם –</p>

<p>וּמִי אִישׁ יַעֲלֶנּוּ מִתְּהוֹמוֹת הַמָּיִם</p>

<p>הוּא יהְיֶה לִמְשׁוֹרֵר נֶאְדָּרִי בָרוּחַ;</p>

<p>וּזְהַב פַּלְגֵי שִׁירִים שִׂפְתוֹתָיו יָקִירוּ,</p>

<p>וּבְנֵי דוֹר הָאַחֲרוֹן בִּשְׁמוֹ עוֹד יַזְכִּירוּ&quot;.</p>
</blockquote>

<blockquote>
<p>זַמְּרִי, אֻמְלָלָה, זַמֵּרִי,</p>
</blockquote>

<blockquote>
<p>קִרְעִי אֶת-לִבּוֹת הָאָבֶן –</p>
</blockquote>

<blockquote>
<p>תֵּרֶד-נָא, תֵּרֵד דִּמְעָתֵךְ,</p>
</blockquote>

<blockquote>
<p>אוּלַי עוֹד אָדָם לָךְ יָבֶן&#8230;</p>
</blockquote>

<br>

<blockquote>
<p>&quot;עַל-חוֹף מֵי הַיַּרְדֵן שָׁם אֹהֶל נָטוּעַ,</p>

<p>הַמְעֻלָּף אוֹר עוֹלָם, אוֹר שֶׁמֶשׁ בּוֹעֶרֶת –</p>

<p>וּבָחוּר שָׁם יֵשֵׁב וּמְלֹא הוֹד תִּפְאֶרֶת</p>

<p>וּכְבוֹד זִיו תּוֹרָתוֹ עַל-פָּנָיו זָרוּעַ;</p>

<p>לוּ אַחֲרָיו מִיַּרְדֵּן אִישׁ זֶה יִקָּחֵנִי,</p>

<p>אָז נֵזֶר, אָז כִּנּוֹר תֵּת תַּחְתָּיו הִנֵּנִי!&quot;</p>
</blockquote>

<blockquote>
<p>הֵילִילִי, עֲזוּבָה, הֵילִילִי –</p>
</blockquote>

<blockquote>
<p>אַךְ לָמָּה זֶה תִשְׂאִי עֵינָיִם?</p>
</blockquote>

<blockquote>
<p>הֵן רָחוֹק, רָחוֹק הַיַּרְדֵּן</p>
</blockquote>

<blockquote>
<p>וּגְבֹהִים מִמֵּךְ הַשָּׁמָיִם&#8230;</p>
</blockquote>

<h2 id="iii">III</h2>

<blockquote>
<p>קוֹל צְוָחָה וָפָרֶץ: הִתְעַלֵּף הַנַּעַר,</p>

<p>חֲכַם הַחֲכָמִים, הַנּוֹדָע בַּשַּׁעַר!</p>
</blockquote>

<br>

<blockquote>
<p>קוֹל צְוָחָה וָפָרֶץ: הָעִלּוּי גּוֵֹעַ,</p>

<p>זֶה שֶׁמֶשׁ אוֹר עוֹלָם שׁוֹקֵעַ, שׁוֹקֵעַ&#8230;</p>
</blockquote>

<br>

<blockquote>
<p>קוֹל צְוָחָה וָפָרֶץ: הַנְּשָׁמָה גוֹסֶסֶת,</p>

<p>הִקָּבְצוּ, בְנֵי-יַעֲקֹב, אֶל-בָּתֵּי-הַכְּנֶסֶת!</p>
</blockquote>

<br>

<blockquote>
<p>וּכְבָר כָּל-הָעֵדָה בַהֵיכָל עוֹמֶדֶת,</p>

<p>וּתְפִלָּה בַאֲנָחָה מִלְּבָבוֹת חוֹרֶדֶת,</p>
</blockquote>

<br>

<blockquote>
<p>וּתְפִלּוֹת בֶּן-דָּוִד מִסָּבִיב תֶּהֱמֶינָה</p>

<p>וְעַל-כַּנְפֵי אֲנָחוֹת תַּעֲלֶינָה, תַּעֲלֶינָה.</p>
</blockquote>

<br>

<blockquote>
<p>וּכְבָר גַּם בָּעִיר כָּל-הַקֻּפּוֹת תְּצִלֶּינָה,</p>

<p>עַד מָלְאוּ כָל-כֶּסֶף, עַד עוֹד לֹא תְכִילֶינָה.</p>
</blockquote>

<br>

<blockquote>
<p>אַף שְׂדֵה בֵית-הַחַיִּים בִּפְתִילִים יָמֹדּוּ</p>

<p>וּלְאוֹר נֵרוֹתֵיהֶם הַלּוֹמְדִים יִלְמֹדוּ.</p>
</blockquote>

<br>

<blockquote>
<p>וַחֲנֻיּוֹת בָּרְחוֹבוֹת עַל-מַסְגֵּר סִגֵּרוּ –</p>

<p>הוֹי, קוּמוּ-נָא, עוּרוּ-נָא, לָמָּה תְפַגֵּרוּ?</p>
</blockquote>

<br>

<blockquote>
<p>וּכְבָר גַּם-הָרַב עִם דַּיָּנָיו הַשְּׁנַיִם</p>

<p>בָּרְחוֹבוֹת יַעַבְרוּ וּפוֹרְשִׂים כַּפַּיִם,</p>
</blockquote>

<br>

<blockquote>
<p>וּבְכַפָּם קְלַף צְבִי וּמֵחֶדֶר אֶל-חֶדֶר,</p>

<p>מִבַּיִת אֶל-בַּיִת הֵם עוֹבְרִים כַּסֵּדֶר,</p>
</blockquote>

<br>

<blockquote>
<p>וּנְדָבוֹת יִשְׁאָלוּ – לֹא נִדְבַת כָּל-כָּסֶף,</p>

<p>לֹא נִדְבַת כָּל-זָהָב עַל-יָדָם תֵּאָסֶף:</p>
</blockquote>

<br>

<blockquote>
<p>רַק נִדְבַת שְׁנוֹת יָמִים, שָׁבוּעַ אוֹ חֹדֶשׁ</p>

<p>אוֹ שָׁנָה אוֹ יוֹתֵר, זֹאת נִדְבַת הַקֹּדֶשׁ –</p>
</blockquote>

<br>

<blockquote>
<p>מָה רַבּוּ הַנּוֹתְנִים! זֶה יוֹם, זֶה יוֹמָיִם,</p>

<p>זֶה חֹדֶשׁ וָחֳדָשִׁים, זֶה כֵּפֶל כִּפְלָיִם.</p>
</blockquote>

<br>

<blockquote>
<p>וּכְבָר גַּם-הָרַבִּי הִתְנַדֵּב חֶלְקֵהוּ,</p>

<p>הִתְנַדֵּב חַ&quot;י חֹדֶשׁ מִשְּׁנוֹת זִקְנָתֵהוּ –</p>
</blockquote>

<br>

<blockquote>
<p>וּגְבִיר הָעִיר נָתַן כָּאֵלֶּה וָאֵלֶּה –</p>

<p>וּבַת הַגְּבִיר נָתְנָה&#8230; הוֹי אֵלִי, אֵל פֶּלֶא!</p>
</blockquote>

<br>

<blockquote>
<p>מֶה חָרְדָה הַנַּעֲרָה, מֶה חָוְרוּ שְׂפָתֶיהָ</p>

<p>בְּרְאוֹתָהּ אֶת-רַב-הָעִיר נִגָּשׁ אֵלֶיהָ!</p>
</blockquote>

<br>

<blockquote>
<p>וּנְשִׁימוֹת אַפֶּיהָ מַה-כָּבְדוּ, עָמָקוּ,</p>

<p>וּבָבוֹת עֵינֶיהָ מָה חוּצָה חָמָקוּ!</p>
</blockquote>

<br>

<blockquote>
<p>הַס, הִנֵּה הָרַבִּי כְבָר עוֹמֵד עָלֶיהָ</p>

<p>וּמְדַבֵּר – אַךְ הִיא לֹא תִשְׁמַעְנָה אָזְנֶיהָ;</p>
</blockquote>

<br>

<blockquote>
<p>וּבְכָל-זֹאת כָּל-מִלָּה, כָּל-הֶגֶה יוֹדָעַת –</p>

<p>יוֹדַעַת מַה-יִּשְׁאַל, אִם גַּם-לֹא שׁוֹמָעַת.</p>
</blockquote>

<br>

<blockquote>
<p>וּפִתְאֹם קוֹל נוֹרָא, קוֹל זָר יִשָּׁמֵעַ:</p>

<p>&quot;כָּל-חַיַּי, כָּל-חַיַּי לָאִישׁ הַגּוֵֹעַ!</p>
</blockquote>

<br>

<blockquote>
<p>&quot;כָּל-שְׁנוֹתַי, לוּ-יִהְיוּ כִפְלַיִם כָּהֵנָּה,</p>

<p>לְאִישׁ זֶה כָּל-שְׁנוֹתַי, כָּל-שְׁנוֹתַי אֶתֵּנָה!</p>
</blockquote>

<br>

<blockquote>
<p>כָּל-יָמַי, כָּל-יָמַי מִמֶּנִּי הוֹי קָחוּ!&quot; –</p>

<p>מֶה עָמְדוּ, מַה-נָּעוּ, מַה-כֻּלָּם נֶאֱנָחוּ?</p>
</blockquote>

<h2 id="iv">IV</h2>

<blockquote>
<p>בַּלַּיְלָה הַהוּא עוֹד הִתְחָרְשׁוּ, רָעָשׁוּ</p>

<p>שְׁתֵּי רוּחוֹת גַּם-מַטָּה, גַּם-מָעְלָה,</p>

<p>וּשְׁתֵּיהֶן בַּדֶּרֶךְ נִגָּשׁוּ, נִפְגָּשׁוּ:</p>

<p>זֹאת יוֹרְדָה, זֹאת עוֹלָה בַלָּיְלָה.</p>
</blockquote>

<br>

<blockquote>
<p>בַּלַּיְלָה הַהוּא, עֵת מִתּוֹךְ הָאֲפֵלָה</p>

<p>הַפַּעֲמוֹן שְׁתֵּים-עֶשְׂרֵה הִשְׁמִיעַ,</p>

<p>אָז פָּקַח הָעִלּוּי אֶת-עֵינָיו וַיֶּחִי –</p>

<p>וַיְהִי לוֹ הָאֵל לְמוֹשִׁיעַ.</p>
</blockquote>

<br>

<blockquote>
<p>בַּלַּיְלָה הַהוּא, עֵת מִתוֹךְ הָאֲפֵלָה</p>

<p>הַפַּעֲמוֹן שְׁתֵּים-עֶשְׂרֵה הִשְׁמִיעַ,</p>

<p>אָז סָגְרָה בַת-שׁוּעַ עֵינֶיהָ וַתָּמָת –</p>

<p>וַיְהִי גַם-לָהּ אֵל לְמוֹשִׁיעַ.</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/10889">https://benyehuda.org/read/10889</a></div></body></html>