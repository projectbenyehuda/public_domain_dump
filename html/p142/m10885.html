<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עלים, קְבוּצָה שְׁנִיָּה</title>
	<meta name="author" content="דוד פרישמן"/>
</head>
<body>

<blockquote>
</blockquote>

<h2 id="i">I</h2>

<blockquote>
<p>נִמְשָׁכִים וְזוֹחֲלִים הֶעָבִים אֲבֵלִים וַעֲצֵלִים וּכְבֵדִים –</p>

<p>לֹא אֵדַע אֵי-מִזֶּה בָאוּ, לֹא אֵדַע אֶל-אָנָה יֵלֵכוּ.</p>

<p>עַל-גָּדֵר דְּחוּיָה מִתְשׁוֹטְטִים צְלָלִים חִוְרִים וַחֲרֵדִים;</p>

<p>שְׁנֵי אַוְזֵי-בָר כְּחוֹלְמִים בַּלָּט עַל-הַיְאוֹר יִמָּשֵׁכוּ.</p>
</blockquote>

<br>

<blockquote>
<p>אַבִּיט. פִּתְאֹם אָחוּשׁ בְּלִבִּי כְּאִלּוּ הָיִיתִי</p>

<p>גֵר לְנַפְשִׁי אָנִי, מֵאֶרֶץ רְחוֹקָה, רְחוֹקָה,</p>

<p>וּכְאִלּוּ בְּפַעַם רִאשׁוֹנָה אֶת-עַצְמִי הַיּוֹם רָאִיתִי. –</p>

<p>עַל-נַחַל מַיִם שׁוֹמֵם צָפָה מֵרָחוֹק יְרוֹקָה.</p>
</blockquote>

<br>

<blockquote>
<p>הוֹי אֵלִי! וְלֹא עַל-רֵאשִׁית אֶחְשֹׁב וְלֹא עַל-מוֹתִי,</p>

<p>וְלֹא מֵאַיִן בָּאתִי וְאֶל-אָנָה אֵלֵךְ שָׁמָּה,</p>

<p>וְרַק אֶחָד הוּא הֲגִיגִי: הֱיוֹתִי זֶה הֱיוֹתִי –:</p>

<p><strong>לָמָּה-זֶה</strong> הֶעֱלַתְנִי אֵלֶיהָ הָאֲדָמָה?</p>
</blockquote>

<br>

<blockquote>
<p>הָלַךְ אָדָם חוֹלֵם בַּיּוֹם וַיֵּבְךְּ בַּלֵּילוֹת –</p>

<p>לְמִי הַדְּמָעוֹת הָאֵלֶּה נִדְרְשׁוּ, וְלָמָּה חָיָה?</p>
</blockquote>

<br>

<blockquote>
<p>וְלָמָּה רָעַד הַלֵּב הָרְעִידוֹת הָהֵן הָאֲפֵלוֹת?</p>

<p>וּמַה, אִם בָּכָה, נוֹסַף עַל-אוֹצַר סַךְ הַהֲוָיָה?</p>
</blockquote>

<h2 id="ii">II</h2>

<blockquote>
<p>נָשְׂאוּ הָרִים רָאשֵׁיהֶם, אֶל-כִּפַּת עָבִים חָדָרוּ: –</p>

<p>גַּם-הֵם יִתְפּוֹרָרוּ!</p>
</blockquote>

<br>

<blockquote>
<p>גָּבְהוּ, שָׂגְאוּ אֲרָזִים, עַד-צִית הַשָּׁמַיִם נָגָעוּ: –</p>

<p>גַּם-הֵם יְגֻדָּעוּ!</p>
</blockquote>

<br>

<blockquote>
<p>גָּעֲשׁוּ, הִתְהוֹלְלוּ יַמִּים, שִׁשְּׁאוּ הַתְּהוֹם וְהִשְׁתּוֹבָבוּ: –</p>

<p>גַּם-הֵם יֶחֱרָבוּ!</p>
</blockquote>

<br>

<blockquote>
<p>וַאֲנִי אֲנִי הָאָדָם מְהַלֵּךְ עַל-פְּנֵי הָאֲדָמָה,</p>

<p>גֵּא עַל-מְעַט הַנְּשָׁמָה,</p>
</blockquote>

<br>

<blockquote>
<p>וְאֶמְשֹׁל בַּכֹּל, בַּכֹּל, וְאֶשְׁפּוֹךְ עַל-כֹּל אֶת-תּוֹכִי –</p>

<p>וְאָמוּת גַּם-אָנֹכִי!</p>
</blockquote>

<br>

<blockquote>
<p>בָּהָר אוֹ בַגַּיְא? – מִי יַבְדִּיל? מַשְׁמִים אֲהַלֵּךְ וְתוֹעֶה,</p>

<p>הָלֹךְ בִּכְבֵדוּת וְצוֹעֶה.</p>
</blockquote>

<br>

<blockquote>
<p>הוֹי לִבִּי, מָה אַתָּה עָיֵף, הוֹי לִבִּי, מָה אַתָּה כָבֵד! –</p>

<p>תֵּרָבֵד עַרְשִׂי, תֵּרָבֵד&#8230;</p>
</blockquote>

<br>

<blockquote>
<p>מִקֶּרֶב הַיַּעַר הַקּוֹדֵר עוֹלֶה מֵאַחֲרֵי הַצָּרִיף</p>

<p>רֵיחַ גֹּפֶר חָרִיף.</p>
</blockquote>

<br>

<blockquote>
<p>אֵדִים לְבָנִים מִתְקַפְּלִים. אֵי-שָׁם פִּתְאֹם לִי תֵרָא</p>

<p>לַהֶבֶת אֵשׁ בּוֹעֵרָה –</p>
</blockquote>

<br>

<blockquote>
<p>לֹא אַחַת הִיא, אִם-תֹּאכַל הָאֵשׁ חֲבִילַת נְעֹרֶת</p>

<p>אוֹ מִקְדָּש בְּבֵית-כַּפֹּרֶת?&#8230;</p>
</blockquote>

<h2 id="iii">III</h2>

<blockquote>
<p>לַחוֹף! לַחוֹף! לִמְקוֹם הַסּוּף בַּקָּנֶה</p>

<p>יְפַטְפֵּט אַט בְּלִי-מַעְצוֹר סוֹדוֹת רַכִּים,</p>

<p>וּמִנִּי שְׁמֵי הַלַּיְלָה חִוְרֵי-תְכֵלֶת</p>

<p>קַוֵּי-אוֹר עֲנֻגִּים אַט מְפַכִּים.</p>
</blockquote>

<br>

<blockquote>
<p>בַּלָּט בָּא רוּחַ אֶל-הַסּוּף בַּקָּנֶה,</p>

<p>וְעַל-אָזְנוֹ חֶרֶשׁ בְּחָפְזָה סוֹד יָפֵחַ.</p>

<p>נָעוֹת, זָעוֹת הַשִּׁבֳּלִים עֵת יִשְׁמָעוּ;</p>

<p>כָּל-קְנֵה שִׁבֹּלֶת יֵבְךְּ וְיִתְיַפֵּחַ.</p>
</blockquote>

<br>

<blockquote>
<p>אַקְשִׁיב. – מַכְאוֹב אָנוּשׁ יִתְקְפֵנִי.</p>

<p>הוֹי, מָה אָבְלָה, עָגְמָה כָּל-הַנְּגִינָה!</p>

<p>הֲלֹא עַל-חַיִּים אֹבְדִים לַבֶּהָלָה</p>

<p>הֵם נוֹשְׂאִים עַתָּה פֹה בְנִיהֶם קִינָה.</p>
</blockquote>

<h2 id="iv">IV</h2>

<blockquote>
<p>הַסְּעָרָה חָפַצְתִּי, אַךְ לֹא אֶת-הָרַעַם –</p>

<p>שׂוֹנֵא כָל-מֶחֱצָה הִנֵּנִי!</p>

<p>אִם שֶׁמֶשׁ לֹא תֹאבֶה לִי שַׂחֵק הַפַּעַם.</p>

<p>גַּם-אַתָּה, יָרֵחַ, מְנָעֵנִי.</p>
</blockquote>

<br>

<blockquote>
<p>וַאֲפֵלָה עֲבֻתָּה עָלַי הִתְגּוֹלָלִי,</p>

<p>לֵיל לְלֹא אוֹר וְכוֹכָבִים: –</p>

<p>אִם לֹא הָאַהֲבָה הַגְּדוֹלָה גוֹרָלִי,</p>

<p>לֹא אֶחְפּוֹץ גַּם הָאֲהָבִים.</p>
</blockquote>

<h2 id="v">V</h2>

<blockquote>
<p>דִּבְּרָה אֵלַי הַדְּמָמָה, פִּטְפְּטָה אֵלַי הַדְּמָמָה</p>

<p>בִּמְשֹׁךְ כָּל-הַלַּיְלָה,</p>

<p>מִפִּנַּת זָוִית חֲשֵׁכָה, מִתִּקְרַת רֹאשׁ מִלְּמַעְלָה –</p>

<p>וַאֲשֶׁר לָאֲטָה עִמִּי בִּי שָׁמְעָה כָּל-הַנְּשָׁמָה.</p>
</blockquote>

<br>

<blockquote>
<p>לֹא קוֹל, לֹא נִיב וָהֶגֶה – וַאֲנִי מְפֹרָשׁ שָׁמַעְתִּי</p>

<p>כָּל-מִלָּה, כָּל-מִלָּה.</p>

<p>רֶגַע עֲבָרַנִי רַעַד וְרֶגַע כְּהָגוּת תְּפִלָּה –</p>

<p>וַאֲשֶׁר לִי הִגִּידָה, אֶת-כֻּלָּהּ, אֶת-כֻּלָּהּ יָדָעְתִּי.</p>
</blockquote>

<br>

<blockquote>
<p>בֹּקֶר וַעֲדַת בְּנֵי-אָדָם דִּבְּרָה וַתִּתֵּן אֶת-קוֹלָהּ</p>

<p>יוֹם תָּמִים, יוֹם תָּמִים.</p>

<p>וְאָזְנַי כָּבְדוּ כָכָה וְחוּשַׁי הָיוּ נִדְהָמִים –</p>

<p>לָמָּה שָׁמַעְתִּי וְאָנֹכִי לֹא אָבִין קְטַנָּה אוֹ גְדוֹלָה?</p>
</blockquote>

<h2 id="vi">VI</h2>

<blockquote>
<p>בַּחוּץ הָעֲגָלָה עוֹמֶדֶת,</p>

<p>כְּבָר חָבוּשׁ וְצָרוּר הַצְּרוֹר.</p>

<p>הוּא הוֹלֵךְ לִנְסוֹעַ – חַיֶּיהָ</p>

<p>כְּאִלּוּ זֶה נִקַּב בָּם חוֹר.</p>
</blockquote>

<br>

<blockquote>
<p>מַבִּיטָה אַחֲרָיו. – מוֹשֶׁכֶת</p>

<p>הָעֲגָלָה בַדֶּרֶךְ בַּקֹּר;</p>

<p>וּבְלִבָּהּ רַק הָגוּת הָאַחַת:</p>

<p>גַּם-אָשְׁרָהּ שָׁם טָמוּן בַּצְּרוֹר.</p>
</blockquote>

<h2 id="vii">VII</h2>

<blockquote>
<p>לִזְקֶנְתִּי סֵפֶר תְּהִילִים קָטָן –</p>

<p>מַה-בָּלִים עָלָיו וִישָׁנִים!</p>

<p>לָהּ נָתַן מַתָּנָה אֶת-סֵפֶר הַתְּהִלִּים</p>

<p>דּוֹד זָקֵן לִפְנֵי רֹב שָׁנִים.</p>
</blockquote>

<br>

<blockquote>
<p>וּכְפַעַם-בְּפַעַם בְּקָרְאָהּ הַתְּהִלִּים,</p>

<p>עֵינֶיהָ מַתְחִילוֹת דּוֹמְעוֹת –</p>

<p>הוֹי, זְקֵנָה, מָה חֲלוֹם-זֶה שֶׁעָבַר זֶה-עַתָּה</p>

<p>עָלַיִךְ מֵאָז מִן-הַחֲלוֹמוֹת.</p>
</blockquote>

<h2 id="viii">VIII</h2>

<blockquote>
<p>הָיְתָה הַסְּעָרָה בַלָּיְלָה. הִרְעִישָׁה חַלּוֹנִים וְגַגּוֹת;</p>

<p>שָׁרְקָה לִרְגָעִים פִּתְאֹם שְׁרִיקַת יְלֵל מְמֻשָּׁכָה.</p>

<p>רֶגַע הֶחֱרִישָׁה. הִתְגַּבְּרָה, וַתַּרְקֵד עֵצִים וּפְלַגּוֹת –</p>

<p>סַעֲרִי לָךְ, סַעֲרִי, הָרוּחַ!</p>

<p>מַה-כֹּחֵךְ הַמְּעַט וּגְבוּרָתֵךְ?</p>

<p>בְּלִבִּי גְדוֹלָה הַסְּעָרָה אֶלֶף פְּעָמִים כָּכָה.</p>
</blockquote>

<br>

<blockquote>
<p>בֹּקֶר שָׂחֲקָה הַשָּׁמֶשׁ. הִקְשַׁבְתִּי: לֹא זָע כָּל-רוּחַ,</p>

<p>לֹא נָע כָּל-עָלֶה. גֻּלַּת הַשָּׁמַיִם הָיְתָה שְׁטוּחָה</p>

<p>עֲנֻגָּה וְרַכָּה כְיֶלֶד לְעֵת בְּחֵיק אִמּוֹ יָנוּחַ.</p>

<p>הָיָה כְּאִלּוּ קָרַשׁ</p>

<p>הָעוֹלָם מֵרֹךְ וְהִתְעַנֵּג –</p>

<p>וְאוֹתִי גַּם-אוֹתִי עָטְתָה כְּשִׂמְלָה חַמָּה הַמְּנוּחָה.</p>
</blockquote>

<br>

<blockquote>
<p>וּפִתְאֹם – –</p>

<p>הָחֳרַדְתִּי. רָחַשׁ לִבִּי דָבָר וְלֹא יָדָעְתִּי.</p>

<p>אֵימוֹת נָפְלוּ עָלָי. הָיְתָה כְּיָד בִּי שְׁלוּחָה,</p>

<p>וַתֹּאחַז בְּצִיצִית רֹאשִׁי וָאֱהִי כְּמוֹ קֻלַּעְתִּי –</p>

<p>אוֹי לִי, הַיִּרְאָה הַסְּתוּמָה! –</p>

<p>הָהּ אֵלִי! רַק לֹא מְנוּחָה&#8230;</p>

<p>יָרֵאתִי מִפְּנֵי מְנוּחָה! יָרֵאתִי מִפְּנֵי מְנוּחָה!</p>
</blockquote>

<h2 id="ix">IX</h2>

<blockquote>
<p>נִרְמַס חֲצִיר עֵשֶׂב וַיִּשַּׁח לָאָרֶץ וַיִּשְׁכַּב סָרוּחַ,</p>

<p>מְקֻמָּט וּמְחַכֶּה</p>

<p>עַד-בּוֹא לוֹ מְעַט אוֹר וְחָיָה, עַד-יִפַּח וִיעוֹדְדוֹ רוּחַ. –</p>

<p>גַּם-אֲנִי מְחַכֶּה.</p>
</blockquote>

<br>

<blockquote>
<p>אַבִּיט: – אִשָּׁה עֲנִיָּה נוֹשׂאֵת תִּינוֹק בָּעֶרֶשׂ.</p>

<p>בִּימֵי כָל-הַחֹרֶף חָלָה לָמוּת, הִתְעַלֵּף עַד-לִישׁוֹן,</p>

<p>וְעַתָּה בָא רֵאשִׁית הָאָבִיב; אָז צָנוּם וְיָבֵשׁ כַּחֶרֶשׂ</p>

<p>נְשָׂאַתּוֹ אִמּוֹ הַחוּצָה בְעַרְשׂוֹ אֶל-קַו שֶׁמֶשׁ רִאשׁוֹן.</p>
</blockquote>

<br>

<blockquote>
<p>וּפִתְאֹם יִהְיֶה עִם-רוּחִי: אֶקַּח אֶת-לִבִּי מִקֶּרֶב,</p>

<p>אֶת-לִבִּי הַיָּעֵף,</p>

<p>וְעַל כַּפַּי אֶשָּׂא אוֹתוֹ, אֶת-הַלֵּב הַמַּר וְהַזָּעֵף,</p>

<p>וְאֶשְׁטַח אוֹתוֹ לַשֶּׁמֶשׁ וְאַנַּח עַד-בּוֹא הָעֶרֶב –</p>

<p>וְאֲחַכֶּה.</p>
</blockquote>

<h2 id="x">X</h2>

<blockquote>
<p>בִּרְעָדָה בְּקוֹל דְּמָמָה דַקָּה</p>

<p>יִשָּׁמַע בַּלַּיְלָה צְלִיל שִׁיר;</p>

<p>עַל-גְּדוֹת מֵי הַנַּחַל יִשְׁתַּפֵּךְ,</p>

<p>עַל-שָׂדֶה יִשְׁתַּפֵּךְ וָנִיר.</p>
</blockquote>

<br>

<blockquote>
<p>בַּרְבֻּר הַמַּיִם יְשׁוֹרֵר</p>

<p>אֶת-שִׁירוֹ הָאַחֲרוֹן בַּלָּט;</p>

<p>עַל-מָוֶת יְשׁוֹרֵר וְעַל-אַחֲרִית,</p>

<p>וִישׁוֹרֵר יָגֵעַ וָמָט.</p>
</blockquote>

<br>

<blockquote>
<p>שׁוֹשַׁנֵּי הַמַּיִם מַאֲזִינִים,</p>

<p>מַאֲזִינִים גַּלֵּי הַפָּז,</p>

<p>וְרָעַד בַּסּוּף הַקָּנֶה –</p>

<p>וּמְעַט עוֹד וְחָלַף וָגָז.</p>
</blockquote>

<br>

<blockquote>
<p>וּבְהַאְדִּים פַּאֲתֵי הַמִּזְרָח</p>

<p>בִּקְצוֹת הַשָּׁמַיִם בָּרֹם,</p>

<p>אָז יֶחְדַּל הַשִּׁיר מֵהִשְׁתַּפֵּךְ,</p>

<p>אָז יִשְׁכַּב הַמְשׁוֹרֵר דֹּם.</p>
</blockquote>

<br>

<blockquote>
<p>וּפְרוּשׂוֹת כְּנָפָיו וּשְׁלוּחוֹת,</p>

<p>וַעֲלֵיהֶן יוֹרֵד הַטָּל;</p>

<p>כָּכָה עוֹד יַבִּיט הַמְשׁוֹרֵר</p>

<p>בְּעֵינַיִם מֵתוֹת אֶל-עָל.</p>
</blockquote>

<br>

<blockquote>
<p>רַק מֵימֵי הַנַּחַל יִרְעָשׁוּ</p>

<p>אֲבֵלִים עַל-אַבְנֵי הַגִּיר,</p>

<p>וְעַל-פְּנֵי הַגַּלִּים יִרְעַד</p>

<p>בִּדְמָמָה עוֹד הֵד הַשִּׁיר.</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/10885">https://benyehuda.org/read/10885</a></div></body></html>