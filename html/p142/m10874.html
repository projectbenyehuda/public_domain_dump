<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לא אלך עמהם</title>
	<meta name="author" content="דוד פרישמן"/>
</head>
<body>

<blockquote>
<p>לֹא אֵלֵךְ עִמָּם, לֹא אֵלֵךְ; דַּרְכֵיהֶם לֹא דְרָכָי</p>

<p>וּנְשֹׂא לֹא אוּכַל לַהֲגָם וְנִיבָם וְשִֹיחָם וְשִֹיגָם,</p>

<p>וּסְבֹל לֹא אוּכַל אָרְחָם וְרִבְעָם וְכָל הֲגִיגָם,</p>

<p>נְבִיאֵיהֶם לֹא נְבִיאַי, מַלְאֲכֵיהֶם לֹא מַלְאָכָי.</p>
</blockquote>

<br>

<blockquote>
<p>וּלְגֹעַל לִי מַחֲשָׁבוֹת, מַחֲשָׁבוֹת, וּמוֹחוֹת אֵינָם,</p>

<p>וּלְתוֹעֵבָה לִי רְגָשׁוֹת, רְגָשׁוֹת וְאֵין לְבָבוֹת.</p>

<p>וּלְזָרָא לִי הִתְלַהֲבוּת שֶׁאֵין בָּהּ אֵשׁ לְהָבוֹת –</p>

<p>לֹא אוּכַל, רֵעִי, לֹא אוּכַל שְׁתוֹת מֵימֵיהֶם-יֵינָם.</p>
</blockquote>

<br>

<blockquote>
<p>קְטַנִּים שֶׁטֶּרם תֵּדַע אֵי בָם הָחֵל אוֹ אֵי חָדֹל!</p>

<p>וַאֲנִי גַמָּדִים אֶשְׂנָא אִם עוֹשִׂים כַּעֲנָקִים,</p>

<p>וְאֶמְאַס מַבְעִירֵי-קַשׁ וְאוֹמְרִים: הִנֵּה בְרָקִים!</p>

<p>וְאֶבְזֶה הַיּוֹרְקִים רֹק וְקוֹרְאִים: יָם הַגָּדוֹל!</p>
</blockquote>

<br>

<blockquote>
<p>תִּעַבְתִּי לִילִפּוּטִים מִתְמוֹדְדִים כְּמוֹ-גִיגַנְטִים</p>

<p>וּמַרְעִישִׁים רוּם שָׁמַיִם – בְּעִמְקֵי מְחִלּוֹת-עָפָר;</p>

<p>אִישׁ אִישׁ בַּבִּצָּה יַרְעִישׁ אֶת-זַרְתּוֹ אֲשֶׁר חָפָר–</p>

<p>וַאֲנִי יְדַעְתִּים כֻּלָם, אֲנִי אֲנִי תִּכַּנְתִּים!</p>
</blockquote>

<br>

<blockquote>
<p>וַאֲנִי לֹא אֵלֵךְ עִמָּם! – לֹא אֵלֵךְ בִּשְׁבִיל הָעוֹלָם,</p>

<p>בַּדֶּרֶךְ הַסְּלוּלָה וּרְחָבָה עִם עֵרֶב-רַב בַּצִּבּוּר;</p>

<p>לְבַדִּי, לְבַדִּי אֵלֵךְ, וּמַחֲרִישׁ וּבְלִי כָל-דִּבּוּר,</p>

<p>הָלךְ הָלֹך וְהַרְחֵק – עַד-בְּלִי עוֹד אֶשְׁמַע קוֹלָם.</p>
</blockquote>

<br>

<blockquote>
<p>עַד אַבְלִיג עַל-כָּל-לַהֲגָם וְנִיבָם וְשִׂיחָם,</p>

<p>עַד אֶשְׁכָּחֵם וְאֶרְחַץ רָשְׁמָם הַנִּמְאָס מִתּוֹךְ נִשְׁמָתִי,</p>

<p>עַד אָשׁוּב וְאֶמְצָא אֵלִי עִם חֲזוֹנִי וְעִם תִּקְוָתִי –</p>

<p>וְאֵלִי זֶה לֹא אֵלָם, וּמְשִׁיחִי לֹא מְשִׁיחָם!</p>
</blockquote>

<br>

<blockquote>
<p>וּשְׁבִילִי צַר וְרָחוֹק, וּלְבָדָד אֵלֵךְ עָלָיו;</p>

<p>רַק אֵלִי יֵלֵך עִמִּי – הָאֵל הַבּוֹעֵר בִּלְבָבִי,</p>

<p>וּמָלֵא אוֹתִי יוֹמָם וַחֲלוֹמוֹתַי עַל מִשְׁכָּבִי;</p>

<p>הָעוֹשֶׂה בְרָקִים נֶאֱמָנִים, וְיַמִּים נֶאֱמָנִים פְּעָלָיו.</p>
</blockquote>

<br>

<blockquote>
<p>הָאֵל הַנּוֹתֵן תִּקְוָה וְלֹא יֹאמַר מָתַי וְכַמָּה –</p>

<p>הַנּוֹטֵעַ בְּלִבִּי אֱמוּנָה, וְלֹא יַגְבִּיל חָזוֹן וַעֲתִידוֹת;</p>

<p>שֶׁחֲזוֹנוֹ בְאֶפֶס-אַחֲרִית וַעֲתִידוֹ אֵין לוֹ מִדּוֹת;</p>

<p>הַמּוֹדֵד וְלֹא כְמוֹהֶם – לֹא סוֹחֵר עַל-פִּי הָאַמָּה.</p>
</blockquote>

<br>

<blockquote>
<p>הָאֵל הַבָּז לִקְטַנּוֹת, וְרַק גְּדוֹלוֹת לוֹ וּרְחוֹקוֹת,</p>

<p>וְהַגָּדוֹל לוֹ הוּא קָטָן וְגַם רְחוֹקִים לוֹ מָה-קְּרוֹבִים</p>

<p>וְאִם יַאֲרִיךְ מְעַט – אַךְ יָבִיא, יָבִיא הַיָּמִים הַטּוֹבִים;</p>

<p>הָאֵל שֶׁאֵינוֹ אוֹהֵב צַעֲצוּעִים שֶׁל תִּינוֹקוֹת.</p>
</blockquote>

<br>

<blockquote>
<p>הָאֵל הַבּוֹרֵא רוּחַ – וְאֵיךְ אֵפוֹא יָבִינוּ אוֹתוֹ</p>

<p>הַקְּטַנִּים שֶׁמְּבִינִים רַק מַה-בְּיָד שֶׁיֻּקָּח?</p>

<p>הָרוֹאִים הַמֶּרְקָחָה רַק בִּקְעָרָה עֵת תְּרֻקָּח?</p>

<p>הָאוֹמְרִים &#8220;נֶצַח&#8221; וְשׁוֹאֲלִים: אֵי נוֹלַד וּמָתַי מוֹתוֹ?</p>
</blockquote>

<br>

<blockquote>
<p>וַאֲנִי בִי אֵלִי חַי, וְהוּא נוֹגֵשׂ לַמִּלְחָמָה –</p>

<p>מִלְחָמָה זוּ הַגְּדוֹלָה מִקְּצֵה עוֹלָם אֶל הַקָּצֶה,</p>

<p>עַד חָדֹל פְּדוּת, עַד גְּבוּל מִגְּבוּל לֹא-עוֹד יֵחָצֶה;</p>

<p>מִלְחָמָה זוּ הַמְּלֵאָה אוֹתִי כָל-הַנְּשָׁמָה.</p>
</blockquote>

<br>

<blockquote>
<p>וְאֵלִי זֶה בִי חַי עֵת אֵרֵד לַמִּלְחָמָה!</p>

<p>וְהוּא שֶׁיִּהְיֶה עִמִּי, אִם תָּרוֹם וְתָעֹז יָדִי,</p>

<p>וְהוּא, אִם אֶכְרַע וְאֶפּוֹל, הָיֹה יִהְיֶה עִמָּדִי –</p>

<p>אִם אֶסַּק לַשָֹמַיִם וְאִם אַצַּע לָאֲדָמָה.</p>
</blockquote>

<br>

<blockquote>
<p>וּבְךָ נִשְׁבַּעְתִּי, אֵלִי, כִּי אַתָּה לִי בִטָּחוֹן!</p>

<p>וְאִם אֶכְרַע גַּם וְאֶפּוֹל – נִשְׁבַּעְתִּי, נִשְׁבַּעְתִּי, אֵלִי:</p>

<p>טוֹב לִי נָפֹל עִמְּךָ וְעָזֹב עִמְּךָ חֵילִי</p>

<p>מִנְּחֹל לִי עִם הַקְּטַנִּים הָאֵלֶּה פֹה נִצָּחוֹן!</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/10874">https://benyehuda.org/read/10874</a></div></body></html>