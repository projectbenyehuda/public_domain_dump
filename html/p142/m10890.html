<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קְרִיאַת הַתּוֹרָה</title>
	<meta name="author" content="דוד פרישמן"/>
</head>
<body>

<h2 id="i">I</h2>

<blockquote>
<p>עִיר עֲזוּבָה. מוּל הַנַּחַל</p>

<p>עוֹמֵד הֵיכַל בֵּית-הַכְּנֶסֶת,</p>

<p>וּבַהֵיכַל עִם הַמִּזְרָח</p>

<p>נִשְׁעָן אֶל-הַקִּיר הָאָרוֹן.</p>
</blockquote>

<br>

<blockquote>
<p>עַל-עַמּוּדֵי שַׁיִשׁ שִׁבְעָה</p>

<p>נִשְׁעָן שָׁם אֲרוֹן-הַקֹּדֶשׁ;</p>

<p>וּבָאָרוֹן שִׁבְעָה סְפָרִים,</p>

<p>שִׁבְעַת סִפְרֵי-תוֹרָה טְמוּנִים.</p>
</blockquote>

<br>

<blockquote>
<p>עִיר עֲזוּבָה. מוּל הַנַּחַל</p>

<p>עוֹמֵד הֵיכַל בֵּית-הַכְּנֶסֶת,</p>

<p>וּבַהֵיכָל שָׁם בַּתָּוֶךְ</p>

<p>תֵּרֶא עֵינְךָ אֶת-הַבָּמָה.</p>
</blockquote>

<br>

<blockquote>
<p>יוֹם יוֹם בָּאָה כָל-הָעֵדָה,</p>

<p>וּמִתּוֹךְ אֲרוֹן-הַקֹּדֶשׁ</p>

<p>אֶל-הַבָּמָה הֵם מוֹצִיאִים</p>

<p>סְפָרִים לִקְרֹא; אַךְ בַּלַּיְלָה –</p>
</blockquote>

<br>

<blockquote>
<p>אַךְ בַּלַּילָה, עֵת תַּרְדֵּמָה</p>

<p>תִפּוֹל עַל-אֲנָשִׁים כֻּלָּם,</p>

<p>אָז יָבֹאוּ רַק הַמֵּתִים</p>

<p>אֶל-תּוֹךְ הֵיכַל בֵּית-הַכְּנֶסֶת.</p>
</blockquote>

<br>

<blockquote>
<p>וּבִגְדֵיהֶם בִּגְדֵי לָבָן</p>

<p>מֵרָאשֵׁיהֶם עַד רַגְלֵיהֶם;</p>

<p>אֵזוֹר לָבָן, צָנִיף לָבָן,</p>

<p>אַף כֻּתֹּנֶת לְבָנָה כֻלָּהּ.</p>
</blockquote>

<br>

<blockquote>
<p>אַךְ מִמַּעַל לַכֻּתֹּנֶת</p>

<p>תִּדְבַּק טַלִּית טְווּיָה תְכֵלֶת,</p>

<p>וּמִצִּיצַת כְּנַף-הַטַּלִּית</p>

<p>יוֹרְדִים פְּתִילִים עַד לָאָרֶץ.</p>
</blockquote>

<br>

<blockquote>
<p>חֶרֶשׁ חֶרֶשׁ כָּל-הַמֵּתִים</p>

<p>מִקִּבְרֵיהֶם יִתְעוֹרֵרוּ,</p>

<p>קָהָל גָּדוֹל, מַחֲנֶה נוֹרָא –</p>

<p>עַד הֲקִיצָם כֻּלָּם כֻּלָּם.</p>
</blockquote>

<br>

<blockquote>
<p>אָז יָקוּמוּ אַף-יִסָּעוּ</p>

<p>קָהָל גָּדוֹל, מַחֲנֶה נוֹרָא –</p>

<p>עַד יָבֹאוּ אֶל-הַהֵיכָל,</p>

<p>עַד הִתְאַסְּפָם כֻּלָּם כֻּלָּם.</p>
</blockquote>

<br>

<blockquote>
<p>אָז יוֹצִיאוּ שִׁבְעָה סְפָרִים,</p>

<p>סִפְרֵי-תוֹרָה, מִן הָאָרוֹן;</p>

<p>וּבַסְּפָרִים יִקְרְאוּ כֻלָּם –</p>

<p>אִישׁ אִישׁ תִּהְיֶה לוֹ &#8220;עֲלִיָּה&#8221;.</p>
</blockquote>

<br>

<blockquote>
<p>&#8220;יַעֲמוֹד!&#8221; יִקְרְאוּ רֶגַע רֶגַע,</p>

<p>&#8220;יַעֲמוֹד כֹּהֵן!&#8221; &quot; יַעֲמוֹד לֵוִי!&quot;</p>

<p>&quot; יַעֲמוֹד, יַעֲמוֹד גַּם-יִשְׂרָאֵל!&quot; –</p>

<p>עַד-תֹּם כָּל-הַקָּהָל לַעֲלוֹת.</p>
</blockquote>

<br>

<blockquote>
<p>וּבְכַלּוֹת הַקָּהָל לַעֲלוֹת,</p>

<p>קְהַל הַמֵּתִים כֻּלָּם כֻּלָּם,</p>

<p>רַק הַלַּיְלָה עוֹד לֹא כָלָה –</p>

<p>אָז יַקְדִּישוּ אֶת-קְרוּאֵיהֶם</p>
</blockquote>

<br>

<blockquote>
<p>גַּם מִקֶּרֶב בְּנֵי-הַחַיִּים,</p>

<p>לָתֵת גַּם לָהֶם עֲלִיּוֹת –</p>

<p>וּבְקוֹל גָּדוֹל הֵמָּה קוֹרְאִים</p>

<p>אֶת-הַחַיִּים כִּי יָבֹאוּ;</p>
</blockquote>

<br>

<blockquote>
<p>אֶת-הַחַיִּים, שֶׁיִּמְצָאוּ</p>

<p>חֵן בְּעֵינֵיהֶם, יִקְרְאוּ לָמוֹ:</p>

<p>אֶת-הַזְּקֵנִים, אֶת-הַנְּעָרִים,</p>

<p>אֶת-כָּל-אֵלֶּה הֵמָּה קוֹרְאִים.</p>
</blockquote>

<br>

<blockquote>
<p>וְהָיָה אִישׁ בַּחוּץ כִּי-יַעֲבוֹר</p>

<p>עַתָּה לִפְנֵי בֵית-הַכְּנֶסֶת,</p>

<p>וְשָׁמְעָה אָזְנוֹ שְׁמוֹ הַקָּרוּא</p>

<p>עוֹלֶה אֵלָיו מִן-הַבַּיִת –</p>
</blockquote>

<br>

<blockquote>
<p>כִּי הַמֵּתִים יִקְרְאוּ אוֹתוֹ</p>

<p>לַעֲלוֹת עִמָּם אֶל-הַתּוֹרָה –</p>

<p>אָז הָאִישׁ הַזֶּה מוֹת יָמוּת,</p>

<p>אָז אֵין פְּדוּת לוֹ עוֹד מִמָּוֶת!</p>
</blockquote>

<br>

<blockquote>
<p>כֵּן לִי סִפְּרָה אִמִּי זְקֶנְתִּי</p>

<p>עֵת הָיִיתִי יֶלֶד קָטָן</p>

<p>וְעַל בִּרְכֶּיהָ הִתְרַפַּקְתִּי</p>

<p>בֵּין-הַשְּׁמָשׁוֹת, טֶרֶם יָצְאוּ</p>
</blockquote>

<br>

<blockquote>
<p>הַכּוֹכָבִים בִּמְסִלּוֹתָם,</p>

<p>וְעַל הַקִּירוֹת נָדוּ, נָעוּ</p>

<p>צְלָלִים שְׁחוֹרִים וּכְמוֹ מֵתִים</p>

<p>עוֹטְפִים הֵם תַּכְרִיכִים שְּחוֹרִים, –</p>
</blockquote>

<br>

<blockquote>
<p>אָז שָׁמַעְתִּי: אִישׁ כִּי-יַעֲבוֹר</p>

<p>לִפְנֵי בֵית-הַכְּנֶסֶת לַיְלָה</p>

<p>וְאָזְנוֹ תִשְׁמַע שְׁמוֹ הַקָּרוּא</p>

<p>עוׁלֶה אֵלָיו מִן-הַבַּיִת,</p>
</blockquote>

<br>

<blockquote>
<p>כִּי הַמֵּתִים יִקְרְאוּ אוֹתוֹ</p>

<p>לַעֲלוֹת אֶל-הַתּוֹרָה עִמָּם –</p>

<p>אָז בָּא קִצּוֹ, אָז בָּא יוֹמוֹ,</p>

<p>כִּי לֹא יִחְיֶה אַחֲרֵי אֵלֶּה!</p>
</blockquote>

<h2 id="ii">II</h2>

<blockquote>
<p>דּוּמִיָּה בַלָּיְלָה. בִּרְחוֹב בֵּית-הַכְּנֶסֶת</p>
</blockquote>

<blockquote>
<p>רַק לִבְנַת אוֹר סַפִּיר הַלְּבָנָה פוֹרֶשֶׂת.</p>
</blockquote>

<br>

<blockquote>
<p>עַל-חוֹמַת-הַבָּתִּים הַצְּלָלִים יִדּוֹדוּ:</p>
</blockquote>

<blockquote>
<p>שְׁנֵי צִלְלֵי אֲנָשִׁים – וּבְעָמְדָם יַעֲמוֹדוּ.</p>
</blockquote>

<br>

<blockquote>
<p>וּבְעָמְדָם יִשָּׁמַע קוֹל נַחַל-הַמָּיִם,</p>
</blockquote>

<blockquote>
<p>קוֹל הוֹמֶה מֵרָחוֹק עַד-אָזְנֵי הַשְּׁנָיִם.</p>
</blockquote>

<br>

<blockquote>
<p>– &#8220;הַאֻמְנָם כֵּן, מִרְיָם, אִין תִּקְוָה עוֹד לָנוּ?&#8221; –</p>

<p>&#8220;אֵין תִּקְוָה עוֹד, יוֹסֵף, אֱלֹהִים הֲדִמָּנוּ!&#8221; –</p>
</blockquote>

<br>

<blockquote>
<p>– &quot;הֲדַבֵּר דִּבַּרְתְּ גַּם-עַל-לֵב אֲבוֹתָיִךְ? –</p>

<p>&#8220;דִּבַּרְתִּי!&#8221; – &#8220;אִם הֵמָּה לֹא נָשְׂאוּ פָנָיִךְ?&#8221; –</p>
</blockquote>

<br>

<blockquote>
<p>&quot;לֹא נָשְׂאוּ, אַף-אָמְרוּ: עַד-יוֹמָם יָפוּחַ</p>

<p>לֹא יִתְּנוּ אֶת-בִּתָּם לִמְשׁוֹרֵר אִישׁ-רוּחַ,</p>
</blockquote>

<br>

<blockquote>
<p>הַשּׁוֹגֶה בַחֲלוֹמוֹת מִבֹּקֶר וְעַד-עֶרֶב</p>

<p>הַמְבַקֵּשׁ לָאָדָם לֵב עָמֹק בַּקֶּרֶב;</p>
</blockquote>

<br>

<blockquote>
<p>הַמְדַבֵּר מִשְׁפָּטִים עִם אֵילֵי הָאָרֶץ</p>

<p>וּבְלִבּוֹ יִתְהַלֵּל: הוּא יַעֲמוֹד בַּפָּרֶץ;</p>
</blockquote>

<br>

<blockquote>
<p>הַמְתַקֵּן עוֹלָמוֹת וּבְסוּפָה וָשָׂעַר,</p>

<p>הָאוֹמֵר&#8230; אַךְ לָמָּה-זֶה תִבְכֶּה, הַנָּעַר?&quot;</p>
</blockquote>

<br>

<blockquote>
<p>אֵין עוֹנֶה, אֵין דּוֹבֵר. אַךְ חֶרֶשׁ בַּלָּיְלָה</p>

<p>יִשָּׁמַע קוֹל בּוֹכִים, וּמַעְלָה וָמָעְלָה.</p>
</blockquote>

<br>

<blockquote>
<p>– &#8220;הַאֻמְנָם כֵּן, מִרְיָם, אֵין תִּקְוָה עוֹד לָנוּ?&#8221;&#8230;</p>

<p>&#8220;אֵין תִּקְוָה עוֹד, יוֹסֵף, אֱלֹהִים הִפְרִידָנוּ!&#8221;</p>
</blockquote>

<br>

<blockquote>
<p>– &#8220;וּבְכֵן הָיֹה תִהְיִי לַסּוֹחֵר בֶּן-גַּעַל?&#8221; –</p>

<p>&#8220;כֵּן חָרְצוּ אֲבוֹתַי – הוּא יִהְיֶה הַבַּעַל!&#8221;</p>
</blockquote>

<br>

<blockquote>
<p>– &#8220;יְהִי שָׁלוֹם לָךְ, מִרְיָם!&#8221; – &quot;גַּם-לְךָ שָׁלוֹם יֶהִי,</p>

<p>רַק הָסֶר-נָא, יוֹסֵף, מִלִּבְּךָ כָּל-נֶהִי!&quot;</p>
</blockquote>

<br>

<blockquote>
<p>דּוּמִיָּה בַלָּיְלָה. בִּרְחוֹב בֵּית הַכְּנֶסֶת</p>

<p>רַק מַעֲטֵה אוֹר כֵּהֶה הַלְּבָנָה פוֹרֶשֶׂת.</p>
</blockquote>

<br>

<blockquote>
<p>מֵחוֹמַת-הַבָּתִּים הַצְּלָלִים יָרָדוּ –</p>

<p>עֵת אִישׁ מֵעַל אָחִיו הַשְּׁנַיִם נִפְרָדוּ.</p>
</blockquote>

<br>

<blockquote>
<p>אָז קַדְרוּת מִמַּעַל הִתְעַטְּפוּ שָׁמָיִם;</p>

<p>אַף-נִשְׁמַע מֵרָחוֹק רַק הֶמְיַת הַמָּיִם.</p>
</blockquote>

<br>

<blockquote>
<p>וּבָדָד בַּלַּיְלָה עוֹד הוֹלֵךְ הַנָּעַר –</p>

<p>הַבְתֹהוּ אֵין-דֶּרֶךְ הוּא תוֹעֶה בַיָּעַר?</p>
</blockquote>

<h2 id="iii">III</h2>

<blockquote>
<p>בְּרָקִים וַחֲצָצִים עִם יִלְלַת רוּחַ,</p>

<p>עֱזוּז מִטְרוֹת-בָּרָד עִם אֵשׁ מִתְלַקַּחַת;</p>

<p>אַף אֵימָה חֲשֵׁכָה וּגְדוֹלָה תָנוּחַ</p>

<p>עַל-פְּנֵי הַשָּׁמַיִם הַשְּׁחוֹרִים כַּשַּׁחַת</p>
</blockquote>

<br>

<blockquote>
<p>וַחֲצָצִים וּבְרָקִים עִם סוּפָה וָשָׂעַר,</p>

<p>אַף יִלְלַת רוּחַ מֵאֹפֶל הַלָּיְלָה –</p>

<p>עַד-מָתַי? עַד-מָתַי? הַאִם בְּתוֹךְ יַעַר</p>

<p>בִּתְהוֹמוֹת יִתְהַלֵּךְ, לֹא יַעֲלֶה עוֹד מָעְלָה?</p>
</blockquote>

<br>

<blockquote>
<p>אַף הָלְאָה הָלְאָה כַף-רַגְלוֹ דוֹרֶכֶת</p>

<p>עַד-קֵץ הַשָּׁמַים, עַד אַפְסֵי הָאָרֶץ –</p>

<p>עַד-אָנָה? עַד-אָנָה? הַאוֹתוֹ מוֹשֶׁכֶת</p>

<p>יַד אֵלִים לִמְקוֹם שָׁם אֵין צְוָחָה וָפָרֶץ?</p>
</blockquote>

<br>

<blockquote>
<p>וּפִתְאֹם הוּא עוֹמֵד לִפְנֵי הַשַּׁעַר</p>

<p>אֶל-מוּל בֵּית-הַכְּנֶסֶת, אָז אָזְנוֹ שׁוֹמָעַת:</p>
</blockquote>

<br>

<blockquote>
<p>&#8220;יַעֲמוֹד!&#8221; יִקְרְאוּ רֶגַע רֶגַע –</p>

<p>&#8220;יַעֲמוֹד כּהֵן!&#8221; &quot; יַעֲמוֹד לֵוִי!&quot;</p>

<p>&#8220;יַעֲמוֹד, יַעֲמוֹד גַּם יִשְׂרָאֵל!&#8221; –</p>

<p>&quot;יַעֲמוֹד, יַעֲמוֹד עַתָּה <strong>יוֹסֵף</strong>! –</p>

<p>&quot;יַעֲמוֹד יוֹסֵף בֶּן-אַבְרָהָם,</p>

<p>כִּי הוּא אֶחָד מִתּוֹכֵנוּ;</p>

<p>אַף חִכִּינוּ לוֹ עַד-עַתָּה –</p>

<p>יַעֲמוֹד, יַעֲמוֹד עַתָּה <strong>יוֹסֵף!</strong>&quot;</p>
</blockquote>

<br>

<blockquote>
<p>אָז פַּחַד וּרְעָדָה יֶאֳחוֹז הַנַּעַר,</p>

<p>אָז יִרְאֶה אֶת-קִצּוֹ – וְנַפְשׁוֹ יוֹדָעַת.</p>
</blockquote>

<br>

<blockquote>
<p>אָז יָנוּס עַל-נַפְשׁוֹ כַּנָּס מִמַּהְפֶּכֶת,</p>

<p>עַד-אַפְסֵי הָאָרֶץ, עַד-קַצְוֵי שָׁמָיִם;</p>

<p>וְהָלְאָה אַךְ הָלְאָה – הַאוֹתוֹ מוֹשֶׁכֶת,</p>

<p>בִּזְרוֹעַ חֲזָקָה הֲמוֹת קוֹל-הַמָּיִם?</p>
</blockquote>

<br>

<blockquote>
<p>הַמַּיִם יִרְעָשׁוּ, הַמַּיִם יִגְעָשׁוּ,</p>

<p>וְעַל שְׂפַת מֵי-הַנַּחַל עוֹמֵד הַנָּעַר;</p>

<p>אַף &#8220;יַעֲמוֹד יוֹסֵף!&#8221; לוֹ חֶרֶשׁ יִלְחָשׁוּ –</p>

<p>מָה אָהוּב הַקֶּצֶף, מַה-נֶחְמָד הַסָּעַר!</p>
</blockquote>

<br>

<blockquote>
<p>וּזְרוֹעוֹת שְׁלוּחוֹת מִתּוֹךְ בֵּית-הַכְּנֶסֶת</p>

<p>וּזְרוֹעוֹת שְׁלוּחוֹת מֵעִמְקֵי הַמָּיִם,</p>

<p>וּזְרוֹעַ יָד חֲזָקָה וּגְדוֹלָה תוֹפֶשֶׂת</p>

<p>בּוֹ וּמוֹשָכֶת&#8230; אָז אוֹרוּ שָׁמָיִם!</p>
</blockquote>

<br>

<blockquote>
<p>אָז אוֹרוּ שָׁמַיִם בַּבֹּקֶר, וּבָאוּ</p>

<p>בְנֵי-הַדַּיָּגִים וַחֲרָמִים הֵבִיאוּ</p>

<p>וַיָּדִיגוּ דְגֵיהֶם. אָז חָרְדוּ אַף-נָעוּ,</p>

<p>כִּי גוּפַת אִישׁ מֵת בַּחַכָּה הוֹצִיאוּ.</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/10890">https://benyehuda.org/read/10890</a></div></body></html>