<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עלטה</title>
	<meta name="author" content="דוד פרישמן"/>
</head>
<body>

<h2 id="i">I</h2>

<blockquote>
<p>לֹא יוֹם אַף לֹא לַיְלָה: דִּמְדּוּמִים הָיוּ</p>

<p>חַיָּי.</p>

<p>וְזֶה אֲשֶׁר-לֹא הָיָה וְזֶה אֲשֶׁר-לֹא יִהְיֶה –</p>

<p>הָיָה מַאֲוַיָּי.</p>
</blockquote>

<br>

<blockquote>
<p>בֵּין-הַשְּׁמָשׁוֹת אָרֹךְ אֶחָד – וְרַק לִרְגָעִים</p>

<p>יֵשׁ כִּי אִנָּעֵר.</p>

<p>אֲשַׁפְשֵׁף עֵינַי: עֲלָטָה. אַךְ פְּאַת-שָׁמַיִם אֶחָת</p>

<p>אֲדֻמָּה עַד-לְבָעֵר.</p>
</blockquote>

<br>

<blockquote>
<p>אַבִּיט וְכַף לֶעָיִן: הַאִם הוּא לִפְנוֹת-עֶרֶב?</p>

<p>הַאִם לִפְנוֹת-שַׁחֲרִית?</p>

<p>לֹא אֵדָע. וְלֹא אֵדַע אִם עַתָּה רַק אָחֵל</p>

<p>אוֹ אִם זֶה כְבָר אַחֲרִית.</p>
</blockquote>

<br>

<blockquote>
<p>לֹא אָהַבְתִּי וְלֹא שָׂנֵאתִי. הוֹי אֵלִי, אֵלִי!</p>

<p>אַלְפֵי אַלְפֵי זוֹכִים</p>

<p>כִּי רְמִיָּה עָשִׂיתָ הַמְּלָאכָה! – מָה אַתָּה יוֹדֵע, הַמְחַקֶּה,</p>

<p>מַה-סְּתָו וּמָה רֵאשִׁית הַסּוֹף בְּאָדָם הֶחָי וּמַה-כְּאֵב?</p>

<p>וּמַה-זֹאת נְשָׁמָה יְתוֹמָה עֵת קֵיצָהּ הַנִּרְצָח תְּבַכֶּה,</p>

<p>וּמַה-זֶה עָלִים נוֹשְׁרִים בַּלֵּב, בַּלֵּב, בַּלֵּב?</p>
</blockquote>

<h2 id="ii">II</h2>

<blockquote>
<p>פִּרְחֵי-זָהָב – עַל-הָאָרֶץ</p>

<p>הֵם מוּטָלִים עַתָּה פְזוּרִים</p>

<p>וּמוּבָסִים, עָלִים עָלִים,</p>

<p>עָלֶה פֹה וְעָלֶה שָׁמָּה.</p>
</blockquote>

<br>

<blockquote>
<p>וּפִזְמוֹנִי תַם! – הַכִּנּוֹר</p>

<p>מֻשְׁלָךְ צָרוּד אֶל-תּוֹך פִּנָּה.</p>

<p>עַל-הָאָרֶץ מִתְגּוֹלָלִים</p>

<p>קְרוּעִים תָּוֵי הַמַּנְגִּינוֹת.</p>
</blockquote>

<br>

<blockquote>
<p>גַּם הַמְנַגֵּן עַצְמוֹ שׁוֹכֵב</p>

<p>דַּךְ וְחַלָּשׁ אֶל-פְּאַת מִטָּה,</p>

<p>נִים וְתִיר וִיגַע-הִרְהוּרִים –</p>

<p>עוֹד רַק מְעָט וְשָׁכַב אָרְצָה.</p>
</blockquote>

<br>

<blockquote>
<p>וְאֵת חָפַצְתּי – אֵיכָה אֵדַע?</p>

<p>אֲנִי יָדַעְתִּי רַק הָאַחַת:</p>

<p>גַּם עוֹד אַחֲרַי יִהְיוּ חַיִּים,</p>

<p>יִהְיֶה הַכֹּל כַּאֲשֶׁר הָיָה.</p>
</blockquote>

<br>

<blockquote>
<p>יִהְיֶה שֶׁמֶשׁ אֲשֶר-יִזְרָח,</p>

<p>יִהְיֶה שֶׁמֶשׁ אֲשֶׁר-יִשְׁקָע,</p>

<p>וּבַעֲלִיַּת-קִיר נֶחְבָּאָה</p>

<p>יִהְיֶה חוֹלֵם – אִישׁ כָּמוֹנִי.</p>
</blockquote>

<br>

<blockquote>
<p>וְגַם לָזֶה עוֹד יִהְיוּ פְרָחִים,</p>

<p>וְגַם לָזֶה תִהְיֶינָה זְמִירוֹת;</p>

<p>וְגַם הַלָּז עִם-פְּרָחָיו יַחְדָּו</p>

<p>וְעִם זְמִירוֹתָיו יִבּוֹל, יִבּוֹל.</p>
</blockquote>

<br>

<blockquote>
<p>וְעוֹלָם יִהְיֶה שׁוֹרֵץ, זוֹחֵל</p>

<p>עֲלֵי-אַרְבַּע עִם רֵיקוּתוֹ</p>

<p>הַנּוֹרָאָה וּבְחֶלְאָתוֹ,</p>

<p>שְׁרָץ וּשְׁרָץ – וְכֵן עַד-נֵצַח.</p>
</blockquote>

<br>

<blockquote>
<p>גַּלְגַּל חוֹזֵר, חוֹזֵר, חוֹזֵר,</p>

<p>מַה-שְּׂבַעְתִּיו עַד-לְגֹעַל!</p>

<p>הָיֹה, חָדֹל וְאַחַר הָחֵל –</p>

<p>חֲלִיפוֹת עוֹלָם וּבְלִי חֲלִיפָה.</p>
</blockquote>

<br>

<blockquote>
<p>גַּלְגַּל נֶצַח, וּבַגַּלְגַּל</p>

<p>יִתְדוֹת וָוֵי הַחִשֻּׁרִים –</p>

<p>אַךְ אֲנִי פֹה, וָו תָּקוּעַ,</p>

<p>מָה אֲנִי פֹה? מִי אֲנִי פֹה?</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/10884">https://bybe.benyehuda.org/read/10884</a></div></body></html>