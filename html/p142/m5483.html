<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּרַהְמָה</title>
	<meta name="author" content="דוד פרישמן"/>
</head>
<body>

<blockquote>
<p>שִׂים לְךָ עָבִים לְמִסְתּוֹר, בְּמַעֲבֵה כֵפֶל-עֲנָנִים</p>

<p>הֵחָבֵא לְךָ עִם-סוֹדְךָ וְהַחְבֵּא כָל-רִישְׁךָ עִמָּךְ –</p>

<p>אוּלָם יוֹצְרִים כָּמוֹךָ, בְּנֵי אֵלִים קְטַנִּים גַּם-הֵם</p>

<p>בְּצַלְמְךָ וּבִדְמוּתֶךָ,</p>

<p>אֲשֶׁר נָטַשְׁתָּ אַחֲרֶיךָ פֹּה עַל-פְּנֵי הָאֲדָמָה,</p>

<p>הֵמָּה יֶאֶרְבוּ לְךָ וְיַחְפְּרוּךָ מִתּוֹךְ מַחֲבוֹאֶיךָ,</p>

<p>וְאֶת-שְׂפוּנֵי טְמוּנֵי סוֹדְךָ</p>

<p>יוֹקִיעוּ לְעֵינֵי הַשֶּׁמֶשׁ</p>

<p>עִם-עָנְיְךָ הַנּוֹרָא יַחְדָּו,</p>

<p>וְלֹא יִסָּתֵר כְּקֹרֶט אָבָק אֲשֶׁר מִתַּחַת צִפֹּרֶן</p>

<p>מִכֹּל אֲשֶׁר-תִּשָּׂא בְחֻבְּךָ וּמִכֹּל אֲשֶׁר-תִּסְבּוֹל</p>

<p>עֲרִירִי בִבְדִידָתֶךָ.</p>

<p>בְּלֵילוֹת אֵין-שֵׁנָה אֲרֻכִּים</p>

<p>חִקַּרְתִּיךָ מִשָּׁם גַּם-אֲנִי וּרְאִיתִיךָ פִּתְאֹם</p>

<p>בְּצַלְמְךָ כִּדְמוּתֶךָ.</p>
</blockquote>

<br>  

<blockquote>
<p>שֵׁשֶׁת יָמִים, בְּרַהְמָה, עָשִׂיתָ אֶת-הַמְּלָאכָה,</p>

<p>יָצַרְתָּ, יָצַרְתָּ, יָצַרְתָּ,</p>

<p>וּכְמוֹ נַעַר הָעוֹשֶׂה בָתִּים מִן-הַחוֹל</p>

<p>וְצַלְמֵי אָדָם קְטַנִּים וְצַלְמֵי עוֹף וּבְהֵמָה</p>

<p>לְפִי-מִדַּת תַּבְנִית כַּף-רַגְלוֹ וּבְהוֹנוֹתָיו,</p>

<p>כָּכָה עָלַצְתָּ בְּמַעֲשֵׂי יָדֶיךָ</p>

<p>וְכָכָה מָחָאתָ כַּף אֶל-כַּף,</p>

<p>מָחֹא וְקָרֹא: &#8220;כִּי-טוֹב&#8221;, &#8220;כִּי-טוֹב&#8221;, &#8220;כִּי-טוֹב!&#8221;</p>

<p>הָיִיתָ כְּנַעֲרָה מַבִּיטָה בִרְאִי בְּכָל-רֶגַע,</p>

<p>שִׁכּוֹרָה מִיָּפְיָהּ,</p>

<p>כָּכָה הִבַּטְתָּ בְּלֹא מַעֲצוֹר בְּפָעָלְךָ גַּם-אַתָּה,</p>

<p>וְצָהַלְתָּ וְקָרָאתָ: &#8220;מַה-יָפֶה&#8221;, &#8220;מַה-יָפֶה&#8221;, &#8220;מַה-יָפֶה!&#8221;</p>

<p>אַךְ בַּיּוֹם הַשְּׁבִיעִי,</p>

<p>אָז רָאִיתָ פִּתְאֹם,</p>

<p>אָז הֲבִינוֹתָ פִּתְאֹם,</p>

<p>אָז יָדַעְתָּ פִּתְאֹם</p>

<p>אֵת אֲשֶׁר-עָשִׂיתָ –</p>

<p>וְעֵינֶיךָ גָּדְלוּ בְחוֹרֵיהֶן, כָּל-עַיִן מִפְלֶצֶת גְּדוֹלָה,</p>

<p>וְשַׂעֲרוֹתֶיךָ נִצְּבוּ כְמוֹ-נֵד,</p>

<p>וְשִׁבְעַת שָׁמֶיךָ צָרוּ פִתְאֹם מִכַּלְכֵּל</p>

<p>אֵת אֲשֶׁר-סָבַלְתָּ בְּרֶגַע אֶחָד לְבַדּוֹ,</p>

<p>עַד-הֶחְתִּים פִּתְאֹם פִּיךָ מֵרֹב בֶּהָלָה</p>

<p>וְכָרְתָה הַחֲרָדָה אֶת-מִלֶּיךָ בַּחֵצִי,</p>

<p>אֲשֶׁר נָשַׁל &#8220;כִּי&#8221; וְשָׁמַט מִקְּצֵה לְשׁוֹנְךָ,</p>

<p>וְזֶה &#8220;טוֹב&#8221; נִשְׁאַר עִמְּךָ נֶחְנָק בְּמוֹ-גְרוֹנְךָ,</p>

<p>וּפִיךָ פָּעוּר –</p>

<p>הוֹי בְּרַהְמָה, מֶה-עָשׂיתָ?&#8230;</p>
</blockquote>

<br>  

<blockquote>
<p>אִי לוֹ לְעוֹשֶׂה בְכִימְיָה, וְהוּא אֶל-לִבּוֹ לֹא יָשִׂים</p>

<p>כִּי-יֵשׁ אֲשֶׁר כָּשֵׁר וְנָקִי יִהְיֶה הַיְסוֹד הָאֶחָד</p>

<p>אֲשֶׁר-יַעֲשֶׂה בוֹ אֶת-לְהָטָיו,</p>

<p>וְכָכָה כָשֵׁר וְנָקִי יִהְיֶה הַשֵּׁנִי גַם-הוּא,</p>

<p>וְרַק אִם-יִתְעָרְבוּ הַשְּׁנַיִם, וְקָם מֵהֵמָּה לִפְעָמִים</p>

<p>הַסַּם הַנּוֹרָא בַסַּמִּים, זֶה צִיָּן שֶׁל-קָלִי הַנּוֹרָא:</p>

<p>כָּכָה אֶחָד אֶחָד לְבַדּוֹ טוֹב כָּל-יָצוּר</p>

<p>אֲשֶׁר יָצַרְתָּ, בְּרַהְמָה,</p>

<p>וְרַק בְּהִוָּעֵד שְׁנַיִם, יָצוּר עִם-יָצוּר יַחְדָּו,</p>

<p>וְהָיְתָה הַשּׁוֹאָה נוֹרָאָה.</p>
</blockquote>

<br>  

<blockquote>
<p>הוֹי בְּרַהְמָה, מֶה-עָשִׂיתָ?</p>
</blockquote>

<br>  

<blockquote>
<p>רְאֵה, גֵּא וָרָם וְצוֹהֵל חוֹתֵר בַּמָּרוֹם הַשֶּׁמֶשׁ –</p>

<p>וַאֲדָמָה נֶאֱנַחַת מִתַּחַת מִצָּרָה וּמִכֹּבֶד רָעָה,</p>

<p>אֲשֶׁר אֲמוּלִים לַאֲלָפִים יִבְכּוּ וִיקַלְלוּ יוֹמָם,</p>

<p>וִיקַלְלוּ שֶׁבַע בַּיּוֹם זֶה עוֹשָׂם הַיּוֹצְרָם מִבֶּטֶן,</p>

<p>וַאֲשֶׁר רִבּוֹאוֹת יִשְׁרְצוּ וְיִרְמְשׂוּ עַל-פְּנֵי הָאֲדָמָה</p>

<p>חָיֹה וְשָׁרֹץ וָמוֹת, חָיֹה וְרָמֹשׂ וָמוֹת,</p>

<p>וּמְאֻשָּׁר לֹא יִהְיֶה אַף-אֶחָד.</p>

<p>לָמָה הַדְּמָעוֹת הָאֵלֶּה?&#8230;</p>

<p>רְאֵה, שָׂדוֹת שַׁאֲנַנִּים וְעַלִּיזִים יִדְשְׁאוּ וְיִפְרְחוּ סָבִיב –</p>

<p>וּמִמּוּלָם אַלְפֵי נֶאֱנָחִים,</p>

<p>אֲשֶׁר אֻמְלְלוּ עַפְרוֹתֵיהֶם מֵחֹרֶב רַב וּמִצָּיוֹן,</p>

<p>עַד-כִּי צָפְדוּ מִכָּפָן שִׂפְתֵיהֶם הַכְּחֻלּוֹת וְדַקּוֹת,</p>

<p>וְשָׁרְקוּ מֵעֵיהֶם מִמַּחְסוֹר.</p>

<p>לָמָּה הַמַּחְסוֹר הַזֶּה?&#8230;</p>

<p>וְגַנֵּי עֵדֶן וּפַרְדְּסֵי עֵדֶן וְכַרְמֵי עֵדֶן</p>

<p>לוֹהֲטִים מִכֹּבֶד פְּרָחִים,</p>

<p>אֲשֶׁר אֵין יָדַיִם לֶאֱסוֹף אוֹתָם –</p>

<p>וּמִנֶּגֶד לָהֶם הֲמוֹנִים הֲמוֹנִים הֲמוֹנִים</p>

<p>חַיִּים עַל מָחֳרָאוֹת וְחוֹבְקִים סְחִי אַשְׁפַּתּוֹת.</p>

<p>וּמִדְבָּרִיּוֹת לְךָ הַבּוֹעֲרִים מִזַּלְעֲפוֹת שָׁרָב –</p>

<p>וּמִמּוּלָם קוֹפֵא צִיר הַקֶּרַח הַנּוֹרָא.</p>

<p>וְעָרִים לְךָ אֲשֶׁר נָסוּ יַחַד מִתּוֹכָן</p>

<p>חֶמְלָה וְשָׁלוֹם וֶאֱמוּנָה.</p>

<p>וְיַמִּים לְךָ אֲשֶׁר תִּטְבַּעְנָה לַתְּהוֹם אֳנִיּוֹתָם</p>

<p>בְּלֵילוֹת זְוָעָה –</p>

<p>וּבֹקֶר וְצָהַל הַשֶּׁמֶשׁ עַל-חֶלְקַת הַגַּלִּים הַשּׁוֹקְטִים.</p>

<p>וּמַחֲלוּיִים יֵשׁ וּמַדְוִים וּמַכְאוֹבִים רָעִים וְרַבִּים,</p>

<p>מִזְּרַע הַמָּוֶת הָאוֹרֵב,</p>

<p>וְהַמָּוֶת, זֶה הַשֵּׁד הַנּוֹרָא בְאֵין עֵינַיִם,</p>

<p>מְהַלֵּךְ עִוֵּר אַחֲרֵיהֶם וּמַכְרִית לְפִי מַגָּלוֹ</p>

<p>אֶת-כֹּל אֲשֶׁר-יִפְגּוֹשׁ בַּדֶּרֶךְ,</p>

<p>כָּל-נִבְחָר וְטוֹב וְדָרוּשׁ.</p>

<p>וַאֲרָצוֹת לְךָ, שֶׁתְּעוֹפֵף הַמִּלְחָמָה בָהֶן לַפִּידֶיהָ,</p>

<p>וְסִכְסְכָה עַמִּים בְּעַמִּים עַד לְשִׁגְעוֹן עוֹלָם;</p>

<p>וַתִּמְעַט עוֹד זֹאת מִמֶּנּוּ, כָּל-אֲשֶׁר יוֹם יוֹם תְּבוֹאֵנוּ,</p>

<p>כָּל-פֶּגַע וּמִקְרֶה וְעֵת וְכָל-אֲשֶׁר נִקְרָא לוֹ טֶבַע,</p>

<p>וְנוֹסַף עֲלֵיהֶם גַּם-זֶה אֲשֶׁר אָדָם יַעֲשֶׂה לָאָדָם</p>

<p>לִרְצוֹנוֹ הֶחָפְשִׁי וּלְחֶפְצוֹ,</p>

<p>אֲשֶׁר יַכֶּה אִישׁ אֶת-רֵעוֹ וְהֵשַׁם אִישׁ נְוֵה אָחִיו,</p>

<p>וְהִשְׁתַּגַּע וְהִתְהוֹלֵל הָאָדָם, לְהָצֵר וּלְהָצִיק וּלְעַנּוֹת,</p>

<p>עַד-פִּתְאֹם בְּבֹקֶר יוֹם אֶחָד</p>

<p>יִפּוֹל הַתְּבַלֻּל מֵעֵינוֹ וְעָבְרָה הָרוּחַ הָרָעָה,</p>

<p>וְעָמַד וְהִשְׁתָּאָה וְלֹא יֵדַע עַל-מֶה עָשָׂה כָכָה וְלָמָּה –</p>

<p>וְכָל-זֶה רַק כּוֹכָב <strong>אֶחָד</strong> בִּשְׁמֵי הַשָּׁמַיִם הָרַבִּים.</p>
</blockquote>

<br>  

<blockquote>
<p>וּבְרַהְמָה יַעֲמוֹד וְהֵבִין פִּתְאֹם</p>

<p>אֵת אֲשֶׁר-עָשָׂה –</p>

<p>וְגָדְלוּ עֵינָיו בְּחוֹרֵיהֶן, כָּל-עַיִן מִפְלֶצֶת לְבַדָּהּ,</p>

<p>וְשַׂעֲרוֹתָיו תִּצַּבְנָה כַנֵּד,</p>

<p>וְקָם וְאָחַז פִּתְאֹם בְּאַרְבַּע כַּנְפוֹת הָעוֹלָם,</p>

<p>עִם-רִבּוֹא רִבֲבוֹת כּוֹכָבִים-עוֹלָמוֹת,</p>

<p>וְכָפַל אֶת-כֹּחוֹ מִשְׁנֶה תַעֲצֻמוֹת</p>

<p>לְהַשְׁלִיךְ בְּכֹחַ לֹא-אֵל</p>

<p>מִמַּעֲלֵה רֹאשׁוֹ</p>

<p>אֶת-רִבֲבוֹת רִבֲבוֹת הַכַּדּוּרִים,</p>

<p>לְנַפֵּץ אֶת-כֻּלָּם יַחְדָּו</p>

<p>וּלְהַחֲזִיר אֶת-הַכֹּל, אֶת-הַכֹּל</p>

<p>לְתֹהוּ וָבֹהוּ,</p>

<p>אֲשֶׁר יַכֶּה לִרְסִיסִים בְּפַעַם אַחַת כֹּל אֲשֶׁר-יָצַר</p>

<p>מַכָּה אַחַת וְלֹא יִשְׁנֶה – –</p>

<p>הוֹי הֶרֶף יָדְךָ, בְּרַהְמָה, כִּי רִיק כָּל-הִשְׁתּוֹלֶלְךָ;</p>

<p>זֶה אֲשֶׁר-נוֹצַר פַּעַם לֹא יוּכַל עוֹד לְעוֹלָמִים</p>

<p>לָשׁוּב וְלִהְיוֹת לֹא-נוֹצָר.</p>

<p>גְּדוֹלָה פִי-אֶלֶף מִן-הַיּוֹצֵר הַיְצִירָה,</p>

<p>וַעֲצוּמָה הִיא מִמֶּנּוּ וַחֲזָקָה הִיא מִמֶּנּוּ</p>

<p>לָעַד, לָעַד,</p>

<p>אֲשֶׁר תֹּאבֶה אוֹ תְמָאֵן וְעָמְדָה הַיְצִירָה,</p>

<p>גַּם הַטּוֹבָה, גַּם הָרָעָה, לְנֵצַח נְצָחִים,</p>

<p>וְאַתָּה עִם-שְׁאוֹנְךָ וְעִם-קִצְפְּךָ בְּאֶפֶס אוֹנִים</p>

<p>רַק תַּחֲרוֹק אֶת-שִׁנֶּיךָ וְתִשְׁאַף וְתִשֹּׁם,</p>

<p>וְסוֹף-סוֹף בְּאַחֲרִיתְךָ</p>

<p>לֹא יִוָּתֵר לְךָ דָּבָר בִּלְתִּי כִּי-תִתְחַבֵּא</p>

<p>בְּסֵתֶר עֲנָנֶיךָ</p>

<p>עִם-עֱנוּתְךָ הַגְּדוֹלָה וְעִם-מוּסַר כִּלְיוֹתֶיךָ,</p>

<p>וְאֶת-סִבְלְךָ תִּשָּׂא עַד-עוֹלְמֵי עוֹלָמִים –</p>

<p>וְאָדָם לַאֲלָפִים זוֹחֲלֵי עַל-בֶּרֶךְ</p>

<p>יִשְׁרְצוּ לְפָנֶיךָ עַל-גָּחוֹן וְיִשְׁתַּחֲווּ לְךָ וְיַעַבְדוּךָ</p>

<p>עַל-כֹּחֲךָ הַגָּדוֹל וְעַל-כִּי עָצַמְתָּ כָּכָה.</p>
</blockquote>

<br>  

<blockquote>
<p>בְּלֵילוֹת שׁוֹמֵמִים וַאֲרֻכִּים</p>

<p>חִקַּרְתִּיךָ מִמַּחֲבוֹאֶיךָ וּרְאִיתִיךָ פִּתְאֹם</p>

<p>בְּעֶצֶם עֱנוּתְךָ בְּצַלְמְךָ וּדְמוּתֶךָ.</p>
</blockquote>

<p><br> </p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/5483">https://benyehuda.org/read/5483</a></div></body></html>