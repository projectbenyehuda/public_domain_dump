<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חַיֵּי-אָדָם</title>
	<meta name="author" content="אברהם גולדפדן"/>
</head>
<body>

<blockquote>
<p>מַה מַר לַגֶּבֶר / לָשֵׂאת הַשֶּׁבֶר,</p>

<p>עַד בֹּא לַקֶּבֶר /  מִיּוֹם הִוָּלֶד;
<br><br />
יָמִים וּרְגָעִים / הוּא עָתִיד לַפְּצָעִים,</p>

<p>אֵין קֵץ לִנְגָעִים / יִשְׂבַּע בֶּחָלֶד.
<br><br />
תַּאֲוָה צָרֶבֶת, / עָלָיו אֹרֶבֶת,</p>

<p>תַּרְבֶּה שַׁלְהֶבֶת, / עַל מוֹקְדֵי עֲצָמָיו
<br><br />
כֹּה תָמִיד בּוֹעֵרָה /  לֹא תִכְבֶּה מְהֵרָה,</p>

<p>וְעַל הַבְּעֵרָה, /  יִבְכֶּה כָּל יָמָיו –.
<br><br />
קִנְאָה תַעֲרוֹג כָּאָיִל, / אַל הוֹן וְחַיִל</p>

<p>וְגֹרְנָה יוֹם וָלָיִל, / כְּקֶבֶר פָתוּחַ;
<br><br />
תָּשִׂים עַיִן לָרֹעַ / חֵיל אִישׁ לִבְלֹעַ,</p>

<p>וּמִטּוּבוֹ לִשְׁבּוֹעַ, / רֶגַע לֹא תָנוּחַ.
<br><br />
עוֹד הַשִּׂנְאָה שֹׁלַחַת, / וְהִיא נוֹפַחַת,</p>

<p>אֵשׁ מִתְלַקַּחַת, / עַד אֲבַדּוֹן אֹכֶלֶת;
<br><br />
אַף תֵּעוֹר הַנְּקָמָה, /  לִתְגוֹר בּוֹ מִלְחָמָה,</p>

<p>עֲדֵי בְּיַד רָמָה, /  כָּל טוּבוֹ שֹׁלֶלֶת.
<br><br />
וּבְשֵׁבֶט עֶבְרָתֵהוּ,  / בָּא הָעֳנִי אֵלֵיהוּ,</p>

<p>וּמִבֵּיתֵהוּ,  /  יַבְרִיחַ הָעֹשֶׁר;
<br><br />
וְהָרִשְׁעָה שָׁמָּה, / גַּם הִיא בְּיַד רָמָה,</p>

<p>תִּרְמוֹס לָאֲדָמָה, /   כָּל צֶדֶק וָיֹשֶׁר.
<br><br />
וּלְשׁוֹן רְמִיָּה, / תַּעֲשֶׂה תוּשִׁיָּה,</p>

<p>בַּחֲלָקוֹת פִּיהָ, / תִּלְכּוֹד הָאָדָם;
<br><br />
הֵם כַּעֲטָרָה, / לְאָחוֹת הַצָּרָה,</p>

<p><strong>רַק רָעָה וּמָרָה,</strong> / <strong>נַחֲלַת מַעְבָּדָם</strong>.
<br><br />
כֹּה יִסְבּוֹל בֶּן-מָוֶת, / פֹּה עוֹל הָעַצָּבֶת,</p>

<p>עַד רִדְתּוֹ צַלְמָוֶת, /   גַּם אָז לֹא תַרְפֵּהוּ
<br><br />
אָכֵן הֲלֹא פֶלֶא, / אֵיךְ צָרוֹת כָּאֵלֶּה,</p>

<p>הָאִישׁ בַּל יֵלֶא, / לָשֵׂאת עָלֵיהוּ –?
<br><br />
אַךְ תִּקְוָה נִצַּחַת,  /  בְּלִבּוֹ פוֹרַחַת,</p>

<p>וְתַּךְ שֹׁרֶשׁ נַחַת, / עַל תֶּלֶם לִבֵּהוּ;
<br><br />
מֶנָּה נִצָּנִים, / יִקְטְפוּ נַעֲמָנִים,</p>

<p>כַּשָּׂב שְׂבַע שָׁנִים / כַּנַּעַר בְּאִבֵּהוּ.
<br><br />
עֵת אִישׁ קָץ בְּסֵבֶל, / וּנְתִיב חַיָּיו אֵבֶל,</p>

<p>כִּי נָפַל לוֹ חֶבֶל, / עָמָל וָטֹרַח;
<br><br />
הִיא תְנַחֲמֵהוּ, / וּתְאַמֵּץ כֹּחֵהוּ.</p>

<p>וּבְגִיל פְעָמֵיהוּ, / יֹאחֲזוּ אָז אֹרַח.
<br><br />
לֵךְ-תֹּאמַר-יְקַר עֶרֶךְ, / שָׁם שָׁם עֲלֵי דֶרֶךְ,</p>

<p>תָּבֹא בְּלִי פֶרֶךְ, / אֶל מְחוֹז חֶפְצֶךָ;
<br><br />
נַפְשְׁךָ עֹז דּוֹרֶכֶת,  /  כִּי עוֹד מְעַט לֶכֶת,</p>

<p>וְאֶרֶץ מְבוֹרֶכֶת, / לְנֶגֶד עֵינֶיךָ.
<br><br />
כָּבוֹד יִטְּפוּ שָׁמֶיהָ, /  מֵי נַחַת מֵימֶיהָ,</p>

<p>וּמֵהֲרָרֶיהָ,  /  תַּחֲצוֹב פָּז וָכֶתֶם;
<br><br />
שָׁם אֹשֶׁר פֹּרֵחַ, / שָׁם עֹשֶׁר צֹמֵחַ,</p>

<p>שָׁם יִתְּנוּ רֵיחַ, /  כָּל מֹר וָבֶשֶׂם.
<br><br />
וּבְלֵב מָלֵא גִילָה, /  יִבְחַר הַמְּסִלָּה,</p>

<p>וּפְעָמָיו לַסְגֻלָּה, / לָרוּץ לֹא יִיעָפוּ;
<br><br />
וּבִמְרוּצָתוֹ, /  יִשְׁכַּח צָרָתוֹ,</p>

<p>כִּי מְבַקְשֵׁי רָעָתוֹ, /   אֵלָיו יִשְׁאָפוּ.
<br><br />
כֹּה נַפְשׁוֹ לֹחֶצֶת,  /  כֹּה רוּחוֹ רֹעֶצֶת</p>

<p>וַהֲלִיכָתוֹ עוֹד רֹחֶצֶת, /  בַּחֲמָאוֹת פִּיהָ;
<br><br />
עֲדֵי לְפָנֵיהוּ, /  יֶחֱזֶה קִבְרֵהוּ,</p>

<p>אֲבָל הִיא תְנַחֲמֵהוּ, /  וְעֵינוֹ צוֹפִיָּה&#8230;..
<br><br />
&quot;– אָן אַתָּה, שֶׁבֶר, /  עוֹד תּוֹלִיךְ הַגֶּבֶר!</p>

<p>הַמְעַט עָמָל וָשֶׁבֶר, /  נָשָׂא בֶּחָלֶד –..?
<br><br />
פֹּה-יַעֲנֶה-בֶּן מָוֶת,  /  פֹּה קֵץ עַצָּבֶת,</p>

<p>כִּי טוֹב יוֹם הַמָּוֶת,  /  מִיּוֹם הִוָּלֵד –!&quot;
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1310">https://benyehuda.org/read/1310</a></div></body></html>