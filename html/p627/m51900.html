<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אִי־חִנּוּךְ</title>
	<meta name="author" content="משה נדיר"/>
</head>
<body>

<p>תנו לילדיכם אי־חינוך טוב.</p>

<p>תנו לילדיכם אי־השכלה.</p>

<p>שלחו אותם לבית־הספר של אי־דעת; זהו בית־ספר נהדר, דורש שכר־לימוד לא יקר ואינו מזיק לבריאות.</p>

<p>בבית־ספר של אי־חינוך טוב מצויים הרבה מורים נאמנים כל כך – השמים, האדמה, הכוכבים, העצים, הכבשים, העזים, הרוכלים.</p>

<p>השמים, ידידי, הם ספר פתוח גדול, הכוכבים הם נקודות, הלבנה
היא הערה בסוגריים, ומי שיש לו עינים בראשו קורא ונהפך לאי־מחונך וחפשי
וחכם.</p>

<p>תנו לילדיכם אי־חינוך טוב.</p>

<p>התחילו באי־חינוכם של הורי ילדכם. הקפידו שיהיו אי־מלומדים, אי־חוורים, אי־כפופים, אי־מעוקמים.</p>

<p>היו אנשים ישרים ובלתי־מחונכים! האלוהות אינה מחונכת – אף פעם לא למדה בחדר, ואף על פי כן היא עושה עסקים טובים.</p>

<p>הטבע – בלתי־מחונך. אינו מגלח את ערפו, אינו מרכיב משקפים,
אינו שומע הרצאות, אינו מבין לטינית, – ועף על פי כן הוא פופולרי
מאוד.</p>

<p>הים אינו הולך לבית־הספר, הזמיר אינו מבקר בגימנסיה,
הדבורה אינה לומדת באוניברסיטה, ואף על פי כן אין האדם יודע לרעוש כים,
לשיר כזמיר, לתת דבש כדבורה.</p>

<p>האש אינה יודעת חשבון, אינה קוראה את ברגסון, לא שמעה אף
פעם את יוסלי רוזנבלט, – ואף על פי כן היא בוערת כשיא־אהבתו של
גדול־הפרופיסורים.</p>

<p>הברק אינו יודע לכתוב בקורת ואף על פי כן הוא שנון יותר מהיינה.</p>

<p>הלילה אינו יודע לחרוז חרוזים, ואף על פי כן הוא לירי לא פחות מיהואש או מוריס רוזנפלד.</p>

<p>שלחו את ילדיכם לגברת אי־דעת!</p>

<p>הדעת יודעת כל כך מעט, והמעט שהיא יודעת הוא כל כך דל וזעום, כל כך ביש־גדי, כל כך רע.</p>

<p>האי־דעת יודעת אותו דבר, אלא בשריקה על השפתים. בצחוק בעינים. בבהירות בלב.</p>

<p>הדעת היא עקרת־בית חוורת וחולנית המראה, שהאושר נמצא בדף 348 של ספר כזה וכזה.</p>

<p>האי־דעת היא בחורה צעירה ועליזה הנושאה את האושר בקרבה ואינה זקוקה לספרים מעובשים.</p>

<p>הדעת היא ספריה מאובקת, עצובה, האי־דעת היא הספרנית היפה הצעירה.</p>

<p>הדעת אינה יוצרת ואינה יודעת, האי־דעת יודעת ויוצרת.</p>

<p>תנו לילדיכם אי־חינוך טוב, רבותי!</p>

<p>שלחום את האוניברסיטה הגדולה ביותר בעולם – החוצה. הראו
להם את הספר הגדול ביותר, החשוב ביותר, רווי־הדם ביותר שיש בעולם – האדמה.
קראו להם את השירים הנשגבים ביותר שישנם בחיים – את הכתבות על גבי מצבות
ישנות, וכשיקנו לעצמם את הקורס הזה, יתן להם הפרופיסור הגדול מותיקוס
דיפלומה, שהם גמרו את הקורס.</p>

<p>למדו את ילדיכם להיות אי־מלומדים, פשוטים, רחבי־לב, תמימים, חסרי־דעת.</p>

<p>תנו לבניכם ולבנותיכם אי־חינוך גדול בכל שטחי החיים והמות, שמספרם רק <strong>אחד</strong>.</p>

<p>אתם וילדיכם (ואני וילדי) יצטרכו עוד לשכוח לא־מעט ממה שאנחנו (ואתם) יודעים, כדי להיות אנשים אינטליגנטיים.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/51900">https://benyehuda.org/read/51900</a></div></body></html>