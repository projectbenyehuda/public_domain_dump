<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יַעֲלָה קוֹמָתֵךְ</title>
	<meta name="author" content="ישראל נג'ארה"/>
</head>
<body>

<br />
סימן: ישראל

<blockquote>
<br />
</blockquote>

<blockquote>
<p>יַעֲלָה קוֹמָתֵךְ דָּמְתָה לְתָמָר / זִיו שִׂפְתוֹתַיִךְ כְּמוֹ חוּט שָׁנִי</p>

<p>חִכֵּךְ כְּיַיִן טוֹב רֵיחוֹ לֹא נָמַר / וּשְׁתֵּי עֵינַיִךְ הֵם הִרְהִיבוּנִי</p>

<p>לָמָּה זֶה דֶמַע תֵּזְלִי כְּמַר / מִדְּלִי עַיִן בּוֹ לִבַּבְתִּינִי</p>

<p>אָשִׂים אֶת אוֹיְבַיִךְ כְּתוֹא מִכְמָר / אֶצּוֹר אַהֲבָתֵךְ מִכָּל מִשְׁמָר</p>

<p>רַב לָךְ שֶׁבֶת בֵּין תֵּימָן וְאוֹמָר / שׁוּבִי כְקֶדֶם לִמְעוֹנֵךְ חֲנִי.</p>

<br />
</blockquote>

<blockquote>
<p>שׁוּבִי לְבִצָּרוֹן בַּת עֲדִינָה / אֲשֶׁר רַקָּתָהּ כְּפֶלַח רִמּוֹן</p>

<p>בְּתוֹף וְכִנּוֹר שְׂאִי רְנָנָה / כִּי לֹא תֵדְעִי עוֹד שְׁכוֹל וְאַלְמוֹן</p>

<p>רַעְיָה אִם הָיִית מָשָׁל וּשְׁנִינָה / לְצוֹר וּפְלֶשֶׁת גְּבָל וְעַמּוֹן</p>

<p>הֵן עֲבָדִים נְתַתִּים לָךְ מָנָה / כִּי אֶהְיֶה עִמָּךְ מָגֵן וְצִנָּה</p>

<p>נוּחִי יוֹנָה נוֹדֶדֶת מִקִּנָּהּ / עוּפִי לִמְקוֹמֵךְ וְשָׁם קַנְנִי.</p>

<br />
</blockquote>

<blockquote>
<p>רָחֲקוּ מְבַלְּעַיִךְ יָפָה / פְּדִיתִיךְ מִבֵּין שִׁנֵּי אֲרָיוֹת</p>

<p>אָנִיף אֶת מְעִיפַיִךְ תְּנוּפָה / אֶקַּח נָקָם בְּחֶרֶב פִּיפִיּוֹת</p>

<p>עוֹד יַעַבְדוּךְ יְלִידֵי הָרָפָה / גַּם יְשָׁרְתוּנֶךְ אֵילֵי נְבָיוֹת</p>

<p>אַחַר רוֹדְפַיִךְ אֲנִי אֶרְדְּפָה / יְבוֹאוּן לָךְ בְּתַחֲנוּן שָׂפָה</p>

<p>לֹא יֹאמְרוּ לָךְ מִשֶּׁמֶשׁ שְׁזוּפָה / עֲדִי תֻפַּיִךְ גַּם הִתְלַבְּנִי.</p>

<br />
</blockquote>

<blockquote>
<p>אֶל נְוֵה צִיּוֹן מַהֵר תַּעֲלִי / אֶל מְקוֹם זֶה נִכְסַפְתְּ רַב כֹּסֶף</p>

<p>לְקַבֵּץ נִדְחֵךְ אֶשָּׂא נֵס דִּגְלִי / נְפוּצוֹתַיִךְ אֶהְיֶה מְאַסֵּף</p>

<p>לְמַעֲנִי חִנָּם תִּגָּאֲלִי / כִּי חִנָּם נִמְכַּרְתְּ לֹא בְכֶסֶף</p>

<p>וּבְאוֹיְבֵךְ הִנְנִי יוֹסִיף לְהַפְלִיא / פִּצְחִי תְּהִלָּה קוֹלֵךְ צַהֲלִי</p>

<p>תַּמָּתִי בֹּאִי חֲסִי בְצִלִּי / אֲנִי מוֹשִׁיעֵךְ בִּי תִשָּׁעֲנִי.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/38314">https://benyehuda.org/read/38314</a></div></body></html>