<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תפילת-שווא</title>
	<meta name="author" content="אלתר דרויאנוב"/>
</head>
<body>

<p>אלו היתה תפלה עושה אפילו שליש או רביע היינו מתפללים יום-יום: יהי רצון, שלא נבוש ולא נִכָּלֵם בעסקני-הצבור שלנו. עכשו, שתפלה אינה עושה כלום, אנו בושים ונכלמים.</p>

<p>בקיוב נקהלו אנשים, שנטלו לעצמם את העבודה היפה &#8220;לשפה ולתרבות העברית&#8221;. ותהי ראשית מעשיהם להכריז ברבים, כי &#8220;בראשית היה הממון&#8221;, וגם לא הממון עצמו אלא – בעל-הממון.</p>

<p>עכשיו נתגלה הסוד לכל: לא בלי כונה קבעו עסקני &#8220;ההסתדרות לשפה ולתרבות העברית&#8221; את ועידתם הראשונה בקיוב: מרובים עשירים ו&#8220;גבירים&#8221; של קיוב ואת המבצר הזה בקשו להבקיע. מכיון ש&#8220;הם&#8221; יתרצו להעשות האפוטרופסים לעבודת התרבות והלשון, יפתחו את ידם הקמוצה וימטירו מטר-זהב על חלקתנו העזובה והשוממה.</p>

<p>ומשום שברי היה להם, לעסקני ההסתדרות, שאין כל תקוה ללשוננו ותרבותנו אלא אם יפרוש &#8220;הגביר&#8221; את כנפיו עליהן, שלחו אליו דפוטציה, ודְרָשָה דרש אחד מראשי העסקנים על חשובותו הרבּה של ה&#8220;גביר&#8221; וגם הקדימו לבשר ברבים, &#8220;שיש תקוה, כי ידו תכון עמנו&#8221;&#8230;</p>

<p>שני דברים שכחו העסקנים, שנקהלו בקיוב: ראשית, כי אם אמנם סדר עולמנו גורם, שאפילו מפעל טהור שבטהורים זקוק לעזרת הממון, מכל-מקום יש אשר אופן קבלת הממון מחלל את המפעל. ושנית, כי &#8220;הגביר&#8221; את לשוננו לא ידע ואת תרבותנו לא יכיר ובתחיתן לא יחפוץ, ומה לו ולהן. ואם גם יצלח הדבר להוציא מידו נדבה, הרי רק נדבה תהיה זו – פרור חמץ נוקשה, שמנערים אותו מעל השולחן המלא וזורקים אותו לקבצנים, שילקוטם קולט הכל.</p>

<p>תמיהני, אם לא לחש להם, לעסקני-ההסתדרות, לבם: אל תְוַתְּרוּ על איסטניסותכם, אל תהיינה עיניכם סמויות מראות את העול, אשר אתם עושים גם לכם וגם למפעלכם.  אבל הם השתיקו את לחש-לבם זה, את הכל שכחו אותה שעה וידעו רק אחת: &#8220;בראשית היה הממון&#8221;&#8230;</p>

<p>וה&#8220;גביר&#8221; אמנם שמע בלב מתפנק ומתעדן את כל השבחים, שפזרו לו ביד רחבה, שמע גם את הדרשה, שדרשו לכבודו. אבל הוא לא שכח ולא למד כלום: נער, כדרכו, פרור מעל שלחנו המלא וזרק אותו ל&#8220;קבצנים&#8221;.</p>

<p>והם ה&#8220;קבצנים&#8221;, לא עמדו בנסיון. לא דחו את הפרור הנבזה ברגל-גאוה, לא חזרו וזרקו אותו בפני אותו אדם גס, אלא שמו אותו בילקוטם וכרוז יצא מלפניהם: פלוני בן פלוני &#8220;הגביר&#8221; נדב פרור לתחית הלשון והתרבות העברית – שישו ושמחו!</p>

<p>אלו היינו איסטניסים, אלו נשמענו להמית-לבנו&#8230;</p>

<p>תפלת-שוא! אנו נשמעים רק לנהמת-השוק, איסטניסות – שם נרדף הוא לנו לבטלנות&#8230;</p>

<blockquote>
</blockquote>

<p>העולם 1911</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4480">https://benyehuda.org/read/4480</a></div></body></html>