<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָרַבִּי משֶׁה לֵיבּ מִקַּ&quot;ק סַאסוּב בַּיָּרִיד</title>
	<meta name="author" content="נחום בומזה / שמשון מלצר"/>
</head>
<body>

<blockquote>
<p>נַעֲרֵי הַחֲדָרִים, בִּפְנֵיהֶם אֲבַעְבּוּעוֹת כִּפְרָחִים,</p>

<p>מְרַדְּפִים אַחֲרֵי הָעוֹשֵׂה־נִפְלָאוֹת בַּדְּרָכִים.</p>

<p>הַבָּתִּים פְּתוּחִים, עַל־גַּבֵּי הַתְּרוֹנוֹס – הַקְּדֵרָה,</p>

<p>מִתַּחְתָּיו מְעַשֵּׁן הַכָּפִיס הָאַחֲרוֹן בַּבְּעֵרָה,</p>

<p>תַּפּוּחֵי־הָאֲדָמָה יִצְטַנְּנוּ בִּמְהֵרָה.</p>

<br />
</blockquote>

<blockquote>
<p>שְׁכוּרָה כָּל הָעִיר. נְטוּשִׁים לְחַסְדֵי הַבּוֹרֵא</p>

<p>נִשְׁאֲרוּ תִּינוֹקוֹת בָּעֲרִיסָה. הֵם בּוֹכִים, בּוֹעֲטִים,</p>

<p>צוֹעֲקִים, וְאוּלָם אֵין שׁוֹמֵע קוֹלָם הַקּוֹרֵא.</p>

<p>הַזְּבוּבִים הָרָעִים – הֵם בִּלְבַד דִּמְעָתָם הֵם שׁוֹתִים.</p>

<br />
</blockquote>

<blockquote>
<p>הֵן רַק פַּעַם אַחַת בַּשָּׁנָה הַמְּזִיגָה כָּך שׁוֹפַעַת,</p>

<p>הַגּוֹיִים מְחַבְּטִים לַיְּהוּדִים כַּף עַל כָּף.</p>

<p>הַחַמָּה בָּרָקִיע מִלְמַעְלָה תִּלְהַב</p>

<p>וְתִבְעַר בְּרֹב לַהַט,</p>

<p>וּבָאָבָק עַל־פְּנֵי הָאֲדָמָה בִּצְמָאָם מַצְנִיפִים</p>

<p>בְּרִיּוֹתָיו שֶל הַבּוֹרֵא – הַסּוּסִים הָעֲיֵפִים.</p>

<br />
</blockquote>

<blockquote>
<p>יוֹם־יָרִיד בְּקַ&quot;ק סַאסוּב. בְּקוֹלוֹת שֶׁל אַלְפֵי כַּוָּרוֹת</p>

<p>מַחֲרִישׁ הַיָּרִיד רַעַשׁ־יַעַר וְשִׂיחַ־שָׂדֶה.</p>

<p>&#8216;לָקְחוּ עִיר וְהִנִּיחוּ כֻּלָּהּ לַהֶפְקֵר&#8217; –</p>

<p>בִּרְעָדָה משֶׁה לֵיבּ מִקַּ&quot;ק בְּרוֹד מְהַרְהֵר.</p>

<br />
</blockquote>

<blockquote>
<p>'הוֹי בּוֹרֵא הָעוֹלָם, אֵיכָכָה וְכֵיצַד יְתֹאָר,</p>

<p>שֶׁבָּרְדִיפָה אַחֲרֵי הַפְּרוּטָה הָעֲלוּבָה בַּשְּׁוָקִים</p>

<p>יִשְׁכְּחוּ הַבְּרִיּוֹת יָפְיְךָ הַשָּׁפוּךְ בָּעֲמָקִים,</p>

<p>גְּדֻלָּתְךָ הַנִּרְאֵית עַל גִּבְעָה וְעַל הָר?</p>

<br />
</blockquote>

<blockquote>
<p>הָכֵיצַד בָּרְדִיפָה אַחֲרֵי הַפְּרוּטָה הָעֲלוּבָה</p>

<p>שׁוֹכְחִים תִּינוֹקוֹת עִם גָּרֶדֶת בְּאֵשׁ צְרוּבָה?'</p>

<p>וְרָאשִׁים עִם גָּרֶדֶת כָּאֵשׁ בּוֹעֲרָה וְלוֹהֶטֶת</p>

<p>מְרַפֵּא משֶׁה לֵיבּ בַּמַּטְלִית הַקָּרָה הַנִּסְחֶטֶת.</p>

<br />
</blockquote>

<blockquote>
<p>וּבִשְנֵי דְלָיִים מִבְּאֵרוֹ שֶל מִיקוֹלַאי הוּא שוֹאֵב</p>

<p>וּמַשְׁקֶה בָּם כָּל סוּס – בַּעַל־חַיִּים הָאִלֵּם, הֶעָיֵף,</p>

<p>הוּא הוֹלֵךְ וּמַתִּירָם וּמוֹלִיכָם וּמַעֲמִידָם בִּמְקוֹם־צֵל</p>

<p>וּמְדַבֵּר אֶל עַצְמוֹ בַּחֲשַׁאי וּבְזֶה הַלָּשׁוֹן:</p>

<p>'נְשָׁמוֹת קְדוֹשׁוֹת, הִתְפַּלֵּלְנָה לָאֵל,</p>

<p>בַּל תִּפְרַח הַצַּרַעַת בְּרָאשֵׁיהֶם שֶל יַלְדֵי יִשְׂרָאֵל&#8230;'</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50309">https://benyehuda.org/read/50309</a></div></body></html>