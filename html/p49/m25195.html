<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[צבי נעים נְתָנוֹ]</title>
	<meta name="author" content="שמואל הנגיד"/>
</head>
<body>

<blockquote>
<p>U – – – U – – – U //– – U – – – U – – – U – –</p>
</blockquote>

<blockquote>
<p>צְבִי נָעִים, נְתָנוֹ אֵל בְּרָכָה // בְּאַרְצוֹ, הַעֲלֵנִי מִשְּׂבָכָה</p>

<p>וְרַוֵּנִי צְדָקָה מִלְּשׁוֹנָךְ, // כְּצַפִּיחִית בְּיֵין הַטּוֹב מְסוּכָה.</p>

<p>הֲיֵשׁ יִתְרוֹן לְךָ כִּי תַךְ לְבָבוֹת // בּאוֹר פָּנִים וְשֵׂעָר כַּחֲשֵׁכָה,</p>

<p>וּבַת־עַיִן שְׁחַרְחֹרֶת כְּלַיִל // עֲלֵי לֶחִי אֲדַמְדֶּמֶת, כְּבוֹכָה?</p>

<p>וְאֵיךְ תַּעַשׂ מְלַאכְתָּךְ בַּקְּרָבִים // וּבַלְּבָבוֹת – וְלֹא תֵדַע מְלָאכָה!</p>

<p>וְתִגְבַּר עַל גְּבִירִים, לֹא בְּנֶשֶׁק // וּבִשְׁלָחִים וְלֹא בַמַּעֲרָכָה,</p>

<p>וְתִרְפָּא הָאֲנוּשִׁים מִבְּלִי שִׁית // צֳרִי, אוֹ שׂוּם עֲלֵי מַכָּה אֲרוּכָה!</p>

<p>הֲבִינֵנִי, הֲיֵשׁ תִּכְלָה לְנוּדָךְ, // וְעַד מָתַי? וְאֵיכָכָה וְאֵיכָה</p>

<p>תְּהִי עוֹמֵד בְּתוֹךְ רֵעִים, וְתוֹרֵם // בְּחִצֶּךָ וְקַשְׁתָּךְ הַדְּרוּכָה?</p>

<p>וְאֵיךְ תִּבְחַר לְצַדִּיקִים תְּמוּתָה – // וְחַיֵּיהֶם וּמִיתָתָם בְּיָדְכָה!</p>

<p>וְתֵעָלֵץ בְּרָעָתָם כְּאוֹיֵב – // וְלָמָה יַעֲשֶׂה אֶת זֹאת כְּמוֹתְכָה?</p>

<p>יְדִידַי, תִּשְׁמְעוּ שִׁירִי, וְנַפְשִׁי, // כְּמוֹ תֵדְעוּ, לְיִרְאַת אֵל סְמוּכָה,</p>

<p>וְלוֹ פֵשֶׁר כְּפֵשֶׁר שִׁיר שְׁלֹמֹה // בְּ&#8217;דוֹדִי צַח' וְ&#8217;עַיִן כַּבְּרֵכָה'.</p>

<p>שְׁמַע, אָדוֹן, מְשָׁרֵת אֶת עֲבָדָיו, // כְּמוֹ שֶׁמֶשׁ לְשָׁרְתֵנוּ עֲרוּכָה,</p>

<p>אֲשֶׁר שֵׁמַע שְׁמוֹ יָרַח לְרָחוֹק // כְּמוֹ עַל אֵשׁ, וְשֶׁמֶן טוֹב בְּסִיכָה,</p>

<p>תְּצַוֵּנִי לְהַשְׁלִים אֶת אֲנָשִׁים // מְצָאתִימוֹ כְּמוֹ עוּגָה הֲפוּכָה,</p>

<p>מְכָרוּנִי בְּיוֹם רָעָה כְּיוֹסֵף // בְּלִי עָווֹן, וְאוּלָם בַּעֲבוּרְכָה,</p>

<p>וְדִמּוּ לַהֲנִיאֵנִי וְלָדוּךְ // יְחִידָתִי, כְּנִקְלֶה, בַּמְּדוֹכָה</p>

<p>וְלִי לִבָּה, כְּמוֹ תֵדַע, יְקָרָה, // וְנֶפֶשׁ לֹא לְבִזָּיוֹן נְסוּכָה!</p>

<p>אֱמֹר לָהֶם: הֲלָנֶצַח מְרִיבָה, // וְאִם אֵיבָה לְעוֹלָמִים מְשׁוּכָה,</p>

<p>וְאִם שִׂטְנָה – הֲתֵלֵד עַד זְקוּנִים, // וּבַת שָׁלוֹם – הֲמִלֶּדֶת חֲשׂוּכָה?</p>

<p>אֲנִי אַעַשׂ כְּמִצְוָתָךְ, לְמַעַן // דְּבָרֶיךָ בְּנַפְשִׁי כַהֲלָכָה</p>

<p>וְעַל יָדִי אֱהִי נוֹשֵׁק בְּעָבְרָם, // וְאוּלָם אַל תְּהִי לָהֶם נְשִׁיכָה</p>

<p>וְאִם בָּאוּ בְּצֵל בֵּיתִי – אֲכַבֵּד // יְצוּעָם, וַאֲכַסֵּם בַּשְּׂמִיכָה,</p>

<p>וּמִקֶּדֶם אֲשָׁרֵת הַגְּבִירִים // בְּתוֹךְ בֵּיתִי וְאֵין נַפְשִׁי נְמוּכָה,</p>

<p>וְאֶחְשֹׁב אֶת עֲבוֹדָתִי לְנֶגְדָּם, // בְּהַשְׁקוֹתָם וְהַבְרוֹתָם, מְלוּכָה.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/25195">https://benyehuda.org/read/25195</a></div></body></html>