<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לכל זמן</title>
	<meta name="author" content="שמואל הנגיד"/>
</head>
<body>

<h1 id="לכלזמןרשמואלהנגיד">לכל זמן / ר' שמואל הנגיד</h1>

<h2 id="ולהגואבאליבעץאצחאבהמןאלדיאנין">ולה גואב אלי בעץ אצחאבה מן אלדיאנין</h2>

<h2 id="ולותשובהאלאחדמחבריומןהדינים">ולו תשובה אל אחד מחבריו מן הדינים</h2>

<blockquote>
<p>לַכֹּל זְמַן, וּלְכָל נְדֹד קָצֶה וְשָׂפָה,   אַךְ אֵין לְנוּדִי קֵץ וְקֵצֶה עַד אֲסִיפָה,</p>
</blockquote>

<blockquote>
<p>וּלְתַחֲלוּאִים יֵשׁ תְּרוּפָה, אַךְ לְחָלְיִי  מֵהַזְּמַן הַמַּר וְהָרַע אֵין תְּרוּפָה!</p>
</blockquote>

<blockquote>
<p>שָׁלְחָה פְרִידָה אֵשׁ בְּרוּחִי, לֹא בְּגוּפִי, אַחַי, כְּיוֹם נָדָב בְּכוּ אֶת הַשְּׂרֵפָה!</p>
</blockquote>

<blockquote>
<p>אָחוּס, בְּנֹד, דּוֹדִי וְאוֹכִיחוֹ בְּשׁוּבוּ   אַהְבָה מְסֻתָּרֶת וְתוֹכַחַת חֲשׂוּפָה.</p>
</blockquote>

<blockquote>
<p>אֹמַר לְפִי: הַנַּח לְזוּתָךְ, כִּי מְכַתֵּב   מָהִיר יְכַתֵּב אֶת לְזוּת לָשׁוֹן וְשָׂפָה.     5</p>
</blockquote>

<blockquote>
<p>לַמֵּד לְשׁוֹנָךְ אֶת דְּבַר צֶדֶק, כְּאָחִי   יִצְחָק, אֲשֶׁר שִׂיחוֹ וְאִמְרָתוֹ צְרוּפָה.</p>
</blockquote>

<blockquote>
<p>שָׁוָה בְתַלְמוּדוֹ מְלֻמָּדָה, וְאֵין הִין   וָהִין בְּתוֹרָתוֹ וְלֹא אֵיפָה וְאֵיפָה.</p>
</blockquote>

<blockquote>
<p>אִלּוּ יְמֵי מִקְדָּשׁ יְהִי מַשִּׁיג – הֱבִינָם  חִדּוּשׁ לְבָנָה מִסְּפִירַת הַתְּקוּפָה.</p>
</blockquote>

<blockquote>
<p>יַצִּיל אֲשֶׁר שֻׁטַּף בְּשִׁבֹּלֶת חֲמָסִים,   וָדַל אֲשֶׁר הֻנַּח וְשִׁבָּלְתּוֹ שְׁדוּפָה.</p>
</blockquote>

<blockquote>
<p>חָזְתָה עֲדַת עָוֶל שְׁפַטֶיךָ וְכִי לֹא תוֹעִיל, בְשָׁפְטֶךָ, לְנִפְתָּלִים סְלִיפָה –       10</p>
</blockquote>

<blockquote>
<p>שָׁבָה וְרָדְפָה לַחֲנֹן דַּלִּים בְּהוֹנָהּ,   אַחַר אֲשֶׁר הָיְתָה בְהוֹן דַּלִּים רְדוּפָה.</p>
</blockquote>

<blockquote>
<p>אִגַּרְתְּךָ בָּאָה, וְהָיְתָה לִּי כְמַיִם קָרִים בְּיּוֹם שָׁרָב עֲלֵי נֶפֶשׁ עֲיֵפָה,</p>
</blockquote>

<blockquote>
<p>יָקְרָה בְעֵינַי, כַּאֲשֶׁר יָקַר לְנַפְשִׁי    חֹק מַעֲשֵׂר רִאשׁוֹן, וְלַכֹּהֵן תְּנוּפָה,</p>
</blockquote>

<blockquote>
<p>מִכְתַּב יְהוּדָה וַהֲגוּת עֵבֶר וְחָכַמְת   יָוָן וְעַל מִשְׁקַל בְּנֵי עֵפֶר וְעֵיפָה.</p>
</blockquote>

<blockquote>
<p>קַבֵּל תְּהִלָּתִי מְקוֹם שִׁירָךְ, וְאִם לֹא  תֻתַּן שְׁחַרְחֹרֶת מְקוֹם בָּרָה וְיָפָה.     15</p>
</blockquote>

<blockquote>
<p>זֶה שִׁיר וְזֶה שִׁיר אַךְ לְחֹם צַח לֹא אֲדָמֶּה   חֹרֶף, וּבַת מֶלֶךְ – אֱלֵי שִׁפְחָה חֲרוּפָה!
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/2730">https://bybe.benyehuda.org/read/2730</a></div></body></html>