<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לְבֶן משֶׁה</title>
	<meta name="author" content="שמואל הנגיד"/>
</head>
<body>

<p>וַאֲנִי שָלַחְתִּי אֵלָיו שִׁיר לְאַחַת מִמִּלְחֲמוֹתָיו וְעָנַנִי בְּזֶה הַשִּׁיר:</p>

<br>  

<blockquote>
<p>לְבֶן משֶׁה נְבִיא אֵל, אוֹ קְרוֹבוֹ / אֲשֶׁר אָבִיו, לְחָכְמָתוֹ, אֲהֵבוֹ,</p>

<p>אֲשֶׁר מֵעָיו כְּמֵי יָם יֶהֱמָיוּן / בְּזָכְרוֹ לוֹ וּמִדֵּי דַבְּרוֹ בוֹ,</p>

<p>וְהַמּוֹשֵׁךְ כְּמוֹ נַחַל, בְּעָרְכוֹ / תְּעוּדָה הַחֲקוּקָה עַל לְבָבוֹ,</p>

<p>בְּבוֹא שִׁירוֹ אֱלֵי אָבִיו פְּתָחוֹ / וְשָׁת לִבּוֹ לְהָבִין מַה כְּתָבוֹ –</p>

<p>וְהִנֵּה מַעֲנֶה מִסּוֹד אֱלֹהִים, / הֱכִינוֹ עַל כְּתָב מִפִּי כְּרוּבוֹ,</p>

<p>וּמִכְתָּב כַּעֲטֶרֶת בֶּן מְלָכִים,  / מְפֻתַּחַת בְּמַשְׂכִּיּוֹת זְהָבוֹ,</p>

<p>כְּתָב הֵנִיס יְגוֹן לִבּוֹ, וְאָחַז  / בְּיַד גִּילוֹ אֲשֶׁר נָס, וְהֱשִׁיבוֹ,</p>

<p>וּמָחָה אֶת חֲרוֹן אַפּוֹ וְקִצְפּוֹ / כְּצַלַּחַת, וְכָל עָצְבּוֹ וְרִיבוֹ,</p>

<p>וְהָיָה תּוֹךְ יְחִידָתוֹ כְּאֵב לֵב  / אֲשֶׁר קוֹדֵר וּמִשְׁתּוֹמֵם עֲזָבוֹ –</p>

<p>וְהָיוּ לוֹ דְּבָרָיו הַנְּעִימִים  / קְמִיעָה הַמְּסִירָה אֶת כְּאֵבוֹ.</p>

<p>יְהִי לוֹ אֵל לְמוֹשָׁעוֹת, וּמִסְעָד / לְעוֹלָמִים בְּכָל מוֹצָא וּמָבוֹא,</p>

<p>וְיַפְלִיא לַעֲשׂוֹת לוֹ אֶת חֲסָדָיו, / וְיִתְעַנֵּג יְמֵי חַיָּיו בְּטוּבוֹ!
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1157">https://benyehuda.org/read/1157</a></div></body></html>