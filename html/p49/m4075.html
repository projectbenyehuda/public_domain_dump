<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הנמצא ברעי מר</title>
	<meta name="author" content="שמואל הנגיד"/>
</head>
<body>

<blockquote>
<p>וּמְצָאָהוּ, יוֹקִירֵהוּ הָאֵל, חֲלִישׁוּת הַכֹּחַ וְהַגּוּף מִדֶּרֶך הַזִּקְנָה בַּמִּלְחָמָה אֲשֶׁר הָיְתָה בַּקַּיִץ שֶׁל שְׁנַת תתי&quot;ד [4814; 1054] וְאָמַר בָּזֶה שִׁיר כְּמִתְאוֹנֵן:</p>
</blockquote>

<br>  

<blockquote>
<p>הֲנִמְצָא בְּרֵעַי מַר לְבָבוֹ לְמָרוֹתַי / וְאִם אֶמְצְאָה בַעְלַת נְהִי רַב בְּגָרוֹתַי</p>
</blockquote>

<blockquote>
<p>וְאִם יַחֲלִיף רַגְלָיו צְבִי לִי וְאָרוּץ בָּם / לְתַנִּים וְיוֹרוּנִי סְפֹד עַל בְּחוּרוֹתָי?</p>
</blockquote>

<blockquote>
<p>הֲיֵשׁ, אַחֲרֵי אַחַת וְשִׁשִּׁים עֲבַרְתִּימוֹ, / בְּנַפְשִׁי מְקוֹם חֵפֶץ כְּשַׂעְרָה בְּשָׁרוֹתַי,</p>
</blockquote>

<blockquote>
<p>וְאַחַר עֲצֹר שַׁחַק עֲנַן אוֹר עֲלוּמַי – טַל- / עֲלוּמִים זְמַן יוֹרִיד וְיַשְׁכִּיב בְּאוֹרוֹתָי?</p>
</blockquote>

<blockquote>
<p>ואַחַר כְּהוֹת נֵרוֹת־בְּחוּרַי – הֲיֵשׁ לִיצֹק / כְּמֵאָז, מְאוֹר שֶׁמֶן־בְּחוּרִים בְּנֵרוֹתָי?</p>
</blockquote>

<blockquote>
<p>קְבוּרוֹת חֲבֵרַי דִּבְּרוּ כִּי אֲנִי בָהֶם / לְמָחָר, וְעִמָּם אָהֳלִי אַט בְּגֵרוּתַי</p>
</blockquote>

<blockquote>
<p>וְאִם אֵין אֲנִי שָׁב אֶל נְעוּרַי אֲחוֹרַנִּית – / קְחוּ אֵת וְהָחֵלּוּ לְהָכִין קְבוּרוֹתָי!</p>
</blockquote>

<blockquote>
<p>יְגוֹנֵי זְקוּנִים הֶעֱלוּ עַל לְבָבִי אֵש־ / יְקוֹדִים, לְשׁוֹנוֹתָם מְאִירוֹת בְּשַׂעְרוֹתַי,</p>
</blockquote>

<blockquote>
<p>וְצִירֵי חֲלוּשָׁה עוֹרְרוּ מַחֲלֵי בִרְכַּי, / וְהִנֵּה אֲנִי כוֹשֵׁל בְּמִישׁוֹר בְּחַצְרוֹתַי!</p>
</blockquote>

<blockquote>
<p>אֲנִי אֵבְךְּ נַפְשִׁי, כִּי יְקָרָה מְאֹד נַפְשִׁי, / וְלִי נָאֲוָה לִסְפֹּד וְלִבְכּוֹת יְקָרוֹתַי,</p>
</blockquote>

<blockquote>
<p>וְאֶרְאֶה, בְּהִתְלַבֵּן זְקָנִי, בְּמוֹרָשַׁי / מְקוֹם שַׁחֲרוּת זֹקֶן כְּפִיחַ בְּסִירוֹתַי</p>
</blockquote>

<blockquote>
<p>וְלוּ אֵרְדְּ בּוֹ כִּמְעַט אֲסַרְתִּיו בְּמֵיתָר עַד / אֲשֶׁר לֹא יְנוֹפֵף יָד לְהַלְבִּין שְׁחֹרוֹתָי.</p>
</blockquote>

<blockquote>
<p>וְלוּ אֵשׁ יְגוֹנִים לִהֲטָה קָדְקֳדִי, הָיוּ / צְרִי אֵשׁ יְגוֹנִים – מֵי עֲנָבִים בְּפוּרוֹתַי,</p>
</blockquote>

<blockquote>
<p>וְאוּלָם בְּזִקְנָה נִנְעֲרוּ מֵי־נְעוּרַי מִן / זְקָנִי, וְזִקְנָה נִאֲצַתְנִי לְנַעְרוֹתָי!</p>
</blockquote>

<blockquote>
<p>וּמִי יִתְּנֵנִי כָאֱלֹהִים וְאֶתְבּוֹנֵן / הֲקָרוֹב וְאִם רָחוֹק יְהִי יוֹם מְגוּרוֹתַי</p>
</blockquote>

<blockquote>
<p>וְכַמָּה אֱהִי עָפָר בְּקִבְרִי בְּלִי רוּחַ, / וּמָתַי תְּחִי רוּחִי וְתֻפַּח בְּעַפְרוֹתַי</p>
</blockquote>

<blockquote>
<p>וְיֹאמַר לְבָבִי כִּי אֱחִי עוֹד, וְאִם יִכְאַב / בְּשָׂרִי – יְרַפֵּא אֵל אֱלֹהִים חֲבוּרוֹתַי,</p>
</blockquote>

<blockquote>
<p>וְיִתֶּן אֱיָל חֵלֶף לְחָלְשִׁי, וְיִתֶּן לִי / כְּכֹחַ בְּאֶבְרוֹת הַנְשָׁרִים בְּאֶבְרוֹתַי,</p>
</blockquote>

<blockquote>
<p>וְכֵן יַעֲשֶׂה לִי אֵל בְּטוּבוֹ וְחַסְדּוֹ, כִּי / בְּאֵל מַחֲסִי שַׂמְתִּי בְּעוֹדִי, וְשִׂבְרוֹתַי.</p>
</blockquote>

<blockquote>
<p>וְיֹאמְרוּ אֲנָשִׁים כִּי מְנוּחָה בְּקֶבֶר יֵשׁ – / וְאֶדְאַג אֲנִי פֶּן אֶפְגְּעָה בּוֹ בְּסָרוֹתָי.</p>
</blockquote>

<blockquote>
<p>וְהֵם יִקְרְאוּ מָוֶת &#8216;הֲלִיכָה אֱלֵי אָבוֹת&#8217; / וְצָדְקוּ, לְמַעַן שָׁם אֲבוֹתַי וְהוֹרוֹתָי.</p>
</blockquote>

<blockquote>
<p>עֲלֵי מָה בְּיוֹם מוֹתִי תְּחִישׁוּן בְּגוּפָתִי / אֱלֵי צֵל שְׁאוֹל, מִצֵּל מְעוֹנִי וְקוֹרוֹתַי</p>
</blockquote>

<blockquote>
<p>וְלָמָה תְּצוּרוּן עַל בְּשָׂרִי בְּתַכְרִיכֵי / קְבוּרָה וְשָׁם אֶבְלֶה אֲנִי עִם צְרוֹרוֹתָי!</p>
</blockquote>

<blockquote>
<p>וְלָמָּה בְּמַיִם תִּטְבְּלוּנִי לְהִטַּהֵר – / וּמָחָר תְּטַנֵּף צַחֲנָתִי חֲגוֹרוֹתָי!</p>
</blockquote>

<blockquote>
<p>אֱלֹהִים, כְּבָר עָבְרוּ זְמַנִּים וְדוֹרוֹת עַל / אֲדָמָה וְהָיִיתִי כְּאַיִן בְּדוֹרוֹתַי,</p>
</blockquote>

<blockquote>
<p>וְאַחַר, פְּקַדְתַּנִי לְרָצוֹן וְיָצָאתִי, / לְבַל אֶשְׁאֲלָה צֵאת מִמְּךָ, אֶל מְכוֹרוֹתַי</p>
</blockquote>

<blockquote>
<p>וְאַחַר יְצִיאָתִי – לְהַוּוֹת נְתַתַּנִי / וּמָקוֹר לְמִקְרוֹתַי וְכִצְרוֹר לְצָרוֹתָי.</p>
</blockquote>

<blockquote>
<p>וְאַתָּה יְצַרְתַּנִי בְּעוֹלָם, יְפֵה מַרְאֶה – / וְאַתָּה בְּאַחְרִיתִי תְּשַׁנֶּה יְצִירוֹתָי.</p>
</blockquote>

<blockquote>
<p>וְאוּלָם צְדָקָה מַעֲשֶׂיךָ, וְאִמְרָתָךְ / אֱמוּנָה – וְרוּחַ פִּי מְעֻקָּל, וְאִמְרוֹתָי.</p>
</blockquote>

<blockquote>
<p>קְחוּ לִי מְגִלָּה וַעֲשׂוּ לִי דְיוֹ וָעֵט / לְיָדִי וְאַשְׁחִירָהּ כְּהַיּוֹם בְּקוֹרוֹתַי,</p>
</blockquote>

<blockquote>
<p>וְאֶקְרָא וְתִזַּלְנָה כְּעֵינַי מְאוֹרוֹתַי, לְמַעַן בְּקֶבֶר לֹא אֲדַמַּע מְאוֹרוֹתַי,</p>
</blockquote>

<blockquote>
<p>וְאֶבְכֶּה עֲלֵי צוּרָה יְפֵיפָה יְאִיצוּן בָּהּ, / לְמוֹעֵד בְּנֵי אָדָם, חֲבֵרַי וְחַבְרוֹתַי,</p>
</blockquote>

<blockquote>
<p>וְיִפְעָה כְּבוּדָה, כָּל כְּבוֹדָהּ בְּכַסּוֹתָהּ / בְּעָפָר, וּבִסְתֹם פִּי, וְעַצֵּם שְׁמוּרוֹתַי,</p>
</blockquote>

<blockquote>
<p>וְכִי אָז יְהִי דוֹמֵם בְּאָרוֹן, כְּמוֹ אֶבֶן / בְּלֶב יָם, לְשׁוֹנִי הַמְסַפֵּר גְּבוּרוֹתַי,</p>
</blockquote>

<blockquote>
<p>וְעֵינִי, אֲשֶׁר חָזְתָה פְּלָאִים, אֲזַי תֵּעַשׁ / בְּחוֹרָהּ בְּרִקָּבוֹן, וְתִמַּק בְּנִקְרוֹתַי</p>
</blockquote>

<blockquote>
<p>וְכִי אֵין בְּחֵךְ טַעַם וְשִׂיחַ, וְאֵין שֵׁמַע / לְאָזְנַי, וּבָטְלָה יָד, וּבָטְלוּ מְמַהְרוֹתָי.</p>
</blockquote>

<blockquote>
<p>וְרָעָה אֲשֵׁר רָעָה וּמָרָה עֲלֵי כָל זֹאת / עֲלוֹתִי לְמִשְׁפָּט מִן רְגָבַי וְקִבְרוֹתַי,</p>
</blockquote>

<blockquote>
<p>וְכִי כָל פְּעֻלּוֹתַי שְׁקוּלוֹת בְּמֹאזְנַיִם, / בְּכַף זֹאת זְכֻיּוֹתַי וּבָזֹאת מְרוֹרוֹתַי.</p>
</blockquote>

<blockquote>
<p>וְאוּלַי יְהִי מַלְאָךְ וּמֵלִיץ בְּדָבָר טוֹב / לְהָרִים עֲווֹנוֹתַי וְהַשְׁפֵּל יְשָׁרוֹתַי,</p>
</blockquote>

<blockquote>
<p>וְיַזְכִּיר, בְּהִשָּׁפְטִי, לְצוּרִי, חֲקִירוֹתַי / בְּדָתֵי תְעוּדוֹתַי וְדָרְשִׁי בְּתוֹרוֹתַי,</p>
</blockquote>

<blockquote>
<p>וְאֶשְׁמַע: כְּבָר רָצָה אֱלֹהִים פְּעָלֶיךָ! / וְתֵרֵד בְּכָזֹאת מֵעֲבֵרַי כְּשׁוּרוֹתַי</p>
</blockquote>

<blockquote>
<p>וְאֶשְׂמַח בְּצֵאתִי אֶל כְּבוֹד אֵל לְאָסְפֵנִי / וְאֶשְׂמַח בְּהֵאָסֵף יְרֵחִי וְאוֹרוֹתָי.
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4075">https://benyehuda.org/read/4075</a></div></body></html>