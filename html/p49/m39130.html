<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[תֵּדַע בְּנִי כִּי צוּר]</title>
	<meta name="author" content="שמואל הנגיד"/>
</head>
<body>

<blockquote>
<br />
</blockquote>

<p><strong>ארגוזה</strong> – והוא בערבי שם כל שיר שחרז חציו מחרז סופו והוא הנקרא בלשוננו ״שיר חרוז״.</p>

<blockquote>
<br />
</blockquote>

<blockquote>
<p>תֵּדַע בְּנִי כִּי צוּר יְצָרָךְ נוֹרָא</p>

<p>לָכֵן יְרָא אוֹתוֹ וְחֻקָּיו שָׁמְרָה</p>

<p>וּתְהִי בְּכָל מִפְעָל וְכָל מַאְמָרָה</p>

<p>מִלִּבְּךָ עַל לִבְּךָ מִשְׁמָרָה</p>

<p>חַרְצֹב זְדוֹנָךְ מִמְּךָ הַתִּירָה</p>

<p>וּנְטַע מְקוֹמוֹ תֹּם וְאָוֶן עָקְרָה</p>

<p>הַוַּת רְמִיָּה מִמְּעוֹנָךְ בַּעְרָה</p>

<p>כִּי מִלְּפָנִים אֵת־אֲנָשִׁים דָּקְרָה</p>

<p>אַל בַּחֲדָרִים חֶטְאֲךָ תַּסְתִּירָה</p>

<p>כִּי אֵין לְאִישׁ מֵעֵין אֱלֹהִים סִתְרָה</p>

<p>הוֹדֵה וְשׁוּב מֵחֵטְא לְאֵל וּלְנִבְרָא</p>

<p>כִּי שָׁב וּמוֹדֶה נָעֲמוּ לַמּוֹרָא</p>

<p>בַּקֵּשׁ אֱמֶת וּבְעַד צְדָקָה חָתְרָה</p>

<p>כִּי הָאֱמֶת חַיִּים וְצֶדֶק אוֹרָה</p>

<p>אַוַּת לְבָבָךְ וַחֲמָתָךְ גַּעְרָה</p>

<p>וֶהְיֵה לְדַל מַשְׂכִּיל וְלַמָּךְ עֶזְרָה</p>

<p>נַחֵם אֲבֵלִים וֶאֱמוּנִים נָצְרָה</p>

<p>וּגְמוֹל חֲסָדִים וְעַנְוָה אָזְרָה</p>

<p>מֵתִים לְוֵה וּבְכֵה וְחוֹלִים בַּקְּרָה</p>

<p>וַעְגֹם לְאֶבְיֹנָךְ בְּנֶפֶשׁ מָרָה</p>

<p>וּקְרָא יְמוֹתֶיךָ בְּדִבְרֵי תוֹרָה</p>

<p>וּדְרֹשׁ בְּתַלְמוּדָה וּבִין בַּמִּקְרָא</p>

<p>אִם לָחֳלִי רַע נַפְשְׁךָ נִמְסָרָה</p>

<p>קַבֵּל וְתוֹכַחַת אֵל וְאִם נֶעְכָּרָה</p>

<p>וּבְבוֹא מְהוּמָה רוּץ אֵל הַעְתִּירָה</p>

<p>וּשְׁמוֹ בְּטוֹב וָרַע לְטוֹבָה זָכְרָה</p>

<p>וּבְשׁוּרְךָ נֹגֵשׂ בְּחוֹב הוֹן אָגְרָה</p>

<p>וּבְזָר אֲשֶׁר נִתְפַּשׂ בְּחֵטְא הִוָּסְרָה</p>

<p>תֵּן לַאֲשֶׁר יָדוֹ מְזוֹן פִּיו חָסְרָה</p>

<p>כִּי יַד אֱלֹהֶיךָ לְךָ הֶעְשִׁירָה</p>

<p>אַךְ אֵת אֲשֶׁר תִּתֵּן בְּמִשְׁפָּט פַּזְּרָה</p>

<p>וּבְדָת, וְרֹב חֵילָךְ לְךָ הַשְׁאִירָה</p>

<p>כִּי אִם תְּפַזֵּר כֹּל וְלֹא תוֹתִירָה</p>

<p>תִּדַּל וְתִשָּׂכֵר לְזָר בַּאְגוֹרָה</p>

<p>אִם תֶּאֱהַב אַהְבַת אֲנָשִׁים שָׁבְרָה</p>

<p>רוּחָךְ לְעַם אֶרֶץ וְאִישִׁים פָּאְרָה</p>

<p>וּגְמוֹל מְהֵרָה וְעַל רַע אַחְרָה</p>

<p>תַּגְמוּל, וְכָל־הַיּוֹם שְׁלוֹמִים שַׁחְרָה</p>

<p>וּזְנַח רְעוּת רוּחַ וְהָסֵר עֶבְרָה</p>

<p>מִלִּבְּךָ וּבְרַח לְךָ מִתִּגְרָה</p>

<p>מֵרִיב לְשׁוֹנוֹת עוּף כְּבַעַל אֶבְרָה</p>

<p>וּבְבֵית כְּלוּא פִיךָ לְשׁוֹנָךְ אָסְרָה</p>

<p>וּשְׂנָא שְׁלֹשָׁה: פֶּה מְדַבֵּר סָרָה</p>

<p>וּדְבַר לְשׁוֹן פּוֹתֶה וְדִבְרֵי זָרָה</p>

<p>מַהְלַל עֲמִיתָךְ בֵּין אֲנָשִׁים בַּשְּׂרָה</p>

<p>וּבְלִבְּךָ מוּמוֹ וְדָפְיוֹ קָבְרָה</p>

<p>כַּפֵּר לְרֵעֶךָ מְרִי וַעְצָרָה</p>

<p>כִּי אִישׁ אֲשֶׁר לֹא יֶחֱטָא לֹא נִבְרָא</p>

<p>אַל תַּעֲלֵם מֵאָח לְעִתּוֹת צָרָה</p>

<p>וַעְנֵה מְדֻכָּא יוֹם בְּשִׁמְךָ יִקְרָא</p>

<p>טוֹבָה לְאִישׁ שׂוֹנֵא בְּפֶה דַבֵּרָה</p>

<p>וּבְקִרְבְּךָ מִמַּעֲשָׂיו הִשְׁתַּמְּרָה</p>

<p>וַאְשֶׁר לְךָ יַעַשׂ בְּלִבְּךָ נָטְרָה</p>

<p>וּבְעֵת אֲשֶׁר תִּמְצָא לְהָרְגוֹ מַהְרָה</p>

<p>מַמְרֵה גְבִיר יָדוֹ בְּעַמּוֹ עָצְרָה</p>

<p>חָטָא, וְאֶת נַפְשׁוֹ לְמָוֶת הֶעְרָה</p>

<p>לִפְנֵי מְלָכִים חֶלְקְךָ הַכִּירָה</p>

<p>וּשְׁבָה בְּשֵׁפֶל תַּעֲלֶה אֶל מִשְׂרָה</p>

<p>בִּיקָר אֱכוֹל וּשְׁתֵה וְלֹא אֶל שָׁכְרָה</p>

<p>וּלְבַשׁ לְשֵׁם וּקְנֵה לְהֶדֶר (בֵּית) דִּירָה</p>

<p>לִמְלַאכְתְּךָ בִּשְׁכַב עֲצֵלִים עוּרָה-</p>

<p>שַׁחַר, וּמָתְנַיִם לְעָמָל חָגְרָה</p>

<p>וּבְסַחֲרָךְ מִסְחַר נְקִיִּים סַחְרָה</p>

<p>וּבְעֵת אֲשֶׁר תָּחֵל בְּדָבָר גָּמְרָה</p>

<p>בִּפְנֵי אֱנוֹשׁ וּבְמִפְעֲלוֹתָיו תּוּרָה</p>

<p>סוֹדָיו, וְאִם נַפְשׁוֹ עֲלֵיהֶם סָגְרָה</p>

<p>אַל תַּאֲמֵן כָּל אִישׁ וְלֹא כָל אִמְרָה</p>

<p>וּדְבַר אֲשֶׁר תִּשְׁמַע בְּלִבָּךְ חָקְרָה</p>

<p>הַחְרֵשׁ בְּהַצּוֹת סוֹרֲרִים עַל דִּבְּרָה</p>

<p>יֹאמְרוּ לְךָ הוֹכַח עֲלֵי אִישׁ הִמְרָה</p>

<p>הַמְעֵט אֲמָרֶיךָ וְאֵת כָּל סִפְרָה</p>

<p>פַּלֵּס, וְעֵת תֹּאמַר בְּמִשְׁקָל אָמְרָה</p>

<p>הָקֵץ בְּנִי וּשְׁתֵּי שְׁכוּנוֹת שׁוּרָה</p>

<p>בָּעִיר, בְּזֹאת מִסְפֵּד וּבָזֹאת זִמְרָה</p>

<p>רוֹאֶה בְּקִרְיָה צָהֳלָה וַחְבוּרָה</p>

<p>יָגוֹן וּפֵרוּד אַחֲרֵיהֶם גּוּרָה</p>

<p>רוֹאֶה אֲשֶׁר יָגַע וְיָדוֹ עָשְׁרָה</p>

<p>קַנֵּא וְלַעְשׂוֹתָךְ כְּמוֹתוֹ נַהְרָה</p>

<p>רוֹאֶה בְּדוֹרוֹ תָּם וּבַעַל יִשְׁרָה</p>

<p>אִם לֵב לְךָ עָלָיו תְּהִי בָּךְ יִתְרָה</p>

<p>רוֹאֶה בְּעַפְעַפֵּי חֲבֵרוֹ שַׂעְרָה</p>

<p>אֵיךְ תַּעֲלִים אִישׁוֹנְךָ עַל קוֹרָה</p>

<p>כִּתְפוֹר קְרָעִים אֶת זְמַנָּךְ תָּפְרָה</p>

<p>כִּצְרוֹר זְהוּבִים עַל חֲבֵרְךָ צוּרָה</p>

<p>כִּקְשׁוֹר עֲדָיִים אֶת עֲצָתְךָ קָשְׁרָה</p>

<p>כֶּאְסוֹר מְלָכִים סוֹד לְבָבָךְ אָסְרָה</p>

<p>כִּשְׁבוֹר חֲרָשִׂים יִצְרְךָ שַׁבֵּרָה</p>

<p>כִּנְעוֹר שְׂמָלוֹת מִמְּרִי הִתְנַעְרָה</p>

<p>כַּעְבוֹר שְׂעָרוֹת צוֹק בְּחָכְמָה עָבְרָה</p>

<p>כִּפְתוֹר חֲלוֹם פִּלְאֵי עֲלוּמוֹת פָּתְרָה</p>

<p>כִּבְחוֹר בְּדוֹלַח אִישׁ לְחֶבְרָה בָּחְרָה</p>

<p>כִּגְדוֹר עֲלֵי צֹאן עַל נְוָתָךְ גָּדְרָה</p>

<p>כֶּאְצוֹר פְּרִי קַיִץ מְלִיצוֹת אָצְרָה</p>

<p>כִּצְבוֹר עֲפַר אֶרֶץ מְזִמּוֹת צָבְרָה</p>

<p>כִּגְזוֹר סְפִינָה יָם גְּדוֹלוֹת גָּזְרָה</p>

<p>כִּבְתוֹר אֲרִי שֶׂה לֵב מְשַׂנְאִים בָּתְרָה</p>

<p>כִּקְצוֹר יְדֵי מֵת יַד מְרֵעִים קָצְרָה</p>

<p>וּרְדוֹף רְצוֹן הָאֵל כְּצִיר עַל בִּכְרָה</p>

<p>וּכְמוֹ מְתֵי תִקְוָה לְאֵל שַׂבֵּרָה</p>

<p>וּכְמוֹ בְנֵי עֶלְיוֹן אֱמֶת סַפֵּרָה</p>

<p>שָׁלְמוּ מְאַת בַּיִת בְּחִבּוּר שִׁירָה</p>

<p>בָּהֶם מְאַת מִצְוָה כְּשֶׁמֶשׁ זָהְרָהּ</p>

<p>אִם נַפְשְׁךָ עַל נַפְשְׁךָ יָקְרָה</p>

<p>שִׂימֵם לְטוֹטָפוֹת וְלָאַזְכָּרָה</p>

<p>וּרְחַשׁ בְּטוּרֵיהֶם לְרֹאשׁ אַשְׁמוּרָה</p>

<p>יִהְיוּ לְלִוְיַת חֵן לְךָ וָעְטָרָה.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/39130">https://benyehuda.org/read/39130</a></div></body></html>