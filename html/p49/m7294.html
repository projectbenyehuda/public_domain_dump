<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[הֲיִיטַב לַנְּדִיבִים]</title>
	<meta name="author" content="שמואל הנגיד"/>
</head>
<body>

<p>ולה קול ירתי בה צדיקא לה תופי ויעזי קראבתה</p>

<p>ולו שיר קינה מקונן בו על ידידו שנפטר ומנחם את קרוביו</p>

<br>

<blockquote>
<p>הֲיִיטַב לַנְּדִיבִים טוּב פְּעָלִים – /   וּמוֹת נָדִיב כְּמוֹ מוֹת הַנְּבָלִים!</p>

<p>וְיִתְהַלֵּל בְּרָב יָמִים חֲכַם לֵב –  /   וְיוֹם מָחָר יְהוּ יָמָיו צְלָלִים!
<br><br />
בְּחֵי אֵל! בַּהֲבָלִים יַהֲלֹךְ אִישׁ /   עֲלֵי אֶרֶץ – וְלֹא יָבִין הֲבָלִים,</p>

<p>כְּאִלּוּ הַכְּסִילוּת סָגְרָה עַל    /   לְבָבֵינוּ – וְאֵינֶנּוּ כְּסִילִים,</p>

<p>וְהַחַיִּים וְהַמָּוֶת , וְאֵין בָּם   /   פְּלִילִיָּה, בְּכָל נֶפֶשׁ פְּלִילִים,</p>

<p>וּבֵינָם נִמְצְאָה אֵיבָה, כְּאֵיבַת   /  שְׁתֵּי צָרוֹת, וְיֵשׁ לָהֶם בּעָלִים,</p>

<p>יְחַבֵּל זֶה אֲשֶׁר יַעַשׂ חֲבֵרוֹ,  /    כְּעַוָּלִים – וְאֵינֵימוֹ עֲוִילִים,</p>

<p>וְיֵלֵד אִישׁ וְיֵלֵד יוֹם, וְיַלְדֵי   /   בְּנֵי אָדָם לְיַלְדֵי יוֹם אֲכוּלִים,</p>

<p>וְאִם לֹא יֶחֱזֶה הַבֵּן בְּמוֹת אָב –  /  בְּנֵי הָאָב בְּחַיֵּי אָב שְׁכוּלִים,</p>

<p>וְרַע מִזֶּה וּמִזֶּה כִּי פְּעָלָיו,   /    אֲשֶׁר הִקְדִּים, בְּמֹאזְנַיִם שְׁקוּלִים.
<br><br />
לְךָ, רֵעִי, אֲשֶׁר חֻלָּל וְאֵינוֹ,  /    לְךָ הוֹמֶה לְבָבִי כַּחֲלִילִים,</p>

<p>לְךָ רֹאשִׁי כְּמוֹ מַיִם, וְעֵינַי   /    כְּמַעְיָנִים, וְעַפְעַפַּי נְחָלִים,</p>

<p>וְלָךְ מֵעַי, כְּיוֹלֵדָה, יְחִילוּן,  /    וְיִתְקַצֵּץ לְבָבִי כַפְּתִילִים,</p>

<p>וּבִלְתָּךְ בַּחֲמַת רוּחִי אֲהַלֵךְ  /    כְּקוֹצֵף אוֹ כְּאַחַד הַסְּכָלִים,</p>

<p>וְאֵתֶּן רֹאשׁ, וְאֵאָסֵר בְּבֵית בּוֹר, /   וְאָקוּץ לַחֲנוֹת אֵצֶל אֲצִילִים,</p>

<p>לְמַעַן שִׁלְּחוּ אוֹתָךְ בְּבוֹר, אֵין  /   לְךָ מֶנְהוּ יְצִיאָה, בַּחֲבָלִים</p>

<p>וְיַעַן לֹא גְזָלוּךָ, וְאוּלָם    /    כְּבֵדִי וַחֲצִי לִבִּי גְזוּלִים.</p>

<p>יְדַעְתִּיהו ּ, וְיוֹדֵעַ אֲהוּבוֹ   /    נְהִי אוֹמֵר וְלֹא יֹאמַר הֲתוּלִים,</p>

<p>וְלֻקַּח, וַאֲשֶׁר לֻקַּח יְדִידוֹ –  /   בְּעֵינָיו כָּל יְמֵי חַיָּיו גְעוּלִים.</p>

<p>קְצַר שָׁנִים – וְזִמּוֹתָיו אֲרֻכּוֹת,  /  שְׁפַל בֶּרֶךְ – וְלִבּוֹ בַכְּסִילִים,</p>

<p>נְבוֹן דָּבָר – וּמִתְרָאֶה כְּפֶתִי,   /  גְּבַהּ לֵבָב – וְהוֹלֵךְ אֶל שְׁפָלִים,</p>

<p>וְלֹא נָתַן לְאֵל תִּפְלָה בְּעוֹדוֹ,  /   וְלֹא נָתַן כְּבוֹדוֹ לַפְּסִילִים.
<br><br />
קְרוֹבָיו, הַקְּרוֹבִים לִי כְּנַפְשִׁי,  /   יְנַחֶמְכֶם מְנַחֵם הָאֲבֵלִים</p>

<p>וְיוֹעִילְכֶם, בְּצִדְקָתוֹ וְתֻמּוֹ,  /    בְּשֶׁבֶת אוֹ בְּלֶכֶת עַל שְׁבִילִים.</p>

<p>וְלִידְידִי אֲשֶׁר גָּוַע יְכוֹנֵן   /    נְוֵה נוֹחַ כְּאַחַד הַגְּדוֹלִים,</p>

<p>וְיָסֵך ְ עַל קְבוּרָתוֹ בְּעָבִים,   /   וְיַשְׁקֶה אֶת עֲפָרוֹ בַטְּלָלִים!
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/7294">https://benyehuda.org/read/7294</a></div></body></html>