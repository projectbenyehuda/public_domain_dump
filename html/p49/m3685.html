<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[לְשׁוֹנִי אֶשְׁאֲלָה]</title>
	<meta name="author" content="שמואל הנגיד"/>
</head>
<body>

<p>וקאל פי וצף תכפינה ואנזאלה פי קברה רח[מה] אל[ל]</p>

<p>ואמר בתאור עטיפתו בתכריכים והורדתו לקברו, ירחמהו האל</p>

<blockquote>
<p>לְשׁוֹנִי, אֶשְׁאֲלָה מִמֵּךְ שְׁאֵלָה: /  בְּחַיַּי הַעֲלִי נָא קוֹל יְלָלָה</p>

<p>עֲלֵי אָחִי וְאָבִי וַאֲבִי כָל / רְצוּץ מִשְׁפָּט וְאַלְמָנָה גְּזוּלָה,</p>

<p>וְעַל נָדִיב אֲשֶׁר פָּתַח דְּלָתָיו / לְכָל עוֹבֵר – וְכָל דֶּלֶת נְעוּלָה,</p>

<p>אֲשֶׁר הִרְעָה כְּאֶחָד דֹב וּפָרָה / וְאֵין טוֹרֵף וְאֵין עוֹשֶׂה נְבָלָה.</p>

<p>רְחַצְתִּיהוּ וְהִלְבַּשְׁתִּיו וְשַׂמְתִּיו / בְּמִטָּה וַעֲלֵי פִּי קוֹל כְּחוֹלָה,</p>

<p>וְהוֹלַכְתִּיו אֱלֵי קִבְרוֹ, וּמַדַּי / קְרוּעִים, וַעֲטִיפָתִי שְׂמֹאלָה,</p>

<p>וְיָשְׁבוּ אוֹהֲבַי סָבִיב, וְקַמְתִּי / וְיָרַדְתִּי וְהוֹרַדְתִּיו שְׁאוֹלָה.</p>

<p>וְאָמְרוּ: הֶעֱלָהוּ שָׁם לְעוֹלָה – / וּמִי יִתֵּן וְיַעֲלֵנִי לְעוֹלָה.</p>

<p>וְאָמְרוּ: עוֹד יְיֵטִיב הַזְּמַן לָךְ / וְתָנוּחַ! הֲשִׁיבוֹתִים בְּחִילָה:</p>

<p>עֲלֵי טוּב הַזְּמַן הַזֶּה וְעַל כָּל / מְנוּחָה אַחֲרֵי אָחִי – קְלָלָה!</p>

<p>אֱיָלוּתִי, קְחָה נַפְשִׁי, לְמַעַן / נְשׁא יָגוֹן כְּמוֹ זֶה לֹא יְכוֹלָה!
<br></p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/3685">https://benyehuda.org/read/3685</a></div></body></html>