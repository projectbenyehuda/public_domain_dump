<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בן הנשיאים</title>
	<meta name="author" content="שמואל הנגיד"/>
</head>
<body>

<h1 id="בֶּןהַנְּשִׂיאִיםרשמואלהנגיד">בֶּן הַנְּשִׂיאִים / ר' שמואל הנגיד</h1>

<blockquote>
<p>וְיָצָא דְּבַר מַלְכוּת לָצֵאת הַחֲיָלוֹת לְקַצְוֵי מוֹרוֹר הַמָּקוֹם ופלגנה וְאֶסְתִּנָּה, וְנִרְאוּ שָׁם הַגְּבוּרוֹת הַגְּדוֹלוֹת וְהַנִּצּוּחִים הַחֲזַקִים. וּבְשׁוּבָם מִשָּׁם נִפְגַשׁ בְּאַנְשֵׁי מָלָקָה פִּתְאוֹם וְהִכָּה בָהֶם מַכָּה רַבָּה וַיִּפְּלוּ מֵהֶם חֲלָלִים מֵרָאשֵׁיהֶם, יוֹתֵר מִמֵּאָה, וְהִיא הָיְתָה מִלְחֶמֶת הַתְּשׁוּעָה. וּזְמַן הַנִּצּוּחַ הַזֶּה, יוֹם ב ' י &quot;א לְסִיוָן שְׁנַת תת &quot;י [4810, 4 ביוני 1050], וְאָמַר, בְּעָזְרֵהוּ הָאֵל, כָּזֶה:
<br><br />
בֶּן הַנְּשִׂיאִים, קוּם, וּמִיַּד נְשִׂיאָה / קַח כּוֹס, בְּבָרֶקֶת נְמַסָּה מְלֵאָה,</p>
</blockquote>

<blockquote>
<p>יִרְאוּ פְלָאִים מַחֲזוֹתָהּ, וְיוֹדוּ / כִּי הִיא לְבַדָּהּ בָּאֲדָמָה פְלִיאָה,</p>
</blockquote>

<blockquote>
<p>בִּתְמֹך צְבִי -מַשְׁקֶה גְּבִיעָה בְיָדוֹ, / נֹגַהּ אֲדַמְדַּם עַל זְרוֹעוֹ מְקִיאָה,</p>
</blockquote>

<blockquote>
<p>הָלְמָה וּמָחְאָה רֹאשׁ נְגִידִים בְּתוּלַת / כַּדִּים, בְּרֶגֶל רָשׁ לְפָנִים מְחוּאָה.</p>
</blockquote>

<blockquote>
<p>לָמָּה בְרֹאשׁ שָׂרִים תְּשַׁלֵּם גְּמוּלָם, / אִם לֹא תְדִינֵמוֹ בְּגָאוֹן וְגֵאָה?</p>
</blockquote>

<blockquote>
<p>לֶךְ נָא דְּרשׁ, לִבִּי, וְתִמְצָא כְלוּא בַת / עֵנָב, נְתַתִּיהָ בְלִבִּי כְלוּאָה,</p>
</blockquote>

<blockquote>
<p>וּשְׁאַל פְּרָת יַגִּיד לְךָ כִּי פְלָגָיו / מָתְקוּ בְעֵת עָבְרָה בְתוֹכוֹ סְבוּאָה.</p>
</blockquote>

<blockquote>
<p>אָחִי, אֱהַב מֵימֵי גְפָנִים וּמֵימֵי / בּוֹרָךְ – וּמֵימֵי נָכְרִיָּה שְׂנָאָה,</p>
</blockquote>

<blockquote>
<p>כִּי יֵשׁ לְצוּרָךְ יוֹם לְהָבִיא בְמִשְׁפָּט / עַל כָּל זְדוֹן חַטָּאת וְעַל כָּל שְׁגִיאָה.
<br><br />
קוּם נָא, בְּנִי, וּשְׁתֵה יְשׁוּעוֹת בְּכוֹס, כִּי / חָשָׁה שְׁנַת נָקָם בְּלִבּוֹ וּבָאָה.</p>
</blockquote>

<blockquote>
<p>שָׂרִים, רְדָפוּנוּ בְרֹאשׁ הַר כְּקוֹרֵא – / הִנֵּה מְצָאנוּם בַּעֲמָקִים מְצִיאָה,</p>
</blockquote>

<blockquote>
<p>וּבְנֵי פְלִשְׁתִּים, שָׁבְרוּ חֹק, וְאָלָה / בָּזוּ, בְּלִי פֶּשַׁע וּמֵאֵין חֲטָאָה –</p>
</blockquote>

<blockquote>
<p>הִנֵּה כְצֹאן אָדָם נְטוּשִׁים בְּמִישׁוֹר / אֶרֶץ, וְאֶרֶץ אֶל דְּמֵיהֶם צְמֵאָה.</p>
</blockquote>

<blockquote>
<p>מַהֵר, בְּיוֹם כָּזֶה, דְּרֹש דַּם נְקִיִּים, / אֵלֶּה שְׁפָכוּהוּ בְּיוֹם הַתְּלָאָה,</p>
</blockquote>

<blockquote>
<p>עַד יִשְׁמְעוּ גּוֹיִים בְּאַפְסֵי אֲרָצוֹת / כִּי יֵשׁ פְּרִי לִמְרִי, וְלַשָּׁוְא תְבוּאָה!</p>
</blockquote>

<blockquote>
<p>קַמְנוּ אֱלֵי חִצִּים כְּעוֹף, וַחֲנִיתוֹת / כִּלְשׁוֹן שְׁפִיפוֹן, וַחֲרָבוֹת כְּשׁוֹאָה,</p>
</blockquote>

<blockquote>
<p>וּלְבַת מְצַהֶלֶת אֲשֶׁר מִבְּלִי שׁוֹט / הִיא לַאֲשֶׁר נָרוּץ וְנִרְצֶה נְבִיאָהּ.</p>
</blockquote>

<blockquote>
<p>נָפְלָה מְחִתָּה עַל פְּנֵיהֶם – וְהָיְתָה / עַל קָדְקָדָם מִימֵי יְצִירָה תְלוּאָה,</p>
</blockquote>

<blockquote>
<p>וַנַחֲרֵם אוֹתָם בְּרֶגַע בְּמַכַּת / אַבְדָּן בְּלִי סָרָה וּמֵאֵין רְפוּאָה.</p>
</blockquote>

<blockquote>
<p>תִּשְׁמַע, לְמַפַּל הַחֲרָבוֹת בְּרֹאשָׁם, / שָׁאוֹן כְּמוֹ קִרְיָה מְלֵאָה תְשׁוּאָה,</p>
</blockquote>

<blockquote>
<p>וּבְעוֹר בְּשָׂרָם קוֹל חֲנִיתוֹת כְּקוֹל עַב / שַׁחַק יְמֵי קַיִץ בְּקָדִים בְּזוּאָה.</p>
</blockquote>

<blockquote>
<p>נַפְשִׁי מְלֵאָתַם, וְהָיוּ כְנֵפֶל / טָמוּן אֲשֶׁר הָנְעַל בְּבֶטֶן מְלֵאָה.</p>
</blockquote>

<blockquote>
<p>כַּפַּי הֲרָגוּם, גּוֹאֲלֵי דַם -עֲשׁוּקִים, / הֶרֶג בְּלִי חֶמְלָה לְאֶלֶף וּמֵאָה,</p>
</blockquote>

<blockquote>
<p>הִכּוּם כְּמוֹ פַּטִּיש יְפוֹצֵץ בְּסֶלַע, / וִידַבְּרוּ: הִנֵּה גְמוּלַת תְּנוּאָה!</p>
</blockquote>

<blockquote>
<p>אֶתְמוֹל חֲבֵרִים לַמְּלָכִים בְּאַרְמוֹן – / הַיּוֹם שְׁכֵנִים בָּחֳרָבוֹת לְקָאָה.</p>
</blockquote>

<blockquote>
<p>וַיִּבְרוּ יַחַד צְבוֹעֵי יְשִׁימוֹן / מִדַּם בְּרִיאִים, מִבְּשַׁר שֶׂה בְרִיאָה</p>
</blockquote>

<blockquote>
<p>עוֹשֶׂה לְרַע טוֹב אוֹ לְטוֹב רַע לְתֻמּוֹ / דּוֹמֶה אֱלֵי עוֹבֵד לְסֵמֶל בְּבִיאָה.</p>
</blockquote>

<blockquote>
<p>אָחִי, בְּעֵת תִּמְצָא יְמִינָךְ מְשַׂנְאִים / כָּכָה עֲשֵׂה כָּלָה וְחַלֵּק לְפֵאָה,</p>
</blockquote>

<blockquote>
<p>וּטְרֹף זְרוֹעַ צַר, כְּאַרְיֵה, וְקָדְקֹד / אוֹיֵב, וְחַנֵּק רַע כְּמַחְנַק לְבִיאָה.</p>
</blockquote>

<blockquote>
<p>לֹא יֵשׁ בְּכָל אֶרֶץ גְּנָזִים מְגֻלִּים, / גַּם לֹא בְּכָל עִתִּים מְצִיאָה מְצוּאָה,</p>
</blockquote>

<blockquote>
<p>כִּי אַחֲרִית סַעַר – לְהַשְׁקֵט, וְכֹחַ – / לַחְלשׁ, וְסוֹף חָזָּק – אֱלֵי תַחְלוּאָה.</p>
</blockquote>

<blockquote>
<p>יֶשׁ עֵת אֲשֶׁר תִּשְׂטֹם כְּעֵשָׂו וְתִשְׁאַט / כִּצְפוֹ, וְיֵשׁ עִתִּים לְרוּחַ נְכֵאָה.</p>
</blockquote>

<blockquote>
<p>הֵטֵב אֱלֵי אִישׁ טוֹב וּמֵטִיב, וְהָפֵץ / בָּאַף עֲדַת חוֹטְאָה וְהַמַּחְטִיאָה.</p>
</blockquote>

<blockquote>
<p>יֶשׁ חֵטְא אֲשֶׁר יִכְשַׁר לְסָלְחוֹ, וְכָל חֵטְא / רַב מִנְשׂא – אֵין לוֹ לְעוֹלָם נְשִׂיאָה.</p>
</blockquote>

<blockquote>
<p>אִם תַּהֲלֹךְ דֶּרֶךְ לְמוּלָךְ וְלֹא תֵט / מִפֹּה אֱלֵי פֹה – תִּקְרְךָ מְשׁוֹאָה.</p>
</blockquote>

<blockquote>
<p>אֵלִי, רְפָאתַנִי, וְכָכָה לְעוֹלָם / נַפְשִׁי בְכָל צוּקָה וְצָרָה רְפָאָה,</p>
</blockquote>

<blockquote>
<p>אִם רַב יְהִי עִמָּם וְעִמִּי מְעַטִּים – / לִפְדוֹת מְעַט עִמִּי שְׂרָפִים בְּרָאָה,</p>
</blockquote>

<blockquote>
<p>כִּי אֵין לְךָ מַעְצוֹר לְדַכֵּא חֲזָקָה / אוֹ לַעֲזֹר רָזָה וְהַנַּהֲלָאָה.</p>
</blockquote>

<blockquote>
<p>וּשְׁעֵה נְגִינוֹתַי, כְפָרִים עֲשׂוּיִים / עַל מִזְבְּחוֹתֶיךָ יְמֵי הַנְּבוּאָה!
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/3251">https://bybe.benyehuda.org/read/3251</a></div></body></html>