<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חֳדָשִׁים מִשְּׁנֵי</title>
	<meta name="author" content="שמואל הנגיד"/>
</head>
<body>

<blockquote>
<p>וקאל ירתי בעץ אקארבה מן רהט לוי</p>

<p>ואמר קינה שבה קונן על אחד מקרוביו משבט לוי</p>

<BR>

<p>חֳדָשִׁים מִשְּׁנֵי רֹגֶז חֲרוּצִים /     וְחַיִּים כַּאֲשֶׁר צָרַי חֲפֵצִים,</p>

<p>וְיִרְאַת כָּל אֲשֶׁר יִרְאֶה, כְּאִלּוּ /    אֲנִי טָלֶה וְכָל רוֹאַי שְׁחָצִים,</p>

<p>וְנוּם נָפוֹג, וְלֵב רַגָּז וְנָמוֹג  /    כְּאִלּוּ מָלְאָה עַרְשִׂי בְּקוֹצִים,</p>

<p>וְשׂבַע מֵאֲשֶׁר אָבוּס, וְשֵׁמַע   /   אֲשֶׁר אָקוּץ, וְלֹא שֵׁמַע עֲלָצִים.
<br><br />
שְׁמַע, לִבִּי, מְדָנִים מִלְשׁוֹנִי,   /   שְׁחוּטִים מַאֲמָרֵיהֶם כְּחִצִּים:</p>

<p>הֲתוּכַל לַעֲטוֹת בּוּשָׁה וְלִשְׁכַּב   /  בְּבֵית קָלוֹן עֲלֵי עֶרֶשׂ לְחָצִים –</p>

<p>וְהָאָרֶץ לְפָנֶיךָ רְחָבָה      /  וְלָךְ סוּסִים מְיֻזָּנִים אֲמֻצִּים!</p>

<p>הֱשִׁיבַנִי: הֲתִרְחַב לִי אֲדָמָה     / וְאִם אֶרְכַּב בְּפָרָשִׁים מְאִיצִים –</p>

<p>וְהַנּוֹשְׂאִים בְּכָתֵף יַהְלְכוּן אַט /    בְּסוּתִים מֵעֲלֵי כָתֵף חֲלוּצִים,</p>

<p>וְהָרוֹחְצִים בְּדַם אִשֶּׁה יְדֵיהֶם  /   פְּנֵיהֶם מִדְּמֵי אִישׁוֹן רְחוּצִים.</p>

<p>הֲכָל שָׁנָה בְּמִשְׁפַּחְתִּי מְחִתָּה  /   וּמִיָּמִים בְּבֵית אָבִי פְּרָצִים</p>

<p>וְתָמִיד אֶחֱזֶה אַחַי, וְהֵמָּה    /  בְּלִבָּם, לֹא בְּגוּפוֹתָם, מְחוּצִים?</p>

<p>לְךָ דוֹדִי וּבֶן-דּוֹדִי דְמָעַי  /     בְּעַפְעַפַּי לְקִינוֹת פִּי מְרִיצִים</p>

<p>וְאֶבָּהֵל וְאֶבָּעֵת כְּאִלּוּ  /       סְעִפַּי כַּעֲדַת אַחְאָב נְפוֹצִים,</p>

<p>בְּעַד צַדִּיק אֲשֶׁר אָחַז דְּרָכָיו /    וְהוֹסִיף, בַּאֲשֶׁר יִכְשַׁר, אֳמָצִים.</p>

<p>וְהָיְתָה כָל עֲבוֹדָתוֹ בְּחַיָּיו  /    נְתֹק מוֹטוֹת וְשַׁלֵּחַ רְצוּצִים</p>

<p>וְלִנְתֹץ אֶת נְתִיב רִשְׁעָה, וְלִבְנוֹת /   יְסוֹדֵי דָת אֱלֹהָיו הַנְּתוּצִים,</p>

<p>וְלִזְרֹעַ, כְּמוֹ זַרְעוֹ, צְדָקָה  /     וְלָקוּם, כַּאֲבוֹתָיו, בַּפְּרָצִים.</p>

<p>בְּנוֹ, קוּמָה וְקַח מִפִּי דְּבָרִים, /    הֲגִיתִימו ֹ בְּמַר נַפְשִׁי, נְחוּצִים</p>

<p>וְהֵם חַמִּים, לְמַעַן כִּי כְּתַבְתִּים  /   וְלִבִּי בִי כְּלַפִּיד אֵשׁ בְּעֵצִים.</p>

<p>וְדַע כִּי יֵשׁ עֲלֵי לִבִּי וְלֵב כָּל   /   נְבוֹן דָּבָר, כְּעַל לִבָּךְ, מְחָצִים,</p>

<p>וְכִי אֶבְלָךְ יְבַכֶּה אוֹהֲבֵי אֵל    /  וְכִי אֶבְלָךְ יְבַכֶּה כָל נְאוּצִים,</p>

<p>וּמִי שִׂמַּח בְּנֵי אֶרֶץ וּבָכָה –    /  לְבִכְיוֹ יִבְכְּיוֹן תַּמִּים וְלֵצִים.</p>

<p>קְרָא סִפְרִי וְהִתְנַחֵם, לְמַעַן     / לְצוּרָךְ אֵין, בְּרֹב אֵבֶל, חֲפֵצִים,</p>

<p>וְלֹא יִסּוֹר לְהָרִיב עִם אֱלֹהִים    / עֲלֵי רָעִים וּמִשְפָּטִים קְצוּצִים.</p>

<p>וְאוּלָם יֵשׁ לְכָל מַחְשָׁב מְחַשֵּׁב  /   וְכָל מִסְפָּר בְּתוֹךְ סֵפֶר קְבוּצִים</p>

<p>וְיוֹם יָבוֹא לְכָל אֶרֶז וְיִפֹּל,    /   וְעֵת קָצוֹר לְכָל חָצִיר, וְקִצִּים,</p>

<p>וְיֵשׁ שָׂכָר לְמִתְאַפֵּק בְּאֶבְלוֹ    /  וְיֵשׁ שָׂכָר לְנוֹהֶה עַל מְלִיצִים</p>

<p>וְלַהוֹלֵךְ יְשִׂיחוּן &#8216;בּוֹא בְּשָׁלוֹם&#8217; /    מְשָׁרְתֵי אֵל וְשָׂרִים נַעֲרָצִים.</p>

<p>וְלֹא הָיְתָה בְּךָ שִׁמְצָה – וְכָכָה, /   בְּכֵס הוּכַן לְךָ, אֵין בּוֹ שְׁמָצִים,</p>

<p>וְהָיִיתָ בְּכָל פָּרִיץ מְמָאֵס –   /   וְלָכֵן אֵין בְּמוֹשָׁבָךְ פְּרִיצִים,</p>

<p>וְהָיִיתָ לְכָל חָמוֹץ מְאַשֵּׁר –    /  שְׁבָה עִם כָּל מְאַשֵּׁר הַחֲמוֹצִים!</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2602">https://benyehuda.org/read/2602</a></div></body></html>