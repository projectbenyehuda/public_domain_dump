<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הֲתֵדַע אֶת</title>
	<meta name="author" content="שמואל הנגיד"/>
</head>
<body>

<blockquote>
<br />
</blockquote>

<blockquote>
<p>הֲתֵדַע אֶת פְּעָלַי לַחֲכָמִים, / וְלִזְקֵנִים בְּאָרְחוֹתָם תְּמִימִים,</p>

<p>וּבַחוּרִים מְתֵי יִרְאָה, וְטוֹבִים / בְּמַרְאֵיהֶם, וְלִצְעִירִים לְיָמִים? –</p>

<p>הֲכִינוֹתִי מְקוֹם מִשְׁתֶּה, וְשַׂחְתִּי: / ״עֲלוּ בַלּוּ יְמֵיכֶם בַּנְּעִימִים!</p>

<p>עֲלוּ, נָשִׂישׂ בְּטֶרֶם בּוֹא פְּרִידָה / וְאֵיד נָכוֹן לְצַלְעֵי כָל יְקוּמִים.</p>

<p>וְהַחֶבְרָה וְהַמִּחְיָה – אֲחָיוֹת, / וְהַפֵּרוּד וְהַמָּוֶת – תְּאוֹמִים!״</p>

<p>אֲזַי בָּאוּ אֱלֵי מַצָּע מְשֻׁבָּץ / בְּאַרְגָּמָן וּמַכְלוּלִים רְקוּמִים,</p>

<p>וְאֶל כֵּלִים, וְאֶל מִינֵי מְגָדִים, / בְּיַד שׁוֹעִים כְּמוֹתֵנוּ עֲרוּמִים,</p>

<p>עֲלֵי מַטַּע אֲהָלִים, בֵּין עֲנָפָיו / בְּנֵי תוֹר שׂוֹחֲקִים יַחַד וְהוֹמִים,</p>

<p>בְּיוֹם רָווּ בְּיֵין עָבִים וְשָׁכְרוּ / וְהוֹצִיאוּ צְפוּנֵיהֶם תְּלָמִים,</p>

<p>וְיָשַׁבְנוּ בְּמוֹשָׁב טוֹב, וְאֵין בּוֹ / כְּבַד לֵב, וַהֲפִיקוֹנוּ זְמָמִים.</p>

<p>וְשָׁלַחְתִּי לְבֶן יוּבַל, וּמִהַר / בְּכִנּוֹרוֹ וּמִנָּיו הַשְּׁלֵמִים,</p>

<p>וְתָמַכְתִּי בְּאֵם אֶקְדָּח פְּתוּחָה, / מְשֻׁקֶּדֶת, מְעֻלֶּפֶת לְשָׁמִים,</p>

<p>וְקָרָאתִי בְּנֵי בֵיתִי וְקָמוּ / לְבֶן שׂוֹרֵק וְנֶכֶד הַכְּרָמִים,</p>

<p>אֱלֵי עָשׁוּק מְאוֹר עוֹלָם בְּכַדּוֹ, / כְּתָמָר הָעֲשׁוּקָה בֵּין יְבָמִים,</p>

<p>וְהֵרִיקוּ מְעֻבֶּרֶת מְלֵאָה – / וְלֹא הָיְתָה מְלֵאָה בַעֲצָמִים,</p>

<p>וְהִתִּירוּ אֲסִיר־בָּצִיר, וְעָצוּר / שְׁנָתַיִם בְּלֵב כַּדִּים אֲטוּמִים,</p>

<p>וְהִנֵּה שָׂב, זְמַן שִׁפָּה בְּשָׂרוֹ, / אֲבָל עֵינוֹ מְאָדָּם כַּעֲלָמִים,</p>

<p>מְקֻטָּר – לֹא בְּאַבְקַת הַלְּבוֹנָה, / מְרֻקָּח – לֹא בְּרָאשֵׁי הַבְּשָׂמִים,</p>

<p>כְּמַרְאֵה אֵשׁ – וּמִשְׁתַּפֵּךְ כְּמַיִם, / דְּמוּת פֶּתִי – וּמֵסִית הָעֲרוּמִים,</p>

<p>וְכַבָּרָק וְיֵשׁ עִמּוֹ גְשָׁמִים – / וְיֵשׁ בָּרָק וְאֵין עִמּוֹ גְשָׁמִים.</p>

<p>שְׁפָכוּהוּ עֲלֵי גּוּפָם בְּלַיִל / וְיָצְאוּ מִלְּבוּשׁ חָשְׁכָּם עֲרֻמִּים,</p>

<p>וְלֹא יָכְלוּ, בְּעֵת נוֹסַף מְאוֹרוֹ / עֲלֵי אוֹר יוֹם, לְהַבִּיט אֶל מְרוֹמִים.</p>

<p>וְתָפְשׂוּ בוֹ – אֲבָל הִטָּם בְּחֵלֶק / שְׂפָתָיו, לֹא בְּחֹזֶק יָד וְאֵימִים,</p>

<p>וְדִבֶּר־בָּם – וְהוּא דוֹמֵם – וְהִרְקִיד / יְקָרִים כַּצְּבִי וּכְבֶן רְאֵמִים,</p>

<p>וְלִרְצוֹנָם בְּפֶתַע סָר תְּבוּנָם, / וְדַעְתָּם הָגְלְתָה הָגְלָת שְׁלוֹמִים.</p>

<p>וְרָאוּ דַל – וְלוֹ שִׁלְטוֹן עֲלֵי שַׂר, / וּפֶתִי – לוֹ מְלוּכָה עַל חֲכָמִים,</p>

<p>בְּמַרְאֵהוּ, וְטוּב טַעְמוֹ, וְרֵיחוֹ – / וְהָחְבָּאוּ בְּכוֹסוֹת הַשְּׁהָמִים,</p>

<p>וְאָדְמוּ מִפְּנִינִים עַל־יְדֵי מָךְ, / אֲסִיר הַכַּד, כְּמוֹ פָנִים אֲדֻמִּים,</p>

<p>כְּאִלּוּ אוֹר אֲשֶׁר לֻבַּשׁ, וְנֹגַהּ, / בְּרַקּוֹתָם מְדֻבָּקִים וְשׂוּמִים.</p>

<p>שְׁלָחוּהוּ עֲלֵי פִיהֶם בְּמוֹרָד – / וְעָלָה הוּא לְרֹאשׁ שָׂרִים וְרָמִים,</p>

<p>וְהִשְׁכִּיבָם לְעֵת עֶרֶב, כְּאִלּוּ / בְּמַקֶּבֶת בְּיַד יָעֵל הֲלוּמִים.</p>

<p>הֲקִימוֹתִים לְעֵת בֹּקֶר – וְאֵין בָּם / אֲשֶׁר יָקוּם וְרֹאשָׁם לֹא מְרִימִים,</p>

<p>כְּאִלּוּ אֵין לְרַגְלֵיהֶם בְּהוֹנוֹת / וְאֵין לָהֶם בְּצַוָּארָם גְּרָמִים.</p>

<p>וְאָמְרוּ לִי: ״אֱמֹר מִי אַתְּ וּמַה לָּךְ?״ / וְנִנְעָרוּ כְּנֵעוֹר מֵחֲלוֹמִים.</p>

<p>עֲנִיתִימוֹ: ״תְּנוּ אֹזֶן לְמִלִּים, יְעִידוּן בָּם מְיֻדָּעִים וְקָמִים,</p>

<p>וְישָּׁמְעוּ בְּכָל חוּצוֹת וְעַל גַּב / מְרוֹם קֶרֶת וְאֵין מַכְלִים וּמַדְמִים:</p>

<p>אֲנִי נֶכֶד קְהָת וּשְׁאֵר מְרָרִי, / מְתֵי הַשֵּׁם, מְטִיבֵי הַטְּעָמִים,</p>

<p>וּמֵאָבִי וּמִבֶּן־צוּף שְׁמוּאֵל / לְפָנִים הָעֳרוּ דָמִים בְּדָמִים,</p>

<p>וּבֵין אָבִי וּבֵין מֹשֶׁה נְבִיא אֵל / שְׁאֵר בָּשָׂר וְקִרְבַת הַלְּחוּמִים,</p>
</blockquote>

<blockquote>
<p>אֲנִי אֶקְרָא שְׁמוֹ ׳אָבִי׳, וְהוּא לִי / ׳בְּנִי׳ יִקְרָא בְּהִקָּבֵץ עֲמָמִים,</p>
</blockquote>

<blockquote>
<p>וּמִי יִמְצָא בְּיַחְסִי מוּם לְשִׁמְצָה – / חֲקֹר, תִּמְצָא אֱנוֹשׁ מָלֵא בְּמוּמִים!</p>

<p>וְלִי עֹשֶׁר וְכָבוֹד רַב, וְלָאֵל / לְבַדּוֹ עֹז וְתַעְצוּמוֹת עֲצוּמִים,</p>

<p>וּפִתְחוֹן פֶּה עֲלֵי פִיּוֹת עֲרֵבוֹת, / וּמַשָּׂא רֹאשׁ עֲלֵי רָאשִׁים כְּסוּמִים,</p>

<p>וּמַמְלָכָה עֲלֵי גִנְזֵי זְהָבִים, וּמֶמְשֶׁלֶת עֲלֵי גִנְזֵי בְּרוֹמִים,</p>

<p>בְּמוֹשָׁבִי חֲכָמִים מַחֲרִישִׁים, / וּמַשְׂכִּילִים, כְּאִלּוּ הֵם אֲשֵׁמִים,</p>

<p>וְיָקוּמוּ בְּפִיפִיּוֹת חֲסוּמוֹת / בְּעֵת עָבְרִי, וְאִישׁוֹנִים עֲצוּמִים,</p>

<p>וְיִוָּתְרוּ לְנֶגְדִּי נֶאֱלָמִים / חֲכָמִים לַעֲשׂוֹת חַיִל אֲלוּמִים,</p>

<p>וְאֶחְשֹׂף הַדְּבָרִים הַנְּגִידִים / וְהָיוּ עִנְיְנֵיהֶם נַעֲלָמִים,</p>

<p>וְאַטִּיף הַחֲרָזִים הַיְּקָרִים / וְאֵין לָהֶם בְּתֵבֵל אָח וְדוֹמִים,</p>

<p>וְעַל כָּל זֹאת, וְטוֹב מִזֹּאת וּמִזֹּאת, / בְּכָל יָכְלִי פְּעָלַי לֹא זְעוּמִים,</p>

<p>וְאִם אֶפְשַׁע בְּאֹנֶס אוֹ בְּנֶעְלָם – / יְכַפֵּר אֵל אֲנָסִים וַעֲלוּמִים!״</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/25975">https://benyehuda.org/read/25975</a></div></body></html>