<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[כְּמוֹ זֹאת]</title>
	<meta name="author" content="שמואל הנגיד"/>
</head>
<body>

<p>וְאָמַר בְּשׁוּבוֹ גוֹבֵר וּמְנַצֵּח מְהַמִּלְחָמָה הַהִיא, וְהָיְתָה בַחֹרֶף שֶׁל שְׁנַת תת&quot;ו [4806]:</p>

<br>  

<blockquote>
<p>כְּמוֹ זֹאת תְּהִי חִידָה מְמֻשֶּׁלֶת / וְכָכָה תְּהִי גֵאוּת וּמֶמְשֶׁלֶת:
<br><br />
יְחַנֵּן בְּמִלּוּלוֹ – וְהוּא לֹא רָשׁ / וְנִקְלֶה, וְהִיא – גֵּאוּת מְמַלֶּלֶת</p>

<p>חֲכָמָה בְּצֵיד לִבּוֹת – וּמִי לִמֵּד / פְּעֻלַּת לְכֹד לִבּוֹת לְעַצֶּלֶת?</p>

<p>נְדִיבָה, נְבָלָה לֹא מְדַבֶּרֶת, / וְלֹא בוּז לְהוֹרֶיהָ מְגַלְגֶּלֶת,</p>

<p>בְּחוּרַת בְּנֵי צָדוֹק, בְּרִית רֵעִים / תְּחַלֵּל – וְהָאָב לֹֹא מְחַלֶּלֶת,</p>

<p>וְשׁוֹעָה, וְאוּלָם לֹא בְּיָפְיָה אוֹ / בְּלֶחֶם כְּהֻנָּה זָר מְכַלְכֶּלֶת,</p>

<p>וְתֵבוֹשׁ לְהָשִׁיב &#8216;לֹא&#8217; וְלָכֵן אִם / תְּאֻלַּץ – יְמוֹתֶיהָ מְקַלֶּלֶת,</p>

<p>כְּבוּדָה פְּנִימִיָה, דְּבַר צַדִּיק / תְּסַלֵּף – וְשֹׁחַד לֹא מְקַבֶּלֶת,</p>

<p>חֲלָקָה כְּמוֹ שֶׁמֶן, וְנִמְתֶקֶת / כְּנֹפֶת, וְנִבְחָרָה כְּמוֹ סֹלֶת,</p>

<p>מְאִירָה וְנִשְׁקָפָה כְּמוֹ שַׁחַר, / אֲיֻמָּה וְנוֹרָאָה כְּנִדְגֶּלֶת,</p>

<p>וּבָרָה כְּמִשְׁפַּחְתִּי, בְּאֵין יוֹצֵאת / וּפֶרֶץ, בְּמִשְׁפָּחוֹת מְסֻבֶּלֶת,</p>

<p>וּמִי נֶחֱצַב מִצּוּר קְהָת אוֹ בוֹר / מְרָרִי, וּמִרְיָם לוֹ מְחוֹלֶלֶת,</p>

<p>וְצָעַד כְּמוֹתָם עַל מְרוֹמֵי שׁוּר / וְחוֹמָה, וְלֹא צָעַד עֲלֵי דֶלֶת,</p>

<p>וְרֻבָּה עֲלֵי יִרְאָה, וְהָנְחַל חֹק / אֱלֹהָיו, וְלֹא נַחְלָה מְבֹהֶלֶת,</p>

<p>וְגֻדַּל עֲלֵי תוֹרָה וְעַל מִשְׂרָה, / וּמָאַס בְּנַלוֹז אוֹ פְּתַלְתֹּלֶת –</p>

<p>תְּהִי לוֹ וְלִשְׁאֵרוֹ עֲדַת צָרָיו / וְחוֹמְדָיו בְּעַל כָּרְחָה מְהַלֶּלֶת.</p>

<p>וּמִי יַעֲלִים שַׁחַר בְּיָדוֹ, אוֹ / יְשַׁוֶּה יְשָׁרָה כַּעֲקַלְקֹלֶת?</p>

<p>וּמִי יַעֲנֶה כִּי אֵין לְשֶׁמֶש אוֹר, / וְרֵיחַ לְקִנָּמוֹן וְלִשְׁחֵלֶת?</p>

<p>יְהוֹסֵף בְּנִי, אַל תַּהֲרֹס בִּנְיָן / יְסַדְתִּיו בְּקַו יֹשֶׁר וּמִשְׁקֹלֶת,</p>

<p>וְקוּמָה עֲלֵי כַנִּי, וְאֵחָשֵׁב / כְּדָוִד, וְתֵחָשֵׁב כְּקֹהֶלֶת,</p>

<p>לְמַעַן בְּקוּם אִישִׁים, בְּנֵי בוֹנִים, / וְעוֹשִׁים כְּמוֹ עֵדָה מְחַבֶּלֶת,</p>

<p>וּבָזִים לְמוּסַר אָב נְבוֹן דָּבָר, / וְדַת אֵם מְחֻכָּמָה וּמַשְׂכֶּלֶת –</p>

<p>אֲדָמָה בְּמַר תִּצְרַח, וְהָאָרֶץ / תְּקוֹנֵן כְּמוֹ אִשָּׁה מְשַׂכֶּלֶת;</p>

<p>וְעֵת שׂוּם בְּנֵי אָבוֹת מְבִינִים אֶת / תְּבוּנָה לְנַפְשָׁם חֹק וּמַכֹּלֶת,</p>

<p>כְּמַעְשֵׂה בְּנֵי מָחוֹל וְלֹא כִבְנֵי / אֱלִיאָב וּבֶן-יִצְהָר וּבֶן-פֶּלֶת –</p>

<p>אֲדָמָה אֲזַי תִּפְרַח, וְיַעַל צִיץ / וְגוֹמֵל בְּנָכְריָּה וְנוֹבֶלֶת.
<br><br />
אֲלֹהַי לְךָ אֵיטִיב דְּבַר שִׁירָה / כְּפוּלָה עֲלֵי טוֹבָה מְכֻפֶּלֶת.</p>

<p>וְאֶשָׂא וְאָרִים קוֹל וְאֹמַר: אַתְּ / מְרוֹמָם בְּמַמְלָכָה וּבִיכֹלֶת,</p>

<p>לְמַעַן הֲרִיקוֹתָ וְהִפָּלְתָּ / לְפָנַי עֲדַת זָרָה וְנוֹכֶלֶת,</p>

<p>אֲשֶׁר דִּבְּרָה: אָנִי וְאַפְסִי עוֹד! / מְפִיצָה וְהוֹרֶגֶת וְשׁוֹלֶלֶת,</p>

<p>וּבָנָה, בְּבוֹאֵנוּ בְּאַרְצָהּ, כִּי / אֲשֶׁר נַעֲשָׂה בָהּ לֹא מְכַלְכֶּלֶת,</p>

<p>וְנִלְאֵית רְאֹות שׁוֹלָל וְאִישׁ חָלָל, / וְשִׂמְלָה בְּדַם עַמָּהּ מְגוֹלֶלֶת,</p>

<p>וְחוֹמָה מְפֹרָצָה, וְאַרְמוֹן רָם / מְנֻתָּץ, וְהָאָרֶץ מְחֻבֶּלֶת.</p>

<p>וְהָיָה שְׁמָהּ: רֹאשָׁה וּמוֹשֶׁלֶת – / וְהַיּוֹם שְׁמָהּ: רָשָׁה וְכוֹשֶׁלֶת.</p>

<p>שְׂרוּפָה – וְהִיא לֹא דִמְּתָה כָזֹאת / לְפָנִים, וְלֹא הָיְתָה מְפַלֶּלֶת.</p>

<p>בְּלוּעָה אֲכוּלָה, אַחֲרֵי הָיְתָה / מְלָכִים מְבַלַּעַת וְאוֹכֶלֶת.</p>

<p>וְשַׁבְתִּי נְטוּי גָּרוֹן, וְרָחָב פֶּה / וְלָשׁוֹן, וְנִשָּׂא רֹאש וְגֻלְגֹּלֶת.</p>

<p>וְהִנֵּה, עֲלֵי שִׂיאִי וְהִכָּנַע / מְשַׂנְאַי אֲשֶׁר הָיוּ לְמַפֹּלֶת,</p>

<p>וְעַל טוֹב וְעַל חֶסֶד אֲשֶׁר יַד אֵל, / בְּטוּבוֹ וְחַסְדּוֹ, לִי מְחַבֶּלֶת,</p>

<p>וְשִׁירִי עֲלֵי יִשְׁעוֹ, אֲשֶׁר לָעַד / יְחֻדַּש בְּכָל עֵדָה וּמַקְהֶלֶת –</p>

<p>יְשׂוּשׂוּם נְאוֹת מִדְבָּר וְגַם תָּגֵל / עֲרָבָה וְתִפְרַח כַּחֲבַצֶּלֶת,</p>

<p>וְתָרֹן לְשׁוֹן אִלֵּם, וּפִסֵּחַ / יְדַלֵּג בְּשִׂמְחָתוֹ כְּאַיֶּלֶת.
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/470">https://benyehuda.org/read/470</a></div></body></html>