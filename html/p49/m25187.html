<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[נשמה מאשר תתאַו]</title>
	<meta name="author" content="שמואל הנגיד"/>
</head>
<body>

<p>ולה פי אלצבא ענד אנתקאלה מן קרטבה</p>

<p>ולו (שיר) בנעוריו בצאתו מקרטבה</p>

<blockquote>
<br />
</blockquote>

<blockquote>
<p>U – – – U – – – U //– – U – – – U – – – U – –</p>
</blockquote>

<blockquote>
<p>נְשָׁמָה מֵאֲשֶׁר תִּתְאַו גְּרוּעָה // וְנֶפֶשׁ מֵאֲשֶׁר תִּשְׁאַל מְנוּעָה,</p>

<p>וְגוּף – שָׁמֵן וְשָׂבֵעַ וְדָשֵׁן, // וְנַפְשׁוֹ הַכְּבוּדָה לֹא שְׂבֵעָה,</p>

<p>וְאִישׁ עָנָו מְהַלֵּך עַל אֲדָמָה – // וּמַחְשַׁבְתּוֹ עֲלֵי שַׁחַק שְׂרוּעָה,</p>

<p>וּמַה יוֹעִיל לְאִישׁ־בָּשָׂר בְּשָׂרוֹ // וְטוֹבָתוֹ – וְהַנֶּפֶשׁ בְּרָעָה!</p>

<p>וְיֵשׁ רֵעִים מְרֵעִים, לֹא מְטִיבִים, // גְּדוֹלֵי גוּף – וְזִמָּתָם גְּרוּעָה,</p>

<p>יְדַמּוּ כִי לְהוֹסִיף הוֹן אֲנִי סָר // וְנֶעְתָּק מֵחֲנִיָּה אֶל נְסִיעָה,</p>
</blockquote>

<blockquote>
<p>וְאֵם־רֹאשִׁי בְּסוּפַת יוֹם פְּרוּעָה, // וּבַת־עֵינִי בְּפוּךְ לֵיל קְרוּעָה –</p>
</blockquote>

<blockquote>
<p>וְלֹא יָדְעוּ מְרֵעַי סוֹד לְבָבִי, // אֲבָל לֹא דִבְּרוּ רֵעַי בְּדֵעָה,</p>

<p>וְנַפְשָׁם מִבְּלִי הַכֵּר וְהָבִין, // כְּנֶפֶשׁ הַבְּהֵמָה הַשְּׁסוּעָה!</p>

<p>הֲיִתְאַפַּק אֲשֶׁר נַפְשׁוֹ לְבָנָה, // וְכִלְבָנָה לְהִתְנַשֵּׂא יְגֵעָה,</p>

<p>וְיִשְׁקֹט עַד אֲשֶׁר יֶאְזֹר בְּמָתְנָיו // כְּנָפֶיהָ, כְּאִישׁ אוֹזֵר יְרִיעָה,</p>

<p>וְעַד יִפְעַל וְיִשָּׁמְעוּ פְּעָלָיו, // וְיוֹסִיף עוֹד כְּיָם עַל הַשְּמוּעָה?</p>

<p>בְּחֵי הָאֵל וְחֵי עַבְדֵי אֱלֹהִים! // – וְכָמוֹנִי יְהִי שׁוֹמֵר שְׁבוּעָה –</p>

<p>בְּרַגְלַי אֶעֱלֶה סֶלַע, וְאֵרֵד // אֱלֵי שַׁחַת, בְּמַעְמַקִּים תְּקוּעָה,</p>

<p>וְאֶתְפֹּר אֶת שְׂפַת מִדְבָּר בְּמִדְבָּר, // וְאֶקְרַע יָם בְּכָל שׂוֹחָה קְלוּעָה,</p>

<p>וְאָשׁוּט עַד אֲשֶׁר אֵרוֹם וְאַעַל // אֱלֵי שִׂיאָה, תְּהִי לָעַד יְדוּעָה,</p>

<p>וְתִמָּצֵא לְצָרַי בִּי חֲרָדָה, // וְתִמָּצֵא לְדוֹדַי בִּי תְּשׁוּעָה,</p>

<p>וְאֶרְצַע אֶת בְּנֵי חוֹרִים בְּאֹזֶן, // וְלִי אֹזֶן לְמוֹדָעַי רְצוּעָה,</p>

<p>וְלִי נֶפֶשׁ לְרֵעִים מַחֲזֶקֶת, // וְלִי נֶפֶשׁ לְמַשְׂטִינִים מְנִיעָה,</p>

<p>וְלָךְ תּוֹכָה עֲרוּגָה, מִיְּדִידוּת // מְלֵאָה, עַל נְהַר אַהַב נְטוּעָה,</p>

<p>יְדִידוּת הַשְּׁמוּרָה מִנְּעוּרִים, // כְּחוֹתֶמֶת בְּטַבַּעַת קְבוּעָה,</p>

<p>מְפֻתַּחַת כְּפִתּוּחֵי יְרַקְרַק // עֲלֵי שִׁמְשָׁה, בְּסַף הֵיכָל קְרוּעָה!</p>

<p>יְהִי לָךְ כְּאַהְבָתָךְ, וְנַפְשָׁךְ // אֲשֶׁר אֹהַב תְּהִי מִצַּר פְּדוּעָה,</p>

<p>וְיִשְׁלַח אֵל־לְמוֹשָׁעוֹת לְךָ, עַד // בְּלִי שֶׁמֶשׁ וְיָרֵחַ, יְשׁוּעָה!</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/25187">https://benyehuda.org/read/25187</a></div></body></html>