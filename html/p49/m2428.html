<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שְׁמוּאֵל קַדְּמָה</title>
	<meta name="author" content="שמואל הנגיד"/>
</head>
<body>

<blockquote>
<p>וְאָמַר בְּעָבְרוֹ בְדֶרֶךְ גַיְאֶן בְּמָקוֹם אָרְבוּ לוֹ בּוֹ הַשַּׂר בִּן אַבִּיקֻרָה בְּכָל חֲיָלָיו, פָּרָשִׁים וְרַגְלִים,</p>
</blockquote>

<blockquote>
<p>וּבָרַח אָבִי, יוֹקִירֵהוּ אֵל, וְנִכְנַס בְּנָהָר גָדוֹל וְעָמֹק אֲשֶׁר שָׁם וְהִצִּילוֹ הַשֵּׁם בּוֹ, וְנִצַּל מֵהֶם,</p>
</blockquote>

<blockquote>
<p>כִּי הָאוֹיְבִים לֹֹא מְלָאָם לִבָּם לְהִכָּנֵס בַּנָּהָר אַחֲרָיו. וְקָרָא שַׁם זֹאת הַשִּׁירָה:
<br><br />
תְּחִנָּה</p>
</blockquote>

<blockquote>
<p>שְׁמוּאֵל, קַדְּמָה יוֹשֵׁב כְּרוּבִים / בְּנִדְבַת פֶּה, כְּמָטָר עַל עֲשָׂבִים,</p>
</blockquote>

<blockquote>
<p>וְיִהְיוּ מַהֲלָלֵי צוּר גְּאָלָךְ / בְּתוֹך פִּיךָ וְלִבָּךְ נֶאֱהָבִים,</p>
</blockquote>

<blockquote>
<p>וְעֵת תֵּלֵך עֲלֵי נָתִיב – זְכֹר אֵת / אֲשֶׁר עָשָׂה לְךָ עַל הַנְּתִיבִים,</p>
</blockquote>

<blockquote>
<p>וּבָרֵךְ אֵל גְּמָלָךְ טוֹב, וְשִׂיחַ: / מְבֹרָךְ אַתְּ, מְשַׁלֵּם טוֹב לְטוֹבִים!</p>
</blockquote>

<br>  

<blockquote>
<p>זְכֹר אוֹתוֹת אֲשֶׁר עָשָׂה לְךָ פֹה, / כְּאוֹתוֹתָיו לְבָרָיו הַקְּרוֹבִים,</p>
</blockquote>

<blockquote>
<p>בְּיוֹם רָדְפוּ מְלָכִים אַחֲרֶיךָ / לְהָרְגֶךָ עֲלֵי סוּסִים כְּעָבִים,</p>
</blockquote>

<blockquote>
<p>וְיָצְאוּ מֵעֲקַלְקַלּוֹת, נְתָנוּם / לְךָ מִפֹּה וּמִפֹּה מַאֲרָבִים,</p>
</blockquote>

<blockquote>
<p>וּבָרַחְתָּ וְנָפַלְתָּ בְּנָהָר, / גְּדוֹתָיו יִגְּרוּ כִידֵי נְדִיבִים,</p>
</blockquote>

<blockquote>
<p>וּבשׁוּ מֵאֲשֶׁר קִוּוּ, וְשָׁבוּ / בְּפַח נֶפֶשׁ וּבִמְרִירוּת עֲצָבִים.</p>
</blockquote>

<br>  

<blockquote>
<p>הֲזֶה תִזְכֹּר? הֲלֹא תִזְכֹּר בְּהִלּוֹ / לְךָ תִשְׁעָה בְּמַחְשַׁכֵּי קְרָבִים,</p>
</blockquote>

<blockquote>
<p>וְהִקְפִּיאָךְ בְּבֶטֶן כַּגְּבִינָה, / וְהִתִּיךְ בָּךְ, כְּמוֹ חָלָב, חֲלָבִים,</p>
</blockquote>

<blockquote>
<p>וְהֵנִיקָךְ לְשָׂבְעָה – לֹא עֲלֵי פֶה, / וְהוֹצִיא רַעֲיָךְ – לֹא עַל נְקָבִים,</p>
</blockquote>

<blockquote>
<p>וְהֵכִין אֶת יְצִירָתָךְ בְּתוֹכָה, / וְהוֹצִיאָךְ לְקֵץ יָמִים חֲשׁוּבִים.</p>
</blockquote>

<br>  

<blockquote>
<p>הֲזֶה תִזְכֹּר? הֲלֹא תִזְכֹּר פְּעָלָיו / בְּיַלְדוּתָךְ, יְמֵי יֶנֶק חֲלָבִים,</p>
</blockquote>

<blockquote>
<p>וְהַיָּמִים בְּעֵינֶיךָ כְּלֵילוֹת / בְּלִי דַעַת, וּבֹקֶר כַּעֲרָבִים,</p>
</blockquote>

<blockquote>
<p>וְלֹא תַכִּיר קְרוֹבִים מֵרְחוֹקִים, / וְלֹא תֵדַע אֱמֶת מִן הַכְּזָבִים,</p>
</blockquote>

<blockquote>
<p>וְלֹא תוּכַל עֲשׂוֹת טוֹבָה לְנַפְשָׁךְ – / וְהִפְקִידָךְ בְּיַד אָבוֹת מְטִיבִים,</p>
</blockquote>

<blockquote>
<p>וְנָתַן לָךְ בְּלִבּוֹתָם חֲנִינָה / לְהַשְׂבִּיעָךְ, וְלֹא הָיוּ רְעֵבִים,</p>
</blockquote>

<blockquote>
<p>וְלִשְׁמָרְךָ בְּבוֹא קֶרַח בְּלַיִל, / וְלִשְׁמָרְךָ בְּיוֹמָם מִן שְׁרָבִים,</p>
</blockquote>

<blockquote>
<p>וְהִשְׂכִּילָךְ אֱלֵי יָמִים לְדַבֵּר – / וְאַתְּ רַךְ וַעֲנָפֶיךָ רְטוּבִים,</p>
</blockquote>

<blockquote>
<p>וְהִנְהִיגָךְ וְהוֹלִיכָךְ בְּרֶגֶל, / וְהָיִיתָ מְנַתֵּר כַּחֲגָבִים.</p>
</blockquote>

<br>  

<blockquote>
<p>הֲזֶה תִזְכֹּר? הֲלֹא תִזְכֹּר בְּשׂוּמוֹ / לְךָ מַדָּע וְשֵׂכֶל טוֹב, כְּשָׂבִים,</p>
</blockquote>

<blockquote>
<p>וְהֶחְכִּימָךְ בְּמִקְרָאוֹ וְדָתוֹ / אֲשֶׁר הֵמָּה בְּרֹאשׁ חָכְמוֹת נְקוּבִים,</p>
</blockquote>

<blockquote>
<p>וְהוֹדִיעָךְ תְּבוּנַת הַיְּוָנִים, / וְהִשְׂכִּילָךְ בְּחָכְמַת הָעֲרָבִים,</p>
</blockquote>

<blockquote>
<p>לְפַתֵּחַ בְּצַחוֹת, בֵּין נְקוּבִים / בְּשֵׁם, פִּתְחֵי תְבוּנָה לֹא נְקוּבִים,</p>
</blockquote>

<blockquote>
<p>וְעָשָׂה אֶת שְׁמָךְ גָּדוֹל וְעָצוּם / בְּעֵבֶר יָם וְאַרְצוֹת מַעֲרָבִים.</p>
</blockquote>

<br>  

<blockquote>
<p>הֲזֶה תִזְכֹּר? הֲלֹא תִזְכֹּר בְּנָתְנוֹ / לְךָ כֵס עַל בְּנֵי עָשׁ הַחֲשׁוּבִים,</p>
</blockquote>

<blockquote>
<p>וְעשֶׁר רַב כְּיַד הָאֵל, וְכֶסֶף / כְּעֵץ יַעַר, וְכָאֶבֶן – זְהָבִים,</p>
</blockquote>

<blockquote>
<p>וּבֶגֶד בּוּץ וְאַרְגָּמָן וְרִקְמָה / וּמַכְלוּלִים בְּתוֹך בֵּיתָךְ סְחוּבִים,</p>
</blockquote>

<blockquote>
<p>וְנָתַן לִבְּךָ רָחָב כְּמוֹ יָם, / וְכַפָּךְ רַעֲנַנָּה כָרְבִיבִים,</p>
</blockquote>

<blockquote>
<p>וְהוֹרָךְ לַעֲנוֹת, עֵת קוּם מְלָכִים, / נְגִידִים, מִשְּׁאוֹל נֶפֶשׁ מְשִׁיבִים,</p>
</blockquote>

<blockquote>
<p>וְעִתּוֹתֵי שְׁלוֹמִים – דַּת שְׁלוֹמִים, / וְתַחְבּוּלוֹת, בְּעִתּוֹתֵי קְרָבִים,</p>
</blockquote>

<blockquote>
<p>לְהַבְעִיר אוּר קְרָבוֹת, אוֹ לְכַבּוֹת / בְּמוֹעֵצוֹת קְרָבוֹת כַּלְּהָבִים,</p>
</blockquote>

<blockquote>
<p>וְלִדְרֹךְ בַּחֲמַת רוּחַ מְשַׂנְאִים, / כְּמוֹ דוֹרֵךְ עֲנָבִים בַּיְּקָבִים.</p>
</blockquote>

<br>  

<blockquote>
<p>הֲזֶה תִזְכֹּר? הֲלֹא תִזְכֹּר בְּקוּמו / לְךָ בַצַּר בְּפִדְיוֹנִים קְרוֹבִים</p>
</blockquote>

<blockquote>
<p>וְרִוָּה חַרְבְּךָ מִדָּם כְּמַיִם / אֲשֶׁר מִמַּעְיְנֵי שָׂשׁוֹן שְׁאוּבִים,</p>
</blockquote>

<blockquote>
<p>וְיוֹם צָרָה וּפַחַד, חַם כְּתַנּוּר / אֲשֶׁר מִזֶּה וּמִזֶּה לוֹ שְׁבִיבִים,</p>
</blockquote>

<blockquote>
<p>וְכָל נֶפֶשׁ שְׁחַרְחֹרֶת, וְכָל לֵב / כְּמוֹ דוֹנַג, וְכָל פָּנִים צְהֻבִּים,</p>
</blockquote>

<blockquote>
<p>וְחִצִּים וַחֲנִיתוֹת, הַשְּׁלוּחִים / כְּמוֹ מָטָר, בְּאַוִּיר נֶעֱרָבִים,</p>
</blockquote>

<blockquote>
<p>וְעַל רָאשִׁים וְרִכְבֵי סוּס וְשָׂרִים / חֲרָבוֹת פָּעֲרוּ פִיוֹת רְחָבִים –</p>
</blockquote>

<blockquote>
<p>גְּאָלָךְ מִיְדֵי צָרָה קְרוֹבָה – / וְאֵין גּוֹאֵל לְךָ מִן הַקְּרוֹבִים,</p>
</blockquote>

<blockquote>
<p>וְגָדְלוּ מַעֲשָׂיו מִסְפֹר וְסַפֵּר / וּמִשׂוּמָם בְּתוֹךְ סֵפֶר כְּתוּבִים.</p>
</blockquote>

<br>  

<blockquote>
<p>אֱלֹהִים, תֵּן לְעַבְדָּךְ פֶּה לְהַגִּיד / כְּבוֹד הוֹדָךְ עֲלֵי חֶסֶד וְטוֹבִים:</p>
</blockquote>

<blockquote>
<p>עֲלֵי חֶסֶד – בְּטוֹבָתָךְ גְּמַלְתּוֹ / בְּעִתּוֹת צַר, וְהוּא כָבֵד בְּחוֹבִים,</p>
</blockquote>

<blockquote>
<p>וְעַל טוֹבִים – בְּצִמָּאוֹן, כְּמַיִם, / וּבַמִּדְבָּר מְצָאָם, כַּעֲנָבִים.</p>
</blockquote>

<blockquote>
<p>אֲחַוֶּה אֶת פְּעָלֶיךָ לְכָל קָם / וְכָל יוֹשֵׁב וְכָל עוֹבֵר וְשָׁבִים,</p>
</blockquote>

<blockquote>
<p>וְיִמָּלְאוּ בְּסִפְרָתָם לְשׁוֹנוֹת, / וְיִמָּלְאוּ בְּחַקּוֹתָם כְּתָבִים,</p>
</blockquote>

<blockquote>
<p>וְיֵלְכוּ עַל דְּרָכִים עִם אֲנָשִׁים / אֱלֵי צֹעַן וְאֶל אֶרֶץ לְהָבִים.</p>
</blockquote>

<br>  

<blockquote>
<p>אֱלֹהִים הֶעֱוָה עֶבֶד, סְעַדְתּוֹ / בְּהוֹן יָקָר, וּמַרְבַדִּים חֲטוּבִים,</p>
</blockquote>

<blockquote>
<p>וְשֵׁם גָּדוֹל, כְּשֵׁם זַכִּים, אֲשֶׁר אֶל / דְּבָרֶיךָ חֲרֵדִים וַעֲצֵבִים,</p>
</blockquote>

<blockquote>
<p>וְזָנָה אַחֲרֵי לִבּוֹ וְעֵינָיו, / כְּמַרְגִּיזִים, וּפָנָה אֶל רְהָבִים,</p>
</blockquote>

<blockquote>
<p>מְחֵה פִשְׁעוֹ, שְׁמַע שִׂיחוֹ, וְיִהְיוּ / הֲגִיגֵי פִיו לְפָנֶיךָ עֲרֵבִים!</p>
</blockquote>

<blockquote>
<p>הֲטוֹב לָךְ כִּי תְּהִי פוֹקֵד מְרָדִים / עֲלֵי דוֹדִים, וְחוֹבִים עַל אֲהוּבִים</p>
</blockquote>

<blockquote>
<p>וְאִם עָנוּ פְּשָׁעִים בּוֹ – יְלִיצוּן / צְדָקָה בַעֲבוּרוֹ הַכְּרוּבִים.</p>
</blockquote>

<br>  

<blockquote>
<p>אֱלֹהִים, יֵשׁ בְּשִׁירוֹתַי דְּבָרִים, / עֲלֵיהֶם דִּבְּרוּ עָתָק מְרִיבִים,</p>
</blockquote>

<blockquote>
<p>וְלֹא דָלוּם כְּמוֹ מַיִם עֲמֻקִּים, / אֲבָל דִּמּוּם אֱלֵי מַיִם גְּנוּבִים,</p>
</blockquote>

<blockquote>
<p>וְאֵל בּוֹרותֹ מְשֻׁבָּרִים – וְהֵמָּה / מְמֻלָּאִים בְּכָל טוֹבָה, חֲצוּבִים,</p>
</blockquote>

<blockquote>
<p>וּפִתְרוֹנָם לְךָ גָלוּי וְלִבִּי / כְּמוֹ תֵדַע – וְאַתְּ בּוֹחֵן לְבָבִים.</p>
</blockquote>

<br>  

<blockquote>
<p>אֱלֹהִים מַעֲשֶׂיךָ אַל תְּחַבֵּל, / וְאַל תָּמִיר רְפוּאָה בַכְּאֵבִים,</p>
</blockquote>

<blockquote>
<p>וְאַל תוֹבִישׁ יְדִידַי בִּי, וְאַל נָא / בְּיוֹם אֵיד יִשְׂחֲקוּ עָלַי כְּלָבִים,</p>
</blockquote>

<blockquote>
<p>וְסֹךְ עָלַי בְּאֶבְרָתָךְ וְצִלָּךְ, / כְּחֶפְצִי, לֹא כְּמוֹ חֵפֶץ יְרִיבִים,</p>
</blockquote>

<blockquote>
<p>וְהַמְתֵּק לִי עֲדֵי מָוֶת שְׁנוֹתַי, / וְהַמְתֵּק לִי בְּתוֹך קִבְרִי רְגָבִים!
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2428">https://benyehuda.org/read/2428</a></div></body></html>