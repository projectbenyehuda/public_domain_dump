<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תנומה בעין</title>
	<meta name="author" content="שמואל הנגיד"/>
</head>
<body>

<blockquote>
<p>וקאל איצא אעזה אללה ואצפא לתלך אלשדאיד וחאמד אללה תעאלי אן וקא וכפא ועאפא ושפי</p>
</blockquote>

<blockquote>
<p>ואמר עוד, יוקירהו אל, מתאר הצרות ההן ומשבח האל יתעלה על אשר שמר וגונן, והחלים ורפא</p>
</blockquote>

<h2 id="שִׁירָה">שִׁירָה</h2>

<br>  

<blockquote>
<p>תְּנוּמָה, בְּעֵין מַכִּיר אֱלֹהָיו – עֲצַלְתַּיִם, / וְשִׁפְלוּת – שְׁתֹק מִשִּׁיר לְיוֹשֵׁב בְּשָׁמַיִם,</p>
</blockquote>

<blockquote>
<p>וּמִי שָׁר בְּעֵין לִבּוֹ דְּרָכָיו וּמִתְעַלֶּם, / לְבַד מִנְּלוֹז לֵבָב וְנֶעְקַשׁ דְּרָכַיִם</p>
</blockquote>

<blockquote>
<p>וְאִלֵּם כְּבַד פֶּה, לֹא כְמוֹתִי, לְטוּשׁ גָּרוֹן / וְחֵךְ, לֹא כְּבַד שָׂפָה וְעֶרֶל שׂפָתָים?</p>
</blockquote>

<blockquote>
<p>וְאִם אַחֲרִישׁ, אַחַר שְׁנוֹתוֹ עֲשֹׂה לִי אֵל / יְצַוֶּה וְאֶבָּתֵר לְשָׁלֹשׁ וְלִשְׁתָּיִם!</p>
</blockquote>

<blockquote>
<p>אֲדַבֵּר בְּמַקְהֵלוֹת לְמֵאוֹת וְרִבּוֹאוֹת / וְאֹמַר בְּהִפָּרְדָם לְאֶחָד וְלִשְׁנָיִם:</p>
</blockquote>

<blockquote>
<p>אֲנִי בָא כְּמִישָׁאֵל בְּכִבְשָׁן – וְלֹא שֹׂרַף, / וּמָטְבָּע כְּמוֹ יוֹנָה וְלֹא מֵת בְּלֶב מַיִם,</p>
</blockquote>

<blockquote>
<p>וְחַי – אַחֲרֵי עָבְרוּ מְהוּמוֹת עֲלֵי נַפְשִׁי / בְּצִירִים וּמַחְלוּיִים כְּנַחַל וְנַחְלַיִם,</p>
</blockquote>

<blockquote>
<p>וְלָכֵן לְשׁוֹנִי – תֹּף מְרַנֵּן, וּפִי – כִּנּוֹר / מְנַגֵּן, וְעַל כָּכָה שְׂפָתַי מְצִלְתַּיִם,</p>
</blockquote>

<blockquote>
<p>מְחַוּוֹת כְּבוֹד צוּרָם וְחַסְדּוֹ בְּשִׁיר נָכוֹן / כְּהִכּוֹן כְּלִי יוֹצֵר מְיֻשָּׁר בְּאָבְנַיִם</p>
</blockquote>

<blockquote>
<p>וּמוֹשְׁכוֹת לְלִבּוֹת מַאֲזִינִים, בְּהִקָּרְאָם / בְּטוּרִים מְכֻבָּדִים, כְּמַזְלֵג בְּשִׁנַּיִם,</p>
</blockquote>

<blockquote>
<p>שְׁקוּלֵי דְבָרִים וַעֲבָרִים, כְּמוֹ לַיִל / וְיוֹם, יוֹם עֲלוֹת חֶרֶס בְּטָלֶה וּמֹאזְנַיִם</p>
</blockquote>

<blockquote>
<p>בְּבֹאִי קְרָב לֹא הוּא קְרָב אַךְ שְׁאוֹל עָמְקָה / וְנָגְעִי לְמָוֶת אוֹ לְכֹבֶד נְחֻשְׁתַּיִם</p>
</blockquote>

<blockquote>
<p>וְעָשָׂה אֱלֹהִים לִי עֲשׂוֹתוֹ בְּמֵאָה מִן / שְׁאוֹנִים אֲשֶׁר עָבְרוּ כְּמוֹ עָב, וּמָאתַיִם</p>
</blockquote>

<blockquote>
<p>וְלָכְדִי מְצָדוֹת בַּשְּׁחָקִים גְּבוֹהִים, לֹא / צְרִיכִים אֱלֵי מַנְעוּל וְלֹא אֶל דְּלָתַיִם</p>
</blockquote>

<blockquote>
<p>וְשׁוּב לוֹחֲמַי אֵלַי בְּשָׁלוֹם, כְּאַוָּתִי / וְלִבִּי, ולֹא בִקְרָב וְגַם לֹא בְּאַפַּיִם,</p>
</blockquote>

<blockquote>
<p>וְשׁוּבִי אֱלֵי בֵיתִי בְּשִׂמְחָה, סְבִיבִי מַלְ־/אֲכֵי אֵל וְסִתְרָתוֹ, כְּיַעְקֹב בְּמַחְנַיִם –</p>
</blockquote>

<blockquote>
<p>אֲזַי בָּא חֳלִי הָפוּךְ וְקָשֶׁה אֲשֵׁר לֹא בָא / כְּמוֹתוֹ לְדָוִים נֶאֱנָשִׁים בְּמִצְרַיִם,</p>
</blockquote>

<blockquote>
<p>בְּצִיר יַךְ עֲלֵי צַלְעִי כְּאוֹיֵב בְּלָכְדוֹ מַ־/עֲרֶכֶת לְנִלְחָמָיו, וְלָכְדוֹ אֲגַפַּיִם,</p>
</blockquote>

<blockquote>
<p>כְּאֵב הֶאֱבִיד לֵחִי וּמֹחִי וְכָל כֹּחִי, / וְשָׁלַל תְּקוּמָה מֵעֲקֵבוֹת וּפַעֲמַיִם,</p>
</blockquote>

<blockquote>
<p>אֲדַבֵּר – וְאֵין מֵבִין, וְאָשׁוּר – וְלֹא אַכִּיר, / וְאַבִּיט אֱלֵי עוֹרִי – וְהִנֵּה כְּכִירַיִם,</p>
</blockquote>

<blockquote>
<p>ואֶעְטֹף וְאֶתְגּוֹלֵל בְּצִירִי, עֲדֵי יִגַּע / שְׂמֹאל אֶל מְקוֹם יָמִין וְרֹאשׁ אֶל כְּרָעַיִם</p>
</blockquote>

<blockquote>
<p>וְאָקוּם כְּפוּף קוֹמָה כְּאַגְמוֹן בְּתוֹךְ מֵימָיו / וְאֵשֵׁב כְּיוֹלֵדָה בְּיָד עַל חֲלָצַיִם</p>
</blockquote>

<blockquote>
<p>וְאֶשְׁכַּב, כְּמוֹ שִׁכּוֹר בְּלִי לֵב, וּמִמַּכְאוֹב / עֲצָמַי וּמֵחֻמָּם, כְּאוּד בֵּין שְׁפַתַּיִם,</p>
</blockquote>

<blockquote>
<p>וְתִכְבַּד בְּלַיִל מַחֲלָתִי וְאֶנְקָתִי / כְּאֶנְקַת חֲלַל מוֹאָב בְּיַהַץ וְאֶגְלַיִם,</p>
</blockquote>

<blockquote>
<p>וְיֵאוֹר – וְלֹא אַאְמִין בְּבֹקֶר וְסוּר לַיִל, / וְיֶחְשַׁךְ – וְלֹא אָבִין בְּעֶרֶב וְעַרְבַּיִם,</p>
</blockquote>

<blockquote>
<p>וְלִבִּי בְּבֵין זֵעָה לְזֵעָה כְּצָף בֵּינוֹת / יְאוֹרִים שְׁנַיִם נֶהֱדָפִים, וְנַהְרַיִם,</p>
</blockquote>

<blockquote>
<p>וְהָרוֹפְאִים בָּאִים חֲרֵדִים וְיֹאמְרוּ כִי / מְעַט הֵם אֲשֶׁר חָיוּ בְּכָזֶה שְׁבוּעַיִם,</p>
</blockquote>

<blockquote>
<p>וְרָצִים בְּנִי וּשְׁאָר קְרוֹבַי בְּעַד מַרְפֵּא, / וְאִם הֵם מְלֵאִים פִּיק מְנַקֵּשׁ לְבִרְכַּיִם</p>
</blockquote>

<blockquote>
<p>וְגוֹעִים בְּתוּגָתָם וּבוֹכִים לְרָחוֹק מִן / מְקוֹמִי, וְיֵשׁ גּוֹעוֹת וּמַכּוֹת לְשָׁדַיִם,</p>
</blockquote>

<blockquote>
<p>וְאִם יִנְאֲמוּ בֹקֶר: כְּבָר בָּא אֱלֵי דַיּוֹ / בְּחָלְיוֹ – בְּעֶרֶב יֶחֱזוּנִי בְּכִפְלָיִם.</p>
</blockquote>

<blockquote>
<p>סְבַלְתִּיו וְאֵין לִי גוּף לְבַד מִמְּלֹא עוֹר מִן / עֲצָמוֹת, בְּפֶה, וָלֵב, וְאֹזֶן, וְעֵינַיִם,</p>
</blockquote>

<blockquote>
<p>לְזֶה נִיב, וְזֶה רוּחַ אֱלֹהִים, וְזֶה שָׁמַע / יְרֵאִים, וְזֶה רוֹאֶה בְּפָנָיו לְחָיַיִם,</p>
</blockquote>

<blockquote>
<p>וְעָשׂוּ יְמֵי תַחְלוּא שְׁנַיִם חֳדָשִׁים בִּי / אֲשֶׁר יַעֲשׂוּ כָכָה לְחוֹלֶה שְׁנָתַיִם,</p>
</blockquote>

<blockquote>
<p>לְבַד מִן יְמֵי חָלְשִׁי אֲשֶׁר נֶאֱסַר בָּם עַל / אֲשׁוּרַי לְהַלֵּךְ עַל אֲדָמָה זְרָתַיִם</p>
</blockquote>

<blockquote>
<p>וְהִקְצוּ שְׁתֵּי רַגְלַי בְּתוֹךְ אָהֳלִי מִצֵּאת / לְשַׁעַר, וְהַחֹלֶשׁ מְקַצֶּה לְרַגְלַיִם,</p>
</blockquote>

<blockquote>
<p>וּמַשְׁפִּיל מְרוֹם קָדְקֹד וּמַפִּיל אֱיָל כָּל יָד / וּמֵקֵל דְּמֵי נֶפֶשׁ, וּמַכְבִּיד כְּתֵפַיִם,</p>
</blockquote>

<blockquote>
<p>וְהִצִּיל יְחִידָתִי בְּעֶשֶׂר, אֲשֶׁר בָּאוּ / רְצוּפוֹת בְּרַע, שָׁלֹשׁ פְּעָמִים וּפַעְמַיִם:</p>
</blockquote>

<blockquote>
<p>כְּאֵב צַד, וְנֶגַע בַּחֲדַר צַד, וְצֵאת לֵחַ, / וְחֹם גּוּף, וְצִיר בִּשְׁתֵּי כְּלָיוֹת וּמֵעַיִם,</p>
</blockquote>

<blockquote>
<p>וְרֶגֶשׁ בְּלוּחַ לֵב מְמוֹגָג, וְיֵרָקוֹן, / וְתַעַב לְכָל נִגָּר וְהָרוּס בְּשִׁנַּיִם,</p>
</blockquote>

<blockquote>
<p>וְהָדַר פְּנֵי עַבְדּוֹ בְּחַיִּים מְחֻדָּשִׁים / אֱלֹהִים, סְבִיבָיו הוֹד וְהָדָר וְקַרְנַיִם,</p>
</blockquote>

<blockquote>
<p>וְהִתִּיר אֲגֻדַּת חִיל יְדִידוֹ אֲשֶׁר הָיָה / אֲסוּר לֵב־אֱלֵי־מַחְלָה וְתָפוּשׂ בְּיָדַיִם</p>
</blockquote>

<blockquote>
<p>אֱלֹהִים, אֲשֶׁר עוֹנִים קְדֻשָּׁה מְכַסִּים אֶת / פְּעָמִים וּפָנִים, לוֹ, מְתֵי שֵׁשׁ כְּנָפַיִם,</p>
</blockquote>

<blockquote>
<p>וּמֶלֶךְ, אֲשֶׁר לוֹ יַעֲנוּ כֵן, חֲרֵדִים מִן / חֲטָאתָם וְרִשְׁעָתָם, יְהוּדָה וְאֶפְרַיִם,</p>
</blockquote>

<blockquote>
<p>מְעוֹן כֹּל וְנוֹשֵׂא כֹל בְּתָקְפּוֹ וְלֹא נִסְמָךְ / בְּמָקוֹם וְקוֹמָה, אוֹ בְּמַלְבּוּשׁ וְנַעְלַיִם,</p>
</blockquote>

<blockquote>
<p>וּבוֹרֵא אֲשֶׁר אֵין לוֹ גְּבוֹהָה, כְּנִבְרָאִים, / וּמַטָּה וְאַרְבָּעָה עֲבָרִים, וּבֵינַיִם,</p>
</blockquote>

<blockquote>
<p>מְתַכֵּן בְּזֶרֶת אֶת שְׁחָקָיו, וְכָל אֶרֶץ / בְּשָׁלִישׁ, וְשׁוֹקֵל אֶת גְּבָעוֹת בְּמֹאזְנַיִם,</p>
</blockquote>

<blockquote>
<p>וּמֵסֵב רְקִיעָיו הָעֲגֻלִּים עֲלֵי אֶרֶץ, / כְּהָסֵב כְּלִי מִתּוֹךְ מְחוּגָה וְרֵחַיִם,</p>
</blockquote>

<blockquote>
<p>וְעַל כֵּן בְּקַו עָמְדָה בְּתָוֶךְ, בְּלִי בֶרֶךְ / וְרֶגֶל מְקוֹמֶמֶת, וּבִלְתִּי יְרֵכַיִם,</p>
</blockquote>

<blockquote>
<p>וְשָׂם זֶה לְעֻמַּת זֶה, כְּאוֹרָה וְחֹשֶׁךְ, אוֹ / כְּקֶדֶם וְאָחוֹר, אוֹ כְּפָנִים וְשׁוּלַיִם,</p>
</blockquote>

<blockquote>
<p>וְשָׁת אֶת יְמֵי אָדָם טְפָחוֹת, יְמֵי קֵץ זֶה / לְנֶגְדּוֹ כְּמוֹ טֶפַח, וְקֵץ זֶה – טְפָחַיִם,</p>
</blockquote>

<blockquote>
<p>וְנוֹתֵן לְכָל בָּשָׂר בְּעִתּוֹ כְּפִי אָכְלָם, / וְנַעַל לְרַגְלֵיהֶם, וְחָגוֹר לְמָתְנַיִם,</p>
</blockquote>

<blockquote>
<p>מְחַיֶּה נְכֵאִים, יוֹם שְׁלִישִׁי, וְנִדְכָּאִים, / בְּמָצוֹק, נְשָׂאוּהוּ כְּחוֹל יָם בְּיוֹמַיִם,</p>
</blockquote>

<blockquote>
<p>וּמוֹשֵׁךְ לְהֶרֶג עַם מְמֻשָּׁךְ בְּעֵבֶר נַ־/הֲרֵי כוּשׁ וְגוֹי קַו־קָו וְצִלְצַל כְּנָפַיִם,</p>
</blockquote>

<blockquote>
<p>וּמֵבִישׁ עֲצַת מַגְבִּיר־לְשׁוֹנוֹ, כְּאוֹמֶרֶת: / &#8216;הֲלֹא יַחְלְקוּ שָׁלָל, לְאִישׁ רַחֲמָתַיִם&#8217;,</p>
</blockquote>

<blockquote>
<p>וְאוֹמֵר: &#8216;הֲיַצִּילְכֶם אֱלֹהִים – וְאַיֵּה נָא / אֱלֹהֵי חֲמָת, אַיֵּה אֱלֹהֵי סְפַרְוַיִם?&#8217;</p>
</blockquote>

<blockquote>
<p>וּפוֹצֶה עֲנִיֵּי עַם בְּצָרָה כְּמַבְכִּירָה, / אֲשֶׁר בָּא, וְלֹא נָפַל, יְלוּדָהּ בְּאָבְנַיִם,</p>
</blockquote>

<blockquote>
<p>וְסָר מֵאֱרֹב עַל בֵּית חֲבֵרוֹ, וְלֹא נִפְתָּה / בְּאִשָּׁה, וְהִיא זִמָּה כְּגֹמֶר בְּדִבְלַיִם,</p>
</blockquote>

<blockquote>
<p>וּמִכָּל עֲווֹן חַטָּאת, אֲשֶׁר יוֹם פְּנוֹת זַכִּים / לְקַבֵּל שְׂכַר צִדְקָם מְאַחֵז עֲקֵבַיִם,</p>
</blockquote>

<blockquote>
<p>מְמַלֵּא לְפִי זַכִּים כְּצִדְקָם, וּמַשְׂבִּיעַ / לְזֵדִים וְזֵדוֹנִים כְּרִשְׁעָם בְּחָפְנַיִם,</p>
</blockquote>

<blockquote>
<p>וְעוֹבֵר עֲלֵי פֶשַׁע לְעוֹבֵר עֲלֵי פֶשַׁע / אֲנָשִׁים, וְאֶרֶךְ אַף לְמַאְרִיךְ בְּאַפַּיִם,</p>
</blockquote>

<blockquote>
<p>וּמוֹדֵד לְכַף רָשָׁע בְּרִשְׁעוֹ סְאָה בִסְאָה / וְגוֹמֵל בְּחֵיק צַדִּיק לְעֹמֶר בְּסָאתַיִם,</p>
</blockquote>

<blockquote>
<p>וּפוֹדֶה לְמַעְרִיצוֹ, כְּמוֹתִי, וּבַל יִפְדֶּה / לְעָרִיץ מְנַגֵּחַ כְּבַעַל קְרָנַיִם</p>
</blockquote>

<blockquote>
<p>אֲנַשֵּׂא בְּשִׁירָתִי מְנַשֵּׂא כְּבוֹדִי מִן / שְׁאוֹלָה, וְאֶשָּׂא לוֹ לְבָבִי בְּכַפָּיִם,</p>
</blockquote>

<blockquote>
<p>בְּשִׁירָה אֲשֶׁר תִּנְעַם בְּמִלִּים, וְתִישַׁר עַל / לְבַב כָּל נְבוֹנֵי לֵב, וְתִיטַב בְּאָזְנַיִם,</p>
</blockquote>

<blockquote>
<p>וְיֵלְכוּ אֲנָשִׁים בָּהּ לְחַמַּת וְשַׁעְרַיִם / וְשִׁנְעָר, וְתַגִּיעַ לְאֶרֶץ מְרָתַיִם,</p>
</blockquote>

<blockquote>
<p>וְתִקְרָא, בְּלִי גָרוֹן, בְּגַפֵּי מְרוֹם קָרֶת, / וְתֵלֵךְ לְמֶרְחַקִּים בְּלִי שׁוֹק וְרַגְלַיִם,</p>
</blockquote>

<blockquote>
<p>וְאֶשַּׁח לְאֵל הֵשַׁח כְּאֵבִי, עֲדֵי אֶגַּע / לְאָרֶץ וְעַד אַדְבְּיק לְקָדְקֹד בְּאַפְסַיִם</p>
</blockquote>

<blockquote>
<p>זְכַרְתִּיו – וְרֹב חַסְדּוֹ בְּשִׁבְעִים מְתֻקָּנִים / שְׁקַלְתִּים וְלוּ אוּכַל זְכַרְתִּים בְּאַלְפַּיִם</p>
</blockquote>

<blockquote>
<p>וְאוּלָם אֲמַלֵּא מַחֲסוֹרָם בְּתַחְנוּנוֹת / וְרִנּוֹת בְּעֶרֶב־יוֹם וּבֹקֶר וְצָהֳרַיִם,</p>
</blockquote>

<blockquote>
<p>וְאָקוּם וְאֶשְׁתַּחְוֶה לְפָנָיו בְּנוּם אִישִׁים, / וְאֶכְרַע עֲלֵי בִרְכַּי וְאֶקֹּד לְאַפָּיִם.
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/4789">https://bybe.benyehuda.org/read/4789</a></div></body></html>