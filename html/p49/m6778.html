<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הלי תעש</title>
	<meta name="author" content="שמואל הנגיד"/>
</head>
<body>

<h1 id="הֲלִיתַעַשׂשמואלהנגיד">הֲלִי תַעַשׂ / שמואל הנגיד</h1>

<p>ווקעת אלהזימה עלי אצחאב עבאד ענד אלגרוב מן ד ͘ לך אליום וקתל בן עבאד פי אול לילה אלג ͘ מעה ערב סוכות פקאל הד ͘ ה אלקטעה וסמאהא תהילה</p>

<p>והיתה תבוסת אנשי בן עבאד בערוב אותו היום ונהרג בן עבאד בתחלת ליל יום הששי ערב סכות ( 5 באוקטובר 1039) ושר (הנגיד) את השירה הזאת וקראה:</p>

<blockquote>
<p>תְּהִלָּה
<br><br />
È — — — È — — — È — —   È — — — È — — — È — —</p>
</blockquote>

<blockquote>
<p>הֲלִי תַעַשׂ בְּכָל שָׁנָה פְּעָלִים    כְּפָעָלְךָ לְאָבוֹת וַאֲצִילִים,</p>
</blockquote>

<blockquote>
<p>וְלִי תִשְׁחַט כְּפִירִים כַּצְּפִירִים,   וְלִי תִזְבַּח שְׁחָלִים כָּרְחֵלִים?</p>
</blockquote>

<blockquote>
<p>הֲכָל שָׁנָה אֲנִי עוֹבֵר בְּלֶב יָם –   וְיֵהָפֵךְ לְמַסְלוּלִים סְלוּלִים,</p>
</blockquote>

<blockquote>
<p>וְכָל שָׁנָה אֲנִי הוֹלֵךְ בְּמוֹ אֵשׁ –   וְתַחְלִיף לַהֲבוֹ לִי בַטְּלָלִים?</p>
</blockquote>

<blockquote>
<p>5  לְךָ, הַצּוּר, לְךָ נָאוָה תְהִלָּה,    וְאַתָּה אֵל, וּמִיָּדָךְ אֱיָלִים,</p>
</blockquote>

<blockquote>
<p>וְאַתְּ מֵסִית, בְּבוֹא קִצָּם, נְסוֹגִים,  וְאַתְּ מֵסִיר, בְּיוֹם נָקָם, בְּדִילִים.</p>
</blockquote>

<blockquote>
<p>אֲסַפֵּר אֶת כְּבוֹדָךְ בַּשְּׁעָרִים,    וְאוֹדֶה אֶת שְׁמָךְ בֵּינוֹת קְהָלִים,</p>
</blockquote>

<blockquote>
<p>וְאַגִּיד פִּלְאֲךָ בַּעְדַת חֲסִידִים,   וְנִסֶּיךָ בְּתוֹךְ עוֹטֵי גְדִילִים.</p>
</blockquote>

<blockquote>
<p>גְּאַלְתַּנִי וְשַׂמְתָּ לִי לְכֹפֶר     בְּיוֹם אֵיד, זֶה כְּמוֹ שָׁנָה, אֱוִילִים,</p>
</blockquote>

<blockquote>
<p>10 וְאַחְרֵי מוֹת בְּנוֹ-עַבַּאס, לְבִיאַת  בְּנוֹ-עַבַּאד אֲחָזוּנִי חֲבָלִים.</p>
</blockquote>

<blockquote>
<p>שְׁנֵיהֶם רִדְּפוּנִי, אַךְ בְּרֹאשׁ זֶה   כְּלִיל מַלְכוּת, וְזֶה מִן הַטְּפֵלִים,</p>
</blockquote>

<blockquote>
<p>וְעַל פִּי זֶה מְלָכִים יַעֲלוּ אֶל    מְלוּכָתָם, וְעַל פִּיו נֶאֱצָלִים,</p>
</blockquote>

<blockquote>
<p>וְאַדִּירִים נְתוּנִים עַל אֲרָצוֹת    בְּרִשְׁיוֹנוֹ, וּבִרְצוֹנוֹ נְטוּלִים,</p>
</blockquote>

<blockquote>
<p>וְאֵלָיו יִשְׁמְעוּ סַרְנֵי פְלִשְׁתִּים   וְלוֹ יוֹדוּ נְשִׂיאֵי יִשְׁמְעֵאלִים,</p>
</blockquote>

<blockquote>
<p>15 וְלִדְבָרוֹ כְּמוֹ יוֹרֶה מְצַפִּים,    וְהֶגְיוֹנוֹ כְּמוֹ מָטָר יְחֵלִים.</p>
</blockquote>

<blockquote>
<p>וּבֵין מַלְכִּי וּבֵינָיו רִיב וְקִנְאָה,   וְזֶה מִזֶּה בְּאַרְצוֹתָם בְּדֵלִים.</p>
</blockquote>

<blockquote>
<p>שְׁנֵיהֶם בֵּין מְלָכִים כַּאֲרָזִים,    וְכָל מַלְכֵי אֲדָמָה כַשְּׁתִילִים,</p>
</blockquote>

<blockquote>
<p>שְׁנֵיהֶם לָמְדוּ לִטְרֹף מְלָכִים,    וְכַבִּירִים בְּחַרְבָּם נֶאֱכָלִים,</p>
</blockquote>

<blockquote>
<p>וּמֵאָז חִלְּלוּ רָאשִׁים כְּרָשִׁים,    וְקֶדֶם זִבְּחוּ אֵלִים כְּאֵילִים,</p>
</blockquote>

<blockquote>
<p>20 וְאֵין עוֹמֵד בְּאִסְפַּמְיָא לְנֶגְדָּם   לְהַמְרוֹתָם, וְאֵין מוֹעֵל מְעָלִים.</p>
</blockquote>

<blockquote>
<p>אֲזַי יָצָא וְהִתְקָרֵב לְמָדוֹן,     וְעָמַד בַּחֲיָלָיו עַל גְּבוּלִים,</p>
</blockquote>

<blockquote>
<p>וְלָכַד עִיר וּמַמְלָכָה בְּדַרְכּוֹ,    וְאֵין עוֹצֵר, וְאֵין מַכְלִים בְּמִלִּים,</p>
</blockquote>

<blockquote>
<p>בְּצִבְאוֹתָיו אֲדוֹנִים כַּעֲבָדִים,   וּמֵאֵימָיו בְּרִיאֵי גוּף כְּחוֹלִים,</p>
</blockquote>

<blockquote>
<p>וְאַלּוּפִים בְּחֵילוֹ לַאֲלָפִים,    וְלוֹ רָאשִׁים וְעַל רֹאשָׁם דְּגָלִים.</p>
</blockquote>

<blockquote>
<p>25 בְּאַרְצוֹתָיו בְּנֵי עַוְלָה, בְּאַבְנֵי   לְשׁוֹנוֹתָם בְּנֵי אֵל חַי סְקוּלִים,</p>
</blockquote>

<blockquote>
<p>עֲלֵיהֶם הֶעֱרִימוּ סוֹד, וְלָקְחוּ    כְּלֵי זַיִן, וְקָנוּ הַנְּעָלִים,</p>
</blockquote>

<blockquote>
<p>לְהַכְרִית אֵם בְּיִשְׂרָאֵל, וְלַשְׁמִיד   גְּבִיר וָדָל, וְיוֹנֵק עִם גְּמוּלִים!</p>
</blockquote>

<blockquote>
<p>וְכַאֲשֶׁר רָם לְבַב מַלְכָּם וְדִבֶּר   בְּפִיו עָתָק – חֲשַׁבְנוּהוּ הֲתוּלִים,</p>
</blockquote>

<blockquote>
<p>וְעָבַרְנוּ אֱלֵי אַרְצוֹ בְּכֹחַ,     לְהִנָּקֵם לְאַדִּירִים גְּזוּלִים,</p>
</blockquote>

<blockquote>
<p>30 וְעִמָּנוּ גְּבָרִים כַּכְּפִירִים,     וְעַם הַרְבֵּה כְּאַרְבֶּה אוֹ חֲסִילִים,</p>
</blockquote>

<blockquote>
<p>וְאִישִׁים – לֹא בְּרֹב בָּשָׂר כְּבֵדִים,  וְלֹא חֵלֶב אֲשֶׁר עַל הַכְּסָלִים,</p>
</blockquote>

<blockquote>
<p>וְכָל חוֹגֵר בְּיוֹם חֵמָה חֲגוֹרָה,   וְכָל פּוֹשֵׁט לְמִלְחָמָה מְעִילִים,</p>
</blockquote>

<blockquote>
<p>וְכָל מָהִיר אֱלֵי חֶרֶב, וְכָל רָץ    אֱלֵי הֶרֶג בְּטוּב לֵבָב וְגִילִים,</p>
</blockquote>

<blockquote>
<p>בְּשִׁרְיוֹנִים מְשֻׁבָּצִים כְּגַלִּים,    וּמָגִנִּים אֲדֻמִּים כַּגְּוִילִים,</p>
</blockquote>

<blockquote>
<p>35 עֲלֵי סוּסִים כְּעָב סוֹעִים וְטָשִׂים,  וּבִמְצָחוֹת וְכוֹבָעִים עֲגֻלִּים.</p>
</blockquote>

<blockquote>
<p>יְדֵיהֶם לֹא מְלֵאוֹת בַּחֲנִיתוֹת    וּבִרְמָחִים, כְּאִלּוּ הֵם אֲשָׁלִים,</p>
</blockquote>

<blockquote>
<p>וְלֹא תִרְאֶה לְבַד לַהַט שְׁלָחִים,   וְלֹא תִשְׁמַע לְבַד רִגְשַׁת צְהֵלִים!</p>
</blockquote>

<blockquote>
<p>וְשַׁבְנוּ אַחֲרֵי הַכּוֹת וְשָׂרוֹף    וְיָדֵינוּ מְלֵאוֹת בַּשְּׁלָלִים.</p>
</blockquote>

<blockquote>
<p>וְתָרָיו מִהֲרוּ אֵלָיו בְּמִלִּים     כְּמוֹ סִיגִים, וְכִסְבָאִים מְהוּלִים,</p>
</blockquote>

<blockquote>
<p>40 וּפִתּוּהוּ בְּפַחְזוּתָם וְשִׁקְרָם,    כְּאִלּוּ הֵם עֲלֵי נַפְשׁוֹ רְכִילִים,</p>
</blockquote>

<blockquote>
<p>וּבִלַּע אֵל עֲצַת שָׂרָיו, וְשִׁוָּה    תְּבוּנָתָם תְּבוּנַת תַּעֲלוּלִים,</p>
</blockquote>

<blockquote>
<p>וְאָמְרוּ לוֹ בְּשׁוּבֵנוּ: הֲתֵשֵׁב    בְּעִיר מִבְצָר וְלֹא תִרְדֹּף כְּשֵׁלִים?</p>
</blockquote>

<blockquote>
<p>הֲלֹא תֵצֵא לְשׁוֹדֵד הָעֲיֵפִים,    הֲלֹא תָאִיץ לְזַנֵּב נֶחֱשָׁלִים?</p>
</blockquote>

<blockquote>
<p>וְחָשׁ לָצֵאת וְלִרְדֹּף, כַּעֲצָתָם,   בְּמוֹ מֵאוֹת וְרִבּוֹאוֹת רְגָלִים,</p>
</blockquote>

<blockquote>
<p>45 וְעָמְדוּ עַל שְׂפַת נַחַל, וְעָמַד    לְנֶגְדָּם צוּר כְּיוֹם אֶשֶׁד נְחָלִים,</p>
</blockquote>

<blockquote>
<p>וְעָמְדוּ חוֹצְצִים לָרִיב, וּבַעְנוֹת   גְּבוּרָה יִתְּנוּ קוֹל כַּחֲלִילִים,</p>
</blockquote>

<blockquote>
<p>וְלֹא יִכּוֹן לְדַמּוֹתָם לְאַנְשֵׁי    אֲגָג הַמֵּת, וְלֹא כֵלִים לְכֵלִים,</p>
</blockquote>

<blockquote>
<p>אֲשֶׁר הָיוּ – בְּעֵין יוֹדְעָם לְפָנִים   כְּמוֹ נָשִׁים, וְאֵלּוּ הַבְּעָלִים.</p>
</blockquote>

<blockquote>
<p>בְּעֵת רָכְבָם – יְרוּצוּן כַּפְּרָאִים,   וְרַגְלִים – כַּצְּבָאִים אוֹ יְעֵלִים,</p>
</blockquote>

<blockquote>
<p>50 וּמַלְבּוּשָׁם לְבוּשׁ מַלְכוּת וְרִקְמָה  וּמַכְלוּלִים, וְעַל רֹאשָׁם כְּלִילִים,</p>
</blockquote>

<blockquote>
<p>בְּעָצְמָתָם וְצִבְאוֹתָם וְכֹחָם    וּבָהֶם – יִמְשְׁלוּ מוֹשְׁלֵי מְשָׁלִים.</p>
</blockquote>

<blockquote>
<p>וּבִרְאוֹתִי צְבָאוֹת, לֹא כְּצִבְאוֹת   עֲמָלֵק הַהֲרוּגִים הַגְּעוּלִים,</p>
</blockquote>

<blockquote>
<p>וְרָאִיתִי בְּנֵי חַיִל יְרֵאִים,     וְגִבּוֹרִים וְכַבִּירִים זְחֵלִים,</p>
</blockquote>

<blockquote>
<p>וְרָאשִׁים הָלְכוּ לַקְרָב בְּכֹבֶד,    וְהַשָּׂרִים לְהִלָּחֵם חֲדֵלִים,</p>
</blockquote>

<blockquote>
<p>55 וְזָכַרְתִּי אֲשֶׁר בִּלְבַב עֲדָתָם    לְעַמִּי הַנְּמוּכִים, הָאֲמוּלִים,</p>
</blockquote>

<blockquote>
<p>מְרֵעִים חִלְּקוּ מֵאָז שְׁלָלָם,    וְגוֹרָלוֹת עֲלֵי אַרְצָם מְטִילִים,</p>
</blockquote>

<blockquote>
<p>וְרָאִיתִי בְּכוֹר מָוֶת בְּעֵינַי,     וְאִישִׁים בַּקְּרָב סָפִים וְכָלִים –</p>
</blockquote>

<blockquote>
<p>הֲרִימוֹתִי בְּשֵׁם אֵל, הַמְכֻבָּד    וְהַנּוֹרָא בְּקוֹל שִׁבְעִים דְּגָלִים,</p>
</blockquote>

<blockquote>
<p>לְעֵת צָרָה הֲכִינוֹתִיו בְּלִבִּי,    לְחַלּוֹת בּוֹ פְּנֵי שׁוֹכֵן זְבוּלִים,</p>
</blockquote>

<blockquote>
<p>60 לְהִתְגַבֵּר עֲלֵי חֵיל צַר בְּחֵיל צוּר,  אֲשֶׁר יִקַּח חֲיָלִים בַּשְּׁעָלִים!</p>
</blockquote>

<blockquote>
<p>וְלִי אָבוֹת – בְּעֵת כָּזֹאת בְּשֶׁוַע   וְתַחְנוּנִים פְּנֵי אֵל עַז מְחַלִּים,</p>
</blockquote>

<blockquote>
<p>וּמֵעָפָר, בְּכֶבֶל הַתְּפִלָּה,     תְּשׁוּעָה שׁוֹאֲבִים יַחַד וְדוֹלִים,</p>
</blockquote>

<blockquote>
<p>בְּצִדְקָתָם וְתֻמָּתָם מְלִיצִים    דְּבַר צֶדֶק, וְאַף מוֹנְעִים וְכוֹלִים,</p>
</blockquote>

<blockquote>
<p>וְלִי אָדוֹן אֲשֶׁר אָמַר: בְּטַח בִּי   וְאַפִּיל בַּנְּעִימִים לָךְ חֲבָלִים,</p>
</blockquote>

<blockquote>
<p>65 אֲנִי אֶשְׁבֹּר לְךָ שִׁנֵּי כְפִירִים,    אֲנִי אַפִּיל לְפָנֶיךָ נְפִילִים!</p>
</blockquote>

<blockquote>
<p>אֲזַי לָבַשׁ לְבוּשׁ חֵמָה וְיָצָא,    כְּיוֹם פַּרְעֹה וְחֵילוֹ הַצְּלוּלִים,</p>
</blockquote>

<blockquote>
<p>וְנִגְלָה – לֹא בְּעַד חַלּוֹן וְסֵתֶר,   וְהִשְׁגִּיחַ – וְלֹא אַחַר כְּתָלִים,</p>
</blockquote>

<blockquote>
<p>וְהִתְעַלָּה עֲלֵי צָרָיו, וְהָיוּ     כְּמֹץ גֹּרֶן, וְנָבְלוּ שָׁם כְּעָלִים,</p>
</blockquote>

<blockquote>
<p>וְהִבְהִילָם, וְהִרְקִידָם כְּמוֹ בֶן    רְאֵם, וּכְמוֹ גְדִי, וּכְמוֹ עֲגָלִים,</p>
</blockquote>

<blockquote>
<p>70 וְהִשָּׁם אֶת גְּבוּרָתָם, וְהָיוּ     בְּמִלְחַמְתָּם לְנָשִׁים וַעֲוִילִים,</p>
</blockquote>

<blockquote>
<p>וְשָׁלַח צִיר – וְהִטָּה הַשְּׁלָחִים,   וְהָפַךְ אֶת יְמִינֵיהֶם שְׂמֹאלִים,</p>
</blockquote>

<blockquote>
<p>וְשָׁלַח צִיר – וְעִוָּה אֶת עֲצָתָם,   וְשִׁוָּה יוֹעֲצָיו יַחַד סְכָלִים,</p>
</blockquote>

<blockquote>
<p>וְשָׂם שֶׁקֶר בְּפִי צִירָיו וְתָרָיו    וְשָׂרָיו – לַהֲמִיתָם מוֹת נְבָלִים,</p>
</blockquote>

<blockquote>
<p>וְעֵת רָאוּ, אֲשֶׁר רָדְפוּ, לְנֶגְדָּם –  אֲזַי נָסוּ עֲלֵי שִׁבְעָה שְׁבִילִים!</p>
</blockquote>

<blockquote>
<p>75 הֲלֹא זֹאת הִיא פְּעֻלַּת אֵל, אֲשֶׁר שָׁת פְּעֻלָּתָם פְּעֻלַּת הַכְּסִילִים,</p>
</blockquote>

<blockquote>
<p>וְשָׁת לָהֶם עֲבוֹתִים עַל יְדֵיהֶם,   וְעַל לִבָּם — צְמִידִים הַפְּתִילִים,</p>
</blockquote>

<blockquote>
<p>וְהָיוּ מַרְכְּבוֹתֵיהֶם לְנַפְשָׁם    לְמִכְשׁוֹלִים, וְסוּסֵיהֶם — כְּבָלִים,</p>
</blockquote>

<blockquote>
<p>וְהִכְרִיתָם בְּרוּחַ פִּיו, כְּמוֹ חוּט   בְּיַד אוֹרֵג, וְקִצֵּץ כַּפְּתִילִים,</p>
</blockquote>

<blockquote>
<p>וְרָאִיתִי מְכֻבָּדִים אֲסוּרִים     וּמוּבָאִים סְחוּבִים בַּחֲבָלִים</p>
</blockquote>

<blockquote>
<p>80 אֱלֵי מֶלֶךְ, בְּפִיו חָיוּ קְצָתָם,    וּמִקְצָתָם בְּרִשְׁיוֹנוֹ קְטוּלִים!</p>
</blockquote>

<blockquote>
<p>וְנִלְאֵיתִי רְאוֹת מַכִּים וּמֻכִּים    מְגוֹלָלִים בְּדַם נֶפֶשׁ, טְבוּלִים,</p>
</blockquote>

<blockquote>
<p>וְכַף רֶגֶל אֲשֶׁר לֹא הֻצְּגָה עַל    אֲדָמָה — הֻכְּתָה בַנַּהֲלוֹלִים,</p>
</blockquote>

<blockquote>
<p>וְגִבּוֹרִים מְחֻלָּלִים נְחוּרִים,    וּמֻשְׁלָכִים פְּגָרִים כַּנְּבֵלִים,</p>
</blockquote>

<blockquote>
<p>וְלֵיל שִׁשִּׁי כְּמוֹ קוֹרֵא רְדַפְנוּם,   וְכַאֲשֶׁר תַּעֲשֶׂינָה הַנְּחִילִים,</p>
</blockquote>

<blockquote>
<p>85 וְהִפַּלְנוּ גְבִירֵיהֶם וּמַלְכָּם     וְשָׂרֵיהֶם וְעַבְדֵיהֶם חֲלָלִים,</p>
</blockquote>

<blockquote>
<p>וְהָיוּ עַל פְּנֵי אֶרֶץ כְּדֹמֶן,     וְרָאשֵׁיהֶם בְּעָפָר כַּגְּלָלִים,</p>
</blockquote>

<blockquote>
<p>וְיַחַד חָלְפוּ מִן הַחֲדָרִים,     וּמִתָּאִים מְרֻוָּחִים וְאֵלִים,</p>
</blockquote>

<blockquote>
<p>וְשָׁבִינוּ לְשׁוֹבֵינוּ, וְהָיוּ      אֲשֶׁר חָשְׁבוּ לְאָכְלֵנוּ – אֲכוּלִים,</p>
</blockquote>

<blockquote>
<p>וְיָזְמוּ כִּי אֲנַחְנוּ נַחֲלָתָם –    וְהֵם הָיוּ בְּיָדֵינוּ נְחוּלִים,</p>
</blockquote>

<blockquote>
<p>90 וּבָטְחוּ עַל קְשָׁתוֹת וַחֲנִיתוֹת –   וְנוֹשַׁעְתִּי בְּשֵׁם אַדִּיר בְּאֵלִים,</p>
</blockquote>

<blockquote>
<p>וּבוֹשׁוּ כָל אֲשֶׁר לָקְחוּ נְעָלִים   עֲלֵי עַם אֵל וּמַלְבּוּשִׁים חֲבוּלִים,</p>
</blockquote>

<blockquote>
<p>וְרָאוּ נִפְלְאוֹת נוֹרָא עֲלִילָה,    אֲשֶׁר יָשִׁיב לְגוֹמְלֵי רַע גְּמוּלִים,</p>
</blockquote>

<blockquote>
<p>אֲשֶׁר עָלָה בְּמַחְשַׁבְתּוֹ לְהַפִּיל   נְפִילֵיהֶם בְּאַפּוֹ כַּנְּפָלִים,</p>
</blockquote>

<blockquote>
<p>וְהַשּׁוֹעִים – כְּתוֹלָעִים חֲשָׁבָם   בְּקִצְפּוֹ, וַחֲיָלִים – כַּנְּמָלִים!</p>
</blockquote>

<blockquote>
<p>95 רְאִיתִיךָ – וְאַתְּ תִּשְׁאַג כְּשַׁחַל,   וְהִצְמַתָּה בְּשַׁאְגָתְךָ שְׁחָלִים,</p>
</blockquote>

<blockquote>
<p>וְשַׁרְתִּיךָ – וְאַתְּ תִּגְאֶה וְתִצְרַח   וְתָרִיעַ וְתָפִיץ הַחֲיָלִים!</p>
</blockquote>

<blockquote>
<p>וְנִגְלֵיתָ – וְהָמוּ כָל קְרָבִים    בְּתוֹךְ צָרַי, כְּמוֹ הֶמְיַת נְבָלִים,</p>
</blockquote>

<blockquote>
<p>וְזָעַמְתָּ – וְרָאִיתִי מְלָכִים     חֲרוֹן אַפָּךְ וְזַעְמָךְ לֹא מְכִילִים!</p>
</blockquote>

<blockquote>
<p>וְנִמְהָרִים בְּטֶרֶם יֶחֱזוּנוּ –    וְהָיוּ עֵת רְאוֹתֵנוּ עֲצֵלִים,</p>
</blockquote>

<blockquote>
<p>100 וְשַׁתָּה קַשְּׁתוֹתֵיהֶם כְּמוֹ קַשׁ,    וְחִצֵּיהֶם כְּמוֹ חָצָץ פְּסוּלִים!</p>
</blockquote>

<blockquote>
<p>וְנִגְזַר דִּין בְּיוֹם שֵׁנִי, וְשַׂמְתָּ    לְדִינִי בַּחֲמִישִׁי בָּם פְּלִילִים,</p>
</blockquote>

<blockquote>
<p>וְנָטִיתָ בְּמִשְׁפַּט עַבְדְּךָ עַל     פְּלֶשֶׁת וַעֲרָב – בִּנְטוֹת צְלָלִים,</p>
</blockquote>

<blockquote>
<p>וְהוֹשַׁעְתָּ לְבֶן-אֵיתָן בְּיֶרַח     לְאֵיתָנִים – עֲלֵי עוֹבְדֵי בְעָלִים,</p>
</blockquote>

<blockquote>
<p>וְאַחַר צֵאת שְׁנַת תֵּשַׁע וְתִשְׁעִים –  תְּשׁוּעָה צָמְחָה לִּי כַיְבוּלִים,</p>
</blockquote>

<blockquote>
<p>105 וְהָיִיתָ לְסֵתֶר לִי, וּמִצַּר     נְצַרְתַּנִי, וּמִצִּבְאוֹת עֲרֵלִים,</p>
</blockquote>

<blockquote>
<p>וּמָשַׁכְתָּ יְמִינָךְ לִי בְּיֵשַׁע,     וְעַל צָרַי – בְּמַכּוֹת וַחֲבָלִים,</p>
</blockquote>

<blockquote>
<p>וְצֻוּוּ מַלְאֲכֵי רָעִים מְפִיצִים,    אֲשֶׁר אֶרֶץ וְשָׁמַיִם מְחִילִים,</p>
</blockquote>

<blockquote>
<p>וְהִשְׁלִיכוּ עֲלֵיהֶם כַּגְּשָׁמִים    כְּלֵי זַעַם, וְעֶבְרָה – כַּאֲגָלִים,</p>
</blockquote>

<blockquote>
<p>וְהִשְׁקִיתָ לְעַבְדָּךְ כּוֹס יְשׁוּעוֹת,   וְהִשְׁקִיתָ לְצָרָיו כּוֹס רְעָלִים,</p>
</blockquote>

<blockquote>
<p>110 וְאוֹר לִי לֵיל עֲרֻבַּת חַג אֲסִיפָה,   וְאוֹרוּ כָל שְׁבִילַי הָאֲפֵלִים,</p>
</blockquote>

<blockquote>
<p>כְּלֵיל אַבְרָם, כְּלֵיל משֶׁה, כְּמִנְחַת  יְהוֹשֻׁעַ, כְּלֵיל הָסֵר סְבָלִים!</p>
</blockquote>

<blockquote>
<p>וְשָׁמַרְתִּי בְּישֶׁר מוֹעֲדֵי אֵל,    כְּהִלְכָתָם לְיוֹשְׁבֵי הָאֳהָלִים,</p>
</blockquote>

<blockquote>
<p>יְמֵי שַׁבָּת וְיוֹם שׁוֹפָר וְכִפּוּר,    יְמֵי סֻכָּה וְעַד צֵאת הָרְגָלִים,</p>
</blockquote>

<blockquote>
<p>וְהָיָה, מִמְּגוֹר חִלּוּל, כְּמוֹ אֵשׁ   בְּתוֹךְ לִבִּי, וְאִם תִּמְצָא מְקִלִּים,</p>
</blockquote>

<blockquote>
<p>115 וְאֵל שָׁת כָּל יְמֵי בִטּוּל מְלָאכָה   חֲיָלִים מֵעֲבוֹדָתָם בְּטֵלִים!</p>
</blockquote>

<blockquote>
<p>אֲנִי אַעַשׂ לְאֵל שִׁירִים כְּפוּלִים   עֲלֵי נִסִּים אֲשֶׁר עָשָׂה כְּפוּלִים,</p>
</blockquote>

<blockquote>
<p>אֲשֶׁר יָלִיץ לְכָל לֵצִים, וְיִתֵּן    כְּלִבָּם לַעֲנָוִים הָעֲמֵלִים,</p>
</blockquote>

<blockquote>
<p>וְאַשְׁמִיעַ שְׁבָחָיו, וַאֲסַפֵּר     לְעַם נִבְרָא, בְּנֵי סוּרִים וְגוֹלִים,</p>
</blockquote>

<blockquote>
<p>וְאִם אֵין כָּל בְּנֵי שַׁחַק וְאֶרֶץ    לְשַׁבֵּחַ שְׁמוֹ עַל זֹאת יְכוֹלִים!</p>
</blockquote>

<blockquote>
<p>120 בְּעֵת הָעָם לְסֻכּוֹתָם מְבִיאִים   הֲדַס מִצּוּר וְכַפּוֹת הַדְּקָלִים –</p>
</blockquote>

<blockquote>
<p>בְּכַפּוֹ רוֹמֲמַנִי צוּר, וְסֻכּוֹ     צְפָנַנִי כְּמִבְצָרִים נְעוּלִים;</p>
</blockquote>

<blockquote>
<p>וּבַהְבִיאָם עֲרָבָה – שָׁת עֲרָבָה   לְבֶן עַבְדּוֹ כְּעִיר חוֹמוֹת וְחֵלִים,</p>
</blockquote>

<blockquote>
<p>וְהִדּוּר צוֹרֲרַי קָטַף – בְּקָטְפָם   תְּבוּאָה מֵעֲצֵי הָדָר שְׁתוּלִים,</p>
</blockquote>

<blockquote>
<p>וְהָיוּ לִי עֲלֵי עָבוֹת לְכַפֵּר     עֲלֵי נַפְשִׁי כְּעוֹלָה אוֹ שְׁקָלִים,</p>
</blockquote>

<blockquote>
<p>125 וְהִתְגַּדֵּל עֲלֵי מַיִם – בְּעָסְקָם    בְּאַרְבָּעָה עֲלֵי מַיִם גְּדֵלִים,</p>
</blockquote>

<blockquote>
<p>וּבִקְרֹב צוֹרֲרַי לֶאְ כֹל בְּשָׂרִי –   אֲנִי קַמְתִּי וְהֵם נָפְלוּ אֲמֵלִים!</p>
</blockquote>

<blockquote>
<p>וְהִכְאִיבוּ לְבָבִי – אַךְ אֱלֹהִים   צֳרִי שָׁלַח בְּעַד מַכְאוֹב וְחִילִים,</p>
</blockquote>

<blockquote>
<p>וְצִוָּה מַלְאֲכֵי שָׁרֵת, וְהָיוּ     בְּעֶזְרִי מִזְּבוּל יוֹרְדִים וְעוֹלִים,</p>
</blockquote>

<blockquote>
<p>וְאַף עַל עַם, אֲשֶׁר אָמְרוּ לְחַלֵּק   שְׁלַל עַמִּי, בְּאַף חִלֵּק חֲבָלִים.</p>
</blockquote>

<blockquote>
<p>130 אֲנַחְנוּ נַעֲשֶׂה סֻכּוֹת בְּשִׂמְחָה   וְהֵמָּה מִכְּלִמָּתָם אֲבֵלִים,</p>
</blockquote>

<blockquote>
<p>אֲנַחְנוּ נַעֲנֶה הַלֵּל בְּחֶדְוָה,    וְהֵם עוֹנִים דְּבַר קִינִים וְאוֹלִים!
<br><br />
הֲלִי זֹאת? וַאֲנִי תוֹלָע וְלֹא אִישׁ,  בְּזוּי עַמִּים וְנָקֵל בַּשְּׁפָלִים!</p>
</blockquote>

<blockquote>
<p>וּמִי אֲנִי וּמִי חַיַּי, אֲדֹנָי?     אֲנִי רַב מַעֲוָה, רַע מַעֲלָלִים!</p>
</blockquote>

<blockquote>
<p>אֲנִי קָטֹן וְצָעִיר מִיְּשׁוּעוֹת     וּמִכָּל הַחֲסָדִים הַפְּעוּלִים,</p>
</blockquote>

<blockquote>
<p>135 וְאִם תַּשְׁלִים בְּעוֹלָם זֶה זְכוּתִי   וְתָשִׁיב לִי כְּפִי צִדְקִי גְּמוּלִים –</p>
</blockquote>

<blockquote>
<p>בְּמַה זֶּה אֶעֱמֹד יוֹם דִּין, וּבַמֶּה   יְהוּ חוֹבַי וְחַטֹּאתַי מְחוּלִים?
<br><br />
לְאֵל עִזּוּז, אֲשֶׁר נִרְאָה בְּסוּפָה   וּבִשְׂעָרָה עֲלֵי שׂוֹעְרֵי אֱלִילִים,</p>
</blockquote>

<blockquote>
<p>וְלֹא נָתַן כְּבוֹדוֹ לַאֲחֵרִים,     וְלֹא הוֹרִישׁ תְּהִלָּה לַפְּסִילִים,</p>
</blockquote>

<blockquote>
<p>הֲכִינוֹתִי כְּבָר שִׁירָה, וְעַתָּה    תְּהִלָּה הַמְּאִירָה כַכְּסִילִים,</p>
</blockquote>

<blockquote>
<p>140 מְמֻלָּאָה, עֲלֵי חֶשְׁבּוֹן רְעוּתָה,   בְּטוּרֵי שִׁיר כְּמַהְלָלֵי תְהִלִּים,</p>
</blockquote>

<blockquote>
<p>וְעִנְיָנִים יְקָרִים מִפְּנִינִים,     וּבִבְנֵי שִׁיר בְּאַבְנֵי שִׁיר שְׁקוּלִים,</p>
</blockquote>

<blockquote>
<p>וְאֵם הַשִּׁיר עֲקָרָה מִלְּהוֹלִיד    כְּמוֹתָן, וְאֲבוֹת הַשִּׁיר שְׁכוּלִים.</p>
</blockquote>

<blockquote>
<p>שְׁתֵּיהֶן כָּל יְמֵי חַיַּי צְמִידִים    בְּאֶזְרוֹעִי, וְעַל אָזְנַי עֲגִילִים,</p>
</blockquote>

<blockquote>
<p>וְיוֹם מִשְׁפָּט תְּלִיצֶנָה לְפָנַי    בְּמִלּוֹת נוֹטְפוֹת מֹר וַאֲהָלִים!
<br><br />
145 בְּנֵי עַמִּי, עֲנוּ עִמִּי תְּהִלָּה,     תְּהִי שׂוּמָה לְרֹאשׁ כָּל מַהֲלָלִים,</p>
</blockquote>

<blockquote>
<p>וְשִׁיתוּ אֶת אֲמָרֶיהָ נְכוֹנִים,    מְסֻדָּרִים בְּפִי שָׂבִים וְעוּלִים!</p>
</blockquote>

<blockquote>
<p>וְכַאְשֶׁר יִשְׁאֲלוּן: &#8216;מַה זֹּאת?&#8217; בְּנֵיכֶם לְמָחָר, יַעֲנוּם אָז הַשְּׁאוּלִים:</p>
</blockquote>

<blockquote>
<p>תְּהִלָּה הִיא לְאֵל גּוֹאֵל יְדִידוֹ,    חֲקָרָהּ לַעֲנוֹת אוֹתָהּ גְּאוּלִים,</p>
</blockquote>

<blockquote>
<p>תְּהִלָּה הִיא, גְּדוֹלָה וַהֲדוּרָה,    לְאֵל הָדוּר וּמִפְעָלָיו גְּדוֹלִים!
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/6778">https://bybe.benyehuda.org/read/6778</a></div></body></html>