<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[באל אחד אשר]</title>
	<meta name="author" content="שמואל הנגיד"/>
</head>
<body>

<p>וְלוֹ אֶל אוֹהֵב.</p>

<blockquote>
<br />
</blockquote>

<blockquote>
<p>U – – – U – – – U //– – U – – – U – – – U – –</p>
</blockquote>

<blockquote>
<p>בְּאֵל אֶחָד אֲשֶׁר יָחִיד יְצָרָךְ, // וּמִלִּבִּי וּמוֹרָשָׁיו גְּזָרָךְ,</p>

<p>וְהַיּוֹצֵר אֲשֶׁר הֵטִיב לְנַפְשָׁךְ, // וְעַל דַּרְכָּךְ, בְּיוֹם פַּחַד, נְצָרָךְ:</p>

<p>אֲנִי מֵצֵר לְפֵרוּדָךְ, וְאוּלָם // הֲבִינֵנִי: הֲפֵרוּדִי יְצֵרָךְ?</p>

<p>וְאֵיךְ אוּכַל סְבֹל פֵּרוּד יְדִידִי // וּבֶן־דּוֹדִי וְאָחִי – וַאֲנִי רָךְ!</p>

<p>חֲמָסִי עַל זְמַן בּוֹגֵד אֲשֶׁר יוֹם // נְתָנָךְ לִי, וְיוֹם שֵׁנִי הֱסִירָךְ,</p>

<p>וְלַיִל לֹא מְנָעָךְ מִלְּהַלֵּךְ // עֲלֵי דֶרֶךְ, וְגֶשֶׁם לֹא עֲצָרָךְ,</p>

<p>עֲזַבְתַּנִי בְּלִי קָרוֹב – וְאַתָּה // נְדוּדָךְ מִשְּׁאֵרָךְ אֶל שְׁאֵרָךְ,</p>

<p>וְעָשַׁקְתָּ, בְּלֶכְתָּךְ, אֶת חֲבֵרִי – // הֲטוֹב לָךְ כִּי תְּהִי עוֹשֵׁק חֲבֵרָךְ?</p>

<p>לְכָה, אָחִי, וְאֵל יִהְיֶה בְּעֶזְרָךְ, // וּמִשָׂרִים, כְּמוֹ אָשֵׁר, תְּבֹרָךְ,</p>

<p>וְיָסֶךְ לָךְ בְּאֶבְרָתוֹ אֱלֹהֵי // תְּשׁוּעָתִי, וְיוֹסֵף עַל הֲדָרָךְ!</p>

<p>וְעֵת תִּגַּע לְעִיר מִבְצָר – בְּחַסְדָּךְ, // קְרָאָה אֶת שְׁלוֹמִי עַל מְבֹרָךְ,</p>

<p>וְסַפֵּר אֶת חֲשִׁיקָתִי לְהַבִּיט // אֱלֵי פָנָיו – וְאְלֵ יִתֵּן שְׂכָרָךְ!</p>

<p>וְכֹה תֹאמַר: הֲנָשִׁיתָ יְדִידוֹת // אֲשֶׁר לָעַד בְּדוֹדִים לֹא יְמִירָךְ?</p>

<p>וְקָשַׁרְתָּ עֲלֵי עָמִית וְרֵעַ // כְּקִשׁוּרִים בְּקִיר לִבּוֹ קְשָׁרָךְ</p>

<p>אֲשֶׁר יִשְׁלַח לְךָ שָׁלוֹם כְּחוֹל יָם // בְּכָל שָׁנָה – וְאֵין שָׁלוֹם בְּעִירָךְ!</p>

<p>וְיוֹם תִּשְׁמַע בְּקוֹל שָׁרִים וְשָׁרוֹת, // וְלֵיל צִנּוֹר וְקוֹל כִּנּוֹר יְעִירָךְ,</p>

<p>וְשִׁיר תּוֹרִים עֲלֵי מַיִם, וְיוֹנִים, // וְהֶגְיוֹן סִיס בְּפֶה רָחַב וְאָרָךְ,</p>

<p>בְּתוֹךְ גַּנִּים וּבֵינוֹת מַעֲיָנִים // וְנִצָּנִים – תְּנָה הַלֵּל לְצוּרָךְ</p>

<p>וְאַל תִּשְׁכַּח, בְּחַסְדָּךְ, רֵעֲךְ, כִּי // בְּזֵכֶר טוֹב בְּכָל רֶגַע זְכָרָךְ.</p>

<p>וְאִם תָּפֵר בְּרִית אַחִים כְּרוּתָה // וְלֹא תִשְׁתֶּה עֲלֵי זִכְרוֹ בְפוּרָךְ,</p>

<p>וְלִי תָבוּז בְּיוֹם פִּסְחָךְ, וְתָשִׂים // נְקֻדָּה עַל שְׁמִי בֶחָג בְּשִׁירָךְ</p>

<p>וְעַיִן תַּעֲלִים, כָּזֹאת יְנַקֵּר // אֱלֹהִים עֵין יְמִינָךְ מִבְּשַׂרַךְ!</p>

<p>וְאִם יַעַשׂ – פְּתֹת פִּתָּךְ וְהָכֵן // קְעָרָתָךְ וְקוּם וּרְכַב חֲמוֹרָךְ!</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/25197">https://benyehuda.org/read/25197</a></div></body></html>