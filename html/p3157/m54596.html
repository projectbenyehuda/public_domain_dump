<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תַּחַת הָרֹתֶם</title>
	<meta name="author" content="שמואל רובינוביץ"/>
</head>
<body>

<blockquote>
<p>וַיֵּשֶׁב תַּחַת רֹתֶם אֶחָת</p>
</blockquote>

<blockquote>
<p>מלכים א', יט, ד</p>

<br />
</blockquote>

<blockquote>
<p>אֲסִיר שִׁמָּמוֹן, בַּצְּחִיחַ, בָּאֹטֶם,</p>

<p>אֶשְׁאַף צֵל. בַּנֶּקַע פּוֹרֵחַ הָרֹתֶם.</p>

<p>אָבִי הַקַּדְמוֹן שָׁם, עוֹטֵה הַבְּלוֹאִים,</p>

<p>הֶאֱזִין גְּלוּי־יֵצֶר לְקוֹל אֱלֹהִים.</p>

<p>כַּיּוֹם תַּחַת רֹתֶם פָּנָיו יָלִיט</p>

<p>הַבֵּן הַנָּטוּשׁ לְלֹא אֵל – הַפָּלִיט.</p>

<p>אוּד מִמִּשְׂרֶפֶת לֹא יֵבְךְּ, לֹא יָרִיד.</p>

<p>הָיִיתִי עַם רָב וְעַתָּה אַךְ שָׂרִיד.</p>

<p>הָיִיתִי בַחֶלֶד נִצֵּחַ וָחַי,</p>

<p>מְתַקֵּן עוֹלָמוֹת בְּהָגוּת מְשִׁיחָי;</p>

<p>כִּיַּלְתִּי תִפְאֶרֶת הַיְקוּם, גֵּר, נָקוֹט,</p>

<p>גּוֹלֶה בָּעַמִּים וְגוֹלֶה עֲמֻקּוֹת.</p>

<p>בְּלֵיל־אֱלִילִים מְדֻמְדָּם וְהוֹזֶה</p>

<p>הִדְלַקְתִּי שְׁבִיב אֱלֹהוּת־הַמַּעֲשֶׂה;</p>

<p>הֵפַרְתִּי הַנְּיָר<a href="#fn:1" id="fnref:1" title="see footnote" class="footnote"><sup>1</sup></a> הַקָּדוּם, הַסָּתוּם,</p>

<p>נָהַגְתִּי עוֹלָם אֶל יִחוּד־שֵׁם רָתוּם.</p>

<p>אַךְ קָם לִתְחִיָּה הָאֱלִיל, בִּי יִקֹּם,</p>

<p>בְּיָד הַטֶבְטוֹן הִבְרִיק הַּקַּרְדֹּם.</p>

<p>חָמַס חִיּוּתִי. דַּם יוֹנְקַי הַמְפַרְכְּסִים</p>

<p>הֶעֱרָה הַפָּגָן אֶל עוֹרְקָיו נִרְפָּשִׂים.</p>

<p>דָּלַח מַעְיָנִי, מְקוֹרִי הוּא סָתַם,</p>

<p>סֵאֵב וְעִקֵּר בְּנוֹתַי, אִמּוֹת־עָם.</p>

<p>אֲנִי עֲרִירִי. לִי שָׁאַר צֵל הָרֹתֶם,</p>

<p>מוֹרֶשֶׁת אָבוֹת יְחִידָה לִי בָאֹטֶם.</p>

<p>נָדַם גַּם הַכְּאֵב, בְּחֻבִּי שִׁמָּמוֹן,</p>

<p>שָׁאוֹן בְּאָזְנַי מְהַדְהֵד – קוֹל הָמוֹן.</p>

<p>זֶה קוֹל אוֹהֲבַי, מַסְגִּירַי לַמְרַצְּחִים,</p>

<p>עָלַי בְּאַנְחַת רְמִיָּה נֶאֱנָחִים.</p>

<p>עֵינִי, אַתְּ קַדְמַת הַבְּרִיאָה, הַ&#8220;יְּהִי&#8221;,</p>

<p>עֵין־נֵצַח לֵאָה, אַתְּ נָשִׁית גַּם נְהִי!</p>

<p>עֲלִי מִקְּבָרִים, מַהֲמוֹרוֹת, מַבּוּעִים,</p>

<p>הַשְׁבִּיתִי סָבִיב אֶת יְלֵל הַצְּבוֹעִים.</p>

<p>עַם סֵּפֶר, עַם אֵפֶר, מִבְּלִי וְעָפָר,</p>

<p>יִקֹּם בְּרִית חוֹזֵה־הַחַיִּים שֶׁהוּפַר!</p>
</blockquote>

<div class="footnotes">
<hr />
<ol>

<li id="fn:1">
<p>הטקסט לא ברור במקור – הערת פב&quot;י. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/54596">https://benyehuda.org/read/54596</a></div></body></html>