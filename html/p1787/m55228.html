<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַשִּׁיר הָרְבִיעִי</title>
	<meta name="author" content="יצחק גולדמן (1839)"/>
</head>
<body>

<blockquote>
</blockquote>

<h2 id="1.">1.</h2>

<blockquote>
<p>מֵאֲרֻבּוֹת שָׁמַיִם</p>

<p>אַט אַט בַּעֲצַלְתַּיִם</p>

<p>רִבֹּאוֹת עֵינַיִם</p>

<p>כִּפְנִינִים נִשְׁקָפוּ.</p>

<p>אֵלֶּה צְבָא הַמָּרוֹם</p>

<p>מִצָּפוֹן מִדָּרוֹם</p>

<p>עַל יַעֲקֹב כִּי יָרֹם</p>

<p>לִשְׂמֹחַ נֶאֱסָפוּ.</p>

<br />
</blockquote>

<h2 id="2.">2.</h2>

<blockquote>
<p>אַךְ יַעַן זֶה כַמָּה</p>

<p>מִימֵי תֹהוּ וְשַׁמָּה</p>

<p>רִיב לָמוֹ עִם חַמָּה</p>

<p>גִּדְּלָהּ אֵל עַד לְמָעְלָה.</p>

<p>לִבְלִי לַחֲזוֹת שָׁמֶשׁ</p>

<p>חִכּוּ לָהּ כִּי תָמֶשׁ</p>

<p>וְעַל כַּנְפֵי הָאָמֶשׁ</p>

<p>בָּאוּ&#8230; וַיְהִי לָיְלָה.</p>

<br />
</blockquote>

<h2 id="3.">3.</h2>

<blockquote>
<p>אוֹר וְחֹשֶׁךְ נָשָׁקוּ</p>

<p>הַחוּצוֹת הוּרָקוּ</p>

<p>וְעַם עוֹלָם נִזְעָקוּ</p>

<p>אֶל מִקְדָּשׁ כְּמוֹ רָמִים.</p>

<p>מִזְבוּל אֱלֹהֵימוֹ</p>

<p>חָשוּ אֶל בָּתֵּימוֹ</p>

<p>לָתֵת שְׁנָת לְעֵינֵימוֹ</p>

<p>הַס! עַמִּי נִרְדָּמִים.</p>

<br />
</blockquote>

<h2 id="4.">4.</h2>

<blockquote>
<p>וּלְאֶרֶץ יְפֵה־פִיָּה</p>

<p>שָׁבָה הַדּוּמִיָּה</p>

<p>מִקִּרְיָה הוֹמִיָּה</p>

<p>עַד שָׂדֶה וָיָעַר.</p>

<p>לְבַד שָׁם מִשִּׁכָּרוֹן</p>

<p>הַנָּכְרִי עוֹד יָרֹן</p>

<p>אוֹ פֹה יִקְרָא בְגָרוֹן</p>

<p>הַשֹּׁמֵר בַּשָּׁעַר.</p>

<br />
</blockquote>

<h2 id="5.">5.</h2>

<blockquote>
<p>אֵין בּוּקָה וּמְבוּקָה</p>

<p>אֵין זֵכֶר לַחֲלֻקָּה</p>

<p>שְׁנַת הָעֹבֵד מְתוּקָה</p>

<p>שָׂמַחְתִּי בִלְבָבִי.</p>

<p>אַךְ פֶּתַע זָכַרְתִּי</p>

<p>כִּי בָדָד נוֹתַרְתִּי</p>

<p>וַאֲנִי טֶרֶם תַּרְתִּי</p>

<p>לִי מָקוֹם לְמִשְׁכָּבִי.</p>

<br />
</blockquote>

<h2 id="6.">6.</h2>

<blockquote>
<p>וּמִבְּלִי כִשָּׁלוֹן</p>

<p>שָׁם בְּעֵמֶק אַיָּלוֹן</p>

<p>סַרְתִּי אֶל הַמָּלוֹן</p>

<p>לָלוּן כָּאֹרֵחַ.</p>

<p>&quot;פֹּה נִבְחָר הַיְצוּעַ</p>

<p>לוּלֵא זֹאת מַדּוּעַ</p>

<p>אָז בִּימֵי יְהוֹשֻׁעַ</p>

<p>פֹּה נָח גַּם יָרֵחַ&quot;</p>

<br />
</blockquote>

<h2 id="7.">7.</h2>

<blockquote>
<p>&quot;כֵּן, – עָנָנִי קוֹל כְּאוֹב –</p>

<p>אִתִּי כָל טוּב לָרֹב</p>

<p>רַק אַל תָּלַן בָּרְחוֹב</p>

<p>סוּרָה סוּרָה הֲלֹם!״</p>

<p>וְאַחֲרֵי אֲרֻחָתִי</p>

<p>בָּאתִי אֶל מְנֻחָתִי</p>

<p>וַתֱּעֶרַב לִי שְׁנָתִי</p>

<p>וָאִיקָץ&#8230; וְהִנֵּה חֲלוֹם!!</p>
</blockquote>

<br />

<p><strong>*</strong> <strong>*</strong> <strong>*</strong></p>

<br />

<h2 id="8.">8.</h2>

<blockquote>
<p>אָמְנָם הִנְנִי <strong>בְאַיָּלוֹן</strong></p>

<p>שְׂבַע בּוּז חֶרְפָּה וְקָלוֹן</p>

<p>עַל כָּל צַעַד כִּשָּׁלוֹן</p>

<p>בְּתוֹך מַיִם זֵידוֹנִים!</p>

<p>צוֹם הַחֲמִשִּׁי הַיוֹם</p>

<p>עוֹד עֵינַי מַעְיְנֹת תְּהוֹם</p>

<p>וּמַה־שֶּׁבֶר הַחֲלוֹם</p>

<p>לֵאלֹהִים פִּתְרֹנִים!</p>

<br />
</blockquote>

<p>ווילנא צום החמשי תרמ&quot;ז</p>

<blockquote>
<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/55228">https://benyehuda.org/read/55228</a></div></body></html>