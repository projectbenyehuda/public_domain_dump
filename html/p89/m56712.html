<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שִׁמְשׁוֹן</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>כה</strong> &#8220;וַתָּחֶל רוּחַ ה' לְפַעֲמוֹ&#8221; (שופטים יג, כה) – אָמַר
רַ' יִצְחָק דְּבֵי רַב אַמִּי: מְלַמֵּד שֶׁהָיְתָה שְׁכִינָה
מְקַשְׁקֶשֶׁת לְפָנָיו כְּזוֹג (סוטה ט ע&quot;ב).</p>
</blockquote>

<blockquote>
<br />
</blockquote>

<p>דְּבֵי רַב אַמִּי – מבית רב אמי, מתלמידיו.</p>

<p>מְלַמֵּד וגו' – דרשת &#8220;לפעמו&#8221; מלשון פעמון, שרוח הקודש
היתה פועמת בתוכו כפי שלשון הפעמון מעוררת את צלצולי הזוג, שהוא שולי הפעמון.</p>

<p>*</p>

<blockquote>
<br />
</blockquote>

<blockquote>
<p><strong>כו</strong> &#8220;בֵּין צָרְעָה וּבֵין אֶשְׁתָּאֹל&#8221; (שופטים יג, כה) –
אָמַר רַב אַסִּי: צָרְעָה וְאֶשְׁתָּאוֹל שְׁנֵי הָרִים גְּדוֹלִים הָיוּ
וַעֲקָרָם שִׁמְשׁוֹן וּטְחָנָם זֶה בָּזֶה (סוטה ט ע&quot;ב).</p>

<br />
</blockquote>

<blockquote>
<p><strong>כז</strong> &#8220;וַתָּחֶל רוּחַ ה' לְפַעֲמוֹ&#8230; בֵּין צָרְעָה וּבֵין
אֶשְׁתָּאֹל&#8221; (שופטים יג, כה) – אָמַר רַב שְׁמוּאֵל בַּר נַחֲמָן:
מְלַמֵּד שֶׁנָּטַל שְׁנֵי הָרִים וְהִקִּישָׁם זֶה לָזֶה, כְּאָדָם
שֶׁנּוֹטֵל שְׁנֵי צְרוֹרוֹת וּמַקִּישָׁם זֶה לָזֶה. רַב יְהוּדָה אוֹמֵר:
בְּשָׁעָה שֶׁהָיְתָה רוּחַ הַקֹּדֶשׁ שְׁרוּיָה עָלָיו הָיָה פוֹסֵעַ
פְּסִיעָה אַחַת כְּמִצָּרְעָה וְעַד אֶשְׁתָּאוֹל (ויק&quot;ר ח, ב).</p>
</blockquote>

<blockquote>
<br />
</blockquote>

<p>הִקִּישָׁם – הכה אותם זה בזה.</p>

<p>צְרוֹרוֹת – אבנים קטנות.</p>

<p>*</p>

<blockquote>
<br />
</blockquote>

<blockquote>
<p><strong>כח</strong> &#8220;וַיְהִי אַחֲרֵי כֵן וַיֶּאֱהַב אִשָּׁה בְּנַחַל
שֹׂרֵק וּשְׁמָהּ דְּלִילָה&#8221; (שופטים טז, ד) – תַּנְיָא, רַבִּי אוֹמֵר:
אִלְמָלֵא נִקְרָא שְׁמָהּ דְּלִילָה רְאוּיָה הָיְתָה
שֶׁתִּקָּרֵא דְּלִילָה: דִּלְדְּלָה אֶת כּוֹחוֹ, דִּלְדְּלָה אֶת לִבּוֹ,
דִּלְדְּלָה אֶת מַעֲשָׂיו (סוטה ט עב).</p>
</blockquote>

<blockquote>
<br />
</blockquote>

<p>תַּנְיָא – שנויה (מילה ארמית המשמשת כפתיחה להבאת מסורת של תנא).</p>

<p>רַבִּי – יהודה הנשיא.</p>

<p>דִּלְדְּלָה – החלישה והמעיטה.</p>

<p>*</p>

<blockquote>
<br />
</blockquote>

<blockquote>
<p><strong>כט</strong> שִׁמְשׁוֹן הָלַךְ אַחֲרֵי עֵינָיו לְפִיכָךְ נִקְּרוּ פְּלִשְׁתִּים אֶת עֵינָיו (סוטה ט ע&quot;ב).</p>

<br />
</blockquote>

<p>הָלַךְ אַחֲרֵי עֵינָיו – בבחירת אשתו הפלשתית (שופטים יד, ג: &#8220;כי היא ישרה בעיני&#8221;).</p>

<p>*</p>

<blockquote>
<br />
</blockquote>

<blockquote>
<p><strong>ל</strong> תַּנְיָא, אָמַר רַ' שִׁמְעוֹן הֶחָסִיד: בֵּין
כְּתֵפָיו שֶׁל שִׁמְשׁוֹן שִׁשִּׁים אַמָּה הָיוּ, שֶׁנֶּאֱמַר:
&#8220;וַיִּשְׁכַּב שִׁמְשׁוֹן עַד חֲצִי הַלַּיְלָה וַיָּקֶם בַּחֲצִי
הַלַּיְלָה וַיֶּאֱחֹז בְּדַלְתוֹת שַׁעַר הֵעִיר וּבִשְׁתֵּי הַמְּזֻוזוֹת
וַיִּסָּעֵם עִם הַבְּרִיחַ וַיָּשֶׂם עַל כְּתֵפָיו&#8221; (שופטים טז, ג) –
וּמְקֻבָּלִים אָנוּ שֶׁאֵין דַּלְתוֹת עַזָּה פְּחוּתוֹת מִשִּׁשִּׁים
אַמָּה (סוטה י ע&quot;א).</p>
</blockquote>

<blockquote>
<br />
</blockquote>

<p>תַּנְיָא – ראו בקטע כח. בֵּין כְּתֵפָיו וגו' – רוחב כתפיו כ־30 מטרים.</p>

<p>מְקֻבָּלִים אָנוּ – מסורת היא בידינו.</p>

<p>*</p>

<blockquote>
<br />
</blockquote>

<blockquote>
<p><strong>לא</strong> &#8220;וְעַל הַגָּג כִּשְׁלשֶׁת אֲלָפִים&#8221; (שופטים טז, כז) –
אֵלּוּ מָה שֶׁהָיוּ עַל שְׂפַת הַגַּג, אֲבָל מָה שֶׁהָיוּ לַאֲחוֹרֵיהֶם
וְלַאֲחוֹרֵי אֲחוֹרֵיהֶם אֵין בְּרִיָּה יוֹדַעַת (בר&quot;ר צח, יד).</p>

<br />
</blockquote>

<p>עַל שְׂפַת הַגַּג – בחלק הגג שאפשר לראותו מן הקרקע.</p>

<p>לַאֲחוֹרֵיהֶם וגו' – מאחורי אלו שנראו על שפת הגג.</p>

<p>אֵין בְּרִיָּה יודַעַת – אין איש יודע (בשל מספרם האדיר).</p>

<p>*</p>

<blockquote>
<br />
</blockquote>

<blockquote>
<p><strong>לב</strong> &#8220;וַיִּקְרָא שִׁמְשׁוֹן אֶל ה' וַיֹּאמַר: אֲדֹנָי ה',
זָכְרֵנִי נָא וְחַזְּקֵנִי נָא אַךְ הַפַּעַם הַזֶּה!&#8221; (שופטים טז, כח) –
אָמַר שִׁמְשׁוֹן לִפְנֵי הַקָּדוֹשׁ בָּרוּךְ הוּא: רִבּוֹנוֹ שֶׁל
עוֹלָם, זְכֹר לִי עֶשְׂרִים שָׁנָה שֶׁשָּׁפַטְתִּי אֶת יִשְׂרָאֵל וְלֹא
אָמַרְתִּי לְאֶחָד מֵהֶם: הַעֲבֵר לִי מַקֵּל מִמָּקוֹם לְמָקוֹם (סוטה י
ע&quot;א).</p>
</blockquote>

<blockquote>
<br />
</blockquote>

<p>לֹא אָמַרְתִּי וגו' – ששמשון לא ביקש שום טובת הנאה מבני ישראל, אפילו בדבר פעוט כהעברת מקל ממקום למקום.</p>

<p>*</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56712">https://benyehuda.org/read/56712</a></div></body></html>