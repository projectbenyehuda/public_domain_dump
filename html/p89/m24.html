<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>על אילת השחר</title>
	<meta name="author" content="חיים נחמן ביאליק"/>
</head>
<body>

<p>מְאוֹרָה עַל־פִּי נוּסַח סְפָרַד</p>

<br>  

<blockquote>
<p>נֶחְשְׂפוּ שׁוּלֵי רָקִיעַ, וַיִּדְרֹךְ עַל־סִפּוֹ</p>

<p>הַשַּׁחַר, וַיְצַו עַל־לֵיל: צֵא מִפּוֹ!</p>
</blockquote>

<br>  

<blockquote>
<p>וַיְשַׁנֶּה פְנֵי הַכּוּשִׁי וַיְשַלְּחֵהוּ,</p>

<p>וַיֶּאֱסֹף נֵרוֹתָיו, וַיְכַבֶּה כוֹכְבֵי נִשְׁפּוֹ,</p>
</blockquote>

<br>  

<blockquote>
<p>וַיָּלֶט פָּנָיו בְּאַדַּרְתּוֹ הַשְּׁחַרְחֹרָה,</p>

<p>וַיִּתְפָּרֶק נִזְמֵי הַזָּהָב, וַיֵּצֵא אַט בְּגַפּוֹ,</p>
</blockquote>

<br>  

<blockquote>
<p>לָלִין בַּעֲמָקִים וּבָחֳרָשִׁים מְצִלִּים,</p>

<p>לָשִׁית בַּכֵּפִים עַל־עֲטַלֵּפִים כַּפּוֹ.</p>
</blockquote>

<br>  

<blockquote>
<p>רַק הֵילֵל בֶּן־שַׁחַר עוֹד קוֹרֵץ עֵינוֹ,</p>

<p>לֹא יִכְבֶּה נֵרוֹ וְלֹא יִכְהֶה רִשְׁפּוֹ;</p>
</blockquote>

<br>  

<blockquote>
<p>קָבוּעַ כַּנֹּפֶךְ בִּירִיעַת תְּכֵלֶת</p>

<p>יָפֵץ אוֹר צַחַר מִנְּקֻדַּת כַּסְפּוֹ.</p>
</blockquote>

<br>  

<blockquote>
<p>חֻבְּאוּ כּוֹכְבֵי בֹקֶר, תִּמּוֹג עֵיפָתָה</p>

<p>מִנִּשְׁמַת הַשַּׁחַר וּמִנִּיד עַפְעַפּוֹ.</p>
</blockquote>

<br>  

<blockquote>
<p>וּשְׂפַת הַיְרִיעָה קֵדְמָה מִתְלַבֶּנֶת,</p>

<p>וּבְאַחֲרִית יָם עוֹד יָעִיב בְּאַפּוֹ.</p>
</blockquote>

<br>  

<blockquote>
<p>וּשְׁחָקִים יֶחֶוְרוּ יֵלְכוּ הָלוֹךְ וָאוֹר,</p>

<p>יֶחֱוַר הַיְקוּם וְכָל־אֲגַפּוֹ;</p>
</blockquote>

<br>  

<blockquote>
<p>יָגִיחוּ יִגָּלוּ מִבֶּטֶן הַחֹשֶך,</p>

<p>וְיָקֵא הָאֹפֶל אֶת־בִּלְעוֹ וְטַרְפּוֹ.</p>
</blockquote>

<br>  

<blockquote>
<p>וְאֵד לָבָן יַעַל מֵחַמֵּי הַנָּחַל,</p>

<p>וְדַיָּג מַשְׁכִּים מֵשִׁיט צִנָּה מֵחֻפּוֹ.</p>
</blockquote>

<br>  

<blockquote>
<p>וּבַעֲשָׂבִים רְטֻבִּים מֵרְסִיסֵי לַיְלָה</p>

<p>מְפַלֵּג בָּעֵמֶק הַפֶּלֶג לְשִׁטְפּוֹ;</p>
</blockquote>

<br>  

<blockquote>
<p>יִרְעַד עַל־חֲצָצָיו הוֹמֶה וּמְבַעְבֵּעַ,</p>

<p>יְקַפֵּץ כַּיֶּלֶד –וּמַה־יָּפֶה קִצְפּוֹ.</p>
</blockquote>

<br> 

<blockquote>
<p>וּמְלֹא תֵבֵל יַחֲרִישׁ דּוּמָם וְיָחִיל</p>

<p>לְצֵאת הַשֶּׁמֶשׁ בֶּעֱזוּז תָּקְפּוֹ.</p>
</blockquote>

<br> 

<blockquote>
<p>הַכֶּלֶב עַז הַנֶּפֶשׁ נִלְאָה לִנְבֹּחַ,</p>

<p>הֹזֶה בִּמְלוּנָתוֹ וְנָח מִזַעְפּוֹ.</p>
</blockquote>

<br>  

<blockquote>
<p>וְשֶׂכְוִי אֶל־רֵעֵהוּ מֵרָחוֹק קוֹרֵא,</p>

<p>יָעִיר הַבֹּקֶר בִּגְרוֹנוֹ וּמְחִי גַפּוֹ;</p>
</blockquote>

<br>  

<blockquote>
<p>אוֹר אוֹר, בַּרְקָאי! הַשֶּׁמֶשׁ הֵצִיצָה! –</p>

<p>רָאָה הַלַּיְלָה וַיַּהֲפֹךְ אֶת־עָרְפּוֹ;</p>
</blockquote>

<br>  

<blockquote>
<p>הִתְלַקַּח הַמִּזְרָח, הַטַּל הִבְרִיק מָטָּה,</p>

<p>מִקֶּדֶם זָהָב יֶאֱתֶה אֶל־נִטְפּוֹ.</p>
</blockquote>

<br>  

<blockquote>
<p>וַיֵּעוֹר הֶחָרוּץ וַיֵּצֵא לִמְלַאכְתּוֹ,</p>

<p>כִּי אָכַף עָלָיו פִּיהוּ וּפִיּוֹת טַפּוֹ.</p>
</blockquote>

<br>  

<blockquote>
<p>וְיָרֵא עִם־שֶׁמֶשׁ יָרוּץ בֵּית אֲדֹנָי</p>

<p>וַאֲשֶׁר בָּנָה לֵאלֹהָיו בַּיִת בִּשְׂעִפּוֹ.</p>
</blockquote>

<br> 

<blockquote>
<p>וְלֵב חָלָל כְּלִבִּי יֵעוֹר עִם־פִּצְעוֹ,</p>

<p>אֲשֶׁר כָּלָה קֵיצוֹ וַיָּבֹא חָרְפּוֹ;</p>
</blockquote>

<br> 

<blockquote>
<p>יִרְאֶה זִיו אֲדֹנָי מִתְחַדֵּשׁ לַבְּקָרִים,</p>

<p>וְשָׁב לִימֵי עֲלוּמָיו וְזָכַר יְמֵי חָרְפּוֹ,</p>
</blockquote>

<br>  

<blockquote>
<p>בִּשְׁכֹּן חֶסֶד אֵל וַאֲמִתּוֹ בְּקִרְבּוֹ,</p>

<p>בְּהִלּוֹ נֵר אֲדֹנָי עֲלֵי שַׂרְעַפּוֹ;</p>
</blockquote>

<br> 

<blockquote>
<p>וַיַּחֲלֹם כְּיוֹסֵף וְהוּא דָגוּל מֵרְבָבָה,</p>

<p>וְעַתָּה, אֲהָהּ! –וְהוּא צְעִיר אַלְפּוֹ.</p>
</blockquote>

<br>  

<blockquote>
<p>וַיֵּדַע כִּי אִוַּלְתּוֹ סִלְּפָה דַרְכּוֹ</p>

<p>וְאלֹהִים שָׂךְ בַּעֲדוֹ מִיַּשֵׁר סִלְפּוֹ.</p>
</blockquote>

<br>  

<blockquote>
<p>לַבְּקָרִים תִּדְלֹף עֵינוֹ אוּלַי יֵרָפֵא,</p>

<p>וּפִצְעוֹ יַעֲמִיק אַף יִמַּק מִדִּלְפּוֹ.</p>
</blockquote>

<br>  

<blockquote>
<p>לוּלֵא נַפְשִׁי לַאדֹנָי מִשּׁוֹמְרִים לַבֹּקֶר,</p>

<p>כִּי יַךְ אַף יִשְׁלַח דְּבָרוֹ לִרְפֹּא.</p>
</blockquote>

<br>  

<p>תרנ&quot;ב</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/24">https://benyehuda.org/read/24</a></div></body></html>