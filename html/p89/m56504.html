<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משֶׁה בְּמִדְיָן</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>כה</strong> ‏ &#8220;וּלְכֹהֵן מִדְיָן שֶׁבַע בָּנוֹת וַתָּבֹאנָה
וַתִּדְלֶנָה וַתְּמַלֶּאנָה אֶת הָרְהָטִים לְהַשְׁקוֹת צֹאן אֲבִיהֶן&#8221;
(שמות ב, טז) – וַהֲלֹא הַקָּדוֹשׁ בָּרוּךְ הוּא שׂוֹנֵא עֲבוֹדָה זָרָה
וְנָתַן מָנוֹס לְמֹשֶׁה אֵצֶל עוֹבֵד עֲבוֹדָה זָרָה? אֶלָּא יִתְרוֹ
כֹּמֶר לַעֲבוֹדָה זָרָה הָיָה, וְרָאָה שֶׁאֵין בָּהּ מַמָּשׁ, וּבָסַר
עָלֶיהָ, הִרְהֵר לַעֲשׂוֹת תְּשׁוּבָה עַד שֶׁלֹּא בָּא משֶׁה, וְקָרָא
לִבְנֵי עִירוֹ וְאָמַר לָהֶם: עַד עַכְשָׁו הָיִיתִי מְשַׁמֵּשׁ אֶתְכֶם;
מֵעַתָּה זָקֵן אָנִי, בַּחֲרוּ לָכֶם כֹּמֶר אַחֵר. עָמַד וְהוֹצִיא
כְּלֵי תַּשְׁמִישֵׁי עֲבוֹדָה זָרָה וְנָתַן לָהֶם. עָמְדוּ וְנִדּוּהוּ,
שֶׁלֹּא יִזְדַּקֵּק לוֹ אָדָם וְלֹא יַעֲשׂוּ לוֹ מְלָאכָה. וּבִקֵּשׁ מִן
הָרוֹעִים לִרְעוֹת לוֹ אֶת צֹאנוֹ וְלֹא קִבְּלוּ; לְפִיכָךְ הָיוּ
יוֹצְאוֹת בְּנוֹתָיו לִרְעוֹת – &#8220;וַיָּבֹאוּ הָרֹעִים וַיְגָרְשׁוּם&#8221; (שם
שם, יז).</p>
</blockquote>

<blockquote>
<p>&#8220;וַתֹּאמַרְןָ אִישׁ מִצְרִי הִצִּילָנוּ&#8221; (שם שם, יט) –
וְכִי מִצְרִי הָיָה משֶׁה? אֶלָּא לְבוּשׁוֹ מִצְרִי, וְהוּא עִבְרִי.
דָּבָר אַחֵר: &#8220;אִישׁ מִצְרִי&#8221; – מָשָׁל לְאֶחָד שֶׁנְּשָׁכוֹ עַרְוָד,
וְהָיָה רָץ לִתֵּן רַגְלָיו בְּמַיִם. נִכְנַס בַּנָּהָר וְרָאָה תִּינוֹק
שֶׁהוּא שׁוֹקֵעַ בַּמַּיִם, וְשָׁלַח יָדוֹ וְהֶעֱלָה אוֹתוֹ. אָמַר לוֹ
הַתִּינוֹק: אִלּוּלֵא אַתָּה – כְּבָר הָיִיתִי מֵת. אָמַר לוֹ: לֹא אֲנִי
הִצַּלְתִּיךָ, אֶלָּא אוֹתוֹ הָעַרְוָד שֶׁנְּשָׁכַנִי וּבָרַחְתִּי
מִמֶּנּוּ – הוּא הִצִּילְךָ. כָּךְ אָמְרוּ בְּנוֹת יִתְרוֹ לְמשֶׁה:
יִישֵׁר כּוֹחֲךָ, שֶׁהִצַּלְתָּנוּ מִיַּד הָרוֹעִים! אָמַר לָהֶן משֶׁה:
אוֹתוֹ הַמִּצְרִי שֶׁהָרַגְתִּי – הוּא הִצִּיל אֶתְכֶן. וּלְכָךְ אָמְרוּ
לַאֲבִיהֶן: &#8220;אִישׁ מִצְרִי&#8221;, כְּלוֹמַר: מִי גָרַם לָזֶה שֶׁיָּבוֹא
אֶצְלֵנוּ? אִישׁ מִצְרִי שֶׁהָרַג (שמו&quot;ר א, לב; תנחומא שמות, יא).</p>
</blockquote>

<blockquote>
<br />
</blockquote>

<p>מָנוֹס – מקום מקלט.</p>

<p>כֹּמֶר – איש דת.</p>

<p>מַמָּשׁ – טעם וערך.</p>

<p>בָּסַר עָלֶיהָ – מאס בה.</p>

<p>עַד שֶׁלֹּא בָּא – לפני שבא.</p>

<p>תַּשְׁמִישֵׁי עֲבוֹדָה זָרָה – החפצים שעושים בהם שימוש בשעת הפולחן לעבודה זרה.</p>

<p>נִדּוּהוּ – הטילו עליו חרם.</p>

<p>שֶׁלֹּא יִזְדַּקֵּק לוֹ – לא ייעזר בו.</p>

<p>קִבְּלוּ – הסכימו.</p>

<p>עַרְוָד – סוג של לטאה ארסית.</p>

<p>לִתֵּן – לתת (כדי להרגיען מן הנשיכה).</p>

<p>תִּינוֹק – ילד.</p>

<p>יִישֵׁר כּוֹחֲךָ – יתחזק ויתגבר כוחך (לשון ברכה).</p>

<p>הַמִּצְרִי שֶׁהָרַגְתִּי – שמות ב, יב.</p>

<p>*</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56504">https://benyehuda.org/read/56504</a></div></body></html>