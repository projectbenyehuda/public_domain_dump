<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נֶחָמָה</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>כ</strong> &#8220;נַחֲמוּ נַחֲמוּ עַמִּי&#8221; (ישעיה מ, א) – אָמַר רַ'
בֶּרֶכְיָה הַכֹּהֵן: נַחֲמוּנִי, נַחֲמוּנִי, עַמִּי. בְּנֹהַג
שֶׁבָּעוֹלָם, כֶּרֶם אִם יִהְיֶה לְאָדָם וְיָבוֹאוּ לִסְטִים וִיקַצְּצוּ
אוֹתוֹ – לְמִי מְנַחֲמִים, לַכֶּרֶם אוֹ לְבַעַל הַכֶּרֶם? וְכֵן אִם
יִהְיֶה לְאָדָם בַּיִת וַיָבוֹאוּ לִסְטִים וְיִשְׂרְפוּ אוֹתוֹ – לְמִי
מְנַחֲמִים, לַבַּיִת אוֹ לְבַעַל הַבַּיִת? אַתֶּם כֶּרֶם שֶׁלִּי וּבָא
נְבוּכַדְנֶאצַּר וְהֶחֱרִיב אוֹתוֹ וְהִגְלָה אֶתְכֶם וְשָׂרַף אֶת
בֵּיתִי, אֲנִי הוּא צָרִיךְ לְהִתְנַחֵם – נַחֲמוּנִי נַחֲמוּנִי, עַמִּי!
(פס&quot;ר כט, ט).</p>

<br />
</blockquote>

<p>בְּנֹהַג שֶׁבָּעוֹלָם – כך הוא מנהגו של עולם.</p>

<p>לִסְטִים – שודדים.</p>

<p>לְמִי מְנַחֲמִים – מי זקוק שינחמוהו?</p>

<p>אַתֶּם כֶּרֶם שֶׁלִּי – שנאמר &#8220;כי כרם ה' צבאות בית ישראל&#8221; (ישעיה ה, ז).</p>

<p>*</p>

<blockquote>
<br />
</blockquote>

<blockquote>
<p><strong>כא</strong> &#8220;מִזְמוֹר לְאָסָף אֱלֹהִים בָּאוּ גוֹיִם
בְּנַחֲלָתֶךָ טִמְּאוּ אֶת הֵיכַל קָדְשֶׁךָ&#8221; (תהלים עט, א) – לֹא הָיָה
הַמִּקְרָא צָרִיךְ לוֹמַר אֶלָּא &#8220;בְּכִי לְאָסָף&#8221;, &#8220;נְהִי לְאָסָף&#8221;,
&#8220;קִינָה לְאָסָף&#8221; – וּמַהוּ אוֹמֵר &#8220;מִזְמוֹר לְאָסָף&#8221;? – אֶלָּא מָשָׁל
לְמֶלֶךְ שֶׁעָשָׂה בֵּית חֻפָּה לִבְנוֹ וְסִיְּדָהּ וְכִיְּרָהּ
וְצִיְּרָהּ – וְיָצָא בְּנוֹ לְתַרְבּוּת רָעָה. מִיָּד עָלָה הַמֶּלֶךְ
לַחֻפָּה וְקָרַע אֶת הַוִּילָאוֹת וְשָׁבַר אֶת הַקָּנִים, וְנָטַל
פֵּדָגוֹג שֶׁלּוֹ אַבּוּב שֶׁל קָנִים וְהָיָה מְזַמֵּר. אָמְרוּ לוֹ:
הַמֶּלֶךְ הָפַךְ חֻפָּתוֹ שֶׁל בְּנוֹ, וְאַתָּה יוֹשֵׁב וּמְזַמֵּר?!
אָמַר לָהֶם: מְזַמֵּר אֲנִי שֶׁהָפַךְ חֻפָּתוֹ שֶׁל בְּנוֹ וְלֹא שָׁפַךְ
חֲמָתוֹ עַל בְּנוֹ. כָּךְ אָמְרוּ לְאָסָף: הַקָּדוֹשׁ בָּרוּךְ הוּא
הֶחֱרִיב הֵיכָל וּמִקְדָּשׁ – וְאַתָּה יוֹשֵׁב וּמְזַמֵּר?! אָמַר לָהֶם:
מְזַמֵּר אֲנִי, שֶׁשָּׁפַךְ הַקָּדוֹשׁ בָּרוּךְ הוּא חֲמָתוֹ עַל
הָעֵצִים וְעַל הָאֲבָנִים וְלֹא שָׁפַךְ חֲמָתוֹ עַל יִשְׂרָאֵל (איכ&quot;ר ד,
יד).</p>

<br />
</blockquote>

<p>לֹא הָיָה הַמִּקְרָא וגו' – מן הראוי שמזמור העוסק בחורבן לא יפתח בלשון &#8220;מזמור&#8221;, שהיא לשון שמחה.</p>

<p>נְהִי – יללה ובכי.</p>

<p>בֵּית חֻפָּה – מקום המיועד לעריכת חתונה.</p>

<p>וְכִיְּרָהּ – גילף בה קישוטים לנוי.</p>

<p>וְיָצָא בְּנוֹ לְתַרְבּוּת רָעָה – גידולו רע, התנהגותו פגומה.</p>

<p>וִילָאוֹת – וילונות.</p>

<p>הַקָּנִים – העמודים.</p>

<p>פֵּדָגוֹג שֶׁלּוֹ – המחנך של הבן.</p>

<p>אַבּוּב – חליל.</p>

<p>חֲמָתוֹ – כעסו.</p>

<p>עַל הָעֵצִים וגו' – על בית המקדש.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56923">https://benyehuda.org/read/56923</a></div></body></html>