<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּשֶׁל תַּפּוּחַ</title>
	<meta name="author" content="חיים נחמן ביאליק"/>
</head>
<body>

<p>עַל-פִּי דּוֹדֶה</p>

<br>  

<blockquote>
<p>הֲתֹאבוּ דַעַת בְּשֶׁלְּמָה אָהָבְתִּי?</p>

<p>אֲנִי אָהַבְתִּי בְּשֶׁל-תַּפּוּחַ.</p>

<p>כִּי אֵין יוֹדֵעַ נְתִיב הָרוּחַ –</p>

<p>זֶה כְּבָר יָדוּעַ; עַתָּה בָאתִי</p>

<p>לְהָבִיא רְאָיָה מֵאַהֲבָתִי.</p>

<p>וַאֲנִי, הֲתֵדְעוּ בְּשֶׁלְּמָה אָהָבְתִּי?</p>

<p>אֲנִי אָהַבְתִּי בְּשֶׁל-תַּפּוּחַ!
<br><br />
לְדוֹדִי הָיָה פַּרְדֵּס יָפֶה,</p>

<p>וּלְדוֹדִי בַת יְפַת עֵינָיִם.</p>

<p>וּבְתוֹךְ הַפַּרְדֵּס בְּרֵכַת מַיִם</p>

<p>מְפַכִּים חֶרֶשׁ, שֹׁקְטִים, בָּרִים,</p>

<p>כְּמַיִם גְּנוּבִים, כְּיֵין סְתָרִים.</p>

<p>לְדוֹדִי הָיָה פַּרְדֵּס יָפֶה,</p>

<p>וּלְדוֹדִי בַת יְפַת עֵינָיִם.
<br><br />
בַּפַּרְדֵּס יֵשׁ מַחֲבֹאֵי שֶׁקֶט,</p>

<p>עֵץ פְּרִי וּנְטִיעִים מְגֻדָּלִים;</p>

<p>וּבְעֵת הַקַּיִץ הַמַּזְהִירָה</p>

<p>כָּל-זֶה מִתְמַלֵּא צִיץ וְשִׁירָה</p>

<p>וְשִׁפְעַת אוֹר וְשִׁפְעַת צְלָלִים.</p>

<p>בַּפַּרְדֵּס יֵשׁ מַחֲבֹאֵי שֶׁקֶט,</p>

<p>עֵץ פְּרִי וּנְטִיעִים מְגֻדָּלִים.
<br><br />
וַיְהִי הַיּוֹם בַּעֲלוֹת הַקַּיִץ,</p>

<p>כְּחֹם הַיּוֹם – הַיּוֹם הַבָּהִיר –</p>

<p>וַאֲנִי עִם-פְּנִנָּה שַׁאֲרָתִי</p>

<p>לָשׂוּחַ אֶל-הַגַּן יָצָאתִי.</p>

<p>הִיא עַלְמָה רַכָּה וַאֲנִי אִישׁ צָעִיר;</p>

<p>וַנְּצַחֵק יַחְדָּו לְרוּחַ קָיִץ,</p>

<p>כְּחֹם הַיּוֹם – הַיּוֹם הַבָּהִיר.
<br><br />
הַפַּרְדֵּס כְּלִיל יְרַקְרַק חָרוּץ,</p>

<p>זִיז אוֹר וְגִיל עַל-כֹּל זָרוּחַ.</p>

<p>מְסֻבָּל עוֹמֵד הַתַּפּוּחַ,</p>

<p>מַזְהִירִים עִנְּבֵי דֻבְדְּבָנִים,</p>

<p>מִתְאַדְּמִים גַּרְגְּרֵי הַשָּׁנִים</p>

<p>בְּצֵל הַשִּׂיחִים בִּירַקְרַק חָרוּץ;</p>

<p>זִיז אוֹר וָגִיל עַל-כֹּל זָרוּחַ.
<br><br />
וּבְקוֹל עֲנוֹת &#8220;פִּי-פִּי, צִיף-צִיף&#8221;</p>

<p>מִבֵּין עֳפָאיִם כַּנְפֵי רְנָנִים</p>

<p>בְּשָׂפָה בְלוּלָה יְשׁוֹרֵרוּ.</p>

<p>גַּם-מֵעַי הָמוּ זְמִיר עֲדָנִים</p>

<p>וּפִזְמוֹן חָדָשׁ יְעוֹרֵרוּ –</p>

<p>וּבְקוֹל עֲנוֹת גַּם &#8220;פִּי&#8221; גַּם &#8220;צִיף&#8221;</p>

<p>תִּפְצַחְנָה סָבִיב כַּנְפֵי רְנָנִים.
<br><br />
וַנְּצַחֵק יַחְדָּו וַנִּתְעַלָּס,</p>

<p>אֲנִי וּפְנִנָּה שַׁאֲרָתִי.</p>

<p>פִּזַּזְנוּ, שַׁרְנוּ וַנְּהִי כִילָדִים,</p>

<p>וּכְמוֹ הִתְעָרְבוּ בְשִׂמְחָתִי</p>

<p>גַּם בְּנֵי הַשִּׁיר וּפְרִי הַמְּגָדִים.</p>

<p>וַנְּצַחֵק יַחְדָּו וַנִּתְעַלָּס,</p>

<p>אֲנִי וּפְנִנָּה שַׁאֲרָתִי.
<br><br />
הִיא קָרְאָה לִי אֲזַי בְּכוֹר שָׂטָן,</p>

<p>אֲנִי קְרָאתִיהָ צִפּוֹר קְטַנָּה,</p>

<p>אוֹ דִמִּיתִיהָ לְשׁוֹשַׁנָּה –</p>

<p>אֶת-זֹאת לֹא אֶזְכֹּר – לִבִּי תָעָה –</p>

<p>מַה-יָּפְתָה פְנִנָּה בְּאוֹתָהּ שָׁעָה!</p>

<p>הִיא קָרְאָה לִי אֲזַי בְּכוֹר שָׂטָן,</p>

<p>וַאֲנִי קְרָאתִיהָ צִפּוֹר קְטַנָּה.
<br><br />
וּפִתְאֹם בָּאנוּ עַד-תַּפּוּחַ</p>

<p>וַיַּעַל רֵיחוֹ הַנִּיחוֹחַ –</p>

<p>חִישׁ קַל מִיָּדִי כָּאֶפְרֹחַ</p>

<p>יוֹנָתִי פְנִנָּה הִתְמַלָּטָה,</p>

<p>וַתָּרֶם יָד וַתָּכָף מַטָּה</p>

<p>אֶת-אַחַד עַנְפֵי הַתַּפּוּחַ</p>

<p>הַנּוֹתֵן רֵיחוֹ הַנִּיחוֹחַ.
<br><br />
וּכְרֶגַע שָׁבָה וּבִימִינָהּ</p>

<p>תַּפּוּחַ גָּדוֹל צַח וְאָדֹם;</p>

<p>וַתִּטְעַם מֶנְהוּ, וַתַּבְרֵנִי</p>

<p>מִיָּדָהּ מִן-הַחֲצִי הַשֵּׁנִי.</p>

<p>אֲנִי פָּעַרְתִּי פֶה וָאָדֹם,</p>

<p>וְהִיא עֹמֶדֶת, וּבִימִינָהּ</p>

<p>פֶּלַח תַּפּוּחַ צַח וְאָדֹם.
<br><br />
וּבְמַחֲשֹׂף לִבְנַת הַתַּפּוּחַ</p>

<p>הִכִּירָה שִׁנִּי עִקְּבוֹת שִׁנָּהּ,</p>

<p>וַיָּרַח אַפִּי רֵיחַ פְּנִנָּה;</p>

<p>אַךְ-רֵיחָהּ – רֵיחָהּ הִשְׁכִּירָנִי</p>

<p>וּכְיַיִן מָתוֹק עֲבָרָנִי –</p>

<p>לְבָבִי פָג, לֹא-קָם בִּי רוּחַ,</p>

<p>מֵאָז – מֵאָז לִי הָיְתָה פְנִנָּה.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/5793">https://benyehuda.org/read/5793</a></div></body></html>