<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הִרְהוּרֵי לָיְלָה</title>
	<meta name="author" content="חיים נחמן ביאליק"/>
</head>
<body>

<blockquote>
<p>יָדַעְתִּי כִּי בִכְיִי –בְּכִי כוֹס בֵּין חֳרָבוֹת,</p>

<p>לֹא יַגֶּה אֲנָשִׁים, לֹא יִשְׁבֹּר הַלְּבָבוֹת;</p>

<p>כּי בִכְיִי עִם-מִטְרוֹת דִּמְעוֹתַי הַשְּׁפוּכִים</p>

<p>הֵם עָנָן בַּצִיָּה עִם -מַיִם מְלוּחִים;</p>

<p>כִּי דְמָעוֹת שֶׁנּוֹשְׁנוּ מִבְּכִי אַלְפֵי שָׁנִים –</p>

<p>סָר כֹּחָן מִמּוֹגֵג אֶת-לִבּוֹת אֲבָנִים –</p>

<p>וְלָמָּה, לֵב אֻמְלָל, תְּבַקֵּשׁ לַהֶבֶל</p>

<p>מַרְגֹּעַ בַּבֶּכִי, נִחוּמִים בָּאֵבֶל?
<br><br />
מִבַּעַד לְאֶשְׁנַבִּי אֶת-רֹאשִׁי אוֹצִיאָה,</p>

<p>אַף-אֶקְרָא לַסְּעָרָה וְאֶשְׁאַל אֶת-פִּיהָ;</p>

<p>אַבִּיטָה בֶעָבִים, אָבִינָה בַחֲשֵׁכָה –</p>

<p>הַיְהִי קֵץ לַחֹשֶךְ? אִם-סוֹף לַמַּהְפֵּכָה?</p>

<p>הֲיָשֹׁךְ הַסַּעַר וִיְפֻזְּרוּ הֶעָבִים</p>

<p>וְנָגַהּ הַסַּהַר וְנָגְהוּ כוֹכָבִים?</p>

<p>אַבִּיטָה אֶל-אֶרץ אַף-אֵפֶן לְמָעְלָה –</p>

<p>אֵין חָזוֹן, אֵין קֶשֶׁב –רַק סוּפָה וָלָיְלָה.
<br><br />
בַּבֶּטֶן הִקְנַנִי אֵל מִסְכֵּן, חֵלֵכָה,</p>

<p>וַיִּתֶּן-לִי מַקֵּל וַיֹּאמֶר לִי: לֵכָה!</p>

<p>צֵא בַקֵּשׁ מִשְׁפָּטְךָ שֶׁאָבַד בַּחַיִּים,</p>

<p>קְנֵה אַוִּיר לִנְשִׁימָה, גְּנֹב אוֹר לָעֵינָיִם;</p>

<p>לֵךְ סֹב עַל-הַפְּתָחִים בְּיַלְקוּט עַל-שָׁכֶם,</p>

<p>בֹּא פִתְחֵי נְדִיבִים וּשְׁחֵה עַל-פַּת לָחֶם –</p>

<p>וּכְבָר כָּשַׁל כֹּחִי בִּנְדוּדִים וָטֹרַח –</p>

<p>אֲהָהּ אֵלִי, אֵלִי! הֲיִתַּם הָאֹרַח?
<br><br />
מֵרֶחֶם אֶל-אַשְׁפָּה כַּסּוּחָה הוּטָלְתִּי,</p>

<p>לֹא רֻחָץ מֵחֶלְאָה בִּסְחָבוֹת חֻתָּלְתִּי;</p>

<p>שַׁד צֹמֵק לִי חָלְצָה אֵם עֹטְיָה, אֲבֵלָה,</p>

<p>מִמֶנּוּ מָצִיתִי אֶת-כּוֹס הַתַּרְעֵלָה.</p>

<p>מֵאָז שָׂם אֶת-קִנּוֹ בִּלְבָבִי צִפְעוֹנִי</p>

<p>הַמֵּטִיל בִּי אַרְסוֹ וּמֹצֵץ אֶת-אוֹנִי&#8230;</p>

<p>הוֹי, אָנָה מֵחֲמָתוֹ אֶבְרָחָה, אָנוּסָה?</p>

<p>גַּם-חָיֹה לֹא-אֶחְיֶה, גַּם-מוֹת לֹא אָמוּתָה!
<br><br />
שַׁפְרִירֵי שָׁמַיִם הַפְּרוּשִׁים כִּסְדִינִים,</p>

<p>וּנְקֻדִּים בִּנְקֻדּוֹת כּוֹכָבִים כִּפְנִינִים;</p>

<p>רֹךְ רוּחוֹת שַׁאֲנַנּוֹת הַמְרַחֲפוֹת בִּדְמָמָה</p>

<p>עִם-כְּרוּבֵי הַשָּׁלוֹם עַל-פְּנֵי הָאֲדָמָה,</p>

<p>הַמְסַפְּרוֹת בְּלַחַשׁ, בִּנְשִׁיקָה, בִּרְמָזִים</p>

<p>לְשִׂיחַ הַשָּׂדֶה סוֹד יָהּ, רָזֵי רָזִים;</p>

<p>שְׁנַת שַׁלְוָה וָשֶׁקֶט, שְׁנַת מַרְפֵּא וְגֵהָה –</p>

<p>לֹא לִי הֵם, לֹא לִי הֵם, בֶּן-אַשְׁפָּה, תּוֹלֵעָה!
<br><br />
בַּלַּיְלָה בַּלַּיְלָה עֵת אֶשָּׂא כִּנּוֹרִי,</p>

<p>עֵת עֵרִים רַק-שְׁנַיִם: אָנֹכִי וּמְזוֹרִי;</p>

<p>עֵת יֵצַר הָעוֹר לְעַצְמוֹתַי הַנְּמַקּוֹת,</p>

<p>וְעֵינַי הַכָּלוֹת תִּלְאֶינָה לְבַכּוֹת –</p>

<p>אָז תַּעַל כָּאוֹר טְבוּלַת טַל בַּת-שִׁירָתִי,</p>

<p>בִּמְשִׁי אֶבְרוֹתֶיהָ תַּז טַל עַל-לִבָּתִי,</p>

<p>וּמָחֲתָה הַדִּמְעָה שֶׁקָּפְאָה בְּעֵינִי –</p>

<p>אַל-טַל, בַּת-שִׁירָתִי! נֹאד דְּמָעוֹת לִי תֵנִי!
<br><br />
נֹאד דְּמָעוֹת, בַּת-שִׁירִי, נֹאד דְּמָעוֹת חֲדָשׁוֹת,</p>

<p>מַרְגִּיזוֹת לְבָבוֹת, מַרְעִישׁוֹת נְפָשׁוֹת.</p>

<p>הִתְעוֹפְפִי, נוּדִי בֵּין עִיֵּי חֳרָבוֹת,</p>

<p>אֶל כֹּתֶל מַעֲרָבִי, אֶל קִבְרוֹת הָאָבוֹת,</p>

<p>עַל-יַד דֶּרֶך גּוֹלִים הִתְיַצְּבִי, עֲמֹדִי,</p>

<p>אִישׁ אִישׁ לְפִי אֵידוֹ יִתְנַדֵּב אֶל-נֹאדִי;</p>

<p>וּבְעוֹדָן בְּחֻמָּן קְחִי, צְקִי אֶל-כִּנּוֹרִי</p>

<p>הַדְּמָעוֹת עַד-תֻּמָּן –וְנָח לִי מִמְּזוֹרִי!</p>
</blockquote>

<br>  

<p>ז' אדר, תרנ&quot;ב.</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23">https://benyehuda.org/read/23</a></div></body></html>