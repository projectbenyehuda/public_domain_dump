<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מַעֲשֵׂה יַלְדוּת</title>
	<meta name="author" content="חיים נחמן ביאליק"/>
</head>
<body>

<p>(מֵעֵין שִׂיחָה)</p>

<blockquote>
<br>  

<p><strong>הַמְדַבְּרִים:</strong></p>
</blockquote>

<blockquote>
<p>הַיֶּלֶד, הַשָּׁעוֹן, הַדֶּלֶת, הַדְּלִי, הָרְחוֹב</p>
</blockquote>

<blockquote>
<p>הַמְחַבֵּר, הַתַּלְמִיד, נִבְחַז וְלֶקֶשׁ</p>
</blockquote>

<br>  

<blockquote>
<p><strong>הַיֶּלֶד:</strong></p>
</blockquote>

<blockquote>
<p>הוֹ, מַה־נָּעִים, הוֹ, מַה־טּוֹב,</p>

<p>לִשְׁכַּב כָּכָה עַד אֵין־סוֹף,</p>

<p>סְגוֹר עֵינַיִם אַף לַחֲלוֹם</p>

<p>חֲלוֹמוֹת יָפִים כָּל הַיּוֹם.</p>

<p>אַף אֲנִי בְּבֹקֶר זֶה</p>

<p>חֲלוֹם רָאִיתִי: עֵז אוֹ שֶׂה</p>

<p>דִּלֵּג, קִפֵּץ כֹּה וָכֹה&#8230;</p>

<p>אַךְ הַשָּׁעוֹן, יִמַּח שְׁמוֹ,</p>

<p>צִלְצֵל פִּתְאֹם; מִן הַקּוֹל</p>

<p>הֱקִיצוֹתִי – גָּז הַכֹּל&#8230;</p>

<p>לָמָּה, שָׁעוֹן, תְּצַלְצֵל כָּךְ –</p>

<p>צִל־צִל־צַל, – מָה אַתָּה סָח?</p>
</blockquote>

<br>  

<blockquote>
<p><strong>הַשָּׁעוֹן:</strong></p>
</blockquote>

<blockquote>
<p>צִל־צֵל! צִל־צֵל! הוֹ, שְׁמַע, עָצֵל!</p>

<p>הָעֵת בּוֹרַחַת לָהּ כַּצֵּל.</p>

<p>רְאֵה, כְּבָר נֵעוֹר כָּל הַיְ
קוּם,</p>

<p>הוֹ, רַב לְךָ נוּם! הוֹ, קוּמָה, קוּם!</p>
</blockquote>

<br>  

<blockquote>
<p><strong>הַיֶּלֶד:</strong></p>
</blockquote>

<blockquote>
<p>קִישׁ־קִישׁ, קִישׁ־קִישׁ, צִל־צֵל, צְלִיל!</p>

<p>שָׁעוֹן, טִפֵּשׁ, שָׁעוֹן כְּסִיל!</p>

<p>הוֹ, מַה־טּוֹב הִשְׁתַּטַּח כָּךְ</p>

<p>עַל הַכָּר הַחַם, הָרָךְ</p>

<p>לִשְׁכַּב, נַמְנֵם וַהֲנוֹת</p>

<p>פַּעַם זֶה וּפַעַם זֹאת&#8230;</p>

<p>עַתָּה אֶזְכֹּר: אוֹתוֹ שֶׂה</p>

<p>דִּבֶּר אִתִּי פֶּה אֶל פֶּה&#8230;</p>

<p>אַךְ שָׁכַחְתִּי מַה וָמָה –</p>

<p>כִּי הַדֶּלֶת, יִמַּח שְׁמָהּ,</p>

<p>סָבְבָה פִּתְאֹם עַל הַצִּיר,</p>

<p>פָּתְחָה פֶּה וַתִּפְצַח שִׁיר.</p>

<p>עַתָּה אֶחְפֹּץ דַּעַת כֹּה,</p>

<p>מָה אוֹמֶרֶת דֶּלֶת זֹה?</p>
</blockquote>

<br>  

<blockquote>
<p><strong>הַדֶּלֶת:</strong></p>
</blockquote>

<blockquote>
<p>הוֹ, טְרִיקוּ־פְּרִיקוּ, סְרִיקוּ־רוּק –</p>

<p>אָבִיךָ יָצָא כְּבָר לַשּׁוּק.</p>

<p>כְּבָר קָם לִמְלַאכְתּוֹ כָּל הַיְּקוּם –</p>

<p>הוֹ, רַב לְךָ נוּם! הוֹ, קוּמָה קוּם!</p>
</blockquote>

<br>  

<blockquote>
<p><strong>הַיֶּלֶד:</strong></p>
</blockquote>

<blockquote>
<p>דֶּלֶת, סְכֶלֶת, תֶּהְגִּי רִיק –</p>

<p>אָבִי – יֵשׁ בַּחוּץ לוֹ שִׂיג;</p>

<p>וַאֲנִי עוֹד יֶלֶד קָט –</p>

<p>הָבָה אֶשְּׁכַּב עוֹד מְעַט,</p>

<p>אֶסְגֹּר עֵינַי, אֶשְׁכַּב דֹּם,</p>

<p>אוּלַי אֶזְכֹּר אֶת הַחֲלוֹם.</p>

<p>עַתָּה אֶזְכֹּר: כֵּן! הַשֶּׂה</p>

<p>שְׁתֵּי פְּעָמִים גָּעָה &#8220;מֶה&#8221;.</p>

<p>וַאֲנִי אָמַרְתִּי לוֹ –</p>

<p>מָה? לֹא אֶזְכֹּר – לֹא וָלֹא!</p>

<p>כִּי הַדְּלִי שָׁם בֶּחָצֵר</p>

<p>שָׁרַק פִּתְאֹם עַל הַבְּאֵר&#8230;</p>

<p>לוּ יָדַעְתִּי מָה הַדְּלִי</p>

<p>שָּרַק, חָרַק, דִּבֶּר־לִי?&#8230;</p>
</blockquote>

<br>  

<blockquote>
<p><strong>הַדְּלִי:</strong></p>
</blockquote>

<blockquote>
<p>הוֹ, שִׁירִיק־חִירִיק, רֵיקָא־רִיק –</p>

<p>וְלָמָּה תְּאַבֵּד זְמָן לָרִיק?</p>

<p>כְּבָר יָצְאוּ שׁוֹאֲבִים אֵלָי –</p>

<p>וְאַתָּה יָשֵׁן, דַּי, לְךָ, דַּי!</p>
</blockquote>

<br>  

<blockquote>
<p><strong>הַיֶּלֶד:</strong></p>
</blockquote>

<blockquote>
<p>דִּלְיִי־כִּלְיִי, בֶּן־בְּאֵר –</p>

<p>קַנְקַן רֵיקָן – כַּתַּר זְעֵיר!</p>

<p>רֵד הַבְּאֵרָה, שְׁאַב, עֲלֵה,</p>

<p>מַיִם הָכֵן לִי לַתֵּה.</p>

<p>הוֹ, מִי יַגִּישׁ לִי מְעַט</p>

<p>חָלָב לָבָן מִן הַכַּד&#8230;</p>

<p>אֶשְׁכַּב נָא עַל שְׁמֹאל, כָּזֶה –</p>

<p>מָה אָמַרְתִּי אֶל הַשֶּׂה?</p>

<p>עַתָּה אֶזְכֹּר: וַאֲנִי</p>

<p>לוֹ אָמַרְתִּי: מִי, מִי, מִי&#8230;</p>

<p>פִּתְאֹם – טְרַח! קוֹל רַעַשׁ רָם</p>

<p>עוֹלֶה מִן הָרְחוֹבוֹת שָׁם.</p>

<p>רַעַשׁ אוֹפַן הוּא – מַה־טּוֹב</p>

<p>לוּ יָדַעְתִּי שְׂפַת הָרְחוֹב!&#8230;</p>
</blockquote>

<br>  

<blockquote>
<p><strong>הָרְחוֹב:</strong></p>
</blockquote>

<blockquote>
<p>הוֹ, טְרַח, טַ־רַח! הַסְכֵּת וּשְׁמַע.</p>

<p>הָעוֹלָם עֵר, הָעוֹלָם נָע,</p>

<p>הַכֹּל אָץ רָץ, הַכֹּל חַי חָי</p>

<p>בַּהֲמוֹן הָעִיר וּבְזִיז שָׂדָי.</p>

<p>מִצָּהֳלַת סוּס עַד קְפִיצַת גְּדִי –</p>

<p>רַק תְּרוּעַת חַיִּים אַחַת הִיא.</p>

<p>גַּם זִמְזוּם זְבוּב וּדְבוֹרַת דְּבָשׁ</p>

<p>הוּא אוֹמֵר לָךְ: קוּם, רְחַץ וּלְבָשׁ,</p>

<p>אֱמֹר: &#8220;מוֹדֶה&#8221; וּקְפֹץ וָצֵא,</p>

<p>וּבֵין הָעֵרִים עֵר הֱיֵה!</p>

<p>כָּל הַתִּינוֹקוֹת יָצְאוּ כְּבָר</p>

<p>אֶל בֵּית־הַסֵּפֶר, וְאֶל הַבָּר</p>

<p>שֶׂה, עֵגֶל, גְּדִי, הִשְׁכִּימוּ צֵאת</p>

<p>וְכֻלָּם לוֹמְדִים אָלֶף־בֵּית:</p>

<p>זֶה קוֹרֵא &#8220;בָּה&#8221;, זֶה קוֹרֵא &#8220;מָה&#8221;,</p>

<p>לַמְדָּנִים הֵם וְאַתָּה – מָה?</p>

<p>קוּם אֵפוֹא עָצֵל, קוּם מַהֵר</p>

<p>וּבֵין הָעֵרִים הֱיֵה עֵר.</p>

<p>רְחַץ וּלְבַשׁ, סִדּוּרְךָ קַח –</p>

<p>וּלְבֵית־הַסֵּפֶר רוּץ טְרַח, טְרַח!&#8230;</p>
</blockquote>

<br>  

<blockquote>
<p><strong>הַיֶּלֶד:</strong></p>
</blockquote>

<blockquote>
<p>בֵּית־הַסֵּפֶר עָפָר וָאֵפֶר –</p>

<p>מִי־לִי, מַה־לִּי בֵּית־הַסֵּפֶר!</p>

<p>טְרַח לְךָ, טְרַח טְרַח, רְחוֹב –</p>

<p>וַאֲנִי פֹּה טוֹב לִי טוֹב.</p>

<p>עַתָּה הָבָה נָא וּמִן</p>

<p>שְׂמֹאל אֶתְהַפֵּךְ עַל יָמִין,</p>

<p>אוּלַי אוּכַל סוֹף כָּל סוֹף</p>

<p>לִגְמֹר אֶת הַחֲלוֹם הַטּוֹב.</p>

<p>לֹא, אִי־אֶפְשָׁר עוֹד לִשְׁכַּב,</p>

<p>כָּל הַגֵּו עָלַי יִכְאַב,</p>

<p>הַכְּתֵפַיִם עִם הַגָּב –</p>

<p>וּבַחוּץ הָרַעַשׁ רָב&#8230;</p>

<p>הָבָה וּמִשְּׂפַת הַפֶּה</p>

<p>אֶעֱשֶׂה דֻבְדְּבָן – כָּזֶה&#8230;</p>

<p>עַתָּה אֲנַפֵּחַ אֶת הַלְּחִי</p>

<p>וְאַךְ עָלֶיהָ – פְּחִי־פְּחִי־פְּחִי&#8230;</p>

<p>אֶעֱמֹד עַתָּה עַל הָרֹאשׁ</p>

<p>וְאֶתְמַהְמַהּ כֹּה עַד בּוֹשׁ,</p>

<p>עַתָּה אָרִים נָא קוֹל עָז</p>

<p>הַב־הַב־הַב – כְּמוֹ נִבְחָז&#8230;</p>

<p>וְעַתָּה אֶשָּׂא קוֹל יְלֵל</p>

<p>כַּחֲתוּלֵנוּ הַזּוֹלֵל.</p>

<p>לֶקֶשׁ, לֶקֶשׁ, בֹּא אֵלַי,</p>

<p>נֵילִיל שְׁנֵינוּ מְיַי־מְיַי־מְיָי&#8230;</p>
</blockquote>

<br>  

<blockquote>
<p><strong>הַמְחַבֵּר:</strong></p>
</blockquote>

<blockquote>
<p>וְגַם כִּגְדִי וְגַם כְּשֶׂה</p>

<p>גָּעֹה גָּעָה &#8220;בָּחוּר&#8221; זֶה.</p>

<p>לֹא הִנִּיחַ קוֹל כָּל בְּעִיר –</p>

<p>גַּם לְרַבּוֹת נַחֲרַת חֲזִיר.</p>

<p>אַחַר צִפְצֵף עוֹד כְּעוֹף, –</p>

<p>פִּתְאֹם זָכַר אֶת הַקּוֹף&#8230;</p>

<p>שִׁלְשֹׁם רָץ בַּשּׁוּק וַיַּרְא</p>

<p>וְהִנֵּה מַמָּש אֵצֶל חֲצַר-</p>

<p>דּוֹדּוֹ דֹב, בִּקְצֵה הָרְחוֹב</p>

<p>מְצַחֵק צוֹעֲנִי בַּקּוֹף,</p>

<p>שָׁר וַיָּךְ בַּתֹּף &#8220;בִּים־בָּם&#8221;</p>

<p>לְעֵינֵי כָּל הַנְּעָרִים שָׁם.</p>

<p>וְהַקּוֹף</p>

<p>חוּל וָסֹב</p>

<p>עִוָּה פָּנָיו</p>

<p>הִפְשִׁיל זָנָב,</p>

<p>כִּרְכֵּר, כִּרְכֵּר בְּלִי לְאוֹת&#8230;</p>

<p>וּמִיָּד כְּשֶׁזָּכַר זֹאת</p>

<p>קָם הַבַּחוּר אָץ וְדָץ –</p>

<p>מִן הַמִּטָּה אַרְצָה – קְפָץ!</p>

<p>וְכַקּוֹף</p>

<p>חוּל וָסֹב,</p>

<p>הִפְשִׁיל כְּתֹנֶת, גִּלָּה שׁוֹק –</p>

<p>כִּרְכֵּר, כִּרְכֵּר בְּלִי חֹק.</p>

<p>וּבְקוֹל עַז &#8220;הֶאָח! הֶאָח!&#8221;</p>

<p>עִוָּה פָּנָיו כָּךְ וָכָךְ,</p>

<p>בְּקוֹל מְשֻׁנֶּה שָׁר &#8220;מוֹדֶה&#8221;</p>

<p>(וַדַּי חָשַׁב בָּחוּר זֶה</p>

<p>כִּי בִּרְכַּת &#8220;מוֹדֶה אֲנִי&#8221;</p>

<p>הִיא מִן זֶמֶר צוֹעֲנִי).</p>

<p>הוֹ, מַה־נָּעִים, הוֹ, מַה־טּוֹב!</p>

<p>הוּא הַצּוֹעֲנִי וְהוּא הַקּוֹף,</p>

<p>הַלְּחָיַיִם לוֹ לַתֹּף</p>

<p>וּמַכּוּשׁוֹ – הָאֶגְרוֹף!</p>

<p>אַשְׁרֵי מִי שֶׁזָּכָה רְאוֹת</p>

<p>בַּעֲשׂוֹת הַבָּחוּר זֹאת.</p>

<p>וְאַשְׁרֵי מִי שֶׁבָּא בְּעֵת</p>

<p>גִּלָּה שׁוֹק וְאֵת&#8230; וְאֵת&#8230;</p>
</blockquote>

<br>  

<blockquote>
<p><strong>הַתַּלְמִיד:</strong></p>
</blockquote>

<blockquote>
<p>וְאֵי הָאָב, וְאֵי הָאֵם?</p>

<p>בְּנֵי הַבַּיִת אֵיפֹה הֵם?</p>
</blockquote>

<br>  

<blockquote>
<p><strong>הַמְחַבֵּר:</strong></p>
</blockquote>

<blockquote>
<p>שְׁאֵלַת חָכָם תִּשְׁאַל, בְּנִי!</p>

<p>אוּלָם דַּע: בָּעֵת הַהִיא</p>

<p>יָצְאָה אִמּוֹ לִקְנוֹת זוּג</p>

<p>תַּרְנְגוֹלִים מִן הַשּׁוּק;</p>

<p>וּכְשֶׁקָנְתָה אוֹתָם – אָז</p>

<p>לָהּ נִזְדַּמֵּן בַּר־אַוָּז,</p>

<p>וּבְתוֹךְ כָּךְ גַּם שׁוּם וָפוֹל</p>

<p>נִקְרֹה נִקְרוּ לָהּ בְּזֹל,</p>

<p>וַתִּתְמַהְמַהּ עַד הֲלֹם.</p>

<p>אַף הָאָב – אַךְ אוֹר הַיּוֹם</p>

<p>יָצֹא יָצָא לוֹ לַחֲנוּת</p>

<p>[כִּי מֵאַיִן תִּקְחוּ כְּסוּת,</p>

<p>עוּגוֹת, חֶמְאָה, סָדִין, כָּר,</p>

<p>נֹפֶת, חָלָב וְכָל הַשְּׁאָר,</p>

<p>אִם לֹא יַעֲמֹל הָאָב</p>

<p>כָּל הַיּוֹם בְּזֵעַת אָף?];</p>

<p>גַּם הָאָח – אַף הוּא כְּבָר קָם,</p>

<p>הָלַךְ לוֹ &#8220;הַחַדְרָה&#8221; – וְשָׁם</p>

<p>יִלְמַד חֻמָּשׁ, מִן הַסְּתָם,</p>

<p>וּמִי יוֹדֵעַ אוּלַי גַּם</p>

<p>יִלְמַד גְּמָרָא אוֹ תְּנַ&quot;ךְ&#8230;</p>

<p>כֻּלָּם, כֻּלָּם יָצְאוּ, אַךְ</p>

<p>&#8220;בָּחוּר יָפֶה&#8221; זֶה בִּלְבָד</p>

<p>נִשְׁאָר נָם וְחוֹבֵק יָד,</p>

<p>הֵן אֲפִלּוּ גַּם הָעֵז</p>

<p>יָצְאָה לִרְעוֹת אֶל הַגֵּז;</p>

<p>גַּם הַתַּרְנְגוֹל הָעָז</p>

<p>עָמַד עַל הַגָּדֵר אָז</p>

<p>וַיִּתְגַּבֵּר כָּאֲרִי</p>

<p>לִקְרֹא &#8220;קְרִיאָה־קְִריאָה, קְרִי!&#8221;</p>

<p>וּמִכָּל־שֶׁכֵּן הַדְּרוֹר,</p>

<p>הִיא – כְּמוֹ הַבֹּקֶר אוֹר</p>

<p>פָּרְחָה לָהּ בְּקוֹל צִף־צוּף</p>

<p>הָלְאָה הָלְאָה, עוּף־עוּף־עוּף,</p>

<p>שָׁמָּה, שָׁמָּה אֶל הַכָּר,</p>

<p>אֶל הַשָּׂדֶה, תּוֹךְ הַבָּר,</p>

<p>לִמְצֹא שָׁם תּוֹלַעַת, אַף</p>

<p>גַּרְגַּר בָּר לְפִי הַטָּף.</p>
</blockquote>

<br>  

<blockquote>
<p><strong>הַתַּלְמִיד:</strong></p>
</blockquote>

<blockquote>
<p>וְהַמְבַשֶּׁלֶת?</p>
</blockquote>

<br>  

<blockquote>
<p><strong>הַמְחַבֵּר:</strong></p>
</blockquote>

<blockquote>
<p>חֵי אֲנִי,</p>

<p>כִּי שָׁכַחְתִּי אוֹתָהּ, בְּנִי!</p>

<p>וּמַדּוּעַ? יַעַן כִּי</p>

<p>תַּעֲמֹד עַתָּה בַּמִּטְבָּח –</p>

<p>סִיר שׁוֹפֶתֶת עַל הָאָח,</p>

<p>אוֹ תְּפַלַּח כְּרוּב לַסִּיר.</p>

<p>רוֹאֶה אַתָּה, בֵּן יַקִּיר –</p>

<p>אִישׁ לִמְלַאכְתּוֹ יָצָא אָז</p>

<p>וּבַבַּיִת הָשְׁלַךְ הָס,</p>

<p>וּבַבַּיִת אֵין כָּל אִישׁ;</p>

<p>רַק הַשָּׁעוֹן – קִיש־קִיש־קִיש,</p>

<p>וְהַזְּבוּבִים – זִים־זִים־זִים.</p>

<p>אַל תִּתַּמָּהּ אֵפוֹא אִם</p>

<p>בָּחוּר זֶה לֹא בּוֹשׁ כָּעֵת</p>

<p>גַּלּוֹת שׁוֹק וְאֵת&#8230; וְאֶת&#8230;</p>

<p>וּלְהִתְהוֹלֵל &#8220;מַעֲשֵׂה־קוֹף&#8221;.</p>

<p>בְּקִצּוּר, שִׁמְעוּ אֶת הַסּוֹף:</p>

<p>עַד שֶׁהַבָּחוּר עוֹשֶׂה כָּךְ –</p>

<p>וְנִבְחָז אֶל רַב־לֶקֶשׁ סָח</p>

<p>[וְאוּלַי לֶקֶשׁ אֶל נִבְחָז,</p>

<p>וְאוּלַי שְׁנֵיהֶם זֶה לָזֶה –</p>

<p>אִישׁ לֹא עָמַד בְּדַבְּרָם אָז</p>

<p>חַד אֶל אֶחָד פֶּה אֶל פֶּה]:</p>
</blockquote>

<br> 

<blockquote>
<p><strong>נִבְחַז אֶל לֶקֶשׁ:</strong></p>
</blockquote>

<blockquote>
<p>– לָמָּה, עָצֵל – הַב־הַב־הָב! –</p>

<p>בַּעֲצַלְתַּיִם פֹּה תִּשְׁכָּב,</p>

<p>תְּקַנַּח פֶּה וּתְחַמֵּם גָּב?</p>
</blockquote>

<br>  

<blockquote>
<p><strong>הֶעָרַת הַמְחַבֵּר:</strong></p>
</blockquote>

<blockquote>
<p>[וְאִם סָח לֶקֶשׁ זֹאת – אֲזַי</p>

<p>&#8220;הַב&#8221; לֹא אָמַר, אֶלָּא &#8220;מְיַי&#8221;,</p>

<p>גַּם לֹא הִזְכִּיר מִן הַסְּתָם</p>

<p>קִנּוּחַ־פֶּה וְכַדּוֹמֶה שָׁם].</p>
</blockquote>

<br>  

<blockquote>
<p><strong>נִבְחַז:</strong></p>
</blockquote>

<blockquote>
<p>לָמָּה, לֶקֶשׁ, בַּעַר, רֵיק,</p>

<p>לָמָּה שַׂמְתָּ יָד בַּחֵיק?</p>
</blockquote>

<br>  

<blockquote>
<p><strong>הֶעָרַת הַמְחַבֵּר:</strong></p>
</blockquote>

<blockquote>
<p>[אַף תִּינוֹקוֹת יוֹדְעִים שֶׁאֵין</p>

<p>אֵצֶל חֲתוּלִים חֵיק אוֹ יָד –</p>

<p>וְלֹא אָמַר נִבְחַז כֵּן</p>

<p>כִּי־אִם דֶּרֶךְ מָשָׁל בִּלְבָד].</p>
</blockquote>

<br>  

<blockquote>
<p><strong>נִבְחַז:</strong></p>
</blockquote>

<blockquote>
<p>אֶל הַשֻּׁלְחָן עַיִן תֵּן,</p>

<p>שְׁמַע וְנַעֲנַע בְּרֹאשְׁךָ &#8220;הֵן&#8221;,</p>

<p>רוֹאֶה אַתָּה – חֶמְאָה, פַּת</p>

<p>הָעֲרוּכוֹת עַל הַטַּס?</p>

<p>רוֹאֶה אַתָּה שְׁלִישׁ הַפַּךְ</p>

<p>חָלָב לָבָן, חָלָב צַח?</p>

<p>עַתָּה מְצָא וֶאֱמֹר: מַה־זֹּאת?</p>

<p>שׁוֹקוֹלָדָה מְלֹא הַכּוֹס!</p>

<p>סְעֻדַּת־שְׁלֹמֹה זוֹ לְמִי?</p>

<p>חֶצְיָהּ לְךָ וְחֶצְיָהּ לִי!</p>

<p>קוּמָה אֵפוֹא, אָח, וַחֲרָץ –</p>

<p>אַחַת, שְׁתַּיִם, שָׁלֹשׁ – קְפָץ&#8230;</p>
</blockquote>

<br>  

<blockquote>
<p><strong>הַמְחַבֵּר:</strong></p>
</blockquote>

<blockquote>
<p>כָּכָה נָבַח נִבְחַז. אַךְ</p>

<p>גּוּף הָעִנְיָן אֵינוֹ כָּךְ:</p>

<p>וּבֶאֱמֶת לֹא בִּשְׁבִיל</p>

<p>שְׁנֵי הַזּוֹלְלִים הָהֵם,</p>

<p>כִּי לְמַעַן בְּנָהּ הַכְּסִיל,</p>

<p>עָרֹךְ עָרְכָה שָׁם הָאֵם,</p>

<p>טֶרֶם יָצְאָה לִקְנוֹת זוּג</p>

<p>תַּרְנְגּוֹלִים מִן הַשּׁוּק,</p>

<p>סְעֻדַּת־שַׁחֲרִית שְׁמֵנָה זוֹ.</p>

<p>אֵיךְ שֶׁהוּא – אִם כֹּה אִם כֹּה –</p>

<p>בָּחוּר זֶה בִּדְמוּת שֶׁל קוֹף</p>

<p>לֹא נֶהֱנָה מִכָּל־הַטּוּב.</p>

<p>לוֹ, לַבָּחוּר – עֵת רְקֹד,</p>

<p>גַּלּוֹת שׁוֹק, וְעוֹד וְעוֹד&#8230;</p>

<p>פִּתְְאֹם – אוֹי וַאֲבוֹי – הָאָב</p>

<p>מִן הַחֲנוּת הַבַּיְתָה שָׁב,</p>

<p>שָׁב וּמָצָא אֶת הַ&#8220;בֵּן&#8221;</p>

<p>כֻּלּוֹ מַחֲמַדִּים, מָלֵא חֵן,</p>

<p>עוֹמֵד וְעוֹשֶׂה מַעֲשֵׂה־קוֹף&#8230;</p>
</blockquote>

<br>  

<blockquote>
<p><strong>הַתַּלְמִיד:</strong></p>
</blockquote>

<blockquote>
<p>וּמַה הַסּוֹף?</p>
</blockquote>

<br>  

<blockquote>
<p><strong>הַמְחַבֵּר:</strong></p>
</blockquote>

<blockquote>
<p>אוֹי, אוֹתוֹ סוֹף</p>

<p>אֵינוֹ חָדָשׁ וְאֵינוֹ טוֹב.</p>

<p>לֹא עָלֶיךָ, יֶלֶד רַךְ,</p>

<p>סוֹף כָּזֶה&#8230; הַמַּעֲשֶׂה כָּךְ&#8230;</p>

<p>מַעֲשֶׂה הוּא בִּרְצוּעָה וָשׁוֹט&#8230; –</p>

<p>לֹא! לֹא אֶהְיֶה מְגַלֵּה סוֹד!</p>

<p>לָמָּה? יַעַן וּבִשְׁבִיל</p>

<p>שֶׁכָּתוּב: &#8220;מוֹצִיא דִבָּה – כְּסִיל.&#8221;</p>

<p>וְאַתָּה, בְּנִי, אַל תִּפְצַר בִּי</p>

<p>לְגַלּוֹת לְךָ – כִּי אֶשְׁמֹר פִּי.</p>

<p>אַךְ אִם תִּתְאַו דַּעַת מְאֹד –</p>

<p>צֵא וּשְׁאַל אֶת פִּי הַשּׁוֹט:</p>

<p>הוּא יְסַפֵּר לְךָ עַל פֶּה</p>

<p>כֵּיצַד הָיָה מַעֲשֶׂה זֶה.</p>

<p>אַךְ זֹאת אַגִּיד, יֶלֶד חֵן,</p>

<p>מַה־שֶּׁהָיָה אַחֲרֵי כֵן:</p>

<p>שְׁלֹשָׁה יָמִים תְּמִימִים בּוֹש</p>

<p>אוֹתוֹ בָּחוּר לָרִים רֹאשׁ</p>

<p>וְכָל חֲבֵרָיו שֶׁבָּעִיר</p>

<p>בּוֹ הִתְגָּרוּ: גִּיר, גִּיר, גִּיר&#8230;</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/9015">https://benyehuda.org/read/9015</a></div></body></html>