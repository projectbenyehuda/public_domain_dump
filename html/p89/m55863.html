<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חַוָּה</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>עה</strong> &#8220;וּלְאָדָם לֹא־מָצָא עֵזֶר כְּנֶגְדּוֹ&#8221; (בראשית ב, כ)
– שֶׁהֶעֱבִיר לְפָנָיו אֶת הַבְּהֵמָה וְאֶת הַחַיָּה וְאֶת הָעוֹף
זוּגוֹת זוּגוֹת. אָמַר אָדָם: לַכֹּל יֵשׁ בֶּן זוּג וְלִי אֵין בֶּן
זוּג!</p>

<p>וְלָמָּה לֹא בְּרָאָהּ לוֹ תְּחִלָּה? אֶלָּא צָפָה
הַקָּדוֹשׁ בָּרוּךְ הוּא שֶׁהוּא עָתִיד לִקְרֹא עָלֶיהָ תִּגָּר,
לְפִיכָךְ לֹא בְּרָאָהּ לוֹ עַד שֶׁתְּבָעָהּ בְּפִיו. כֵּיוָן
שֶׁתְּבָעָהּ – מִיָּד &#8220;וַיַּפֵּל ה' אֱלֹהִים תַּרְדֵּמָה עַל הָאָדָם&#8221;
(שם שם, כא) (בר&quot;ר יז, ד).</p>

<br />
</blockquote>

<p>הֶעֱבִיר לְפָנָיו – כדי שיקרא להם שם (בראשית ב, יט).</p>

<p>לִקְרֹא עָלֶיהָ תִּגָּר – להתלונן עליה על שהביאה אותו לחטוא.</p>

<p>תְּבָעָהּ בְּפִיו – דרש אותה במפורש.</p>

<p>*</p>

<blockquote>
<br />
</blockquote>

<blockquote>
<p><strong>עו</strong> &#8220;וַיִּבֶן ה' אֱלֹהִים אֶת הַצֵּלָע&#8221; (כראשית ב, כב) – רַ' יְהוֹשֻׁעַ
דְּסִכְנִין בְּשֵׁם רַ' לֵוִי אָמַר: הִתְבּוֹנֵן מֵהֵיכָן לִבְרֹאתָהּ.
אָמַר: לֹא אֶבְרָא אוֹתָהּ מִן הָרֹאשׁ – שֶׁלֹּא תְהֵא
מְיַקֶּרֶת רֹאשָׁהּ; וְלֹא מִן הָעַיִן – שֶׁלֹּא תְהֵא סַקְרָנִית; וְלֹא מִן הָאֹזֶן – שֶׁלֹּא תְהֵא צַיְּתָנִית;
וְלֹא מִן הַצַּוָּאר – שֶׁלֹּא תְהֵא גַבְהָנִית; וְלֹא מִן הַפֶּה – שֶׁלֹּא תְהֵא פַטְפְּטָנִית; וְלֹא מִן הַלֵּב – שֶׁלֹּא תְהֵא קַנְאֲתָנִית; וְלֹא מִן הַיָּד – שֶׁלֹּא תְהֵא מַשְׁמְשָׁנִית; וְלֹא מִן הָרֶגֶל – שֶׁלֹּא תְהֵא פַּרְסָנִית; אֶלָּא
מִן הַצֵּלָע, מִמָּקוֹם שֶׁהוּא צָנוּעַ בָּאָדָם; וְעַל כָּל אֵיבָר
וְאֵיבָר שֶׁהָיָה בּוֹרֵא בָּהּ, הָיָה אוֹמֵר לָהּ: תְּהִי אִשָּׁה
צְנוּעָה, אִשָּׁה צְנוּעָה! – וְאַף עַל פִּי כֵן – &#8220;וַתִּפְרְעוּ כָל
עֲצָתִי וְתוֹכַחְתִּי לֹא אֲבִיתֶם&#8221; (משלי א, כה), שֶׁכֻּלָּן יֶשׁ בָּהּ (בר&#8220;ר יח, ב; דב&#8221;ר ו, יא; תנחומא וישב, ו).</p>
</blockquote>

<p>הִתְבּוֹנֵן – דורש &#8220;וייבן&#8221; מלשון בדיקה מדוקדקת.</p>

<p>מֵהֵיכָן – מאיזה איבר בגוף האדם.</p>

<p>מְיַקֶּרֶת רֹאשָׁה – זוקפת ראשה כביטוי של גאווה.</p>

<p>סַקְרָנִית – מביטה לכל מקום.</p>

<p>צַיְּתָנִית – מצותתת לשיחות לא לה.</p>

<p>גַּבְהָנִית – מגביהה ראשה בגאווה.</p>

<p>קַנְאֲתָנִית – קנאית, שהלב הוא משכן הרגשות.</p>

<p>מַשְׁמְשָׁנִית – לוקחת את אשר לא שייך לה.</p>

<p>פַּרְסָנִית – מרבה לצאת מביתה וללכת למקומות שונים.</p>

<p>&#8220;וַתִּפְרְעוּ&#8221; וגו' – לא קיבלתן (הנשים) את הוראתי.
שֶׁכֻּלָּן יֶשׁ בָּהּ – כל החסרונות המנויים למעלה מצויים באישה.</p>

<p>*</p>

<blockquote>
<br />
</blockquote>

<blockquote>
<p><strong>עז</strong> אָמַר רַ' חֲנִינָא בְּנוֹ שֶׁל רַ' אִידִי: כֵּיוָן שֶׁנִּבְרֵאת חַוָּה – נִבְרָא שָׂטָן עִמָּהּ (בר&quot;ר יז, ו).</p>
</blockquote>

<p>*</p>

<blockquote>
<br />
</blockquote>

<blockquote>
<p><strong>עח</strong> אָמַר לוֹ קֵיסָר לְרַבָּן גַּמְלִיאֵל: אֱלֹהֵיכֶם
גַּנָּב הוּא, שֶׁנֶּאֱמַר: &#8220;וַיַּפֵּל ה' אֱלֹהִים תַּרְדֵּמָה עַל
הָאָדָם וַיִּישָׁן וַיִּקַּח אַחַת מִצַּלְעֹתָיו&#8221; (בראשית ב, כא).
אָמְרָה לוֹ בִּתּוֹ: הַנִּיחֵהוּ וַאֲנִי אֲשִׁיבֶנּוּ. אָמְרָה לוֹ לְקֵיסָר: תְּנוּ לִי דֻּכָּס אֶחָד. אָמַר לָהּ: לָמָּה לָךְ? אָמְרָה לוֹ: לִסְטִים בָּאוּ עָלֵינוּ הַלַּיְלָה וְנָטְלוּ מִמֶּנּוּ קִיתוֹן שֶל
כֶּסֶף וְהִנִּיחוּ לָנוּ קִיתוֹן שֶׁל זָהָב. אָמַר לָהּ:
וּלְוַאי שֶׁיָּבוֹא עָלֵינוּ בְּכָל יוֹם. אָמְרָה
לוֹ: וְלֹא יָפֶה הָיָה לוֹ לְאָדָם הָרִאשׁוֹן שֶׁנָּטְלוּ מִמֶּנּוּ
צֶלָע אַחַת וְנָתְנוּ לוֹ אִשָּׁה לְשַׁמְּשׁוֹ? (סנהדרין לט ע&quot;א).</p>
</blockquote>

<blockquote>
<br />
</blockquote>

<p>גַּנָּב הוּא – שכן לקח את הצלע מן אדם שלא בידיעתו.</p>

<p>בִּתּוֹ – של רבן גמליאל.</p>

<p>דֻּכָּס – שר, שישמש כשופט.</p>

<p>לִסְטִים – שודדים.</p>

<p>קִיתוֹן – כד.</p>

<p>לְשַׁמְּשׁוֹ – לשרתו.</p>

<p>*</p>

<blockquote>
<br />
</blockquote>

<blockquote>
<p><strong>עט</strong> דָּרַשׁ רַ' שִׁמְעוֹן בֶּן מְנַסְיָא: מַהוּ שֶׁנֶּאֱמַר: &#8220;וַיִּבֶן ה' אֱלֹהִים אֶת הַצֵּלָע&#8221; (בראשית ב, כב)?
– מְלַמֵּד שֶׁקְּלָעָהּ הַקָּדוֹשׁ בָּרוּךְ הוּא
לְחַוָּה וֶהֱבִיאָה לְאָדָם הָרִאשׁוֹן; שֶׁכֵּן בִּכְרַכֵּי הַיָּם
קוֹרִין לִקְלִיעַת הַשְּׂעָרוֹת – בִּנְיָן (ברכות סא ע&#8220;א; עירובין יח
ע&#8221;א).</p>

<br />
</blockquote>

<p>קְלָעָהּ – קלע את שערותיה (של חוה) כדי ליפותה.</p>

<p>בִּכְרַכֵּי הַיָּם – בערים מרוחקות שמעבר לים.</p>

<p>קְלִיעַת הַשְּׂעָרוֹת – השיער הקלוע (כגון בצמה).</p>

<p>*</p>

<blockquote>
<br />
</blockquote>

<blockquote>
<p><strong>פ</strong> &#8220;וַיְבִאֶהָ אֶל הָאָדָם&#8221; (בראשית ב, כב) – מְלַמֵּד
שֶׁעָשָׂה הַקָּדוֹשׁ בָּרוּךְ הוּא שׁוּשְׁבִינוּת לְאָדָם
הָרִאשׁוֹן.</p>

<p>אָמַר רַ' יְהוּדָה בְּרַ' סִימוֹן: מִיכָאֵל וְגַבְרִיאֵל הֵם הָיוּ שׁוֹשְׁבִינִין שֶׁל אָדָם הָרִאשׁוֹן (בר&quot;ר ח, יג).</p>

<br />
</blockquote>

<p>שֶׁעָשָׂה שׁוּשְׁבִינוּת – שנהג כמנהג השושבינים, הם החברים המכניסים את בני הזוג לחופה.</p>

<p>מִיכָאֵל וְגַבְרִיאֵל – המלאכים.</p>

<p>*</p>

<blockquote>
<br />
</blockquote>

<blockquote>
<p><strong>פא</strong> אָמְרוּ בְשֵׁם רַ' שִׁמְעוֹן בֶּן יוֹחַאי: קִשְּׁטָהּ כְּכַלָּה וְאַחַר־כָּךְ הֱבִיאָהּ לוֹ.
אָמַר רַ' חַמָּא בַּר חֲנִינָא: אַתָּה סָבוּר
שֶׁמִּתַּחַת חָרוּב אֶחָד אוֹ שִׁקְמָה אַחַת הֱבִיאָהּ לוֹ? אֶלֶּא
מִשֶּׁקִּשְּׁטָהּ בְּעֶשְׂרִים וְאַרְבָּעָה מִינֵי תַכְשִׁיטִין אַחַר
כָּךְ הֱבִיאָהּ לוֹ, זֶהוּ שֶׁנֶּאֱמַר: &#8220;בְּעֵדֶן גַּן אֱלֹהִים הָיִיתָ
כָּל אֶבֶן יְקָרָה מְסֻכָתֶךָ&#8221; (יחזקאל כח, יג) (בר&quot;ר יח, א).</p>

<br />
</blockquote>

<p>קִשְּׁטָהּ – קישט אותה האלוהים (את חוה) לפני שהביאהּ לאדם.</p>

<p>שֶׁמִּתַּחַת חָרוּב וגו' – כפי שהיא לבושה בשעת עבודתה, בבגדי יום יום.</p>

<p>עֶשְׂרִים וְאַרְבָּעָה – הרבה.</p>

<p>&#8220;כָּל אֶבֶן יְקָרָה&#8221; וגו' – והם הם התכשיטים.</p>

<p>*</p>

<blockquote>
<br />
</blockquote>

<blockquote>
<p><strong>פב</strong> &#8220;וַיֹּאמֶר הָאָדָם זֹאת הַפַּעַם&#8221; (בראשית ב, כג) –
זוֹ הִיא שֶׁעֲתִידָה לְהַקִּישׁ עָלַי כְּזוֹג, כְּעֵין מָה שֶׁנֶּאֱמַר:
&#8220;פַּעֲמֹן זָהָב וְרִמּוֹן&#8221; (שמות כח, לד); זוֹ הִיא שֶׁהָיְתָה
מְפַעַמְתֵּנִי כָּל הַלַּיְלָה כֻּלֹּו.</p>

<p>אָמַר רֵיש לָקִיש: מִתְּחִלַּת בְּרִיָּתָהּ אֵינָהּ אֶלָּא בַּחֲלוֹם (בר&quot;ר יח, ד).</p>
</blockquote>

<p>&#8220;הַפַּעַם&#8221; – דורש &#8220;הפעם&#8221; בשתי דרכים: כגזורה מתיבת &#8220;פעמון&#8221; (וגביע הפעמון הוא בלשון חכמים &#8220;זוג&#8221;) ומלשון הפְעמה.</p>

<p>לְהַקִּישׁ עָלַי – לריב עמי ולקשקש בלשונה.</p>

<p>מְפַעַמְתֵּנִי – הפעימה את רוחי בחלום.</p>

<p>מִתְּחִלַּת בְּרִיָּתָהּ וגו' – שנבראה מכוח חלומו של האדם.</p>

<p>*</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/55863">https://benyehuda.org/read/55863</a></div></body></html>