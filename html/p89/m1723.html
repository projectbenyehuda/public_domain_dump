<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יָדַעְתִּי, בְּלֵיל עֲרָפֶל</title>
	<meta name="author" content="חיים נחמן ביאליק"/>
</head>
<body>

<blockquote>
<p>יָדַעְתִּי, בְּלֵיל עֲרָפֶל כַּכּוֹכָב אֶכְבֶּה פִתְאֹם</p>

<p>וְלֹא יֵדַע כּוֹכָב אֶת-קְבוּרָתִי,</p>

<p>וְאוּלָם חֲרוֹנִי עוֹד יֶעְשַׁן אַחֲרַי כְּפִי הַר-פְּרָצִים</p>

<p>אַחֲרֵי כְבוֹת לַהֲבוֹ,</p>

<p>וִיחִי בֵינֵיכֶם כָּל-עוֹד יְמֵי הָרַעַם בַּגַּלְגַּל</p>

<p>וְזַעַף גַּלִּים בְּאֻקְיָנוֹס.</p>

<p>הָהּ, מִי יִתֵּן וְיֵאָצֵר גַּם יְגוֹנְכֶם הַגָּדוֹל</p>

<p>בְּחֵיק הָעוֹלָם כֻּלּוֹ,</p>

<p>וְרָווּ מִמֶּנּוּ עַרְבוֹת שָׁמַיִם וְעַרְבוֹת שָׂדַי,</p>

<p>כּוֹכָבִים וּדְשָׁאִים,</p>

<p>וְחַי בָּהֶם, וִיפַעֲמֵם, וְנוֹשַׁן וְהִתְחַדֵּשׁ עִמָּם,</p>

<p>וּכְמוֹהֶם יִבֹּל וְיָשׁוּב וְיִפְרָח,</p>

<p>וּבְלֹא-שֵׁם וּבְלֹא-דְמוּת וּבְלֹא אֶרֶץ מוֹלֶדֶת</p>

<p>לְעֵד חֲמַסְכֶם עַד-דּוֹר אַחֲרוֹן יַעֲמֹד,</p>

<p>וּבְלֹא קוֹל וּדְבָרִים אֶל-הַשְּׁאוֹל וְאֶל-הַשָּׁמַיִם יִצְעַק</p>

<p>וִיעַכֵּב אֶת-גְּאֻלַּת הָעוֹלָם;</p>

<p>וּבִזְרֹחַ לְקֵץ הַיָּמִים שֶׁמֶשׁ רְמִיָּה שֶׁל צִדְקַת שָׁוְא</p>

<p>עַל קִבְרֵי חַלְלֵיכֶם,</p>

<p>וְנֵס הַחֲנֻפָּה, חֲמוּץ דְּמֵיכֶם, בְּחֻצְפָּה כְלַפֵּי שָׁמַיִם</p>

<p>עַל-רָאשֵׁי זֹבְחֵיכֶם יִתְנוֹפֵף,</p>

<p>וְחוֹתַם אֱלֹהִים הַמְזֻיָּף חָרוּת עַל-הַנֵּס</p>

<p>אֶת-עֵינֵי הַשֶּׁמֶשׁ יְנַקֵּר,</p>

<p>וּמְחוֹל רֶגֶל גַּאֲוָה וּתְרוּעַת חַג הַשֶּׁקֶר יְזַעְזְעוּ</p>

<p>אֶת-עַצְמוֹתֵיכֶם הַקְּדוֹשׁוֹת בַּקָּבֶר –</p>

<p>וְרָעַד זֹהַר הָרָקִיעַ וְקָדַר פִּתְאֹם בִּיגוֹנְכֶם,</p>

<p>וְנֶהְפַּךְ הַשֶּׁמֶשׁ לְכֶתֶם דִּמְכֶם הַנָּקִי,</p>

<p>אוֹת קַיִן עַל מֵצַח הָעוֹלָם וְאוֹת כִּשָּׁלוֹן</p>

<p>לִזְרֹעַ אֱלֹהִים הַשְּׁבוּרָה,</p>

<p>וְכוֹכָב אֶל-כּוֹכָב יֶחֱרָד: הִנֵּה הַשֶּׁקֶר הַנּוֹרָא!</p>

<p>הִנֵּה הַיָּגוֹן הַגָּדוֹל!</p>

<p>וְאֵל נְקָמוֹת, פָּצוּעַ בִּלְבָבוֹ, יָקוּם וְיִשְׁאָג –</p>

<p>וּבְחַרְבּוֹ הַגְּדוֹלָה יֵצֵא.</p>
</blockquote>

<br>  

<p>טבת, תרס&quot;ו, אודיסא.</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/1723">https://benyehuda.org/read/1723</a></div></body></html>