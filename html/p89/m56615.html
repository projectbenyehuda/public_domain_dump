<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נְבוּאָתוֹ שֶׁל משֶׁה</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>קכז</strong> &#8220;וְלֹא קָם נָבִיא עוֹד בְּיִשְׂרָאֵל כְּמשֶׁה&#8221;
(דברים לד, י) – תַּנְיָא, כָּל הַנְּבִיאִים נִסְתַּכְּלוּ
בְּאַסְפַּקְלַרְיָה שֶׁאֵינָהּ מְאִירָה, שֶׁנֶּאֱמַר: &#8220;וּבְיַד
הַנְּבִיאִים אֲדַמֶּה&#8221; (הושע יב, יא), משֶׁה רַבֵּנוּ נִסְתַּכֵּל
בְּאַסְפַּקְלַרְיָה הַמְּאִירָה, שֶׁנֶּאֱמַר: &#8220;וּתְמֻנַת ה' יַבִּיט&#8221;
(במדבר יב, ח).
חֲמִשִּׁים שַׁעֲרֵי בִּינָה נִבְרְאוּ בָּעוֹלָם,
וְכֻלָּם נִתְּנוּ לְמשֶׁה בְסִינַי חָסֵר אֶחָד, שֶׁנֶּאֱמַר:
&#8220;וַתְּחַסְּרֵהוּ מְעַט מֵאֱלֹהִים&#8221; (תהלים ח, ו) (יבמות מט עב; נדרים לח
ע&quot;א).</p>

<br />
</blockquote>

<p>תַּנְיָא – שנויה (מילה ארמית המשמשת כפתיחה להבאת מסורת של תנא).</p>

<p>נִסְתַּכְּלוּ בְּאַסְפַּקְלַרְיָה – הביטו בהתגלותו של הקב&quot;ה אליהם כאילו דרך מראה עכורה.</p>

<p>&#8220;אֲדַמֶּה&#8221; – נראה כדבר הדומה למשהו אחר.</p>

<p>הַמְּאִירָה – שקופה.</p>

<p>שַׁעֲרֵי בִּינָה – דרגות של בינה.</p>

<p>חָסֵר אֶחָד – כלומר: ארבעים ותשעה מתוך החמישים.</p>

<p>*</p>

<blockquote>
<br />
</blockquote>

<blockquote>
<p><strong>קכח</strong> &quot;וַיֹּאמֶר משֶׁה אֶל ה' &quot; (שמות יט, כג) – לְמָה
הַדָּבָר דּוֹמֶה? לִמְעָרָה שֶׁהִיא נְתוּנָה עַל שְׂפַת הַיָּם, עָלָה
הַיָּם וּמִלֵּא אוֹתָהּ, מִכָּאן וְאֵילָךְ הַיָּם נוֹתֵן לַמְּעָרָה
וְהַמְּעָרָה לַיָּם – כָּךְ &#8220;וַיֹּאמֶר ה' אֶל משֶׁה&#8221;, &quot;וַיֹּאמֶר משֶׁה
אֶל ה' &quot;, &#8220;וַיֹּאמֶר ה' אֶל משֶׁה&#8221; (תנחומא בובר כי תשא, יד; שמו&quot;ר מה,ג).</p>

<br />
</blockquote>

<p>לְמָה הַדָּבָר דוֹמֶה? – למה דומים יחסי משה והקב&quot;ה?</p>

<p>נְתוּנָה – מצויה.</p>

<p>מִכָּאן וְאֵילָךָ – לאחר שהוצפה המערה במים.</p>

<p>&#8220;ה' אֶל משֶׁה&#8221;, &quot;משֶׁה אֶל ה' &quot; – לאחר שנתמלא משה מן השכינה, פעמים שהשכינה אף היא קיבלה ממנו.</p>

<p>*</p>

<blockquote>
<br />
</blockquote>

<blockquote>
<p><strong>קכט</strong> &#8220;וְאָצַלְתִּי מִן הָרוּחַ אֲשֶׁר עָלֶיךָ וְשַׂמְתִּי
עֲלֵיהֶם&#8221; (במדבר יא, יז) – וְאִם תֹּאמַר: הַזְּקֵנִים שֶׁהָיְתָה
נְבוּאָתָם מִשֶּׁל משֶׁה, שֶׁמָּא חָסֵר מִנְּבוּאָתוֹ כְּלוּם? – לָאו!
לְמָה הָיָה משֶׁה דּוֹמֶה בְּאוֹתָה שָׁעָה? לְנֵר שֶׁהָיָה דוֹלֵק,
וּמַדְלִיקִים מִמֶּנּוּ נֵרוֹת הַרְבֵּה, וְאוֹרוֹ אֵינֶנּוּ חָסֵר
כְּלוּם; אַף כֵּן משֶׁה, אַף עַל פִּי שֶׁנָּטְלוּ הַנְּבִיאִים
מִנְּבוּאָתוֹ, לֹא חָסְרָה נְבוּאָתוֹ שֶׁל משֶׁה כְּלוּם, שֶׁנֶּאֱמַר:
&#8220;וְלֹא קָם נָבִיא עוֹד בְּיִשְׂרָאֵל כְּמשֶׁה&#8221; (דברים לד, י) (תנחומא
בובר בהעלותך, כב; ספרי במדבר, צג).</p>
</blockquote>

<p>הַזְּקֵנִים וגו' – הם שבעים הזקנים שחלקו עם משה את הנהגת העם וזכו להינבא מכוח רוחו של משה.</p>

<p>חָסֵר מִנְּבוּאָתוֹ – נפגמה נבואתו (של משה).</p>

<p>*</p>

<blockquote>
<br />
</blockquote>

<blockquote>
<p><strong>קל</strong> &#8220;וַיִּקְרָא אֵלָיו אֱלֹהִים מִתּוֹךְ הַסְּנֶה
וַיֹּאמֶר מֹשֶׁה מֹשֶׁה&#8221; (שמות ג, ד) – הוּא משֶׁה עַד שֶׁלֹּא נִדְבַּר
עִמּוֹ, הוּא משֶׁה מִשֶּׁנִּדְבַּר עִמּוֹ (במ&quot;ר יד, כא).
הוּא משֶׁה וגו' – והכפילות נדרשת כאומרת כי משה לא נתגאה ולא שינה את אופיו ודרכיו גם לאחר שנגלה אליו הקב&quot;ה ושוחח עמו.</p>
</blockquote>

<p>*</p>

<blockquote>
<br />
</blockquote>

<blockquote>
<p><strong>קלא</strong> מֵהֵיכָן נָטַל משֶׁה קַרְנֵי הוֹד? רַ' יְהוּדָה בַר
נְחֶמְיָה אוֹמֵר: כְּשֶׁמּשֶׁה כָּתַב אֶת הַתּוֹרָה נִשְׁתַּיֵּר
בַּקֻּלְמוּס קִמְעָא וְהֶעֱבִירוֹ עַל רֹאשׁוֹ, וּמִשָּׁם נַעֲשׂוּ לוֹ
קַרְנֵי הַהוֹד (תנחומא בובר כי תשא, כ).</p>

<br />
</blockquote>

<p>קַרְנֵי הוֹד – שקרן עור פניו של משה לאחר שירד מהר סיני (שמות לד, כט).</p>

<p>נִשְׁתַּיֵּר בַּקֻּלְמוּס וגו' – נשארה טיפה תלויה בקצה כלי הכתיבה.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56615">https://benyehuda.org/read/56615</a></div></body></html>