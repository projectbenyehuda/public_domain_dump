<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דָּבָר</title>
	<meta name="author" content="חיים נחמן ביאליק"/>
</head>
<body>

<blockquote>
<p>אֶת-רִצְפַּת הָאֵשׁ מֵעַל מִזְבַּחֲךָ זְרֵה הָלְאָה, הַנָּבִיא,</p>

<p>וּנְטַשְׁתָּהּ לַנְּבָלִים –</p>

<p>תְּהִי לָהֶם, לִצְלוֹת עָלֶיהָ צְלִיָּם וְלִשְׁפּוֹת סִירָם</p>

<p>וּלְהָחֵם כַּף-יָדָם,</p>

<p>וְאֶת-הַנִּיצוֹץ מִלְּבָבְךָ זְרֵה, וִיהִי לָמוֹ לְהַצִּית</p>

<p>גְּלוֹם הַקְּטֹרֶת אֲשֶׁר בְּפִיהֶם</p>

<p>וּלְהָאִיר עַל שְׂחוֹק הַזָּדוֹן, הָאוֹרֵב כְּגַנָּב תַּחַת שְׂפָמָם,</p>

<p>וְעַל-הַצְּדִיָּה אֲשֶׁר בְּעֵינֵיהֶם.</p>

<p>הִנֵּה הֵם הוֹלְכִים, הַנְּבָלִים, הִנֵּה הֵם בָּאִים</p>

<p>וְהַתְּפִלָּה אֲשֶׁר לִמַּדְתָּם עַל-לְשׁוֹנָם,</p>

<p>כּוֹאֲבִים אֶת-מַכְאוֹבְךָ וּמְקַוִּים תִּקְוָתְךָ – וְנַפְשָׁם</p>

<p>אֶל-הֲרִיסוּת מִזְבַּחֲךָ יִשָּׂאוּ;</p>

<p>וְעָטוּ אַחֲרֵי-כֵן אֶל-הַהֶרֶס וְחִטְטוּ בְגַל מַפַּלְתּוֹ,</p>

<p>וְחִלְּצוּ אֶת-אֲבָנָיו הַמְנֻפָּצוֹת,</p>

<p>וְשִׁקְּעוּ אוֹתָן בְּרִצְפַת בֵּיתָם וּבְגֶדֶר גַּנָּם,</p>

<p>וּמַצֵּבוֹת עַל-קְבָרִים יְקִימוּן;</p>

<p>וְכִי-יִמְצְאוּ בִמְכִתָּתָן אֶת-לְבָבְךָ הַשָּׂרוּף –</p>

<p>לְכַלְבֵיהֶם יַשְׁלִיכוּ אוֹתוֹ.
<br><br />
בְּעַט אֵפוֹא בְּמִזְבַּחֲךָ, בְּעַט בְּרֶגֶל קָלוֹן –</p>

<p>וְעַל-אִשּׁוֹ וַעֲשָׁנוֹ יִתְעַרְעָר.</p>

<p>וּמָחִיתָ בִמְחִי יָד אַחַת אֶת-קוּרֵי הָעַכָּבִישׁ</p>

<p>אֲשֶׁר נִמְתְּחוּ לְנִימֵי כִנּוֹר בִּלְבָבְךָ</p>

<p>וַתֶּאֱרֹג לְךָ מֵהֶם שִׁיר תְּחִיָּה וַחֲזוֹן יְשׁוּעָה,</p>

<p>מַשָּׂא שָׁוְא וְתַרְמִית אָזְנָיִם –</p>

<p>וְזֵרִיתָם לָרוּחַ, וְתָעוּ קְרוּעִים וּצְחֹרִים בַּחֲלַל הָעוֹלָם</p>

<p>בְּיוֹם צַח בְּאַחֲרִית קָיִץ,</p>

<p>אֲשֶׁר לֹא יִמְצָא חוּט כֶּסֶף אֶת-אָחִיו וְקוּר אֶת-רֵעֵהוּ,</p>

<p>וּבְיוֹם הַסַּגְרִיר הָרִאשׁוֹן יֹאבֵדוּ;</p>

<p>וּפַטִּישְׁךָ, פַּטִּישׁ הַבַּרְזֶל, אֲשֶׁר נִשְׁבַּר מֵרֹב דְּפֹק</p>

<p>עַל-לִבּוֹת אֶבֶן לִבְלִי-הוֹעִיל,</p>

<p>תִּשְׁבֹּר שֵׁבֶר עַל-פְּנֵי שֵׁבֶר וְכָתוֹת אוֹתוֹ לְמַעְדֵּר,</p>

<p>וְכָרִיתָ לָּנוּ קָבֶר.</p>

<p>וְאֲשֶׁר יָשִׂים זַעַם אֱלֹהִים בְּפִיךָ – אוֹתוֹ קֹב</p>

<p>וְאַל-תֶּחֱרַד שְׂפָתֶךָ;</p>

<p>וִיהִי דְבָרְךָ מַר כַּמָּוֶת, וִיהִי הוּא הוּא הַמָּוֶת –</p>

<p>נִשְׁמָעֶנּוּ וְנֵדָעָה.</p>

<p>רְאֵה, שִׁפְעַת הַלַּיְלָה כִּסָּתְנוּ, שָׁפוּנוּ מַחֲשַׁכִּים,</p>

<p>וּכְעִוְרִים נְגַשֵּׁשָׁה;</p>

<p>נָפַל דָּבָר בֵּינֵינוּ וְאֵין יוֹדֵעַ מַה-נָּפָל,</p>

<p>וְאֵין רוֹאֶה וְאֵין מַגִּיד,</p>

<p>אִם-זָרֹחַ זָרְחָה לָנוּ הַשֶּׁמֶשׁ וְאִם שָׁקְעָה –</p>

<p>וְאִם שָׁקְעָה לְעוֹלָמִים.</p>

<p>וְגָדוֹל הַתֹּהוּ מִסָּבִיב וְנוֹרָא מִסָּבִיב הַתֹּהוּ</p>

<p>וְאָפֵס מִפְלָט;</p>

<p>וְכִי-נְשַׁוַּע בַּחֹשֶׁךְ וְכִי-נִתְפַּלֵּל –</p>

<p>אֹזֶן מִי תִּשְׁמָע?</p>

<p>וְאִם קִלְלַת אֱלֹהִים אַכְזְרִיָּה נְקַלֵּל –</p>

<p>עַל-רֹאשׁ מִי תָּחוּל?</p>

<p>וְכִי נַחֲרֹק שֵׁן וְאֶגְרֹף זַעַם נִקְפֹּץ –</p>

<p>עַל-קָדְקֹד מִי יִנְחָת?</p>

<p>אֶת-כֻּלָּם יִבְלַע הַתֹּהוּ, יִשָּׂא הָרוּחַ,</p>

<p>וְכַאֲשֶׁר יֹאבְדוּ יֹאבֵדוּ;</p>

<p>וְאֵין מִשְׁעָן עוֹד, וְאָזְלַת יָד, וְדֶרֶךְ אָיִן –</p>

<p>וְהַשָּׁמַיִם מַחֲרִישִׁים;</p>

<p>יוֹדְעִים הֵם מֶה חָטְאוּ לָנוּ, שְׁאוֹל חָטָאוּ –</p>

<p>וּבִדְמָמָה יִשְׂאוּ עֲוֹנָם.</p>

<p>פְּתַח אֵפוֹא אַתָּה אֶת-פִּיךָ, נְבִיא הָאַחֲרִית,</p>

<p>וְאִם יֶשׁ-עִמְּךָ דָבָר – אֱמֹר!</p>

<p>וִיהִי מַר כַּמָּוֶת, וִיהִי הוּא הוּא הַמָּוֶת –</p>

<p>אֱמֹר!</p>

<p>לָמָּה נִירָא מָוֶת – וּמַלְאָכוֹ רוֹכֵב עַל-כְּתֵפֵנוּ,</p>

<p>וּבִשְׂפָתֵינוּ מִתְגּוֹ;</p>

<p>וּבִתְרוּעַת תְּחִיָּה עַל-שְׂפָתַיִם, וּבְמִצְהֲלוֹת מְשַׂחֲקִים</p>

<p>אֱלֵי-קֶבֶר נְדַדֶּה.</p>
</blockquote>

<br>  

<p>מרוזי, אלול, תרס&quot;ד.</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4320">https://benyehuda.org/read/4320</a></div></body></html>