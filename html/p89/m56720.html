<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שָׁאוּל הַמֶּלֶךְ</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>עא</strong> מִפְּנֵי מָה זָכָה שָׁאוּל לְמַלְכוּת? מִפְּנֵי
הָעֲנָוָה, שֶׁנֶּאֱמַר: &#8220;פֶּן יֶחְדַּל אָבִי מִן הָאֲתֹנוֹת
וְדָאַג לָנוּ&#8221; (שמואל א ט, ה) – שָׁקַל עַבְדּוֹ בּוֹ. וּכְשֶׁהוּא
בּוֹרֵחַ מִן הַשְּׂרָרָה מַהוּ אוֹמֵר? – &#8220;הִנֵּה הוּא נֶחְבָּא אֶל
הַכֵּלִים&#8221; (שם י, כב) (תוספתא ברכות ד, יח).</p>
</blockquote>

<blockquote>
<br />
</blockquote>

<p>שָׁקַל עַבְדּוֹ בּוֹ – הָשווה את עצמו אל עבדו ואמר &#8220;ודאג לנו&#8221;.</p>

<p>שְׂרָרָה – שלטון.</p>

<p>*</p>

<blockquote>
<br />
</blockquote>

<blockquote>
<p><strong>עב</strong> &#8220;וַתַּעֲנֶינָה אוֹתָם וַתֹּאמַרְנָה יֵשׁ, הִנֵּה
לְפָנֶיךָ&#8221; (שמואל א ט, יב) – רַ' יוּדֶן בְּשֵׁם רַב מָרִי בַּר יַעֲקֹב –
אָמְרוּ לָהֶם: אֵין אַתֶּם רוֹאִים עָנָן קָשׁוּר לְמַעְלָה מֵחֲצֵרוֹ?
(תנחומא בובר חוקת, כב).</p>
</blockquote>

<blockquote>
<br />
</blockquote>

<p>וַתַּעֲנֶינָה – הבנות לשאול ולנערו, כששאלו אותן היכן ביתו של שמואל.</p>

<p>עָנָן קָשׁוּר – סמל לנוכחות השכינה.</p>

<p>*</p>

<blockquote>
<br />
</blockquote>

<blockquote>
<p><strong>עג</strong> &#8220;כְּבֹאֲכֶם הָעִיר כֵּן תִּמְצְאוּן אֹתוֹ, בְּטֶרֶם
יַעֲלֶה הַבָּמָתָה לֶאֱכֹל, כִּי לֹא יֹאכַל הָעָם עַד בֹּאוֹ, כִּי הוּא
יְבָרֵךְ הַזֶּבַח, אַחֲרֵי כֵן יֹאכְלוּ הַקְּרֻאִים; וְעַתָּה עֲלוּ,
כִּי אֹתוֹ כְּהַיּוֹם תִּמְצְאוּן אֹתוֹ&#8221; (שמואל א ט, יג) – כָּל כָּךְ
לָמָּה? רַב אָמַר: לְפִי שֶׁהַנָּשִׁים דַּבְּרָנִיּוֹת הֵן; וּשְׁמוּאֵל
אָמַר: כְּדֵי לְהִסְתַּכֵּל בְּיָפְיוֹ שֶׁל שָׁאוּל, שֶׁנֶּאֱמַר:
&#8220;מִשִּׁכְמוֹ וָמַעְלָה גָּבֹהַּ מִכָּל הָעָם&#8221; (שם שם ב). רַ' יוֹחָנָן
אָמַר: לְפִי שֶׁאֵין מַלְכוּת נוֹגַעַת בַּחֲבֶרְתָּהּ אֲפִלּוּ כִּמְלוֹא
נִימָא (ברכות מח ע&quot;ב).</p>
</blockquote>

<blockquote>
<br />
</blockquote>

<p>כָּל כָּךְ לָמָּה – למה הרבו הנשים לדבר?</p>

<p>אֵין מַלְכוּת וגו' – עדיין לא הגיע זמנו של שאול להימשח למלך (ולקבל משמואל את ההנהגה), ועוכב בדברים עד הזמן הראוי.</p>

<p>מְלוֹא נִימָא – עובי שערה.</p>

<p>*</p>

<blockquote>
<br />
</blockquote>

<blockquote>
<p><strong>עד</strong> &#8220;וַיִּגַּשׁ שָׁאוּל&#8230; וַיֹאמֶר הַגִּידָה נָּא לִי
אֵי זֶה בֵּית הָרֹאֶה? וַיַּעַן שְׁמוּאֵל&#8230; אָנֹכִי הָרֹאֶה&#8221; (שמואל א
ט, יח־יט) – אָמַר הַקָּדוֹשׁ בָּרוּךְ הוּא לִשְׁמוּאֵל: אַתָּה &#8220;רוֹאֶה&#8221;?
– חַיֶּיךָ שֶׁאֲנִי מַרְאֲךָ שֶׁאֵין אַתָּה רוֹאֶה. – וְאֵימָתַי
הֵרְאָהוּ? בְּשָׁעָה שֶׁאָמַר לוֹ &#8220;מַלֵּא קַרְנְךָ שֶׁמֶן&#8230; וַיְהִי
בְּבוֹאָם וַיַּרְא&#8230; וַיֹּאמֶר ה' אֶל שְׁמוּאֵל: אַל תַּבֵּט אֶל
מַרְאֵהוּ&#8230; כִּי לֹא אֲשֶׁר יִרְאֶה הָאָדָם&#8221; (שם טז, א־ז) (ספרי דברים,
יז; מד&#8220;ש י&#8221;ד, ג).</p>
</blockquote>

<blockquote>
<br />
</blockquote>

<p>חַיֶּיךָ – לשון שבועה.</p>

<p>בְּשָׁעָה וגו' – כשבא שמואל למשוח את דויד והלך אחרי מראה עיניו ולא ראה נכונה.</p>

<p>*</p>

<blockquote>
<br />
</blockquote>

<blockquote>
<p><strong>עה</strong> בְּשָׁעָה שֶׁאָמַר לוֹ הַקָּדוֹשׁ בָּרוּךְ הוּא
לְשָׁאוּל: &#8220;לֵךְ וְהִכִּיתָה אֶת עֲמָלֵק&#8221; (שמואל א טו, ג), אָמַר: וּמָה
נֶפֶשׁ אַחַת אָמְרָה תּוֹרָה הָבֵא עֶגְלָה עֲרוּפָה – כָּל הַנְּפָשׁוֹת
הֲלֹא עַל אַחַת כַּמָּה וְכַמָּה. וְאִם אָדָם חָטָא – בְּהֵמָה מָה
חָטְאָה? וְאִם גְּדוֹלִים חָטְאוּ – קְטַנִּים מָה חָטְאוּ? יָצְאָה בַּת
קוֹל וְאָמְרָה לוֹ: &#8220;אַל תְּהִי צַדִּיק הַרְבֵּה&#8221; (קהלת ז, טז).
וּבְשָׁעָה שֶׁאָמַר לוֹ שָׁאוּל לְדוֹאֵג: &#8220;סֹב אַתָּה וּפְגַע
בַּכֹּהֲנִים&#8221; (שמואל א כב, יח), יָצְאָה בַּת קוֹל וְאָמְרָה לוֹ: &#8220;אַל
תִּרְשַׁע הַרְבֵּה&#8221; (קהלת ז, יז).
שָׁאוּל הַמֶּלֶךְ גַּסּוּת הָרוּחַ הָיְתָה בּוֹ,
לְפִיכָךְ נֶהֱרַג וְנֶעֶקְרָה מִמֶּנּוּ מְלוּכָה, שֶׁאָמַר לוֹ
שְׁמוּאֵל: &#8220;וְלָמָּה לֹא שָׁמַעְתָּ בְּקוֹל ה'?&#8221; (שמואל א טו, יט) וְהוּא
אוֹמֵר: &quot;שָׁמַעְתִּי בְּקוֹל ה' &quot; (שם שם, כ). וְלֹא עוֹד, אֶלָּא
שֶׁהָיָה שָׁאוּל מְשַׁמֵּר קִנְאָה וּנְקָמָה בִּלְבָבוֹ עַל יִשְׂרָאֵל
בְּכָל מְקוֹמוֹת מוֹשְׁבוֹתֵיהֶם בִּשְׁבִיל דָּוִד (יומא כב ע&#8220;ב; סא&#8221;ר,
כט).</p>
</blockquote>

<blockquote>
<br />
</blockquote>

<p>אָמַר – שאול לעצמו.</p>

<p>וּמָה אִם וגו' – אם על הריגת אדם אחד יש להביא ככפרה עגלה ערופה (דברים כא), מה דינו של מי שהורג נפשות רבות?</p>

<p>בְּהֵמָה – שכן שאול נצטווה להרוג &#8220;משור ועד שה מגמל ועד חמור&#8221;.</p>

<p>קְטַנִּים – שנאמר לשאול להרוג &#8220;מעולל ועד יונק&#8221;.</p>

<p>בַּת קוֹל – קול שיצא מן השמים.</p>

<p>דּוֹאֵג – האדומי, שהרג בפקודת שאול את כוהני נוב.</p>

<p>וְלֹא עוֹד, אֶלָּא – זאת ועוד.</p>

<p>בִּשְׁבִיל דָּוִד – בגלל אהבת העם לדויד.</p>

<p>*</p>

<blockquote>
<br />
</blockquote>

<blockquote>
<p><strong>עו</strong> &#8220;בַּקְּשׁוּ לִי אֵשֶׁת בַּעֲלַת אוֹב וְאֵלְכָה
אֵלֶיהָ וְאֶדְרְשָׁה בָּהּ&#8221; (שמואל א כח, ז) – לְמָה שָׁאוּל דּוֹמֶה
בְּאוֹתָהּ שָׁעָה? אָמַר רֵישׁ לָקִישׁ: מָשָׁל לְמֶלֶךְ שֶׁנִּכְנַס
לִמְדִינָה וְגָזַר וְאָמַר: כָּל תַּרְנְגוֹלִים שֶׁיֵּשׁ בְּמָקוֹם זֶה
יִשָּׁחֲטוּ. בַּלַּיְלָה בִּקֵּשׁ לָצֵאת לְדַרְכּוֹ. אָמָר: יֵשׁ כָּאן
תַּרְנְגוֹל שֶׁיִּקְרָא? אָמְרוּ לוֹ: לֹא אַתָּה הוּא שֶׁגָּזַרְתָּ
וְאָמַרְתָּ: &#8220;כָּל הַתַּרְנְגוֹלִים שֶׁיֵּשׁ בְּמָקוֹם זֶה יִשָּׁחֲטוּ&#8221;?
אַף כָּךְ, שָׁאוּל הֵסִיר אֶת הָאוֹבוֹת וְאֶת הַיִּדְּעוֹנִים מִן
הָאָרֶץ, וְהוּא חוֹזֵר וְאוֹמֵר: &#8220;בַּקְּשׁוּ לִי אֵשֶׁת בַּעֲלַת
אוֹב&#8221;.</p>

<p>&#8220;וַיִּתְחַפֵּשׂ שָׁאוּל וַיִּלְבַּשׁ בְּגָדִים אֲחֵרִים&#8221;
(שם שם, ח) – בִּגְדֵי הֶדְיוֹט. &#8220;וַיֵּלֶךְ הוּא וּשְׁנֵי אֲנָשִׁים
עִמּוֹ&#8221; (שם) – זֶה אַבְנֵר וַעֲמָשָׂא. &#8220;וַיָּבֹאוּ אֶל הָאִשָּׁה
לָיְלָה&#8221; (שם) – וְכִי לַיְלָה הָיָה? אֶלָּא מְלַמֵּד שֶׁהָיְתָה
הַשָּׁעָה אֲפֵלָה לָהֶם כַּלַּיְלָה.</p>

<p>&quot;וַיִּשָּׁבַע לָהּ שָׁאוּל בַּה' &quot; (שמואל א כח, י) –
לְמָה שָׁאוּל דּוֹמֶה בְּאוֹתָהּ שָׁעָה? אָמַר רֵישׁ לָקִישׁ: מָשָׁל
לְאִשָּׁה שֶׁהָיְתָה אֵצֶל אוֹהֲבָהּ וְנִשְׁבַּעַת בְּחַיֵּי בַּעֲלָהּ.
כָּךְ שָׁאוּל שׁוֹאֵל בְּאוֹב וְיִדְּעוֹנִי וְאוֹמֵר: &#8220;חֵי ה' אִם
יִקְּרֵךְ עָוֹן בַּדָּבָר הַזֶּה&#8221; (שם) (ויק&quot;ר כו, ד; תנחומא אמור,
ב).</p>
</blockquote>

<blockquote>
<br />
</blockquote>

<p>תַּרְנְגוֹל שֶׁיִּקְרָא – לשם השכמה.</p>

<p>הֶדְיוֹט – אדם פשוט.</p>

<p>אַבְנֵר וַעֲמָשָׂא – שרי צבאו של שאול.</p>

<p>אֲפֵלָה&#8230; כַּלַּיְלָה – מרוב צער ועוגמת נפש.</p>

<p>אוֹהֲבָהּ – מאהבה.</p>

<p>יִדְּעוֹנִי – סוג של מכשף.</p>

<p>*</p>

<blockquote>
<br />
</blockquote>

<blockquote>
<p><strong>עז</strong> &#8220;וַתֹּאמֶר הָאִשָּׁה אֶת מִי אַעֲלֶה לָּךְ? וַיֹּאמֶר
אֶת שְׁמוּאֵל הַעֲלִי לִי&#8221; (שמואל א כח, יא) – עָשְׂתָה מָה שֶּׁעָשְׂתָה
וְאָמְרָה מָה שֶּׁאָמְרָה וְהֶעֱלַתּוּ.</p>

<p>&#8220;וַיֹּאמֶר שָׁאוּל צַר לִי מְאֹד&#8230; וֵאלֹהִים סָר
מֵעָלַי וְלֹא עָנָנִי עוֹד גַּם בְּיַד הַנְּבִיאִים גַּם בַּחֲלֹמוֹת&#8221;
(שם שם, טו) – וְלָמָּה לֹא אָמַר לוֹ בְּאוּרִים וְתֻמִּים? אָמַר רַ'
יִצְחָק בְּרַ' חִיָּא: &#8220;לֵב יוֹדֵעַ מָרַּת נַפְשׁוֹ&#8221; (משלי יד, י),
שֶׁאִלּוּ אָמַר לוֹ בְּאוּרִים וְתֻמִּים, הָיָה לוֹ לוֹמַר לוֹ: אַתָּה
הוּא שֶׁגָּרַמְתָּ עַל עַצְמְךָ; לֹא אַתָּה הוּא שֶׁהִכִּיתָ נוֹב עִיר
הַכּוֹהֲנִים? &#8220;וַיְמַהֵר שָׁאוּל וַיִּפֹּל מְלֹא קוֹמָתוֹ אַרְצָה
וַיִּרָא מְאֹד מִדִּבְרֵי שְׁמוּאֵל&#8221; (שמואל א כח, כ) – אָמְרוּ לוֹ
אַבְנֵר וַעֲמָשָׂא: מָה אָמַר לְךָ שְׁמוּאֵל? אָמַר לָהֶם: אָמַר לִי:
לְמָחָר אַתָּה יוֹרֵד לַמִּלְחָמָה וְנוֹצֵחַ, וְלֹא עוֹד, אֶלָּא
שֶׁבָּנֶיךָ מִתְמַנִּים שָׂרִים.</p>

<p>נָטַל שָׁאוּל שְׁלוֹשָׁה בָּנָיו וְיָצְאוּ לַמִּלְחָמָה.</p>

<p>אָמַר רֵישׁ לָקִישׁ: בְּאוֹתָהּ שָׁעָה קָרָא הַקָּדוֹשׁ
בָּרוּךְ הוּא לְמַלְאֲכֵי הַשָּׁרֵת וְאָמַר לָהֶם: בּוֹאוּ וּרְאוּ
בְּרִיָּה שֶׁבָּרָאתִי בְּעוֹלָמִי! בְּנֹהַג שֶׁבָּעוֹלָם אָדָם הוֹלֵךְ
לְבֵית הַמִּשְׁתֶּה אֵינוֹ מוֹלִיךְ בָּנָיו עִמּוֹ, מִפְּנֵי מַרְאִית
הָעַיִן; וְזֶה יוֹצֵא לַמִּלְחָמָה וְיוֹדֵעַ שֶׁנֶּהֱרָג – וְנוֹטֵל
בָּנָיו עִמּוֹ וְשָׂמֵחַ עַל מִדַּת הַדִּין שֶׁפּוֹגַעַת בּוֹ (ויק&quot;ר כו, ח).</p>
</blockquote>

<blockquote>
<br />
</blockquote>

<p>עָשְׂתָה וגו' – עשתה ואמרה מה שנדרש כדי להעלות אדם באוב.</p>

<p>הֶעֱלַתּוּ – העלתה אותו (את שמואל מעולם המתים).</p>

<p>וְלָמָּה לֹא אָמַר וגו' – ולמה לא הזכיר גם את האורים והתומים שעל בגדי הכוהן הגדול (שגם דרכם משיב ה' על שאלות האדם)?</p>

<p>הִכִּיתָ – הרגת (שמואל א כב).</p>

<p>אַבְנֵר וַעֲמָשָׂא – ראו בקטע הקודם.</p>

<p>וְנוֹצֵחַ וגו' – מנצח (ואמר כך כדי שלא יתייאשו).</p>

<p>וְלֹא עוֹד, אֶלָא – זאת ועוד.</p>

<p>בְּנֹהַג שֶׁבָּעוֹלָם – כך הוא מנהגו של עולם.</p>

<p>מַרְאִית הָעַיִן – שלא תפגע בהם עין רעה.</p>

<p>שָׂמֵחַ וגו' – מקבל עליו בשמחה את גזר הדין.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56720">https://benyehuda.org/read/56720</a></div></body></html>