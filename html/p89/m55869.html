<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קִלְקוּל הַדּוֹרוֹת</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>קז</strong> אָמַר רַ' יִרְמְיָה בֶּן אֶלְעָזָר: כָּל אוֹתָן
הַשָּׁנִים שֶׁהָיָה אָדָם הָרִאשׁוֹן בְּנִדּוּי הוֹלִיד רוּחִין
וְשֵׁדִין וְלִילִין, שֶׁנֶּאֱמַר: &#8220;וַיְחִי אָדָם שְׁלשִׁים וּמְאַת
שָׁנָה וַיּוֹלֶד בִּדְמוּתוֹ כְּצַלְמוֹ&#8221; (בראשית ה, ג) – מִכְּלָל שֶׁעַד
עַכְשָׁו הוֹלִיד לֹא כְּצַלְמוֹ.</p>

<p>שָׁאֲלוּ אֶת אַבָּא כֹהֵן בַּר דָּלָא: &#8220;אָדָם, שֵׁת,
אֱנוֹשׁ&#8221;, וְשָׁתַק! אָמַר: עַד כָּאן בְּצֶלֶם וּבִדְמוּת, מִכָּאן
וְאֵילָךְ נִתְקַלְקְלוּ הַדּוֹרוֹת וְנִבְרְאוּ קִנְטוֹרִין.</p>

<p>אַרְבָּעָה דְבָרִים נִשְׁתַּנּוּ בִּימֵי אֱנוֹשׁ בֶּן
שֵׁת: הֶהָרִים נַעֲשׂוּ טְרָשִׁים, וְהִתְחִיל הַמֵּת מַרְחִישׁ,
וְנַעֲשׂוּ פְנֵיהֶם שֶׁל בְּנֵי אָדָם כְּקוֹפוֹת וְנַעֲשׂוּ חֻלִּין
לְמַזִּיקִין (עירובין יח ע&#8220;ב; בר&#8221;ר כג, ו).</p>
</blockquote>

<p>קִלְקוּל הַדּוֹרוֹת – של צאצאי אדם הראשון. בְּנִדּוּי –
נזוף בידי שמים על חטאו, ולא קרב אל חוה. הוֹלִיד וגו' – מקֵרי שראה נולדו
רוחות, שדים זכרים ולילין נקבות.</p>

<p>עַד עַכְשָו – עד שחלפו מאה ושלושים השנה.</p>

<p>וְשָׁתַק – מדוע לאחר הזכרת שלושת הדורות האלה נפסק הדיון בצאצאי אדם ובאה פתיחה חדשה (בראשית ה, א)?</p>

<p>עַד כָּאן וגו' – עד ללידת אנוש נולדו אנשים בצלם האלוהים.</p>

<p>נִתְקַלְקְלוּ הַדּוֹרוֹת – שנאמר בדור אנוש &#8220;אז הוּחל&#8221; (שם ד, כו) ונדרש מלשון חולין או חילול.</p>

<p>קִנְטוֹרִין – יצורים שפלג גופם העליון כאדם ופלג גופם התחתון כסוס (והוא רמז לדורות פחותים, ששטופים בזימה כדרך הבהמה).</p>

<p>טְרָשִׁים – קשים כסלע וקשים לחרישה.</p>

<p>מַרְחִישׁ – שורץ תולעים.</p>

<p>כְּקוֹפוֹת – כקופים.</p>

<p>נַעֲשׂוּ חֻלִּין לְמַזִּיקִין – ניתן היתר למזיקים לפגוע בבני אדם.</p>

<p>*</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/55869">https://benyehuda.org/read/55869</a></div></body></html>