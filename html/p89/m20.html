<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אל הציפור</title>
	<meta name="author" content="חיים נחמן ביאליק"/>
</head>
<body>

<blockquote>
<p>שָׁלוֹם רָב שׁוּבֵךְ, צִפֹּרָה נֶחְמֶדֶת,</p>

<p>מֵאַרְצוֹת הַחֹם אֶל־חַלּוֹנִי -</p>

<p>אֶל קוֹלֵךְ כִּי עָרֵב מַה־נַּפְשִׁי כָלָתָה</p>

<p>בַּחֹרֶף בְּעָזְבֵךְ מְעוֹנִי.</p>

<br />

<p>זַמְּרִי, סַפֵּרִי, צִפּוֹרִי הַיְקָרָה,</p>

<p>מֵאֶרֶץ מֶרְחַקִּים נִפְלָאוֹת,</p>

<p>הֲגַם שָׁם בָּאָרֶץ הַחַמָּה, הַיָּפָה,</p>

<p>תִּרְבֶּינָה הָרָעוֹת, הַתְּלָאוֹת?</p>

<br />

<p>הֲתִשְׂאִי לִי שָׁלוֹם מֵאַחַי בְּצִיּוֹן,</p>

<p>מֵאַחַי הָרְחוֹקִים הַקְּרוֹבִים?</p>

<p>הוֹי מְאֻשָּׁרִים! הֲיֵדְעוּ יָדֹעַ</p>

<p>כִּי אֶסְבֹּל, הוֹי אֶסְבֹּל מַכְאוֹבִים?</p>

<br />

<p>הֲיֵדְעוּ יָדֹעַ מָה רַבּוּ פֹה שֹטְנַי,</p>

<p>מָה רַבִּים, הוֹי רַבִּים לִי קָמִים?</p>

<p>זַמְּרִי, צִפּוֹרִי, נִפְלָאוֹת מֵאֶרֶץ,</p>

<p>הָאָבִיב בָּהּ יִנְוֶה עוֹלָמִים.</p>

<br />

<p>הֲתִשְׂאִי לִי שָלוֹם מִזִּמְרַת הָאָרֶץ,</p>

<p>מֵעֵמֶק, מִגַּיְא, מֵרֹאשׁ הָרִים?</p>

<p>הֲרִחַם, הֲנִחַם אֱלוֹהַּ אֶת־צִיּוֹן,</p>

<p>אִם עוֹדָהּ עֲזוּבָה לִקְבָרִים?</p>

<br />

<p>וְעֵמֶק הַשָּׁרוֹן וְגִבְעַת הַלְּבוֹנָה -</p>

<p>הֲיִתְּנוּ אֶת־מֹרָם, אֶת־נִרְדָּם?</p>

<p>הַהֵקִיץ מִשְּׁנָתוֹ הַשָּׂב בַּיְּעָרִים,</p>

<p>הַלְבָנוֹן הַיָּשֵׁן, הַנִּרְדָּם?</p>

<br />

<p>הֲיֵרֵד כִּפְנִינִים הַטַּל עַל הַר חֶרְמוֹן,</p>

<p>אִם יֵרֵד וְיִפֹּל כִּדְמָעוֹת?</p>

<p>וּמַה־שְּׁלוֹם הַיַּרְדֵּן וּמֵימָיו הַבְּהִירִים?</p>

<p>וּשְׁלוֹם כָּל־הֶהָרִים, הַגְּבָעוֹת?</p>

<br />

<p>הֲסָר מֵעֲלֵיהֶם הֶעָנָן הַכָּבֵד,</p>

<p>הַפֹּרֵשׂ עֲלָטָה, צַלְמָוֶת? -</p>

<p>זַמְּרִי, צִפּוֹרִי, עַל־אֶרֶץ בָּהּ מָצְאוּ</p>

<p>אֲבוֹתַי הַחַיִּים, הַמָּוֶת!</p>

<br />

<p>הַאִם־עוֹד לֹא־נָבְלוּ הַפְּרָחִים שָׁתַלְתִּי</p>

<p>כַּאֲשֶׁר נָבַלְתִּי אָנֹכִי?</p>

<p>אֶזְכְּרָה יָמִים כְּמוֹהֶם פָּרַחְתִּי,</p>

<p>אַךְ עַתָּה זָקַנְתִּי, סָר כֹּחִי.</p>

<br />

<p>סַפְּרִי, צִפּוֹרִי, סוֹד שִׂיחַ כָּל־שִׂיחַ,</p>

<p>וּמַה־לָּךְ טַרְפֵּיהֶם לָחָשׁוּ?</p>

<p>הֲבִשְּׂרוּ נִחוּמִים אִם־קִוּוּ לְיָמִים,</p>

<p>פִּרְיָמוֹ כַּלְּבָנוֹן יִרְעָשׁוּ?</p>

<br />

<p>וְאַחַי הָעֹבְדִים, הַזֹּרְעִים בְּדִמְעָה -</p>

<p>הֲקָצְרוּ בְרִנָּה הָעֹמֶר? -</p>

<p>מִי יִתֶּן־לִי אֵבֶר וְעַפְתִּי אֶל־אֶרֶץ</p>

<p>בָּהּ יָנֵץ הַשָּׁקֵד, הַתֹּמֶר!</p>

<br />

<p>וַאֲנִי מָה אֲסַפֵּר לָךְ, צִפּוֹר נֶחְמָדָה,</p>

<p>מִפִּי מַה־תְּקַוִּי לִשְׁמֹעַ?</p>

<p>מִכְּנַף אֶרֶץ קָרָה לֹא־זְמִירוֹת תִּשְׁמָעִי,</p>

<p>רַק קִינִים, רַק הֶגֶה וָנֹהַּ.</p>

<br />

<p>הַאֲסַפֵּר הַתְּלָאוֹת, שֶׁכְּבָר הֵן בְּאַרְצוֹת</p>

<p>הַחַיִּים נִשְׁמָעוֹת, מוּדָעוֹת? -</p>

<p>הוֹי, מִסְפָּר מִי יִמְנֶה לַצָּרוֹת הָעֹבְרוֹת,</p>

<p>לְצָרוֹת מִתְרַגְּשׁוֹת וּבָאוֹת?</p>

<br />

<p>נוּדִי, צִפּוֹרִי, אֶל־הָרֵךְ, מִדְבָּרֵךְ!</p>

<p>אֻשַּׁרְתְּ, כִּי עָזַבְתְּ אֶת־אָהֳלִי;</p>

<p>לוּ עִמִּי שָׁכַנְתְּ, אָז גַּם־אַתְּ, כְּנַף רְנָנִים,</p>

<p>בָּכִית, מַר בָּכִית לְגוֹרָלִי.</p>

<br />

<p>אַךְ לֹא בְכִי וּדְמָעוֹת לִי גֵהָה יֵיטִיבוּ,</p>

<p>לֹא אֵלֶּה יְרַפְּאוּ מַכָּתִי;</p>

<p>כְּבָר עֵינַי עָשֵׁשׁוּ, מִלֵּאתִי נֹאד דְּמָעוֹת,</p>

<p>כְּבָר הֻכְּתָה כָּעֵשֶׂב לִבָּתִי;</p>

<br />

<p>כְּבָר כָּלוּ הַדְּמָעוֹת, כְּבָר כָּלוּ הַקִּצִּים -</p>

<p>וְלֹא הֵקִיץ הַקֵּץ עַל־יְגוֹנִי,</p>

<p>שָׁלוֹם רָב שׁוּבֵךְ, צִפּוֹרִי הַיְקָרָה,</p>

<p>צַהֲלִי־נָא קוֹלֵךְ וָרֹנִּי!</p>

<br />
</blockquote>

<p>ניסן, תרנ&quot;א.</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/20">https://benyehuda.org/read/20</a></div></body></html>