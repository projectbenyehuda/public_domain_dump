<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָאוֹר</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>כא</strong> &#8220;וַיֹּאמֶר אֱלֹהִים יְהִי אוֹר&#8221; (בראשית א, ג) – רַ'
יְהוּדָה אָמַר: הָאוֹרָה נִבְרֵאת תְּחִלָּה וְאַחַר כָּך הָעוֹלָם.
מָשָׁל לְמֶלֶךְ שֶבִּקֵּשׁ לִבְנוֹת פָּלָטִין וְהָיָה הַמָּקוֹם אָפֵל.</p>
</blockquote>

<blockquote>
<p>מָה עָשָׂה? הִדְלִיק נֵרוֹת וּפָנָסִים, לֵידַע הֵיאָךְ הוּא קוֹבֵעַ
תֵּמַלְיוֹסִים; כָּךְ הָאוֹרָה נִבְרֵאת תְּחִלָּה. רַ' נְחֶמְיָה אָמַר: הָעוֹלָם נִבְרָא תְּחִלָּה: מָשָׁל לְמֶלֶךְ שֶׁבָּנָה פָּלָטִין וְעִטְּרָהּ בְּנֵרוֹת וּפָנָסִים (בר&quot;ר ג, א).</p>

<br />
</blockquote>

<p>הָאוֹרָה נִבְרֵאת וגו' – ולפי זה הפסוק הראשון, &#8220;בראשית ברא אלוהים את השמים ואת הארץ&#8221;, אינו אלא הקדמה כללית לתיאור סדר הבריאה,
ותחילה נברא האור.</p>

<p>פָּלָטִין – ארמון.</p>

<p>תֵּמַלְיוֹסִים – אבני היסוד.</p>

<p>וְעִטְּרָהּ – קישט את הארמון לאחר בנייתו.</p>

<p>*</p>

<blockquote>
<br />
</blockquote>

<blockquote>
<p><strong>כב</strong> רַ' שִׁמְעוֹן בֶּן יְהוֹצָדָק שָׁאַל לְרַ'
שְׁמוּאֵל בַּר נַחֲמָן, אָמַר לוֹ: מִפְּנֵי שֶׁשָּׁמַעְתִּי עָלֶיךָ
שֶׁאַתָּה בַּעַל אַגָּדָה, מֵהֵיכָן נִבְרֵאת הָאוֹרָה? אָמַר לוֹ:
נִתְעַטֵּף הַקָּדוֹשׁ בָּרוּךְ הוּא בְּטַלִּית לְבָנָה
וְהִבְהִיק זִיו הֲדָרוֹ מִסּוֹף הָעוֹלָם וְעַד סוֹפוֹ (בר&#8220;ר ג, ד; מד&#8221;ת קד, ד).</p>

<br />
</blockquote>

<p>בַּעַל אַגָּדָה – חכם הבקיא במיוחד באגדה.
מֵהֵיכָן נִבְרֵאת הָאוֹרָה – מהיכן נבע אור היום הראשון, שקדם ליצירת המאורות (שנבראו ביום הרביעי)?</p>

<p>טַלִּית – בגד.</p>

<p>*</p>

<blockquote>
<br />
</blockquote>

<blockquote>
<p><strong>כג</strong> &#8220;וַיַּרְא אֱלֹהִים אֶת הָאוֹר כִּי טוֹב
וַיַּבְדֵּל&#8230;&#8221; (בראשית א, ד) – אָמַר רַ' אֶלְעָזָר: אוֹר שֶׁבָּרָא
הַקָּדוֹשׁ בָּרוּךְ הוּא בְּיוֹם רִאשׁוֹן, אָדָם צוֹפֶה בֹּו מִסּוֹף
הָעוֹלָם וְעַד סוֹפוֹ. כֵּיוָן שֶׁנִּסְתַּכֵּל הַקָּדוֹשׁ בָּרוּךְ הוּא
בְּדוֹר הַמַּבּוּל וּבְדוֹר הַפְּלָגָה וְרָאָה שֶׁמַּעֲשֵׂיהֶם
מְקֻלְקָלִים – עָמַד וּגְנָזוֹ מֵהֶם. וּלְמִי גְּנָזוֹ? לְצַדִּיקִים
לֶעָתִיד לָבוֹא. מָשָׁל לְמֶלֶךְ שֶׁהָיְתָה לוֹ מָנָה יָפָה
וְהִפְרִישָׁהּ לִבְנוֹ. וְהֵיכָן גְּנָזוֹ? בְּגַן עֵדֶן (חגיגה יב ע&#8220;א;
בר&#8221;ר ג, ו; שמו&quot;ר לה, א).</p>

<br />
</blockquote>

<p>צוֹפֶה בּוֹ – באמצעות אור מיוחד זה, שלא כאור המאורות שנבראו ביום הרביעי, לא היה דבר שנסתר מעיניו של אדם.</p>

<p>בְּדוֹר הַפְּלָגָה – דור בוני מגדל בבל.</p>

<p>מָנָה יָפָה – מנת אוכל משובחת.</p>

<p>הִפְרִישָׁהּ לִבְנוֹ – הניח במקום שמור כדי לתת לבנו.</p>

<p>*</p>

<blockquote>
<br />
</blockquote>

<blockquote>
<p><strong>כד</strong> &#8220;וַיַּבְדֵּל אֱלֹהִים בֵּין הָאוֹר וּבֵין
הַחֹשֶׁךְ&#8221; (בראשית א, ד) – אָמַר רַ' בֶּרֶכְיָה: כָּךְ דָּרְשׁוּ שְׁנֵי
גְּדוֹלֵי עוֹלָם, רַ' יוֹחָנָן וְרַ' שִׁמְעוֹן בֶּן לָקִישׁ:
&#8220;וַיַּבְדֵּל&#8221; – הַבְדָּלָה מַמָּשׁ. מָשָׁל לְמֶלֶךְ שֶׁהָיוּ לוֹ שְׁנֵי אִסְטְרָטֵיגִין וְהָיוּ שְׁנֵיהֶם מְדַיְּנִים זֶה עִם
זֶה, זֶה אוֹמֵר: בַּיּוֹם אֲנִי שׁוֹלֵט, וְזֶה אוֹמֵר: בַּיּוֹם אֲנִי
שׁוֹלֵט. קָרָא הַמֶּלֶךְ לָרִאשׁוֹן, אָמַר לוֹ: פְּלוֹנִי, יוֹם יְהֵא
תְּחוּמְךָ! וְכֵן לַשֵּׁנִי אָמַר לוֹ: פְּלוֹנִי, לַיְלָה יְהֵא
תְּחוּמְךָ; כָּךְ &#8220;וַיִּקְרָא אֱלֹהִים לָאוֹר: יוֹם!&#8221; (בראשית א, ה) – אָמַר לוֹ: יוֹם יְהֵא תְּחוּמְךָ;
&#8220;וְלַחֹשֶׁךְ קָרָא: לָיְלָה!&#8221; (בראשית א, ה) – אָמַר לוֹ: לַיְלָה יְהֵא תְּחוּמְךָ! (בר&quot;ר ג, ו).</p>

<br />
</blockquote>

<p>הַבְדָּלָה מַמָּש – הפרדה, כמי שמפריד בין שני אנשים מתקוטטים.</p>

<p>אִסְטְרָטֵיגִין&#8230; מְדַיְּנִים – שרי צבא שמתווכחים זה עם זה.</p>

<p>&#8220;וַיִּקְרָא אֱלֹהִים לָאוֹר: יוֹם!&#8221; – והפסוק נדרש כאומר: האל הזמין את האור אליו והורה לו
לשלוט ביום (והיפוכו של דבר לחושך).</p>

<p>*</p>

<blockquote>
<br />
</blockquote>

<blockquote>
<p><strong>כה</strong> ‏ &#8220;וַיְהִי עֶרֶב וַיְהִי בֹקֶר יוֹם אֶחָד&#8221;
(בראשית א, ה) – &#8220;יְהִי עֶרֶב&#8221; לֹא נֶאֱמַר כָּאן, אֶלָּא &#8220;וַיְהִי עֶרֶב&#8221;,
מִכָּאן שֶׁהָיָה סֵדֶר זְמַנִּים קֹדֶם לָכֵן (בר&quot;ר ג, ז).</p>

<br />
</blockquote>

<p>&#8220;יְהִי עֶרֶב&#8221; לֹא נֶאֱמַר – סיפור הבריאה לא כולל צו לבריאת הזמן, על דרך &#8220;יהי אור&#8221; או &#8220;יהי רקיע&#8221;.</p>

<p>מִכָּאן שֶׁהָיָה וגו' – ומכאן שהזמן קדם לבריאה, ואינו דבר שנתחדש בששת ימי בראשית.</p>

<p>*</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/55128">https://benyehuda.org/read/55128</a></div></body></html>