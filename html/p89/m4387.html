<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַבְּרֵכָה</title>
	<meta name="author" content="חיים נחמן ביאליק"/>
</head>
<body>

<blockquote>
<p>אֲנִי יוֹדֵעַ יַעַר, וּבַיַּעַר</p>

<p>אֲנִי יוֹדֵעַ בְּרֵכָה צְנוּעָה אַחַת:</p>

<p>בַּעֲבִי הַחֹרֶשׁ, פְּרוּשָׁה מִן הָעוֹלָם,</p>

<p>בְּצֵל שֶׁל-אַלּוֹן רָם, בְּרוּךְ אוֹר וְלִמּוּד סַעַר,</p>

<p>לְבַדָּה תַּחֲלֹם לָהּ חֲלוֹם עוֹלָם הָפוּךְ</p>

<p>וְתַדְגֶּה לָהּ בַּחֲשַׁאי אֶת-דְּגֵי זְהָבָהּ –</p>

<p>וְאֵין יוֹדֵעַ מַה-בִּלְבָבָהּ.</p>
</blockquote>

<br>  

<blockquote>
<p>בַּבֹּקֶר,</p>

<p>בִּרְחֹץ הַשֶּׁמֶשׁ מַחְלְפוֹת גְּאוֹן הַיַּעַר</p>

<p>וְיָם שֶׁל-זֹהַר עַל תַּלְתַּלָּיו תִּשְׁפֹּךְ;</p>

<p>וְהוּא, הָאֵיתָן, מִשְׁטַח חֶרְמֵי זָהָב כֻּלּוֹ,</p>

<p>לִרְצוֹנוֹ, כְּשִׁמְשׁוֹן בִּידֵי דְלִילָה, עוֹמֵד נִלְכָּד,</p>

<p>מִתּוֹךְ שְׂחוֹק קַל וְאוֹר פְּנֵי אוֹהֵב מַרְגִּישׁ כֹּחוֹ,</p>

<p>בְּרֶשֶׁת פָּז שֶׁל-עַצְמוֹ, מְקַבֵּל אֲסוּרָיו בְּחִבָּה,</p>

<p>וּמֵרִים עַל רֹאשׁ נִזְרוֹ תַּחַת גְּבוּרוֹת שֶׁמֶשׁ,</p>

<p>כְּאוֹמֵר לָהּ: שִׁטְפִינִי, סַלְסְלִינִי אוֹ אִסְרִינִי</p>

<p>וַעֲשִׂי בִי מַה-שֶׁלִבֵּךְ חָפֵץ –</p>

<p>הַבְּרֵכָה בְּשָׁעָה זוֹ, אִם תִּזְכֶּה וְאִם לֹא-תִזְכֶּה</p>

<p>בְּקֶרֶן זָהָב אַחַת מִגָּבֹהַּ –</p>

<p>תִּתְעַלֵּף לָהּ בְּצֵל מָגִנָּה רַב הַפֹּארוֹת,</p>

<p>מֵינִיקָה חֶרֶשׁ אֶת-שָׁרָשָׁיו וּמֵימֶיהָ יִשְׁלוּ;</p>

<p>כְּאִלּוּ שְׂמֵחָה הִיא בְחֶלְקָהּ דּוּמָם</p>

<p>שֶׁזָּכְתָה לִהְיוֹת רְאִי לַחֲסִין הַיַּעַר.</p>

<p>וּמִי יוֹדֵעַ, אוּלַי חוֹלְמָה הִיא בַּסָּתֶר,</p>

<p>כִּי-לֹא רַק-צַלְמוֹ עִם יוֹנַקְתּוֹ בָּהּ –</p>

<p>אַךְ כֻּלּוֹ גָדֵל הוּא בְּתוֹכָהּ.</p>
</blockquote>

<br>  

<blockquote>
<p>וּבְלֵיל יָרֵחַ –</p>

<p>בִּרְבֹץ תַּעֲלוּמָה כְבֵדָה עַל הַחֹרֶשׁ,</p>

<p>וְאוֹר גָּנוּז חֲרִישִׁי זוֹלֵף בֵּין עֳפָאָיו</p>

<p>הִתְגַּנֵּב וַעֲבֹר עַל גְּזָעָיו,</p>

<p>וְרוֹקֵם שָׁם בַּכֶּסֶף וּבַתְּכֵלֶת</p>

<p>אֶת-רִקְמוֹת פְּלָאָיו –</p>

<p>וְהַס כָּל-סְבָךְ, וְהַס כָּל-אִילָן!</p>

<p>כָּל-אֶחָד מַאֲפִיל עַל-עַצְמוֹ בְּצַמַּרְתּוֹ</p>

<p>וּמְהַרְהֵר לוֹ בְּצִנְעָה הִרְהוּר לִבּוֹ.</p>

<p>וְעוֹמֵד לוֹ הַחֹרֶשׁ רַב מְזִמָּה, כֻּלּוֹ טָעוּן</p>

<p>סוֹד מַלְכוּת נֶאְדָּר אֶחָד, גְּדָל-יְקָר וְקַדְמוֹן,</p>

<p>כְּאִלּוּ שָׁם לִפְנַי וְלִפְנִים, בְּחֶבְיוֹן עֻזּוֹ,</p>

<p>עַל-עֶרֶשׂ פָּז, מֵעֵין כָּל-חַי מֻצְנַעַת, תִּישַׁן,</p>

<p>בְּעֶצֶם תֻּמָּהּ, כְּלִילַת הוֹד וַעֲלוּמֵי נֶצַח,</p>

<p>בַּת-מַלְכָּה מִנִּי-קֶדֶם שֶׁנִּתְכַּשְּׁפָה,</p>

<p>וְהוּא, הַחֹרֶשׁ, הָפְקַד לִמְנוֹת נִשְׁמוֹת אַפָּה</p>

<p>וּשְׁמוֹר מִשְׁמֶרֶת קֹדֶשׁ סוֹד בְּתוּלֶיהָ</p>

<p>עַד-יָבֹא בֶן-הַמֶּלֶךְ, דּוֹדָהּ גּוֹאֲלָהּ, וּגְאָלָהּ –</p>

<p>הַבְּרֵכָה בְּשָׁעָה זוֹ, אִם תִּזְכֶּה וְאִם לֹא-תִזְכֶּה</p>

<p>בְּקֶרֶן כֶּסֶף קְלוּשָׁה מִגָּבֹהַּ –</p>

<p>תִּתְכַּנֵּס-לָהּ בְּצֵל מָגִנָּה רַב הַפֹּארוֹת,</p>

<p>וּמִשְׁנֶה דְמָמָה תִּדֹּם,</p>

<p>כְּאִלּוּ דְּמִי הַחֹרֶשׁ וְהַדְרַת סוֹדוֹ</p>

<p>נִכְפָּלִים שָׁם בִּרְאִי מֵימֶיהָ הַנִּרְדָּמִים</p>

<p>וּמִי יוֹדֵעַ, אוּלַי תַּחֲלֹם בַּמִּסְתָּרִים,</p>

<p>כִּי אַךְ לַשָּׁוְא יְשׁוֹטֵט, יֵתַע בֶּן-הַמֶּלֶךְ</p>

<p>וִיחַפֵּשׂ בְּיַעְרוֹת עַד, בְּצִיּוֹת חוֹל וּבְקַרְקַע יַמִּים</p>

<p>אֶת-בַּת הַמַּלְכָּה הָאֹבֶדֶת –</p>

<p>וְחֶמְדָּה גְנוּזָה זוֹ בְּזָהֳרָהּ הַגָּדוֹל</p>

<p>הֲלֹא הִיא כְמוּסָה פֹּה עִמָּהּ בְּמַעֲמַקֶּיהָ –</p>

<p>בְּלֵב הַבְּרֵכָה הַנִּרְדֶּמֶת.</p>
</blockquote>

<br>  

<blockquote>
<p>וּבְיוֹם הַסְּעָרָה –</p>

<p>עַל-רֹאשׁ הַיַּעַר נִצְבְּרָה כְבָר חַשְׁרַת עָבִים</p>

<p>וּקְרָב בִּלְבָבָם,</p>

<p>אַךְ עוֹד מִתְאַפְּקִים הֵם וְכוֹבְשִׁים זַעְמָם רֶגַע</p>

<p>וּבְסֵתֶר רַעַם תִּרְגַּז בִּטְנָם,</p>

<p>וְעָב אֶל-עָב, כִּמְבַשֵּׂר רָעָה קְרוֹבָה,</p>

<p>שׁוֹלֵחַ רִמְזֵי בְרָקִים בְּחִפָּזוֹן:</p>

<p>&#8220;הִכּוֹנָה!&#8221;</p>

<p>וּבְטֶרֶם נוֹדַע מִי הָאוֹיֵב</p>

<p>וְאֵי מִזֶּה הָאוֹיֵב יָבֹא –</p>

<p>הַיַּעַר כֻּלּוֹ קוֹדֵר עוֹמֵד מוּכָן</p>

<p>לְכָל-פֻּרְעָנוּת שֶׁבָּעוֹלָם.</p>

<p>וּפִתְאֹם – זִיק! בְּרַק-נוּר! הַיַּעַר חָוַר,</p>

<p>הָעוֹלָם הִבְהֵב,</p>

<p>הַךְ-הַךְ! הִתְפּוֹצֵץ רַעַם, זָע הַיַּעַר –</p>

<p>וַיִּרְתָּח!</p>

<p>וְשִׁשִּׁים רִבּוֹא פְּרִיצֵי רוּחוֹת</p>

<p>הָרֹאִים וְאֵינָם נִרְאִים,</p>

<p>בִּשְׁרִיקוֹת פְּרָאִים פָּשְׁטוּ עַל אַדִּירָיו</p>

<p>וַיֹּאחֲזוּם פִּתְאֹם בִּבְלֹרִיתָם,</p>

<p>וַיְטַלְטְלוּם טַלְטֵלָה, הָלְמוּ רֹאשָׁם –</p>

<p>וְרַעַם אַחֲרֵי רָעַם!</p>

<p>וּבָא מִתּוֹךְ הַסְּעָרָה קוֹל הֲמוֹן הַיַּעַר,</p>

<p>רְחַב הֲמוּלָה, כֶּבֶד תְּשׁוּאוֹת,</p>

<p>כִּשְׁאוֹן מִשְׁבָּרִים רְחוֹקִים כִּבְדֵי מַיִם,</p>

<p>וְכֻלּוֹ אוֹמֵר רַעַשׁ, רַעַשׁ, רָעַשׁ&#8230;</p>

<p>בִּשְׁעַת מְהוּמָה זוֹ – הַבְּרֵכָה,</p>

<p>מֻקֶּפֶת חוֹמָה שֶׁל-אַבִּירֵי חֹרֶשׁ,</p>

<p>עוֹד תַּעֲמִיק לַסְתִּיר בִּמְצוּלָתָהּ דְּגֵי זְהָבָהּ,</p>

<p>וּכְתִינוֹק נִבְעָת נֶחְבָּא בְלֵיל זְוָעָה</p>

<p>עֲצוּם עֵינַיִם תַּחַת כַּנְפֵי אִמּוֹ</p>

<p>וּלְכָל-בְּרַק נוּר מְנַצְנֵץ יָנִיד עַפְעָף –</p>

<p>כֵּן נַעֲוַת פָּנִים, שְׁחֹרַת מַיִם וּקְדֹרָנִית,</p>

<p>תִּתְכַּנֵּס-לָהּ בְּצֵל מָגִנָּהּ רַב הַפֹּארוֹת –</p>

<p>וְכֻלָּהּ רַעַד, רָעַד&#8230;</p>

<p>וּמִי יוֹדֵעַ,</p>

<p>הַחֲרֵדָה הִיא לִגְאוֹן אַדֶּרֶת יַעַר</p>

<p>וּלְתוֹעֲפוֹת צַמְרוֹתָיו הַמְבֻלָּקוֹת,</p>

<p>אוֹ צַר לָהּ עַל-יְפִי עוֹלָמָהּ הַצָּנוּעַ,</p>

<p>בְּהִיר הַחֲלוֹמוֹת, זַךְ הַמַּרְאוֹת,</p>

<p>אֲשֶׁר עֲבָרוֹ רוּחַ פִּתְאֹם וַיַּעְכְּרֶנּוּ,</p>

<p>וַהֲמוֹן חֶזְיוֹנוֹת הוֹד, טִפּוּחֵי לִבָּהּ,</p>

<p>הִרְהוּרֵי יוֹם וְהִרְהוּרֵי לַיְלָה,</p>

<p>בְּרֶגַע זַעַם אֶחָד שָׂם לִקְצָפָה.</p>
</blockquote>

<br>  

<blockquote>
<p>בַּשַּׁחַר –</p>

<p>הַיַּעַר מַחֲרִישׁ עוֹד, עוֹד זוֹעֲפִים וַחֲרֵדִים</p>

<p>מִצְטַמְצְמִים אַחֲרוֹנֵי צְלָלָיו בַּמַּחֲבוֹאִים;</p>

<p>אַךְ אֵדֵי חָלָב חַמִּים, זוֹחֲלֵי עָפָר,</p>

<p>הֵחֵלּוּ כְבָר מְקַטְּרִים לוֹ, וְהִנָּם תּוֹעִים</p>

<p>וְנִתְלִים קְרָעִים קְרָעִים עַל-צַמְרוֹתָיו.</p>

<p>וּלְשׁוֹנוֹת רוּחַ קְטַנּוֹת, מְתוּקוֹת, פּוֹשְׁרוֹת,</p>

<p>כִּלְשׁוֹן פִּי-תִינוֹק רַךְ עַל לְחָיֵי אִמּוֹ,</p>

<p>כְּבָר יָצְאוּ בָעֲלָטָה לְפַיֵּס אֶת-הַיַּעַר</p>

<p>מִצִּנַּת לַיְלָה וּמִזַּעְפּוֹ.</p>

<p>וּבוֹלְשׁוֹת הֵן רַכְרַכּוֹת, קַלּוֹת, נוֹחוֹת, בֵּין-הֶעָלִים</p>

<p>מְשׁוֹטְטוֹת מִסְּבָךְ לִסְבָךְ, מֵעֵץ לַחֲבֵרוֹ,</p>

<p>מְלַקְקוֹת אֶת-חֲלֵב הָאֵדִים הַלַּבְנוּנִים</p>

<p>אוֹ נוֹפְלוֹת אֶל פִּי קֵן וּמְזַעְזְעוֹת שָׁם שֶׁלֹּא מִדַּעַת</p>

<p>נוֹצָתוֹ שֶׁל אֶפְרוֹחַ רַךְ וְיָשֵׁן – –</p>

<p>וְשָׁם עַל-מְרוֹמֵי יַעַר עָמְדָה לָפוּשׁ</p>

<p>פַּמֵלִיָּא שֶׁל מַעֲלָה – שִׁפְעַת עָבִים,</p>

<p>הֲלֹא הֵם עַנְנֵי הַכָּבוֹד, עָבֵי שַׁחַר,</p>

<p>שֶׁדְּמוּת לָהֶם כַּעֲדַת אַלּוּפֵי קֶדֶם, זִקְנֵי עֶלְיוֹן,</p>

<p>הַנּוֹשְׂאִים מְגִלּוֹת סְתָרִים, זַעַם מֶלֶךְ, בְּיָדָם</p>

<p>מֵעוֹלָם אַחֵר לְעוֹלָם אַחֵר.</p>

<p>וְעָמַד אָז הַיַּעַר זָע וּמַחֲרִישׁ,</p>

<p>מְחַנֵּק בַּחֲרָדָה וּבִנְשִׁימָה כְבוּשָׁה</p>

<p>כָּל-נִיד, כָּל צִפְצוּף קַל שֶׁל-צִפּוֹר מִתְעוֹרֶרֶת,</p>

<p>וְכֻלּוֹ אוֹמֵר רְתֵת וְיִרְאַת כָּבוֹד – – –</p>

<p>בְּשָׁעָה זוֹ הַבְּרֵכָה הַנִּרְדֶּמֶת</p>

<p>תִּתְעַטֵּף-לָהּ, שַׁאֲנַנָּה, חַמָּה, חֲלָקָה,</p>

<p>בְּסָדִין קַל וְלָבָן – אֵד חֲוַחְוַר,</p>

<p>וּתְנוּמַת שַׁחַר תָּנֹם –</p>

<p>וּמִי יוֹדֵעַ, אִם לֹא-תַחֲלֹם עַתָּה,</p>

<p>כִּי אַךְ לַשָּׁוְא נִכְבַּדֵּי שַׁחַק, נְשִׂיאֵי מָרוֹם,</p>

<p>יַרְחִיקוּ נְדוֹד לְבַקֵּשׁ עוֹלָם אַחֵר</p>

<p>בְּעֶבְרֵי יָם וּבְקַצְוֵי שְׁמֵי שָׁמָיִם –</p>

<p>וְעוֹלָם אַחֵר זֶה כֹּה-קָרוֹב הוּא כֹּה-קָרוֹב –</p>

<p>הֲרֵי הוּא כָאן מִלְּמַטָּה, כָּאן מִלְּמַטָּה</p>

<p>בְּלֵב הַבְּרֵכָה הַמֻּצְנָעַת.</p>
</blockquote>

<br>  

<blockquote>
<p>וַאֲנִי בִּימֵי נְעוּרַי, חֶמְדַּת יָמַי,</p>

<p>אַךְ-רִפְרְפָה עָלַי רִאשׁוֹנָה כְּנַף הַשְּׁכִינָה,</p>

<p>וּלְבָבִי יָדַע עוֹד עֲרוֹג וּכְלוֹת וּתְמוֹהַּ דּוּמָם</p>

<p>וּלְבַקֵּשׁ מַחֲבֵא לִתְפִלָּתוֹ,</p>

<p>הָיִיתִי מַפְלִיג לִי כְּחֹם יוֹם קַיִץ</p>

<p>אֶל-מַמְלְכוּת הַשַּׁלְוָה הַנֶּאְדָּרָה –</p>

<p>לַעֲבִי הַיָּעַר.</p>

<p>וְשָׁם, בֵּין עֲצֵי-אֵל לֹא שָׁמְעוּ בַּת קוֹל קַרְדֹּם,</p>

<p>בִּשְׁבִיל יְדָעוֹ רַק הַזְּאֵב וְגִבּוֹר צַיִד,</p>

<p>הָיִיתִי תוֹעֶה לִי לְבַדִּי שָׁעוֹת שְׁלֵמוֹת,</p>

<p>מִתְיַחֵד עִם לְבָבִי וֵאלֹהַי עַד-בֹּאִי,</p>

<p>פָּסוֹחַ וַעֲבוֹר בֵּין מוֹקְשֵׁי זָהָב,</p>

<p>אֶל-קֹדֶשׁ הַקֳּדָשִׁים שֶׁבַּיַּעַר – אֶל-בַּת עֵינוֹ:</p>
</blockquote>

<br>  

<blockquote>
<p>מִבַּיִת לַפָּרֹכֶת שֶׁל הֶעָלִים,</p>

<p>שָׁם יֵשׁ אִי קָטֹן יָרֹק, רָפוּד דֶּשֶׁא,</p>

<p>אִי בוֹדֵד לוֹ, כְּעֵין עוֹלָם קָטֹן בִּפְנֵי עַצְמוֹ,</p>

<p>דְּבִיר קֹדֶשׁ שַׁאֲנָן, מֻצְנָע בֵּין צֶאֱלִים</p>

<p>שֶׁל-זִקְנֵי יַעַר רַחֲבֵי נוֹף וּמְסֻרְבְּלֵי צָמֶר:</p>

<p>תִּקְרָתוֹ – כִּפַּת תְּכֵלֶת קְטַנָּה,</p>

<p>הַכְּפוּיָה וּמֻנַּחַת עַל הָעֵצִים מַמָּשׁ,</p>

<p>רִצְפָּתוֹ – זְכוּכִית: בְּרֵכַת מַיִם זַכִּים,</p>

<p>רְאִי כֶסֶף בְּתוֹךְ מִסְגֶּרֶת דֶּשֶׁא רָטֹב,</p>

<p>וּבוֹ עוֹד עוֹלָם קָטֹן, עוֹלָם שֵׁנִי,</p>

<p>וּבְאֶמְצַע כִּפָּה זוֹ וּבְאֶמְצַע אוֹתָהּ בְּרֵכָה,</p>

<p>זוֹ נֶגֶד זוֹ, שְׁתֵּי אַבְנֵי כַדְכֹּד קְבוּעוֹת,</p>

<p>כַּדְכֻּדִּים גְּדוֹלִים וּמַבְהִיקִים –</p>

<p>שְׁנֵי שְׁמָשׁוֹת.</p>
</blockquote>

<br>  

<blockquote>
<p>וּבְשִׁבְתִּי שָׁם עַל-שְׂפַת הַבְּרֵכָה, צוֹפֶה</p>

<p>בְּחִידַת שְׁנֵי עוֹלָמוֹת, עוֹלָם תְּאוֹמִים,</p>

<p>מִבְּלִי לָדַעַת מִי מִשְּׁנֵיהֶם קוֹדֵם,</p>

<p>וּמַטֶּה רֹאשִׁי תַּחַת בִּרְכַּת שָׂבֵי חֹרֶשׁ</p>

<p>מַרְעִיפֵי צֵל וָאוֹר וְשִׁיר וּשְׂרָף כְּאֶחָד –</p>

<p>הָיִיתִי מַרְגִּישׁ בַּעֲלִיל בִּנְבֹעַ חֶרֶשׁ</p>

<p>כְּעֵין שֶׁפַע רַעֲנָן חָדָשׁ אֶל נִשְׁמָתִי,</p>

<p>וּלְבָבִי, צְמֵא תַעֲלוּמָה רַבָּה, קְדוֹשָׁה,</p>

<p>אָז הוֹלֵךְ וּמִתְמַלֵּא דְּמִי תוֹחֶלֶת,</p>

<p>כְּאִלּוּ הוּא תוֹבֵעַ עוֹד וָעוֹד, וּמְצַפֶּה</p>

<p>לְגִלּוּי שְׁכִינָה קְרוֹבָה אוֹ לְגִלּוּי אֵלִיָּהוּ.</p>

<p>וּבְעוֹד קַשּׁוּבָה אָזְנִי וּמְיַחֶלֶת,</p>

<p>וּבְמַאֲוַיֵּי קָדְשׁוֹ לִבִּי יָחִיל, יִכְלֶה, יִגְוַע –</p>

<p>וּבַת קוֹל אֵל מִסְתַּתֵּר</p>

<p>תִּתְפּוֹצֵץ פִּתְאֹם מִן הַדְּמָמָה:</p>

<p>&#8220;אַיֶּכָּה!?&#8221;</p>

<p>וּמָלְאוּ נְאוֹת הַיַּעַר תְּמִיהָה גְדוֹלָה,</p>

<p>וּבְרוֹשֵׁי אֵל, אֶזְרָחִים רַעֲנַנִּים,</p>

<p>יִסְתַּכְּלוּ בִי בְּגַדְלוּת הוֹד, מִשְׁתָּאִים דּוּמָם,</p>

<p>כְּאוֹמְרִים: &#8220;מַה-לָּזֶה בֵינֵינוּ?&#8221;</p>
</blockquote>

<br>  

<blockquote>
<p>שְׂפַת אֵלִים חֲרִישִׁית יֵשׁ, לְשׁוֹן חֲשָׁאִים,</p>

<p>לֹא-קוֹל וְלֹא הֲבָרָה לָהּ אַךְ גַּוְנֵי גְוָנִים;</p>

<p>וּקְסָמִים לָהּ וּתְמוּנוֹת הוֹד וּצְבָא חֶזְיוֹנוֹת,</p>

<p>בְּלָשׁוֹן זוֹ יִתְוַדַּע אֵל לִבְחִירֵי רוּחוֹ,</p>

<p>וּבָהּ יְהַרְהֵר שַׂר הָעוֹלָם אֶת-הִרְהוּרָיו,</p>

<p>וְיוֹצֵר אָמָן יִגְלֹם בָּהּ הֲגִיג לְבָבוֹ</p>

<p>וּמָצָא פִתְרוֹן בָּהּ לַחֲלוֹם לֹא הָגוּי;</p>

<p>הֲלֹא הִיא לְשׁוֹן הַמַּרְאוֹת, שֶׁמִּתְגַּלָּה</p>

<p>בְּפַס רְקִיעַ תְּכֵלֶת וּבְמֶרְחָבָיו,</p>

<p>בְּזֹךְ עֲבִיבֵי כֶסֶף וּבִשְׁחוֹר גָּלְמֵיהֶם,</p>

<p>בְּרֶטֶט קָמַת פָּז וּבְגֵאוּת אֶרֶז אַדִּיר,</p>

<p>בְּרִפְרוּף כָּנָף צְחוֹרָה שֶׁל הַיּוֹנָה</p>

<p>וּבְמֻטּוֹת כַּנְפֵי נֶשֶׁר,</p>

<p>בִּיפִי גֵּו אִישׁ וּבְזֹהַר מַבַּט עָיִן,</p>

<p>בְּזַעַף יָם, בִּמְשׁוּבַת גַּלָּיו וּבִשְׂחוֹקָם,</p>

<p>בְּשִׁפְעַת לֵיל, בִּדְמִי כוֹכָבִים נוֹפְלִים</p>

<p>וּבְרַעַשׁ אוּרִים, נַהֲמַת יָם שַׁלְהָבוֹת</p>

<p>שֶׁל-זְרִיחוֹת שֶׁמֶשׁ וּשְׁקִיעוֹתָיו –</p>

<p>בְּלָשׁוֹן זוֹ, לְשׁוֹן הַלְּשׁוֹנוֹת, גַּם הַבְּרֵכָה</p>

<p>לִי חָדָה אֶת-חִידָתָהּ הָעוֹלָמִית.</p>

<p>וַחֲבוּיָה שָׁם בַּצֵּל, בְּהִירָה, שְׁלֵוָה, מַחֲשָׁה,</p>

<p>בַּכֹּל צוֹפִיָּה וְהַכֹּל צָפוּי בָּהּ, וְעִם-הַכֹּל מִשְׁתַּנָּה,</p>

<p>לִי נִדְמְתָה כְּאִלּוּ הִיא בַּת-עַיִן פְּקוּחָה</p>

<p>שֶׁל-שַׂר הַיַּעַר גְּדָל-הָרָזִים</p>

<p>וְאֶרֶךְ הַשַּׂרְעַפּוֹת.</p>
</blockquote>

<br>  

<p>תשרי, תרס&quot;ה</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4387">https://benyehuda.org/read/4387</a></div></body></html>