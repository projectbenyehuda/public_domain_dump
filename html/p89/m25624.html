<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָאַגָּדָה</title>
	<meta name="author" content="חיים נחמן ביאליק"/>
</head>
<body>

<blockquote>
<p>בָּכֶם עֲלֵי תַלְמוּד, בָּכֶם עָלִים בָּלִים,</p>

<p>הַגָּדוֹת נֶחְמָדוֹת וּקְדוּמוֹת,</p>

<p>בִּימֵי חַיֵּי הֶבְלִי כִּי אֶהְגֶּה נְכָאִים –</p>

<p>בָּכֶם נַפְשִׁי תִּמְצָא תַנְחוּמוֹת.</p>
</blockquote>

<br />

<blockquote>
<p>בִּנְקִיק סֶלַע אָפֵל וּבְמַחֲשַׁךְ חֹר עָפָר</p>

<p>שָׁם תִּחְיֶה, תִּשָּׂגֵב תּוֹלֵעָה;</p>

<p>וּבְחשֶׁךְ סִתְרְכֶן מִתִּגְרַת עָרִיצִים</p>

<p>תַּרְגִּיעַ שָׁם נַפְשִׁי הַנְּכֵאָה.</p>
</blockquote>

<br />

<blockquote>
<p>אוֹר בָּהִיר בַּשְּׁחָקִים אוֹר דַּעַת הָאָרֶץ</p>

<p>כַּמַּיִם בַּיָם הִיא מְלֵאָה;</p>

<p>אוֹר דַּעַת&#8230; אוֹר מַתְעֶה&#8230; הוי עֵינַי תֶּחְשַׁכְנָה,</p>

<p>לֹא לִי אוֹר, לֹא לִי הוֹי תּוֹלֵעָה&#8230;</p>
</blockquote>

<br />

<blockquote>
<p>הַבֵּט לֹא אוּכָלָה, הוֹי עֵינַי תֶּחְשַׁכְנָה</p>

<p>לִרְאוֹת אוֹר רָקָב אוֹר דָּעַת;</p>

<p>אַסְתִּירָה אֶת פָּנַי, אֶטָּמֵן בֶּעָפָר</p>

<p>וְאָבוֹא בְּצוּר כַּתּוֹלָעַת.</p>
</blockquote>

<br />

<blockquote>
<p>מֵאוֹר אֵלֵךְ חשֶׁךְ, מֵאֶרֶץ גֹּרַשְׁתִּי</p>

<p>תִּפְתְּחוּ לִי שַׁעֲרֵי רָקִיעַ.</p>

<p>וּלְלִבִּי הֶחָלָל מִבַּעַד עֲרָפֶל</p>

<p>אוֹר חָדָשׁ אוֹר עוֹלָם יַבְקִיעַ.</p>
</blockquote>

<br />

<blockquote>
<p>וּכְאֵבִי יֵחָשֵׂךְ, אֵנָּחֵם עַל עָפָר</p>

<p>כִּי אֶרְאֶה בַּשַּׁחַק עֶזְרָתִי.</p>

<p>אֵדַע בַּשַּׁחַק חַי חַי גּוֹאֲלִי</p>

<p>הַנַּחְלֶה עַל שִׁבְרִי מַכָּתִי.</p>
</blockquote>

<br />

<blockquote>
<p>מַר רֶשַׁע כֶּסֶל, וְרִשְׁעַת חֲכָמִים</p>

<p>אַחֲרִיתָהּ הוֹי מִי יְשׁוּרֶנָּה&#8230;</p>

<p>בְּחָכְמָה לְהָרַע, לַעֲשׁוֹק דִּין דַּלִּים</p>

<p>תִּקְוָה לַסִּכְלוּת מִמֶּנָּה.</p>
</blockquote>

<br />

<blockquote>
<p>&#8220;גַּם אוֹרְךָ יִבָּקַע, עוֹד יִזְרַח לְךָ שֶׁמֶשׁ&#8221;</p>

<p>קִוִּיתִי, חִכִּיתִי – וָאָיִן;</p>

<p>הוֹי אִמְרֵי נוֹאָשׁ! אֵיךְ שָׁוְא תְּנַחֲמוּנִי</p>

<p>אֶת הֶבֶל אֵיכָה יֶאֱהַב קָיִן?..</p>
</blockquote>

<br />

<blockquote>
<p>אָז אִיגַע מֵרְדֹף אַחֲרֵי צִלְלֵי תֹהוּ</p>

<p>וְצֵל עָלִים בָּלִים אֶחֱמָדָה;</p>

<p>שָׁם אֶבְכֶּה וְאֶשְׁקֹט, וְשָׁם גַּם תַּנְחוּמוֹת</p>

<p>אִינָקָה מִשּׁד הַהַגָּדָה.</p>
</blockquote>

<br />

<blockquote>
<p>שָׁפָל וּבָזוּי בַּגּוֹיִם נִתַּתִּי,</p>

<p>גַּם לִבְכּוֹת לֹא יִתְּנוּ בָּרָמָה&#8230;</p>

<p>לוּא לִבְכּוֹת דֵּי שִׂפְקִי לִי נָתְנוּ, בָּכִיתִי</p>

<p>עַד רוּחַ בְּקִרְבִּי לֹא קָמָה.</p>
</blockquote>

<br />

<blockquote>
<p>הֵן כִּנּוֹר לִי הָיָה וּתְלִיתִיו עַל עַרְבֵי</p>

<p>הַנַּחַל שֶׁשָּׁמָּה יָשָׁבְתִּי;</p>

<p>גַּם הַרְבֵּה בָּכִיתִי&#8230; וּבְנַחֲלֵי דְמָעוֹת</p>

<p>הַכִּנוֹר מִיָּדִי עָזָבְתִּי.</p>
</blockquote>

<br />

<blockquote>
<p>הוֹי כִּנּוֹר יְשֻׁרוּן! נְעִים זְמִירוֹת יִשְׂרָאֵל,</p>

<p>זֶה כִּנּוֹר לְדָוִד וּשְׁלֹמֹה,</p>

<p>בְּךָ רָאָה יָהּ דָּוִד, וּשְׁלֹמֹה בַּקֹּדֶשׁ</p>

<p>בְּךָ חָזָה שׁוּלַמִּית בַּחֲלוֹמוֹ&#8230;</p>
</blockquote>

<br />

<blockquote>
<p>וּמֵאָז וְעַד עַתָּה אֵין מֶלֶךְ בִּישֻׁרוּן,</p>

<p>אֵין מֶלֶךְ, אֵין כִּנּוֹר וָנָבֶל;</p>

<p>עֻגָבִי – קוֹל בּוֹכִים, כִּנּוֹרִי כַּיּוֹנִים</p>

<p>יֶהְגֶּה עַל אֲפִיקֵי בָבֶל&#8230;</p>
</blockquote>

<br />

<blockquote>
<p>אֶל הֵד הַמַּנְגִּינוֹת גִּבּוֹרֵי הָרוּחַ</p>

<p>בְּבָבֶל אָז כָּרוּ אָזְנָיִם;</p>

<p>רַק קוֹל דְּמָמָה דַקָּה בַּתַּלְמוּד צָפָנוּ</p>

<p>אַךְ אָזְנַי תִּשְׁמַעְנָה פִּי שְׁנָיִם.</p>
</blockquote>

<br />

<blockquote>
<p>וּמֵאָז וְעַד עַתָּה כִּי אֶהְגֶּה נְכָאִים</p>

<p>הַגָּדָה לְכִנּוֹר אֶקָּחָה,</p>

<p>בָּהּ אֵבְךְ עֱנוּת עַמִּי, בָּהּ אָשִׁיר תַּנְחוּמוֹת –</p>

<p>אֲנַגֵּן וּתְהִי לִי הָרְוָחָה.</p>
</blockquote>

<br />

<blockquote>
<p>אָז רֹאשׁ עַמִּי אַחַז, מַה שַּׂגִיא מַה כַּבִּיר</p>

<p>שִׂיא חָסְנוֹ וְעֻזּוֹ בַשְּׁחָקִים&#8230;</p>

<p>אָבִינָה אַחֲרִיתוֹ, כִּי עַם זוּ תוֹלַעַת</p>

<p>עוֹד יָשׂר וְיוּכַל עֲנָקִים.</p>
</blockquote>

<br />

<blockquote>
<p>הוֹי עָלִים בָּלִים! מַה נָּעִים גּוֹרָלִי</p>

<p>כִּי אַתֶּם עִמָּדִי בַּחַיִּים;</p>

<p>בְּיֶדְכֶם הָאַחַת לִי תִּתְּנוּ טוּב אָרֶץ,</p>

<p>בַּשְּׁנִיָּה – כָּל קָדְשֵׁי שָׁמַיִם&#8230;</p>
</blockquote>

<br />

<blockquote>
<p>הוֹי עָלִים נוֹבְלִים! כַּבִּיר מָצְאָה יֶדְכֶם</p>

<p>כִּי לֹא כְעָלֶה נִדָּף נִדַּפְתֶּם</p>

<p>מֵרוּחַ זִלְעָפוֹת, מִסּוּפַת שַׁלֶּכֶת</p>

<p>כִּרְדוֹף אֶת קַשׁ יָבֵשׁ נִרְדַּפְתֶּם.</p>
</blockquote>

<br />

<blockquote>
<p>מִסְּעָרוֹת וְסוּפוֹת, מִנַּחֲלֵי בְלִיַּעַל</p>

<p>שֶׁסָּחֲפוּ אֶתְכֶם כָּל הַיָּמִים,</p>

<p>מִגִּבְעוֹת חוֹל לוֹהֵט שֶׁכִּסּוּ עֲלֵיכֶם</p>

<p>צַלְמָוֶת – וְהִנְּכֶם קַיָּמִים!</p>
</blockquote>

<br />

<blockquote>
<p>וְאִם עָלֶה טָרַף הָרוּחַ בְּאַפּוֹ</p>

<p>וְשָׂם שׂוֹרָה נִסְמַן בִּסְעָרוֹת</p>

<p>וּפֹה פֶּרֶץ נִבְעֶה הַנְּחָלִים נָבָעוּ</p>

<p>וְכֻלָּם כְּמוֹ הָפְכוּ שְׂדֵה קְבָרוֹת;</p>
</blockquote>

<br />

<blockquote>
<p>אָז תַּחַת הָעִיִּים בֵּין גַּלִּים הַנִּצִּים</p>

<p>שָׁם צָבוּר שָׁם קָבוּר אָשְׁרֵנוּ&#8230;</p>

<p>שְׁאוֹל שָׁם הִצִּיעַ כָּל קֹדֶשׁ וִיקָר</p>

<p>כָּל יְקָר – לֹא יָשׁוּב אֵלֵינוּ&#8230;</p>
</blockquote>

<br />

<blockquote>
<p>וַאֲנִי יָתוֹם אֻמְלָל בְּרֹאשׁ מָט לָאָרֶץ</p>

<p>אֶבְכֶּה בִּבְכִי כוֹס חֳרָבוֹת;</p>

<p>אָרִידָה בְשִׂיחִי עַד אֶכְלֶה בִּדְמָעוֹת</p>

<p>אָרִידָה עַל קִבְרֵי הָאָבוֹת!&#8230;</p>
</blockquote>

<br />

<p>(ערב חג העצרת, תרנ&quot;א, וואלאזין)</p>

<p>נוסח ראשון של &#8220;אל האגדה&#8221;</p>

<p>כתב יד מתקופת וולוז&#8217;ין. פורסם ב&#8220;הדאר&#8221; תש&#8220;ז, גליונות כ&#8221;ד-כ&quot;ו</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/25624">https://benyehuda.org/read/25624</a></div></body></html>