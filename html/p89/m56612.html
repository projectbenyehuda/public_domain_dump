<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִלְחֶמֶת מִדְיָן</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>קיח</strong> &#8220;נְקֹם נִקְמַת בְּנֵי יִשְׂרָאֵל מֵאֵת הַמִּדְיָנִים
אַחַר תֵּאָסֵף אֶל עַמֶּיךָ&#8221; (במדבר לא, ב) – לְהוֹדִיעַ שִׁבְחָם שֶׁל
פַּרְנְסֵי יִשְׂרָאֵל, שֶׁאֵין נִפְטָרִים מִן הָעוֹלָם עַד שֶׁהֵם
נוֹקְמִים נִקְמָתָם שֶׁל יִשְׂרָאֵל, שֶׁהִיא נִקְמַת מִי שֶׁאָמַר
וְהָיָה הָעוֹלָם (ספרי במדבר, קנז).</p>

<br />
</blockquote>

<p>פַּרְנָסֵי – מנהיגים.</p>

<p>מִי שֶׁאָמַר וְהָיָה הָעוֹלָם – הקב&quot;ה.</p>

<p>*</p>

<blockquote>
<br />
</blockquote>

<blockquote>
<p><strong>קיט</strong> &#8220;וַיִּשְׁלַח אֹתָם משֶׁה&#8221; (במדבר לא, ו) – הַקָּדוֹשׁ
בָּרוּךְ הוּא אָמַר לְמשֶׁה: נְקֹם – אַתָּה בְּעַצְמְךָ, וְהוּא
מְשַׁלֵּחַ אֶת אֲחֵרִים?! אֶלָּא מִפְּנֵי שֶׁנִּתְגַּדֵּל בְּאֶרֶץ
מִדְיָן אָמַר: אֵינוֹ בְּדִין שֶׁאֲנִי מֵצֵר לְמִי שֶׁעָשָׂה בִּי
טוֹבָה. הַמָּשָׁל אוֹמֵר: &#8220;בּוֹר שֶׁשָּׁתִיתָ מִמֶּנּוּ אַל תִּזְרֹק
בּוֹ אֶבֶן&#8221; (במ&quot;ר כב, ד).</p>

<br />
</blockquote>

<p>בְּאֶרֶץ מִדְיָן – כשברח ממצרים (שמות, פרקים ב־ד).</p>

<p>אֵינוֹ בְּדִין – אין זה צודק וראוי.</p>

<p>מֵצֵר – פוגע.</p>

<p>הַמָּשֶָׁל – הפתגם העממי.</p>

<p>*</p>

<blockquote>
<br />
</blockquote>

<blockquote>
<p><strong>קכ</strong> &#8220;וְאֵת בִּלְעָם בֶּן בְּעוֹר הָרְגוּ בֶּחָרֶב&#8221; (במדבר
לא, ח) – בִּלְעָם מָה לוֹ שָׁם? אָמַר רַ' יוֹחָנָן; שֶׁהָלַךְ לִטֹּל
שְׂכַר עֶשְׂרִים וְאַרְבָּעָה אֶלֶף שֶׁהִפִּיל מִיִּשְׂרָאֵל. זֶה
שֶׁאוֹמְרִין הַבְּרִיּוֹת: &#8220;הָלַךְ הַגָּמָל לְבַקֵּשׁ קַרְנַיִם –
וְקִטְּפוּ אֶת אָזְנָיו&#8221;.</p>

<p>אָמַר רַ' יוֹנָתָן: כְּשֶׁהָלַךְ פִּינְחָס לְמִדְיָן,
הוּא וְכָל חֵילוֹתָיו הָלְכוּ עִמּוֹ. כֵּיוָן שֶׁרָאָה בִּלְעָם הָרָשָׁע
אֶת פִּינְחָס, עָשָׂה אֶת שְׁתֵּי זְרוֹעוֹתָיו כִּשְׁנֵי לוּחוֹת
אֲבָנִים וְהָיָה פּוֹרֵחַ וְעוֹלֶה לְמַעְלָה; אַף פִּינְחָס, כֵּיוָן
שֶׁרָאָהוּ, פָּרַח וְעָלָה אַחֲרָיו עַד שֶׁמְּצָאוֹ עוֹמֵד
וּמִשְׁתַּטֵּחַ לִפְנֵי כִּסֵּא הַכָּבוֹד. מִיָּד הֶרְאָה לוֹ פִּינְחָס
אֶת הַצִּיץ שֶׁכָּתוּב בּוֹ &quot;קֹדֶשׁ לַה' &quot; (שמות כח, לו) – וְהוּא
נוֹפֵל, תְּפָשׂוֹ וֶהֱבִיאוֹ לִפְנֵי משֶׁה, וְדָנוּהוּ, וַהֲרָגוּהוּ
(סנהדרין קו ע&#8220;א; במ&#8221;ר כב, ה; ילק&quot;ש לבמדבר, תשפה).</p>

<br />
</blockquote>

<p>שָׁם – במדין, שהרי לא שם היה מקום מושבו.</p>

<p>שֶׁהָלַךְ וגו' – בא לקבל שכר על עצתו שבגללה נפלו אלפים מישראל (ראו לעיל, קטע קיג).</p>

<p>הָלַךְ הַגָּמָל וגו' – פתגם עממי האומר כי לעיתים מבקש אדם יותר ממה שכבר קיבל, וסופו שמאבד אף את מה שיש לו.</p>

<p>קִטְּפוּ – כרתו.</p>

<p>לוּחוֹת אֲבָנִים – כמין כנפיים.</p>

<p>פּוֹרֵחַ – עף.</p>

<p>כִּסֵּא הַכָּבוֹד – שעליו יושב הקב&quot;ה.</p>

<p>הַצִּיץ – שעל מצח הכוהן הגדול.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56612">https://benyehuda.org/read/56612</a></div></body></html>