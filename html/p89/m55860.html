<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>סִדְרֵי בְרֵאשִׁית וְשִׁנּוּיֵיהֶם</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>סח</strong> אָמַר רַ' יִרְמְיָה בֶן אֶלְעָזָר: תְּנָאִים הִתְנָה הַקָּדוֹשׁ בָּרוּךְ הוּא עִם כָּל מָה
שֶׁנִּבְרָא בְּשֵׁשֶׁת יְמֵי בְּרֵאשִׁית, זֶהוּ שֶׁנֶּאֱמַר: &#8220;יָדַי
נָטוּ שָׁמַיִם וְכָל צְבָאָם צִוֵּיתִי&#8221; (ישעיה מה, יב) – צִוִּיתִי אֶת הַיָּם שֶׁיִקָּרַע לִפְנֵי יִשְׂרָאֵל; צִוִּיתִי אֶת הַשָּׁמַיִם וְאֶת הָאָרֶץ שֶׁיִּשְׁתַּתְּקוּ לִפְנֵי משֶׁה;
צִוִּיתִי אֶת הַשֶּׁמֶשׁ וְאֶת הַיָּרֵחַ שֶׁיַּעַמְדוּ לִפְנֵי
יְהוֹשֻׁעַ; צִוִּיתִי אֶת הָעוֹרְבִים שֶׁיְכַלְכְּלוּ אֶת אֵלִיָּהוּ;
צִוִּיתִי אֶת הַשָּׁמַיִם שֶׁיִּפָּתְחוּ לִפְנֵי יְחֶזְקֵאל; צִוִּיתִי
אֶת הַדָּג שֶׁיָּקִיא אֶת יוֹנָה; צִוִּיתִי אֶת הָאוּר שֶׁלֹּא יַזִּיק אֶת חֲנַנְיָה מִישָׁאֵל וַעֲזַרְיָה; צִוִּיתִי
אֶת הָאֲרָיוֹת שֶׁלֹּא יַזִּיקוּ אֶת דָּנִיֵּאל (בר&#8220;ר ה, ה; ילק&#8221;ש לשמות,
רלז).</p>

<br />
</blockquote>

<p>תְּנָאִים הִתְנָה – כבר בשעת קביעת סדרי העולם ציווה הקב&quot;ה על הברואים שישנו ממנהגם באורח חד־פעמי בעתיד.</p>

<p>הַיָּם – הוא ים סוף.</p>

<p>שֶׁיִּשְׁתַּתְּקוּ לִפְנֵי משֶׁה – כשאמר להם &#8220;האזינו השמים ואדברה ותשמע הארץ אמרי פי&#8221; (דברים לב, א).</p>

<p>הַשֶּׁמֶשׁ וְאֶת הַיָּרֵחַ – שעליהם ציווה יהושע, &#8220;שמש בגבעון דום וירח בעמק איילון&#8221; (יהושע י, יב).</p>

<p>הָעוֹרְבִים – שהביאו לאליהו לחם ובשר בשנות הרעב (מלכים א יז, ד).</p>

<p>יְחֶזְקֵאל – המעיד כי &#8220;נפתחו השמים ואראה מראות אלוהים&#8221; (יחזקאל א, א).</p>

<p>הַדָּג – יונה ב, יא.</p>

<p>הָאוּר – האש שלא פגעה ברעיו של דניאל כשהושלכו לכבשן בוער (דניאל פרק ג).</p>

<p>דָּנִיֵּאל – שהושלך לגוב אריות ולא נפגע (דניאל פרק ו).</p>

<p>*</p>

<blockquote>
<br />
</blockquote>

<blockquote>
<p><strong>סט</strong> &#8220;יָדַעְתִּי כִּי כָּל אֲשֶׁר יַעֲשֶׂה הָאֱלֹהִים הוּא
יִהְיֶה לְעוֹלָם, עָלָיו אֵין לְהוֹסִיף וּמִמֶּנּוּ אֵין לִגְרֹעַ,
וְהָאֱלֹהִים עָשָׂה שֶׁיִּרְאוּ מִלְּפָנָיו&#8221; (קהלת ג, יד). אָמַר רַ'
אֶלְעָזָר: מִתְּחִלַּת בְּרִיָּתוֹ שֶׁל עוֹלָם גָּזַר הַקָּדוֹשׁ
בָּרוּךְ הוּא וְאָמַר: &#8220;יִקָּווּ הַמַּיִם&#8230; אֶל מָקוֹם אֶחָד וְתֵרָאֶה
הַיַּבָּשָׁה&#8221; (בראשית א, ט) – וְלָמָּה &#8220;הַקּוֹרֵא לְמֵי הַיָּם
וַיִּשְׁפְּכֵם עַל פְּנֵי הָאָרֶץ&#8221; (עמוס ה, ח; שם ט, ו) שְׁתֵּי
פְּעָמִים? אַחַת בְּדוֹר אֱנוֹשׁ וְאַחַת בְּדוֹר הַפְּלָגָה.
&#8220;וְהָאֱלֹהִים עָשָׂה&#8221; – כָּל מָה שֶׁעָשָׂה בִּשְׁבִיל &#8220;שֶׁיִּרְאוּ
מִלְפָנָיו&#8221; – שֶׁיִּהְיוּ הַבְּרִיּוֹת יְרֵאִים מִלְּפָנָיו. מָשָׁל
לִמְדִינָה שֶׁמָּרְדָה בַּמֶּלֶךְ. שָׁלַח הַמֶלֶךְ לִגְיוֹן קָשֶׁה
וְהִקִּיפָה, כְּדֵי שֶׁיִּרְאוּ אוֹתוֹ בְנֵי הַמְּדִינָה וְיִתְיָרְאוּ
מִפָּנָיו. כָּךְ לָמָּה &#8220;כֹּנֵס כַּנֵּד מֵי הַיָּם נֹתֵן בְּאוֹצָרוֹת
תְּהוֹמוֹת&#8221; (תהלים לג, ז)? בִּשְׁבִיל &#8220;יִירְאוּ מֵה' כָּל הָאָרֶץ,
מִמֶּנּוּ יָגוּרוּ כָּל יוֹשְׁבֵי תֵבֵל&#8221; (שם שם, ח).
דָּבָר אַחֵר: כָּךְ בָּרָא הַקָּדוֹשׁ בָּרוּךְ הוּא אֶת
עוֹלָמוֹ יוֹם שֶׁיְּהֵא יוֹם וְלַיְלָה שֶׁיְּהֵא לַיְלָה, בָּא יַעֲקֹב
וְעָשָׂה אֶת הַיּוֹם לַיְלָה, שֶׁשִּׁקַּע לוֹ הַקָּדוֹשׁ בָּרוּךְ הוּא
אֶת הַשֶּׁמֶשׁ שֶׁלֹּא בְעוֹנָתוֹ; בָּא יְהוֹשֻׁעַ וְעָשָׂה אֶת
הַלַּיְלָה יוֹם. הֲרֵי שֶׁהַצַּדִּיקִים גּוֹרְעִים וּמוֹסִיפִים עַל
דְּבָרָיו שֶׁל הַקָּדוֹשׁ בָּרוּךְ הוּא, כְּדֵי שֶׁיִּהְיוּ הַבְּרִיּוֹת
יְרֵאִין מִלְּפָנָיו.</p>

<p>כָּךְ בָּרָא הַקָּדוֹשׁ בָּרוּךְ הוּא שֶׁיְהֵא הַיָּם
יָם וְשֶׁתְּהֵא הַיַּבָּשָׁה יַבָּשָׁה. בָּא משֶׁה וְעָשָׂה אֶת הַיָּם
יַבָּשָׁה, בָּא אֱלִישָׁע וְעָשָׂה אֶת הַיַּבָּשָׁה יָם.</p>

<p>כָּךְ בָּרָא הַקָּדוֹשׁ בָּרוּךְ הוּא אֶת הַחֹרֶף
שֶׁיְּהֵא חֹרֶף וְאֶת הַקַּיִץ שֶׁיְּהֵא קַיִץ. בָּא אֵלִיָּהוּ וְעָשָׂה
אֶת הַחֹרֶף קַיִץ, בָּא שְׁמוּאֵל וְעָשָׂה אֶת הַקַּיִץ חֹרֶף.</p>

<p>כָּךְ בָּרָא הַקָּדוֹשׁ בָּרוּךְ הוּא אֶת הָעֶלְיוֹנִים
לְעֶלְיוֹנִים וְאֶת הַתַּחְתּוֹנִים לְתַחְתּוֹנִים, שֶׁכָּךְ נֶאֱמַר:
&#8220;הַשָּׁמַיִם שָׁמַיִם לַה' וְהָאָרֶץ נָתַן לִבְנֵי אָדָם&#8221; (תהלים קטו,
טז); בָּא משֶׁה וְעָשָׂה אֶת הַתַּחְתּוֹנִים לְעֶלְיוֹנִים וְאֶת
הָעֶלְיוֹנִים לְתַחְתּוֹנִים, שֶׁכָּךְ נֶאֱמַר: &#8220;וּמשֶׁה עָלָה אֶל
הָאֱלֹהִים&#8221; (שמות יט, ג), &#8220;וַיֵּרֶד ה' עַל הַר סִינַי&#8221; (שם שם, כ) (דב&#8220;ר
י, ב; בר&#8221;ר ה, ו; קה&quot;ר ג, יד).</p>

<br />
</blockquote>

<p>שְׁתֵּי פְּעָמִים – עניין שנזכר פעמיים בנבואת עמוס.</p>

<p>דּוֹר אֱנוֹשׁ וגו' – ומסורת אגדית היא (פס&quot;ר מח, ב) כי גם
בדור אנוש, נכדו של אדם הראשון, וגם בדור בוני מגדל בבל הוצף העולם חלקית
במי הים, בניגוד לצו לכל המים להתכנס אל מקום אחד.
לִגְיוֹן קָשֶׁה – כוח צבאי אכזר.</p>

<p>כָּךְ לָמָּה וגו' – וגם מן הפסוקים מספֶר תהלים לומד
הדרשן כי הקב&quot;ה משנה לעיתים את סדרי בראשית כדי להטיל את יראתו על בני
האדם.</p>

<p>שֶׁלֹּא בְעוֹנָתוֹ – שנאמר על יעקב, &#8220;ויפגע במקום וילן שם
כי בא השמש&#8230;&#8221; (בראשית כח, יא), ומסורת אגדה היא כי השמש שקעה טרם
זמנה.</p>

<p>יְהוֹשֻׁעַ – וציווה על השמש והירח שלא לשקוע (יהושע י, יב).
הֲרֵי שֶׁהַצַּדִּיקִים וגו' – מעשיהם של הצדיקים (הבאים
מכוחו של האלוהים) בשינוי סדרי הטבע באים להחדיר בבריות את יראת
האל.</p>

<p>מֹשֶׁה – בשעת קריעת ים סוף.</p>

<p>אֱלִישָׁע – כשציווה על נחל להתמלא מים (מלכים ב ג, טז).</p>

<p>אֵלִיָּהוּ – שהביא בצורת על העולם (מלכים א יז, ב).</p>

<p>שְׁמוּאֵל – שהוריד מטר באמצע הקיץ (שמואל א יב, יז).</p>

<p>לְעֶלְיוֹנִים, לְתַחְתּוֹנִים – ליושבי מרום מכאן ולבני האדם מכאן.</p>

<p>*</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/55860">https://benyehuda.org/read/55860</a></div></body></html>