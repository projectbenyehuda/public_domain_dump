<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָעֶלְיוֹנִים וְהַתַּחְתּוֹנִים</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>סה</strong> &#8220;אֵלֶּה תוֹלְדוֹת הַשָּׁמַיִם וְהָאָרֶץ&#8221; (בראשית ב,
ד) – אָמַר רַ' שִׁמְעוֹן בֶּן חֲלַפְתָּא: גָּדוֹל הַשָּׁלוֹם,
שֶׁכְּשֶׁבָּרָא הַקָּדוֹשׁ בָּרוּךְ הוּא אֶת עוֹלָמוֹ עָשָׂה שָׁלוֹם
בֵּין הָעֶלְיוֹנִים לַתַּחְתּוֹנִים: בַּיּוֹם הָרִאשׁוֹן בָּרָא מִן
הָעֶלְיוֹנִים וּמִן הַתַּחְתּוֹנִים, שֶׁנֶּאֱמַר: &#8220;בְּרֵאשִׁית בָּרָא אֱלֹהִים אֵת הַשָּׁמַיִם וְאֵת הָאָרֶץ&#8221; (שם
א, א), בַּשֵּׁנִי בָּרָא מִן הָעֶלְיוֹנִים – &#8220;יְהִי רָקִיעַ&#8221; (שם שם, ו), בַּשְּׁלִישִׁי
בָּרָא מִן הַתַּחְתּוֹנִים – &#8220;תַּדְשֵׁא הָאָרֶץ&#8221; (שם שם, יא),
בָּרְבִיעִי מִן הָעֶלְיוֹנִים – &#8220;יְהִי מְאֹרֹת בִּרְקִיעַ הַשָּׁמַיִם&#8221;
(שם שם, יד), בַּחֲמִישִׁי מִן הַתַּחְתּוֹנִים – &#8220;יִשְׁרְצוּ הַמַּיִם&#8221; (שם שם, כ), בַּשִּׁשִּׁי
בָּא לִבְרֹאת אָדָם, אָמַר: אִם אֲנִי בּוֹרֵא אוֹתוֹ מִן הָעֶלְיוֹנִים,
הֲרֵי הָעֶלְיוֹנִים רַבִּים מִן הַתַּחְתּוֹנִים בְּרִיאָה אַחַת, אִם
אֲנִי בּוֹרֵא אוֹתוֹ מִן הַתַּחְתּוֹנִים, הֲרֵי הַתַּחְתּוֹנִים רַבִּים
עַל הָעֶלְיוֹנִים בְּרִיאָה אַחַת, וְאֵין שָׁלוֹם בָּעוֹלָם, אֶלָּא
הֲרֵי אֲנִי בּוֹרֵא אוֹתוֹ מִן הָעֶלְיוֹנִים וּמִן הַתַּחְתּוֹנִים.
זֶהוּ שֶׁנֶּאֱמַר: &#8220;וַיִּיצֶר ה' אֱלֹהִים אֶת הָאָדָם עָפָר מִן
הָאֲדָמָה&#8221; (שם ב, ז) – מִן הַתַּחְתּוֹנִים, &#8220;וַיִּפַּח בְּאַפָּיו נִשְׁמַת חַיִּים&#8221; (שם) – מִן הָעֶלְיוֹנִים (בר&#8220;ר יב, ח; ויק&#8221;ר ט, ט).</p>

<br />
</blockquote>

<p>גָּדוֹל – רב ערך וחשיבות.</p>

<p>הָעֶלְיוֹנִים, הַתַּחְתּוֹנִים – העולם השמימי והעולם הארצי.</p>

<p>*</p>

<blockquote>
<br />
</blockquote>

<blockquote>
<p><strong>סו</strong> &#8220;וַיִּיצֶר ה' אֱלֹהִים אֶת הָאָדֶם&#8221; (בראשית ב, ז) –
שְׁתֵּי יְצִירוֹת, יְצִירָה מִן הַתַּחְתּוֹנִים וִיצִירָה מִן
הָעֶלְיוֹנִים.</p>

<p>אָמַר רַ' תַּפְדַּאי בְּשֵׁם רַ' אַחָא: הָעֶלְיוֹנִים
נִבְרְאוּ בְּצֶלֶם וּבִדְמוּת וְאֵינָם פָּרִים וְרָבִים,
וְהַתַּחְתּוֹנִים פָּרִים וְרָבִים וְלֹא נִבְרְאוּ בְצֶלֶם וּבִדְמוּת.
אָמַר הַקָּדוֹשׁ בָּרוּךְ הוּא: הֲרֵינִי בּוֹרֵא אוֹתוֹ בְּצֶלֶם
וּבִדְמוּת מִן הָעֶלְיוֹנִים, פָּרֶה וְרָבֶה מִן הַתַּחְתּוֹנִים.
וְאָמַר רַ' תַּפְדַּאי בְּשֵׁם רַ' אַחָא: אָמַר הַקָּדוֹשׁ בָּרוּךְ
הוּא: אִם אֲנִי בוֹרֵא אוֹתוֹ מִן הָעֶלְיוֹנִים הוּא חַי וְאֵינוֹ מֵת,
מִן הַתַּחְתּוֹנִים הוּא מֵת וְאֵינוֹ חַי – אֶלָּא הֲרֵינִי בּוֹרֵא
אוֹתוֹ מֵאֵלּוּ וּמֵאֵלּוּ – אִם יֶחֱטָא יָמוּת, וְאִם לָאו – יִחְיֶה
(בר&quot;ר ח, יא; שם יד, ג),</p>
</blockquote>

<p>שְׁתֵּי יְצִירוֹת – ודורש כך את הופעתה הכפולה של האות</p>

<p>יו&quot;ד במילת &#8220;וייצר&#8221;. יְצִירָה מִן וגו' – האדם דומה למלאכי שרת מכאן ולחיות
ובהמות מכאן.</p>

<p>הוּא מֵת וְאֵינוֹ חַי – בחיי העולם הבא.</p>

<p>*</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/55858">https://benyehuda.org/read/55858</a></div></body></html>