<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יִפְתָּח וּבִתּוֹ</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>כד</strong> יִפְתָּח עַם הָאָרֶץ הָיָה, גְּרוֹפִית שֶׁל שִׁקְמָה
הָיָה, וּמִפְּנֵי כָּךְ אִבֵּד אֶת בִּתּוֹ. אֵימָתַי? בְּשָׁעָה
שֶׁנִּלְחַם עִם בְּנֵי עַמּון וְנָדַר: &#8220;וְהָיָה הַיּוֹצֵא&#8230; מִדַּלְתֵי
בֵיתִי לִקְרָאתִי&#8230; וְהַעֲלִיתִיהוּ עֹלָה&#8221; (שופטים יא, לא). בְּאוֹתָהּ
שָׁעָה כָּעַס עָלָיו הַקָּדוֹשׁ בָּרוּךְ הוּא, אָמַר: אִלּוּ יָצָא
מִבֵּיתוֹ כֶּלֶב אוֹ חֲזִיר אוֹ גָּמָל, יַקְרִיב לְפָנַי? – זִמֵּן לוֹ
בִּתּוֹ.</p>

<p>&#8220;וַיְהִי כִרְאוֹתוֹ אוֹתָהּ&#8230; וַיֹּאמֶר: אֲהָהּ
בִּתִּי&#8230; וְאָנֹכִי פָּצִיתִי פִי אֶל ה' וְלֹא אוּכַל לָשׁוּב&#8221; (שם שם,
לה) – וַהֲלֹא פִּינְחָס הָיָה שָׁם? אֶלָּא פִּינְחָס אָמַר: אֲנִי,
כּוֹהֵן גָּדוֹל בֶּן כּוֹהֵן גָּדוֹל, אַשְׁפִּיל עַצְמִי וְאֵלֵךְ אֵצֶל
עַם הָאָרֶץ? וְיִפְתָּח אָמַר: אֲנִי, רֹאשׁ שִׁבְטֵי יִשְׂרָאֵל, רֹאשׁ
הַקְּצִינִים, אַשְׁפִּיל עַצְמִי וְאֵלֵךְ אֵצֶל הֶדְיוֹט? מִבֵּין
שְׁנֵיהֶם אָבְדָה אוֹתָהּ עֲלוּבָה מִן הָעוֹלָם. וּשְׁנֵיהֶם
נִתְחַיְּבוּ בְדָמֶיהָ; פִּינְחָס – נִסְתַּלְּקָה מִמֶּנּוּ רוּחַ
הַקֹּדֶשׁ, יִפְתָּח – מֵת בִּנְשִׁילַת אֵיבָרִים, בְּכָל מָקוֹם שֶׁהָיָה
הוֹלֵךְ בּוֹ הָיָה אֵיבָר נִשָּׁל הֵימֶנּוּ וְהָיוּ קוֹבְרִין אוֹתוֹ
שָׁם, זֶהוּ שֶׁנֶּאֱמַר: &quot;וַיָּמָת יִפְתָּח&#8230;
וַיִּקָּבֵר בְּעָרֵי גִלְעָד (שם יב, ז) – &#8220;בְּעִיר גִּלְעָד&#8221; לֹא נֶאֱמַר
אֶלָּא &#8220;בְּעָרֵי גִלְעָד&#8221;.</p>

<p>כֵּיוָן שֶׁבִּקֵשׁ יִפְתָּח לְהַקְרִיב אֶת בִּתּוֹ
הָיְתָה בּוֹכָה לְפָנָיו וְאָמְרָה לוֹ: אָבִי, אָבִי! יָצָאתִי
לִקְרָאתְךָ בְּשִׂמְחָה וְאַתָּה שׁוֹחֵט אוֹתִי! שֶׁמָּא כָּתוּב
בַּתּוֹרָה שֶׁיְהוּ יִשְׂרָאֵל מַקְרִיבִין נַפְשׁוֹת בְּנֵיהֶם עַל
גַּבֵּי הַמִּזְבֵּחַ? אָמַר לָהּ: בִּתִּי, כְּבָר נָדַרְתִּי. אָמְרָה
לוֹ: הֲרֵי יַעֲקֹב אָבִינוּ נָדַר &#8220;וְכֹל אֲשֶׁר תִּתֶּן לִי עַשֵּׂר
אֲעַשְׂרֶנּוּ לָךְ&#8221; (בראשית כח, כב), וְנָתַן לוֹ הַקָּדוֹשׁ בָּרוּךְ
הוּא שְׁנֵים עָשָׂר בָּנִים, שֶׁמָּא הִקְרִיב לְהַקָּדוֹשׁ בָּרוּךְ הוּא
אֶחָד מֵהֶם? וְלֹא עוֹד, הֲלֹא חַנָּה כְּשֶׁהִיא נוֹדֶרֶת וְאוֹמֶרֶת:
&#8220;וּנְתַתִּיו לַה' כָּל יְמֵי חַיָּיו&#8221; (שמואל א א, יא) – שֶׁמָּא
הִקְרִיבָה אֶת בְּנָהּ לְהַקָּדוֹשׁ בָּרוּךְ הוּא? כָּל הַדְּבָרִים
הַלָּלוּ אָמְרָה לוֹ וְלֹא שָׁמַע אֵלֶיהָ. עָלָה וּשְׁחָטָהּ לִפְנֵי
הַקָּדוֹשׁ בָּרוּךְ הוּא.</p>

<p>וְרוּחַ הַקֹּדֶשׁ צוֹוַחַת: נְפָשׁוֹת הָיִיתִי מְבַקֵּשׁ
שֶׁתַּקְרִיב לְפָנַי? – &#8220;אֲשֶׁר לֹא צִוִּיתִי וְלֹא דִּבַּרְתִּי וְלֹא
עָלְתָה עַל לִבִּי&#8221; (ירמיה יט, ה) (תנחומא בחקותי, ה; תנחומא בובר שם, ז;
בר&quot;ר ס, יג).</p>
</blockquote>

<blockquote>
<br />
</blockquote>

<p>גְּרוֹפִית שֶׁל שִׁקְמָה – ענף שנקטף מעץ פשוט ונחות, אדם שפל ונקלה.</p>

<p>כֶּלֶב אוֹ חֲזִיר אוֹ גָּמָל – כולם חיות טמאות האסורות בהקרבה.</p>

<p>זִמֵּן – הפגיש אותו.</p>

<p>פִּינְחָס הָיָה שָׁם – ויכול היה, בתפקידו ככוהן, להתיר את נדרו של יפתח.</p>

<p>הֶדְיוֹט – אדם פשוט.</p>

<p>מִבֵּין שְׁנֵיהֶם – בין יפתח לפינחס.</p>

<p>עֲלוּבָה – מסכנה.</p>

<p>נִתְחַיְּבוּ בְּדָמֶיהָ – נענשו בגלל מותה.</p>

<p>נְשִׁילַת אֵיבָרִים – נשירה של איבר אחַר איבר מגופו.</p>

<p>כְּשֶׁהִיא נוֹדֶרֶת – לפני לידת שמואל.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56711">https://benyehuda.org/read/56711</a></div></body></html>