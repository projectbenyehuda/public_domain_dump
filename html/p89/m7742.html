<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משירי החרף</title>
	<meta name="author" content="חיים נחמן ביאליק"/>
</head>
<body>

<h2 id="א">א</h2>

<blockquote>
<p>צִנַּת בֹּקֶר, צְרִיחַת עוֹרֵב</p>

<p>הֶעִירוּנִי – וָאִיקָצָה,</p>

<p>וְאֵינִי יוֹדֵעַ לָמָּה פִתְאֹם</p>

<p>שִׂמְחַת חַג עָלַי קָפָצָה;</p>

<br>

<p>וְאֵינִי יוֹדֵעַ מִי זֶה זָרַק</p>

<p>טִפָּה זַכָּה לְתוֹךְ לְבָבִי,</p>

<p>וְלָמָּה פִתְאֹם מָצָא כָּכָה</p>

<p>חֵן בְּעֵינַי חֲדַר-מִשְׁכָּבִי?</p>

<br>

<p>קְלִפַּת כְּפוֹר עַל-גַּב הָאֶשְׁנָב! –</p>

<p>רְאוּ אֶשְׁנַבִּי מַה-נִּשְׁתַּנָּה!</p>

<p>צָץ בִּן-לַיְלָה כְּמַטֵּה אַהֲרֹן –</p>

<p>וְעַל-הַזְּכוּכִית חֹרְשָׁה קְטַנָּה:</p>

<br>

<p>סִבְכֵי בְרוֹשִׁים טְעוּנֵי שֶׁלֶג,</p>

<p>דְּמוּת תִּמּוֹרוֹת וּבְנֵי-אַלּוֹן –</p>

<p>צַפְרָא טָבָא, שְׁתִילֵי חֹרֶף!</p>

<p>הֵידָד, צִיצֵי כְפוֹר הַחַלּוֹן!</p>

<br>

<p>וְזִיו רַעֲנָן, קַר וּצְחַרְחַר</p>

<p>מִלֵּא חַדְרִי וַיְחַדְּשֵׁהוּ,</p>

<p>כְּאִלּוּ לַיְלָה לִכְבוֹד יוֹם טוֹב,</p>

<p>יָרַד מַלְאָךְ וַיְסִידֵהוּ.</p>

<br>

<p>וְזֹהַר רַעֲנָן, קַר וְשַׁאֲנָן,</p>

<p>מִלֵּא לִבִּי וַיְחַדְּשֶׁנּוּ,</p>

<p>כְּאִלּוּ מַלְאָךְ זַךְ גַּפַּיִם</p>

<p>רַד אֶל-תּוֹכוֹ וַיְחַטְּאֶנּוּ.</p>
</blockquote>

<h2 id="ב">ב</h2>

<blockquote>
<p>עוֹד הַכְּפוֹר עַל-גַּב הַחַלּוֹן</p>

<p>וּבִפְנֵי הַחַמָּה חוֹצֵץ –</p>

<p>אַךְ בְּאֶמְצָעוֹ, רְאֵה, כְּבָר נִצַּת</p>

<p>שְׁבִיב דִּי-נוּר, וְהוּא נוֹצֵץ, נוֹצֵץ.</p>

<br>

<p>צַפְרִיר פּוֹחֵז בֶּן-פְּזִיזָא</p>

<p>נֶאֱחַז שָׁם בַּסְּבַךְ בִּקְרָנָיו,</p>

<p>וּבְצִיצִיּוֹת זָהֳרוֹ נִתְלָה</p>

<p>שָׁם בָּאִילָן עַל הֶעָנָף.</p>

<br>

<p>וּמִתְלַבֵּט שָׁם הַפּוֹחֵז,</p>

<p>רוֹעֵד, רוֹעֵד עַל-הַקְּלִפָּה,</p>

<p>מְפַרְכֵּס לָצֵאת וְאֵינוֹ יָכוֹל –</p>

<p>פִּתְאֹם זָע – וַיְהִי לְטִפָּה.</p>

<br>

<p>וְאַחֲרֶיהָ שְׁנִיָּה, שְׁלִישִׁית –</p>

<p>וְהִנֵּה מַחְשׂף זְכוּכִית טְהוֹרָה,</p>

<p>וְאוֹר הַחַמָּה הִנֵּה בָקַע –</p>

<p>וַיִּתְמַלֵּא חַדְרִי אוֹרָה!</p>

<br>

<p>אָרֹב אָרַב לִי הַשֶּׁמֶשׁ,</p>

<p>וְאַךְ רָאָנִי – קָם וַיִּיר בִּי</p>

<p>כָּל-חֲנִיתוֹתָיו – וְרוּחַ פְּרָצִים,</p>

<p>עֹז וְחֶדְוָה נִמְסַךְ קִרְבִּי.</p>

<br>

<p>וְעוֹד הַפַּעַם בְּעַד הָאֶשְׁנָב</p>

<p>מֵצִיץ בִּי יוֹם חֹרֶף בָּהִיר!</p>

<p>וְעוֹד הַפַּעַם לִבִּי נִנְעַר –</p>

<p>וְהִנּוֹ תַקִּיף, עַז וְיָהִיר!</p>

<br>

<p>וְהִנֵּה שָׁבָה זְרֹעִי בַרְזֶל:</p>

<p>תְּנוּ לִי הַר וְאֶעֶקְרֶנּוּ!</p>

<p>תְּנוּ לִי כְפִיר וַאֲשַׁסְּעֵהוּ,</p>

<p>עוֹג אוֹ גָלְיַת – וְאֶרְמְסֶנּוּ!</p>

<br>

<p>אַךְ, לְפִי שָׁעָה, תְּנוּ לִי מַקֵּל,</p>

<p>אַף אֶתְעַטֵּף בָּאַדָּרֶת,</p>

<p>וְאֵצֵא לְטַיֵּל וּלְהִסְתַּכֵּל</p>

<p>שָׁם עַל-גַּפֵּי מְרוֹמֵי קָרֶת.</p>

<br>

<p>הָדוּר נָאֶה זִיו הָעוֹלָם,</p>

<p>וְנַפְשִׁי שְׁכוּרַת אַהֲבָתוֹ!</p>

<p>אֵי אַדַּרְתִּי? מַקְלִי תְּנוּ לִי!</p>

<p>אָרוּץ גַּם-אֲנִי לִקְרָאתוֹ!</p>
</blockquote>

<h2 id="ג">ג</h2>

<blockquote>
<p>וּבְעוֹדֶנִּי עַל-סַף בֵּיתִי</p>

<p>וַיְקַדְּמוּנִי אוֹרִים רַבִּים;</p>

<p>פֶּתַע נָפְלוּ וּשְׁטָפוּנִי,</p>

<p>וּבְבַת-אַחַת – תִּשְׁעָה קַבִּים.</p>

<br>

<p>וְטֶרֶם אָבִין כַּמָּה שְׁמָשׁוֹת</p>

<p>זָרְקוּ בְּפָנַי כָּל-זְהָבָן –</p>

<p>וְהוֹד הַיְקוּם כְּבַחוּרָה פְרוּצָה</p>

<p>בְּרֹאשׁ כָּל-חוּץ הִתְגַּלַּע לָבָן.</p>

<br>

<p>לְכָל-מְלֹא עַיִן כָּל-הָאָרֶץ</p>

<p>מִשְׁטַח אוֹר וָלֹבֶן כֻּלָּהּ;</p>

<p>וְהַכֹּל מַזְהִיר, כְּאִלּוּ הַכֹּל</p>

<p>עָלָה זֶה הַיּוֹם לִגְדֻלָּה.</p>

<br>

<p>וְקֶרַח עַז וּמוּצַק בַּרְזֶל –</p>

<p>הוּא הַשַּׁלִּיט, וּבְמַמְלַכְתּוֹ</p>

<p>אוֹר וּכְפוֹר מְשַׁמְּשִׁים יַחְדָּו,</p>

<p>זֶה בְּחִצּוֹ וְזֶה בְּמַחְטוֹ.</p>

<br>

<p>חַי אֲנִי, אִם-לֹא בְעוֹד לַיְלָה</p>

<p>מַאֲמַר רַב וְשַׁלִּיט עָבָר:</p>

<p>&quot;מָחָר חָג – הִתְחַדְּשׁוּ לְבָנִים!</p>

<p>וְלֹא יֵרָאֶה עֶרְוַת דָּבָר!&quot;</p>

<br>

<p>וְלֹבֶן שֵׁשׁ וִיקַר הַזְּכוּכִית,</p>

<p>זָהֳרֵי קֶשֶׁת וְאַבְקַת זָהָב</p>

<p>נִתְּכוּ, נִתְּזוּ בְּרֹאשׁ כָּל-חוּצוֹת,</p>

<p>נִתְלוּ בְנִצְרֵי גַן וּנְטָעָיו.</p>

<br>

<p>וְשֶׁלֶג חָדָשׁ, צַח וּבָהִיר,</p>

<p>כִּנְתִינָתוֹ מִשָּׁמָיִם,</p>

<p>פָּרַשׂ מַפּוֹת בְּרֹאשׁ כָּל-גָּדֵר,</p>

<p>בְּרֹאשׁ כָּל-כַּרְכֹּב וּשְׁפַתָּיִם;</p>

<br>

<p>וּמַרְבַדִּים צַחִים רָבַד</p>

<p>בְּרֹאשׁ כָּל-דֶּרֶך וּמִצִּדָּיו,</p>

<p>וְשַׁרְשְׁרוֹת כֶּסֶף טָהוֹר תָּלָה</p>

<p>בְּוָוֵי טֶלֶּגְרַף וּבְגִידָיו;</p>

<br>

<p>וְעַל-הַגַּגּוֹת פָּרַשׂ סְדִינִים</p>

<p>וּבְשׁוּלֵיהֶם מְלִילוֹת בְּדֹלַח –</p>

<p>וּבַחֲלַל הָעוֹלָם כֻּלּוֹ</p>

<p>יוֹם-טוֹב לָבָן אֶחָד מוֹלֵךְ!</p>

<br>

<p>וְהַלַּבְנוּנִית פְּרוּצָה, חֲשׂוּפָה,</p>

<p>וּמִלְמַעְלָה יַד-סְתָרִים</p>

<p>שׁוֹזְרָה חוּטֵי-פָז וְקוֹשְׁרָה</p>

<p>לְרֹאשׁ הַיּוֹם עֲשָׂרָה כְתָרִים.</p>

<br>

<p>וְאֵלָה אַחַת, כֻּלָּהּ זְכוּכִית,</p>

<p>חֲבוּר צִפֳּרֵי-חֹרֶף כֻּלָּהּ,</p>

<p>תְּצַלְצֵל בְּחֶדְוַת בֹּקֶר צִלְצֵל</p>

<p>עַלִּיז, חַי וְרַב-הֲמֻלָּה.</p>
</blockquote>

<h2 id="ד">ד</h2>

<blockquote>
<p>הוֹ, תָּקְפֵנִי-נָא, הַכְּפוֹר!</p>

<p>הַבְהֵב, לַהֵט, צְרֹב וּדְקֹר!</p>

<br>

<p>הַקְשֵׁה הֶבֶל-פִּי עַל-שְׂפָמִי,</p>

<p>וּבַרְזִלְּךָ צַק אֶל-דָּמִי.</p>

<br>

<p>בֹּא, הֱיֵה לִי פְּצִירָה פִים,</p>

<p>וּכְפִי-חֶרֶב כֹּחִי שִׂים.</p>

<br>

<p>וּבַבַּרְזֶל חָזִי רַקַּע,</p>

<p>פֶּן-מֵעֹצֶר עֹז יִתְבַּקַּע.</p>

<br>

<p>הוֹ, הִתְהוֹלֵל לָךְ, הַכְּפוֹר!</p>

<p>הַבְהֵב, לַהֵט, צְרֹב וּדְקֹר.</p>

<br>

<p>דְּרֹךְ וּמְתַח כָּל-שְׁרִירֵי זְרֹעִי</p>

<p>וּנְשִׁימָתִי כְּלָא בְלֹעִי.</p>

<br>

<p>וּמִתְנוֹסֵס בַּאֲבַק</p>

<p>זָהֳרֵי חַמָּה – שְׁלַט וַחֲזָק!</p>
</blockquote>

<h2 id="ה">ה</h2>

<blockquote>
<p>קְטֹרֶת בֹּקֶר בְּרֹאשׁ הַגַּגּוֹת</p>

<p>נִבֵּאת תַּבְשִׁיל חַם בַּסִּיר.</p>

<p>עוֹרֵב לֵץ, כְּנַף אַטְלַס שָׁחֹר,</p>

<p>רוֹכֵב מְעֻמָּד עַל-גַּב חֲזִיר.</p>

<br>

<p>&#8220;שְׁרִיק שְׁרַק, שְׁרִיק שְׁרַק&#8221; נְאֻם הַשֶּׁלֶג –</p>

<p>וּבָרְחוֹב מִפֶּה אֶל-פֶּה</p>

<p>נָפַל רִיב שַׂכִּינִים חֲרִיפִים</p>

<p>הַמִּתְנַצְּחִים זֶה בָּזֶה.</p>

<br>

<p>וּכְצַחְצוּחֵי חֲרָבוֹת בְּמַחֲנֶה,</p>

<p>צוֹלֵל מֵעֲבָרִים שְׁאוֹן</p>

<p>שֶׁלֶג עָז וּמְאֻכַּל קֶרַח,</p>

<p>שָׁחוּק תַּחַת צַעֲדֵי-אוֹן.</p>

<br>

<p>אֵלֶּה הֵמָּה צַעֲדֵי בֹקֶר</p>

<p>מְבַשְּׂרִים וְאוֹמְרִים עֹז וָגִיל;</p>

<p>טָסִים סוּסִים, פִּיהֶם יֶעְשַׁן,</p>

<p>וּמְצִלּוֹתָם – צִיל-צִיל-צְלִיל.</p>

<br>

<p>בְּרִשְׁתוֹת תְּכֵלֶת וְאַרְגָּמָן,</p>

<p>זֶה לָקֳבָל-זֶה בִּיעָף,</p>

<p>חַד וְקַל וְהַתֵּז שֶׁלֶג,</p>

<p>פֹּרְחִים – וְאֵינָם עוֹד – חֲלָף!</p>

<br>

<p>וּבְעַרְבּוּבְיַת עֶגְלוֹת-חֹרֶף,</p>

<p>תִּימְרוֹת הֶבֶל, צְלִילֵי זוּג –</p>

<p>בְּסוּפָה חוֹלְפִים אַדְּרוֹת שֵׂעָר,</p>

<p>פְּנֵי לְהָבִים, זוּג וָזוּג.</p>

<br>

<p>כְּאִלּוּ טֵרַף דַּעַת כֻּלָּם</p>

<p>בּוּלְמוֹס אֶחָד: טוּס וַחֲלוֹף</p>

<p>בְּטִיסָה וּבִנְשִׁימָה אַחַת</p>

<p>מֶרְחַב-יָהּ מִסּוֹף עַד-סוֹף.</p>

<br>

<p>הֶפְקֵר, הֶפְקֵר! – הוֹי הָרַכָּב!</p>

<p>שָׂא גַם-אוֹתִי – צְלַח וּדְאֵה!</p>

<p>הֲטִילֵנִי לָעַרְבּוּבִיָה</p>

<p>וְלָרוּחַ נַפְשִׁי זְרֵה!</p>

<br>

<p>צְלַח וּנְהָג! – לְאָן? – אַל-תִּשְׁאָל;</p>

<p>אַחַת הִיא – בַּאֲשֶׁר שָׁם</p>

<p>עוֹד יְפַעְפַּע מַשֶּׁהוּ חַיִּים</p>

<p>וְעוֹד רוֹתֵחַ קֹרְטוֹב דָּם.</p>

<br>

<p>אָמְנָם בֶּן-יְשִׁיבָה אָנִי,</p>

<p>מִצְחִי – שֶׁלֶג, פָּנַי – שִׂיד,</p>

<p>אַךְ, כְּחֹרֶף זֶה, צָבַרְתִּי</p>

<p>כֹּחַ תַּחַת שִׁרְיוֹן גְּלִיד;</p>

<br>

<p>וּמִקַּרְחִי נוֹדֵף רֵיחַ</p>

<p>דַּק שֶׁל-אָבִיב מָלֵא הוֹד,</p>

<p>אָבִיב חָדָשׁ שֶׁכָּמוֹהוּ</p>

<p>לֹא-רָאָתָה עַיִן עוֹד.</p>

<br>

<p>וְלָמָּה תֶהֱמוּ, קַוֵּי-טֶלְגְּרַף,</p>

<p>בְּזַעַף שׁוֹמֵם, בְּזַעַף סְתָו? –</p>

<p>בְּלִבִּי שׁוֹקֵק צִנּוֹר חַיִּים,</p>

<p>שׁוֹקֵק וְאוֹמֵר: יֶשׁ-לִי-רָב.</p>

<br>

<p>הוֹ, הַנַּח לְמָרָה שְׁחֹרָה! –</p>

<p>רְאֵה, מַה-יִּיף הַזִּיו הַקָּר!</p>

<p>נִדְלַק, נַחֲטֹף כּוֹס הַחַיִּים</p>

<p>טֶרֶם יִקְדָּמֵנוּ זָר!</p>

<br>

<p>וּבִגְמִיעָה אַחַת גְּדוֹלָה</p>

<p>נִשְׁתֶּה כָּל-הַכּוֹס עַד-תֹּם,</p>

<p>וּבְהִלּוּלָה רַבָּה נִשְׁפֹּךְ</p>

<p>כֹּל הָעֹז וְכֹל הַחֹם!</p>

<br>

<p>וּבְהִתְרוֹקֵן לִבִּי כָלָה</p>

<p>וְיִתְעָרֶה עַד-הַיְסוֹד –</p>

<p>הַרְחֵק מִן-הָעִיר יֵשׁ יַעַר,</p>

<p>הֲבִיאֵנִי שָׁם – וַעֲמֹד!</p>

<br>

<p>זֶה הַיַּעַר – חֲסִין אַלּוֹנִים,</p>

<p>וּבַחֹרֶף – כֻּלּוֹ דְמִי,</p>

<p>הַכֹּל טָהוֹר שָׁם וּמְטֹהָר –</p>

<p>וְאֵין יוֹדֵעַ בִּשְׁבִיל מִי?</p>

<br>

<p>לְבֶן-הַפֹּארוֹת, גֵּא וְצוֹנֵן,</p>

<p>יַעֲמָד-לוֹ, וּבְהַדְרַת סוֹד</p>

<p>מִנְחָה טְהוֹרָה בִּכְלִי טָהוֹר</p>

<p>יַגִּישׁ לֵאלֹהֵי הַהוֹד.</p>

<br>

<p>וּמִבֵּין שׁוּרוֹתָיו יַצְהִיר</p>

<p>שֶׁלֶג תָּמִים אֵין בּוֹ פְגָם –</p>

<p>בַּעֲבִי-יַעַר זֶה אֶכָּנֵס:</p>

<p>סְדָן וּפַטִּישׁ טְמוּנִים שָׁם.</p>

<br>

<p>אֶשְׁלֹף לִבִּי אָז מֵחָזִי</p>

<p>כִּשְׁלֹף חֶרֶב מִן-הַנְּדָן,</p>

<p>וְאֶצְרְפֶנּוּ בְּכוּר הַקֶּרַח</p>

<p>וַאֲשִׂימֶנּוּ עַל-הַסְּדָן.</p>

<br>

<p>וּבַפַּטִּישׁ אֶהֱלֹם, אֶהֱלֹם,</p>

<p>הַךְ וְהַךְ, חֲזַק וְחֲזָק!</p>

<p>וּבְעַל-כָּרְחוֹ הֵד הַיַּעַר</p>

<p>יַעֲנֶה אָמֵן לִי: חֲזָק!</p>

<br>

<p>וְלִבִּי, מָלֵא כֹּחוֹת חֲדָשִׁים</p>

<p>לֹא יְדָעָם מִנִּי אָז –</p>

<p>יָשׁוּב שֵׁנִית לִי, וְהָיָה</p>

<p>שִׁבְעָתַיִם מוּצָק, עָז.</p>

<br>
</blockquote>

<p>טבת, תרס&quot;ד.</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/7742">https://benyehuda.org/read/7742</a></div></body></html>