<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שירים מן העזבון</title>
	<meta name="author" content="חיים נחמן ביאליק"/>
</head>
<body>

<h1 id="שיריםמןהעזבון–בְּלֵילהָרַעַשׁחנביאליק">שירים מן העזבון – בְּלֵיל הָרַעַשׁ / ח&quot;נ ביאליק</h1>

<p>קטע גנוז מתוך &#8220;המתמיד&#8221;</p>

<blockquote>
<p>&#8230;כֹּה עָבְרוּ שֵׁשׁ שָׁנִים בִּמְנוּחָה שְׁלֵמָה,</p>
</blockquote>

<blockquote>
<p>וַיִּגְדַּל הַנַּעַר וַיְחִי בְּתוֹרָתוֹ;</p>
</blockquote>

<blockquote>
<p>לֹא נָפַל כָּל-דָּבָר בַּיָּמִים הָהֵמָּה</p>
</blockquote>

<blockquote>
<p>שֶׁיַפְרִיד בֵּינוֹ וּבֵין זָוִית עֶמְדָּתוֹ.</p>
</blockquote>

<blockquote>
<p>רְעָבוֹן, לֹא-שֵׁנָה, מַק-בָּשָׂר, רְזוֹן פָּנִים, –</p>
</blockquote>

<blockquote>
<p>מָה הֵמָּה כִּי יָשִׂים אֶת לִבּוֹ אֲלֵיהֶם!</p>
</blockquote>

<blockquote>
<p>אַךְ פִּתְאֹם בָּא לַיְלָה מִקֵּץ שֵׁשׁ הַשּׁנִים,</p>
</blockquote>

<blockquote>
<p>לֵיל-רַעַשׁ הַיְשִׁיבָה – וַיַפְרֵד בֵּינֵיהֶם.</p>
</blockquote>

<blockquote>
<p>וְזֶה דְּבַר הָרַעַשׁ: בְּהֵעָצֵר הַחֲלֻקָּה,</p>
</blockquote>

<blockquote>
<p>בִּקְרֹב יוֹם הַמַּסָּה, בִּמְנוֹת רֹאשׁ יְשִׁיבָה</p>
</blockquote>

<blockquote>
<p>עַל-כָּל-נֶגַע וָפֶגַע, כָּל-צָרָה וְצוּקָה, –</p>
</blockquote>

<blockquote>
<p>יִקְרְאוּ הַבַּחוּרִים לְרַעַשׁ וּמְרִיבָה.</p>
</blockquote>

<blockquote>
<p>אָז תִּהְיֶה הַיְשִׁיבָה לִמְעָרַת פָּרִיצִים,</p>
</blockquote>

<blockquote>
<p>צְבָא אֱלֹהִים נִלְחָם בְּחֵמָה שְׁפוּכָה,</p>
</blockquote>

<blockquote>
<p>נְקַם כֹּחוֹת נִכְלָאִים כְּרוּחַ עָרִיצִים,</p>
</blockquote>

<blockquote>
<p>וּבְהַעֲבִירָם הַגְּזֵרָה יָשׁוּבוּ לִמְנוּחָה.</p>
</blockquote>

<blockquote>
<p>גַּם בַּלַיְלָה הַהוּא מוֹדָעָה נִדְבָּקָה,</p>
</blockquote>

<blockquote>
<p>מִטַּעַם הָרַבָּנִית: &quot;נֶעֶצְרָה הַחֲלֻקָּה!</p>
</blockquote>

<blockquote>
<p>אֵין כֶּסֶף, רַבּוֹתַי! הַקֻּפָּה הוּרָקָה,</p>
</blockquote>

<blockquote>
<p>בַּעֲוֹנוֹתֵינוּ הָרַבִּים הַשָּׁעָה דְּחוּקָה&quot;.</p>
</blockquote>

<blockquote>
<p>וַתַּעֲבֹר הַשְׁמוּעָה כַּחֵץ, וּבַלַּיְלָה</p>
</blockquote>

<blockquote>
<p>הִתְלַקְּטָה מִקָּצֶה עֲדַת הַתַּלְמִידִים,</p>
</blockquote>

<blockquote>
<p>הַנְּעָרִים הַפְּשׁוּטִים, בַּחוּרֵי הַמַּעֲלָה,</p>
</blockquote>

<blockquote>
<p>מִבְּכוֹר הָעֲצֵלִים עַד רֹאשׁ הַמַּתְמִידִים,</p>
</blockquote>

<blockquote>
<p>בָּם אַבְרְכֵי מֶשִׁי וּבְנֵי שַׁעֲשׁוּעִים,</p>
</blockquote>

<blockquote>
<p>טִירוֹנֵי רַבָּנוּת חֲרִיפִים וּבְקִיאִים,</p>
</blockquote>

<blockquote>
<p>עִלּוּיִם שְׁלֵמִים וַחֲצָיֵי עִלּוּיִם,</p>
</blockquote>

<blockquote>
<p>הַשָׂגוֹת נוֹרָאוֹת, זִכְרוֹנוֹת מַפְלִיאִים.
<br><br />
גַּם זִקְנֵי הַפְּרוּשִׁים הַבָּלִים, הַחֲלוּשִׁים</p>
</blockquote>

<blockquote>
<p>הֵפֵרוּ תוֹרָתָם וַיֵרְדוּ הַמַּעֲרָכָה;</p>
</blockquote>

<blockquote>
<p>כִּי קָדוֹשׁ הָרַעַשׁ בְּעֵינֵי הַפְּרוּשִׁים</p>
</blockquote>

<blockquote>
<p>כְּמִנְהַג וָתִיקִין הַמְבַטֵּל הֲלָכָה.</p>
</blockquote>

<blockquote>
<p>וַיֵּעוֹר הַבַּטְלָן וַיִּטֹּשׁ מִשְׁכָּבוֹ,</p>
</blockquote>

<blockquote>
<p>וַיֶּחֱרַד מֵרִבְצוֹ כָּל חֹבֵק יָדָיִם,</p>
</blockquote>

<blockquote>
<p>וַיִּשְׁכַּח אִיש טְחוֹרָיו, כָּל-נִגְעֵי לְבָבוֹ –</p>
</blockquote>

<blockquote>
<p>כִּי רִיב לַה' הוּא – מִלְחֶמֶת שָׁמָיִם!</p>
</blockquote>

<blockquote>
<p>וּבְבֵית הַיְשִׁיבָה הַנֵּרוֹת הָרַבִּים</p>
</blockquote>

<blockquote>
<p>עַל מְלֹא כָּל-הַבַּיִת יִשְׁפְּכוּ נְגֹהוֹת.</p>
</blockquote>

<blockquote>
<p>מִזֶּה וּמִזֶּה הַשּׁלְחָנוֹת מוּסַבִּים</p>
</blockquote>

<blockquote>
<p>שְׁנֵי טוּרֵי בַּחוּרִים כִּשְׁתֵּי חוֹמוֹת גְּבֹהוֹת.</p>
</blockquote>

<blockquote>
<p>כָּל-מֵצַח נִקְמֶטֶת, כָּל פָּנִים מוּעָמִּים,</p>
</blockquote>

<blockquote>
<p>כָּל-עַיִן נְטוּעָה וּטְבוּעָה בַּגְּוִילִים,</p>
</blockquote>

<blockquote>
<p>וְקוֹלוֹת הַמְלֵאִים תַּמְרוּרֵי עוֹלָמִים</p>
</blockquote>

<blockquote>
<p>יִשְׁתַּפְּכוּ, יִשְׁתַּפְּכוּ, יֶהֱמָיוּ כַּחֲלִילִים.</p>
</blockquote>

<blockquote>
<p>וּבֵין הַשֻּׁלְחָנוֹת בְּנַחַת פּוֹסֵעַ</p>
</blockquote>

<blockquote>
<p>אִישׁ זָקֵן – הוּא מוֹרֵה הַיְשִׁיבָה הַגָּאוֹן,</p>
</blockquote>

<blockquote>
<p>מַה קּוֹרְאִים הַקּוֹלוֹת רַק רוּחוֹ יוֹדֵעַ</p>
</blockquote>

<blockquote>
<p>וּבְכָל זֹאת מַה-נָּעִים לְאָזְנוֹ הַשָּׁאוֹן!</p>
</blockquote>

<blockquote>
<p>אָז פִּתְאֹם נֶאֶלְמוּ כְּאֶחָד הַפֵּיוֹת</p>
</blockquote>

<blockquote>
<p>וּמֵאוֹת עֵינַיִם אֶל אֶחָד הוּרָמוּ.</p>
</blockquote>

<blockquote>
<p>וַיַּעַן הָרַב: &#8220;הָרַבָּנִית לֹא תֵאוֹת&#8221;</p>
</blockquote>

<blockquote>
<p>וּפָנָיו הִלְבִּינוּ וְאַחַר הוּעָמּוּ.</p>
</blockquote>

<blockquote>
<p>אָז מֵאוֹת רַגְלַיִם, יָדַיִם לְמֵאוֹת</p>
</blockquote>

<blockquote>
<p>מָחָאוּ, רָקָעוּ, בָּעָטוּ, סָפָקוּ.</p>
</blockquote>

<blockquote>
<p>– מֶה עָנָה הָרַב? – &#8220;הָרַבָּנִית לֹא תֵאוֹת&#8221;</p>
</blockquote>

<blockquote>
<p>וְקִמְטֵי מִצְחֵהוּ הִרְחִיבוּ עָמָקוּ.</p>
</blockquote>

<blockquote>
<p>אָז מֵאוֹת יָדַיִם תִּפְתַּחְנָה מוֹסֵרוֹת
<br><br />
וּכְעָסִים עֲצוּרִים לַחָפְשִׁי שֻׁלָּחוּ</p>
</blockquote>

<blockquote>
<p>וַיְנַפְּצוּ חַלּוֹנוֹת וָיְכַבּוּ הַנֵּרוֹת,</p>
</blockquote>

<blockquote>
<p>סַפְסָלִים, שֻׁלְחָנוֹת עַל פְּנֵיהֶם נֶהְפָּכוּ.</p>
</blockquote>

<blockquote>
<p>וַיַּרְא הַמַּשְׁגִּיחַ וַיַּקְדֵּם לִבְרֹחַ,</p>
</blockquote>

<blockquote>
<p>הִסְתַּתֵּר הַשַּׁמָּשׁ, הַמְּנַהֲלִים חָמָקוּ,</p>
</blockquote>

<blockquote>
<p>כִּי יוֹדְעִים הֵם גְּבוּרַת הָרַעַשׁ בְּכֹחַ,</p>
</blockquote>

<blockquote>
<p>כִּי יָבֹא יוֹם פְּקֻדָּה גַּם הֵם לֹא יִנָּקוּ.</p>
</blockquote>

<blockquote>
<p>וּכְגוּפוֹת מוּמָתִים, שֻׁלְחָנוֹת, סַפְסָלִים</p>
</blockquote>

<blockquote>
<p>בַּחֲשֵׁכָה עַל קַרְקַע הַבַּיִת נְטוּשִׁים,</p>
</blockquote>

<blockquote>
<p>הַסִּפִּים יִרְעָשׁוּ, יָנוּעוּ הַכְּתָלִים,</p>
</blockquote>

<blockquote>
<p>הָפֵחַ בַּחוּרִים וּמַכּוֹת פְּרוּשִׁים.</p>
</blockquote>

<blockquote>
<p>אַךְ נֵר אֶחָד הָיָה לִפְלֵטָה בַּפִּנָּה</p>
</blockquote>

<blockquote>
<p>לֹא הֵעֵז גַּם רוּחַ הַמַּשְׁחִית כַּבּוֹתוֹ,</p>
</blockquote>

<blockquote>
<p>שָׁם מְקוֹם שְׁתֵּי אַמּוֹת נִתְבַּצֵּר לַשְּׁכִינָה</p>
</blockquote>

<blockquote>
<p>וּלְמַחֲמַד בָּנֶיהָ – וֵאֱלֹהִים יִשְׁמֹר אוֹתוֹ.</p>
</blockquote>

<blockquote>
<p>שָׁם מְקוֹם מוֹדָעֵנוּ הַנַּעַר וְעָלָיו,</p>
</blockquote>

<blockquote>
<p>מְלֵא רַחֲמִים וַחֲנִינָה, כְּאָב עַל יְחִידוֹ,</p>
</blockquote>

<blockquote>
<p>כְּנֶשֶׁר עַל קִנּוֹ, עַל שְׂרִידֵי גּוֹזָלָיו</p>
</blockquote>

<blockquote>
<p>הַשְּׁדוּדִים – כֵּן יָעִיר הָרַב עַל תַּלְמִידוֹ.</p>
</blockquote>

<blockquote>
<p>וּבְמוּט הַסַּפְסָלִים, בִּנְפֹל הַשֻּׁלְחָנוֹת –</p>
</blockquote>

<blockquote>
<p>וַיִּפְּלוּ נֵד אֶחָד מֵאַחֲרֵי הַנַּעַר</p>
</blockquote>

<blockquote>
<p>וַיִהְיוּ כְּחוֹמָה מַבְדֶּלֶת, וּכְמָנוֹס</p>
</blockquote>

<blockquote>
<p>לְתוֹרַת ה' עַד יַעֲבֹר הַסַּעַר.</p>
</blockquote>

<blockquote>
<p>וּבְעוֹד רוּחַ פְּרָצִים מֵאַחֲרָיו הֵכִינָה</p>
</blockquote>

<blockquote>
<p>בַּבַּיִת הֲרִיסוֹת וּמְבוּכָה וּמְהוּמָה</p>
</blockquote>

<blockquote>
<p>וַיְהִי הוּא הָאֶחָד שֶׁנִּסְגַּר בַּפִּנָּה</p>
</blockquote>

<blockquote>
<p>וּמִפִּנָּה אֶל קִירוֹ לֹא שָׁמַע מְאוּמָה.</p>
</blockquote>

<blockquote>
<p>וּכְּכֹל אֲשֶׁר יֶחֱזַק וְיִפְרֹץ הַשָּׁאוֹן</p>
</blockquote>

<blockquote>
<p>כֵּן יֵרֹם וְנִשָּׂא וְגָבַהּ קוֹלֵהוּ:
<br><br />
הוֹי הוֹי, אָמַר רָבָא! וְחַם לֵב הַגָּאוֹן</p>
</blockquote>

<blockquote>
<p>הַזָּקֵן הַנִּצָּב עָלָיו מֵאַחֲרֵיהוּ.</p>
</blockquote>

<blockquote>
<p>וּפִתְאֹם שְׁתֵּי טִפּוֹת מֵעֵינָיו יָרָדוּ</p>
</blockquote>

<blockquote>
<p>וְנִתְלוּ בִּשְׂעַר כֶּסֶף זְקָנוֹ הַלָּבָן</p>
</blockquote>

<blockquote>
<p>וּלְאוֹר נֵר הַנַּעַר הַכֵּהֶה רָעָדוּ,</p>
</blockquote>

<blockquote>
<p>כִּשְׁתֵּי אַבְנֵי אֵשׁ מִמִּלּוּאַת זְהָבָן&#8230;</p>
</blockquote>

<blockquote>
<p>וּפִתְאֹם הִתְעוֹרֵר הַזָּקֵן וַיָרֶם</p>
</blockquote>

<blockquote>
<p>אֶת-יָדוֹ הַצְּנוּמָה וַיִּגַּע בְּכֶתֶף</p>
</blockquote>

<blockquote>
<p>הַנַּעַר הַהֹגֶה וּדְמָעוֹת כְּזֶרֶם</p>
</blockquote>

<blockquote>
<p>תִּשְׁטֹפְנָה, תִּזְחַלְנָה בֵּין חוּטֵי הַכֶּסֶף&#8230;</p>
</blockquote>

<blockquote>
<p>וַיֶחֱרַד הַנַּעַר וַיֶּפֶן רֹאשֵׁהוּ</p>
</blockquote>

<blockquote>
<p>&#8220;הוֹי, מוֹרִי וְרַבִּי!&#8221; – &#8220;אֲהָהּ, בְּנִי הֶחָבִיב!&#8221;</p>
</blockquote>

<blockquote>
<p>וְעֵינֵי הַנַּעַר אֶל עֵינֵי מוֹרֵהוּ</p>
</blockquote>

<blockquote>
<p>נִשּׂאוּ כְּעֵינֵי הַיֶּלֶד אֶל אָבִיו.</p>
</blockquote>

<blockquote>
<p>&quot;הֲתִרְאֶה, הַבָּחוּר, אֶת אֲשֶׁר עוֹלֵלוּ&#8230;</p>
</blockquote>

<blockquote>
<p>לֹא הָדְרוּ שֵׂיבָתִי, לֹא נָשְׂאוּ אֶת פָּנַי&#8230;</p>
</blockquote>

<blockquote>
<p>וַיְבַלְּעוּ קָדָשַׁי, מִקְדָּשִׁי חִלֵּלוּ,</p>
</blockquote>

<blockquote>
<p>עֲלֵיהֶם הִקְרַבְתִּי כָּל-חַיַּי, מַעְיָנַי.</p>
</blockquote>

<blockquote>
<p>אַךְ אַתָּה – וְעֵינֵי הַזָּקֵן הַקֹּדֵר</p>
</blockquote>

<blockquote>
<p>הִבִּיטוּ לַנַּעַר וּלְעוֹלְמֵי עוֹלָמִים</p>
</blockquote>

<blockquote>
<p>לֹא יִשְׁכַּח אֶת מַבַּט מוֹרֵהוּ הַחֹדֵר</p>
</blockquote>

<blockquote>
<p>וְנוֹקֵב עַד-נֶפֶש הַנַּעַר הַתָּמִים.
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5594">https://benyehuda.org/read/5594</a></div></body></html>