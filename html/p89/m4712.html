<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לִפְנֵי אֲרוֹן הַסְּפָרִים</title>
	<meta name="author" content="חיים נחמן ביאליק"/>
</head>
<body>

<blockquote>
<p>אֶת-פְּקֻדַּת שְׁלוֹמִי שְׂאוּ, עַתִּיקֵי גְוִילִים,</p>
</blockquote>

<blockquote>
<p>וּרְצוּ אֶת-נְשִׁיקַת פִּי, יְשֵׁנֵי אָבָק.</p>
</blockquote>

<blockquote>
<p>מִשּׁוּט אֶל-אִיֵּי נֵכָר נַפְשִׁי שָׁבָה,</p>
</blockquote>

<blockquote>
<p>וּכְיוֹנַת נְדוֹד, עֲיֵפַת גַּף וַחֲרֵדָה,</p>
</blockquote>

<blockquote>
<p>תְּטַפַּח שׁוּב עַל-פֶּתַח קַן-נְעוּרֶיהָ.</p>
</blockquote>

<blockquote>
<p>הֲתַכִּירוּנִי עוֹד? אָנֹכִי פְּלוֹנִי!</p>
</blockquote>

<blockquote>
<p>בֶּן-חֵיקְכֶם זֶה מֵאָז וּנְזִיר הַחַיִּים.</p>
</blockquote>

<blockquote>
<p>מִכֹּל חֲמוּדוֹת אֵל עַל-אֶרֶץ רַבָּה</p>
</blockquote>

<blockquote>
<p>הֲלֹא רַק-אֶתְכֶם לְבַדְּכֶם יָדְעוּ נְעוּרָי,</p>
</blockquote>

<blockquote>
<p>לְגַן הֱיִיתֶם לִי כְּחֹם יוֹם קָיִץ</p>
</blockquote>

<blockquote>
<p>וְלִמְרַאֲשׁוֹתַי כַּר בְּלֵילֵי חֹרֶף,</p>
</blockquote>

<blockquote>
<p>וָאֶלְמַד צְרוֹר בִּגְוִילְכֶם פִּקְדוֹן רוּחִי</p>
</blockquote>

<blockquote>
<p>וּלְשַׁלֵּב בְּתוֹךְ טוּרֵיכֶם חֲלוֹמוֹת קָדְשִׁי.</p>
</blockquote>

<blockquote>
<p>הֲתִזְכְּרוּ עוֹד? – אָנֹכִי לֹא שָׁכַחְתִּי –</p>
</blockquote>

<blockquote>
<p>בַּעֲלִיַּת קִיר, בְּתוֹךְ בֵּית-מִדְרָשׁ שׁוֹמֵם,</p>
</blockquote>

<blockquote>
<p>אֲנִי הָיִיתִי אַחֲרוֹן לָאַחֲרוֹנִים,</p>
</blockquote>

<blockquote>
<p>עַל-שְׂפָתַי פִּרְפְּרָה וָמֵתָה תְּפִלַּת אָבוֹת,</p>
</blockquote>

<blockquote>
<p>וּבְפִנַּת סֵתֶר שָׁם, עַל-יַד אֲרוֹנְכֶם,</p>
</blockquote>

<blockquote>
<p>לְעֵינַי דָּעַךְ כָּלִיל נֵר הַתָּמִיד.</p>
</blockquote>

<blockquote>
<p>בָּעֵת הַהִיא וַאֲנִי עוֹדֶנִּי צָעִיר,</p>
</blockquote>

<blockquote>
<p>לֹא-פָרְחָה עוֹד בִּלְחָיַי נִצָּה רַכָּה –</p>
</blockquote>

<blockquote>
<p>וַיִּמְצָאוּנִי לֵילֵי חֹרֶף, זְעוּמֵי לֵילוֹת,</p>
</blockquote>

<blockquote>
<p>עַל-גַּבֵּי סֵפֶר קַדְמוֹן, קְרוּעַ גְּוִילִים,</p>
</blockquote>

<blockquote>
<p>עִם-חֲלוֹמוֹת נַפְשִׁי וּפְחָדֶיהָ גַּלְמוּד.</p>
</blockquote>

<blockquote>
<p>לְפָנַי הִבְהֲבָה עוֹד עַל-הַשֻּׁלְחָן,</p>
</blockquote>

<blockquote>
<p>כְּתֹם הַנֵּפְטְ בַּעֲשָׁשִׁית, פְּתִילָה כֵהָה;</p>
</blockquote>

<blockquote>
<p>בִּמְעֵי אֲרוֹן הַסְּפָרִים חִטֵּט עַכְבָּר;</p>
</blockquote>

<blockquote>
<p>גַּחֶלֶת עַל הָאָח עוֹד לָחֲשָׁה אַחֲרוֹנָה –</p>
</blockquote>

<blockquote>
<p>וַאֲנִי מִפַּחַד אֵל כָּל-בְּשָׂרִי סָמָר</p>
</blockquote>

<blockquote>
<p>וְשִׁנַּי צָלֲלוּ מֵאֵימוֹת מָוֶת.</p>
</blockquote>

<blockquote>
<p>לֵיל זְוָעָה הָיָה אָז, אֲרוּר הַלֵּילוֹת,</p>
</blockquote>

<blockquote>
<p>מִחוּץ, מֵאַחֲרֵי חַלּוֹן עִוֵּר עָיִן,</p>
</blockquote>

<blockquote>
<p>הִשְׁתּוֹלְלָה וַתְּיַבֵּב סוּפַת זָעַם,</p>
</blockquote>

<blockquote>
<p>הַתְּרִיסִים נִשְׁבְּרוּ, וּבִבְרִיחֵיהֶם בַּרְזֶל</p>
</blockquote>

<blockquote>
<p>כָּל-שֵׁדֵי שַׁחַת קִרְקְרוּ הַכְּתָלִים.</p>
</blockquote>

<blockquote>
<p>רָאִיתִי אֵת מִבְצָרִי וְהִנּוֹ נִתָּץ,</p>
</blockquote>

<blockquote>
<p>וּשְׁכִינַת אֵל רָאִיתִי בְּעָזְבָהּ מְקוֹמָהּ,</p>
</blockquote>

<blockquote>
<p>מִתַּחַת לַפָּרֹכֶת צֵאת הִתְגַּנְּבָה,</p>
</blockquote>

<blockquote>
<p>וּדְמוּת דְּיוּקַן זְקֵנִי, צֵל לִימִינִי</p>
</blockquote>

<blockquote>
<p>וּלְיֵצֶר לִבִּי עֵד וּמְשׁוֹפֵט אִלֵּם –</p>
</blockquote>

<blockquote>
<p>אַף-הוּא מֵעֵינַי נֶעְלַם וַיִּתְחַמָּק,</p>
</blockquote>

<blockquote>
<p>רַק-לַהַב נֵרִי לְבָד עוֹדֶנּוּ גוֹסֵס</p>
</blockquote>

<blockquote>
<p>וְהוּא נָע וָנָד וְקוֹפֵץ קְפִיצַת מוֹתוֹ,</p>
</blockquote>

<blockquote>
<p>וּפִתְאֹם נִפְרַץ חַלּוֹן, כָּבָה הַכֹּל –</p>
</blockquote>

<blockquote>
<p>וַאֲנִי, אֶפְרֹחַ רַךְ מִקִּנּוֹ מֻשְׁלָךְ</p>
</blockquote>

<blockquote>
<p>בִּרְשׁוּת הַלַּיְלָה וּמַחֲשַׁכָּיו – – –</p>
</blockquote>

<br>  

<blockquote>
<p>וְעַתָּה, אַחֲרֵי חֲלִיפוֹת עִתִּים,</p>
</blockquote>

<blockquote>
<p>וַאֲנִי קְמוּט מֵצַח כְּבָר וּקְמוּט הַנֶּפֶשׁ,</p>
</blockquote>

<blockquote>
<p>וְהִנֵּה גַּלְגַּל חַיַּי הֶחֱזִירָנִי</p>
</blockquote>

<blockquote>
<p>וַיַּצִּיבֵנִי שׁוּב לִפְנֵיכֶם, גְּנוּזֵי אָרוֹן,</p>
</blockquote>

<blockquote>
<p>יְצִיאֵי לְבוֹב, סְלַוִּיטָא, אַמְשְׂטֶרְדַּם וּפְרַנְקְפוּרְטְ,</p>
</blockquote>

<blockquote>
<p>וְשׁוּב הוֹפֶכֶת יָדִי בִּגְוִילֵיכֶם</p>
</blockquote>

<blockquote>
<p>וְעֵינִי תְגַשֵּׁשׁ, לֵהָה, בֵּין הַשִּׁטִּין</p>
</blockquote>

<blockquote>
<p>וּמְחַפְּשָׂה דֹם בֵּין תַּגֵּי הָאוֹתִיּוֹת,</p>
</blockquote>

<blockquote>
<p>הִשְׁתַּדֵּל תְּפֹשׂ מִשָּׁם אֶת-עִקְּבוֹת נַפְשִׁי</p>
</blockquote>

<blockquote>
<p>וּמְצֹא נְתִיב רִאשׁוֹנֵי פִרְפּוּרֶיהָ</p>
</blockquote>

<blockquote>
<p>בִּמְקוֹם מוֹלַדְתָּהּ וּבֵית חַיֶּיהָ,</p>
</blockquote>

<blockquote>
<p>וּרְאוּ, מְאַשְּׁרֵי נְעוּרַי, לִבִּי שׁוֹתֵק,</p>
</blockquote>

<blockquote>
<p>אֵין דִּמְעָה רוֹעֲדָה עַל-רִיס הָעָיִן.</p>
</blockquote>

<blockquote>
<p>אַבִּיטָה, אֶרְאֶה – וְלֹא אַכִּירְכֶם, זְקֵנִים,</p>
</blockquote>

<blockquote>
<p>מִתּוֹךְ אוֹתִיּוֹתֵיכֶם לֹא תַבֵּטְנָה</p>
</blockquote>

<blockquote>
<p>לִתְהוֹמוֹת נַפְשִׁי עוֹד עֵינַיִם פְּקוּחוֹת,</p>
</blockquote>

<blockquote>
<p>עֵינַיִם נוּגוֹת שֶׁל יְשִׁישֵׁי קֶדֶם,</p>
</blockquote>

<blockquote>
<p>וְלֹא-אֶשְׁמַע עוֹד מִשָּׁם אֶת-לַחַשׁ שִׂפְתוֹתֵיהֶם,</p>
</blockquote>

<blockquote>
<p>הַדּוֹבְבוֹת בְּקֶבֶר נִשְׁכָּח מִנִּי רָגֶל.</p>
</blockquote>

<blockquote>
<p>כַּחֲרוּזֵי פְּנִינִים שְׁחֹרוֹת, נִתַּק חוּטָם,</p>
</blockquote>

<blockquote>
<p>טוּרֵיכֶם לִי; נִתְאַלְמְנוּ דַפֵּיכֶם</p>
</blockquote>

<blockquote>
<p>וְכָל-אוֹת וָאוֹת לְנַפְשָׁהּ הִיא יְתוֹמָה –</p>
</blockquote>

<blockquote>
<p>הַעֵינִי כָהֲתָה אִם-אָזְנִי כָבְדָה?</p>
</blockquote>

<blockquote>
<p>אוֹ-אַתֶּם רָקָב אַתֶּם, מֵתֵי עוֹלָם,</p>
</blockquote>

<blockquote>
<p>וְשָׂרִיד אֵין לָכֶם עוֹד בְּאֶרֶץ חַיִּים,</p>
</blockquote>

<blockquote>
<p>וַאֲנִי לַשָּׁוְא, כַּגַּנָּב בַּמַּחְתֶּרֶת,</p>
</blockquote>

<blockquote>
<p>בְּלִי-נֵר וּפַנָּס עִם הָאֵת גִּשַּׁשְׁתִּי</p>
</blockquote>

<blockquote>
<p>בְּתוֹךְ מְחִלּוֹת עָפָר וּבְמַחֲשַׁכִּים,</p>
</blockquote>

<blockquote>
<p>וָאֶחְפֹּר יוֹם וָלַיְלָה אֵת קִבְרֵיכֶם,</p>
</blockquote>

<blockquote>
<p>חָפוֹר וְהָלוֹךְ לְבַקֵּשׁ שְׂפוּנֵי חַיִּים</p>
</blockquote>

<blockquote>
<p>מִחוּץ לִגְבוּל שָׁרְשֵׁיהֶם וּמִתַּחְתָּם,</p>
</blockquote>

<blockquote>
<p>וְהֵם בָּעֵת הַהִיא מִנִּי וָמַעְלָה</p>
</blockquote>

<blockquote>
<p>עַל-עִיר וּמְתִים, עַל-הַר וָגֶבַע רָגְשׁוּ,</p>
</blockquote>

<blockquote>
<p>וּלְעֵינֵי כָל-הַמְּאוֹרוֹת רָעַשׁ פִּרְיָם,</p>
</blockquote>

<blockquote>
<p>וּפְעָמִים שֶׁבַע חָזְרוּ עַל מְחוֹלָם</p>
</blockquote>

<blockquote>
<p>וַיַּעֲבֹר עַד-קַצְוֵי יָם הֲמוֹנָם –</p>
</blockquote>

<blockquote>
<p>וּלְאָזְנַי לֹא הִגִּיעָה גַּם בַּת-קוֹלָם –</p>
</blockquote>

<br>  

<blockquote>
<p>וּמִי יוֹדֵעַ,</p>
</blockquote>

<blockquote>
<p>אִם-לֹא בְצֵאתִי שׁוּב לִרְשׁוּת הַלַּיְלָה</p>
</blockquote>

<blockquote>
<p>מִכְּרוֹת בְּקִבְרוֹת עָם וּבְחָרְבוֹת רוּחַ</p>
</blockquote>

<blockquote>
<p>וּמְאוּמָה אֵין עִמָּדִי וְלֹא-אַצִּיל דָּבָר,</p>
</blockquote>

<blockquote>
<p>מִלְּבַד הָאֵת הַזֶּה, אֶל כַּפִּי דָבֵק,</p>
</blockquote>

<blockquote>
<p>וְזֶה אֲבַק הַקְּדוּמִים בְּאֶצְבְּעוֹתָי –</p>
</blockquote>

<blockquote>
<p>אִם-לֹא עוֹד דַּל וָרֵיק מִשֶּׁהָיִיתִי</p>
</blockquote>

<blockquote>
<p>אֶל הוֹד הַלַּיְלָה אֶשְׁטְחָה אֶת-כַּפַּי,</p>
</blockquote>

<blockquote>
<p>אֲבַקְשָׁה אֶל תַּעֲלוּמוֹת חֵיקוֹ נָתִיב</p>
</blockquote>

<blockquote>
<p>וּמַחְסֶה רַךְ בְּכַנְפוֹת שְׁחוֹר אַדַּרְתּוֹ,</p>
</blockquote>

<blockquote>
<p>וְאֶקְרָא לוֹ, עַד-מָוֶת עָיֵף: בּוֹאָה, לָיְלָה,</p>
</blockquote>

<blockquote>
<p>אָסְפֵנִי-נָא, הוֹד לַיְלָה, וַהֲלִיטֵנִי,</p>
</blockquote>

<blockquote>
<p>אַל-נָא תִתְנַכֵּר לִי; פְּלִיט קְבָרִים אָנִי,</p>
</blockquote>

<blockquote>
<p>וּמְנוּחָה תְּבַקֵּשׁ נַפְשִׁי, שַׁלְוַת עוֹלָם – – –</p>
</blockquote>

<br>  

<blockquote>
<p>וְאַתֶּם כּוֹכְבֵי-אֵל, נֶאֶמְנֵי רוּחִי</p>
</blockquote>

<blockquote>
<p>וּמְפָרְשֵׁי לִבִּי,</p>
</blockquote>

<blockquote>
<p>מַדּוּעַ תֶּחֱשׁוּ אַתֶּם, לָמָּה תֶחֱשׁוּ?</p>
</blockquote>

<blockquote>
<p>הַאֻמְנָם אֵין לְעַפְעַף זְהַבְכֶם דָּבָר</p>
</blockquote>

<blockquote>
<p>וְרֶמֶז קַל לְהַגִּיד לִי וְלִלְבָבִי?</p>
</blockquote>

<blockquote>
<p>אוֹ אוּלַי יֵשׁ וָיֵשׁ – וַאֲנִי שָׁכַחְתִּי לְשׁוֹנְכֶם</p>
</blockquote>

<blockquote>
<p>וְלֹא-אֶשְׁמַע עוֹד אֶת-שְׂפַתְכֶם, שְׂפַת הָרָזִים? –</p>
</blockquote>

<blockquote>
<p>עֲנוּנִי, כּוֹכְבֵי-אֵל, כִּי-עָצֵב אָנִי.
<br></p>
</blockquote>

<p>תמוז, תר&quot;ע.</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/4712">https://benyehuda.org/read/4712</a></div></body></html>