<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אלוף בצלות ואלוף שום</title>
	<meta name="author" content="חיים נחמן ביאליק"/>
</head>
<body>

<h3 id="בדיחהעממיתבחרוזים">(בדיחה עממית בחרוזים)</h3>

<h2 id="א">א</h2>

<blockquote>
<p>בֶּן אַחַד הַמְּלָכִים יָצָא בָאָרֶץ לְשׁוּטוֹ, / לְמַעַן אֱסֹף חָכְמָה וָדַעַת וּלְשִׂימָן אֶל-יַלְקוּטוֹ, / כְּדָת לְכָל-בְּנֵי-הַמְּלָכִים, / הַשְּׂלֵמִים וְהַטּוֹבִים וְהַמְבֹרָכִים, / וַיַעֲבֹר בֶּן-הַמֶּלֶך בְּכָל-חֲמֵשׁ הַיַּבָּשׁוֹת, / וַיָּתָר אֶת-הָאֲרָצוֹת הַיְּשָׁנוֹת וְהַחֲדָשׁוֹת, / וַיִקְרַע אֶת-כָּל-שִׁבְעַת הַיַּמִים, / וַיִּצְלַח אֶת-כָּל-הַנְּהָרוֹת וְאֵת כָּל-הָאֲגַמִּים, / וְגַם אֶל-הָאִיִּים הָרְחוֹקִים הִגִּיעַ, / וְעַד מֵעֵבֶר לְהָרֵי הַחֹשֶׁךְ הִבְקִיעַ, / וַיִּדְרֹךְ בִּנְעָלָיו צִיּוֹת וְאֶרֶץ תַּלְאוּבוֹת, / וַיֶּאֱסֹף חָכְמָה וָדַעַת כֶּאֱסֹף בֵּיצִים עֲזוּבוֹת, / לֹא הִנִּיחַ קְטַנָּה וּגְדוֹלָה אֲשֶר לֹא-אָסָף, / וַיֶּחְכַּם וַיִּשְׂכַּל מֵהֵימָן וּמֵאָסָף, / וּמִדֵּי צֵאתוֹ וּמִדֵּי בֹאוֹ, / דִּבֵּר בְּחָכְמָה עַל-עוֹלָם וּמְלֹאוֹ, / וַיְהִי חָכָם בַּיּוֹם וְחָכָם בַּלָּיְלָה, / יָדַע מַה-לְּמַטָּה וּמַה לְּמָעְלָה, / מַה לְּפָנִים וּמַה לְּאָחוֹר, / וּלְהַבְדִּיל בֵּין-הַלָּבָן וּבֵין הַשָּׁחוֹר, / בֵּין חֲמוֹר בֶּן-אֲתוֹנוֹת וּבֵין חֲמַר-מְרָת, / וּבֵין יֵינוֹת קַפְרִיסִין וּבֵין מֵימֵי פְרָת, / סוֹף דָּבָר, בָּחוּר בֶּן-חַיִל וּבֶן פֹּרָת!
<br></p>
</blockquote>

<h2 id="ב">ב</h2>

<blockquote>
<p>וַיְהִי בִמְלֹאת שִׁבְעָה שָבוּעוֹת לְצֵאתוֹ, / וַיִּמָּלֵךְ עָלָיו לִבּוֹ לָשוּב אֶל-בֵּיתוֹ, / כִּי כְבָר מִלֵּא בְחָכְמָה כְּרֵסוֹ, / מַשָּׂא כָבֵד מִשֵּׂאתוֹ, / וְכָל-הָאַמְתָּחוֹת וְכָל-הַצִּקְלוֹנוֹת / מָלְאוּ מִשֶּׁבַע הַחָכְמוֹת וּמִשִּׁבְעִים הַלְּשׁוֹנוֹת, / וַיְצַו בֶּן-הַמֶּלֶך לָצֹר כֵּלָיו, / וְהִנֵּה-זֶה בָא הַמַּגִּיד וַיֹּאמֶר אֵלָיו:</p>
</blockquote>

<blockquote>
<p>&#8220;אֲדוֹנִי בֶן-הַמֶּלֶךְ הַנֶּחְמָד וְהַנָּעִים! / שָמַעְתִּי כִּי-יֵשׁ בָּעוֹלָם אִי-פְלָאִים, / לֹא-שְזָפַתּוּ עֵין בֶּן-מֶלֶךְ מֵעוֹדוֹ, / וָאֹמַר: אֶגְלֶה אֹזֶן רוֹמְמוּת כְּבוֹדוֹ, / אוּלַי יְהִי עִם-לְבַב הֲדַר-תִּפְאַרְתּוֹ, / וְסַרְתָּ אֶל-הָאִי וַחֲקַרְתּוֹ. / הֵן אִי-פְלָאִים הָאִי וְאִיש לֹא-חֲקָרוֹ, / וְלֹא דָרְכָה רֶגֶל בֶּן-מֶלֶךְ עֲפָרוֹ, / וּמִי יוֹדֵעַ אֶת-הֶחָתוּם עוֹד בְּאוֹצָרוֹ, / אוּלַי יְהִי אֱלֹהִים עִמְּךָ, / לְהַשְׂגִּיא פָעָלְךָ וּלְהַגְדִּיל שִׁמְךָ, / וּמָצָאתָ שָׁם אֶת-הַיֵמִים אוֹ אֶת-הָאֹחִים.&#8221;</p>
</blockquote>

<blockquote>
<p>וַיֹּאמֶר בֶּן-הַמֶּלֶךְ: דְּבָרֶיך טוֹבִים וּנְכֹחִים!</p>
</blockquote>

<blockquote>
<p>בּוֹ בַיּוֹם וּבַשָּׁעָה הַהִיא / שָׂכַר לוֹ בֶּן-הַמֶּלֶךְ אֳנִי / וַיֵרֶד הוּא וְכָל-הַכְּבֻדָּה עִמּוֹ אֶל-הָאִי.
<br></p>
</blockquote>

<h2 id="ג">ג</h2>

<blockquote>
<p>וַיְהִי בַעֲלוֹת בֶּן-הַמֶּלֶך אֶל-הַיַּבָּשָׁה, / וַיִּשְׁתּוֹמֵם כִּי לֹא-מָצָא כָל-חֲדָשָׁה, / זוּלָתִי כִּי-נִפְלִים מְעַט אַנְשֵׁי-הָאִי בְמִינָם: / יְמִינָם שְׂמֹאלָם וּשְׂמֹאלָם יְמִינָם, / וּתְמוֹלָם מָחֳרָתָם וּמָחֳרָתָם תְמוֹלָם, / וְלֵילָם יוֹמָם וְיוֹמָם לֵילָם, / מְרֻבָּעָם עָגֹל וּמְרֻבָּע עִגּוּלָם, / וְהָפוּך נִצָּב בְּבֵיתָם הַסֻּלָּם, / וְעֵץ יַעֲרָם גָּדֵל מִנּוֹפוֹ, / וּתְחִלַּת מִנְיָנָם מִסּוֹפוֹ. / וַיִּזְעַף בֶּן-הַמֶּלֶךְ וַיָּנַּע בִּכְתֵפוֹ, / וַיֹּאמֶר: עַל-מֶה חָרַדְתִּי אֵפוֹא, / וָאָנִיעַ עַצְמוֹתַי עַד הֲלֹם? – / אַךְ שִׁקֶּר-לִי הָאִישׁ וַיַּחֲלֹם חֲלוֹם!</p>
</blockquote>

<blockquote>
<p>עוֹדֶנּוּ זֹעֵף וּפַרְתְּמִים גְּדוֹלִים וְרַבִּים / חָרְדוּ לִקְרָאתוֹ בְּכִרְכָּרוֹת וּבְצַבִּים, / בְּסוּסִים, בִּפְרָדִים וּבְשֶנְהַבִּים, / וּמַקְהֲלוֹת נוֹגְנִים עִם-שָׁרִים / רוֹכְבִים לִפְנֵיהֶם עַל-שִׁבְעִים עֲיָרִים, / וּכְלֵי-זֶמֶר בִּימִינָם וּבִשְׂמֹאלָם / מַרְעִימִים נוֹרָאוֹת בְּקוֹלָם, / מִסּוֹף הָעוֹלָם וְעָד-סוֹף הָעוֹלָם, / וְהַשּׁוֹטְרִים בּוֹקְעִים בָּעָם וְקוֹרְאִים: שִׂימוּ רָוַח! – / עַם יוֹדְעֵי תְרוּעָה מִזֶּה וּמִזֶּה וְהֵם בַּתָּוֶך; / וַיּוֹלִיכוּ אֶת-בֶּן-הַמֶּלֶך הָאַרְמוֹנָה אֶל-הַזָּבַח, / אֲשֶר הֵכִין מֶלֶךְ הָאִי לָאוֹרֵחַ הַבָּא, / סְעֻדָּה גְדוֹלָה וְרַבָּה, / אֶחָד מִשִּׁשִּׁים בָּעוֹלָם הַבָּא.</p>
</blockquote>

<blockquote>
<p>הוּא בָא הָאַרְמוֹנָה וּמֶלֶךְ הָאִי הוֹפִיעַ, / וַיְמַלֵּא אֶת-יַד-הָאוֹרֵחַ בַּגָּבִיעַ; / וַיְהִי אַךְ-טָעָם מִדַּם-הָעֵנָב / וַתִּיפָּקַחְנָה עֵינָיו, / וַיַּרְא אֶת-שֻלְחַן הַמֶּלֶךְ וְאֶת-הַסְּעֻדָּה, / אֶת-כָּל-הַתְּכוּנָה הָרַבָּה וְאֶת כָּל-הַכְּבֻדָּה: / בָּשָׂר וְדָגִים וְכָל-מַטְעַמִּים, / דְּגֵי נְהָרוֹת וּדְגַת יַמִּים, / צֶאֱצָאֵי קִישׁוֹן וּפִישׁוֹן וְאוֹקְיָנוֹס: / פַּלְמוּדָה וָעֳפִיאָן וְאוֹקָנוֹס, / שְׁפַרְנוּן וּקְבַרְנוּן וּצְלֹפַח, – / אֹרֶךְ כָּל-דָּג אַמָּתַיִם וָטֹפַח, / וְעֵין-הָרֹטֶב כְּעֵין-הַפִּטְדָה וְהַנֹּפֶךְ; / וּבְשַׂר-תַּאֲוָה, בְּשָׂרִים מִבְּשָׂרִים שׁוֹנִים: / שַׂלְוִים וְיוֹנים וּפַסְיוֹנִים, / נָא וּצְלִי-אֵש וּמְבֻשָּׁל בַּחֲלֵב צִפֳּרִים, / וְעֵגֶל-רְעִי וּמְרִיא וְאַלְיַת כָּרִים. / אֵין שֻלְחַן הַמֶּלֶךְ חָסֵר מְאוּמָה, / גַּם-קֻרְקְבָן שֶׁל-צְפִיר דָּנִיֵּאל וּלְשׁוֹן פָּרָה אֲדֻמָּה, / מִלְּבַד לֶחֶם חֲמֻדוֹת, עוּגוֹת וּרְקִיקִים, / מֵקְלְעוֹת חַלּוֹת בְּכַרְכֹּם וּבְצִמּוּקִים, / צַפִּיחִיּוֹת בִּדְבַשׁ וְאֶסְפּוֹגִים מְתוּקִים, / וּמִלְּבַד צְבִי וְאַיָּל וְיַחְמוּר וְדִישוֹן, / וְיֵינוֹת עַתִּיקִים מִימוֹת אָדָם הָרִאשׁוֹן, / מִיִּקְבּוֹ שֶל-לוֹט וּמִגִּתּוֹ שֶל-נֹחַ­­ – ­/ וַיֵּשְׁבוּ לֶאֱכֹל וְלִשְׁתּוֹת וְלִשׂמֹחַ.
<br></p>
</blockquote>

<h2 id="ד">ד</h2>

<blockquote>
<p>וַיְהִי אַחֲרֵי אָכְלָם וְאַחֲרֵי שָׁתֹה, / וּמֶלֶךְ הָאִי וְכָל-עֲדָתוֹ / יוֹשְׁבִים אֶת-אוֹרְחָם הַנַּעֲלֶה בִּמְסִבָּם, / מִתְעַטְּשִׁים מֵרֵיחַ קְטֹרֶת וּמְטִיבִים לִבָּם, / וְעֵינֵי כֻלָּם חֶצְיָן עֲצוּמוֹת / מִנְּעִימוֹת שׂבַע וּמִשּׂבַע נְעִימוֹת, / וַיִּתְעַטֵּשׁ הַמֶּלֶךְ וַיִּשְׁאַל אֶת-אוֹרְחוֹ כַּנִּימּוּס:</p>
</blockquote>

<blockquote>
<p>&#8220;הַגִּידָה-לִּי, אוֹרְחִי וּבֶן אָחִי! / הֵן חָכָם אַתָּה מֵאֵיתָן הָאֶזְרָחִי / וְחִכְּךָ יִטְעַם כָּל-טָעַם, – / הֶעָרְבָה לְךָ אֲרוּחָתִי הָפָּעַם?&#8221;</p>
</blockquote>

<blockquote>
<p>וַיְזוֹרֵר בֶּן-הַמֶּלֶך גַּם הוּא וַיַּעַן / בְּמֶתֶק שְׂפָתַיִם וּבְעַנְוַת נֹעַם:</p>
</blockquote>

<blockquote>
<p>&#8220;אֲדוֹנִי, אָבִי וּמַלְכִּי! / מִי-אָנֹכִי הַדַּל כִּי– / תָשִׂים בִּמְשִׁיבֵי טַעַם חֶלְקִי. / חֵי-נַפְשִׁי אִם-יָדַעְתִּי בְּכָל-מְדִינָה וָפֶלֶךְ / מַטְעַמִּים כְּמַטְעַמֵּי אֲדוֹנִי הַמֶּלֶךְ. / כֻּלָּם מַמְתַּקִּים וּמַעֲדַנִּים כֻּלָּם, / אֵין-בָּם כָּל-סֶלֶף; אֶפֶס&#8230; וְאוּלָם&#8230;&#8221;</p>
</blockquote>

<blockquote>
<p>גִּמְגֵּם בֶּן-הַמֶּלֶך וַיְהִי כַחֲמוֹר הָעוֹלֶה בְסֻלָּם. / אֵין זֹאת כִּי-אִם-יָרֵא אוֹ בוֹש. / וְהַמֶּלֶךְ חִכָּה לְסוֹף פָּסוּק עַד-בּוֹש, / וַיַּרְא כִּי-אֵין סוֹף – וַיָּנֶד רֹאשׁ, / וַיֹּאמֶר בִּמְרִירוּת. וּפָנָיו לַעֲנָה וָרֹאשׁ:</p>
</blockquote>

<blockquote>
<p>&#8220;וְאוּלָם? וְאוּלָם?&#8221;</p>
</blockquote>

<blockquote>
<p>וּבֶן-הַמֶּלֶךְ הִתְגַּבֵּר / וַיְכַל לְדַבֵּר:</p>
</blockquote>

<blockquote>
<p>&#8220;וְאוּלָם בְּאָכְלִי אֶת-הַצָּלִי, / רֶגַע אֶחָד נִדְמָה-לִי, / כְּאִלּוּ הוּא חָסֵר תֶּבֶל מִן-הַתְּבָלִים, / וָאֶשְׁאַל אֶת-טַבָּחִי וַיֹּאמֶר: בְּצָ&#8230; בְּצָ&#8230; בְּצָלִים!&#8221;</p>
</blockquote>

<blockquote>
<p>וְלֹא הֵבִינוּ הַמֶּלֶךְ וּפַרְתְּמָיו מַה-שֵּׂחוֹ, / כִּי לֹא-גִדַּל הָאִי אֶת-הַבָּצָל וְלֹא-הִצְמִיחוֹ, / וְאִישׁ מֵהֶם לֹא-יָדַע מַה-מַּרְאֵהוּ וּמַה-טַּעְמוֹ וְרֵיחוֹ, / וַיֹּאמְרוּ אַךְ הִתְעַטֵּשׁ בֶּן-הַמֶּלֶךְ – וַיִּתְעַטְּשׁוּ גַם-הֵמָּה / עֲטִישָׁה שֶׁיֶּשׁ-בָּהּ מִן-הֵא-הַשְּׁאֵלָה וְהֵא-הַתֵּמַהּ:</p>
</blockquote>

<blockquote>
<p>&#8220;הַבְּצָ&#8230; הַבְּצָ&#8230; הַבְּצָלִים?!&#8221;</p>
</blockquote>

<blockquote>
<p>וְלֹא יָדַע בֶּן-הַמֶּלֶךְ מָה הַפְּלִיאָה וְהַתְּמִיהָה, / וַיִּתְעַטֵּשׁ בְּדָגֵשׁ חָזָק וּבְהֵא הַיְדִיעָה, / פַּעַם וּשְׁתַּיִם וּשְׁלִישִׁיָּה:</p>
</blockquote>

<blockquote>
<p>&#8220;הַבְּצָ&#8230; הַבְּצָ&#8230; הַבְּצָלִים!!!&#8221;</p>
</blockquote>

<blockquote>
<p>וַיִּתְמְהוּ הַפַּרְתְּמִים אִישׁ אֶל-רֵעֵהוּ, / וְהַמֶּלֶךְ שָׁב וַיִּשְׁאָלֵהוּ:</p>
</blockquote>

<blockquote>
<p>&#8220;הֲזוֹרַרְתָּ אִם-דִּבַּרְתָּ? / וּמָה הַבְּצָלִים הָאֵלֶּה אֲשֶׁר אָמָרְתָּ?&#8221;</p>
</blockquote>

<blockquote>
<p>אַךְ הָגָה אֶת-הַשֵּׁם בְּאוֹתִיּוֹתָיו – וְחָטְמוֹ נַעֲוָה, / וְכָל-חָטְמֵי הַפַּרְתְּמִים הִתְאַוּוּ תַּאֲוָה, / וַיִּתְעַטְּשׁוּ וַיְזוֹרְרוּ שָׁלֹש רְגָלִים, / מֵרֵיחַ הַקְּטֹרֶת וְהַבְּשָׂמִים וּמֵהַ-</p>
</blockquote>

<blockquote>
<p>בְּצָ&#8230; בְּצָ&#8230; בְּצָלִים!!!</p>
</blockquote>

<blockquote>
<p>וַיְזוֹרֵר בֶּן-הַמֶּלֶךְ גַם-הוּא וַיֹּאמֶר:</p>
</blockquote>

<blockquote>
<p>&#8220;יִשְׂגֶּה מַלְכִּי כְּאֶרֶז וְיִפְרַח כְּתֹמֶר! / הֲלֹא אַתָּה קֻפַּת הַמַּדָּע וְאֹסֶם הַבִּינָה, / וְאֵיךְ לֹא-תֵדַע אֶת-הַבָּצָל יֶרֶק הַגִּנָה, / וְהוּא פְרִי מִפְּרִי הָאֲדָמָה, / יֵדָעֵהוּ כָּל-עֶבֶד וְכָל-אָמָה, / פְּרִי עַז וּמַר וְאַכְזָרִי, מִבְּנֵי חָרִיף לְמִשְׁפַּחַת מְרָרִי, / עוֹדֶנּוּ בְאִבּוֹ יִלְבַּשׁ מִכְנָסָיִם, / עוֹמֵד עַל-רֹאשׁוֹ וְרַגְלָיו לַשָּׁמָיִם, / כְּמִתְהַדֵּר: &#8216;רְאוּ, כַּמָּה גְדוֹלִים מעֲשָׂי / וְכַמָּה יְרֻקִּים מִכְנָסָי!&#8217; / וּבְגָמְלוֹ יֵצֵא בְּתַכְרִיךְ זְהָבוֹ, / וְהַנָּחָשׁ מְקַנֵּן בִּלְבָבוֹ, וּבְשָׂרוֹ פְּצָלוֹת פְּצָלוֹת לְבָנוֹת / כְּמַעֲשֵׂי הַכֻּתֳּנוֹת בְּתוֹךְ הַכֻּתֳּנוֹת, / מֵהֶן לְבָנוֹת כֻּלָּן וּמֵהֶן לְבָנוֹת וּתְכֵלֶת, / וְטַעְמוֹ כְּטַעַם הַחֶלְבְּנָה וְהַשְּׁחֵלֶת, / כָּל-אוֹכְלוֹ חַי יִצְעַק: הוֹשַׁעְנָא! / מַר-לִי מַר, הִרְוַנִי לַעֲנָה! – / וְהַמַּפְשִׁיטוֹ וְהַמְפַלְחוֹ דָמֹעַ תִּדְמַע עֵינוֹ; / עַל-כֵּן לֹא-יֹאכְלוּהוּ הַשּׁוֹעִים בְּעֵינוֹ, / כִּי-מַאֲכַל דִּמְעָה לְאֶבְיוֹנֵיהֶם יִתְּנוּהוּ, / הֵם בְּפִתָּם עַל-מְרוֹרָיו יֹאכְלוּהוּ. / וַאֲשֶׁר יֹאכְלֶנּוּ חַי לְתֵאָבוֹן וּלְכֹסֶף, / יֹאכַל מִמֶּנּוּ כְּזַיִת וְאַל יוֹסֶף, / פֶּן-יַעֲמֹד טַעְמוֹ בְּפִיו וְרֵיחוֹ לֹא-יֵאָסֶף. / וְאוּלָם חֵי-מַלְכִּי אִם-יֵש כַּבָּצָל בְּכָל-הַיָּרָק / נוֹתֵן טַעַם לְשֶׁבַח בַּמָּרָק, / וְכִי יֻתַּן מִמֶּנּוּ בִּצְלִי אֵשׁ – / וְעָרַב הַצָּלִי עַל-אַחַת שֵׁשׁ; / כִּי כֵן מִשְׁפַּט הַפְּרִי הַזֶּה וְכֵן דָּתוֹ: / מַר הוּא בְּחַיָּיו וּמָתוֹק בְּמִיתָתוֹ. / וְעַתָּה אִם-טוֹבָה אַרְצִי בְעֵינֶיךָ לִטְעֹם מִפִּרְיָהּ, / יְצַו אֲדוֹנִי הַמֶּלֶךְ וְעָשָׂה טַבָּחִי אֶת-הַבִּרְיָה, / צְלִי-קְדֵרָה וּצְלִי-אֵשׁ וְגֶחָלִים, / מְתֻבָּל וּמְפֻלְפָּל וּבָצֹל מְבֻצָּל בִּבְצָלִים, / וּבָרִיתָ אִתִּי לֶחֶם הַלַּיְלָה, / אַתָּה וְכָל-שָׂרֵי הַמַּעֲלָה; / כִּי בְהִצְטַיְּדִי לַדֶּרֶךְ צִוִּיתִי עַל הַפְּרִי הַזֶּה לְקַחְתּוֹ, / וְהָיָה עִם-טַבָּחִי וְעָשָׂהוּ לִמְלַאכְתּוֹ, / וְגַם הִנֵּה הוּא בְּאַמְתַּחְתּוֹ. / אַל-נָא יָשִׁיב אֵפוֹא הַמֶּלֶךְ אֶת-פָּנָי, / וְטָעַמְתָּ הָעֶרֶב הַזֶּה מְעַט מֵעֲדָנָי, / וְהָיָה אִם-תִּכְשַׁר בָּרוּתִי לְפָנֶיךָ – וְהִכְשַׁרְתָּ, / וְאִם-תִּנְעַר מִמֶּנָּה כַּפֶּיךָ – וְנָעָרְתָּ.&#8221;</p>
</blockquote>

<blockquote>
<p>וַיֹּאמֵר הַמֶּלֶךְ: כֵּן תַּעֲשֶׂה כַּאֲשֶׁר דִּיבַּרְתָּ.
<br></p>
</blockquote>

<h2 id="ה">ה</h2>

<blockquote>
<p>וַיְהִי בָעֶרֶב בִּשְׁקֹט הֲמוֹן קִרְיָה, / וְהַמֶּלֶךְ וּפַרְתְּמָיו יָשְׁבוּ לֶאֱכֹל אֶת-הַבִּרְיָה, / אֲשֶׁר הֵכִין לִכְבוֹדָם בֶּן-הַמֶּלֶךְ הָאוֹרֵחַ: / גְּדִי מְקֻּלָס וּטְלֵה-חָלָב וְעֹפֶר רַךְ וָמֵחַ, / כֻּלָּם צָלִי מְבֻצָּל וּמְבֻשָּׂם מַעֲשֵׂה רוֹקֵחַ, / מִתְבּוֹסְסִים בְּשֻׁמַּן זָהָב רוֹתֵחַ, / וּפֵרוּרֵי בָצָל דָּקִּים שְׂקוּפִים אֲטוּמִים, / צְרוּבֵי אֵשׁ וַאֲדַמְדַּמִּים-חוּמִים, / זְרוּעִים עַל-הַצָּלִי כְּגַרְגְּרֵי אַלְגֻמִּים / וּמְרַמְּזִים לְיֵצֶר הָאֲכִילָה בְּאֶלֶף עֵינֵי עֲרוּמִים / וְתוֹבְעִים בְּלִי לָשׁוֹן וּדְבַר שְׂפָתַיִם / אֶת-הַחֵךְ וְאֶת-בֵּית-הַבְּלִיעָה וְאֶת-הַשִּׁנַּיִם / וְאֶת-הַקֵּבָה וְאֶת-הַלְּחָיָיִם. / וְכַדֵּי יַיִן וּמִזְרְקֵי עֲסִיסִים / מִגַּפְנֵי אַסְפַּמְיָה וְאַשְׁכְּלוֹת אִיטַלְיָה וְקַפְרִיסִין / עוֹמְדִים עַל-פְּנֵי-הַשֻּׁלְחָן בַּתָּוֶךְ / כְּכֹהֲנִים עַל-דוּכָנָם בְּבִרְכַּת הַזָּבַח / וּמְשַׂקְּרִים לַבֶּטֶן: בֹּאִי וַאֲרַיָּוֶךְ!</p>
</blockquote>

<blockquote>
<p>וַיִשְׂאוּ הַקְּרוּאִים אֶת-עֵינֵיהֶם / וַיִּרְאוּ אֶת-הַמּוּשָׂם לִפְנֵיהֶם, / וַיָּבֹא בְּאַפָּם רֵיחַ צְלִי-הַנִּיחוֹחַ, / וַיֹּאחֲזֵם הַבֻּלְמוּס וַיֵּלְכוּ שְׁבִי בְּלִי-כֹחַ, / וְלֹא-מָצְאָה עוֹד בִּטְנָם מָנוֹחַ, / וַיָּעִיטוּ אֶל-הַמַּטְעַמִּים כְּעַיִט אֶל-הַפְּגָרִים / וַיִּקְרָעוּם וַיְשַׁסְּעוּם לַעֲשָׂרָה גְזָרִים, / נַקֵּר בַּמַּזְלֵג וְעָבֹר וָשׁוֹב בֵּין-הַבְּתָרִים, / גָּזֹר עַל-יָמִין וְאָכֹל עַל-שְׂמֹאל, / אֵין-אֹמֶר וְאֵין-דְּבָרִים זוּלָתִי קוֹל: / קוֹל לֶסֶת לוֹעֶסֶת וְקוֹל שֵׁן גּוֹרָסֶת, / קוֹל כּוֹס וְצִנְצֶנֶת נוֹצֶצֶת וּמְכַסְכָּסֶת, / קוֹל מַזְלֵג מְנַקֵּר וְשַׂכִּין קוֹרָצֶת / וְקוֹל שָׂפָה מוֹצֶצֶת וּמִתְמַצְמָצֶת; / כִּי אַכֵן בָּאוּ הַמַּטְעַמִּים כַּשֶּׁמֶן בְּעַצְמוֹתָם / וַיֹּאמְרוּ: לֹא-נָשׁוּב עַל-כַּלּוֹתָם! / וְהַפִּיקוֹת אֲשֶׁר בְּגַרְגְּרוֹתָם – / רָצוֹא וָשׁוֹב, עָלֹה וָרֶדֶת / כִּמְרוּצַת הָעַכְבָּרִים אֲשֶׁר בַּמַּלְכֹּדֶת. / וְלֹא-חָשְׂכוּ נַפְשָׁם מְעָמָל וִיגִיעָה, / וַיַּעֲבִידוּ בְּפֶרֶךְ אֶת-בֵּית-הַבְּלִיעָה, / עַד-אֲשֶׁר-זָרְחוּ פְּנִינֵי זֵעָה עַל-הַקָּרַחַת, / וַיֵּאָנְחוּ מִשֶּׁפַע תַעֲנוּג וָנַחַת, / וַיִּהיו פֶה אֶחָד וְשָׂפָה אַחַת, / לֵאמֹר: כַּפְתּוֹר וַפֶרַח, כַּפְתּוֹר וַפָרַח! / לֹא-בָא כַבֹּשֶׂם הַזֶּה מִימֵי תָרַח!</p>
</blockquote>

<blockquote>
<p>וַיַרְא בֶּן-הַמֶּלֶךְ כִּי-עָרְבָה הַבִּרְיָה, / וַיִּלְבַּש עֹז וּגְבוּרָה כַּשִׁרְיָה, / וַיְעַר אֶל-פִּיו מִן-הָאָדֹם הָאָדֹם הָאִיטַלְקִי, / וַיִּקְרָא: כּוֹס-יְשׁוּעוֹת לְחַיֵּי אֲדוֹנִי וּמַלְכִּי! / הִנֵּה כִבְּדַנִי הַמֶּלֶךְ נֶגְדָּה-נָּא לְכָל-עָמּוֹ / וַיִּטְעַם מִפְּרִי אַרְצִי וְגַם רָצָה אֶת-טַעְמוֹ, / וְעַתָּה אוּלַי יִתְאַו הַמֶּלֶךְ גַּם לִרְאוֹתוֹ, / בָּצָל חַי וְתָמִים בְּמַלְבּוּשָׁיו כִּהְיוֹתוֹ, / יֵצֵא מִפִּיו דָּבָר וְצִוִּיתִי כְרֶגַע לְהָבִיא / מִן-הָאַמְתַּחַת אֲשֶר בִּמְזָוִי / מְלֹא הַטֶּנֶא מִפְּרִי-זְהָבִי; / כִּי חֵי-נַפְשְׁךָ, מַלְכִּי אָבִי! / אִם-לֹא כְטוּב טַעְמוֹ בַצָּלִי כֵּן נָאוֶה מַרְאֵהוּ, / וְאַתָּה אַךְ-תָּעִיף עֵינֶיךָ בּוֹ – וְתַחְמְדֵהוּ, / וְאִם לִבְּךָ טוֹב אֵלַי וַהֲרֵחוֹתוֹ מִנְחָה / מִיַּד-עַבְדְּךָ וּבִנְךָ, / מִנְחַת זִכָּרוֹן מִזִּמְרַת אַרְצִי וְטוּבָהּ, / וְהָיָה לְךָ לְמַאֲכָל וְזַרְעוֹ לִתְנוּבָה.</p>
</blockquote>

<blockquote>
<p>וַיֹּאמֶר הַמֶּלֶךְ: יוּבָא.
<br></p>
</blockquote>

<h2 id="ו">ו</h2>

<blockquote>
<p>אָז יְדַלֵּג הָעֶבֶד כְּעֹפֶר הָאַיָּלִים / לְהָבִיא בִדְבַר בֶּן-הַמֶּלֶךְ מִן-הַבְּצָלִים, / וַיָּרֶם מִן-הַצֵּידָה אֲשֶׁר בַּמְּזָוֶה / כָּל-בָּחוּר בַּבְּצָלִים וְכָל-נֶחְמָד וְנָאוֶה, / וַיִּתְּנֵם אֶל-טֶנֶא זָהָב וַיָּבֵא, / וַיִּשְׁטָחֵם עַל-הַמַּרְבַד שָׁטֹחַ / לְרַגְלֵי הַמֶּלֶךְ שַׁי רֵיחַ נִיחוֹחַ.</p>
</blockquote>

<blockquote>
<p>וְהַמֶּלֶךְ וּפַרְתְּמָיו רָאוּ אֶת-הַבְּצָלִים בִּמְעִילֵי זְהָבָם, / וַיִּשְׁתּוֹמְמוּ עַל-הַמַּרְאֶה וַיָּפָג לְבָבָם, / וַיָּרִימוּ אִישׁ בָּצָל וַיִּתְבּוֹנָנוּ, / וַיֹּאמְרוּ אִישׁ אֶל-אָחִיו: מָן הוּא? / כִּי מֵעוֹלָם לֹא-רָאוּ פְרִי-הָדָר כָּמֹהוּ / וְלֹא-יָדְעוּ מַה-הוּא, / וַיָּנִיעוּ רֹאשׁ וַיִּשְׁרְקוּ וַיִּתְמָהוּ.</p>
</blockquote>

<blockquote>
<p>וְשָׁם בְּתוֹךְ הַפַּרְתְּמִים יָשִׁישׁ אֶחָד הָיָה, / יָשִׁישׁ מֻמְחֶה וְחַכִּים וּבָקִי בְהַטָּיָה, / בִּטְנוֹ אוֹצָר בָּלוּם וּגְרוֹנוֹ קֶבֶר, / וַיִּקַּח בָּצָל וַיַּהַפְכֵהוּ מֵעֵבֶר אֶל-עֵבֶר, / וַיְמַשְּׁשֵהוּ וַיְמַעֲכֵהוּ כֹּה וָכֹה בְּכַפּוֹ, / וַיְרִיחֵהוּ אַחַת וּשְׁתַּיִם בְּאַפּוֹ, / אַחַת בִּנְחִירוֹ הַיְמָנִית וְאַחַת בִּנְחִירוֹ הַשְׂמָאלִית, / וַיִּבְחָנֵהוּ בְּחִינָה דַקָּה כִּבְחֹן אֶתְרוֹג אוֹ מַרְגָּלִית, / וַיְנַסֵּהוּ נִסָּיוֹן כָּפוּל וּמְשֻׁלָּשׁ, / בִּשְׁנֵי זוּגוֹת מִשְׁקָפַיִם וּבִשְׁפוֹפֶרֶת וּבְאֶגְרוֹף מְפֻלָּשׁ, / וַיְפַצְלֵהוּ פְּצָלוֹת פְּצָלוֹת, / וַיַּפְשִׁיטֵהוּ אֶת-כָּל-הַשְּׂמָלוֹת, / וְאַחַר לְקָקוֹ בִּקְצֵה-הַלָּשׁוֹן וַיֹּאמֶר בִּזְהִירוּת: / אָכֵן יֶשׁ-בּוֹ מִן-הַמְּרִירוּת שֶׁבַּחֲרִיפוּת וּמִן-הַחֲרִיפוּת שֶׁבַּמְּרִירוּת, / וּמִן-הָרֹךְ שֶׁבַּקְּשִׁי ומִן-הַקְּשִׁי שֶׁבָּרֹךְ, / וּמִן-הַתּוֹךְ שֶׁבַּקְּלִיפָּה וּמִן-הַקְּלִיפָּה שֶׁבַּתּוֹך, / וּמִזְגּוֹ לֹא-קַר וְלֹא-חַם וְלֹא-יָבֵשׁ וְלֹא-לַח, / וְעֵינוֹ אֵינֶנָּה כְּעֵין הַבְּדֹלַח, / וְרֵיחוֹ אֵינֶנוּ כְּרֵיחַ הֵקִּנָּמוֹן, / וְטַעְמוֹ לֹא כְטַעַם הַכַּמּוֹן, / וְיָצָא מִכְּלָל-צְנוֹן וְלֹא-בָא עַד-הָחֲזֶרֶת, / וְלֹא-נִמְצָא זִכְרוֹ בְּפִיטוּם הַקְּטֹרֶת, / וּלְפִי הַשְׁעָרָתִי, הַשְׁעָרַת מֻמְחֶה, / אֵין כָּמֹהוּ סְגֻלָּה יָפָה לְאִצְטוּמְכָא.</p>
</blockquote>

<blockquote>
<p>וַיֹּאמֶר בֶּן-הַמֶּלֶך אֶל-הַמֻּמְחֶה: / יְבָרֶכְךָ אֱלֹהִים בְּשָׁכְבְּךָ וּבְקוּמְךָ! / עַתָּה יָדַעְתִּי כִּי אֵין-כָּמוֹךָ חַכִּים / חוֹקֵר לְכָל-תַּכְלִית וּמֵבִין בְּעִנְיָנִים דָּקִּים, / רְאֵה, כָּל-דְּבָרֵיךָ נְכוֹחִים וּבְרוּרִים / וּמִשְׁפָּטְךָ עַל-הַבְּצָלִים מִשְׁפַּט הָאוּרִים. / כִּמְעַט עֵינְךָ רָאָתַם / וַתָּבֹא עַד-חֵקֶר תְכוּנָתָם, / וַתַּעֲמֹד בִּשְׁתֵי רַגְלַיִם עַל-סוֹדָם, / כִּי לְךָ עֵין לֹא אָדָם, / וּבָרוּךְ שֶׁחָלַק מְחָכְמָתוֹ לְבָשָׂר וָדָם!
<br></p>
</blockquote>

<h2 id="ז">ז</h2>

<blockquote>
<p>וּמֶלֶךְ הָאִי, יְּבָרֵךְ אֱלֹהִים פֹּעַל יָדָיו, / קִבֵּל אֶת-הַמִּנְחָה וַיְצַו עָלֶיהָ אֶת-עֲבָדָיו / לְשִׂימָהּ לְמִשְׁמֶרֶת בְּמִבְחַר הָאֲסָמִים / עִם-צְרוֹרוֹת הַמּוֹר וְרָאשֵׁי הַבְּשָׂמִים. / וּמִמָּחֳרַת הַיּוֹם קָרָא לְשִׁבְעִים חֲכָמָיו הַמְחֻכָּמִים, / וַיֹּאמֶר: אַתֶּם רְאִיתֶם אֱת-הַגְּמוּלָה, / אֲשֶׁר גָּמַל בֶּן-הַמֶּלֶךְ אֶת-אַרְצֵנוּ וּגְבוּלָהּ, / בְּהוֹסִיפוֹ פְרִי עַל-פִּרְיָהּ וּבְהַרְבּוֹתוֹ יְבוּלָהּ, / וְעַתָּה, דְּעוּ וּרְאוּ מַה-יֵּעָשֶׂה לוֹ יְקָר וּגְדֻלָּה, / וְשָׁמְעוּ הָאִיִּים וְיָדְעָה הָאָרֶץ כֻּלָּהּ, / כִּי אֵין-כְּמַלְכְּכֶם נֶאֱמָן לְשָׁלֵּם שְׂכַר פְּעֻלָּה.</p>
</blockquote>

<blockquote>
<p>וּזְקַן-הַחֲכָמִים, יוֹעֵץ פֶּלֶא כַּאֲחִיתֹפֶל, / מֹחוֹ יוֹרֶה כַחֵץ וְשִׂכְלוֹ בָרָק בְּמוֹ-אֹפֶל, / אֲשֶׁר לוֹ הַבֶּטֶן הַמְלֵאָה וְלוֹ הַקָּרַחַת, / מִהַר וַיַּנַּח אֶצְבַּע עַל-הַפַּדַּחַת, / וּכְהִתְבּוֹנְנוֹ כְמוֹ-רֶגַע וַיִּקְרָא פִתְאֹם בְּשִׂמְחָה:</p>
</blockquote>

<blockquote>
<p>&#8220;יְגַדֶּלְךָ אֱלֹהִים, אֲדוֹנִי הַמֶּלֶךְ, וִירוֹמִמְךָ! / אָנֹכִי טֶרֶם יָגַעְתִּי – וּרְאֵה זֶה מָצָאתִי, / אֵין-זֹאת כִּי אִם-הוֹפִיעַ אֱלֹהִים עַל-עֲצָתִי. / הִנֵּה הוֹאֵל הוֹאִיל בֶּן-הַמֶּלֶךְ הַצָּעִיר, נֵרוֹ יִזְרַח וְיָאִיר / כַּשֶּׁמֶשׁ בְּיוֹם בָּהִיר, / וַיַּגֵּשׁ מִתְּנוּבַת אַרְצוֹ וּמִפְּרִי-גַנּוֹ / פְּרִי הָדָר וְחָדָשׁ מְלֹא-טַנְאוֹ / מִנְחָה לַאדוֹנִי הַמֶּלֶךְ וּמַתָּת – / וּמְנַעְנוּהוּ מִכָּבוֹד וְלֹא-תֵחָשֶׁב-לָנוּ לְחַטָּאת? / כִּי-יָעַצְתִּי: יִשּׁקֶל-נָא לְבֶן-הַמֶּלֶךְ עַל-פִּי-פָּעֳלוֹ / אֲדַרְכְּמוֹנֵי זָהָב מְלֹא-הַטֶּנֶא כְּמִכְסַת פִּרְיוֹ וּמִשְׁקָלוֹ, / וְנָקַל זֹאת בְּעֵינַי – וְנָתַתָּ בְיָדוֹ אִגָּרֶת, / כִּי מְעַתָּה יִקָּרֵא לוֹ שֵׁם-כָּבוֹד וְתִפְאָרֶת, / לֵאמֹר: &#8216;הוֹד רוֹמְמוּתוֹ הָאַלּוּף בַּצְלוּת!&#8217; / וְהָיְתָה לוֹ בְּאַרְצוֹ לְעֵדָה וּלְהִתְנַצְּלוּת, / כִּי לֹא-שוֹטֵט לָרִיק וְלֹא-אָכַל לֶחֶם עַצְלוּת; / וּלְךָ תִּהְיֶה צְדָקָה, כִּי לֹא-שִׁלַּחְתָּ אוֹרַחֲךָ רֵיקָם, / אֶת-מְכַבְּדֶיךָ תְּכַבֵּד וְתָשִׁיב שִׁבְעָתַיִם אֶל-חֵיקָם. / זֹאת עֲצָתִי – וְאֱלֹהִים יְצַוֶּה-לְךָ שְׁלוֹמוֹ, / כִּי חָכָם אֲדוֹנִי הַמֶּלֶךְ כִּשְׁלֹמֹה, / וְאָנֹכִי מָה? הֲלֹא רַק פַּרְעֹש בֶּן-יוֹמוֹ, / מְלַחֵךְ עֲפַר נַעֲלֵי מַלְכִּי וְכַרְעֵי הֲדוֹמוֹ, / בָּרוּךְ וּמְבֹרָךְ שֵׁם כְּבוֹד הַמֶּלֶךְ מִמְּקוֹמוֹ.&#8221;</p>
</blockquote>

<blockquote>
<p>וַתִּיטַב בְּעֵינֵי הַמֶּלֶךְ הָעֵצָה, / וַיַּעֲשֶׂנָּה בְּלֵב שָׁלֵם וּבְנֶפֶשׁ חֲפֵצָה, / וַיִּתֵּן לְבֶן-הַמֶּלֶךְ אֶת-הַזָּהָב וְאֶת-הָאִגָּרֶת, / וְכָבוֹד גָּדוֹל עָשָׂה לוֹ וְתִפְאָרֶת, / וַיְשַׁלְּחֵהוּ עַד-הַגְּבוּל בְּתֻפִּים וּבִמְחוֹלוֹת, – / וְכָל-הָעָם רוֹאִים אֶת הַקּוֹלוֹת!
<br></p>
</blockquote>

<h2 id="ח">ח</h2>

<blockquote>
<p>וַיְהִי מִקֵּץ כַּךְ וְכַךְ יָמִים וְשָׁעוֹת וּרְגָעִים וְדַקִּים / (כִּי כֵן יִמְנוּ אֶת-עִתּוֹת בְּנֵי-הַמְּלָכִים הָעֲנֻגִּים וְהָרַכִּים / בְּצֵאתָם לְמַסְעֵיהֶם בַּמֶּרְחַקִּים) / וּבְכֵן וַיְהִי מִקֵּץ כַּךְ וְכַךְ עִתִּים לְצֵאתוֹ, / וּבֶן-הַמֶּלֶךְ שָׁב בִּתְרוּעָה לְבֵיתוֹ, / וְהוּא עָמוּס בְּחָכְמָה וּבִתְבוּנָה וּבְכָל-מַסָּה / כְּדֵי-עֶשְׂרִים צִמְדֵי בָקָר לְמַשּׂא, / וַיַּעַשׂ מִשְׁתֶּה וַיִּקְרָא לִבְנֵי-הַמְּלָכִים מִשּׁכֵנָיו, / וּבְשִׁבְתָּם עַל-גְּבִיעִים מְלֵאִים דַּם-עֵנָב, / סִפֵּר לָהֶם אֶת-כַּל-הַיְקָר אֲשֶׁר רָאוּ עֵינָיו / בְּאִיֵּי הַיָּם וּבְכָל-אַרְצוֹת מַסָּעָיו, / וְאֶת-כָּל-פָּרָשַׁת קוֹרוֹתָיו וּפְגָעָיו, / וְאֶת-כָּל-הַבְּאֵרוֹת אֲשֶׁר מֵהֶן שָׁאַב / מְלֹא דְלָיָיו חָכְמָה, אֲחוֹתוֹ אֲשֶׁר אָהַב, / וְאַחֲרוֹן אַחֲרוֹן – דְּבַר הַבְּצָלִים וְהַזָּהָב.</p>
</blockquote>

<blockquote>
<p>וּלְמַעַן דַּעַת כָּל-הָאוֹרְחִים הַנֶּחְמָדִים, / כִּי לֹא-מִלֵּא בֶן-הַמֶּלֶךְ פִּיו קָדִים, / וַיְצַו לְהָבִיא אֶת-שַׂק-הָאֲדַרְכְּמוֹנִים אֶל-הָאוּלָם, וַיִּשְׁטָחֵם עַל-הַשּׁלְחָן לְעֵינֵי הַקְּרוּאִים כֻּלָּם / וַיְמַשּׁשׁוּם הַקְּרוּאִים וַיַּאֲזִינוּ לְצִלְצוּלָם, / אַחֲרֵי-כֵן קָרְאוּ וַיִשְׁנוּ אֶת-כְּתָב-הָעֵדוּת, / (וְאִם מֵרֹב סְבֹא, לְשׁוֹנָם הִתְנַהֲלָה קְצָת בִּכְבֵדוּת) / וַיִּרְאוּ כִּי אַכֵן עָשָׂה בֶן-הַמֶּלֶךְ גְדוֹלוֹת, / וַיָּרִיעוּ לְעֻמָּתוֹ בְּקוֹלֵי-קוֹלוֹת: / &#8220;יְחִי אַלּוּף בַּצְלוּת, כָּבוֹד וְהוֹד לוֹ! / הַלְלוּהוּ בִגְבוּרוֹתָיו, הַלְלוּהוּ כְּרֹב גָּדְלוֹ!&#8221;</p>
</blockquote>

<blockquote>
<p>וְשָׁם בְּתוֹך הַקְּרוּאִים בְּמִשְׁתֵּה הַיַּיִן / בֶּן אַחַד הַמְּלָכִים כָּמֹהוּ כְאַיִן, / כִּמְעַט לֹא-יֵרָאֶה לְעַיִן, / לֹא תֹאַר לוֹ וְלֹא הָדָר, אַבְרֵךְ דַּל וְצָנוּם / אֲבָל לִבּוֹ עֵר וְשִׂכְלוֹ לֹא-יָנוּם, / וּכְשָׁמְעוֹ דְּבַר-הַבְּצָלִים לֹא-מָצָא עוֹד מָנוֹחַ, / כִּי-נִתְקְעוּ הַדְּבָרִים בְּלִבּוֹ כְּמַסְמֵר בַּמֹּחַ, / וּכְכֹל אֲשֶׂר-הָגָה בָם כֵּן הִתְאוֹשֵׁשׁ וַיֹּאמֶר: / הִנֵּה הֵבִיא זֶה בִבְצָלָיו זָהָב כַּחֹמֶר, / וְלָמָּה לֹא-אֶעֱשֶׂה גַּם-אֲנִי כָּמֹהוּ? / הָבָה אֲנַסֶּה דָבָר – אוּלַי אוּכַל עֲשׂהוּ!</p>
</blockquote>

<blockquote>
<p>וַיַּעַשׂ בַּסֵּתֶר וַיִּשְׁלַח מַלְאָכִים חֶרֶשׁ, לַחְקֹר בְּאִי-הַפְּלָאִים כָּל-דָּבָר עַד-שֹׁרֶשׁ. / וּמִקֵּץ יָמִים רַבִּים אַחֲרֵי הִתְמַהְמְהָם, / שָׁבוּ הַמַּלְאָכִים אֶל-אַרְצָם וְאֶל-עַמָּם, / וּבְפִיהֵם לְבֶן-הַמֶּלֶךְ בְּשֹרַת נִחוּמִים / לֵאמֹר: &#8220;בָּאנוּ אֶל-הָאִי – וְהִנֵּה אֵין-בּוֹ שוּמִים!&#8221;</p>
</blockquote>

<blockquote>
<p>וַיִּשְׁמַע בֶּן-הַמֶּלֶךְ וְלֹא הִגִּיד לְאָבִיו וּלְאִמוֹ / וַיֵּצֵא אֶל-הָאִי וּמְתֶי-סוֹדוֹ עִמּוֹ.
<br></p>
</blockquote>

<h2 id="ט">ט</h2>

<blockquote>
<p>וַיְהִי, וַיְהִי, וַיְהִי / כְּבוֹא בֶן-הַמֶּלֶךְ אֶל-הָאִי –</p>
</blockquote>

<blockquote>
<p>פֹּה יִקְרָא הַקּוֹרֵא אֶת הַכָּתוּב בְּבֶן-הַמֶּלֶךְ הַרִאשׁוֹן, / וְהַמְחַבֵּר, יִצְּרֵהוּ אֵל כְּאִישׁוֹן, / וְיֵט אֵלָיו שָׁלוֹם כִּנְהַר פִּישׁוֹן, / יֵלֶךְ-לוֹ לְפִי-שָׁעָה לִישׁוֹן, / כִּי מַה-יִּתְרוֹן בְּמִשְׁנֵה דְבָרִים וּבְכֵפֶל לָשׁוֹן? / סוֹף דָּבָר, גַּם לְבֶן-מֶלֶךְ זֶה, יַאֲרִיך אֱלֹהִים שָׁנָיו, / נַעֲשָׂה כַכָּבוֹד אֲשֶׁר-נַעֲשָׂה לְשֶׁלְּפָנָיו, / וַיְקַבְּלוּ אַנְשֵׁי-הָאִי בִּתְרוּעָה גְדוֹלָה אֶת-פָּנָיו, / וּמִשְׁתֶּה עָרְכוּ לוֹ בְּאַרְמוֹן הַמֶּלֶךְ הַנֶּהְדָּר, / הַכֹּל כַּאֲשֶׁר לַכֹּל, דָּבָר לֹא-נֶעְדָּר.</p>
</blockquote>

<blockquote>
<p>וַיְהִי אַחֲרֵי אָכֹל וְאַחֲרֵי שָׁתֹה, / וּמֶלֶךְ הָאִי וְאוֹרְחוֹ וְכָל-עֲדָתוֹ / יוֹשְׁבִים יַחַד שֶׁבֶת נַחַת בִּמְסִבָּם, / מְשִׂיחִים נְעִימוֹת וּמְטִיבֵים לִבָּם / כְּמִשְׁפַּט הַמְּלָכִים אַחֲרֵי-הַסְּעֻדָּה וּכְדַרְכָּם: / גּוֹמְעִים תְּמַד צוֹנֵן עַל-צַפִּיחִיּוֹת בְּכַרְכֹּם, / מְפַצְּחִים בָּטְנִים וְלוֹעֲסִים גְּרוֹגָרוֹת וְצִימּוּקִים, / וְעוֹד כָּאֵלֶּה זְנֵי מֶרְקָחִים וְתַפְנוּקִים, / וּבְפִיהֶם תְּקוּעִים קְנֵי-מִקְטָרוֹת אֲרֻכִּים, / וַעֲתַר עֲנַן-הַקְּטֹרֶת עוֹלֶה וּמְתַמֵּר, / מִסְתַּלְסֵל בְּהָדָר לְקוֹל מְנַגֵּן וּמְזַמֵּר – / וַיִּשְׁאַל הַמֶּלֶךְ אֶת-אוֹרְחוֹ בְּחֵן וּבִידִידֹת:</p>
</blockquote>

<blockquote>
<p>&#8220;הֶעָרְבוּ לְךָ מַטְעַמֵּי הַמֶּלֶךְ, בֶּן-חֲמֻדוֹת?&#8221;</p>
</blockquote>

<blockquote>
<p>ויַּעַן בֶּן-הַמֶּלֶךְ בְּהִשְׁתַּחֲוָיוֹת וּבְקִדּוֹת:</p>
</blockquote>

<blockquote>
<p>&#8220;יָרוּם כְּבוֹד-הַמֶּלֶךְ עַד-שָׁמַיִם לָרוּם! / כְּלוּם חָסֵר שֻלְחַן הַמֶּלֶךְ מְאוּם? / כֻּלוֹ נָעִים וְעָרֵב אֵין בּוֹ פְּחֶתֶת וָמוּם, / וְאוּלָם לְפִי עֲנִיּוּת דַּעְתִּי הֻמְ&#8230; הֻמְ&#8230;&#8221;</p>
</blockquote>

<blockquote>
<p>&#8220;מָה אָמַרְתָּ?&#8221; – שָׁאַל הַמֶּלֶךְ וַיְהִי כְמֵקִיץ פִּתְאֹם מִנּוּם.</p>
</blockquote>

<blockquote>
<p>וַיַּעַן בֶּן-הַמֶּלֶךְ, וּפָנָיו הִשְׁתַּנּוּ כִּכְרוּם:</p>
</blockquote>

<blockquote>
<p>&#8220;אֲנִי? – לֹא-אָמַרְתִּי כְלוּם! / וְכִי מִי-אֲנִי כִּי-אֲדַבֵּר וְאֶנְאַם נְאֻם? / לֹא-אָמַרְתִּי כִּי-אִם לוּ-הוֹאִיל הַטַּבָּח שׂוּם / בְּתוֹךְ הַצָּלִי הַנִּפְלָא מְעַט שׁוּם, / כִּי עַתָּה נָדַף רֵיחוֹ מְלֹא כָל-הַיְּקוּם&#8230;&#8221;</p>
</blockquote>

<blockquote>
<p>וַיִּתְמַהּ הַמֶּלֶךְ: &#8220;אֵיך אָמַרְתָּ? שׁוּם?&#8221;</p>
</blockquote>

<blockquote>
<p>וְגַם הַשּׂרִים שָׁמְעוּ וְלֹא הֵבִינוּ מְאוּם, / כִּי מְעוֹלָם לֹא-רָאוּ שׁוּמִים וְלֹא יָדְעוּ טַעְמָם, / לֹא שֵׁם לַשּׁוּם וְלֹא זֵכֶר לוֹ בְּאַרְצָם וּבְעַמָּם. / וַיַּרְא בֶּן-הַמֶּלֶךְ, כִּי לַשּׁוְא יַשְׁחִית דְּבָרָיו / בְּאָזְנֵי הַמֶּלֶךְ וּבְאָזְנֵי שָׂרָיו, / וַיָּרֶץ אֶת-עֲבָדָיו אֶל-הַמְּזָוֶה, / וַיָּבִיאוּ מְלֹא-תַרְמִיל מִן-הַבֹּשֶׂם הַנָּאוֶה, / רָאשֵׁי שׁוּמִים נָאִים וּמֻבְחָרִים, / וַיִּשְׁפְּכוּם כְּרִי אֶחָד לִפְנֵי הַמֶּלֶךְ וְהַשּׂרִים.</p>
</blockquote>

<blockquote>
<p>וְהַמְסֻבִּים מְמַשּׁשִׁים אֶת-הַשּׁוּם וּמִשְׁתָּאִים, / וְקוֹרְאִים: &#8220;פִּלְאֵי-פְלָאִים פִּלְאֵי-פְלָאִים! / רְאוּ שׁוֹקוֹ, רְאוּ בִטְנוֹ, רְאוּ זְקָנוֹ וּשְׂפָמוֹ! / בָּרוּךְ שְׁכָּכָה-לּוֹ בְעוֹלָמוֹ!&#8221;</p>
</blockquote>

<blockquote>
<p>וְהַמֶּלֶךְ נָתַן עֵינוֹ בִּגְדָל הַחַרְטֻמִּים, הוּא חֲכַם הָרָזִים וַעֲרוּם-הָעֲרוּמִים, / אֲשֶׁר לוֹ הַחֹטֶם הַמְיֻבָּל, הַמַּצְמִיחַ גַּרְגְּרִים אֲדֻמִּים, / וְכָל-מִשְׁפְּטֵי-פִיו כְּמִשְׁפַּט הָאוּרִים וְהַתֻּמִּים. / וַיָּרֶם הָאַשּׁף תְרוּמָה מִכְּרִי הַשּׁוּמִים, / קֶלַח נָאֶה וּמְשֻׁבָּח מְלֵא זָקָן וָכֶרֶס, / וַיַּנִּיחֵהוּ עַל-פִּסַּת יָדוֹ כְּהַשְׁכֵּב תִּינוֹק בָּעֶרֶשׂ, / וַיִּבְדֹּק אֶת-הַקֶּלַח בָּדֹק וְשָׁנֹה, / מַשְׁמֵשׁ בְּרֹאשׁוֹ וּפַשְׁפֵּשׁ בִּזְקָנוֹ, / וּבָחֹן שִׁבְעָתַיִם יְרֵכוֹ, בִּטְנוֹ וְקָנוֹ; / וַתִּמְעַט בְּעֵינָיו כָּל-הַבְּחִינָה אֲשֶׁר בְּחָנוֹ, / וַיְפָרְדֶנּוּ גַּם-פָּרֵד לִפְרֻדוֹתָיו, / וּבְקַחְתּוֹ צֵלָע אַחַת מִצַּלְעוֹתָיו, / וַיִּקְרַע מְעָלֶיהָ בְּצִפֹּרֶן אֲגֻדָּלוֹ אֶת-גִּלְדָּהּ, / וַיַּפְשִׁיטֶנָּה עֲרֻמָּה כְּיוֹם הִוָּלְדָהּ, / מַחְשׂף הַלָּבָן וְעָרוֹת בְּשָׂרָהּ, / וַתִּגָּל הַצֵּלָע בְּכָל-זָהֳרָהּ, / יְחִידָה, תַּמָּה, נְקִיָּה וּבָרָה, / וְעֵינָהּ כְּעֵין הַפְּנִינָה הַיְקָרָה, / אוֹ כַשֵׁן הַתְּמִימָה בְּשִׂפְתֵי הָעֵז וְהַפָּרָה; / וַיְהִי אַךְ-עָלָה רֵיחַ נִיחוֹחָהּ בְּאַף הָאַשּׁף, / וַיְבַהֵל זֶה לִנְחִירָיו שַׁחַק טַבַּק וַיִּשְׁאָף, / מָנָה יָפָה, מָנָה אַחַת אַפָּיִם, / מִזֶּה וּמִזֶּה, מְלֹא שְׁתֵּי-הַנְּחִירָיִם, / וַיִּתְעַטֵשׁ וַתָּאֹרְנָה עֵינָיו וַיֹּאמֶר לֵאמֹר:</p>
</blockquote>

<blockquote>
<p>&#8220;הַנּוֹתֵן תְּשׁוּעָה לַמְּלָכִים הוּא יִשְׁמֹר / אֶת-אֲדוֹנִי וּמַלְכִּי וִינַשּׂאֵהוּ כְּהַר-הַמּוֹר, / וְהָיָה רֵיחוֹ כַלְּבָנוֹן וּכְמָר-דְרוֹר, / וּמִי אֲנִי, חֲמוֹר בֶּן-חֲמוֹר, / רֻם זֻלּוּת וְשַׁבְּלוּל תֶּמֶס יֵלֶךְ, / כִּי-אָבֹא לָדוּן לִפְנֵי הַמֶּלֶךְ? / וְאוּלָם אַחֲרֵי דַקּוּת הָעִיוּן וְהַבְּחִינָה, / רְאֵה זֶה הֶעֱלֵיתִי בִּמְצוּדַת הַבִּינָה, / כִּי הַפְּרִי הַמְיֻחָשׂ הַזֶּה, עַל-פִּי סִמָּנִים לָרֹב, / אָח קָטֹן הוּא לַבָּצָל אוֹ שְׁאֵרוֹ הַקָּרוֹב, כִּי כֵן יִלְבַּשׁ גַּם-הַפְּרִי הַזֶּה מְעִילִים, / כְּמִשְׁפַּט הַבָּצָל, בֶּן-הַמְּלָכִים וְהָאֲצִילִים: / וְאִם הִמְעִיט-לוֹ אֱלֹהִים מֵאָחִיו הַבְּכוֹר בְּגָדִים וּגְלָדִים, / הֶעְדִּיפוֹ עָלָיו בְּיֶתֶר הַסְּגֻלּוֹת וְהַחֲסָדִים; / כִּי תַחַת הַקְּלִפּוֹת הִרְבָּה לוֹ &#8220;תּוֹךְ&#8221; / וַיִּתֵּן לִלְבָבוֹ צַחְצָחוּת וָזֹךְ, / וְהוֹד וְהָדָר שִׁוָּה עָלָיו, / בְּתִתּוֹ לוֹ בָּשָׂר צַח כְּחָלָב, / וַיַּעַטְרֵהוּ לְתִפְאֶרֶת בְּלֹרִית וּזְקַנְקַן; / וְאִם לֹא הָדוּר הוּא בִלְבוּשָׁיו – אַל-תִּסְתַּכֵּל בַּקַּנְקַן; / הָאָדָם יִרְאֶה לָעֵינַיִם – לֹא כֵן אֱלֹהִים: / יֵשׁ מְלֻכְלָךְ מִבְּחוּץ וְנָאֶה מִבִּפְנִים; / גַּם-אֲנִי חָטְמִי יַגֶּד-לִי, וְהוּא מְנֻסֶּה וּבָקִי, / כִּי חָרִיף זֶה הַקָּטֹן מֵאָחִיו הַגֵּא וְהַנָּקִי. / סוֹף דָּבָר, שְׁנֵי אַחִים הֵם גַּם בִּפְרִידָתָם, / וְאִם לֹא רְאִי זֶה כִּרְאִי זֶה – אַחַת דָּתָם, / הַצַּד הַשּׁוֶה בִּשְנֵיהֶם – צַחֲנָתָם, / אֶת אֲשֶׁר-בָּחַנְתִּי וְחָקַרְתִּי וְלָמַדְתִּי, / אוֹתָהּ מְאֲדוֹנִי הַמֶּלֶךְ לֹא-כִחַדְתִּי, / וַאֲנִי כַּאֲשֶׁר עָבַדְתִּי אֶת-מַלְכִּי בֶאֱמוּנָה עָבָדְתִּי.&#8221;
<br></p>
</blockquote>

<h2 id="י">י</h2>

<blockquote>
<p>וּדְבַר-הַמֶּלֶךְ נַעֲשָׂה מְהֵרָה, / וַיָּכִינוּ לְמָחָר אֶת-הַכֵּרָה, / וַיְנַסּוּ אֶת-הַשּׁוּם בִּצְלִי-הַקְּדֵרָה, / וְהִנֵּה אֱמֶת נָכוֹן דְּבַר בֶּן-הַמֶּלֶךְ הָאוֹרֵחַ: / לֹא-בָא כַבֹּשֶׂם הַזֶּה לְטַעַם וּלְרֵיחַ, / וּבֶאֱכֹל הַמֶּלֶךְ מִן-הַצָּלִי הַמְתֻבָּל בְּשׁוּמִים, / וַתִּפְרַחְנָה עַצְמוֹתָיו, וַיְהִי כְאִילוּ מָלְאוּ עֲלוּמִים, / וְגַם גַּרְגְּרֵי-הַשּׁנִי בְּאַף גְּדָל-הַחַרְטֻמִּים, / צָהֲלוּ מִדֶּשֶׁן וַיִּהְיוּ אֲדֻמִּים אֲדֻמִּים / וְעֵינָם כְּעֵין-אֶשְׁכּׁל הָאַלְגֻּמִּים / (וּכְבָר בְּדִבְרֵי חַכְמֵי קְדוּמִים / בִּכְתָב-אֱמֶת מְפֹרָשׁ רָשׁוּם: / עֲשָׂרָה דְבָרִים נֶאֶמְרוּ בַשּׁוּם: מַצְהִיל הַפָּנִים וּמֵאִיר הָעֵינָיִם / וְהוֹרֵג אֶת-הַכִּינִּים בִּבְנֵי-מֵעָיִם, / וְגוֹמֵר וְגוֹמֵר וְגוֹמֵר אַחַת לְאַחַת, / עַיֵּן בְּדִבְרֵיהֶם וְתִמְצָא נָחַת).</p>
</blockquote>

<blockquote>
<p>וְלֹא אֵחַר הַמֶּלֶךְ מַעֲשֵׂהוּ גַּם-הַפָּעַם, / וְכָל-שָׂרָיו וְיוֹעֲצָיו שִׁבְעִים זְקֵנִים מְשִׁיבֵי טַעַם / נִכְנְסוּ בִדְבַר-מֶלֶךְ בּוֹ בַלַּיְלָה / לִישִׁיבָה גְדוֹלָה, לִישִׁיבָה שֶל-מַעְלָה, / לְהִוָּעֵץ מַה-יְּקָר וּגְדֻלָּה וְשִׁילּוּמִים / יִנָּתְנוּ לְבֶן-הַמֶּלֶךְ אִישׁ-הַשּׁוּמִים, / חֵלֶף הַפְּרִי הַנִּפְלָא אֲשֶׁר הֵבִיא בִגְבוּלָם, / לְבָרֵךְ-בּוֹ אַדְמָתָם וּלְהַעֲשִׁיר יְבוּלָם, / וְיָדְעוּ הָעַמִּים וְהַלְּשׁוֹנוֹת כֻּלָּם, / כִּי פֹעַל אָדָם – יְשֻׁלָּם.</p>
</blockquote>

<blockquote>
<p>וַיֵּשְׁבוּ הַזְּקֵנִים שֶׁבֶת דּוֹגֶרֶת עַל-בֵּיצָה, / וַיַּעֲמִיקוּ חֵקֶר וַיְבַקְשׁוּ עֵצָה, / וַיַּחֲלִיקוּ זָקָן מְהֻדָּר וּמְגֻדָּל, / וַיִּקְמְטוּ מֵצַח וַיַּחְתְּרוּ בָאֲגֻדָּל, / לָדַעַת מַה-דְּבַר-הַסְּגֻלָּה מִכָּל-סְגֻלָּה, / הָרָאוּי לְבֶן-הַמֶּלֶךְ לִהְיוֹת לוֹ גְמוּלָה, / וַאֲשֶׁר בְּלִי-צֵל-סָפֵק וּסְפֶק-סָפֵק / חֵפֶץ לִבּוֹ יַשְׁלִים וּרְצוֹנוֹ יָפֵק, / וַאֲשֶׁר יָאְדִּיר גַּם-כְּבוֹד-הַמֶּלֶךְ וְהָעָם / מִנָּהָר וְעַד-נָהָר וּמִיָּם וְעַד-יָם.</p>
</blockquote>

<blockquote>
<p>עוֹד הַזְּקֵנִים אוֹבְדֵי עֵצוֹת וְעֶשְׁתּוֹנוֹת, / וּזְקַן הַחַרְטֻמִּים הִתְעוֹרֵר כְּמֵקִיץ מִשּׁנוֹת, / וַיֹּאמֵר: רַבּוֹתַי, מָה הַהִתְעַשּׁתוּת וּמָה הַשּׁטוּת? / וּמָה הָעֶשְׁתּוֹנוֹת וּמָה הָעַשְׁתּוּת? / הַדָּבָר פָּשׁוּט בְּתַכְלִית הַפַּשְׁטוּת! / הִנֵה אִתָּנוּ פֹּה בָאִי דְּבַר-סְגֻלָּה, / אֵין-כָּמֹהוּ לִיקָר בְּתֵבֵל כֻּלָּה, – / הָבָה, נְשִׁיבֶנוּ מִנְחָה חֵלֶף הַשּׁוּם וְנִנָּצֵל! / הֲטֶרֶם תֵּדְעוּ מַה-הוּא? –</p>
</blockquote>

<blockquote>
<p>הֲלֹא הוּא הַבָּצָל!</p>
</blockquote>

<blockquote>
<p>הַדָּבָר יָצָא מִפִּי הַחַרְטֹם – וְהַזְּקֵנִים כַּף מוֹחֲאִים: / שְׂפָתַיִם יִשּׁק מֵשִׁיב דְּבָרִים נְכֹחִים!
<br></p>
</blockquote>

<h2 id="יא">יא</h2>

<blockquote>
<p>וַיְהִי בַיּוֹם הַשּׁלִישִׁי וַיֶּהֶמוּ הַפַּעֲמוֹנִים, / וְכָל-אַנְשֵׁי-הָאִי הֲמוֹנִים הֲמוֹנִים, / מִתּוֹמֵךְ הַמַּטְאֲטֵא וְעַד-תּוֹמֵךְ הַפֶּלֶךְ, / נִדְחֲפוּ הַחוּצָה בִּדְבַר שַׂר חֲצִי-הַפֶּלֶךְ, / לַעֲשׂוֹת כָּבוֹד וִיקָר לְבֶן-הַמֶּלֶךְ / וּלְשַׁלְּחוֹ מִן-הָאִי, עֵקֶב כָּל-הַגְּדוֹלוֹת, / בְּרַעַם תֻּפִּים וּבְסַעֲרַת מְחוֹלוֹת. / וַתַּעֲבֹר הָעֲבָרָה, וְכָל-הַקִּרְיָה הוֹמָה: / הָעָם מִזֶּה וּמִזֶּה נֶעֱרַם כְּחוֹמָה, / וּבֶן-הַמֶּלֶךְ – לְפָנָיו תִּשְׁתַּחֲוֶה כָל-קוֹמָה – / רוֹכֵב בַּתָּוֶךְ עַל-אֲתוֹנוֹ הַצְּחוֹרָה רוֹמָה, / וּמִסָּבִיב לוֹ שִׁבְעִים פַּחוֹת וּסְגָנִים / רוֹכְבִים עַל-שִׁבְעִים רְכָשִׁים וַאֲחַשְׁתְּרָנִים, / וּבְרֹאשׁ הַתַּהֲלוּכָה בִכְרָה נָאוָה וְקַלָּה / צוֹעֶדֶת מַעֲדַנּוֹת מְקֻשּׁטֶת כְּכַלָּה, / מוּבֶלֶת לְאִיטָּהּ, נְהוּגָה בְאַפְסָר / בְּיַד-אֲחַשְׁדַּרְפָּן אוֹ בְיַד-טַפְסָר, / נוֹשֵׂאת בְּהָדָר מַשְׂאַת הַסְּגֻלָּה, מִנְחַת הַמֶּלֶךְ לַחֲתַן-הַכָּבוֹד וְהַגְּדֻלָּה: / אַמְתַּחַת מֶשִׁי יְקָרָה בַּהֲדָרָהּ כְּלוּלָה, / רְקוּמָה זָהָב וּמְלֵאָה בְצָלִים כֻּלָּהּ, / מִדָּה כְּנֶגֶד מִדָּה, אֵיפָה שְׁלֵמָה וּשְׁקוּלָה; / וּמְגִלַּת-קְלָף, הִיא אִגֶּרֶת הַתְּעוּדָה, / חֲתוּמָה בְּטַבַּעַת הַמֶּלֶךְ וּבְאוֹתִיּוֹת זָהָב רְפוּדָה, / אֶל-הַאַמְתַּחַת בִּפְתִיל תְּכֵלֶת צְמוּדָה, / וְעָלֶיהָ בִּכְתָב אָמָּן מְזֻיָּן וּמְתֻיָּג רָשׁוּם: / אוֹת-כָּבוֹד וִיקָר לְאַלּוּף שׁוּם! – / וְהַכָּרוֹזִים עוֹבְרִים בָּעָם עָבֹר וְקָרוֹא: / כָּכָה יֵעָשֶׂה לָאִיש אֲשֶׁר הַמֶּלֶךְ חָפֵץ בִּיקָרוֹ! / וְכָל-הָעָם מִקְּטַנָּם וְעַד-גְּדוֹלָם / מְרִיעִים לְעֻמַּת בֶּן-הַמֶּלֶךְ בְּקוֹלָם: / &#8220;יְחִי בֶן-הַמֶּלֶךְ אַלּוּף-שׁוּם לְעוֹלָם! / צֵאתְךָ לְחַיִּים טוֹבִים וּלְשָׁלוֹם!&#8221; – / וְהַפַּעֲמוֹנִים עוֹדָם הוֹמִים הָמֹה וְהָלֹם, / וּמֵרָאשֵׁי הַמִּגְדָּלִים מְנַפְנְפִים הַדְּגָלִים, / וּגְבִירוֹת מֵרָאשֵׁי טִירוֹת מַמְטִירוֹת בְּצָלִים, / וּבְרֹאשָׁן כְּלִילֵי-פְאֵר: מִקְלְעוֹת בְּצַלְצַלִים, – / וְהַתֻּפִּים מַרְעִימִים וְהַצֶּלְצְלִים מְצַלְצְלִים.
<br></p>
</blockquote>

<h2 id="יב">יב</h2>

<blockquote>
<p>וּבֶן-הַמֶּלֶךְ שָׁב אֶל-בֵּיתוֹ – וּבְיָדוֹ טוּבוֹ, / וְלֹא-יָדַע אִישׁ בְּצֵאתוֹ וּבְשׁוּבוֹ, / כִּי מֵאָז שָׁב מִדַּרְכּוֹ שַׂךְ בַּעֲדוֹ, / וַיִּלְבַּשׁ דְּמָמָה וָעֹצֶב כְּמַדּוֹ, / וְלֹא-גִלָּה לְאִישׁ בָּעוֹלָם סוֹדוֹ, / זוּלָתִי לְכוֹתֵב הַדְּבָרִים הָאֵלֶּה לְבַדּוֹ.
<br><br />
[לדף הראשי של פרויקט בן-יהודה](....)</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/1231">https://bybe.benyehuda.org/read/1231</a></div></body></html>