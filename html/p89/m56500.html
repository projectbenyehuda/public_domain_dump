<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִיתָתוֹ וּקְבוּרָתוֹ שֶׁל יַעֲקֹב</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>קי</strong> &#8220;וַיִּקְרָא יַעֲקֹב אֶל בָּנָיו וַיֹּאמֶר
הֵאָסְפוּ וְאַגִּידָה לָכֶם אֵת אֲשֶׁר יִקְרָא אֶתְכֶם בְּאַחֲרִית
הַיָּמִים&#8221; (בראשית מט, א) – בִּקֵּשׁ יַעֲקֹב לְגַלּוֹת לְבָנָיו קֵץ
הַיָּמִין וְנִסְתַּלְּקָה מִמֶּנּוּ שְׁכִינָה. אָמַר: &quot;שֶׁמָּא, חָס
וְשָׁלוֹם, יֵשׁ בְּמִטָּתִי פְּסוּל, כְּאַבְרָהָם אֲבִי אַבָּא,
שֶׁיָּצָא מִמֶּנּוּ יִשְׁמָעֵאל, וּכְיִצְחָק אָבִי, שֶׁיָּצָא מִמֶּנּוּ
עֵשָׂו. אָמְרוּ לוֹ בָּנָיו: &#8220;שְׁמַע יִשְׂרָאֵל ה' אֱלֹהֵינוּ ה' אֶחָד&#8221;
(דברים ו, ד) – אָמְרוּ: כְּשֵׁם שֶׁאֵין בְּלִבְּךָ אֶלָּא אֶחָד, כָּךְ
אֵין בְּלִבֵּנוּ אֶלָּא אֶחָד. בְּאוֹתָהּ שָׁעָה פָּתַח יַעֲקֹב אָבִינוּ
וְאָמַר: &#8220;בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד&#8221;.</p>

<p>אָמְרוּ בְּשֵׁם רַ' שְׁמוּאֵל: זֶהוּ שֶׁיִּשְׂרָאֵל
מַשְׁכִּימִים וּמַעֲרִיבִים בְּכָל יוֹם וְאוֹמְרִים: שְׁמַע יִשְׂרָאֵל
אָבִינוּ מִמְּעָרַת הַמַּכְפֵּלָה! אוֹתוֹ דָּבָר שֶׁצִּוִּיתָנוּ עֲדַיִן
הוּא נוֹהֵג בָּנוּ: &#8220;ה' אֱלֹהֵינוּ ה' אֶחָד&#8221;! (פסחים נו ע&#8220;א; בר&#8221;ר צח,
ג).</p>
</blockquote>

<blockquote>
<br />
</blockquote>

<p>קֵץ הַיָּמִין – מועד ימות המשיח (דניאל יב, יג).</p>

<p>נִסְתַּלְּקָה מִמֶּנּוּ שְׁכִינָה – כדי שלא יגלה סוד זה.</p>

<p>יֵשׁ בְּמִטָּתִי פְּסוּל – יש בין צאצאי מישהו פגום.</p>

<p>&#8220;שְׁמַע יִשְׂרָאֵל&#8221; – הפסוק נדרש כפנייה אל יעקב־ישראל.</p>

<p>אֶלָּא אֶחָד – הקב&quot;ה.</p>

<p>מַשְׁכִּימִים וּמַעֲרִיבִים – קריאת שמע שנאמרת פעמיים ביום, בשחרית ובערבית.</p>

<p>*</p>

<blockquote>
<br />
</blockquote>

<blockquote>
<p><strong>קיא</strong> &#8220;וַיָּבֹאוּ עַד גֹּרֶן הָאָטָד&#8221; (בראשית נ, י) –
וְכִי גֹּרֶן יֵשׁ לוֹ לְאָטָד? אָמַר רַ' אַבָּהוּ: מְלַמֵּד
שֶׁהִקִּיפוּהוּ כְּתָרִים לַאֲרוֹנוֹ שֶׁל יַעֲקֹב כְּגֹרֶן זֶה
שֶׁמַּקִּיפִים לוֹ אָטָד, שֶׁבָּאוּ בְּנֵי עֵשָׂו וּבְנֵי יִשְׁמָעֵאל
וּבְנֵי קְטוּרָה. תְּנָא: כֻּלָּם לְמִלְחָמָה בָּאוּ – כֵּיוָן שֶׁרָאוּ
כִּתְרוֹ שֶׁל יוֹסֵף תָּלוּי בַּאֲרוֹנוֹ שֶׁל יַעֲקֹב, נָטְלוּ כֻּלָּם
כִּתְרֵיהֶם וּתְלָאוּם בַּאֲרוֹנוֹ שֶׁל יַעֲקֹב. תְּנָא: שְׁלֹשִׁים
וְשִׁשָּׁה כְּתָרִים נִתְלוּ בַּאֲרוֹנוֹ שֶׁל יַעֲקֹב.</p>

<p>כֵּיוָן שֶׁהִגִּיעוּ לִמְעָרַת הַמַּכְפֵּלָה בָּא עֵשָׂו
וְעִכֵּב. אָמַר לָהֶם: מְעָרָה זוֹ מָקוֹם לְאַרְבָּעָה זוּגוֹת יֵשׁ
בָּהּ; יַעֲקֹב קָבַר אֶת לֵאָה בְּשֶׁלּוֹ, וְזֶה שֶׁנִּשְׁאַר שֶׁלִּי
הוּא. אָמְרוּ לוֹ: מְכַרְתּוֹ. אָמַר לָהֶם: אִם מָכַרְתִי בְּכוֹרָתִי –
חֵלֶק פָּשׁוּט כְּלוּם מָכַרְתִּי? אָמְרוּ לוֹ: הֵן. אָמַר לָהֶם:
הַרְאוּנִי שְׁטָר מְכִירָה. אָמְרוּ לוֹ: הַשְּׁטָר בְּאֶרֶץ מִצְרַיִם
הוּא, – וּמִי יֵלֵךְ? – יֵלֵךְ נַפְתָּלִי, שֶׁהוּא קַל כְּאַיָּלָה.
הָיָה שָׁם חוּשִׁים בֶּן דָּן שֶׁאָזְנָיו כְּבֵדוֹת, אָמַר לָהֶם: מָה
זֶה? אָמְרוּ לוֹ: זֶה מְעַכֵּב עַד שֶׁיַּחֲזֹר נַפְתָּלִי מִמִּצְרַיִם.
אָמַר לָהֶם חוּשִׁים: וְעַד שֶׁיַּחֲזֹר נַפְתָּלִי מִמִּצְרַיִם – יְהֵא
אֲבִי אַבָּא מֻטָּל בְּבִזָּיוֹן? נָטַל מַקֵּל וְהִכָּה עַל רֹאשׁוֹ שֶׁל
עֵשָׂו, נָשְׁרוּ עֵינָיו וְנָפְלוּ עַל רַגְלָיו שֶׁל יַעֲקֹב. פָּקַח
יַעֲקֹב אֶת עֵינָיו וְשָׂחַק. זֶהוּ שֶׁנֶּאֱמַר: &#8220;יִשְׂמַח צַדִּיק כִּי
חָזָה נָקָם, פְּעָמָיו יִרְחַץ בְּדַם הָרָשָׁע&#8221; (תהלים נח, יא).
בְּאוֹתָהּ שָׁעָה נִתְקַיְּמָה נְבוּאָתָהּ שֶׁל רִבְקָה, שֶׁנֶּאֱמַר:
&#8220;לָמָה אֶשְׁכַּל גַּם שְׁנֵיכֶם יוֹם אֶחָד&#8221; (בראשית כז, מה) (סוטה יג
ע&quot;א).</p>
</blockquote>

<blockquote>
<br />
</blockquote>

<p>וְכִי גֹרֶן וגו' – האם אוספים את הקוץ, האטד, לגורן?</p>

<p>כְּגֹרֶן זֶה וגו' – המוקף שיחים קוצניים כדי להגן עליו.</p>

<p>לְמִלְחָמָה – בבני יעקב.</p>

<p>כִּתְרוֹ שֶׁל יוֹסֵף – שהיה משנה לפרעה.</p>

<p>שְׁלוֹשִׁים וְשִׁשָּׁה – אחד של יוסף, והשאר של צאצאי ישמעאל ועשיו (המנויים בבראשית, פרק כה ופרק לו).</p>

<p>עִכֵּב – מנע את הקבורה.</p>

<p>אַרְבָּעָה זוּגוֹת – שמונה קברים בלבד, ושבעה מהם כבר
תפוסים (אדם וחוה, אברהם ושרה, יצחק ורבקה, לאה [ויעקב, טוען עשיו, קבר את
לאה בחלק שיועד לו]).</p>

<p>חֵלֶק פָּשׁוּט – החלק המגיע לעשיו מעצם היותו בנו של יצחק (ומה שמכר ליעקב הוא רק החלק העודף המגיע לו כבכור).</p>

<p>קַל כְּאַיָּלָה – מהיר (&#8220;נפתלי איילה שלוחה&#8221; – בראשית מט, כא).</p>

<p>אָזְנָיו כְּבֵדוֹת – כבד שמיעה.</p>

<p>נְבוּאָתָהּ שֶׁל רִבְקָה – ואכן מתו שני בניה, יעקב ועשיו, באותו היום, כפי שחששה.</p>

<p>*</p>

<blockquote>
<br />
</blockquote>

<blockquote>
<p><strong>קיב</strong> ‏ &#8220;וַיִּרְאוּ אֲחֵי יוֹסֵף כִּי מֵת אֲבִיהֶם
וַיֹּאמְרוּ לוּ יִשְׂטְמֵנוּ יוֹסֵף וְהָשֵׁב יָשִׁיב לָנוּ אֵת כָּל
הָרָעָה אֲשֶׁר גָּמַלְנוּ אֹתוֹ&#8221; (בראשית נ טו) – מָה רָאוּ עַתָּה
שֶׁפָּחֲדוּ? אֶלָּא בְּשָׁעָה שֶׁחָזְרוּ בְּנֵי יַעֲקֹב מִקְּבוּרַת
אֲבִיהֶם רָאוּ שֶׁנָּטָה יוֹסֵף מִן הַדֶּרֶךְ וְהָלַךְ וְהֵצִיץ
בְּאוֹתוֹ הַבּוֹר שֶׁהִשְׁלִיכוּהוּ אֶחָיו בְּתוֹכוֹ. כֵּיוָן שֶׁרָאוּ
כָּךְ אָמְרוּ: עֲדַיִן טִינָא בְּלִבּוֹ, עַכְשָׁו שֶׁמֵּת אָבִינוּ &#8220;לוּ
יִשְׂטְמֵנוּ יוֹסֵף&#8221; (שם).</p>
</blockquote>

<blockquote>
<p>וְהוּא לֹא נִתְכַּוֵּן אֶלָּא לְשֵׁם שָׁמַיִם, לְבָרֵך
עַל הַנֵּס שֶׁנַּעֲשָׂה לוֹ בַּמָּקוֹם הַזֶּה (תנחומא ויחי, יז; בר&#8220;ר ק,
ח; לק&#8221;ט לפסוק).</p>
</blockquote>

<blockquote>
<br />
</blockquote>

<p>מָה רָאוּ וגו' – מדוע רק לאחר קבורת יעקב חששו האחים?</p>

<p>שֶׁחָזְרוּ – מארץ כנען.</p>

<p>טִינָא – רוגז נסתר.</p>

<p>*</p>

<blockquote>
<br />
</blockquote>

<blockquote>
<p><strong>קיג</strong> &#8220;וַיְנַחֵם אוֹתָם וַיְדַבֵּר עַל לִבָּם&#8221; (בראשית
נ, כא) – אָמַר רַ' אֶלְעָזָר: מְלַמֵּד שֶׁאָמַר לָהֶם דְּבָרִים
שֶׁמִּתְקַבְּלִים עַל הַלֵּב: וּמָה עֲשָׂרָה נֵרוֹת לֹא יָכְלוּ לְכַבּוֹת נֵר אֶחָד, נֵר אֶחָד הֵיאָךְ יָכוֹל
לְכַבּוֹת עֲשָׂרָה נֵרוֹת? (מגילה טז ע&quot;ב).</p>

<br />
</blockquote>

<p>מִתְקַבְּלִים עַל הַלֵּב – משכנעים.</p>

<p>עֲשָׂרָה נֵרוֹת – משל לאחים.</p>

<p>נֵר אֶחָד – יוסף.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56500">https://benyehuda.org/read/56500</a></div></body></html>