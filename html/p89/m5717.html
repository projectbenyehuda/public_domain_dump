<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מֵתֵי מִדְבָּר הָאַחֲרוֹנִים</title>
	<meta name="author" content="חיים נחמן ביאליק"/>
</head>
<body>

<blockquote>
<p>&#8220;מֹשֶׁה מֵת יְהוֹשֻׁעַ מַכְנִיס&#8221;</p>
</blockquote>

<br>  

<blockquote>
<p>קוּמוּ, תֹּעֵי מִדְבָּר, צְאוּ מִתּוֹךְ הַשְּׁמָמָה;</p>

<p>עוֹד הַדֶּרֶךְ רָב, עוֹד רַבָּה הַמִּלְחָמָה.</p>
</blockquote>

<br>  

<blockquote>
<p>רַב־לָכֶם לָנוּעַ, לָנוּד בָּעֲרָבָה –</p>

<p>וְלִפְנֵיכֶם פְּרוּשָׂה דֶּרֶך גְּדוֹלָה, רְחָבָה.</p>
</blockquote>

<br>  

<blockquote>
<p>רַק אַרְבָּעִים שָׁנָה נֵתַע בֵּין הֶהָרִים –</p>

<p>וּבַחוֹל טָמַנּוּ שִׁשִּׁים רִבּוֹא פְּגָרִים.</p>
</blockquote>

<br>  

<blockquote>
<p>אַל־נָא יַעַצְרוּנוּ פִּגְרֵי הַנֶּחֱשָׁלִים,</p>

<p>שֶׁבְּעַבְדוּתָם מֵתוּ – נִפְסַח עַל־הַחֲלָלִים!</p>
</blockquote>

<br>  

<blockquote>
<p>יִרְקְבוּ בִקְלוֹנָם סְרוּחִים עַל־צְרֹרוֹתָם,</p>

<p>שֶׁבִּכְתֵפָם נָשְׂאוּ מִמִּצְרַיִם אוֹתָם.</p>
</blockquote>

<br>  

<blockquote>
<p>יִמְתַּק לָמוֹ חֲלוֹמָם, חֲלוֹם רֹב בְּצָלִים, שׁוּמִים,</p>

<p>דְּוָדִים מְלֵאֵי בָשָׂר רַבִּים וַעֲצוּמִים.</p>
</blockquote>

<br>  

<blockquote>
<p>עוֹד הַיּוֹם אוֹ מָחָר יַחֲלֹק רוּחַ קָדִים</p>

<p>עִם הָעַיִט גּוּפַת אַחֲרוֹן הָעֲבָדִים.</p>
</blockquote>

<br>  

<blockquote>
<p>וְהַשֶּׁמֶשׁ תִּשְׂמַח אֱלֵי־גִיל לִשְׁלֹחַ</p>

<p>בָּרִאשׁוֹנָה אוֹר עַל־פְּנֵי דוֹר כַּבִּיר כֹּחַ.</p>
</blockquote>

<br>  

<blockquote>
<p>וּבִתְרוּעָה יַצְהִיל גַּם־הַדּוֹר רִאשׁוֹנָה</p>

<p>פָּנָיו לִקְרַאת שֶׁמֶשׁ וַהֲדַר גְּאוֹנָהּ.</p>
</blockquote>

<br>  

<blockquote>
<p>קוּמוּ אֵפוֹא, נָדִים! עִזְבוּ אֶת־הַשְּׁמָמָה!</p>

<p>אַךְ אַל־יַעַל קוֹלְכֶם, דִּרְכוּ עֹז בִּדְמָמָה!</p>
</blockquote>

<br>  

<blockquote>
<p>פֶּן־צַעַדְכֶם יַרְגִּיז מִדְבָּר וְנִרְדָּמָיו –</p>

<p>אִישׁ וְאִישׁ בִּלְבָבוֹ יִשְׁמַע הֵד פְּעָמָיו!</p>
</blockquote>

<br>  

<blockquote>
<p>אִישׁ בִּלְבָבוֹ יִשְׁמַע קוֹל אֱלֹהַּ דֹּבֵר:</p>

<p>לֵךְ! הַיּוֹם אֶל־אֶרֶץ חֲדָשָׁה אַתָּה עֹבֵר!</p>
</blockquote>

<br>  

<blockquote>
<p>לֹא! לֹא לֶחֶם קְלֹקֵל, שְׂלָו וּדְגַן שָׁמָיִם –</p>

<p>לֶחֶם עֶצֶב תֹּאכַל, פְּרִי עֲמַל יָדָיִם!
<br></p>
</blockquote>

<blockquote>
<p>לֹא! לֹא אֹהֶל תֹּהוּ וַעֲלִיּוֹת שְׁחָקִים –</p>
</blockquote>

<blockquote>
<p>בַּיִת אַחֵר תִּבְנֶה, אֹהֶל אַחֵר תָּקִים!</p>
</blockquote>

<br>  

<blockquote>
<p>כִּי מִלְּבַד הַמִּדְבָּר תַּחַת הַשָּׁמָיִם,</p>

<p>עוֹד לֶאֱלֹהַ עוֹלָם גָּדוֹל רְחַב יָדָיִם.</p>
</blockquote>

<br>  

<blockquote>
<p>וּמִלְּבַד יְלֵל הַיְשִׁימוֹן, דְּמִי הַצִּיָּה –</p>

<p>תִּרְגַּשׁ תַּחַת שִׁמְשׁוֹ אֶרֶץ יְפֵה־פִיָּה.&quot;</p>
</blockquote>

<br>  

<blockquote>
<p>וְעַל־פִּסְגַּת נְבוֹ מוּל הַשֶּׁמֶשׁ הַבָּא,</p>

<p>נוֹרָא הוֹד כִּפְנֵי מַלְאַךְ הַקְּרָב,</p>

<p>יַעֲמֹד יְהוֹשֻׁעַ בִּן־נוּן יִתֵּן קוֹל</p>

<p>עַל־רֹאשׁ צְבָאוֹ הֶעָצוּם וָרָב.</p>
</blockquote>

<br>  

<blockquote>
<p>קוֹלוֹ יֵצֵא כַּחֵץ, מָלֵא עָצְמָה, עֱזוּז,</p>

<p>דְּבָרוֹ יִבְעַר כַּלַּפִּיד, כָּאֵשׁ;</p>

<p>גַּם־הַמִּדְבָּר הַנּוֹרָא, הַמִּדְבָּר הָרֵיק,</p>

<p>עוֹנֶה אַחֲרָיו: &#8220;יִשְׂרָאֵל! קוּם רֵשׁ!&#8221;</p>
</blockquote>

<br>  

<blockquote>
<p>וּמִלְּמַטָּה כַּכְּפִיר, עַם עֲלוּמִים וּדְרוֹר,</p>

<p>מַחֲנֶה כָבֵד כְּחוֹל שְׂפַת הַיָּם,</p>

<p>הַקְשֵׁב יַקְשִׁיב בְּדִמְמַת קֹדֶשׁ לַקּוֹל</p>

<p>הַמִּתְפּוֹצֵץ עַל־רָאשֵׁי הָעָם.</p>
</blockquote>

<br>  

<blockquote>
<p>וּכְבָר תָּקְעוּ בַחֲצֹצְרוֹת לַמַּסָּע, וּכְבָר</p>

<p>רַד מִפִּסְגַּת נְבוֹ גַּם־הַשָּׂר –</p>

<p>וּמַדּוּעַ לֹא־יִסַּע יִשְׂרָאֵל? עַל־מָה</p>

<p>נִצָּב דּוּמָם כְּפוּף־רֹאשׁ מוֹל הָהָר?</p>
</blockquote>

<br>  

<blockquote>
<p>אֶת־מָה יֵצַר עֲזֹב לוֹ בַּמִּדְבָּר הַזֶּה?</p>

<p>מַה־מְּשׁוֹטְטוֹת עֵינָיו בַּגָּיְא?</p>

<p>לָמָּה דוּמָם תִּבְכֶּינָה, תִּטֹּפְנָה? אֶת־מִי</p>

<p>תְּבַקֵּשְׁנָה עַל רֹאשׁ הַר־נְבוֹ?</p>
</blockquote>

<br>  

<blockquote>
<p>הֵן מְבַקְשׁוֹת אֶת־מֹשֶה, אֶת־מֹשֶה הַמֵּת!</p>

<p>וּכְאִישׁ אֶחָד כֹּל פִּנּוֹת הָעָם</p>

<p>כָּרְעוּ פִתְאֹם מוּל רוּחַ אִישׁ הָאֱלֹהִים,</p>

<p>אֶל־מוּל רֹעָם הַנֶּאֱמָן, הָרָם.</p>
</blockquote>

<br>  

<p>תשרי, תרנ&quot;ז</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/5717">https://benyehuda.org/read/5717</a></div></body></html>