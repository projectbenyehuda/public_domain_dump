<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>כִּנּוֹרוֹ שֶׁל דָּוִד</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>פה</strong> &#8220;חֲצוֹת לַיְלָה אָקוּם לְהוֹדוֹת לָךְ&#8221; (תהלים קיט,
סב) – כִּנּוֹר הָיָה תָּלוּי לְמַעְלָה מִמִּטָּתוֹ שֶׁל דָּוִד כְּנֶגֶד
חַלּוֹנוֹ, וְכֵיוָן שֶׁהִגִּיעַ חֲצוֹת לַיְלָה – הָיְתָה מְנַשֶׁבֶת
רוּחַ צְפוֹנִית וּמְנַפְנֶפֶת בּוֹ וְהָיָה מְנַגֵּן מֵאֵלָיו. מִיָּד
הָיָה דָּוִד עוֹמֵד וְעוֹסֵק בַּתּוֹרָה עַד שֶׁעָלָה עַמּוּד הַשַּׁחַר.
וְכֵיוָן שֶׁעָלָה עַמּוּד הַשַּׁחַר – נִכְנְסוּ חַכְמֵי יִשְׂרָאֵל
אֶצְלוֹ, אָמְרוּ לוֹ: אֲדוֹנֵנוּ הַמֶּלֶךְ, עַמְּךָ יִשְׂרָאֵל צְרִיכִים
פַּרְנָסָה! אָמַר לָהֶם: יֵלְכוּ וְיִתְפַּרְנְסוּ זֶה מִזֶּה! אָמְרוּ
לוֹ:</p>

<p>&quot;אֵין הַקֹּמֶץ מַשְׂבִּיעַ אֶת הָאֲרִי;</p>

<p>וְאֵין הַבּוֹר מִתְמַלֵּא מֵחֻלְיָתוֹ&quot;.</p>

<p>אָמַר לָהֶם: לְכוּ וּפִשְׁטוּ יְדֵיכֶם בִּגְדוּד! מִיָּד
יוֹעֲצִים בַּאֲחִיתֹפֶל וְנִמְלָכִים בְּסַנְהֶדְרִין וְשׁוֹאֲלִים
בְּאוּרִים וְתֻמִּים.</p>

<p>אָמַר רַב יִצְחָק בַּר אַדָּא: מִנַּיִן? – &#8220;עוּרָה
כְבוֹדִי, עוּרָה הַנֵּבֶל וְכִנּוֹר, אָעִירָה שָּׁחַר&#8221; (שם נז, ט) (ברכות
ג ע&#8220;ב־ד ע&#8221;א; ירושלמי ברכות א, א).</p>
</blockquote>

<blockquote>
<br />
</blockquote>

<p>מִנַפְנֶפֶת – מנענעת.</p>

<p>הַקֹּמֶץ – חגב (בארמית), שהוא בעל חיים זעיר.</p>

<p>אֵין הַבּוֹר וגו' – בור המים אינו מתמלא מן הגשמים
הנופלים לתוכו דרך חוליית הבור (היא מערכת האבנים העגולה הבנויה על פיו),
ויש צורך להזרים אליו מים גם בדרכים אחרות.</p>

<p>פִּשְׁטוּ יְדֵיכֶם בִּגְדוּד – שלחו ידיכם, התעסקו, במלחמה (עם עמים אחרים) וקחו את שללם.</p>

<p>אֲחִיתֹפֶל – יועץ דויד.</p>

<p>נִמְלָכִים – מתייעצים (ובסופו של דבר אכן יוצאים למלחמה).</p>

<p>מִנַּיִן – מאיזה פסוק אנו לומדים את עניין הכינור?</p>

<p>*</p>

<blockquote>
<br />
</blockquote>

<blockquote>
<p><strong>פו</strong> &#8220;תְּפִלָּה לְדָוִד&#8230; שָׁמְרָה נַפְשִׁי כִּי חָסִיד
אָנִי&#8221; (תהלים פו, א־ב) – כָּךְ אָמַר דָּוִד לִפְנֵי הַקָּדוֹשׁ בָּרוּךְ
הוּא: רִבּוֹנוֹ שֶׁל עוֹלָם! לֹא חָסִיד אָנִי? שֶׁכָּל מַלְכֵי מִזְרָח
וּמַעֲרָב יְשֵׁנִים עַד שָׁלוֹשׁ שָׁעוֹת, וַאֲנִי – &#8220;חֲצוֹת לַיְלָה
אָקוּם לְהוֹדוֹת לָךְ&#8221; (שם קיט, סב); שֶׁכָּל מַלְכֵי מִזְרָח וּמַעֲרָב
יוֹשְׁבִים אֲגֻדּוֹת אֲגֻדּוֹת בִּכְבוֹדָם, וַאֲנִי יָדַי מְלֻכְלָכוֹת
בְּדָם וּבְשָׁפִיר וּבְשִׁלְיָה, כְּדֵי לְטַהֵר אִשָּׁה לְבַעְלָהּ;
וְלֹא עוֹד, אֶלָּא שֶׁכָּל מָה שֶׁאֲנִי עוֹשֶׂה אֲנִי נִמְלָךְ
בִּמְפִיבשֶׁת רַבִּי וְאוֹמֵר לוֹ: מְפִיבשֶׁת רַבִּי, יָפֶה דַנְתִּי?
יָפֶה חִיַּבְתִּי? יָפֶה זִכִּיתִי? יָפֶה טִהַרְתִּי? יָפֶה טִמֵּאתִי? –
וְלֹא בּשְׁתִּי. שֶׁנֶּאֱמַר: &#8220;וַאֲדַבְּרָה בְעֵדֹתֶיךָ נֶגֶד מְלָכִים
וְלֹא אֵבוֹשׁ&#8221; (שם שם, מו) (ברכות ד ע&quot;א).</p>
</blockquote>

<blockquote>
<br />
</blockquote>

<p>עַד שָׁלוֹשׁ שָׁעוֹת – כרבע משעות היום.</p>

<p>אֲגֻדּוֹת וגו' – וסביבם קבוצות גדולות של בני פמליה.</p>

<p>בְּדָם וּבְשָׁפִיר וּבְשִׁלְיָה – דם הנובע מגוף האישה
(מסיבות שונות), וכן מי השפיר ודם השליה של נשים שאיבדו את עובריהן בשלבים
שונים של ההיריון.</p>

<p>כְּדֵי לְטַהֵר וגו' – כדי לקבוע את משך התקופה שבה צריכה האישה להיטהר (דבר התלוי בבדיקה).</p>

<p>וְלֹא עוֹד, אֶלָּא – זאת ועוד.</p>

<p>נִמְלָךְ – נועץ.</p>

<p>מְפִיבשֶׁת – בן יהונתן בן שאול.</p>

<p>&#8220;וַאֲדַבְּרָה&#8221; וגו' – אעסוק במצוותיך בלא להתבייש, שלא כדרכם של מלכים.</p>

<p>*</p>

<blockquote>
<br />
</blockquote>

<blockquote>
<p><strong>פז</strong> &#8220;אֲגוּרָה בְאָהָלְךָ עוֹלָמִים&#8221; (תהלים סא, ה) – וְכִי
עָלָה עַל דַּעְתּוֹ שֶׁל דָּוִד לִהְיוֹת חַי עוֹלָמִים? – אֶלָּא אָמַר
דָּוִד לִפְנֵי הַקָּדוֹשׁ בָּרוּךְ הוּא: יְהִי רָצוֹן מִלְּפָנֶיךָ,
שֶׁיְהוּ שִׁירוֹת וְתִשְׁבָּחוֹת שֶׁלִּי נֶאֱמָרוֹת בְּבָתֵּי
כְנֵסִיּוֹת וּבְבָתֵּי מִדְרָשׁוֹת לְעוֹלָם (ירושלמי ברכות ב, א).</p>
</blockquote>

<blockquote>
<br />
</blockquote>

<p>חַי עוֹלָמִים – חי לנצח.</p>

<p>שִׁירוֹת וְתִשְׁבָּחוֹת – ספר תהלים, שחיבורו מיוחס לדויד.</p>

<p>*</p>

<blockquote>
<br />
</blockquote>

<blockquote>
<p><strong>פח</strong> אָמְרוּ עָלָיו עַל דָּוִד הַמֶּלֶךְ: בְּשָׁעָה
שֶׁסִּיֵּם סֵפֶר תְּהִלִּים זָחָה דַעְתּוֹ עָלָיו. אָמַר לִפְנֵי
הַקָּדוֹשׁ בָּרוּךְ הוּא: רִבּוֹנוֹ שֶׁל עוֹלָם, יֵשׁ בְּרִיָּה
שֶׁבָּרָאתָ בְּעוֹלָמְךָ שֶׁאוֹמֶרֶת שִׁירוֹת וְתִשְׁבָּחוֹת יוֹתֵר
מִמֶּנִּי? בְּאוֹתָהּ שָׁעָה נִזְדַּמְּנָה לוֹ צְפַרְדֵּעַ אַחַת,
אָמְרָה לוֹ: דָּוִד, אַל תָּזוּחַ דַּעְתְּךָ עָלֶיךָ, שֶׁאֲנִי אוֹמֶרֶת
שִׁירוֹת וְתִשְׁבָּחוֹת יוֹתֵר מִמְּךָ (ילק&quot;ש לתהלים, תתפט).</p>
</blockquote>

<blockquote>
<br />
</blockquote>

<p>זָחָה דַעְתּוֹ – התגאה.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56724">https://benyehuda.org/read/56724</a></div></body></html>