<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מְנַשֶּׁה</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>קע</strong> תְּנִי, שִׁמְעוֹן בֶּן עַזַּאי אוֹמֵר: מָצָאתִי
מְגִלַּת יֻחֲסִין בִּירוּשָׁלַיִם וְכָתוּב בָּהּ: &#8220;מְנַשֶּׁה הָרַג אֶת
יְשַׁעְיָה&#8221;; שֶׁכֵּיוָן שֶׁהִכְנִיס מְנַשֶּׁה אֶת הַצֶּלֶם לְהֵיכָל,
הִתְחִיל מִתְנַבֵּא יְשַׁעְיָה לְיִשְׂרָאֵל וְאָמַר לָהֶם בְּשֵׁם ה':
מָה אַתֶּם מִתְגָּאִים בְּבַיִת זֶה שֶׁבְּנִיתֶם לִי? הָעֶלְיוֹנִים
וְהַתַּחְתּוֹנִים אֵינָם מַחֲזִיקִים כְּבוֹדִי – וּבַיִת זֶה
שֶׁבְּנִיתֶם לִי אֲנִי צָרִיךְ? &#8220;אֵי זֶה בַיִת אֲשֶׁר תִּבְנוּ לִי?&#8221;
(ישעיה סו, א) – הֲרֵי נְבוּכַדְנֶאצַּר עוֹלֶה וּמַחֲרִיב אוֹתוֹ
וּמַגְלֶה אֶתְכֶם. מִיָּד כָּעַס עָלָיו מְנַשֶּׁה וְאָמַר:
&#8220;תִּפְשׂוּהוּ!&#8221; – רָצוּ אַחֲרָיו לְתָפְשׂוֹ, בָּרַח מִפְּנֵיהֶם
לַיָּעַר. אָמַר שֵׁם – וְנִבְלַע בְּאֶרֶז, וְהָיוּ צִיצִיוֹת טַלִּיתוֹ
נִרְאוֹת בַּחוּץ. בָּאוּ וְאָמְרוּ לִמְנַשֶּׁה, הֵבִיא חָרָשִׁים
וְנִסְּרוּ אֶת הָאֶרֶז וְהָיָה הַדָּם שׁוֹתֵת. כְּשֶׁהִגִּיעַ לְפִיו
שֶׁל יְשַׁעְיָה יָצְאָה נִשְׁמָתוֹ, מִשּׁוּם שֶׁאָמַר: &#8220;וּבְתוֹךְ עַם
טְמֵא שְׂפָתַיִם אָנֹכִי יוֹשֵׁב&#8221; (שם ו, ה) (פס&#8220;ר ד, ג; יבמות מט ע&#8221;ב;
ירושלמי סנהדרין י, ב).</p>

<br />
</blockquote>

<p>מְגִלַּת יֻחֲסִין – ספר על תולדות בני אדם.</p>

<p>הַצֶּלֶם – מלכים ב כא,ז.</p>

<p>הָעֶלְיוֹנִים וְהַתַּחְתּוֹנִים וגו' – כל העולמות אינם מסוגלים להכיל את כבוד הקב&quot;ה.</p>

<p>שֵׁם – שם המפורש, שמו של ה' כקריאתו בארבע אותיותיו, והוא מעניק ליודעיו כוחות בלתי רגילים.</p>

<p>חָרָשִׁים – נגרים.</p>

<p>כְּשֶׁהִגִּיעַ – המסור.</p>

<p>מִשּׁוּם שֶׁאָמַר וגו' – עונש במידה כנגד מידה על דבריו כנגד עם ישראל.</p>

<p>*</p>

<blockquote>
<br />
</blockquote>

<blockquote>
<p><strong>קעא</strong> מְנַשֶּׁה נִרְאָה לוֹ לְרַב אָשֵׁי בַּחֲלוֹמוֹ:
אָמַר לוֹ רַב אָשֵׁי: מִפְּנֵי מָה הֱיִיתֶם עוֹבְדִים עֲבוֹדָה זָרָה?
אָמַר לוֹ: אִלּוּ הָיִיתָ בְּאוֹתוֹ הַדּוֹר – הָיִיתָ תּוֹפֵס בְּשׁוּלֵי
בִּגְדִּי וְרָץ אַחֲרַי (סנהדרין קב ע&quot;ב).</p>

<br />
</blockquote>

<p>בְּאוֹתוֹ הַדּוֹר – בתקופתו של מנשה.</p>

<p>רָץ אַחֲרַי – לעבוד עבודה זרה.</p>

<p>*</p>

<blockquote>
<br />
</blockquote>

<blockquote>
<p><strong>קעב</strong> &#8220;גַּם אֵלֶּה מִשְׁלֵי שְׁלֹמֹה אֲשֶׁר
הֶעְתִּיקוּ אַנְשֵׁי חִזְקִיָּה מֶלֶךְ יְהוּדָה&#8221; (משלי כה, א) – וְכִי
חִזְקִיָּה מֶלֶךְ יְהוּדָה, לְכָל הָעוֹלָם כֻּלּוֹ לִמֵּד תּוֹרָה
וְלִמְנַשֶּׁה בְּנוֹ לֹא לִמֵּד תּוֹרָה? אֶלָּא מִכָּל טֹרַח שֶׁטָּרַח
בּוֹ וּמִכָּל עָמָל שֶׁעָמַל בּוֹ לֹא הֶעֱלָהוּ לְמוּטָב אֶלָּא
יִסּורִין ((סנהדרין קא ע&quot;ב).</p>

<br />
</blockquote>

<p>הֶעֱלָהוּ לְמוּטָב וגו' – רק הייסורים (ראו בקטע הבא) החזירו את מנשה לדרך הישר.</p>

<p>*</p>

<blockquote>
<br />
</blockquote>

<blockquote>
<p><strong>קעג</strong> &#8220;וַיִּלְכְּדוּ אֶת מְנַשֶּׁה&#8230; וַיַּאַסְרֻהוּ
בַּנְחֻשְׁתַּיִם&#8221; (דברי הימים ב לג, יא) – עָשׂוּ לוֹ כְּמִין
מֻלְיָאר שֶׁל נְחשֶׁת, וְעָשׂוּ אוֹתוֹ נְקָבִים נְקָבִים, וּנְתָנוּהוּ
לְתוֹכוֹ, וְהִתְחִילוּ מַסִּיקִין תַּחְתָּיו. וְכֵיוָן שֶׁרָאָה צָרָתוֹ
צָרָה – לֹא הִנִּיחַ עֲבוֹדָה זָרָה בָּעוֹלָם שֶׁלֹּא הִזְכִּירָהּ:
צֶלֶם פְּלוֹנִי, צֶלֶם פְּלוֹנִי, בּוֹא וְהַצִּילֵנִי! כֵּיוָן שֶׁרָאָה
שֶׁלֹּא הוֹעִילוּהוּ כְּלוּם, אָמַר: זָכוּר אֲנִי, שֶׁהָיָה אַבָּא
מַקְרִיא אוֹתִי הַפָּסוּק הַזֶּה: &#8220;בַּצַּר לְךָ וּמְצָאוּךָ כֹּל
הַדְּבָרִים הָאֵלֶּה&#8230; וְשַׁבְתָּ עַד ה' אֱלהֶיךָ&#8221; (דברים ד, ל). הֲרֵי
אֲנִי קוֹרֵא אוֹתוֹ; אִם יַעֲנֵנִי – מוּטָב, וְאִם לָאו – הַכֹּל אַחַת,
כָּל הַפָּנִים שָׁוִים. בְּאוֹתָהּ שָׁעָה עָמְדוּ מַלְאֲכֵי הַשָּׁרֵת
וְסָתְמוּ כָּל הַחַלּוֹנוֹת שֶׁל מַעְלָה, שֶׁלֹּא תַּעֲלֶה תְפִלָּתוֹ
לִפְנֵי הַמָּקוֹם, וְאָמְרוּ לְפָנָיו: רִבּוֹן הָעוֹלָמִים, אָדָם
שֶׁהֶעֱמִיד צֶלֶם בְּהֵיכָל – כְּלוּם אַתָּה מְקַבְּלוֹ בִּתְשׁוּבָה?
אָמַר לָהֶם הַקָּדוֹשׁ בָּרוּךְ הוּא: אִם אֵינִי מְקַבְּלוֹ בִּתְשׁוּבָה
– הֲרֵינִי נוֹעֵל פֶּתַח בִּפְנֵי כָּל בַּעֲלֵי תְשׁוּבָה. מָה עָשָׂה
הַקָּדוֹשׁ בָּרוּךְ הוּא? חָתַר לוֹ כְּמִין חֲתִירָה אַחַת תַּחַת
כִּסֵּא כְּבוֹדוֹ וְשָׁמַע תְּחִנָּתוֹ. זֶהוּ שֶׁנֶּאֱמַר:
&#8220;וַיִּתְפַּלֵּל אֵלָיו וַיֵּעָתֶר לוֹ&#8221; (דברי הימים ב לג, יג) –
וַיֵּחָתֵר (ירושלמי סנהדרין י, ב; פדר&#8220;כ כד, יא; רו&#8221;ר ה, ו).</p>

<br />
</blockquote>

<p>&#8220;וַיִּלְכְּדוּ&#8221; – שרי צבא אשור.</p>

<p>מֻלְיָאר – קלחת גדולה להרתחת מים.</p>

<p>מַסִּיקִין – מדליקים אש.</p>

<p>הִנִּיחַ – זנח, שכח.</p>

<p>צֶלֶם – כינוי לעבודה זרה.</p>

<p>אַבָּא – המלך חזקיהו.</p>

<p>הַכֹּל אַחַת, כָּל הַפָּנִים שָׁוִים – ניבים שפירושם: אין הבדל בין זה לזה.</p>

<p>הֶעֱמִיד צֶלֶם – ראו בקטע קע.</p>

<p>נוֹעֵל פֶּתַח וגו' – מונע ומרפה את ידיהם.</p>

<p>חָתַר&#8230; חֲתִירָה – חפר פתח.</p>

<p>וַיֵּעָתֵר – נענה לו, והמילה נדרשת בחילופי עי&#8220;ן וחי&#8221;ת (ויעתר־ויחתר).</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56771">https://benyehuda.org/read/56771</a></div></body></html>