<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶחָד אֶחָד וּבְאֵין רוֹאֶה</title>
	<meta name="author" content="חיים נחמן ביאליק"/>
</head>
<body>

<blockquote>
<p>אֶחָד אֶחָד וּבְאֵין רֹאֶה, כַּכּוֹכָבִים לִפְנוֹת שָׁחַר,</p>
</blockquote>

<blockquote>
<p>כָּבוּ שְׂפוּנֵי מַאֲוַיַּי וַיִּכְלוּ בְיָגוֹן דּוּמָם;</p>
</blockquote>

<blockquote>
<p>אַךְ עוֹד הָאַחֲרוֹן כָּמוּס עִמִּי, וְהוּא נַהֲמַת כָּל-חַיַּי,</p>
</blockquote>

<blockquote>
<p>לֹא יַחֲרִישֶׁנָּה הֲמוֹן יוֹם וְכָל-שָׂטָן לֹא יַכְחִידֶנָּה,</p>
</blockquote>

<blockquote>
<p>אֲשֶׁר אִיטַב-נָא עוֹד בְּעֵינֵי אֱלֹהִים וְלִפְנֵי נְטוֹת יוֹמִי,</p>
</blockquote>

<blockquote>
<p>אִם בְּהָקִיץ וְאִם בַּחֲלוֹם, אַךְ לוּ עוֹד פַּעַם אֶחָת,</p>
</blockquote>

<blockquote>
<p>אֲהָהּ, לוּ אַךְ הַפָּעַם, וְלוּ רַק עַד-אַרְגִּיעָה,</p>
</blockquote>

<blockquote>
<p>יִשָּׁנֶה נָא אֵלַי בְּכָל-יְקָרוֹ חֲזוֹן קַדְמַת יַלְדוּתִי</p>
</blockquote>

<blockquote>
<p>וּבֹקֶר חַיַּי יַעַבְרֵנִי בִּמְלֹא מָתְקוֹ הָרִאשׁוֹן.</p>
</blockquote>

<br>  

<blockquote>
<p>אָמְנָם נְגֹאֲלוּ עַתָּה חַיַּי וָאֲחַלֵּל בְּמוֹ-יָדִי רֹאשׁ נִזְרִי,</p>
</blockquote>

<blockquote>
<p>שָׁכַחְתִּי הַמְסִלּוֹת לֵאלֹהָי וְשַׁעֲרֵי רַחֲמָיו לֹא אֶדְפֹּק,</p>
</blockquote>

<blockquote>
<p>אָזְנַי אֲטוּמוֹת לִקְרִיאוֹתָיו וְעֵינַי עֲצוּמוֹת לְרִמְזֵי קָדְשׁוֹ,</p>
</blockquote>

<blockquote>
<p>נָזוּף הָיִיתִי לְשָׁמָיו וּמְנֻדֶּה לְכוֹכְבֵי אוֹרָם,</p>
</blockquote>

<blockquote>
<p>לֹא-יַכִּירֵנִי עוֹד צִיץ הַבָּר וְשִׁבֹּלֶת שָׂדֶה לֹא-תְבָרְכֵנִי,</p>
</blockquote>

<blockquote>
<p>נָזֹרוּ מֵעָלַי חֶזְיוֹנוֹתַי וְרוּחִי הִתְנַכְּרָה לִי;</p>
</blockquote>

<blockquote>
<p>וְאוּלָם בְּאַחַד הַמְּקוֹמוֹת, בְּחֵיק תֵּבֵל וּבְאוֹצַר עוֹלָם,</p>
</blockquote>

<blockquote>
<p>בִּמְקוֹם לֹא-יִכָּחֵד מְאוּם וְלֹא-יִמָּחוּ עִקְּבוֹת דָּבָר,</p>
</blockquote>

<blockquote>
<p>הֲלֹא שְׁמוּרָה עַד-הַיּוֹם בְּעֵינָהּ וּבְעֶצֶם תֻּמָּהּ,</p>
</blockquote>

<blockquote>
<p>כַּחוֹתָם עַל יְמִין עֶלְיוֹן, דְּמוּת יַלְדוּתִי הַקְּדוֹשָׁה,</p>
</blockquote>

<blockquote>
<p>וּמִחוּץ לַחֲלִיפוֹת עִתִּים, לֹא-נִפְגֶּמֶת וְלֹא-נִכְתָּמֶת,</p>
</blockquote>

<blockquote>
<p>כְּאַיֶּלֶת הַשַּׁחַר בַּמָּרוֹם, עוֹד תִּזְרַח אֵלַי מִמִּשְׁבַּצְתָּהּ,</p>
</blockquote>

<blockquote>
<p>צֹפִיָּה הֲלִיכוֹתַי מִמֶּרְחָק וְכָל-צְעָדַי תִּסְפֹּר,</p>
</blockquote>

<blockquote>
<p>לִי יִרְעַד עַפְעַפָּהּ וְעָלַי עֶדְנַת זָהֳרָהּ;</p>
</blockquote>

<blockquote>
<p>וְנוֹף מְכֹרוֹתַי הָרָחוֹק, נְאוֹת יַלְדוּתִי וּמִסְגַּרְתָּהּ,</p>
</blockquote>

<blockquote>
<p>עֲפַר שָׁרְשִׁי, מַעְיַן רוּחִי, נְעִים גַּעְגּוּעַי וְהֶגְיוֹנָי,</p>
</blockquote>

<blockquote>
<p>פִּנַּת יִקְרַת-לִי עַל-פְּנֵי תֵבֵל וּתְרוּמַת עַפְרוֹת אָרֶץ;</p>
</blockquote>

<blockquote>
<p>אֵין רַעֲנָן לִי מִירַק דִּשְׁאוֹ וְאֵין מָתוֹק לִי מִתְּכֵלֶת שָׁמָיו;</p>
</blockquote>

<blockquote>
<p>זִכְרוֹ כַּיַּיִן הַטּוֹב לֹא-יָפוּג לָעַד מִדָּמִי,</p>
</blockquote>

<blockquote>
<p>וּבְלִבִּי יַלְבִּין נֶצַח זֹךְ שִׁלְגּוֹ הָרִאשׁוֹן –</p>
</blockquote>

<blockquote>
<p>נוֹף מוֹלַדְתִּי, מְלוֹן רֵאשִׁיתִי וְרֹאשׁ מַרְאֵה עֵינָי,</p>
</blockquote>

<blockquote>
<p>חֶבֶל שַׁאֲנָן וּבוֹדֵד, צָנוּעַ בְּיִפְעַת עֲלוּמָיו,</p>
</blockquote>

<blockquote>
<p>שְׂפוּן הָרִים וִיעָרִים וּצְעִיר שָׁמַיִם וָאָרֶץ,</p>
</blockquote>

<blockquote>
<p>מְשַׁלֵּחַ שְׁבִילָיו בַּעֲמָקִים וּמִשְׁעוֹלָיו בְּקָמוֹת זָהָב</p>
</blockquote>

<blockquote>
<p>וְחֹרֵז דּוּמָם יָמִים וְלֵילוֹת, מוֹצָאֵי בֹקֶר וָעָרֶב –</p>
</blockquote>

<blockquote>
<p>הֲלֹא גַם-הוּא, בַּאֲשֶׁר הוּא שָׁם עַל-פְּנֵי תֵבֵל אָרֶץ,</p>
</blockquote>

<blockquote>
<p>וּלְכָל-פִּתּוּחָיו יַחַד וּבְעֶצֶם זִיווֹ הָרִאשׁוֹן,</p>
</blockquote>

<blockquote>
<p>כַּאֲשֶׁר חֲרָתַתּוּ מֵאָז בְּנַפְשִׁי אֶצְבַּע אֱלֹהִים נַעֲלָמָה,</p>
</blockquote>

<blockquote>
<p>וְכַאֲשֶׁר אֶשָּׂאֶנּוּ בְלִבִּי עַד יוֹם אַחֲרוֹן וְלִקְצֵה אָרֶץ,</p>
</blockquote>

<blockquote>
<p>עֲנֻג-אָבִיב אוֹ בְהִיר קָיִץ, נוּגֵה סְתָו אוֹ עַז חֹרֶף –</p>
</blockquote>

<blockquote>
<p>עוֹדֶנּוּ תָמִים כִּהְיוֹתוֹ, קוֹפֵא אֶל-יְקוּמוֹ סָבִיב,</p>
</blockquote>

<blockquote>
<p>שׁוֹקֵט אֶל-זְהָרָיו יוֹמָם וְאֶל רָזֵי רָזָיו לָיְלָה,</p>
</blockquote>

<blockquote>
<p>נוֹצֵר רוּחַ אַפִּי הַטָּהוֹר וְשׁוֹמֵר חֶרְדַּת קָדְשִׁי</p>
</blockquote>

<blockquote>
<p>בְּחֵיק כָּל-אֶבֶן דּוּמָם וּבְסֵתֶר כָּל-פִּנָּה עֲמוּמָה,</p>
</blockquote>

<blockquote>
<p>בְּרַעַד עָלֶה נִדָּף וּבְצֵל קְטֹן עָבִים נָמוֹג;</p>
</blockquote>

<blockquote>
<p>עוֹד כָּל-יְעָרָיו עַל-מִשְׁמְרוֹתָם, אֹרְגִים צִלְלֵיהֶם חוֹרָי,</p>
</blockquote>

<blockquote>
<p>לֹא-נִפְקַד מֵהֶם זַלְזַל וְאַחַת מֵרִשְׁתוֹתָם לֹא נִקְרָעָה,</p>
</blockquote>

<blockquote>
<p>מַחֲבוֹאֵיהֶם מְלֵאִים עוֹד פַּחֲדֵי לְבָבִי הַמְּתוּקִים,</p>
</blockquote>

<blockquote>
<p>וַעֲנֻגֵּי חֲלֹמוֹתַי מֻשְׁלָכִים תַּחַת אַחַד הַשִּׂיחִים.</p>
</blockquote>

<blockquote>
<p>גַּם-הֲרָרָיו כֻּלָּם עוֹד עַל-כַּנָּם הָרִאשׁוֹן יַעֲמֹדוּ,</p>
</blockquote>

<blockquote>
<p>עֹטִים כָּל-מַרְבַדֵּיהֶם, רְקוּמֵי צִיצִים וּמְעֻלְּפֵי רְסִיסִים,</p>
</blockquote>

<blockquote>
<p>חוֹתַם פְּעָמַי עֲלֵיהֶם וְעִקְּבוֹתַי בָּהֶם נוֹדָעוּ,</p>
</blockquote>

<blockquote>
<p>זֹהַר חַיַּי הָרִאשׁוֹן עוֹדֶנּוּ שָׁפוּךְ עַל-פְּנֵיהֶם,</p>
</blockquote>

<blockquote>
<p>בֵּין חַגְוֵיהֶם יָלִין עַד-עַתָּה הֵד תְּרוּעַת נַפְשִׁי</p>
</blockquote>

<blockquote>
<p>וְרוּחִי עוֹדֶנָּה תוֹעָה שָׁם בְּתִמְהוֹנָהּ וּבְאֵלֶם שְׂפָתָהּ.</p>
</blockquote>

<br>  

<blockquote>
<p>וּנְוֵה הוֹרַי הַדַּל, קַן-מִבְטַחִי וְאֹהֶל שְׁלוֹמִי,</p>
</blockquote>

<blockquote>
<p>מְעוֹן אוֹר פְּנֵי אֵם, מַחֲבֵא כְנָפָהּ וְצִלָּהּ,</p>
</blockquote>

<blockquote>
<p>אוֹצַר נִיחוֹחֵי נְשִׁיקוֹתֶיהָ וּמַצְפּוּן רֵיחַ חֵיקָהּ –</p>
</blockquote>

<blockquote>
<p>הֲלֹא גַם-הוּא בַּאֲשֶׁר הוּא שָׁם בִּכְפַר מֶרְחַקִּים,</p>
</blockquote>

<blockquote>
<p>עַל-רֹאשׁ גִּבְעָתוֹ הַקְּטַנָּה בְּצֵל עַרְמוֹן עָבֹת,</p>
</blockquote>

<blockquote>
<p>עוֹדֶנּוּ נָטוּעַ בִּמְקוֹמוֹ וּמַרְאֵהוּ כִּימֵי קֶדֶם:</p>
</blockquote>

<blockquote>
<p>מִצְעָר, לָבָן וְנֶחְמָד, שְׁפַל גַּג וּזְעֵיר אֶשְׁנַבִּים,</p>
</blockquote>

<blockquote>
<p>זִיזָיו רְפוּדִים אֵזוֹב וּמִבְּקִיעָיו יָצִיץ הֶחָצִיר,</p>
</blockquote>

<blockquote>
<p>גַּנִּים עֹטְרִים לוֹ סָבִיב וּמִגְרְשׁוֹת מְגֻדְּלֵי פֶרַע;</p>
</blockquote>

<blockquote>
<p>דּוּמָם, עִם אָרְחוֹת הֶעָבִים, תִּנְהַרְנָה לְפָנָיו הָעִתִּים,</p>
</blockquote>

<blockquote>
<p>וְהוּא נִצָּב עַל-תִּלּוֹ הַקָּטֹן, נִצָּב יוֹמָם וָלָיְלָה,</p>
</blockquote>

<blockquote>
<p>צוֹפֶה לִנְתִיבוֹת עוֹלָם וְחוֹלֵם עָלַי מֵרָחוֹק,</p>
</blockquote>

<blockquote>
<p>הָגֹה יֶהְגֶּה-בִּי תָמִיד וּכְתָלָיו יֶעֶגְמוּ לִי דוּמָם,</p>
</blockquote>

<blockquote>
<p>זִכְרִי יְמַלֵּא צְפוּנָיו וְצֵל חַיַּי חָתוּם בְּקוֹרוֹתָיו.</p>
</blockquote>

<br>  

<blockquote>
<p>יָדַעְתִּי כִּי רַק-אַחַת יֵשְׁתְּ הָאָדָם מִכּוֹס הַזָּהָב</p>
</blockquote>

<blockquote>
<p>וַחֲזוֹן זִיו וָזֹהַר לֹא-יָקוּם לָאִישׁ פַּעֲמָיִם;</p>
</blockquote>

<blockquote>
<p>כִּי מַרְאֵה תְכֵלֶת יֵשׁ לָרָקִיעַ וְעֵין יָרֹק לַדֶּשֶׁא</p>
</blockquote>

<blockquote>
<p>וְאוֹר גָּנוּז לִמְלֹא תֵבֵל וְזִיו פָּנִים לְכָל-מַעֲשֵׂי אֱלֹהִים,</p>
</blockquote>

<blockquote>
<p>אֲשֶׁר רַק-אַחַת תִּזְכֶּה לָהֶם עֵין הַיֶּלֶד – וְלֹא יוֹסִיף;</p>
</blockquote>

<blockquote>
<p>וְאוּלָם בִּרְכַּת פִּתְאֹם לֵאלֹהִים, לַנֶּאֱמָן בְּעֵינָיו יִתְּנֶנָּה,</p>
</blockquote>

<blockquote>
<p>לֹא-תָשׁוּר עַיִן צִנּוֹרֶיהָ וְחֹזֶה לֹא-יַגִּיד מוֹעֲדָהּ,</p>
</blockquote>

<blockquote>
<p>דּוּמָם אֶעֱרָךְ-לָהּ וַאֲצַפֶּה, יוֹמָם וָלַיְלָה אֲיַחֵלָה,</p>
</blockquote>

<blockquote>
<p>וּכְכִנּוֹר עֲרוּךְ מֵיתָרִים רוּחִי נָכוֹן לִקְרָאתָהּ.</p>
</blockquote>

<blockquote>
<p>לֹא-אֵדַע אֵיפֹה וּמָתַי, וְטֶרֶם אָבִין אֵיזֹה הַדָּרֶךְ,</p>
</blockquote>

<blockquote>
<p>וּמִי יְהִי הַמַּלְאָךְ אֲשֶׁר יָבִיא אֵלַי הַבְּרָכָה –</p>
</blockquote>

<blockquote>
<p>אַחַת יִנָּבֵא לִי לִבִּי, וְנַפְשִׁי יוֹדַעַת מְאֹד,</p>
</blockquote>

<blockquote>
<p>כִּי-פָקֹד יִפְקְדֵנִי הֶחָזוֹן וִיקַר מַאֲוַיַּי יַשִּׂיגֵנִי.</p>
</blockquote>

<blockquote>
<p>וּבְבֹא הָרֶגַע הַנֶּאְדָּר, וְהָיָה כְּנִיד עַפְעַף הַנֵּצַח</p>
</blockquote>

<blockquote>
<p>בַּהֲצִיצוֹ עָלַי פִּתְאֹם בְּעַד צֹהַר נִקְרַע בַּמָּרוֹם –</p>
</blockquote>

<blockquote>
<p>וְנִפְקְחוּ עֵינַי וָאֹרוּ, וְזַכּוּ כְּעֵינֵי הַיָּלֶד,</p>
</blockquote>

<blockquote>
<p>וּמַרְאוֹת יַלְדוּתִי כֻּלָּם עַל צְבָא חֲלִיפוֹתָם יַחַד</p>
</blockquote>

<blockquote>
<p>עִם כָּל-יְקוּמָם סָבִיב יִנְהֲרוּ דוּמָם דֶּרֶךְ נַפְשִׁי,</p>
</blockquote>

<blockquote>
<p>יָסֹלּוּ עָלַי אָרְחוֹת זָהֳרָם כַּחֲלֹמוֹת בֹּקֶר בְּהִירִים,</p>
</blockquote>

<blockquote>
<p>הָרְחֹקוֹת תִּקְרַבְנָה פִתְאֹם, יָקִיצוּ קוֹלוֹת נִרְדָּמוּ,</p>
</blockquote>

<blockquote>
<p>וּגְוָנִים וְרֵיחוֹת נִשְׁכָּחִים יָקוּמוּ שֵׁנִית לִתְחִיָּה.</p>
</blockquote>

<blockquote>
<p>רַק-רֶגַע יִתְמַהְמַהּ הֶחָזוֹן, וּשְׁטָפַנִי גַל-מָתְקוֹ</p>
</blockquote>

<blockquote>
<p>וְאֶת-כָּל-עֲסִיס חַיָּי, עַד תַּמְצִיתוֹ, יַגְמִיאֵנִי בְאֶחָת.</p>
</blockquote>

<blockquote>
<p>וְשׁוּב אֶעֱמֹד נִפְעָם לִפְנֵי עוֹלָם פֶּלִאי בְּטָהֳרוֹ,</p>
</blockquote>

<blockquote>
<p>גַּן נָעוּל וְחָתוּם, זָרוּעַ חִידוֹת וּפְלָאִים,</p>
</blockquote>

<blockquote>
<p>לֹא-חָלָה בָהֶם יָד וְלֹא-נִסָּה אֲלֵיהֶם דְּבַר שְׂפָתָיִם,</p>
</blockquote>

<blockquote>
<p>לְבָבִי יִמָּלֵא הָמוֹן וְתִמְהוֹן אֱלֹהִים עַל-פָּנָי,</p>
</blockquote>

<blockquote>
<p>בְּעֵינַי תִּזְרַח הַדִּמְעָה וּבְנַפְשִׁי תְּרוּעָה נֶאֱלָמָה.</p>
</blockquote>

<br>  

<p>חשון, תרע&quot;ו.</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/7093">https://benyehuda.org/read/7093</a></div></body></html>