<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עָמְרִי וְאַחְאָב</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>קלא</strong> אָמַר רַ' יוֹחָנָן: מִפְּנֵי מָה זָכָה עָמְרִי
לְמַלְכוּת? מִפְּנֵי שֶׁהוֹסִיף כְּרַךְ אֶחָד בְּאֶרֶץ יִשְׂרָאֵל,
שֶׁנֶּאֱמַר: &#8220;וַיִּקֶן אֶת הָהָר שֹׁמְרוֹן מֵאֶת שֶׁמֶר&#8230; וַיִּקְרָא
אֶת שֵׁם הֵעִיר אֲשֶׁר בָּנָה&#8230; שֹׁמְרוֹן&#8221; (מלכים א טז, כד) (סנהדרין קב
ע&quot;ב).</p>

<br />
</blockquote>

<p>זָכָה עָמְרִי – למרות היותו מלך חוטא.</p>

<p>*</p>

<blockquote>
<br />
</blockquote>

<blockquote>
<p><strong>קלב</strong> תְּנָא דְּבֵי אֵלִיָּהוּ: פַּעַם אַחַת הָיִיתִי
יוֹשֵׁב בְּבֵית הַמִּדְרָשׁ הַגָּדוֹל שֶׁבִּירוּשָׁלַיִם לִפְנֵי
חֲכָמִים, אָמַרְתִּי לָהֶם: רַבּוֹתַי, מַה נִשְׁתַּנָּה עָמְרִי שַׂר
צְבָא יִשְׂרָאֵל, שֶׁכָּל שֶׁהָיוּ לְפָנָיו לֹא הוֹשִׁיבוּ מֶלֶךְ בֶּן
מֶלֶךְ, עַד שֶׁבָּא עָמְרִי וְיָשְׁבוּ לוֹ שְׁלוֹשָׁה מְלָכִים עַל
כִּסְּאוֹ? אָמְרוּ לִי: לֹא שָׁמַעְנוּ. אָמַרְתִּי לָהֶם: רַבּוֹתַי, עַל
שֶׁהוֹתִיר עִיר גְּדוֹלָה בְּיִשְׂרָאֵל, וְכָךְ הָיְתָה בְּדַעְתּוֹ,
אָמַר: כְּשֵׁם שֶׁיְּרוּשָׁלַיִם לְמַלְכֵי יְהוּדָה כָּךְ שׁוֹמְרוֹן
לְמַלְכֵי יִשְׂרָאֵל (סא&quot;ר, י).</p>

<br />
</blockquote>

<p>תְּנָא דְּבֵי אֵלִיָּהוּ – בבית המדרש של חכם ושמו אליהו נאמר.</p>

<p>שֶׁכָּל שֶׁהָיוּ וגו' – כל המלכים שעמדו לפניו בממלכת ישראל לא זכו שנכדיהם יעלו על כס המלכות.</p>

<p>שְׁלוֹשָׁה מְלָכִים – אחאב ובני אחאב: אחזיהו ויהורם.</p>

<p>לֹא שָׁמַעְנוּ – לא למדנו.</p>

<p>הוֹתִיר – הוסיף (וראו בקטע הקודם).</p>

<p>*</p>

<blockquote>
<br />
</blockquote>

<blockquote>
<p><strong>קלג</strong> שָׁנוּ רַבּוֹתֵינוּ: דּוֹרוֹ שֶׁל אַחְאָב
כֻּלָּם עוֹבְדַי עֲבוֹדָה זָרָה הָיוּ, וְעַל יְדֵי שֶׁלֹּא הָיוּ בָּהֶם
דֵּילָטוֹרִין הָיוּ יוֹצְאִים לְמִלְחָמָה וְנוֹצְחִין, שֶׁכֵּן
אֵלִיָּהוּ מַכְרִיז בְּהַר הַכַּרְמֶל: &#8220;אֲנִי נוֹתַרְתִּי נָבִיא לַה'
לְבַדִּי&#8221; (מלכים א יח, כב) – וְכָל הָעָם יוֹדְעִין וְאֵין מוֹדִיעִין
לַמֶּלֶךְ (ילק&quot;ש למלכים, ריג; תנחומא חוקת, ד).</p>

<br />
</blockquote>

<p>דֵּילָטוֹרִין – מלשינים.</p>

<p>נוֹצְחִין – מנצחים.</p>

<p>כָּל הָעָם יוֹדְעִין – שבנוסף לאליהו היו עוד מאה נביאי ה' אשר הוסתרו במערה מפני אחאב ואיזבל אשתו (מלכים א יח, ג־יד).</p>

<p>*</p>

<blockquote>
<br />
</blockquote>

<blockquote>
<p><strong>קלד</strong> &#8220;גַּם מִזְבְּחוֹתָם כְּגַלִּים עַל תַּלְמֵי
שָׂדָי&#8221; (הושע יב, יב) – אֵין לְךָ כָּל תֶּלֶם וְתֶלֶם שֶׁבְּאֶרֶץ
יִשְׂרָאֵל שֶׁלֹּא הֶעֱמִיד עָלָיו אַחְאָב עֲבוֹדָה זָרָה
וְהִשְׁתַּחֲוָה לָהּ (סנהדרין קב ע&quot;ב).</p>

<br />
</blockquote>

<p>&#8220;כְּגַלִּים&#8221; – כמו ערימות אבנים המצויות בכל מקום ומקום.</p>

<p>*</p>

<blockquote>
<br />
</blockquote>

<blockquote>
<p><strong>קלה</strong> אַחְאָב הָיָה מְקַשֵּׁט עַצְמוֹ בְּכָל יוֹם
וְעוֹמֵד לִפְנֵי חִיאֵל הַמְמֻנֶּה עַל אוֹצְרוֹתָיו, אָמַר לוֹ: כַּמָּה
אֲנִי יָפֶה הַיּוֹם? וְהוּא אוֹמֵר לוֹ: כֵּן וְכֵן – וְאַחְאָב מַפְרִישׁ
דָּמָיו לַעֲבוֹדָה זָרָה, זֶהוּ שֶׁנֶּאֱמַר: &quot;יַעַן
הִתְמַכֶּרְךָ לַעֲשׂוֹת הָרַע בְּעֵינֵי ה' &quot; (מלכים א כא, כ).
&quot;רַק לֹא הָיָה כְאַחְאָב אֲשֶׁר הִתְמַכֵּר לַעֲשׂוֹת
הָרַע בְּעֵינֵי ה' &quot; (שם שם, כה) – רַ' לֵוִי הָיָה דוֹרֵשׁ מִקְרָא זֶה
שִׁשָּׁה חֳדָשִׁים לִגְנַאי. בָּא אַחְאָב אֶצְלוֹ בַּלַּיְלָה, אָמַר
לוֹ: מָה חָטָאתִי לְךָ וּמָה פָּשַׁעְתִּי לְפָנֶיךָ? יֵשׁ לְךָ רֹאשׁוֹ
שֶׁל הַפָּסוּק וְאֵין לְךָ סוֹפוֹ – &#8220;אֲשֶׁר הֵסַתָּה אֹתוֹ אִיזֶבֶל
אִשְׁתּוֹ&#8221; (שם). הָיָה רַ' לֵוִי דוֹרְשׁוֹ שִׁשָּׁה חֳדָשִׁים לְשֶׁבַח:
&#8220;רַק לֹא־הָיָה כְאַחְאָב אֲשֶׁר הִתְמַכֵּר לַעֲשׂוֹת הָרַע בְּעֵינֵי ה'
אֲשֶׁר הֵסַתָּה אֹתוֹ אִיזֶבֶל אִשְׁתּוֹ&#8221; (ירושלמי סנהדרין י, ב).</p>

<br />
</blockquote>

<p>חִיאֵל – דמות הנזכרת במלכים א טז, לד.</p>

<p>כַּמָה אֲנִי יָפֶה? – מה ערך מלבושי?</p>

<p>כֵּן וְכֵן – סכום כזה או כזה.</p>

<p>מַפְרִישׁ דָּמָיו – תורם את שווי המלבושים.</p>

<p>&#8220;הִתְמַכֶּרְךָ&#8221; – והמילה נדרשת מלשון מכירה.</p>

<p>מִקְרָא – פסוק.</p>

<p>בַּלַּיְלָה – בחלום.</p>

<p>*</p>

<blockquote>
<br />
</blockquote>

<blockquote>
<p><strong>קלו</strong> אָמַר רַב נַחֲמָן: אַחְאָב שָׁקוּל הָיָה,
שֶׁנֶּאֱמַר: &#8220;וַיֹּאמֶר ה' מִי יְפַתֶּה אֶת אַחְאָב&#8230; וַיֹּאמֶר זֶה
בְּכֹה וְזֶה אֹמֵר בְּכֹה&#8221; (מלכים א כב, כ). הִקְשָׁה רַב יוֹסֵף: מִי
שֶׁכָּתוּב בּוֹ &#8220;רַק לֹא הָיָה כְאַחְאָב אֲשֶׁר הִתְמַכֵּר לַעֲשׂוֹת
הָרַע בְּעֵינֵי ה' אֲשֶׁר הֵסַתָּה אֹתוֹ אִיזֶבֶל אִשְׁתּוֹ&#8221; (שם כא,
כה), וְשָׁנִינוּ: בְּכָל יוֹם הָיְתָה שׁוֹקֶלֶת שִׁקְלֵי זָהָב
לַעֲבוֹדָה זָרָה – וְאַתָּה אוֹמֵר שָׁקוּל הָיָה?! אֶלָּא אַחְאָב
וַתְּרָן בְּמָמוֹנוֹ הָיָה, וּמִתּוֹךְ שֶׁהֶהֱנָה תַּלְמִידֵי חֲכָמִים
מִנְּכָסָיו כִּפְּרוּ לוֹ מֶחֱצָה (סנהדרין קב ע&quot;ב).</p>

<br />
</blockquote>

<p>שָׁקוּל הָיָה – שקולים היו מעשיו הרעים כנגד מעשיו הטובים.</p>

<p>&#8220;יְפַתֶּה אֶת אַחְאָב&#8221; – לצאת לקרב ולמות בו.</p>

<p>זֶה בְּכֹה וגו' – והדעות בנושא זה בבית דין של מעלה היו חלוקות, לכאן ולכאן.</p>

<p>וַתְרָן בְּמָמוֹנוֹ – נדבן.</p>

<p>מִתּוֹךְ שֶׁהֶהֱנָה וגו' – כיוון שהביא תלמידי חכמים ליהנות מרכושו, נתכפרו לו מחצית מעבירותיו.</p>

<p>*</p>

<blockquote>
<br />
</blockquote>

<blockquote>
<p><strong>קלז</strong> אַחְאָב – אָח לַשָּׁמַיִם וְאָב לַעֲבוֹדָה זָרָה (סנהדרין קב ע&quot;ב).</p>

<br />
</blockquote>

<p>אַחְאָב – ונדרש שמו כמי שהתנודד בין שני עולמות דתיים (וראו בקטע הקודם).</p>

<p>*</p>

<blockquote>
<br />
</blockquote>

<blockquote>
<p><strong>קלח</strong> נָבוֹת הָיָה קוֹלוֹ נָאֶה וְהָיָה עוֹלֶה
לִירוּשָׁלַיִם וְכָל יִשְׂרָאֵל מִתְכַּנְּסִין לִשְׁמֹעַ קוֹלוֹ. פַּעַם
אַחַת לֹא עָלָה וְהֵעִידוּ עָלָיו בְּנֵי בְּלִיַּעַל – וְאָבַד מִן
הָעוֹלָם (ילק&#8220;ש למלכים, רכ&#8221;א; פס&quot;ר כה, ב).</p>
</blockquote>

<blockquote>
<br />
</blockquote>

<p>נָבוֹת – היזרעאלי, שאחאב חשק בכרמו והביא למותו בעלילת שווא שהעידו נגדו בני בלייעל (מלכים א פרק כא).</p>

<p>לֹא עָלָה – ועל כן נענש.</p>

<p>*</p>

<blockquote>
<br />
</blockquote>

<blockquote>
<p><strong>קלט</strong> &#8220;וַיֵּצֵא הָרוּחַ וַיַּעֲמֹד לִפְנֵי ה' וַיֹּאמֶר
אֲנִי אֲפַתֶּנּוּ&#8221; (מלכים א כב, כא) – מַהוּ רוּחַ? אָמַר רַ' יוֹחָנָן:
רוּחוֹ שֶׁל נָבוֹת הַיִּזְרְעֵאלִי (סנהדרין קב ע&quot;ב).</p>

<br />
</blockquote>

<p>&#8220;אֲנִי אֲפַתֶּנּוּ&#8221; – לצאת למלחמה ולהיהרג בה.</p>

<p>נָבוֹת – ראו בקטע הקודם.</p>

<p>*</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56763">https://benyehuda.org/read/56763</a></div></body></html>