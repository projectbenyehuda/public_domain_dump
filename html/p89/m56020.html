<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תְּפִלַּת אַבְרָהָם וְחַטְאוֹת סְדוֹם</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>כח</strong> &#8220;וַיִּגַּשׁ אַבְרָהָם וַיֹּאמַר&#8230; הֲשֹׁפֵט כָּל
הָאָרֶץ לֹא יַעֲשֶׂה מִשְׁפָּט&#8221;? (בראשית יח, כג־כה) – אָמַר רַ' לֵוִי:
אִם עוֹלָם אַתָּה מְבַקֵּשׁ – אֵין דִּין, וְאִם דִּין אַתָּה מְבַקֵּשׁ–
אֵין עוֹלָם. אַתָּה תוֹפֵס אֶת הַחֶבֶל בִּשְׁנֵי רָאשִׁים: אַתָּה
מְבַקֵּשׁ עוֹלָם וּמְבַקֵּשׁ דִּין? טֹל לְךָ אֶחָד מֵהֶם. וְאִם אֵין
אַתָּה מְוַתֵּר קִמְעָא – אֵין הָעוֹלָם יָכוֹל לַעֲמֹד (בר&quot;ר לט, ו; שם
מט, ט).</p>
</blockquote>

<blockquote>
<br />
</blockquote>

<p>אִם עוֹלָם וגו' – אי אפשר לקיים את העולם ובה בעת גם להקפיד על מידת הדין במלוא חומרתה.</p>

<p>אַתָּה תּוֹפֵס וגו' – בשני קצותיו של החבל שעל גלגל הבאר
תלויים שני דליים, וכשאחד עולה השני יורד, ואם תופסים את החבל בשני קצותיו
אין בו תועלת.</p>

<p>טֹל – קח, בחר.</p>

<p>מְוַתֵּר קִמְעָא – מוחל מעט ושופט לפנים משורת הדין.</p>

<p>*</p>

<blockquote>
<br />
</blockquote>

<blockquote>
<p><strong>כט</strong> &#8220;אוּלַי יַחְסְרוּן חֲמִשִּׁים הַצַּדִּיקִם חֲמִשָּׁה&#8221;
(בראשית יח, כח) – אָמַר רַ' חִיָּא בַּר אַבָּא: בִּקֵּשׁ אַבְרָהָם
לֵירֵד לוֹ מֵחֲמִשִּׁים לַחֲמִשָּׁה, אָמַר לוֹ הַקָּדוֹשׁ בָּרוּךְ הוּא:
חֲזֹר בְּךָ לְמַפְרֵעַ. אָמַר רַ' לֵוִי: לַחֲלַפְסִדְרָא מְלֵאָה מַיִם,
כָּל זְמַן שֶׁהִיא מְלֵאָה מַיִם הַסַּנֵּגוֹר מְלַמֵּד; פְּעָמִים
שֶׁהַדַּיָּן מְבַקֵּשׁ שֶׁיְּלַמֵּד הַסַּנֵּגוֹר, וְהוּא אוֹמֵר:
הוֹסִיפוּ בְתוֹכָהּ מַיִם (בר&quot;ר מט, יב).</p>

<br />
</blockquote>

<p>לֵירֵד לוֹ מֵחֲמִשִּׁים לַחֲמִשָּׁה – להפחית, לדלג במישרין מחמישים לחמישה.</p>

<p>חֲזֹר בְּךָ לְמַפְרֵעַ – הורד את דרישותיך באופן הדרגתי
(ארבעים וחמישה, ארבעים וכן הלאה עד עשרה צדיקים), ורצה הקב&quot;ה שיאריך אברהם
בדברי הסנגוריה שלו על אנשי סדום, שמא ימצא להם צד זכות ויצילם.</p>

<p>לַחֲלַפְסִדְרָא וגו' – משל לשעון שמבוסס על מים שזורמים
ממנו עד שהוא מתרוקן. בבית המשפט השתמשו בו כדי למדוד את הזמן שהוקצה לכל
אחד מן הדוברים.</p>

<p>מְלַמֵּד – זכות (על הנאשם).</p>

<p>*</p>

<blockquote>
<br />
</blockquote>

<blockquote>
<p><strong>ל</strong> שָׁנוּ רַבּוֹתֵינוּ: אַנְשֵׁי סְדוֹם לֹא נִתְגָּאוּ
אֶלָּא בִּשְׁבִיל טוֹבָה שֶׁהִשְׁפִּיעַ לָהֶם הַקָּדוֹשׁ בָּרוּךְ הוּא.
מָה נֶאֱמַר בְּאַרְצָם? &#8220;אֶרֶץ מִמֶּנָּה יֵצֵא לָחֶם&#8230; מְקוֹם סַפִּיר
אֲבָנֶיהָ וְעַפְרֹת זָהָב לוֹ, נָתִיב לֹא יְדָעוֹ עָיִט וְלֹא
שְׁזָפַתּוּ עֵין אַיָּה&#8221; (איוב כח, ה־ז) – שֶׁאֵין לְךָ כָּל שְׁבִיל
וּשְׁבִיל בִּסְדוֹם שֶלֹּא הָיוּ בּוֹ שִׁבְעָה אִילָנוֹת זֶה לְמַעְלָה
מִזֶּה – גֶּפֶן וּתְאֵנָה וְרִמּוֹן, אֱגוֹז וְשָׁקֵד, תַּפּוּחַ
וּפַרְסֵק, וְהָיָה כָּל הַשְׁבִיל מְסֻכָּךְ. אָמַר רַ' לֵוִי בְּשֵׁם רַ'
יוֹחָנָן: בַּר הֶדְיָא צוֹפֶה מַאֲכָלוֹ מִשְּׁמוֹנָה עָשָׂר מִיל,
וְכֵיוָן שֶׁהָיָה עוֹמֵד עַל אִילָנֵי סְדוֹם לֹא הָיָה יָכוֹל לִרְאוֹת
עַל הָאָרֶץ מִכּוֹחָם שֶׁל אִילָנוֹת. כְּשֶׁהָיָה הוֹלֵךְ אֶחָד לְגַנָּן
וְהָיָה אוֹמֵר לוֹ: &#8220;תֶּן לִי בְּאִסָּר יָרָק&#8221; – כְּשֶׁהוּא נוֹתֵן לוֹ
הָיָה מְשַׁכְשְׁכוֹ בְּמַיִם וּמוֹצִיא מֵעָפָר זָהָב.</p>

<p>אָמְרוּ אַנְשֵׁי סְדוֹם: מֵאַחַר שֶׁאָנוּ שְׁרוּיִים
בְּשַׁלְוָה וּבְטוֹבָה, מָזוֹן יוֹצֵא מֵאַרְצֵנוּ, כֶּסֶף וְזָהָב יוֹצֵא
מֵאַרְצֵנוּ, אֲבָנִים טוֹבוֹת וּמַרְגָּלִיוֹת יוֹצְאוֹת מֵאַרְצֵנוּ –
לָמָּה לָנוּ עוֹבְרֵי דְרָכִים, שֶׁאֵין בָּאִים אֶלָּא לְחַסְּרֵנוּ?
בּוֹאוּ וּנְשַׁכַּח תּוֹרַת רֶגֶל מֵאַרְצֵנוּ, שֶׁנֶּאֱמַר:
&#8220;הַנִּשְׁכָּחִים מִנִּי רָגֶל דַּלּוּ מֵאֱנוֹשׁ נָעוּ&#8221; (שם שם, ד) –
אָמַר לָהֶם הַמָּקוֹם: בְּטוֹבָה שֶׁהֵיטַבְתִּי לָכֶם אַתֶּם מְבַקְשִׁים
לְשַׁכֵּחַ אֶת הָרֶגֶל מִבֵּינוֹתֵיכֶם? אֲנִי אֲשַׁכַּח אֶתְכֶם מִן
הָעוֹלָם.</p>

<p>דָּרַשׁ רָבָא: מַהוּ שֶׁנֶּאֱמַר: &#8220;עַד אָנָה תְּהוֹתְתוּ
עַל אִישׁ תְּרָצְּחוּ כֻלְכֶם כְּקִיר נָטוּי גָּדֵר הַדְּחוּיָה&#8221; (תהלים
סב, ד)? – מְלַמֵּד שֶׁהָיוּ נוֹתְנִים עֵינֵיהֶם בְּבַעֲלֵי מָמוֹן
וּמוֹשִׁיבִין אוֹתוֹ אֵצֶל קִיר נָטוּי וְדוֹחִין אוֹתוֹ עָלָיו וּבָאִים
וְנוֹטְלִים אֶת מָמוֹנוֹ.</p>

<p>מַהוּ שֶׁנֶּאֱמַר: &#8220;חָתַר בַּחשֶׁךְ בָּתִּים יוֹמָם
חִתְּמוּ לָמוֹ&#8221; (איוב כד, טז)? – מְלַמֵּד שֶׁהָיוּ נוֹתְנִים עֵינֵיהֶם
בְּבַעֲלֵי מָמוֹן וּמַפְקִידִים אֶצְלָם אֲפַרְסְמוֹן וּמַנִּיחִין אוֹתוֹ
בְּבֵית גִּנְזֵיהֶם, וְלָעֶרֶב בָּאִים וּמְרִיחִים אוֹתוֹ כְּכֶלֶב,
וְחוֹתְרִים שָׁם וְנוֹטְלִים אוֹתוֹ מָמוֹן.</p>

<p>אָמְרוּ: מִי שֶׁיֵּשׁ לוֹ שׁוֹר – רוֹעֶה יוֹם אֶחָד,
וְשֶׁאֵין לוֹ – רוֹעֶה שְׁנֵי יָמִים. הָיָה שָׁם יָתוֹם בֶּן אַלְמָנָה,
מָסְרוּ לוֹ אֶת שׁוֹרֵיהֶם לִרְעוֹתָם. הָלַךְ וּנְטָלָם וַהֲרָגָם. אָמַר
לָהֶם: מִי שֶׁיֵּשׁ לוֹ שׁוֹר יִטּוֹל עוֹר אֶחָד וְשֶׁאֵין לוֹ שׁוֹר
יִטּוֹל שְׁנֵי עוֹרוֹת. אָמְרוּ לוֹ: מָה זֶה? אָמַר לָהֶם: סוֹף דִּין
כִּתְחִלַּת דִּין.</p>

<p>מִי שֶׁהָיְתָה לוֹ שׁוּרָה שֶׁל לְבֵנִים, הָיָה בָּא
כָּל אֶחָד וְאֶחָד וְנוֹטֵל אַחַת. אָמַר: לֹא נָטַלְתִּי אֶלָּא
אַחַת.</p>

<p>מִי שֶׁהָיָה שׁוֹטֵחַ שׁוּמִים אוֹ בְּצָלִים, הָיָה בָּא
כָּל אֶחָד וְאֶחָד וְנוֹטֵל אֶחָד. אָמַר: לֹא נָטַלְתִּי אֶלָּא
אֶחָד.</p>
</blockquote>

<blockquote>
<br />
</blockquote>

<p>בִּשְׁבִיל טוֹבָה – בגלל הטובה והשפע שזכו להן.</p>

<p>זֶה לְמַעְלָה מִזֶה – במדרגות ההרים שמשני צדי השביל.</p>

<p>מְסֻכָּךְ – מכוסה בענפי האילנות.</p>

<p>בַּר הֶדְיָא צוֹפֶה מַאֲכָלוֹ – עוף דורס שרואה את טרפו.</p>

<p>מִכּוֹחָם שֶׁל אִילָנוֹת – מרוב הענפים.</p>

<p>אִסָּר – מטבע שערכו קטן.</p>

<p>מְשַׁכְשְׁכוֹ – טובלו לשם שטיפה קלה.</p>

<p>מֵעָפָר – שדבוק בשורשי הירק.</p>

<p>תּוֹרַת רֶגֶל – עניינם של ההולכים ברגלם ממקום למקום, הם הנוודים המבקשים נדבה ומחסה.</p>

<p>קִיר נָטוּי – קיר רעוע.</p>

<p>דּוֹחִין – מפילים, דוחפים.</p>

<p>אֲפַרְסְמוֹן – ממיני הבשמים.</p>

<p>וּמַנִּיחִין – בעלי הממון.</p>

<p>חוֹתְרִים – חופרים.</p>

<p>מִי שֶׁיֵּשׁ לוֹ שׁוֹר וגו' – מי שהיה לו שור אחד רועה את
כל בהמות העיר יום אחד, ומי שאין לו בהמה, מטילים עליו לרעות שני
ימים.</p>

<p>סוֹף דִּין כִּתְחִלַּת דִּין – הצדק שנעשה כאן זהה לצדק שנעשה בתחילת העניין כולו.</p>

<p>הָיָה שׁוֹטֵחַ – לשם ייבוש.</p>

<blockquote>
<p>אַרְבָּעָה דַּיָּנִים הָיוּ בִּסְדוֹם: שַׁקְרַאי וְשַׁקְרוּרַאי וְזַיְפַאי וּמַצְלֵי דִּינָא.
מִי שֶׁהִכָּה אֵשֶׁת חֲבֵרוֹ וְהִפִּילָה, הָיוּ אוֹמְרִים לוֹ לְבַעְלָהּ: תְּנֶנָּה לוֹ שֶׁיְעַבְּרֶנָּה לְךָ.</p>
</blockquote>

<blockquote>
<p>מִי שֶׁקִּצֵּץ אֹזֶן שֶׁל חֲמוֹר שֶׁל חֲבֵרוֹ, אָמְרוּ לוֹ לְבַעַל הַחֲמוֹר: תְּנֵהוּ לוֹ עַד שֶׁתִּצְמַח.</p>
</blockquote>

<blockquote>
<p>מִי שֶׁפְּצָעוֹ חֲבֵרוֹ, אָמְרוּ לוֹ: תֵּן לוֹ שְׂכָרוֹ שֶׁהִקִּיז לְךָ דָּם.</p>
</blockquote>

<blockquote>
<p>מִי שֶׁעָבַר בְּגֶשֶׁר נוֹתֵן אַרְבָּעָה זוּזִים, וְשֶׁעָבַר בְּמַיִם נוֹתֵן שְׁמוֹנָה זוּזִים.</p>
</blockquote>

<blockquote>
<p>פַּעַם אַחַת נִזְדַּמֵּן לְשָׁם כּוֹבֵס אֶחָד. אָמְרוּ
לוֹ: תֵּן אַרְבָּעָה זוּזִים. אָמַר לָהֶם: אֲנִי בְּמַיִם עָבַרְתִּי.
אָמְרוּ לוֹ: אִם כֵּן, תֵּן שְׁמוֹנָה. לֹא נָתַן – פְּצָעוּהוּ. בָּא
לִפְנֵי הַדַּיָּנִים. אָמְרוּ לוֹ: תֵּן שָׂכָר שֶׁהִקִּיזוּ לְךָ דָּם,
וּשְׁמוֹנָה זוּזִים שֶׁעָבַרְתָּ בְּמַיִם.</p>

<p>אֱלִיעֶזֶר עֶבֶד אַבְרָהָם נִזְדַּמֵּן לְשָׁם.
פְּצָעוּהוּ, וּבָא לִפְנֵי הַדַּיָּן. אָמַר לוֹ: תֵּן לוֹ שְׂכָרוֹ,
שֶׁהִקִּיז לְךָ דָּם. נָטַל אֱלִיעֶזֶר אֶבֶן וּפָצַע אֶת הַדַּיָּן.
אָמַר לוֹ: שָׂכָר שֶׁיֵּשׁ לִי בְּיָדְךָ תְּנֵהוּ לָזֶה – וּמָמוֹן
שֶׁלִּי בִּמְקוֹמוֹ עוֹמֵד. כָּךְ הִתְנוּ בֵּינֵיהֶם אַנְשֵׁי סְדוֹם:
מִי שֶׁיַּזְמִין אָדָם לְבֵית הַמִּשְׁתֶּה יִפְשְׁטוּ טַלִּיתוֹ.
נִזְדַּמֵּן אֱלִיעֶזֶר לְשָׁם לְבֵית הַמִּשְׁתֶּה וְלֹא הִזְמִינוּהוּ.
כְּשֶׁבִּקֵּשׁ לִסְעֹד הָלַךְ וְיָשַׁב בְּסוֹף כֻּלָּם. אָמְרוּ לוֹ: מִי
הִזְמִינְךָ לְכָאן? אָמַר לָזֶה שֶׁיָּשַׁב אֶצְלוֹ: אַתָּה
הִזְמַנְתַּנִי. אָמַר: שֶׁמָּא יִשְׁמְעוּ שֶׁאֲנִי הִזְמַנְתִּי
וְיִפְשְׁטוּ בִּגְדִּי. נָטַל טַלִּיתוֹ וּבָרַח לַחוּץ. וְכֵן עָשָׂה
אֱלִיעֶזֶר לְכָל אֶחָד וְאֶחָד עַד שֶׁיָּצְאוּ כֻּלָּם, וְאָכַל הוּא אֶת
הַסְּעוּדָה.</p>

<p>הָיְתָה לָהֶם מִטָּה שֶׁהָיוּ מַשְׁכִּיבִין בָּהּ
אוֹרְחִים. אָדָם אָרֹךְ – קִצְּרוּהוּ, קָצָר – מְתָחוּהוּ. נִזְדַּמֵּן
לְשָׁם אֱלִיעֶזֶר. אָמְרוּ לוֹ: עֲלֵה וּשְׁכַב בַּמִּטָּה. אָמַר לָהֶם:
מִיּוֹם שֶׁמֵּתָה אִמִּי נָדַרְתִּי נֵדֶר שֶׁלֹּא אֶשְׁכַּב
בְּמִטָּה.</p>

<p>כְּשֶׁנִּזְדַּמֵּן לָהֶם עָנִי הָיָה כָּל אֶחָד וְאֶחָד
נוֹתֵן לוֹ דֵּינָר וְכוֹתֵב שְׁמוֹ עָלָיו, וּפַת לֹא הָיוּ נוֹתְנִים
לוֹ. וּכְשֶׁמֵּת הֶעָנִי הָיָה בָּא כָּל אֶחָד וְנוֹטֵל דֵּינָר שֶׁלּוֹ.
הָיְתָה שָׁם רִיבָה אַחַת שֶׁהוֹצִיאָה פַּת לְעָנִי בְּכַדָּהּ. עָבְרוּ
שְׁלוֹשָׁה יָמִים וְלֹא מֵת – וְנִתְגַּלָּה הַדָּבָר. טָשׁוּ אֶת
הָרִיבָה בִדְבַשׁ וְהֶעֱמִידוּהָ עַל גַּג הַחוֹמָה וּבָאוּ דְבוֹרִים
וַאֲכָלוּהָ. זֶהוּ שֶׁנֶּאֱמַר: &#8220;זַעֲקַת סְדֹם וַעֲמֹרָה כִּי רָבָּה&#8221;
(בראשית יח, כ) – עַל עִסְקֵי רִיבָה (סנהדרין קט ע&#8220;א־ע&#8221;ב [ופירוש רש&#8220;י
שם]; במ&#8221;ר ט, כד; ויק&quot;ר ה, ב).</p>
</blockquote>

<blockquote>
<br />
</blockquote>

<p>שַׁקְרַאי וגו' – כולם קרויים על שם מעשיהם: שקר, זיוף ועיוות דין (והקטע ממשיך בדוגמאות של המשפט המעוות שנהג בסדום).</p>

<p>שֶׁיְּעַבְּרֶנָּה – כדי שתשוב ותהיה בהיריון.</p>

<p>עַד שֶׁתִּצְמַח – אוזן החמור.</p>

<p>שֶׁהִקִּיז לְךָ דָּם – כביכול לשם רפואה.</p>

<p>שֶׁעָבַר בְּמַיִם – כדי לחסוך את התשלום על המעבר בגשר.</p>

<p>אֱלִיעֶזֶר – עבד אברהם.</p>

<p>יַזְמִין – יקרא לסעודה.</p>

<p>טַלִּיתוֹ – בגדו.</p>

<p>רִיבָה – נערה.</p>

<p>טָשׁוּ – מרחו.</p>

<p>*</p>

<blockquote>
<br />
</blockquote>

<blockquote>
<p><strong>לא</strong> מַעֲשֶׂה בִּשְׁתֵּי נְעָרוֹת שֶׁיָּרְדוּ לְמַלְאוֹת
מַיִם מִן הַמַּעְיָן, אָמְרָה אַחַת לַחֲבֶרְתָּהּ: לָמָּה פָּנַיִךְ
חוֹלָנִיּוֹת? אָמְרָה לָהּ: כָּלוּ מְזוֹנוֹתֵינוּ וּכְבָר אָנוּ נוֹטִים
לָמוּת. מָה עָשְׂתָה? מִלְאָה אֶת הַכַּד קֶמַח וְהֶחֱלִיפוּ: נָטְלָה זוֹ
מָה שֶׁבְּיַד זוֹ וְזוֹ מַה שֶׁבְּיַד זוֹ. כֵּיוָן שֶׁהִרְגִּישׁוּ
אַנְשֵׁי סְדוֹם בַּדָּבָר – נְטָלוּהָ וּשְׂרָפוּהָ.</p>

<p>אָמַר הַקָּדוֹשׁ בָּרוּךְ הוּא: אֲפִלּוּ אֲנִי מְבַקֵּשׁ
לִשְׁתֹּק – דִּינָהּ שֶׁל נַעֲרָה אֵינוֹ מַנִּיחַ אוֹתִי לִשְׁתֹּק.
זֶהוּ שֶׁנֶּאֱמַר: &#8220;הַכְּצַעֲקָתָהּ&#8221; (בראשית יח, כא) – צַעֲקָתָהּ שֶׁל
נַעֲרָה (בר&#8220;ר מט, ו; ילק&#8221;ש לבראשית, פג).</p>
</blockquote>

<blockquote>
<br />
</blockquote>

<p>נוֹטִים לָמוּת – עומדים למות מרעב.</p>

<p>*</p>

<blockquote>
<br />
</blockquote>

<blockquote>
<p><strong>לב</strong> רַ' יְהוּדָה אוֹמֵר: הִכְרִיזוּ בִסְדוֹם וְאָמָרוּ:
כָּל מִי שֶׁהוּא מַחֲזִיק בְּפַת לֶחֶם לְגֵר וּלְעָנִי וְאֶבְיוֹן
יִשָּׂרֵף בָּאֵשׁ.</p>

<p>פְּלוֹטִית בִּתּוֹ שֶׁל לוֹט הָיְתָה נְשׂוּאָה לְאֶחָד
מִגְּדוֹלֵי סְדוֹם, רָאֲתָה עָנִי אֶחָד מְדֻקְדָּק בִּרְחוֹב הָעִיר
וְעָגְמָה נַפְשָׁהּ עָלָיו. מָה הָיְתָה עוֹשָׂה? בְּכָל יוֹם
כְּשֶׁהָיְתָה יוֹצְאָה לִשְׁאֹב מַיִם הָיְתָה נוֹתֶנֶת בְּכַד שֶׁלָּהּ
מִכָּל מְזוֹן בֵּיתָהּ וּמְכַלְכֶּלֶת אוֹתוֹ הֶעָנִי. אָמְרוּ אַנְשֵׁי
סְדוֹם: הֶעָנִי הַזֶּה מֵאַיִן הוּא חַי? – עַד שֶׁיָּדְעוּ הַדָּבָר
וְהוֹצִיאוּ אוֹתָהּ לְהִשָּׂרֵף, אָמְרָה: אֱלוֹהֵי הָעוֹלָם, עֲשֵׂה
מִשְׁפָּטִי וְדִינִי מֵאַנְשֵׁי סְדוֹם! וְעָלְתָה צַעֲקָתָהּ לִפְנֵי
כִּסֵּא הַכָּבוֹד. אָמַר הַקָּדוֹשׁ בָּרוּךְ הוּא: &#8220;אֵרְדָה נָּא
וְאֶרְאֶה הַכְּצַעֲקָתָהּ הַבָּאָה אֵלַי&#8221; (בראשית יח, כא) – אִם
כְּצַעֲקַת הַנַּעֲרָה הַזֹּאת עָשׂוּ אַנְשֵׁי סְדוֹם אֶהֱפֹךְ
יְסוֹדוֹתֶיהָ לְמַעְלָה ופָנֶיהָ לְמַטָּה (פדר&quot;א כה).</p>

<br />
</blockquote>

<p>מַחֲזִיק – תומך, מעניק.</p>

<p>פְּלוֹטִית – ונתכנתה כך כיוון שנפלטה, ניצלה, מהפיכת סדום.</p>

<p>מְדֻקְדָּק – מדוכדך.</p>

<p>ועָגְמָה נַפְשָׁהּ עָלָיו – הצטערה בגללו.</p>

<p>כִּסֵּא הַכָּבוֹד – שעליו יושב הקב&quot;ה.</p>

<p>*</p>

<blockquote>
<br />
</blockquote>

<blockquote>
<p><strong>לג</strong> חֲמִשָּׁה רָאשֵׁי דַּיָּנִים הָיוּ בִּסְדוֹם: קַו
שֶׁקֶר וְרַב שֶׁקֶר, רַב נָבָל, רַב מַסְטִידִין וְקָלָאפֶנְדַּר. לוֹט
הָיָה אַרְכִי הַדַּיָּנִים שֶׁבְּכֻלָּם. בְּשָׁעָה שֶׁהָיָה אוֹמֵר לָהֶם
דְּבָרִים שֶׁהֵם עֲרֵבִים לָהֶם הֵם אוֹמְרִים לוֹ: &#8220;גֶּשׁ הָלְאָה&#8221;
(בראשית יט, ט) – עֲלֵה לְמַעְלָה, וּבְשָׁעָה שֶׁהָיָה אוֹמֵר לָהֶם
דְּבָרִים שֶׁאֵין עֲרֵבִים לָהֶם, הָיוּ אוֹמְרִים לוֹ: &#8220;הָאֶחָד בָּא
לָגוּר וַיִּשְׁפּוֹט שָׁפוֹט&#8221; (שם) (בר&quot;ר נ, ג).</p>

<br />
</blockquote>

<p>קַו שֶׁקֶר וגו' – כל השמות לגנאי על שם מעשיהם.</p>

<p>מַסְטִידִין – מטה את הדין (על פי הארמית).</p>

<p>קָלָאפֶנְדַּר – גונב נפש.</p>

<p>אֶרְכִי הַדַּיָּנִים – הדיין הראשי.</p>

<p>עֲרֵבִים לָהֶם – נעימים לאוזניהם.</p>

<p>לְמַעְלָה – למעמד גבוה יותר.</p>

<p>*</p>

<blockquote>
<br />
</blockquote>

<blockquote>
<p><strong>לד</strong> אָמַר רַ' יִרְמְיָהוּ בֶּן אֱלִיעֶזֶר: עִקַּר
שַׁלְוָתָהּ שֶׁל סְדוֹם לֹא הָיְתָה אֶלָּא חֲמִשִּׁים וּשְׁתַּיִם
שָׁנָה, וּמֵהֶן עֶשְׂרִים וְחָמֵשׁ שָׁנָה הָיָה הַקָּדוֹשׁ בָּרוּךְ הוּא
מַרְעִישׁ עֲלֵיהֶם הָרִים וּמֵבִיא עֲלֵיהֶם זְוָעוֹת כְּדֵי שֶׁיַּעֲשׂוּ
תְשׁוּבָה – וְלֹא עָשׂוּ. זֶהוּ שֶׁנֶּאֱמַר: &#8220;הַמַּעְתִּיק הָרִים וְלֹא
יָדָעוּ&#8221; (איוב ט, ה) – וּבַסּוֹף &#8220;אֲשֶׁר הֲפָכָם בְּאַפּוֹּ&#8221; (שם) (בר&quot;ר
מט, ו).</p>
</blockquote>

<blockquote>
<br />
</blockquote>

<p>עִקַּר שַׁלְוָתָהּ – תקופת השלווה האמיתית.</p>

<p>זְוָעוֹת – רעידות אדמה.</p>

<p>*</p>

<blockquote>
<br />
</blockquote>

<blockquote>
<p><strong>לה</strong> &#8220;וַתַּבֵּט אִשְׁתּוֹ מֵאַחֲרָיו וְתְּהִי נְצִיב
מֶלַח&#8221; (בראשית יט, כו) – רַ' יִצְחָק אָמַר: עַל שֶׁחָטְאָה בְּמֶלַח.
בְּאוֹתוֹ הַלַּיְלָה שֶׁבָּאוּ הַמַּלְאָכִים אֶל לוֹט אָמַר לוֹט
לְאִשְׁתּוֹ: תְּנִי לָאוֹרְחִים הַלָּלוּ קְצָת מֶלַח. אָמְרָה לוֹ: אַף
מִנְהָג רַע זֶה אַתָּה רוֹצֶה לְלַמְּדוֹ כָּאן! מַה הִיא עוֹשָׂה?
הוֹלֶכֶת אֶל כָּל שְׁכֵנוֹתֶיהָ וְאוֹמֶרֶת לָהֶן: &#8220;תְּנוּ לִי מֶלַח,
שֶׁיֵּשׁ לָנוּ אוֹרְחִים&#8221; – וְהִיא מִתְכַּוֶּנֶת שֶׁיַּכִּירוּ בָּהֶם
אַנְשֵׁי הָעִיר. עַל כֵּן &#8220;וַתְּהִי נְצִיב מֶלַח&#8221; (בר&quot;ר נ, ד; שם נא,
ה).</p>
</blockquote>

<blockquote>
<br />
</blockquote>

<p>מֶלַח – לשם אכילת לחם.</p>

<p>מִנְהָג רַע זֶה – הכנסת אורחים.</p>

<p>שֶׁיַּכִּירוּ בָּהֶם – יבחינו בהם.</p>

<p>*</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56020">https://benyehuda.org/read/56020</a></div></body></html>