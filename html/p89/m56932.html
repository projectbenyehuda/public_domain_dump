<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בִּימֵי מָרְדְּכַי וְאֶסְתֵּר</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>יב</strong> &#8220;לַמְנַצֵּחַ עַל אַיֶּלֶת הַשַּׁחַר&#8221; (תהלים כב,
א) – בְּדוֹרוֹ שֶׁל מָרְדְּכַי וְאֶסְתֵּר הַכָּתוּב מְדַבֵּר:
בַּלַּיְלָה, אַף עַל פִּי שֶׁהוּא לַיְלָה – יֵשׁ אוֹר לְבָנָה
וְכוֹכָבִים וּמַזָּלוֹת; וְאֵימָתַי הוּא חשֶׁךְ? בַּעֲלוֹת הַשַּׁחַר!
הַלְּבָנָה נִכְנֶסֶת וְהַכּוֹכָבִים נִכְנָסִים וְהַמַּזָּלוֹת הוֹלְכִים
– אוֹתָהּ שָׁעָה אֵין חשֶׁךְ גָּדוֹל מִמֶּנוּ. וְאוֹתָהּ שָׁעָה
הַקָּדוֹשׁ בָּרוּךְ הוּא עוֹנֶה לְעוֹלָם וּמְלוֹאוֹ וּמַעֲלֶה אֶת
הַשַּׁחַר מִתּוֹךְ הַחשֶׁךְ וּמֵאִיר לָעוֹלָם.</p>

<p>וְעוֹד לָמָּה מְשׁוּלָה אֶסְתֵּר לְאַיֶּלֶת הַשַּׁחַר?
מָה אַיֶּלֶת הַשַּׁחַר כְּשֶׁאוֹרָהּ בּוֹקֵעַ לַעֲלוֹת – בַּתְּחִלָּה
הִיא בָּאָה קִמְעָא קִמְעָא, וְאַחַר כָּךְ הִיא מְנַפֶּצֶת וּבָאָה,
וְאַחַר כָּךְ הִיא פָּרָה וְרָבָה, וְאַחַר כָּךְ הִיא מַשְׁבַּחַת
וְהוֹלֶכֶת – כָּךְ הָיְתָה גְּאֻלָּתָם שֶׁל יִשְׂרָאֵל עַל יְדֵי
אֶסְתֵּר קִמְעָא קִמְעָא: בַּתְּחִלָּה &#8220;וּמָרְדֳּכַי יוֹשֵׁב בְּשַׁעַר
הַמֶּלֶךְ&#8221; (אסתר ב, כא), וְאַחַר כָּךְ &#8220;וַיְהִי כִרְאוֹת הַמֶּלֶךְ אֶת
אֶסְתֵּר הַמַּלְכָּה&#8221; (שם ה, ב), &#8220;בַּלַּיְלָה הַהוּא נָדְדָה שְׁנַת
הַמֶּלֶךְ&#8221; (שם ו, א), וְאַחַר כָּךְ &#8220;וַיִּקַּח הָמָן אֶת הַלְּבוּשׁ
וְאֶת הַסּוּס&#8221; (שם שם, יא), וְאַחַר כָּךְ &#8220;וַיִּתְלוּ אֶת הָמָן&#8221; (שם ז,
י), וְאַחַר כָּךְ &#8220;וְאַתֶּם כִּתְבוּ עַל הַיְּהוּדִים&#8221; (שם ח, ח),
וְאַחַר כָּךְ &#8220;וּמָרְדֳּכַי יָצָא מִלִּפְנֵי הַמֶּלֶךְ בִּלְבוּשׁ
מַלְכוּת&#8221; (שם שם, טו), וְאַחַר כָּךְ &#8220;לַיְּהוּדִים הָיְתָה אוֹרָה&#8221; (שם
שם, טז).
חֲכָמִים אָמְרוּ: בְּשָׁעָה שֶׁאַיֶּלֶת הַזּוֹ צְמֵאָה,
הִיא חוֹפֶרֶת גֻּמָּא וְקוֹבַעַת קַרְנֶיהָ לְתוֹכָהּ וְעוֹרֶגֶת לִפְנֵי
הַקָּדוֹשׁ בָּרוּךְ הוּא מִתּוֹךְ צָרָה, וְהַקָּדוֹשׁ בָּרוּךְ הוּא
מַעֲלֶה לָהּ אֶת הַתְּהוֹם וְהַתְּהוֹם מַעֲלָה לָהּ אֶת הַמַּיִם. כָּךְ
אֶסְתֵּר: בְּשָׁעָה שֶׁגָּזַר הָמָן הָרָשָׁע גְּזֵרוֹת קָשׁוֹת עַל
יִשְׂרָאֵל – הִתְחִילָה עוֹרֶגֶת בִּתְפִלָּה לִפְנֵי הַקָּדוֹשׁ בָּרוּךְ
הוּא מִתּוֹךְ צָרָה וְעָנָה אוֹתָהּ הַקָּדוֹשׁ בָּרוּךְ הוּא.</p>

<p>רַ' אַסִּי אָמַר: מָה שַׁחַר זֶה סוֹף כָּל הַלַּיְלָה, אַף אֶסְתֵּר סוֹף כָּל הַנִּסִּים (מד&#8220;ת למזמור כב; יומא כט ע&#8221;א).</p>

<br />
</blockquote>

<p>&#8220;לַמְנַצֵּחַ עַל אַיֶּלֶת הַשַּׁחַר&#8221; – על פי המדרש נאמר מזמור זה מפי אסתר.</p>

<p>אַיֶּלֶת הַשַּׁחַר – האור הראשון הבוקע בבוקר.</p>

<p>מַזָּלוֹת – כוכבי הלכת.</p>

<p>עוֹנֶה – מגיב (על בקשת העולם לאור).</p>

<p>קִמְעָא קִמְעָא – מעט מעט.</p>

<p>מְנַפֶּצֶת וּבָאָה – שולחת עוד ועוד ניצוצות אור.</p>

<p>מַשְׁבַּחַת וְהוֹלֶכֶת – מתחזקת עוד ועוד.</p>

<p>כָּךְ הָיְתָה גְּאֻלָּתָם וגו' – והמדרש יביא סדרת פסוקים
המתארים את יציאת בני ישראל בשושן מחשכת גזירתו של המן אל אור הגאולה.</p>

<p>&#8220;הָיְתָה אוֹרָה&#8221; – והוא סוף בקיעת האור.</p>

<p>גֻּמָּא – בור קטן.</p>

<p>קוֹבַעַת – תוקעת.</p>

<p>עוֹרֶגֶת – הומה בתפילה.</p>

<p>סוֹף כָּל הַנִּסִּים – שנכתבו בתנ&quot;ך.</p>

<p>*</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56932">https://benyehuda.org/read/56932</a></div></body></html>