<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גַּעְגּוּעִים</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>יט</strong> &#8220;לַמְנַצֵּחַ מַשְׂכִּיל לִבְנֵי קֹרַח&#8230; אֵלֶּה
אֶזְכְּרָה וְאֶשְׁפְּכָה עָלַי נַפְשִׁי&#8221; (תהלים מב, פסוקים א, ה) –
כְּנֶגֶד מִי אֲמָרוּהוּ בְּנֵי קֹרַח לַמִּקְרָא הַזֶּה? לֹא אֲמָרוּהוּ
אֶלָּא כְּנֶגֶד כְּנֶסֶת יִשְׂרָאֵל. שֶׁאָמְרָה כְּנֶסֶת יִשְׂרָאֵל
לִפְנֵי הַקָּדוֹשׁ בָּרוּךְ הוּא: רִבּוֹנוֹ שֶׁל עוֹלָם זְכוּרָה אֲנִי
בִּטָּחוֹן וְשַׁלְוָה, שֶׁהָיִיתִי שְׁרוּיָה בָּהֶם – וְעַכְשָׁו
נִתְרַחֲקוּ מִמֶּנִּי, וַאֲנִי בּוֹכִיָּה וּמִתְאַנַּחַת וְאוֹמֶרֶת: מִי
יְשִׂימֵנִי כַּיָּמִים הָרִאשׁוֹנִים, שֶׁהָיָה הַמִּקְדָּשׁ בָּנוּי,
וְאַתָּה יוֹרֵד לְתוֹכוֹ מִשְּׁמֵי מָרוֹם וּמַשְׁרֶה שְׁכִינָתְךָ עָלַי
וְאֻמּוֹת הָעוֹלָם מְקַלְּסִין אוֹתִי, וּכְשֶׁהָיִיתִי מְבַקֶּשֶׁת
רַחֲמִים עַל עֲווֹנִי – אַתָּה עוֹנֶה אוֹתִי, וְעַכְשָׁו אֲנִי
בְּבוּשָׁה וּכְלִמָּה.</p>

<p>וְעוֹד אָמְרָה לְפָנָיו: רִבּוֹנוֹ שֶׁל עוֹלָם! שָׁמְמָה
עָלַי נַפְשִׁי, כְּשֶׁאֲנִי עוֹבֶרֶת עַל בֵּיתְךָ וְהוּא חָרֵב, וְקוֹל
דְּמָמָה בְּתוֹכוֹ, וְאוֹמֵר: מָקוֹם שֶׁזָּרְעוֹ שֶׁל אַבְרָהָם
הִקְרִיבוּ קָרְבָּן לְפָנֶיךָ, וְהַכּוֹהֲנִים עוֹמְדִים עַל הַדּוּכָן,
וְהַלְוִיִּים מְקַלְסִין בְּכִנּוֹרוֹת – יִהְיוּ שׁוּעָלִים מְרַקְּדִים
בּוֹ?</p>

<p>&#8220;כִּי אֶעֱבֹר בַּסָּךְ אֶדַּדֵּם עַד בֵּית אֱלֹהִים&#8221; (שם
שם, ה) – כְּנֶסֶת יִשְׂרָאֵל אוֹמֶרֶת לִפְנֵי הַקָּדוֹשׁ בָּרוּךְ הוּא:
לְשֶׁעָבַר הָיִיתִי עוֹלָה לִירוּשָׁלַיִם בַּסָךְ וּדְרָכִים מְתֻקָּנִים
לְפָנַי, וְעַכְשָׁו בַּ&#8220;שָּׂךְ&#8221; – &#8220;הִנְנִי שָׂךְ אֶת דַּרְכֵּךְ
בַּסִּירִים&#8221; (הושע ב, ח); לְשֶׁעָבַר הָיִיתִי עוֹלָה וְאִילָנוֹת
מְסַכְּכִים עַל רֹאשִׁי, וְעַכְשָׁו גְּלוּיָה לַשֶּׁמֶשׁ; לְשֶׁעָבַר
הָיִיתִי עוֹלָה בְּצִלּוֹ שֶׁל הַקָּדוֹשׁ בָּרוּךְ הוּא, וְעַכְשָׁו
בְּצִלָּן שֶׁל מַלְכֻיּוֹת.</p>

<p>אָמָר רַ' בֶּרֶכְיָה: אָמְרָה כְּנֶסֶת יִשְׂרָאֵל
לִפְנֵי הַקָּדוֹשׁ בָּרוּךְ הוּא: לְשֶׁעָבַר הָיִיתִי עוֹלָה וְסַלֵּי
בִּכּוּרִים עַל רֹאשִׁי, וְעַכְשָׁו &#8220;אֶדַּדֵּם&#8221; – דְּמוּמָה עוֹלָה
וּדְמוּמָה יוֹרֶדֶת; לְשֶׁעָבַר הָיִיתִי עוֹלָה בְּשִׁירִים
וּבִזְמִירוֹת לִפְנֵי הַקָּדוֹשׁ בָּרוּךְ הוּא, וְעַכְשָׁו בּוֹכִיָּה
עוֹלָה וּבוֹכִיָּה יוֹרֶדֶת; לְשֶׁעָבַר הָיִיתִי עוֹלָה &#8220;הָמוֹן חוֹגֵג&#8221;
(תהלים מב, ה) – הֲמוֹנִיּוֹת הֲמוֹנִיּוֹת שֶׁל חֲגִיגָה (אָמַר רַ'
לֵוִי: כְּגַעְגַּע זֶה שֶׁל מַיִם, שֶׁאֵינוֹ פּוֹסֵק לֹא בַּיּוֹם וְלֹא
בַּלַּיְלָה), וְעַכְשָׁו אֲנִי מִתְגַנֶּבֶת וְעוֹלָה, מִתְגַנֶּבֶת
וְיוֹרֶדֶת (איכ&quot;ר פתיחתא כד; שם א, נב).</p>

<br />
</blockquote>

<p>כְּנֶגֶד מִי אֲמָרוּהוּ – על מי מדברים פסוקים אלו?</p>

<p>זְכוּרָה אֲנִי – זוכרת.</p>

<p>שְׁרוּיָה – מצויה.</p>

<p>מִי יְשִׂימֵנִי וגו' – מי יחזירני למצבי הקודם.</p>

<p>מְקַלְּסִין – משבחים.</p>

<p>עוֹנֶה אוֹתִי – נענה לבקשתי.</p>

<p>שָׁמְמָה – מלאת צער וכאב. קוֹל דְּמָמָה – קול חרישי.</p>

<p>שׁוּעָלִים מְרַקְּדִים בּוֹ – חיות השדה עושות בו כרצונן.</p>

<p>בַּסָּךְ – בציבור.</p>

<p>דְּרָכִים מְתֻקָּנִים – דרכים סלולות ונוחות למעבר.</p>

<p>בַּ&#8220;שָּׂךְ&#8221; – בדרך מלאה קוצים וברקנים (כלשון הפסוק מהושע).
סִירִים – קוצים.</p>

<p>מְסַכְּכִים – נותנים צל כסוכה.</p>

<p>צִלּוֹ – השגחתו.</p>

<p>מַלְכֻיּוֹת – האומות השולטות בישראל.</p>

<p>דְּמוּמָה – שותקת.</p>

<p>הֲמוֹנִיּוֹת שֶׁל חֲגִיגָה – המון עם חוגג.</p>

<p>גַּעְגַּע זֶה שֶׁל מַיִם – צפרדע שאינה פוסקת מקרקוריה.</p>

<p>מִתְגַּנֶּבֶת – הולכת בדממה כגנב.</p>

<p>*</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56922">https://benyehuda.org/read/56922</a></div></body></html>