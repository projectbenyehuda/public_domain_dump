<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יַעֲקֹב וְעֵשָׂו וְהַמַּלְאָכִים</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>עה</strong> &#8220;וַיִּקְרָא שֵׁם הַמָּקוֹם הַהוּא מַחֲנָיִם&#8221; (בראשית
לב, ג) – מַהוּ &#8220;מַחֲנָיִם&#8221;? שְׁתֵּי מַחֲנוֹת: שֶׁבְּשָׁעָה שֶׁהָלַךְ
יַעֲקֹב לַאֲרַם נַהֲרַיִם הָיוּ מַלְאֲכֵי אֶרֶץ יִשְׂרָאֵל מְשַׁמְּרִים
אוֹתוֹ וּמְלַוִּים אוֹתוֹ; כֵּיוָן שֶׁהִגִּיעַ לְחוּץ לָאָרֶץ
נִסְתַּלְקוּ, וְיָרְדוּ אֲחֵרִים וְנִתְלַוּוּ לוֹ; כֵּיוָן שֶׁחָזַר מִן
לָבָן הָיוּ אוֹתָם הַמַּלְאָכִים שֶׁנִּמְסְרוּ לוֹ מְלַוִּים אוֹתוֹ עַד
אֶרֶץ יִשְׂרָאֵל. כְּשֶׁהִרְגִּישׁוּ מַלְאֲכֵי אֶרֶץ יִשְׂרָאֵל
שֶׁיַּעֲקֹב בָּא – יָצְאוּ לִקְרָאתוֹ לְהִתְלַוּוֹת לוֹ, שֶׁנֶּאֱמַר:
&#8220;וַיִּפְגְּעוּ בוֹ מַלְאֲכֵי אֱלֹהִים&#8221; (שם, שם ב) – הִתְחִילוּ שְׁתֵּי
מַחֲנוֹת עוֹמְדוֹת אֵצֶל יַעֲקֹב – וּמֵהֶן שָׁלַח בִּשְׁלִיחוּתוֹ.
(תנחומא וישלח, ג).</p>
</blockquote>

<blockquote>
<br />
</blockquote>

<p>&#8220;מַחֲנָיִם&#8221; – דורש את צורת הזוגי של שם המקום כמדבר בשני מחנות, קבוצות, של מלאכים.</p>

<p>שָׁלַח בִּשְׁלִיחוּתוֹ – אל עשיו (בראשית לב, ד).</p>

<p>*</p>

<blockquote>
<br />
</blockquote>

<blockquote>
<p><strong>עו</strong> &#8220;וַיִּשְׁלַח יַעֲקֹב מַלְאָכִים לְפָנָיו אֶל עֵשָׂו
אָחִיו&#8221; (בראשית לב, ד) – אָמַר רַ' יְהוֹנָתָן: כָּל מִי שֶׁרוֹצֶה
לְרַצּוֹת מֶלֶךְ אוֹ שִׁלְטוֹן וְאֵינוֹ יוֹדֵעַ דַּרְכָּם
וְטַכְסִיסֵיהֶם – יַנִּיחַ פָּרָשָׁה זוֹ לְפָנָיו וְיִלְמַד הֵימֶנָּה
טַכְסִיסֵי פִיּוּסִים וְרִצּוּיִם (לק&quot;ט לפסוק).</p>
</blockquote>

<blockquote>
<br />
</blockquote>

<p>טַכְסִיסֵיהֶם – כללי ההתנהגות הראויה כלפיהם.</p>

<p>יַנִּיחַ פָּרָשָׁה זוֹ לְפָנָיו – וילמד מסיפורנו כיצד פעל יעקב כדי לפייס ולרצות את אחיו.</p>

<p>*</p>

<blockquote>
<br />
</blockquote>

<blockquote>
<p><strong>עז</strong> &#8220;וַיִּשְׁלַח יַעֲקֹב מַלְאָכִים לְפָנָיו אֶל עֵשָׂו
אָחִיו אַרְצָה שֵׂעִיר שְׂדֵה אֱדוֹם. וַיְצַו אֹתָם לֵאמֹר כֹּה
תֹאמְרוּן לַאדֹנִי לְעֵשָׂו כֹּה אָמַר עַבְדְּךָ יַעֲקֹב&#8221; (בראשית לב,
ד־ה) – אָמַר לו הַקָּדוֹשׁ בָּרוּךְ הוּא: לְדַרְכּוֹ הָיָה מְהַלֵּךְ
וְהָיִיתָ מְשַׁלֵּחַ אֶצְלוֹ וְאוֹמֵר: &#8220;כֹּה אָמַר עַבְדְּךָ
יַעֲקֹב&#8221;?!</p>

<p>רַ' יְהוּדָה בַּר סִימוֹן פָּתַח: &#8220;מַעְיָן נִרְפָּשׁ
וּמָקוֹר מָשְׁחָת צַדִּיק מָט לִפְנֵי רָשָׁע&#8221; (משלי כה, כו) – כְּשֵׁם
שֶׁאִי אֶפְשָׁר לְמַעְיָן לְהֵרָפֵס וּלְמָקוֹר לְהִשָׁחֵת כָּךְ אִי
אֶפְשָׁר לְצַדִּיק לָמוּט לִפְנֵי רָשָׁע. וּכְמַעְיָן נִרְפָּס
וּכְמָקוֹר מָשְׁחָת כָּךְ צַדִּיק מֵמִיט עַצְמוֹ לִפְנֵי רָשָׁע. אָמַר
לוֹ הַקָּדוֹשׁ בָּרוּךְ הוּא: לְדַרְכּוֹ הָיָה מְהַלֵּךְ וְהָיִיתָ
מְשַׁלֵּחַ אֶצְלוֹ וְאוֹמֵר לוֹ: &#8220;כֹּה אָמַר עַבְדְּךָ יַעֲקֹב&#8221;?!</p>

<p>רַ' הוּנָא פָּתַח: &#8220;מַחֲזִיק בְּאָזְנֵי כָלֶב עֹבֵר
מִתְעַבֵּר עַל רִיב לֹא לוֹ&#8221; (משלי כו, יז). – שְׁמוּאֵל בַּר נַחֲמָן
אָמַר: מָשָׁל לְאַרְכִילִיסְטֵיס שֶׁהָיָה יָשֵׁן בְּפָרָשַׁת דְּרָכִים.
עָבַר אֶחָד וְהִתְחִיל מְעִירוֹ, אָמַר לוֹ: קוּם לְךָ, שֶׁרָעָה מְצוּיָה
כָּאן. קָם וְהִתְחִיל מְקַפְּחוֹ. אָמַר לוֹ: נֵעוֹר הָרָע. אָמַר לוֹ:
יָשֵׁן הָיִיתִי וְעוֹרַרְתַּנִי. כָּךְ אָמַר לוֹ הַקָּדוֹשׁ בָּרוּךְ
הוּא: לְדַרְכּוֹ הָיָה מְהַלֵּךְ וְאַתָּה מְשַׁלֵּחַ אֶצְלוֹ וְאוֹמֵר
לוֹ: &#8220;כֹּה אָמַר עַבְדְּךָ יַעֲקֹב&#8221;?!</p>

<p>רַ' יְהוּדָה בַר סִימוֹן פָּתַח: &#8220;מַה תֹּאמְרִי כִּי
יִפְקֹד עָלַיִךְ וְאַתְּ לִמַּדְתְּ אֹתָם עָלַיִךְ אַלֻּפִים לְרֹאשׁ&#8221;
(ירמיה יג, כא) – אָמַר לוֹ הַקָּדוֹשׁ בָּרוּךְ הוּא: לְדַרְכּוֹ הָיָה
מְהַלֵּךְ וְאַתָּה מְשַׁלֵּחַ אֶצְלוֹ וְאוֹמֵר לוֹ: &#8220;כֹּה אָמַר
עַבְדְּךָ יַעֲקֹב&#8221;?! (בר&quot;ר עה, ב־ג).</p>
</blockquote>

<blockquote>
<br />
</blockquote>

<p>לְדַרְכּוֹ הָיָה מְהַלֵּךְ וגו' – דברי תוכחה וביקורת
ליעקב (המסמל את עם ישראל). עשיו (המסמל במחשבת חז&quot;ל את רומי) היה הולך
לתומו לארצו, ומדוע זה הפנית אליך את תשומת לבו?</p>

<p>פָּתַח – את דרשתו על סיפור יעקב ועשיו בעזרת פסוק מספר משלי.</p>

<p>&#8220;מַעְיָן נִרְפָּשׁ&#8221; וגו' – הפסוק נדרש כאומר כי צדיק
שנכנע לרשע, כמוהו כמעיין שמימיו מתמלאים ברפש (לכלוך) ומקור מימיו מושחת,
אף שבדרך כלל לא כך צריך לקרות.</p>

<p>מֵמִיט עַצְמוֹ – מיוזמתו.</p>

<p>&#8220;מַחֲזִיק בְּאָזְנֵי כָלֶב&#8221; וגו' – מי שמתערב בריב שלא שייך לו, כמוהו כמי שמתגרה בכלב תוקפני בלא כל סיבה.</p>

<p>אַרְכִילִיסְטֵיס – ראש השודדים.</p>

<p>הִתְחִיל מְקַפְּחוֹ – תקף (ראש השודדים) את מי שהעירו.</p>

<p>וְאַתְּ לִמַּדְתְּ וגו' – והפסוק נדרש כאומר כי יעקב המליך עליו את עשיו (עשאו &#8220;אלוף&#8221;) ואף השווה עצמו לעבד.</p>

<p>*</p>

<blockquote>
<br />
</blockquote>

<blockquote>
<p><strong>עח</strong> בְּאוֹתָהּ שָׁעָה שֶׁקָּרָא יַעֲקֹב לְעֵשָׂו
&#8220;אֲדֹנִי&#8221; (בראשית לב, ה) אָמַר לוֹ הַקָּדוֹשׁ בָּרוּךְ הוּא: אַתָּה
הִשְׁפַּלְתָּ עַצְמְךָ וְקָרָאתָ לְעֵשָׂו &#8220;אֲדֹנִי&#8221; שְׁמוֹנֶה פְּעָמִים;
חַיֶּיךָ, אֲנִי מַעֲמִיד מִבָּנָיו שְׁמוֹנָה מְלָכִים קֹדֶם לְבָנֶיךָ,
שֶׁנֶּאֱמַר: &#8220;וְאֵלֶּה הַמְּלָכִים אֲשֶׁר מָלְכוּ בְּאֶרֶץ אֱדוֹם
לִפְנֵי מְלְךּ מֶלֶךְ לִבְנֵי ישְׂרָאֵל&#8221; (שם לו, לא) (בר&quot;ר עה,
יא).</p>
</blockquote>

<blockquote>
<br />
</blockquote>

<p>שְׁמוֹנֶה פְּעָמִים – במהלך סיפור פגישת יעקב ועשיו (בראשית לב־לג).</p>

<p>חַיֶּיךָ – לשון שבועה, וראו עוד בקטע הקודם.</p>

<p>*</p>

<blockquote>
<br />
</blockquote>

<blockquote>
<p><strong>עט</strong> &#8220;וַיִּירָא יַעֲקֹב מְאֹד וַיֵּצֶר לוֹ&#8221; (בראשית לב, ח)
– אָמַר רַ' יְהוּדָה בַּר רַ' אֶלְעַאי: לֹא הִיא יִרְאָה וְלֹא הִיא
צָרָה? אֶלָּא &quot;וַיִּירָא” שֶׁלֹּא יַהֲרֹג, &#8220;וַיֵּצֶר לוֹ&#8221; – שֶׁלֹּא
יֵהָרֵג. אָמַר: אִם הוּא מִתְגַּבֵּר עָלַי – הוֹרְגֵנִי, וְאִם אֲנִי
מִתְגַּבֵּר עָלָיו – אֲנִי הוֹרְגוֹ (בר&quot;ר עו, ב).</p>

<br />
</blockquote>

<p>לֹא הִיא יִרְאָה וגו' – האין פירוש שתי המילים (&#8220;ויירא&#8221;, &#8220;ויצר&#8221;) אחד?</p>

<p>אֲנִי הוֹרְגוֹ – ויעקב חשש גם מאפשרות זו של שפיכות דמים.</p>

<p>*</p>

<blockquote>
<br />
</blockquote>

<blockquote>
<p><strong>פ</strong> &#8220;וַיִּשְׁלַח יַעֲקֹב מַלְאָכִים&#8221; (בראשית לב, ד) –
שֶׁנִּתְּנוּ לוֹ לְיַעֲקֹב שְׁנֵי מַחֲנוֹת מַלְאֲכֵי הַשָּׁרֵת. וְכַמָּה
מַחֲנֵה אֱלֹהִים? שְׁנֵי אֲלָפִים רִבּוֹא, שֶׁנֶּאֱמַר: &#8220;רֶכֶב אֱלֹהִים
רִבֹּתַיִם אַלְפֵי שִׁנְאָן&#8221; (תהלים סח, יח) וְנִדְמוּ לַחֲיָלוֹת שֶׁל
מֶלֶךְ, מֵהֶם לְבוּשֵׁי בַּרְזֶל וּמֵהֶם רוֹכְבֵי סוּסִים וּמֵהֶם
יוֹשְׁבֵי קְרוֹנוֹת. פָּגַע עֵשָׂו בְּלוֹבְשֵׁי בַּרְזֶל, אָמַר לָהֶם:
מִשֶּׁל מִי אַתֶּם? אָמְרוּ לוֹ: שֶׁל יַעֲקֹב. פָּגַע בְּרוֹכְבֵי
סוּסִים, אָמַר לָהֶם: מִשֶּׁל מִי אַתֶּם? אָמְרוּ לוֹ: שֶׁל יַעֲקֹב.
פָּגַע בְּיוֹשְׁבֵי קְרוֹנוֹת, אָמַר לָהֶם: מִשֶּׁל מִי אַתֶּם? אָמְרוּ
לוֹ: שֶׁל יַעֲקֹב, שֶׁנֶּאֱמַר: &#8220;מִי לְךָ כָּל הַמַּחֲנֶה הַזֶּה אֲשֶׁר
פָּגָשְׁתִּי&#8221; (בראשית לג, ח) (בר&quot;ר עה, י).</p>
</blockquote>

<blockquote>
<br />
</blockquote>

<p>מַלְאֲכֵי הַשָּׁרֵת – ראו בקטע עה.</p>

<p>רִבּוֹא – עשרת אלפים.</p>

<p>שִׁנְאָן – מלאך.</p>

<p>קְרוֹנוֹת – מרכבות.</p>

<p>*</p>

<blockquote>
<br />
</blockquote>

<blockquote>
<p><strong>פא</strong> &#8220;מִי לְךָ כָּל הַמַּחֲנֶה הַזֶּה אֲשֶׁר פָּגָשְׁתִּי&#8221;
(בראשית לג, ח) – כָּל אוֹתוֹ הַלַּיְלָה נַעֲשׂוּ מַלְאֲכֵי הַשָּׁרֵת
כִּתּוֹת כִּתּוֹת וַחֲבוּרוֹת חֲבוּרוֹת וְהָיוּ פּוֹגְעִים בְּחֵילוֹתָיו
שֶׁל עֵשָׂו, וְאוֹמְרִים לָהֶם: מִשֶּׁל מִי אַתֶּם? וְהֵם אוֹמְרִים:
&#8220;מִשֶּׁל עֵשָׂו&#8221;, וְהֵם אוֹמְרִים: “הַכּוּ, הַכּוּ! תְּנוּ לָהֶם&#8220;!,
&#8220;מִשֶּׁל בֶּן בְּנוֹ שֶׁל אַבְרָהָם&#8221; – וְהֵם אוֹמְרִים: &#8220;תְּנוּ לָהֶם&#8221;!,
&#8220;מִשֶׁל בְּנוֹ שֶׁל יִצְחָק&#8221; – וְהֵם אוֹמְרִים: &#8220;תְּנוּ לָהֶם!&#8221;. כֵּיוָן
שֶׁהָיוּ אוֹמְרִים: &#8220;מִשֶּׁל אָחִיו שֶׁל יַעֲקֹב אָנוּ&#8221; – אָמְרוּ:
&#8220;הַנִּיחוּ לָהֶם, מִשֶּׁלָּנוּ הֵם&#8221;. בַּבֹּקֶר אָמַר לוֹ עֵשָׂו: &#8220;מִי
לְךָ כָּל הַמַּחֲנֶה הַזֶּה אֲשֶׁר פָּגָשְׁתִּי?&#8221; אָמַר לוֹ יַעֲקֹב:
אָמְרוּ לְךָ כְּלוּם? אָמַר לוֹ: מְרֻצָּץ אֲנִי עַל יָדָם. אָמַר
יַעֲקֹב: &#8220;לִמְצֹא חֵן בְּעֵינֵי אֲדֹנִי&#8221; (שם).&#8221; וַיֹּאמֶר עֵשָׂו יֶשׁ
לִי רָב&quot; (בראשית לג, ט) – מַכּוֹת. &#8220;אָחִי, יְהִי לְךָ אֲשֶׁר לָךְ&#8221; (שם)
(בר&quot;ר עח, יא; תנחומא וישלח, ג)..</p>
</blockquote>

<blockquote>
<br />
</blockquote>

<p>פּוֹגְעִים – פוגשים.</p>

<p>תְּנוּ לָהֶם – הַכו אותם.</p>

<p>מְרֻצָץ – מוכה ורצוץ.</p>

<p>*</p>

<blockquote>
<br />
</blockquote>

<blockquote>
<p><strong>פב</strong> &#8220;כִּי עַל כֵּן רָאִיתִי פָנֶיךָ כִּרְאֹת פְּנֵי
אֱלֹהִים&#8221; (בראשית לג, י) – הִזְכִּיר יַעֲקֹב לְעֵשָׂו שְׁמוֹ שֶׁל
הַקָּדוֹשׁ בָּרוּךְ הוּא לְיָרְאוֹ וּלְבַהֲלוֹ. מָשָׁל, לְמָה הַדָּבָר
דּוֹמֶה? לְאָדָם שֶׁזִּמֵּן אֶת חֲבֵרוֹ לִסְעוּדָה וְהִכִּיר בּוֹ
שֶׁמְּבַקֵּשׁ לְהָרְגוֹ. אָמַר לוֹ: דּוֹמֶה טַעַם תַּבְשִׁיל זֶה
כְּטַעַם אוֹתוֹ תַבְשִׁיל שֶׁטָּעַמְתִּי בְּבֵית הַמֶּלֶךְ. אָמַר:
&#8220;יוֹדֵעַ הוּא אֶת הַמֶּלֶךְ&#8221; – נִתְיָרֵא וְלֹא הֲרָגוֹ. אַף כָּךְ
יַעֲקֹב, כֵּיוָן שֶׁאָמַר לְעֵשָׂו &#8220;כִּי עַל כֵּן רָאִיתִי פָנֶיךָ
כִּרְאֹת פְּנֵי אֱלֹהִים&#8221;, אָמַר עֵשָׂו הָרָשָׁע: הִגִּיעוֹ הַקָּדוֹשׁ
בָּרוּךְ הוּא לְכָבוֹד זֶה – שׁוּב אֵינִי יָכוֹל לוֹ (בר&#8220;ר עה, י; סוטה
מא ע&#8221;ב).</p>
</blockquote>

<blockquote>
<br />
</blockquote>

<p>לְיָרְאוֹ – להפחידו, שלא יפגע בו.</p>

<p>זִמֵּן – הזמין.</p>

<p>הִכִּיר וגו' – האורח חש בכוונת המארח.</p>

<p>תַּבְשִׁיל זֶה – שהם אוכלים.</p>

<p>הִגִּיעוֹ – הביאוֹ, העלה אותו.</p>

<p>*</p>

<blockquote>
<br />
</blockquote>

<blockquote>
<p><strong>פג</strong> &#8220;וַיֵּאָבֵק אִישׁ עִמּוֹ&#8221; (בראשית לב, כה) – יֵשׁ
אוֹמְרִים: מִיכָאֵל הָיָה. אָמַר לוֹ מִיכָאֵל: וּמָה אֲנִי, שֶׁאֲנִי
אֶחָד מִן הַשָֹׂרִים הָרִאשׁוֹנִים, כָּךְ עָשִׂיתָ לִי – וְאַתָּה
מִתְיָרֵא מֵעֵשָׂו?</p>

<p>אָמַר רַ' טַרְפוֹן: לֹא הָיְתָה לוֹ רְשׁוּת לְמִיכָאֵל
לָזוּז מִמְּקוֹמוֹ עַד שֶׁנָּתַן לוֹ יַעֲקֹב רְשׁוּת, שֶׁנֶּאֱמַר:
&#8220;שַׁלְּחֵנִי כִּי עָלָה הַשָּׁחַר&#8221; (שם שם, כז). אָמַר לוֹ: וְכִי גַנָּב
אוֹ קֻבְיוּסְטוֹס אַתָּה, שֶׁאַתָּה מִתְיָרֵא מִן הַשַּׁחַר? בָּאוּ
כִּתּוֹת כִּתּוֹת שֶׁל מַלְאֲכֵי הַשָּׁרֵת וְאָמְרוּ לוֹ: מִיכָאֵל,
עֲלֵה, &#8220;עֵת הַזָּמִיר הִגִּיעַ&#8221; (שיר השירים ב, יב)! לוֹמַר, אִם אֵין
אַתָּה פּוֹתֵחַ בְּשִׁיר נִמְצָא הַשִּׁיר בָּטֵל, הִתְחִיל מִתְחַנֵּן
לְיַעֲקֹב. אָמַר לוֹ: בְּבַקָּשָׁה מִמְּךָ, שַׁלַּח אוֹתִי, שֶׁלֹּא
יִשְׂרְפוּנִי מַלְאֲכֵי הַשָּׁרֵת שֶׁבַּעֲרָבוֹת בִּשְׁבִיל עִכּוּב
הַשִּׁיר. אָמַר לוֹ: &#8220;לֹא אֲשַׁלֵּחֲךָ כִּי אִם בֵּרַכְתָּנִי&#8221; (בראשית
לב, כז) – אָמַר לוֹ: &quot;וְכִי אֵיזֶה מֵהֶם חָבִיב, הַשַּׁמָּשׁ אוֹ הַבֵּן?
אֲנִי הַשַּׁמָּשׁ וְאַתָּה הַבֵּן, וְאַתָּה צָרִיךְ לְבִרְכָתִי? אָמַר
לוֹ: אַף עַל פִּי כֵן. מִיָּד אָמַר לוֹ: &#8220;לֹא יַעֲקֹב יֵאָמֵר עוֹד
שִׁמְךָ כִּי אִם יִשְׂרָאֵל&#8221; (שם שם, כט). אָמַר לוֹ: אַשְׁרֶיךָ, יְלִיד
אִשָּׁה, שֶׁנִּכְנַסְתָּ בְּפָלָטִין שֶׁל מַעְלָה וְנִצַּלְתָּ.</p>

<p>בְּשָׁעָה שֶׁהָיוּ יַעֲקֹב וּמִיכָאֵל מִתְאַבְּקִים,
רָצָה כַּת שֶׁל מִיכָאֵל לְסַכְּנוֹ; אֶלָּא שֶׁנִּגְלָה עֲלֵיהֶם
הַקָּדוֹשׁ בָּרוּךְ הוּא, וְכֵיוָן שֶׁרָאָה מִיכָאֵל אֶת הַקָּדוֹשׁ
בָּרוּךְ הוּא – תָּשַׁשׁ כֹּחוֹ, שֶׁנֶּאֱמַר: &#8220;וַיַּרְא כִּי לֹא יָכֹל
לוֹ וַיִּגַּע בְּכַף יְרֵכוֹ&#8221; (שם שם, כו). אָמַר לוֹ הַקָּדוֹשׁ בָּרוּךְ
הוּא לְמִיכָאֵל: יָפֶה עָשִׂיתָ שֶׁעָשִׂיתָ כֹּהֵן שֶׁלִּי בַּעַל מוּם?
אָמַר לוֹ: רִבּוֹנוֹ שֶׁל עוֹלָם, וַהֲלֹא אֲנִי כּוֹהֲנְךָ! אָמַר לוֹ:
אַתָּה כּוֹהֲנִי בָּרָקִיעַ וְהוּא כּוֹהֲנִי בָּאָרֶץ. מִיָּד קָרָא
מִיכָאֵל לִרְפָאֵל, אָמַר לוֹ: חֲבֵרִי, בְּבַקָּשָׁה מִמְּךָ, עֲמֹד
עִמִּי בַּצָּרָה, שֶׁאַתָּה מְמֻנֶּה עַל הָרְפוּאוֹת – יָרַד וּרְפָאוֹ
(ילק&quot;ש לבראשית, קלב).</p>
</blockquote>

<blockquote>
<br />
</blockquote>

<p>מִיכָאֵל – אחד המלאכים, מראשוני השרים בעולם של מעלה.</p>

<p>קֻבְיוּסְטוּס – מהמר המשַחק בקובייה, שגנבים ומהמרים פועלים בלילה וחוששים מאור היום.</p>

<p>שִׁיר – שירת המלאכים היומית ברקיע, שזמנה קבוע ואין לעכב אותה.</p>

<p>עֲרָבוֹת – אחד מן הרקיעים שבו שוכנים מלאכים.</p>

<p>שַׁמָּשׁ – משרת, עבד.</p>

<p>פָּלָטִין – ארמון.</p>

<p>לְסַכְּנוֹ – לפגוע ביעקב.</p>

<p>תָּשַׁשׁ כּוֹחוֹ – נחלש.</p>

<p>בַּעַל מוּם – שהחל יעקב צולע בשל פגיעת המלאך בכף ירכו, וכוהן בעל מום פסול לעבודה.</p>

<p>*</p>

<blockquote>
<br />
</blockquote>

<blockquote>
<p><strong>פד</strong> &#8220;יַעֲבָר נָא אֲדֹנִי לִפְנֵי עַבְדּוֹ&#8221; (בראשית לג,
יד) – אָמַר לוֹ: מְבַקֵּשׁ אַתָּה שֶׁנְּהֵא שֻׁתָּפִים עִמְּךָ
בְּעוֹלָמְךָ? אָמַר לוֹ: &#8220;יַעֲבָר נָא אֲדֹנִי לִפְנֵי עַבְדּוֹ&#8221;. אָמַר
לוֹ: וְאֵין אַתָּה מִתְיָרֵא מִדֻּכָּסַי וּמִן אִפַּרְכַי וּמִן
אִסְטְרָטֵלֵיטַי? אָמַר לוֹ: &#8220;וַאֲנִי אֶתְנַהֲלָה לְאִטִּי&#8221; (שם) –
לְהוֹנִי, לְהוֹנִי אֲנִי מְהַלֵּךְ, בְּפָנִים כְּרוּכוֹת אֲנִי
מְהַלֵּךְ.</p>
</blockquote>

<blockquote>
<p>&#8220;עַד אֲשֶׁר אָבֹא אֶל אֲדֹנִי שֵׂעִירָה&#8221; (שם) – אָמַר
רַ' אַבָּהוּ: חָזַרְנוּ עַל כָּל הַמִּקְרָא וְלֹא מָצָאנוּ שֶׁהָלַךְ
יַעֲקֹב אָבִינוּ אֵצֶל עֵשָׂו לְהַר שֵׂעִיר מִיָּמָיו; אֶפְשָר יַעֲקֹב
אֲמִתִּי הָיָה וּמְרַמֶּה בּוֹ? אֶלָּא אֵימָתַי הוּא בָּא אֶצְלוֹ? –
לֶעָתִיד לָבוֹא, זֶהוּ שֶׁנֶּאֱמַר: &#8220;וְעָלוּ מוֹשִׁיעִים בְּהַר צִיּוֹן
לִשְׁפֹּט אֶת הַר עֵשָׂו&#8221; (עובדיה כא) (בר&quot;ר עח, יד).</p>
</blockquote>

<blockquote>
<br />
</blockquote>

<p>אָמַר לוֹ: מְבַקֵּשׁ אַתָּה וגו' – עשיו מציע ליעקב לחלוק
עמו את העולם הבא, שהוא עולמו של יעקב, כתמורה לשיתוף ביניהם גם בעולם הזה,
חלקו של עשיו.</p>

<p>&#8220;יַעֲבָר נָא&#8221; וגו' – יעקב (המסמל את עם ישראל) מניח לעשיו
(המסמל את רומי) ליהנות לבדו מן העולם הזה ולא לחלוק עמו את השכר לעולם
הבא.</p>

<p>דֻּכָּסַי, אִפַּרְכַי, אִסְטְרָטֵלֵיטַי – שרים, ראשי מחוזות ושרי צבא (במערכת השלטון הרומי).</p>

<p>לְהוֹנִי – לאִטי, בניחותא.</p>

<p>כְּרוּכוֹת – מכוסות, בהתעלמות מן הסובב אותו.</p>

<p>חָזַרְנוּ עַל כָּל הַמִּקְרָא – עברנו על כל המסופר בתורה.</p>

<p>אֲמְתִּי הָיָה וּמְרַמֶּה בּוֹ – אדם דובר אמת ומטעה את עשיו.</p>

<p>לֶעָתִיד לָבוֹא – באחרית הימים.</p>

<p>*</p>

<blockquote>
<br />

<p>פה &#8220;וַיִּחַן אֶת פְּנֵי הָעִיר&#8221; (בראשית לג, יח) –
נִכְנַס בְּעֶרֶב שַׁבָּת עִם דִּמְדּוּמֵי חַמָּה מִבְּעוֹד יוֹם וְקָבַע
תְּחוּמִין מִבְּעוֹד יוֹם. אֱמֹר מֵעַתָּה, שֶׁשָּׁמַר יַעֲקֹב אֶת
הַשַּׁבָּת קֹדֶם שֶׁנִּתָּן (בר&quot;ר עט, ו).</p>
</blockquote>

<blockquote>
<br />
</blockquote>

<p>נִכְנַס – יעקב אל מקום חנייתו בצד שכם.</p>

<p>דִּמְדּוּמֵי חַמָּה מִבְּעוֹד יוֹם – סמוך לשקיעה, כשפני הרקיע מאדימים.</p>

<p>תְּחוּמִין – תחום שבת שממנו, על פי ההלכה, אין לצאת.</p>

<p>קֹדֶם שֶׁנִּתָּן – בסיני.</p>

<p>*</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56027">https://benyehuda.org/read/56027</a></div></body></html>