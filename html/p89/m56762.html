<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יָרָבְעָם</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>קכה</strong> אָמַר רַב יְהוּדָה אָמַר רַב: בְּשָׁעָה שֶׁאָמַר
דָּוִד לִמְפִיבשֶׁת: &#8220;אַתָּה וְצִיבָא תַּחְלְקוּ אֶת הַשָּׂדֶה&#8221; (שמואל ב
יט, ל) יָצְתָה בַּת קוֹל וְאָמְרָה לוֹ: רְחַבְעָם וְיָרָבְעָם יַחְלְקוּ
אֶת הַמְּלוּכָה.</p>

<p>וְאָמַר רַב יְהוּדָה אָמַר רַב: אִלְמָלֵא לֹא קִבֵּל
דָּוִד לָשׁוֹן הָרָע לֹא נֶחְלְקָה מַלְכוּת בֵּית דָּוִד וְלֹא עָבְדוּ
יִשְׂרָאֵל עֲבוֹדָה זָרָה וְלֹא גָלִינוּ מֵאַרְצֵנוּ (שבת נו
ע&quot;ב).</p>

<br />
</blockquote>

<p>מְפִיבשֶׁת – בן יהונתן בן שאול.</p>

<p>צִיבָא – עבדו של מפיבושת (שהטעה את דויד לחשוב שמפיבושת אינו תומך בו בשעת מרד אבשלום).</p>

<p>יָצְתָה בַּת קוֹל – קול נשמע מן השמים.</p>

<p>אָמְרָה לוֹ וגו' – כעונש של מידה כנגד מידה.</p>

<p>אִלְמָלֵא לֹא וגו' – לולא הקשיב דויד לדבריו של ציבא.</p>

<p>עֲבוֹדָה זָרָה – הם העגלים שבנה ירבעם.</p>

<p>*</p>

<blockquote>
<br />
</blockquote>

<blockquote>
<p><strong>קכו</strong> &#8220;וַיֵּלֶךְ רְחַבְעָם שְׁכֶם כִּי שְׁכֶם בָּא כָל
יִשְׂרָאֵל לְהַמְלִיךְ אֹתוֹ&#8221; (מלכים א יב, א) – תְּנָא מִשּׁוּם רַ'
יוֹסֵי: מָקוֹם מְזֻמָּן לְפֻרְעָנוּת: בִּשְׁכֶם עִנּוּ אֶת דִּינָהּ,
בִּשְׁכֶם מָכְרוּ אֶחָיו אֶת יוֹסֵף, בִּשְׁכֶם נֶחְלְקָה מְלוּכַת בֵּית
דָּוִד (סנהדרין קב ע&quot;א).</p>
</blockquote>

<blockquote>
<br />
</blockquote>

<p>מִשּׁוּם – בשם.</p>

<p>מְזֻמָּן לְפֻרְעָנוּת – מועד לאסונות שונים.</p>

<p>*</p>

<blockquote>
<br />
</blockquote>

<blockquote>
<p><strong>קכז</strong> שָׁנוּ רַבּוֹתֵינוּ: &#8220;יָרָבְעָם&#8221; –
שֶׁעָשָׂה מְרִיבָה בָּעָם; דָּבָר אַחֵר: שֶׁעָשָׂה מְרִיבָה בֵּין
יִשְׂרָאֵל לַאֲבִיהֶם שֶׁבַּשָּׁמַיִם.</p>

<p>אָמַר רַ' יוֹחָנָן: מִפְּנֵי מָה זָכָה יָרָבְעָם
לְמַלְכוּת? מִפְּנֵי שֶׁהוֹכִיחַ אֶת שְׁלֹמֹה. וּמִפְּנֵי מָה נֶעֱנַשׁ?
מִפְּנֵי שֶׁהוֹכִיחוֹ בְּרַבִּים, שֶׁנֶּאֱמַר: וְזֶה הַדָּבָר אֲשֶׁר
הֵרִים יָד בַּמֶּלֶךְ, שְׁלֹמֹה בָּנָה אֶת הַמִּלּוֹא, סָגַר אֶת פֶּרֶץ
עִיר דָּוִד אָבִיו&quot; (מלכים א יא, כז). אָמַר לוֹ: דָּוִד אָבִיךְ פָּרַץ
פְּרָצוֹת בַּחוֹמָה, כְּדֵי שֶׁיַּעֲלוּ יִשְׂרָאֵל לְרֶגֶל, וְאַתָּה
גָדַרְתָּ אוֹתָם כְּדֵי לַעֲשׂוֹת אַנְגַּרְיָא לְבַת פַּרְעֹה?!</p>

<p>אָמַר רַב נַחֲמָן: גַּסּוּת הָרוּחַ שֶׁהָיְתָה בּוֹ
בְיָרָבְעָם טְרָדַתּוּ מִן הָעוֹלָם. שֶׁנֶּאֱמַר: &#8220;וַיֹּאמֶר יָרָבְעָם
בְּלִבּוֹ עַתָּה תָּשׁוּב הַמַּמְלָכָה לְבֵית דָּוִד. אִם יַעֲלֶה הָעָם
הַזֶּה לַעֲשׂוֹת זְבָחִים בְּבֵית ה' בִּיְרוּשָׁלַיִם וְשָׁב לֵב הָעָם
הַזֶּה אֶל אֲדֹנֵיהֶם אֶל רְחַבְעָם מֶלֶךְ יְהוּדָה וַהֲרָגֻנִי&#8221; (מלכים
א יב, כו־כז) – אָמַר: מְקֻבָּלְנִי שֶׁאֵין יְשִׁיבָה בָּעֲזָרָה אֶלָּא
לְמַלְכֵי בֵּית יְהוּדָה בִּלְבַד. כֵּיוָן שֶׁיִּרְאוּ אֶת רְחַבְעָם
יוֹשֵׁב וַאֲנִי עוֹמֵד, יֹאמְרוּ: הֲרֵי הַמֶּלֶךְ וַהֲרֵי הָעָבֶד, וְאִם
אֵשֵׁב – מוֹרֵד בְּמַלְכוּת אֶהְיֶה וְיַהַרְגוּנִי וְיֵלְכוּ אַחֲרָיו.
מִיָּד &#8220;וַיִּוָּעֵץ הַמֶּלֶךְ וַיַּעַשֹ שְׁנֵי עֶגְלֵי
זָהָב וַיֹּאמֶר אֲלֵהֶם רַב לָכֶם מֵעֲלוֹת
יְרוּשָׁלַיִם&#8221; (שם שם, כח) – מַהוּ &#8220;וַיִּוָּעֵץ&#8221;? אָמַר רַב יְהוּדָה:
שֶׁהוֹשִׁיב רָשָׁע אֵצֶל צַדִּיק. אָמַר לָהֶם: חוֹתְמִים אַתֶּם עַל כָּל
מָה שֶׁאֲנִי עוֹשֶׂה? אָמְרוּ לוֹ: הֵן. אָמַר לָהֶם: רוֹצֶה אֲנִי
לְהֵעָשׂוֹת מֶלֶךְ. אָמְרוּ לוֹ: הֵן. – כָּל מָה שֶׁאֹמַר לָכֶם
תַּעֲשׂוּ? אָמְרוּ לוֹ: הֵן. – אֲפִלּוּ לַעֲבֹד עֲבוֹדָה זָרָה? אָמַר
לוֹ צַדִּיק: חָס וְשָׁלוֹם! אָמַר לוֹ רָשָׁע לַצַּדִּיק: וְכִי תַעֲלֶה
עַל דַּעְתְּךָ שֶׁאָדָם כְּיָרָבְעָם יַעֲבֹד עֲבוֹדָה זָרָה? אֶלָּא
לְנַסּוֹתְכֶם הוּא רוֹצֶה, אִם תְּקַבְּלוּ אֶת דְּבָרָיו. וְאַף אֲחִיָּה
הַשִּׁילוֹנִי טָעָה וְחָתַם (סנהדרין קא ע&quot;ב).</p>

<br />
</blockquote>

<p>מְרִיבֶָה בָּעָם – על ידי פיצול ממלכת שלמה (והוא מדרש על השם &#8220;ירבעם&#8221;).</p>

<p>בֵּין יִשְׂרָאֵל לַאֲבִיהֶם וגו' – על ידי העגלים שבנה לעבודה זרה.</p>

<p>הוֹכִיחַ – נזף על התנהגות לא ראויה.</p>

<p>בְּרַבִּים – בפומבי.</p>

<p>לַעֲשׂוֹת אַנְגַּרְיָא – לגבות מס (כדי לממן את הוצאותיה של בת פרעה, אשת שלמה) מן הנכנסים בשערי העיר המעטים שנותרו פתוחים.</p>

<p>גַּסּוּת הָרוּחַ – גאווה יתרה.</p>

<p>טְרָדַתּוּ – הוציאה אותו.</p>

<p>מְקֻבָּלְנִי – מסורת שקיבלתי מדורות קודמים.</p>

<p>עֲזָרָה – שבבית המקדש.</p>

<p>מַהוּ &#8220;וַיִּוָּעֵץ&#8221;? – כיצד התנהלה ההתייעצות?</p>

<p>אֵצֶל צַדִּיק – ליד צדיק.</p>

<p>לְנַסּוֹתְכֶם – להעמיד אתכם במבחן (של נאמנות).</p>

<p>אֲחִיָּה הַשִּׁילוֹנִי – נביא בן התקופה (מלכים א יא, כט).</p>

<p>*</p>

<blockquote>
<br />
</blockquote>

<blockquote>
<p><strong>קכח</strong> אוֹתוֹ הַיּוֹם שֶׁהִכְנִיס יָרָבְעָם שְׁנֵי
עֶגְלֵי זָהָב, אֶחָד בְּבֵית אֵל וְאֶחָד בְּדָן, נִבְנָה צָרִיף אֶחָד –
וְזֶהוּ אִיטַלְיָא שֶׁל יָוָן (שבת נו ע&quot;ב).</p>

<br />
</blockquote>

<p>צְרִיף – סוכה קטנה (תחילת בניינה של מלכות אשר לאחר שנים תשעבד את עם ישראל).</p>

<p>אִיטַלְיָא של יָוָן – אזור העיר רומא.</p>

<p>*</p>

<blockquote>
<br />
</blockquote>

<blockquote>
<p><strong>קכט</strong> אָמַר רַ' אוֹשְׁעְיָא: עַד יָרָבְעָם הָיוּ
יִשְׂרָאֵל יוֹנְקִים מֵעֵגֶל אֶחָד. מִכָּאן וְאֵילָךְ – מִשְּׁנַיִם
וּשְׁלוֹשָׁה עֲגָלִים (סנהדרין קב ע&quot;א).</p>

<br />
</blockquote>

<p>יוֹנְקִים מֵעֵגֶל אֶחָד – נטיית העם לחטוא נבעה מעגל הזהב שעשו במדבר.</p>

<p>שְׁנַיִם וּשְׁלוֹשָׁה – עם הוספת שני עגלי הזהב שהקים ירבעם.</p>

<p>*</p>

<blockquote>
<br />
</blockquote>

<blockquote>
<p><strong>קל</strong> &#8220;אַחַר הַדָּבָר הַזֶּה לֹא שָׁב יָרָבְעָם
מִדַּרְכּוֹ הָרָעָה&#8221; (מלכים א יג, לג) – מַהוּ &#8220;אַחַר&#8221;? אָמַר רַב אַבָּא:
אַחַר שֶׁתְּפָשׂוֹ הַקָּדוֹשׁ בָּרוּךְ הוּא לְיָרָבְעָם בְּבִגְדּוֹ
וְאָמַר לוֹ: חֲזֹר בְּךָ, וַאֲנִי וְאַתָּה וּבֶן יִשַׁי נְטַיֵּל בְּגַן
עֵדֶן. אָמַר לוֹ: מִי בָּרֹאשׁ? – בֶּן יִשַׁי בָּרֹאשׁ. – אִם כָּךְ,
אֵינִי רוֹצֶה (סנהדרין קב ע&quot;א).</p>

<br />
</blockquote>

<p>מַהוּ &#8220;אַחַר&#8221;? – מה היה האירוע שלאחריו המשיך ירבעם בדרכו?</p>

<p>חֲזֹר בְּךָ – שוב מדרכך הרעה.</p>

<p>בֶּן יִשַׁי – דויד המלך.</p>

<p>מִי בָּרֹאשׁ? – מי יצעד ‏בראש?</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56762">https://benyehuda.org/read/56762</a></div></body></html>