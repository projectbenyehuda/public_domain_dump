<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משירי הקיץ</title>
	<meta name="author" content="חיים נחמן ביאליק"/>
</head>
<body>

<h2 id="א">א</h2>

<blockquote>
<p>יְדִידִי וַחֲבֵרִי הַנָּעִים!</p>

<p>זֶה־שְׁלֹשָׁה שָׁבוּעוֹת תְּמִימִים</p>

<p>מַשְׁמִימִים וּמְיַגְּעִים אֶת־נַפְשִׁי</p>

<p>יְמֵי סַגְרִיר, שָׁמַיִם מַגְשִׁימִים.</p>
</blockquote>

<br> 

<blockquote>
<p>בְּעֶצֶם הַתַּמּוּז נֶהֱפַךְ</p>

<p>הַקַּיִץ וַיְשַׁנֶּה אֶת־טַעְמוֹ,</p>

<p>וַיָבֹא עָלֵינוּ בִּבְרָקוֹ,</p>

<p>וַיַּבְעֵת אוֹתָנוּ בְּרַעֲמוֹ.</p>
</blockquote>

<br> 

<blockquote>
<p>מַה־קַּצְתִּי מִפָּנָיו, הַטַּרְחָן!</p>

<p>בַּיּוֹם וּבַלַּיְלָה הוּא טֹרֵד</p>

<p>וּמַלְאֶה אֶת־אָזְנִי בְּמַשַּׁק</p>

<p>הַמַּלְקוֹשׁ הַשֹּׁטֵף וְיֹרֵד –</p>
</blockquote>

<br>  

<blockquote>
<p>וּמְקַשְׁקֵשׁ עַל־תֶּבֶן גַּג־בֵּיתִי,</p>

<p>יָדִיחַ אֶת־לוּחוֹת חַלּוֹנִי,</p>

<p>לְהַרְאוֹת לִי אֶרֶץ אֲבֵלָה,</p>

<p>שִׁמָּמוֹן סְפוֹת עַל־שִׁמְמוֹנִי.</p>
</blockquote>

<br>  

<blockquote>
<p>וּלְפָנַי הַקָּמָה הַמְּלֵאָה</p>

<p>עוֹמֶדֶת כִּיתוֹמָה אֲבֵלָה,</p>

<p>אֶת־רֹאשָׁהּ לָאָרֶץ כָּפָפָה</p>

<p>מִכֹּבֶד שִׁבָּלְתָּהּ הַבְּשֵׁלָה.</p>
</blockquote>

<br>  

<blockquote>
<p>וַעֲצֵי הַגָּן הַמְסֻבָּלִים</p>

<p>יַעַמְדוּ עֲלוּבִים וּסְחוּפִים,</p>

<p>וּכְאִלּוּ מִתּוּגָה יִדְלֹפוּ</p>

<p>עַנְפֵיהֶם הַטְּפוּחִים וּכְפוּפִים.</p>
</blockquote>

<br> 

<blockquote>
<p>וּמִן הָעֲנָפִים יִזְרֹמוּ</p>

<p>קִלּוּחִים אֲרֻכִּים וּמְשׁוּכִים,</p>

<p>הַדּוֹמִים לִרְמָחִים מְרוּטִים</p>

<p>הַתְּקוּעִים בָּאָרֶץ וּמְעוּכִים.</p>
</blockquote>

<br>  

<blockquote>
<p>יוֹדֵעַ אָנֹכִי, חֲבִיבִי,</p>

<p>כִּי טוֹבִים הַגְּשָׁמִים הָאֵלֶּה;</p>

<p>הֵם קֹרְאִים הַקֹּצֵר לַשָּׂדֶה,</p>

<p>הֵם אוֹמְרִים לַבָּר: הִגָּמֵלָה!</p>
</blockquote>

<br>  

<blockquote>
<p>יוֹדֵעַ אָנֹכִי כִּי־לֶחֶם</p>

<p>יַמְטִירוּ אֵלֵינוּ שָׁמָיִם,</p>

<p>וּבִרְכַּת הָאֵל הָאַחֲרוֹנָה –</p>

<p>שִׁלּוּמַת יְגִיעַ כַּפָּיִם;</p>
</blockquote>

<br>

<blockquote>
<p>כִּי רַב עוֹד הָרַךְ וְהֶעָנֹג</p>

<p>בִּכְנַף הָאֲדָמָה וּבְחֵיקָהּ,</p>

<p>הָעוֹרְגִים כְּיוֹנְקֵי שָׁדַיִם</p>

<p>לַמָּטָר בְּנֶפֶשׁ שׁוֹקֵקָה;</p>
</blockquote>

<br>  

<blockquote>
<p>כִּי־רַב עוֹד הַבֹּסֶר, הַסְּמָדַר,</p>

<p>לֹא־בָאוּ עַד־תַּכְלִית בִּשּׁוּלָם,</p>

<p>הַמְיַחֲלִים לְגֶשֶׁם נְדָבוֹת</p>

<p>וּמָטָר הֵם שׁוֹאֲלִים כֻּלָּם;</p>
</blockquote>

<br>  

<blockquote>
<p>כִּי־תֵצֵא עוֹד חַמָּה מִמְּקוֹמָהּ</p>

<p>וְיָרַד הָאוֹר הַזָּרוּחַ,</p>

<p>וִיתַלַּע אֶת־גַּב הָאֲגַסִּים</p>

<p>וְהֶאְדִּים אֶת־לְחִי הַתַּפּוּחַ,</p>
</blockquote>

<br>  

<blockquote>
<p>וְהִבְשִׁיל כָּל־פְּרִי עֲמָלֵנוּ –</p>

<p>אַךְ צַר־לִי, מַה־צַּר, רֵעַ נָעִים!</p>

<p>עַל־תְּבוּסַת מַחֲמַדֵּי הָאָבִיב,</p>

<p>עַל־אָבְדַן הַפְּרָחִים הַנָּאִים!</p>
</blockquote>

<br>  

<h2 id="ב">ב</h2>

<blockquote>
<p>לֹא שֶׁמֶשׁ הָאָבִיב – הַשֶּׁמֶשׁ</p>

<p>הַמַּכָּה כַיּוֹם עַל־רֹאשֵׁנוּ,</p>

<p>אַף לֹא אוֹר הָאָבִיב הַמָּתוֹק –</p>

<p>הַקֶּרֶן הַמְנַקְּרָה עֵינֵינוּ;</p>
</blockquote>

<br>  

<blockquote>
<p>לֹא זֶה־הוּא הֶעָלֶה הָרָטֹב,</p>

<p>שֶׁעָרַג וַיִּכֶל לָאוֹרָה,</p>

<p>לֹא זֶה־הוּא הָרֹךְ וְהַנֹּעַם,</p>

<p>לֹא זֹאת הִיא הָרוּחַ הַטְּהוֹרָה;</p>
</blockquote>

<br>  

<blockquote>
<p>לֹא הִשְׂפִּיק הַלֵּב לְהִתְעַנֵּג,</p>

<p>הָעַיִן עוֹד טֶרֶם שָׂבֵעָה;</p>

<p>הָעֵצִים אַךְ זֶה הִסְתַּבָּלוּ,</p>

<p>הַקָּמָה אַךְ־עַתָּה מָלֵאָה;</p>
</blockquote>

<br>  

<blockquote>
<p>הַחֲבוּשׁ, הָאֲגָס, הַתַּפּוּחַ,</p>

<p>מִקָּרוֹב הִשְׁלִיכוּ נִצָּתָם,</p>

<p>צִצֵּיהֶם הַזַּכִּים מֵחָלָב</p>

<p>כְּמוֹ אֶתְמוֹל הָרוּחַ גְּנָבָתַם;</p>
</blockquote>

<br>

<blockquote>
<p>לֹא־כָלָה הַקַּיִץ עֲדֶנָּה,</p>

<p>הַבָּצִיר, הַחֹרֶף רְחוֹקִים;</p>

<p>לֹא־נֶחְשַׂף הֲדַר כַּרְמִלֵּנוּ,</p>

<p>עֵצֵינוּ עֲדֶנָּה יְרוֹקִים;</p>
</blockquote>

<br> 

<blockquote>
<p>לֹא־הֵחֵל הַחֶרְמֵשׁ בַּשָּׂדוֹת,</p>

<p>לֹא־הוּנַף הַמַּגָּל עֲלֵיהֶם,</p>

<p>הַיַּעַר – בְּעֶצֶם גִּדּוּלוֹ,</p>

<p>הָעֵמֶק, הַכָּר בִּלְבוּשֵׁיהֶם;</p>
</blockquote>

<br>  

<blockquote>
<p>עוֹד תָּלוּי פְּרִי רָטֹב וְדָשֵׁן,</p>

<p>וּמֵצִיץ מִבֵּין הָעֲנָפִים,</p>

<p>וּזְקוּפָה עוֹד קוֹמַת הַשּׁוֹשָׁן;</p>

<p>מְגֻדָּלִים הַפְּרָחִים הַיָּפִים –</p>
</blockquote>

<br>  

<blockquote>
<p>עוֹד יֵשׁ מַרְאוֹת יָפִים מִסָּבִיב,</p>

<p>הַמְלֵאִים עֲתֶרֶת וָשֶׁפַע –</p>

<p>וְלָמָּה־זֶּה יִדֹּם לִבֵּנוּ</p>

<p>לְמַרְאֵה בִּכּוּרֵי הַטֶּבַע?</p>
</blockquote>

<br>  

<p>תרנ&quot;ו, תמוז, ביער קוטשארוב</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/4052">https://benyehuda.org/read/4052</a></div></body></html>