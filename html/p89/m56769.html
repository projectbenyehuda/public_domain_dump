<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חִזְקִיָּהוּ וִישַׁעְיָהוּ</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>קסו</strong> מִי כְּהַקָדוֹשׁ בָּרוּךְ הוּא שֶׁיּוֹדֵעַ
לַעֲשׂוֹת פְּשָׁרָה בֵּין שְׁנֵי צַדִּיקִים, בֵּין חִזְקִיָּהוּ
לִישַׁעְיָהוּ. חִזְקִיָּהוּ אָמַר: יָבוֹא יְשַׁעְיָהוּ אֶצְלִי, שֶׁכָּךְ
מָצִינוּ בְּאֵלִיָּהוּ שֶׁהָלַךְ אֵצֶל אַחְאָב; וִישַׁעְיָהוּ אָמַר:
יָבוֹא חִזְקִיָּהוּ אֶצְלִי, שֶׁכָּךְ מָצִינוּ בִּיהוֹרָם בֶּן אַחְאָב,
שֶׁהָלַךְ אֵצֶל אֱלִישָׁע. מָה עָשָׂה הַקָּדוֹשׁ בָּרוּךְ הוּא? הֵבִיא
יִסּוּרִים עַל חִזְקִיָּהוּ וְאָמַר לוֹ לִישַׁעְיָהוּ: לֵךְ וּבַקֵּר אֶת
הַחוֹלֶה.</p>

<p>&#8220;וַיָבֹא אֵלָיו יְשַׁעְיָהוּ&#8230; וַיֹּאמֶר&#8230; כִּי מֵת
אַתָּה וְלֹא תִחְיֶה&#8221; (ישעיה לח, א) – &#8220;מֵת אַתָּה&#8221; – בָּעוֹלָם הַזֶּה,
&#8220;וְלֹא תִחְיֶה&#8221; – בָּעוֹלָם הַבָּא. אָמַר לוֹ חִזְקִיָּהוּ: כָּל כָּךְ
לָמָּה? אָמַר לוֹ: מִשּׁוּם שֶׁלֹּא נָשָׂאתָ אִשָּׁה. אָמַר לוֹ:
מִשּׁוּם שֶׁנִּרְאָה לִי בְּרוּחַ הַקֹּדֶשׁ, שֶׁעֲתִידִים לָצֵאת
מִמֶּנִּי בָּנִים שֶׁאֵינָם מְהֻגָּנִים. אָמַר לוֹ: מָה לְךָ אֵצֶל
כִּבְשׁוֹנוֹ שֶׁל הַקָּדוֹשׁ בָּרוּךְ הוּא? מָה שֶׁנִּצְטַוֵּיתָ עֲשֵׂה
– וְהַקָּדוֹשׁ בָּרוּךְ הוּא יַעֲשֶׂה כִּרְצוֹנוֹ. אָמַר לוֹ: עַכְשָׁו
תֵּן לִי בִּתְּךָ; אֶפְשָׁר תִּגְרֹם זְכוּת שֶׁלִּי וְשֶׁלְּךָ וְיֵצְאוּ
מִמֶּנִּי בָּנִים מְהֻגָּנִים. אָמַר לוֹ: כְּבָר נִגְזְרָה עָלֶיךָ
גְּזֵרָה. אָמַר לוֹ: בֶּן אָמוֹץ, כַּלֵּה נְבוּאָתְךָ וְצֵא! כָּךְ
מְקֻבָּלְנִי מִבֵּית אֲבִי אַבָּא: &#8220;אֲפִלּוּ חֶרֶב חַדָּה מֻנַּחַת עַל
צַוָּארוֹ שֶׁל אָדָם – אַל יִמְנַע עַצְמוֹ מִן הָרַחֲמִים&#8221;. לְסוֹף נָתַן
לוֹ יְשַׁעְיָהוּ בִּתּוֹ. יָצְאוּ מִמֶּנּוּ מְנַשֶּׁה וְרַבְשָׁקֶה.
פַּעַם אַחַת הִרְכִּיבָם עַל כְּתֵפָיו לְהוֹלִיכָם לְבֵית הַמִּדְרָשׁ.
אָמַר אֶחָד מֵהֶם: רָאוּי רֹאשׁוֹ שֶׁל אַבָּא שֶׁיַּעֲלוּ בּוֹ דָּגִים.
אָמַר הַשֵּׁנִי: רָאוּי רֹאשׁוֹ שֶׁל אַבָּא שֶׁיַּקְרִיבוּ עָלָיו
קָרְבָּן לַעֲבוֹדָה זָרָה. חֲבָטָם בְּקַרְקַע. מְנַשֶּׁה חָיָה
וְרַבְשָׁקֶה מֵת (ברכות י ע&quot;א).</p>

<br />
</blockquote>

<p>חִזְקִיָּהוּ אָמַר וגו' – כי כל אחד מהם ראה עצמו חשוב מן האחר.</p>

<p>אֵלִיָּהוּ – מלכים א כא, יז.</p>

<p>יְהוֹרָם – מלכים ב ג, יב.</p>

<p>מְהֻגָּנִים – ראויים.</p>

<p>כִּבְשׁוֹנוֹ – סתריו, סודותיו.</p>

<p>מָה שֶׁנִּצְטַוֵּיתָ – לקיים מצוות &#8220;פרו ורבו&#8221;.</p>

<blockquote>
<p>נִגְזְרָה עָלֶיךָ גְּזֵרָה – למות.</p>
</blockquote>

<p>בֶּן אָמוֹץ – ישעיהו.</p>

<p>כַּלֵּה – סַיים.</p>

<p>מְקֻבָּלְנִי – יש בידי מסורת.</p>

<p>אֲבִי אַבָּא – דויד.</p>

<p>אַל יִמְנַע&#8230; הָרַחֲמִים – אל יימנע מלבקש שהקב&quot;ה ירחם עליו.</p>

<p>מְנַשֶּׁה – מן הרשעים שבמלכי יהודה.</p>

<p>רַבְשָׁקֶה – לפי אחת המסורות (תרגום קהלת י, ט) הצטרף רבשקה אל אויבי ישראל (וראו קטע קנו).</p>

<p>רָאוּי – מתאים.</p>

<p>חֲבָטָם – השליך אותם (בכעס).</p>

<p>*</p>

<blockquote>
<br />
</blockquote>

<blockquote>
<p><strong>קסז</strong> &#8220;וַיִּשְׁכַּב יְחִזְקִיּהוּ עִם אֲבֹתָיו
וַיִּקְבְּרֻהוּ בְּמַעֲלֵה קִבְרֵי בְנֵי דָוִיד&#8221; (דברי הימים ב לב, לג) –
אָמַר רַ' אֶלְעָזָר: &#8220;בְּמַעֲלֵה&#8221; אֵצֶל מְעֻלִּים שֶׁבַּמִּשְׁפָּחָה,
וּמִי הֵם? דָּוִד וּשְׁלֹמֹה. &#8220;וְכָבוֹד עָשׂוּ לוֹ בְמוֹתוֹ&#8221; (שם) –
שֶׁיָּצְאוּ לְפָנָיו שְׁלוֹשִׁים וְשִׁשָּׁה אֶלֶף חֲלוּצֵי כָּתֵף,
דִּבְרֵי רַ' יְהוּדָה. אָמַר לוֹ רַ' נְחֶמְיָה: וַהֲלֹא לִפְנֵי אַחְאָב
עָשׂוּ כֵּן! אֶלָּא שֶׁהִנִּיחוּ סֵפֶר תּוֹרָה עַל מִטָּתוֹ וְאָמְרוּ:
קִיֵּם זֶה מָה שֶׁכָּתוּב בָּזֶה (בבא קמא טז ע&#8220;ב־יז ע&#8221;א).</p>

<br />
</blockquote>

<p>יָצְאוּ לְפָנָיו – בהלווייתו.</p>

<p>חֲלוּצֵי כָּתֵף – חשופי כתף, סימן לאבלות.</p>

<p>וַהֲלֹא לִפְנֵי וגו' – והרי גם במותו של מלך רשע זה נהגו כך.</p>

<p>מִטָּתוֹ – שבה נשאו את חזקיהו לקברו.</p>

<p>זֶה, בָּזֶה – חזקיהו ומצוות התורה.</p>

<p>*</p>

<blockquote>
<br />
</blockquote>

<blockquote>
<p><strong>קסח</strong> מֵאֵימָתַי תַּמָּה זְכוּת אָבוֹת? אָמַר רַ' יוֹחָנָן: מִיְּמֵי חִזְקִיָּה (שבת נה ע&quot;א).</p>

<br />
</blockquote>

<p>זְכוּת אָבוֹת – זכות אבות האומה שהגנה עד כה על העם.</p>

<p>מִיְּמֵי חִזְקִיָּה – שנאמר בפסוק שנדרש כעוסק במלך זה:
&#8220;מעתה ועד עולם קנאת ה' צבאות תעשה זאת&#8221; (ישעיה ט, ו), ולא זכות
אבות.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56769">https://benyehuda.org/read/56769</a></div></body></html>