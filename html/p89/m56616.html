<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶלְדָּד וּמֵידָד</title>
	<meta name="author" content="חיים נחמן ביאליק, יהושע חנא רבניצקי, אביגדור שנאן"/>
</head>
<body>

<blockquote>
<p><strong>קלב</strong> &#8220;וַיִּשָּׁאֲרוּ שְׁנֵי אֲנָשִׁים בַּמַּחֲנֶה&#8221; (במדבר
יא, כו) – יֵשׁ אוֹמְרִים בְּקַלְפֵּי נִשְׁתַּיְּרוּ, שֶׁבְּשָׁעָה
שֶׁאָמַר לוֹ הַקָּדוֹשׁ בָּרוּךְ הוּא לְמשֶׁה: &#8220;אֶסְפָה לִּי שִׁבְעִים
אִישׁ מִזִּקְנֵי יִשְׂרָאֵל&#8221; (שם שם, טז) – אָמַר משֶׁה: כֵּיצַד
אֶעֱשֶׂה? אֶבְרֹר שִׁשָּׁה שִׁשָּׁה מִכָּל שֵׁבֶט וְשֵׁבֶט – נִמְצְאוּ
שְׁנַיִם יְתֵרִים; אֶבְרֹר חֲמִשָּׁה חֲמִשָּׁה מִכָּל שֵׁבֶט וְשֵׁבֶט –
נִמְצְאוּ עֲשָׂרָה חֲסֵרִים; אֶבְרֹר שִׁשָּׁה מִשֵּׁבֶט זֶה וַחֲמִשָּׁה
מִשֵּׁבֶט זֶה – הֲרֵינִי מֵטִיל קִנְאָה בֵּין הַשְּׁבָטִים. מָה עָשָׂה?
בֵּרַר שִׁשָּׁה שִׁשָּׁה וְהֵבִיא שִׁבְעִים וּשְׁנַיִם פְּתָקִים, עַל
שִׁבְעִים כָּתַב &#8220;זָקֵן&#8221; וּשְׁנַיִם הִנִּיחַ חָלָק. בְּלָלָם וּנְתָנָם
בְּקַלְפֵּי, אָמַר לָהֶם: בּוֹאוּ וּטְלוּ פִּתְקֵיכֶם. כָּל מִי שֶׁעָלָה
בְּיָדוֹ &#8220;זָקֵן&#8221; אָמַר: כְּבָר קִדֶּשְׁךָ שָׁמַיִם; מִי שֶׁעָלָה בְיָדוֹ
חָלָק אָמַר: הַמָּקוֹם לֹא חָפֵץ בָּךְ – אֲנִי מָה אֶעֱשֶׂה לְךָ?</p>

<p>רַ' שִׁמְעוֹן אָמַר: בַּמַּחֲנֶה נִשְׁתַּיְּרוּ.
בְּשָׁעָה שֶׁאָמַר לוֹ הַקָּדוֹשׁ בָּרוּךְ הוּא לְמשֶׁה: &#8220;אֶסְפָה לִּי
שִׁבְעִים אִישׁ&#8221;, אָמְרוּ אֶלְדָּד וּמֵידָד: אֵין אָנוּ רְאוּיִים
לְאוֹתָהּ גְּדֻלָּה. אָמַר הַקָּדוֹשׁ בָּרוּךְ הוּא: הוֹאִיל
וּמִעַטְתֶּם עַצְמְכֶם הֲרֵינִי מוֹסִיף גְּדֻלָּה עַל גְּדֻלַּתְכֶם.
וּמָה גְּדֻלָּה הוֹסִיף לָהֶם? שֶׁהַנְּבִיאִים כֻּלָּם נִתְנַבְּאוּ
וּפָסְקוּ, וְהֵם נִתְנַבְּאוּ וְלֹא פָּסְקוּ.</p>

<p>וּמַה נְּבוּאָה נִתְנַבְּאוּ? משֶׁה מֵת, יְהוֹשֻׁעַ מַכְנִיס אֶת יִשְׂרָאֵל לָאָרֶץ (ספרי במדבר צה; סנהדרין יז ע&quot;א).</p>

<br />
</blockquote>

<p>קַלְפֵּי – הקופסה שבאמצעותה מטילים גורלות.</p>

<p>אֶבְרֹר – אבחר.</p>

<p>שְׁנַיִם יְתֵרִים – שישה מכל אחד מי&quot;ב השבטים הם 72.</p>

<p>מֵטִיל קִנְאָה – מעורר קנאה.</p>

<p>חָלָק – שלא נכתב עליהם דבר.</p>

<p>בְּלָלָם – עירבב אותם.</p>

<p>עָלָה בְּיָדוֹ – הוציא (מן הקלפי).</p>

<p>קִדֶּשְךָ שָׁמַים – נבחרת בידי הקב&quot;ה.</p>

<p>וּמִעַטְתֶּם עַצְמְכֶם – נהגתם בצניעות.</p>

<p>*</p>

<blockquote>
<br />
</blockquote>

<blockquote>
<p><strong>קלג</strong> &#8220;וַיֹּאמֶר לוֹ משֶׁה הַמְקַנֵּא אַתָּה לִי?&#8221; (במדבר
יא, כט) – אָמַר לוֹ: יְהוֹשֻׁעַ, בְּךָ אֲנִי מְקַנֵּא? לְוַאי אַתָּה
כַּיּוֹצֵא בִּי! וּלְוַאי כָּל יִשְׂרָאֵל כַּיּוֹצֵא בְּךָ! (ספרי במדבר,
צו).</p>
</blockquote>

<blockquote>
<br />
</blockquote>

<p>בְּךָ אֲנִי מְקַנֵּא? – שמא תגיע לדרגתי (בנבואה)?</p>

<p>לְוַאי – הלוואי.</p>

<p>כַּיּוֹצֵא בִּי – כמוני, דומה לי.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56616">https://benyehuda.org/read/56616</a></div></body></html>