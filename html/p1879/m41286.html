<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲנִי לָךְ</title>
	<meta name="author" content="צאלח מצליח"/>
</head>
<body>

<blockquote>
<p>אֲנִי לָךְ אֵל אֲהַלֵּל וַאֲמִירָךְ</p>

<p>וְתָמִיד אֹחֲזָה סַנְסַן אֲמִירָךְ</p>

<p>וְאַתְּ אֵלִי וּמַלְכִּי לֹא אֲמִירָךְ</p>

<p>וְלֹא אַחְלִיף בְּנַפְשִׁי הַחֲשׁוּבָה:</p>

<br />
</blockquote>

<blockquote>
<p>מְהֵרָה יַעַבְרוּ אוֹיְבַי בְּשִׁלְחִי</p>

<p>אֲשֶׁר הֵם דִּבְּקוּ עַצְמִי בְשִׁלְחִי</p>

<p>רְצֵנִי אֵל וְתִפְנֶה לִי בְשָׁלְחִי</p>

<p>תְּשׁוּרַת מַהֲלָלַי הָעֲרֵבָה:</p>

<br />
</blockquote>

<blockquote>
<p>יְחִידָה, תִּשְׁמְעִי קוֹלִי עֲדִינָה</p>

<p>לְגֹבַהּ וּלְגֵאָה גָאוֹן עֲדִי נָא</p>

<p>וּמִשִּׁפְלוּת קְחִי קָצֶה עֲדִי נָא</p>

<p>נְמִיכוּת לֵב וְאָז תִּזְכִּי לְטוֹבָה:</p>

<br />
</blockquote>

<blockquote>
<p>וְלִי יֶעְרַב בְּעֵת אֶקְרַב לְשִׁירָךְ</p>

<p>וְאֶתְאַו לָךְ לְנִיב קוֹלָךְ וְשִׁירָךְ</p>

<p>וְכָל רוֹאִים לְעֶדְיָךְ אִם לְשֵׁירָךְ</p>

<p>לְךָ תָּהִים וּמִשְׁתָּאִים בְּאַהְבָה:</p>

<br />
</blockquote>

<blockquote>
<p>רְאוּ יִדְמֶה דְמוּת דּוֹד אֶל כְּתָמִים</p>

<p>טְהוֹרוֹת פָּז וְאֵין בָּהֶם כְּתָמִים</p>

<p>וְעִנְיָנָיו הֲלֹא הֵמָּה כְתָמִים</p>

<p>אֲשֶׁר עָבַד לְאֵל יוֹצְרוֹ בְּאַהְבָה:</p>

<br />
</blockquote>

<blockquote>
<p>אֲהַלֶּלְךָ אֱלֹהַי אַתְּ וּמַלְכִּי</p>

<p>וְלָךְ כָּל מִשְׁאֲלוֹת לִבִּי וּמַלְכִּי</p>

<p>וּמִי יִתֵּן לְאוֹיְבִי צַר וּמָל כִּי</p>

<p>לְעִירִי בָא וְשָׂמָּה לִי חֲרֵבָה:</p>

<br />
</blockquote>

<blockquote>
<p>אֲהַלֶּלְךָ בְּתֹף כִּנּוֹר וּמָחוֹל</p>

<p>וְאוּלַי תַּעֲבִיר חֶטְאִי וְתִמְחֹל</p>

<p>לְחַטָּאתִי וְאִם הוּא רַב כְּמוֹ חוֹל</p>

<p>וְלֹא אוֹסִיף אֲנִי עַבְדָּךְ לְדַאְבָה:</p>

<br />
</blockquote>

<blockquote>
<p>בְּחֶמְלָתָךְ חֲמֹל עָלַי וְעִמִּי</p>

<p>לְטוֹבָה אוֹת עֲשֵׂה אֵלִי, וְעַמִּי</p>

<p>תְּקַבֵּץ תּוֹךְ נַחֲלָתוֹ וְעָמִּי</p>

<p>תְּגַלֶּה לִי בְרֹב חֶדְוָה וְחִבָּה:</p>

<br />
</blockquote>

<blockquote>
<p>לְךָ אֲנִי וְכַסְפִּי גַם בְּצִירִי</p>

<p>שְׁמַע קוֹלִי בְקָרְאִי לָךְ בְּצִירִי</p>

<p>חֲשֹׁב דִּמְעִי כְּמוֹ עִנְבֵי בְצִירִי</p>

<p>וְקַבֵּל אֶת תְּפִלָּתִי בְחִבָּה:</p>

<br />
</blockquote>

<blockquote>
<p>מְהֵרָה מִקְדָּשׁוֹ יִבְנֶה כְּרָמִים</p>

<p>וְלִשְׁכוֹתָיו מְכוֹנִים לַכְּרָמִים</p>

<p>וְעֶרְכָּם לֹא נַעַרְכֶנּוּ כְּרָמִים</p>

<p>וְכָל אַבְנֵי יְקָר עֵרֶךְ וְטוֹבָה:</p>

<br />
</blockquote>

<blockquote>
<p>שְׂרֹף נָא אַרְמְנוֹת רַבָּה בְלַבָּה</p>

<p>אֲשֶׁר הִיא הִקְשְׁתָה עָרְפָּהּ וְלִבָּהּ</p>

<p>וְאָז שָׁלוֹם לְהַיּוֹצֵא וְלַבָּא</p>

<p>וְחִישׁ קַיֵּם נֶחָמָה הַכְּתוּבָה:</p>

<br />
</blockquote>

<blockquote>
<p>פְּדֵה עַמָּךְ כִּי שָׂבְעוּ בוּז וְגַם רוֹשׁ</p>

<p>וְחִישׁ קַבֵּץ וּבֶן דָוִד יְהִי רֹאשׁ</p>

<p>בְּיָדָם כָּל בְּשָׂמִים טוֹב וְגַם רֹאשׁ</p>

<p>וְכָל אֶבֶן יְקָרָה הִיא וְטוֹבָה:</p>

<br />
</blockquote>

<blockquote>
<p>וּמִלֵּא אוֹיְבִי נִקְלֶה לְכִסְלִי</p>

<p>וְשׁוּב יֹאמַר סְלַח וּמְחֹל לְכִסְלִי</p>

<p>וּבָךְ שַׂמְתִּי אֱלֹהִים חַי לְכִסְלִי</p>

<p>וּמָחַלְתִּי וְלֹא אֶחְפֹּץ בְּאֵיבָה:</p>

<br />
</blockquote>

<blockquote>
<p>מְהֵרָה תִשְׁלְחָה מַלְכִּי וְאַלְפִּי</p>

<p>וְלִי יִגְאַל וְאֶת צֹאנִי וְאַלְפִּי</p>

<p>וְחִישׁ אַקְרִיב לְךָ עוֹלוֹת, וְאַלְפִּי</p>

<p>בְּיוֹם אֶחָד לְךָ אַעְלֶה נְדָבָה:</p>

<br />
</blockquote>

<blockquote>
<p>וְקִצֵּי הַזְּמַן עָבְרוּ וְצָבָא</p>

<p>וּמָתַי תִּקְבְּצָה עַמִּי וְצָבָא</p>

<p>בְּקָרְאִי נֶחֱלָה רֹאשִׁי וְצָבָה</p>

<p>וְחִישׁ קַבֵּץ לְבִתְּךָ הָאֲהוּבָה:</p>

<br />
</blockquote>

<blockquote>
<p>וְחִישׁ אַשְׁלִים לְךָ נִדְרִי בְּחֶבְרוֹן</p>

<p>וְאַקְרִיב קָרְבְּנוֹתַי לָךְ בְּחוֹב רוֹן</p>

<p>וְכָל אַחַי הָעוֹמְדִים בָּרְחוֹב רוֹן</p>

<p>יְרַנְּנוּ בְּרֹב חֶדְוָה וְחִבָּה:</p>

<br />
</blockquote>

<blockquote>
<p>אֲיֻמָּה, יִתְּנָה לָךְ אֵל חֲנִינָה</p>

<p>בְּעֵינָיו, חִישׁ בְּעִירֵךְ תַּחֲנִי נָא</p>

<p>וּבִטְחִי בוֹ וּבְזֶה תִבָּחֲנִי נַ-</p>

<p>אֲמִי שִׁירָה הֲגוּנָה וַחֲבִיבָה:</p>

<br />
</blockquote>

<blockquote>
<p>אֲנִי אָשׁוּב אֲטַהֵר אֶת שְׁבִילִי</p>

<p>וְחִישׁ הַחְזֵר לְעִירִי אֶת שְׁבִי לִי</p>

<p>וְלִי נַמְתָּ בְּעִירֵךְ תֵּשְׁבִי לִ-</p>

<p>מְנוּחוֹת שַׁאֲנַנּוֹת גַּם בְּטוֹבָה:</p>

<br />
</blockquote>

<blockquote>
<p>וּבָגַד בִּי יְדִיד נַפְשִׁי וְרֵעִי</p>

<p>וְשָׂם עַצְמוֹ כְמוֹ צֹאָה וְרֵעִי</p>

<p>וְדַעְתּוֹ הִיא כְּדַעַת צֹאן וְרֵעִי</p>

<p>וְלֹא זָכַר עֲשׂוֹת חֶסֶד וְטוֹבָה:</p>

<br />
</blockquote>

<blockquote>
<p>בְּגָדַנִי וְהֶלְאַנִי זְמַנִּי</p>

<p>וְהָפַךְ אֶת יְמֵי חַגֵּי זְמַנִּי</p>

<p>לְתוּגָה וַאֲנִינָה, בַזְּמַן נִ-</p>

<p>חְיֶה נַהֵר וְנִתְעַדֵּן בְּטוֹבָה:</p>

<br />
</blockquote>

<blockquote>
<p>לְךָ נַפְשִׁי מְאֹד תַּעְרֹג וְתִתְאַב</p>

<p>סְלִיחָתְךָ וְלֹא תַחְלֶה וְתִדְאַב</p>

<p>וְחִישׁ קַבֵּל שְׁאֵלָתִי וְתֵת אָב</p>

<p>סְלִיחָה לָהּ וְקַבֵּל הַתְּשׁוּבָה:</p>

<br />
</blockquote>

<blockquote>
<p>אֲצַפֶּה לֶאֱלֹהֵי הַצְּבָאוֹת</p>

<p>יְמַהֵר לִי כְאַיָּלוֹת צְבָאוֹת</p>

<p>וְיָחִישׁ לִי זְמַנִּים גַּם צְבָאוֹת</p>

<p>וְאָז נִתְעַלְּסָה יַחַד בְּחִבָּה:</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/41286">https://benyehuda.org/read/41286</a></div></body></html>