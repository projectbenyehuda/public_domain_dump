<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>צְאוּ אַחַי</title>
	<meta name="author" content="צאלח מצליח"/>
</head>
<body>

<p>זה השיר ששלח להגביר השר ונגיד יצחק דוד ישועה גבאי ש׳ התקכ״ג</p>

<p>סימן: צאלח</p>

<blockquote>
<br />
</blockquote>

<blockquote>
<p>צְאוּ אַחַי רְאוּ שִׁיר לֹא יְסֻלֶּה / בְּכֶתֶם טוֹב וְזֵר זָהָב לְמִסְגַּרְתּוֹ</p>

<p>אֲשֶׁר שַׁרְתִּי לְשַׂר נֵזֶר חֲבֵרָיו / וְכֻלָּם הוֹלְכִים סָרִים לְמִשְׁמַעְתּוֹ</p>

<p>לְכוּ אַחַי מְשָׁחוּהוּ עֲלֵיכֶם / לְשַׂר קָצִין וְלֹא תִשְׁגּוּ בְזוּלָתוֹ</p>

<p>חֲנוּ סָבִיב לְאָהֳלוֹ וְאִכְלוּ / לְשָׂבְעָה צוּף דְּבַשׁ חָלָב מְלִיצָתוֹ</p>

<p>לְמַעַן תִּינְקוּ מִשַּׁד אֲמָרָיו / וְתִרְעוּ מִבְּשָׂמֵי חֵן עֲרוּגָתוֹ</p>

<p>וְאִישׁ חָכָם אֲשֶׁר יִפְרַע דְּבָרַי / אֱמֶת סָכָל וְהוּא חוֹמֵס יְחִידָתוֹ</p>

<p>רְאוּ קוֹמָה אֲשֶׁר דָּמְתָה לְתָמָר / וְעֵץ זַיִת עֲלֵי מַיִם בְּנִצָּתוֹ</p>

<p>וְעֵינַיִם כְּעֵינֵי הַצְּבָיִים / וְנֹפֶת הַשְּׂפָתַיִם בְּדִבְרָתוֹ</p>

<p>וְאִם אָבוֹא לְסַפֵּר מַהֲלָלָיו / לְשׁוֹנִי יִהְיֶה נֶאְלָם לְחֻלְשָׁתוֹ</p>

<p>אֲבָל דֶּרֶךְ כְּלָל אֹמַר הֲכִי הוּא / בְּלִי חֶסְרוֹן בְּצַד מָה מִשְּׁלֵמוּתוֹ</p>

<p>וְלָכֵן נִקְשְׁרָה נַפְשִׁי בְּנַפְשׁוֹ / וְהוּא קֹטֶב וְנַפְשִׁי הִיא חֲגוֹרָתוֹ</p>

<p>וְהִשְׁקַנִי זְמַנִּי מֵי מְרִירוּת / עֲכָרַנִי לְכָדַנִי בְעָרְמָתוֹ</p>

<p>אֲשֶׁר סִבַּב וְגָדַר אֶת יְדִידִי / וְנִשְׁאַרְתִּי כְאִישׁ בָּדָד בְּצָרַעְתּוֹ</p>

<p>וּמִי יִשְׁמַע וּמִי יַקְשִׁיב דְּבָרַי / חֲמָסִי עַל זְמַנִּי לֹא עֲלֵי בִלְתּוֹ</p>

<p>תְּפִלָּתִי לְבוֹרֵא הַשְּׁחָקִים / וְרוֹכֵב עַל שְׁמֵי קֶדֶם בְּגַאְוָתוֹ</p>

<p>יְקַבֵּל אֶת תְּפִלָּתִי לְמַעַן / זְכוּת אַבְרָם וְיִצְחָק וַעֲקֵדָתוֹ</p>

<p>וְיַשְׁלִים אֶת רְצוֹן דּוֹדִי וְחֶפְצוֹ / יְמַלֵּא מִשְׁאֲלוֹת לִבּוֹ לְטוֹבָתוֹ</p>

<p>וְיַחְזֹר אֶל נְוֵה קָדְשׁוֹ בְּכָבוֹד / שְׂבַע רָצוֹן וְשַׁלְוָתוֹ בְּתוֹךְ בֵּיתוֹ</p>

<p>אֲזַי אוֹדֶה לְאֵל נוֹרָא עֲלִילָה / אֲדוֹן עוֹלָם וְאֵין קֵץ אֶל גְּדֻלָּתוֹ.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/41235">https://benyehuda.org/read/41235</a></div></body></html>