<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מָתוֹק לְמִצּוּף וּפַנַּג</title>
	<meta name="author" content="זכריה אלצ'אהרי"/>
</head>
<body>

<blockquote>
<br />
</blockquote>

<blockquote>
<p>מָתוֹק לְמִצּוּף וּפַנַּג / מוּל צוּר וְלִבּוֹ כְדוֹנַג</p>

<p>מִצְוַת חֲכָמִים לְעַנַּג / שַׁבָּת וְלֵידַע בְּסוֹדָהּ</p>

<br />
</blockquote>

<blockquote>
<p>זֹהַר אֱמוּנָה תְּסַיֵּם / מֵתִים בְּקָרוֹב תְּחַיֵּם</p>

<p>זָכוֹר וְשָׁמוֹר לְקַיֵּם / בַּכּוֹס אֱמֶת הִיא כְּבוּדָּה</p>

<br />
</blockquote>

<blockquote>
<p>כַּבֵּד אֱלֹהִים וְתוּחָן / תַּשְׁלִים נְשָׁמוֹת בְּרוּחָן</p>

<p>כִּסֵּא וּמִטָּה וְשֻׁלְחָן / עָרוּךְ וּמָאוֹר לְהוֹדָהּ</p>

<br />
</blockquote>

<blockquote>
<p>רוּמָה לְמַחְשָׁב לְהוֹרִים / אַחַר שְׁלֹשָׁה כְּתָרִים</p>

<p>רִקְמָה תְּמוּרַת שְׁחוֹרִים / תֶּאֱרֹג לְכַלָּה בְּבִגְדָהּ</p>

<br />
</blockquote>

<blockquote>
<p>יָקָר בְּעֵינֵי אֱלֹהֵי / עוֹלָם צְבָאוֹת בְּגָבְהֵי</p>
</blockquote>

<blockquote>
<p>יוֹ״ד הֵ״א תְּחַבֵּר לְוָי״ו הֵ״א / תַּשְׁלִים לְנַפְשָׁךְ בְּעוֹדָהּ</p>

<br />
</blockquote>

<blockquote>
<p>הוֹדַע לְמַשְׁחִיר וּמַלְבִּין / נַפְשׁוֹ חֲצוּבָה מְקוֹר בִּין</p>

<p>הַסּוֹד לְמַשְׂכִּיל וּמֵבִין / רָמוּז בְּסוֹף הָעֲבוֹדָה</p>

<br />
</blockquote>

<blockquote>
<p>בּוֹחֵר אֱמוּנִים בְּרוּחָם / בּוֹחֵל כְּסִילִים בְּלִקְחָם</p>

<p>בָּשָׂר וְיַיִן וְלֶחֶם / מִשְׁנֶה בְּשַׁבָּת לְעָנְדָהּ</p>

<br />
</blockquote>

<blockquote>
<p>נָכוֹן לְחֹמֶר וְצוּרָה / עוֹמֵד בְּחוֹמָה בְּצוּרָה</p>

<p>נוֹפֶשׁ לְנֶפֶשׁ יְתֵרָה / תִּמְצָא וְאַתָּה נְגִידָהּ</p>

<br />
</blockquote>

<blockquote>
<p>סוֹף תַּהֲלֹךְ חִישׁ לְאוֹרָהּ / עַד יָם תְּשַׁלַּח קְצִירָהּ</p>

<p>סוֹד הַשְּׁבִיעִית מְקוֹרָהּ / גַּם הָעֲשִׂירִית יְסוֹדָהּ</p>

<br />
</blockquote>

<blockquote>
<p>עוֹטֶה מְעִיל הוֹד לְאַהֲבַת / אֵל חַי וּמֵכִין בְּנִדְבַת</p>

<p>עֹנֶג מְעֻלֶּה לְשַׁבַּת / לִקְדוֹשׁ יי חֲמוּדָה</p>

<br />
</blockquote>

<blockquote>
<p>דּוֹרֵךְ בְּדַרְכֵי יְשִׁישִׁים / מַשְׂכִּיל וְטוֹב עִם אֲנָשִׁים</p>

<p>דִּבֶּר בְּחֵפֶץ קְדוֹשִׁים / נֶפֶשׁ דְּחֵה מִיְּקוֹדָהּ</p>

<br />
</blockquote>

<blockquote>
<p>יָבוֹא בְּשִׂמְחָה לְגַנּוֹ / יֹאכַל מְגָדִים בְּעֶדְנוֹ</p>

<p>יָשִׁיב אֱלֹהִים לְמַעֲנוֹ / נֶפֶשׁ חֲסִידוֹ לְעָמְדָה</p>

<br />
</blockquote>

<blockquote>
<p>הוּא הַמְקָרֶה בְמַיִם / גָבְהֵי שְׁחָקִים בְּמַיִם</p>

<p>הוּא גוֹאֲלָהּ פַּעֲמַיִם / שָׁלֹשׁ וְתָשׁוּב לְנֹאדָה</p>

<br />
</blockquote>

<blockquote>
<p>יַא כַאלק אַלכּל כּן לִי / ואן לַם תַּכּוּן לִי פַמַן לִי</p>
</blockquote>

<blockquote>
<p>(בורא הכל, עמוד לימיני! שאם אין אתה לי, מי לי?)</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/29311">https://benyehuda.org/read/29311</a></div></body></html>