<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּנֵי תוֹרָה הֱוִי שׁוֹקֵד לְפִתְחָם</title>
	<meta name="author" content="זכריה אלצ'אהרי"/>
</head>
<body>

<blockquote>
<br />
</blockquote>

<blockquote>
<p>בְּנֵי תוֹרָה הֱוִי שׁוֹקֵד לְפִתְחָם / וְשָׂאָם עַל זְרוֹעוֹתֶיךָ וְקָחָם</p>

<p>וְשִׂים אָזְנָךְ לְמֵיטַב מַעֲנֵיהֶם / וְחִידוֹתָם וְדִבּוּרָם וְשִׂיחָם</p>

<p>וְסִפְרֵיהֶם תְּשֵׁנֵּן בָּם לְעוֹלָם / וְתֵדַע מַעְגְּלֵי צֶדֶק בְּלִקְחָם</p>

<p>וְעַתָּה נִקְבְּצוּ כָּל הַגְּאוֹנִים / קְרָשִׁים עוֹמְדִים מֵעַל בְּרִיחָם</p>

<p>עֲלֵיהֶם מִשְׁכְּנוֹת הָאוֹר פְּרוּשִׂים / בְּבֵית וַעַד לְרַבֵּנוּ יְרוּחָם</p>

<p>מְשָׁכָם הוּא בְּחַבְלֵי אַהֲבָתוֹ / וּפָתַח אוֹצְרוֹת יֵינָם וְטִבְחָם</p>

<p>יְרוֹחָם מֵאֲדוֹן עוֹלָם יְרֻחָם / מְאַסֵּף מַחֲנוֹת תּוֹרָה בְּכֹחָם</p>

<p>נְתִיבוֹתָיו בְּשֵׁם הַטּוֹב דְּרָכָם / וְאָרְחוֹתָיו בְּשֶׁמֶן טוֹב מְשָׁחָם</p>

<p>קְנֵה חָכְמָה קְנֵה בִינָה חֲסַר לֵב / וְסוּר הֵנָּה לְדַלְתֵי בִין וּפִתְחָם</p>

<p>רְאֵה נָא תּוֹלְדוֹת אָדָם וְחַוָּה / בְּנֵי נֹחַ וְשִׁנּוּ אֶת שְׁבָחָם</p>

<p>וְאֵין הָדָר וְתִפְאָרָה לְיֶפֶת / בְּנֵי שֵׁם הֵם אֲשֶׁר מָשְׁלוּ בְּרוּחָם</p>

<p>סְגֻלָּה הִיא יְקָרָה מִפְּנִינִים / בְּתוּשִׁיָּה וְאַל תִּזְכֹּר בְּנֵי חָם</p>

<p>נְחָלוּהָ וְנִקְרְאוּ קְדוֹשִׁים / וְאַדִּירִים אֲשֶׁר חֶפְצִי לְנִכְחָם</p>

<p>בְּהִלּוּכָם עֲלֵי אֶרֶץ תְּנִיחֵם / וְאִם שָׁכְבוּ בְּהָקִיץ הִיא תְשִׂיחֵם</p>

<p>וְסוֹף אוֹדֶה לְרוֹקֵעַ הָאֲדָמָה / וְשָׁמַיִם כְּאֹהָלִים מְתָחָם</p>

<p>גְּבוּרוֹתָיו לְהַתִּיר הָאֲסוּרִים / וְעֵינַיִם לְעִוְרִים הוּא פְּקָחָם</p>

<p>אֲקַוֶּה אֶת יְשׁוּעָתוֹ בְּקָרוֹב / וּבָהּ אָגִיל וּבָהּ נַפְשִׁי תְנֻחָם</p>

<p>וְאָז יִזְרַח פְּנֵי שֶׁמֶשׁ צְדָקָה / לְכָל יָרֵא וְלֹא יָבוֹא יְרֻחָם</p>

<p>וְחָלִילָה לְאֵל חַי מִכְּזָבִים / וְלֹא דִבַּר בְּטוֹבָה עוֹד וְנִחָם</p>
</blockquote>

<blockquote>
<p>שְׁנַת הַשְׁלַ״ט יְהֶא שׁוּלְטָן לְעַם אֵל / וּבָהּ יִגָּאֲלוּ עַל יַד מְשִׁיחָם</p>
</blockquote>

<blockquote>
<p>וְאִם אֵיחַר עֲדֵי שִׁיל״ה בְּבוֹאוֹ / וְעָם לוֹ יִקְּהַת כּוֹרְעִים בְּשִׂיחָם.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/28922">https://benyehuda.org/read/28922</a></div></body></html>