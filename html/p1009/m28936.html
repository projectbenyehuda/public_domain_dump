<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הִנֵּה יְמֵי מוֹעֵד כְּבָר הִגִּיעוּ</title>
	<meta name="author" content="זכריה אלצ'אהרי"/>
</head>
<body>

<blockquote>
<p>הִנֵּה יְמֵי מוֹעֵד כְּבָר הִגִּיעוּ / לָעָם אֲשֶׁר בֵּין אוֹיְבִים נִקְלָעוּ</p>

<p>מַה לִּי לְיוֹם שִׂמְחָה אֲיַחֵל עוֹד וְאָגִיל / אֶחְגֹּר וּבַחוּצוֹת כְּעִוְרִים נָעוּ</p>

<p>הָעָם אֲשֶׁר נִגְאַל בְּנֵס עַל יַד בְּחִיר / פַּרְעֹה וּמִצְרַיִם בְּיָם הָטְבָּעוּ</p>

<p>הָעָם אֲשֶׁר הָאֵל נְשָׂאָם עַל כְּנַף / נֶשֶׁר וּבַמִּדְבָּר יַחֲנוּ גַּם יִסָּעוּ</p>

<p>מֵימֵי בְאֵר יִשְׁתּוּ וְיֹאכְלוּ הַשְּׂלָו / עֶרֶב וּבַבֹּקֶר בְּמָן שָׂבָעוּ</p>

<p>עִם עַנְנֵי כָבוֹד בְּעַמּוּד לַעֲשׂוֹת / שָׁפָל וְגָבוֹהַּ כְּמוֹ נוֹדָעוּ</p>

<p>הָעָם אֲשֶׁר בָּחַר אֱלֹהִים לוֹ לְעַם / קָדוֹשׁ וְלִדְבָרוֹ אֱמֶת נִכְנָעוּ</p>

<p>שָׁבוּ לְמַטָּרָה לְחִצֵּי הַזְּמָן / תּוֹךְ בּוֹר חֲשֵׁכִים בֶּאֱמֶת נִשְׁקָעוּ</p>

<p>עֵת יִזְכְּרוּ חָג יֶהֱמוּ יִשְׁתּוֹחֲחוּ / עָבַר וְעֵינָם בַּבְּכִי דָמָעוּ</p>

<p>וּבְבוֹא יְמֵי פֶסַח כְּיַמִּים יֶהֱמוּן / כָּל מַעְיְנוֹת דִּמְעָה אֲזַי בָקָעוּ</p>

<p>פִּתָּם בְּדִמְעוֹתָם מְסוּכָה בַּעֲבוּר / לֹא מָצְאוּ נַחַת וְלֹא רָגָעוּ</p>

<p>לֹא מָצְאוּ יַיִן וּמַצָּה נִשְׁמְרָה / נִמְצָא לְהַזְכִּירָם מְרוֹרִים לָעוּ</p>

<p>שָׁכְרוּ בְיֵין גָּלוּת בְּרֹאשׁ צוּרִים וְתוֹךְ / בֵּית הָאֲסוּרִים אָהֳלָם תָּקָעוּ</p>

<p>הָהּ לִי וְאוֹיָה לִי וְאֵין לִי מָעֳמָד / עַל מַחֲמַדֵּיהֶם אֲשֶׁר גָּוָעוּ</p>

<p>קֵדָר אֲשֶׁר הֶחֱרִיב נְוָתָם וֶאֱדוֹם / חוֹנִים בְּאָהֳלֵיהֶם וְלֹא מָנָעוּ</p>

<p>חִגֵּר וְסִיעָתוֹ שְׁאוֹלָה יֵרְדוּ / בַּל שֹׁרְשׁוּ לָעַד וּבַל נִטָּעוּ</p>

<p>אָמָה וְנִינֶיהָ נְשִׂיאֶיהָ יִהֲיוּ / כִּכְפִיר אֲשֶׁר שִׁנָּיו כְבָר נִתָּעוּ</p>

<p>הֵמָּה וְחַצְרֵיהֶם וְטִירוֹת שָׁכְנוּ / כֻּלָּם כְּמִזְבָּחוֹת אֲשֶׁר גֻּדָּעוּ</p>

<p>הַטַּף וְהַנָּשִׁים עֲזָבוּם צוֹעֲקִים / עַל אָב אֲשֶׁר גָּלָה כְסוּת קָרָעוּ</p>

<p>אֶל עוֹבְרֵי יַמִּים יְקַוּוּ יוֹם לְיוֹם / עֵת יֵלְכוּ מֵהֶם וְעֵת יַגִּיעוּ</p>

<p>גַּם נָשְׁקוּ יָדָם וְרַגְלָם בַּעֲבוּר / יִשְׂאוּ שְׁלוֹם בָּנִים לְאָבוֹת נָעוּ</p>

<p>יִתְמַרְמְרוּ יִשְׁתּוֹחֲחוּ אַף יִצְעֲקוּ / לָאֵל אֲשֶׁר גָּזַר וּבִבְכִי גָּעוּ</p>

<p>יִזְכֹּר בְּרִית אָבוֹת לְבָנִים סוֹרְרִים / פָּקוּ פְלִילִיָּה וְלִמְאֹד תָּעוּ</p>

<p>שָׁגוּ בְהַבְלֵיהֶם וְתוֹרוֹת עָבְרוּ / חֹק חָלְפוּ בַיָּם וְלֹא נִרְתָּעוּ</p>

<p>לָכֵן רְאֵה כַמָּה תְלָאוֹת קָצְרוּ / מֵאָה שְׁעָרִים עַל אֲשֶׁר זָרָעוּ</p>

<p>וּשְׁקֹל תְּלָאוֹתָם לְנֶגֶד מַעֲלָם / מַעַל לְרוּם יַעַל וְהֵם יַכְרִיעוּ</p>

<p>אַל יֹאמְרוּ צָרִים לְקַחְתָּם לַהֲרֹג / אוֹתָם בְּרֹאשׁ צוּרִים וְלֹא נוֹשָׁעוּ</p>

<p>רֵעַי שְׁעוּ מֶנִּי אֲמָרֵר בַּבְּכִי / עַל מַעֲשֵׂי יָדַי אֲשֶׁר יִבְצָעוּ</p>

<p>עֵת אֶזְכְּרָה חֶטְאִי כְתַנִּים אֶהֱמֶה / לֵב אֶקְרְעָה עַל כֵּן דְּבָרַי לָעוּ</p>

<p>אֵיכָה אֲבַקֵּשׁ עַל עֲנִיָּה סוֹעֲרָה / לַעְרֹךְ תְּפִלּותַי וְלֹא נִשְׁמָעוּ</p>

<p>לָכֵן אֱלֹהִים חַי בְּכִסֵּא גָדְלְךָ / וּבְמַלְאֲכֵי מַעְלָה אֲשֶׁר יָרִיעוּ</p>

<p>שִׁמְעָה תְפִלָּתִי וְרִנַּת עַמְּךָ / מִשְׁתַּחֲוִים נֶגְדָּךְ וְלָךְ יִכְרָעוּ</p>

<p>וּרְצֵה תְפִלָּתָם וְשַׁוְעָתָם שְׁעֵה / וּלְעָבְדְךָ לָעַד הֲלֹא נִרְצָעוּ</p>

<p>וּבְעֵת גְּאֻלָּתָם בְּךָ יִשְׁתַּבְּחוּ / תָּמִיד וְזֵכֶר טוּבְךָ יַבִּיעוּ</p>

<p>עַל הַרְרֵי צִיּוֹן בְּרִנָּה יֹאמְרוּ / הִנֵּה יְמֵי מוֹעֵד כְּבָר הִגִּיעוּ.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/28936">https://benyehuda.org/read/28936</a></div></body></html>