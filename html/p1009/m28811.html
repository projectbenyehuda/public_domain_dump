<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲשֶׁר נָטָה וְהִרְקִיעַ שְׁחָקִים</title>
	<meta name="author" content="זכריה אלצ'אהרי"/>
</head>
<body>

<blockquote>
<br />
</blockquote>

<blockquote>
<p>אֲשֶׁר נָטָה וְהִרְקִיעַ שְׁחָקִים / כְּסַפִּירִים רְאִי מוּצָק חֲזָקִים</p>

<p>וְגַלְגַּלִּים יְסוֹבֵבוּ בְּלֶכְתָּם / וְגֶשֶׁם עַל פְּנֵי תֵבֵל מְרִיקִים</p>

<p>וְאֶרֶץ עַל בְּלִימָה הִיא תְּלוּיָה / וְהֶעֱמִיד כָּל אֲפָסֶיהָ וְהֵקִים</p>

<p>וּבָחַר לוֹ בְּיִשְׂרָאֵל סְגֻלָּה / לְמַעַן כִּי בְּרִית כָּרַת לְהָקִים</p>

<p>אֲשֶׁר עָשָׂה בְּמִצְרַיִם פְּלָאוֹת / וְיִסַּד עֹז בְּפִי עוֹלְלִים וְיוֹנְקִים</p>

<p>וְהִנְחִיל דָּת בְּתוּשִׁיָּה בְּסִינַי / לְיִשְׂרָאֵל בְּקוֹלוֹת עִם בְּרָקִים</p>

<p>תְּמִימָה הִיא מְשִׁיבָה לַנְּפָשׁוֹת / בְּרֹב עֵדוֹת וּמִשְׁפָּטִים וְחֻקִּים</p>

<p>וְחָנַן בָּהּ יְחִידִים הַשְּׂרִידִים / פְּשָׁטֶיהָ וְסוֹדוֹת הָעֲמֻקִּים</p>

<p>גְּאוֹן הַדּוֹר סְעַדְיָה בֶּן יְהוֹסֵף / שְׁמוּעָתוֹ מְעִידָה בַּשְּׁוָקִּים</p>

<p>גְּבוּרָתוֹ בְּאַרְבָּעָה וְעֶשְׂרִים / וְדִקְדוּקָם בְּלִבּוֹ הֵם חֲקוּקִים</p>

<p>שְׁמוֹ נוֹדָע בְּטִיב מַשָּׂא וּמַתָּן / וּמֵבִין הוּא לְאַרְבָּעָה פְרָקִים</p>

<p>וְלוֹ מִשְׂרָה וּמוּסָר וַעֲנָוָה / וְתוֹכָחוֹת בְּפִיו כַּמָּה מְתוּקִים</p>

<p>וְעַל זֹאת מַלְאֲכֵי חֵן חוֹפְפוּהוּ / וְעָרְבוּ לוֹ לְשָׁמְרוֹ מִנְּזָקִים</p>

<p>לְדַעְתּוֹ מָאֲסָה נַפְשׁוֹ בְּרֶשַׁע / וּמִדּוֹת הָאֱמֶת אֶצְלוֹ חֲשׁוּקִים</p>

<p>וּמִדִּבְשׁוֹ יְקַבֵּצוּ מְשִׁיקִים / וּמִשִּׂכְלוֹ מְזָוֵינוּ מְפִיקִים</p>

<p>וְכָל הַשּׁוֹאֲבִים מֵימֵי מְקוֹרוֹ / חֲסִידִים הֵם וּמִכָּל חֵטְא מְנֻקִּים</p>

<p>וּבוֹ לָבַשׁ זְּמָן עֶדְיוֹ וְהֵאִיר / פְּנֵי תֵבֵל כְּשׁוֹשַׁנַּת עֲמָקִים</p>

<p>וְכַמָּה סָבְבוּ עַל חוּג אֳרָחָיו / וְנִלְאוּ מִלְּהַשִּׂיגוֹ עֲנָקִים</p>

<p>וְנִלְאֵיתִי לְהַשִּיג קֵץ שְׁבָחוֹ / וְכֹחוֹתַי וְרַעְיוֹנַי רְחוֹקִים</p>

<p>וְאִם לָקְחוּ מְיֻדָּעַָיו לְחֵלֶק / בְּאַהְבָתוֹ וְלִי תִשְׁעָה חֲלָקִים</p>

<p>וְנַפְשִׁי תַעֲרֹג לִדְבַשׁ לְשׁוֹנוֹ / כְּאַיָּל תַּעֲרֹג עַל הָאֲפִיקִים</p>

<p>כְּאִישׁוֹן יִנְצְרֵהוּ הָאֱלֹהִים / אֲשֶׁר יָרָה לְאֶבֶן הָאֲרָקִים</p>

<p>וְאוֹדֶה אֵל אֲשֶׁר הֵאִיר לְעַמּוֹ / בְּמוֹרֶה טוֹב לְהַצִּיל הָעֲשׁוּקִים</p>

<p>וְאֶתְחַנֵּן לְמוּל בֵּיתוֹ בְּכָל לֵב / בְּנֶפֶשׁ קוֹרְאָה מִמַּעֲמַקִּים</p>

<p>אֲקַוֶּה לַחֲזוֹת מִשְׁכַּן דְּבִירוֹ / אֲשֶׁר נָטָה וְהִרְקִיעַ שְׁחָקִים.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/28811">https://benyehuda.org/read/28811</a></div></body></html>