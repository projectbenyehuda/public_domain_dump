<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יוֹנָה רְאִיתִיהָ בְּתַכְלִית הַיֳּפִי</title>
	<meta name="author" content="זכריה אלצ'אהרי"/>
</head>
<body>

<blockquote>
<br />
</blockquote>

<blockquote>
<p>יוֹנָה רְאִיתִיהָ בְּתַכְלִית הַיֳּפִי / שִׂכְלִי עֲזַבְתִּיו לַהֲמוֹן מִלֶּיהָ</p>

<p>קָרְעָה סְגוֹר לִבִּי בְּיַם חֶשְׁקָהּ עֲדֵי / כִּמְעַט וְאֶגְוַע מִשְּׁאוֹן גַלֶּיהָ</p>

<p>לוּ יֶחֱזֶה אוֹתָהּ חֲסִיד הַדּוֹר יְהִי / נוֹפֵל בְּרִשְׁתָּהּ וַחֲבָלֶיהָ</p>

<p>לוּ שָׁמְעוּ שִׁמְעָהּ בְּנֵי אֵלִים אֲזַי / נִלְאוּ לְהַשִּׂיג לַאֲבַק רַגְלֶיהָ</p>

<p>תַּחְפִּיר פְּנֵי סַהַר בְּמִלּוּאוֹ וְעוֹד / תַּזְהִיר בְּלָבְשָׁהּ אֶת מְעִילֶיהָ</p>

<p>גָּנְבָה בְּחִכָּהּ אֶת לְבַב הַחוֹשְׁקִים / נִכְווּ וְנִשְׂרָפוּ מֵהֲבָלֶיהָ</p>

<p>מֵאוֹר פְּנֵי הִלָּהּ מְאוֹרוֹת חָפְרוּ / לָקְחָה מְאוֹר שֶׁמֶשׁ מִזְּבוּלֶיהָ</p>

<p>לָהּ צוֹבְאִים שָׂרִים בְּשֵׁשׁ מֵאוֹת וְעוֹד / נוֹסָף שְׁלֹשׁ עֶשְׂרֵה עַל חֲיָלֶיהָ</p>

<p>רָאשֵׁי גְּיָסוֹת הֵם וְעוֹרְכִים הַקְּרָב / נֶגֶד רְחוֹקִים מִגְּבוּלֶיהָ</p>

<p>מִשְׁתַּחֲוִים נֶגְדָּהּ בְּאַפִּרְיוֹן וְגַם / תָּמִיד יְסַפֵּרוּ מַעֲלָלֶיהָ</p>
</blockquote>

<blockquote>
<p>עָפְרָה צְבִיַּת חֵן וְשָׁנֶיהָ כְּמוֹ / הַשְׁלַ״ח וְיוֹמַיִם לְתַגְמוּלֶיהָ</p>
</blockquote>

<blockquote>
<p>לֹא זָקְנָה לֹא כָהֲתָה כִּי כָל מְאוֹר / יָפִיץ לְכָל מֵאִיר מִכְּלִילֶיהָ</p>

<p>שֹׂבַע לְכָל רָעֵב בְּגוֹ עֶדְנָהּ וְהִיא / תַרְוֶה צְמֵאִים מִשְּׁבִילֶיהָ</p>

<p>הָאֵל אֲשֶׁר לוֹ עֲלִילוֹת נִתְכְּנוּ / יִפְסֹק מְנָתִי בֵּין אֲצִילֶיהָ</p>

<p>אֶזְכֶּה לְהִסְתּוֹפֵף בְּהוֹד צִלָּהּ וְאִם / יַעֲזֹר וְאֶהְיֶה מִבְּעָלֶיהָ</p>

<p>אִינַק שְׁדֵי חֶמְדָּה וְאֶשְׁתַּעְשַׁע בְּעֵת / אוּכַל עֲלוֹת עִמָּהּ לְמִגְדָּלֶיהָ</p>

<p>נַמְתִּיק לְסוֹד יַחְדָּו וְאֶתְהַלֵּךְ לְאַט / נִרְצָע כְּבֶן בַּיִת וְאַמְשִׁילֶהָ</p>

<p>זֶה הוּא אֲשֶׁר אֶתְאָו בְּכָל רֶגַע וְעֵת / זֶה מַחֲמַד נַפְשִׁי וּמִשְׁאָלֶיהָ</p>

<p>תֵּלֵךְ נְתִיב יֹשֶׁר וְתִתְעַדֵּן בְּגַן / חָכְמָה תְּחַיֶּה אֶת בְּעָלֶיהָ.</p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/28943">https://benyehuda.org/read/28943</a></div></body></html>