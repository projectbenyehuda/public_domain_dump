<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>סְדוֹם</title>
	<meta name="author" content="אמנון ונטיק"/>
</head>
<body>

<blockquote>
<p><strong>עָיָפְתִּי</strong> –</p>

<p>מִמַּשָּׂא הָאֲוִיר הַכָּבֵד, הַמֵּעִיק,</p>

<p>הַקּוֹפֵא עַל עָמְדוֹ וְדוֹמֵם,</p>

<p>מִצְּלִיפַת הַחַמָּה בַּשָּׁמַיִם</p>

<p>הַקֵּרְחִים מִפִּסַּת כָּל עָנָן</p>

<p>עַל מֶרְחַב יָם כָּחֹל, מֵת־גַּלִּים</p>

<p>וְעָקָר מִכָּל חַי,</p>

<p>עַל נוֹף שֶׁל שְׁמָמָה, שִׁדָּפוֹן וְקַשְׁיוּת,</p>

<p>מְצֻיַּר מִשְׁטְחֵי גְבָעוֹת חֲשׂוּפוֹת,</p>

<p>רְפוּדוֹת אֲבָנִים וְחָצָץ;</p>

<p>וְגוּשִׁים כְּחַלְחַלִּים, מְאַיְּמִים וּכְבֵדִים</p>

<p>שֶׁל מֶלַח קָשֶׁה וּמוּצָק</p>

<p>הַבָּנוּי עַמּוּדִים, מִגְדָּלִים וּצְרִיחִים</p>

<p>כִּזְרוֹעוֹת נְשׂוּאוֹת בְּאֵימָה,</p>

<p>אוֹ שְׂרִידֵי אַרְמוֹנוֹת שֶׁחָרְבוּ וּבָלוּ</p>

<p>תַּחַת שֵׁן הַתְּלָאָה וְהַזְּמָן.</p>

<br />
</blockquote>

<blockquote>
<p><strong>רָעָבְתִּי</strong> –</p>

<p>לַפְּרִי הַבָּשֵׁל הַצּוֹנֵחַ מָלֵא,</p>

<p>עֲסִיסִי, מְשַׁכֵּר וּבָשׂוּם</p>

<p>וְצוֹנֵן עִם שַׁחֲרִית מִטַּל־בֹּקֶר;</p>

<p>לָאֶשְׁכֹּל הַכָּבֵד, הַדָּשֵׁן וְהָרַךְ,</p>

<p>לָעֵנָב הַבָּשֵׁל, הַמָּלֵא,</p>

<p>אוֹ לִלְחִי־תַפּוּחַ תְּפוּחָה, בַּשְׂרָנִית,</p>

<p>מַבְרִיקָה וְצוֹחֶקֶת לַשֶּׁמֶשׁ</p>

<p>בְּצֶבַע יָרֹק וְכָתֹם וְזָהֹב</p>

<p>וּמוּפֶזֶת־נוֹצֶצֶת בְּכָל בְּנֵי־גָוָן</p>

<p>שֶׁל תָּרֹג וְכָתֹם וְצָהֹב!</p>

<br />
</blockquote>

<blockquote>
<p><strong>צָמֵאתִי –</strong></p>

<p>לְרוּחַ־שֶׁל־בֹּקֶר קַלָּה, עֵרָנִית,</p>

<p>רַכָּה וְקָרָה וּטְחוּבָה וְלֵילִית,</p>

<p>חוֹלֶפֶת־חוֹפֶזֶת כְּיָד קַלִּילָה, לוֹטְפָנִית,</p>

<p>מְבַדֶּרֶת שֵׂעָר וְכֻתֹּנֶת,</p>

<p>טוֹפַחַת בְּרֹךְ עַל פָּנִים וְעֵינַיִם,</p>

<p>מִתְחַטְּאָה־מִתְפַּנֶּקֶת, חוֹבֶקֶת רַכּוֹת,</p>

<p>עַד תַּחֲשֹׁב כִּי לְךָ הִיא, שֶׁלְּךָ, רַק שֶׁלְּךָ!</p>

<p>וְהִנֵּה כְּבָר חָמְקָה לָהּ, לוֹחֶשֶׁת סוֹדוֹת</p>

<p>לִזְעִירֵי־נִצָּנִים שֶׁהֵנֵצוּ הַלַּיְלָה</p>

<p>וְלִזְבוּב אוֹ דְבוֹרָה עַסְקָנִית,</p>

<p>וְנוֹשֵׂאת וּמְפַזֶּרֶת קִטְעֵי־עֲנָנִים</p>

<p>הַגּוֹלְשִׁים מֵהָרִים בְּעוֹד לַיִל –</p>

<p>וּבְחָלְפָם – וְשָׂרַד רַק הַטַּל</p>

<p>הַקּוֹרֵץ וּמְנַצְנֵץ עִם זְרִיחָה.</p>
</blockquote>

<p>מאי, 1948.</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/54400">https://benyehuda.org/read/54400</a></div></body></html>