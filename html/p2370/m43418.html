<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מְאֹד אָחִיל</title>
	<meta name="author" content="משה פתיא"/>
</head>
<body>

<p>אלו הכ״ו בתים הם נקראים בערבי עתאבא, שחיבר אבא מארי ז״ל ובמקצתם שמו רמוז בראשי החרוזים.</p>

<p>סימן: משה (בתשע המחרוזות הראשונות ובאחרונה).</p>

<blockquote>
<br />
</blockquote>

<blockquote>
<p>מְאֹד אָחִיל מֵחִבָּתָךְ וְרֹאשִׁי חָשׁ</p>

<p>שְׁבָחֶיךָ יְהַלֵּל פִּי וְלֹא חָשׁ</p>

<p>הֲכָאַיָּל יָרוּץ עַבְדָּךְ וְגַם חָשׁ</p>

<p>לְהוֹדוֹת לָךְ בְּכָל מִדָּה וְסִבָּה.</p>

<br />
</blockquote>

<blockquote>
<p>מָגֵן הוֹרַי, מְשִׁיחֲךָ לִי שְׁלַח</p>

<p>שְׁבֹר אוֹיְבַי, וְתִזְרֹק בָּם חֵץ וְשֶׁלַח</p>

<p>הָקֵם עִירִי וְגִנּוֹתַי וְשֶׁלַח</p>

<p>וְאָז נֵשְׁבָה יַחַד בְּקִרְבָּהּ.</p>

<br />
</blockquote>

<blockquote>
<p>מְחֵה אוֹיְבַי וְאַבְּדֵם וּזְרֵם</p>

<p>שְׁלַח טוֹבוֹת לְעַמְּךָ, וְזֵרָם</p>

<p>הָשֵׁב לָנוּ כְלֵי מִקְדָּשׁ וְזֵרָם</p>

<p>וְנָשִׁיר שִׁיר חָדָשׁ לְךָ בְּקִרְבָּהּ.</p>

<br />
</blockquote>

<blockquote>
<p>מְבַשֵּׂר טוֹב הָחִישָׁה לִי כְמוֹ צִיר</p>

<p>שְׁעֵה שַׁוְעִי וְעָזְרֵנִי מִן הַצִּיר</p>

<p>הֲלֹא אֶבְרַח וְאָשׁוּב לָךְ כְּמוֹ צִיר</p>

<p>לְהַדֶּלֶת אֲשֶׁר תִּסֹּב בְּקִרְבָּהּ.</p>

<br />
</blockquote>

<blockquote>
<p>מְהֵרָה חִישׁ הָרֵם נִסִּי עֲלֵי גַל</p>

<p>שְׁבִיל צֶדֶק נְחֵנִי נָא בְמַעְגָּל</p>

<p>הָאֵר עֵינַי בְּתוֹרָתְךָ וְסוֹדָהּ גַּל</p>

<p>לְעָבְדָךְ יוֹמָם וָלֵיל וְאֶהְגֶּה בָהּ.</p>

<br />
</blockquote>

<blockquote>
<p>מְהֵרָה, צוּר, לְשַׁוְעָתִי פְתַח דַּל</p>

<p>שְׁלוֹמָךְ רַב וְחֵן הַטֵּה לְעַם דַּל</p>

<p>הָחִישָׁה לִי גֶזַע יִשַׁי, וְקַרְנוֹ דַל</p>

<p>וְקַיֵּם לִי נֶחָמָה הַכְּתוּבָה.</p>

<br />
</blockquote>

<blockquote>
<p>מַהֵר, דּוֹדִי, עֲשֵׂה חֶפְצִי וְאָבִי</p>

<p>שְׁלַח לִי הַגּוֹאֵל צוּרִי וְאָבִי</p>

<p>הָשֵׁב שְׁבוֹת בֵּית הַמִּקְדָּשׁ, וְאָבִיא</p>

<p>זֶבַח תּוֹדָה וְחַגֵּי הַנְדָבָה.</p>

<br />
</blockquote>

<blockquote>
<p>מְאֹד צַר לִי וְגַם בָּאתִי בְחַכָּה</p>

<p>שָׁבַת גִּילִי וְעָרַב, לְשׁוֹנִי בְחִכָּהּ</p>

<p>הֲלֹא אָשׁוּב וְנַפְשִׁי עוֹד מְחַכָּה</p>

<p>לֵאלֹהִים חַי בְּרֹב חֵשֶׁק וְאַהְבָה.</p>

<br />
</blockquote>

<blockquote>
<p>מְחֵה, מַלְכִּי, שָׂרֵי אֱדוֹם וְאֵילָיו</p>

<p>שִׁירָה אָשִׁיר בְּבֵית מִקְדָּשׁ וְאֵילָיו</p>

<p>הֲלֹא נָגִיל וְנִשְׂמַח בּוֹ וְאֵלָיו</p>

<p>נַעֲלֶה בְחַגִּים הַכְּתוּבָה.</p>

<br />
</blockquote>

<blockquote>
<p>אוֹחִיל לְדוֹד מוֹרִיד מַנִּי וְלִי נֵס</p>

<p>חֵמָה יִשְׁפֹּךְ עֲלֵי אוֹיְבַי בְּרֹב נֵס</p>

<p>וְאָז עַמִּי אֲשֶׁר בָּרַח וְגַם נָס</p>

<p>מֵעִיר קָדְשׁוֹ יָשׁוּב לִשְׁכֹּן בְּקִרְבָּהּ.</p>

<br />
</blockquote>

<blockquote>
<p>אֲהַלֵּל אֵל אֲשֶׁר יָצַר וּבָרָא</p>

<p>וּמִכָּל עַם לְיִשְׂרָאֵל לוֹ בָרָה</p>

<p>וְהִנְחִילָם תּוֹרָה זַכָּה וּבָרָה</p>

<p>בְּאֶצְבַּע הָאֱלֹהִים הִיא כְתוּבָה.</p>

<br />
</blockquote>

<blockquote>
<p>אַשְׁרֵי הָאִישׁ אֲשֶׁר יָשׁוּב וְנָעַר</p>

<p>עֲווֹנוֹתָיו בְּעוֹדוֹ רַךְ וְנַעַר</p>

<p>וְחִישׁ יָקוּם מֵהַמִּשְׁכָּב וְנִעַר</p>

<p>לְהוֹדוֹת אֵל בְּרֹב חֵשֶׁק וְאַהְבָה.</p>

<br />
</blockquote>

<blockquote>
<p>בְּטַח וְגוֹל דְּרָכֶיךָ עֲלֵי צוּר</p>

<p>וּמוּל יִצְרָךְ הָעֵז פָּנִים כְּמוֹ צוּר</p>

<p>וּמִפָּנָיו תְּפֹשׂ מָגֵן וְגַם צוּר</p>

<p>לְבִלְתִּי תֵּת עֲלִילָה לוֹ וְסִבָּה.</p>

<br />
</blockquote>

<blockquote>
<p>הָשֵׁב לָנוּ נָאוֵי קֹדֶשׁ וְגַלֵּי</p>

<p>צְפַת, חֶבְרוֹן מַהֵר תִּבְנֶה וְגַלֵּה</p>

<p>יְסוֹדֶיהָ, וּמֵי גִיחוֹן וְגַלֵּי</p>

<p>מֵימָיו יֵלְכוּ מַהֵר בְּקִרְבָּהּ.</p>

<br />
</blockquote>

<blockquote>
<p>זְכֹר חֶסֶד נְעוּרוֹתַי, וַעֲבָרַי</p>

<p>מְחֹל וּסְלַח עֲלֵי פִשְׁעִי וְעָבְרִי</p>

<p>הָסֵר מֶנִּי חֲרוֹן אַפִּי וְעֶבְרִי</p>

<p>וְחִישׁ אֶזְכֶּה לְמִצְוַת הַתְּשׁוּבָה.</p>

<br />
</blockquote>

<blockquote>
<p>חֲמֹל עָלַי וְעַל עַמִּי כִי בָאנוּ</p>

<p>בְּאֵשׁ עַמִּים וּמַיִם שָׁטַף בָּנוּ</p>

<p>וְגַם הָעִיר אֲשֶׁר עָלוּ וּבָנוּ</p>

<p>הוֹרַי, שָׂמוּהָ לָנוּ חֲרֵבָה.</p>

<br />
</blockquote>

<blockquote>
<p>יְגַלֶּה דוֹד מוֹעֵד חָתַם וְגַם צַר</p>

<p>וְיִגְאַל עַם אֲשֶׁר נִמְשַׁל בְּמוֹ צַר</p>

<p>וְחִישׁ מַהֵר יָשִׁיב יָדוֹ עֲלֵי צַר</p>

<p>וְאָז שָׁלוֹם לְהַיּוֹצֵא וְלַבָּא.</p>

<br />
</blockquote>

<blockquote>
<p>לְךָ מַלְכִּי אֲנִי אוֹחִיל וְעוֹבֵד</p>

<p>מוֹצָא פִיךָ אֲנִי שׁוֹמֵר וְעוֹבֵד</p>

<p>שְׁלַח מַהֵר גֶֶּזַע יִשַׁי וְעוֹבֵד</p>

<p>לְבַת סְגֻלָּה לְךָ וַאֲהוּבָה.</p>

<br />
</blockquote>

<blockquote>
<p>פְּדֵנִי צוּר מִידֵי פַתְרוֹס וְלַהַב</p>

<p>אֲשֶׁר בִּי נָעֲצוּ חֶרֶב וְלַהַב</p>

<p>שְׁלַח לָהֶם חֲרוֹן אַפָּךְ וְלַהַב</p>

<p>אֵשׁ, אֲשֶׁר תָּמִיד בּוֹעֲרָה בָהּ.</p>

<br />
</blockquote>

<blockquote>
<p>רְאֵה אֵיךְ צוּרִי נָטָה שִׁכְמִי וְנִחַת</p>

<p>מֵעוֹל אוֹיְבַי בְּנֵי זֶרַח וְנַחַת</p>

<p>נְחֵנִי נָא לְעִיר קָדְשָׁךְ בְּנַחַת</p>

<p>וְקַבֵּץ כָּל חֲיָלֶיהָ לְקִרְבָּהּ.</p>

<br />
</blockquote>

<blockquote>
<p>רַחֵם עַמָּךְ וְצַו לָהֶם עֲנַן אוֹר</p>

<p>וְאוֹיְבֵיהֶם מְחֵה אַבֵּד וְגַם אוֹר</p>

<p>יְמַשְּׁשׁוּ תָמִיד חֹשֶׁךְ וְלֹא אוֹר</p>

<p>יְמֵיהֶם לֵיל וְלֹא יִרְאוּ בְטוֹבָה.</p>

<br />
</blockquote>

<blockquote>
<p>רָנִּי עֲקָרָה אַתְּ בְּלֹא בַר</p>

<p>מְהֵרָה תִשְׁבְּעִי חֵלֶב וְגַם בָּר</p>

<p>קְהָלַיִךְ בְּגוּף טָהוֹר וְלֵב בַּר</p>

<p>יַעַבְדוּנִי בְרֹב שִׂמְחָה וְחִבָּה.</p>

<br />
</blockquote>

<blockquote>
<p>שְׁעֵה שַׁוְעִי וְעָזְרֵנִי בִּקְרָבִי</p>

<p>עֲלֵי יִצְרִי אֲשֶׁר תָּמִיד בְּקִרְבִּי</p>

<p>מְחֵה פִשְׁעִי וְחַטָּאתִי, בְּקָרְבִי</p>

<p>לְשַׁעֲרֵי תְשׁוּבָתְךָ וְאֵלְכָה בָהּ.</p>

<br />
</blockquote>

<blockquote>
<p>תּוֹרַת הָאֵל יְקָרָה הִיא וְרָמָה</p>

<p>לֹא יַעַרְכָהּ אֶבֶן סַפִּיר וְרָמָה</p>

<p>מְגִנָּה עַל אוֹהֲבֶיהָ, וְרָמָה</p>

<p>לְאוֹהְבֶיהָ בְלֵב יַמִּים בְּאֵיבָה.</p>

<br />
</blockquote>

<blockquote>
<p>הָשֵׁב גְּמוּל לְחֵיק נַחַת וְשַׁמָּה</p>

<p>אֲשֶׁר שָמוּ עִירִי חָרְבָּה וְשַׁמָּה</p>

<p>מַהֵר בְּנֵה מְעוֹן קָדְשָׁךְ וְשָׁמָּה</p>

<p>נִתְעַלְּסָה יַחַד בְּטוּבָהּ.</p>

<br />
</blockquote>

<blockquote>
<p>מֶלֶךְ מַלְכֵי שָׂרֵי תֵבֵל וַעֲרָב</p>

<p>שְׁבָח גָּדְלָךְ יָאָתָה לִי וְעָרַב</p>

<p>הָחֵשׁ גּוֹאֵל כִּי בָא שִׁמְשִׁי וְעָרַב</p>

<p>אֲצַפֶּה לָךְ כִּי יְשׁוּעָתָךְ קְרוֹבָה.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/43418">https://benyehuda.org/read/43418</a></div></body></html>