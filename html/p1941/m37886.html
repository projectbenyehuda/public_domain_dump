<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גרוני נחר</title>
	<meta name="author" content="רבנו גרשום"/>
</head>
<body>

<blockquote>
<br />
</blockquote>

<p>נכתב ב-1019. סימן: גרשם, א״ב, גרשם ב״ר יהודה חזק ואמץ.</p>

<blockquote>
<br />
</blockquote>

<blockquote>
<p>גְרוֹנִי נִחָר זוֹעֵק חָמָס</p>

<p>רְאוֹתִי רָשָׁע נוֹתֵן קֹדֶשׁ לְמִרְמָס.</p>

<p>שִׁוַּעְתִּי הוֹשִׁיעָה. וְיוֹם נָקָם נִכְמָס,</p>

<p>מֵעַי עַל כֵּן אוֹחִילָה וְלִבִּי נָמָס.</p>

<br />
</blockquote>

<blockquote>
<p>אָדוֹן, אֶרֶץ קִדַּשְׁתָּ בְּעֶשֶׂר קְדֻשּׁוֹת</p>

<p>בְּתוֹכָהּ שָׁכַנְתָּ לְכַפָּרַת נְפָשׁוֹת</p>

<p>גְּאוֹן עֻזְּךָ כּוֹנֲנוּ יָדֶיךָ הַקְּדוֹשׁוֹת</p>

<p>דָּשׁוּ בּוֹ שֻׁעָלִים וְנֶחֱרַשׁ בְּמַחֲרֵשׁוֹת</p>

<p>מֵעַי עַל כֵּן אוֹחִילָה וְלִבִּי נָמָס.</p>

<br />
</blockquote>

<blockquote>
<p>הָעִיר כְּלִילַת יֹפִי קִרְיָה נֶאֱמָנָה</p>

<p>וּמָקוֹם בּוֹ מִתְכַּפְּרִים אַחַת בַּשָּׁנָה</p>

<p>זָעַמְתָּ בּוֹ יוֹתֵר מֵאֶלֶף שָׁנָה</p>

<p>חֲרוֹן אַפְּךָ שָׁפַכְתָּ וְלֹא רִחַמְתָּ לְחֶנְנָהּ</p>

<p>מֵעַי עַל כֵּן אוֹחִילָה וְלִבִּי נָמָס.</p>

<br />
</blockquote>

<blockquote>
<p>טַבּוּר הָאָרֶץ בָּקַקְתָּ בָּלַקְתָּ</p>

<p>יַעַר הַלְּבָנוֹן הִסַּקְתָּ הִדְלַקְתָּ.</p>

<p>כַּבִּירִים יוֹשְׁבִים הוֹרַדְתָּ סִלַּקְתָּ</p>

<p>לְקוּחֶיךָ בְּיוֹם אַף טָבַחְתָּ וּמָלַקְתָּ</p>

<p>מֵעַי עַל כֵּן אוֹחִילָה וְלִבִּי נָמָס.</p>

<br />
</blockquote>

<blockquote>
<p>מֵאֶרֶץ חֶמְדָּה יָצְאוּ רְחוּמֶיךָ</p>

<p>נוֹדְדִים בַּגּוֹיִם וּמִתְהַלֲלִים בִּשְׁמֶךָ</p>

<p>שׂוֹנְאִים בְּלַעְגָּם לְהוֹנוֹת עַמֶּךָ.</p>

<p>עַם יְיָ אַתָּה וְגוֹלֶה מִמְּקוֹמֶךָ.</p>

<p>מֵעַי עַל כֵּן אוֹחִילָה וְלִבִּי נָמָס.</p>

<br />
</blockquote>

<blockquote>
<p>פָּתֹחַ נִפְתַּח פִּינוּ וְדִינְךָ נַצְדִּיק.</p>

<p>צוּר עַל-כָּל-הַבָּא עָלֵינוּ אַתָּה צַדִּיק</p>

<p>קָדוֹשׁ הַדִּין עִמְּךָ לְמָסְרֵנוּ בְּיַד מַדִּיק,</p>

<p>רוֹפֵשׁ בְּרֶגֶל, בְּשֵׁן אוֹכֵל וּמַדִּיק</p>

<p>מֵעַי עַל כֵּן אוֹחִילָה וְלִבִּי נָמָס.</p>

<br />
</blockquote>

<blockquote>
<p>שִׁחֲתוּ דַרְכָּם אָבוֹת עֲווֹנָם סְבֹל נִתְפַּשְׂנוּ</p>

<p>תַחַת כִּי מַעֲשֵׂימוֹ בְּיָדֵינוּ תָפַשְׂנוּ</p>

<p>גְּעָרָה מָלֵאנוּ נִגְעַלְנוּ וְנִמְאָסְנוּ</p>

<p>רָעוֹת רַבּוֹת וְצָרוֹת לְהִמָּצֵא נִקְנַסְנוּ</p>

<p>מֵעַי עַל כֵּן אוֹחִילָה וְלִבִּי נָמָס.</p>

<br />
</blockquote>

<blockquote>
<p>שׁוּב עָדֶיךָ אָדוֹן נִמְלַכְנוּ וְנִסְכַּמְנוּ</p>

<p>מְאֹד אַחֲרֵי שׁוּבֵנוּ נֶחֱרַטְנוּ וְנִחָמְנוּ</p>

<p>בְּרַחֲמֶיךָ חָנֵּנוּ כִּי כָלִינוּ תָמְנוּ</p>

<p>יְרִיבֵינוּ אַל יִשְׂמְחוּ כִּי נָפַלְנוּ קַמְנוּ</p>

<p>וְאָז מֵעַי יָגִילוּ וְלִבִּי יִשְׂמָח.</p>

<br />
</blockquote>

<blockquote>
<p>הָשֵׁב שְׁבוּת זְרוּיִים בְּאַשְׁמָה רַבָּה</p>

<p>וְקַבְּצֵם מִן הַגּוֹיִם בִּיתֵרָה חִבָּה</p>

<p>דְּבָרְךָ יֵאָמֵן שְׁלוּחֲךָ נִבָּא,</p>

<p>הָקֵם סֻכַּת דָּוִד הַנּוֹפֶלֶת וַחֲרֵבָה</p>

<p>וְאָז מֵעַי יָגִילוּ וְלִבִּי יִשְׂמָח.</p>

<br />
</blockquote>

<blockquote>
<p>חֶסֶד נְעוּרִים זָכְרָה וּבְרִית רִאשׁוֹנִים</p>

<p>זְכוּת אָבוֹת תִּזְכֹּר וְאַל יֹאבְדוּ בָנִים</p>

<p>קוֹמֲמִיּוּת יֵלְכוּ בִּבְכִי וּבְתַחֲנוּנִים</p>

<p>מִצָּפוֹן וּמִיָּם וּמֵאֶרֶץ סְוֵנִים</p>

<p>וְאָז מֵעַי יָגִילוּ וְלִבִּי יִשְׂמָח.</p>

<br />
</blockquote>

<blockquote>
<p>וְעַתָּה בַּצַּר פְּקַדְנוּךָ בּוֹשִׁים וְנִכְלָמִים</p>
</blockquote>

<blockquote>
<p>אוֹמְרִים ׳חָטָאנוּ׳ ׳סְלַח לָנוּ׳ נוֹאֲמִים,</p>
</blockquote>

<blockquote>
<p>מִדַּת הַדִּין הֲפֹךְ נָא לְמִדַּת רַחֲמִים</p>

<p>צִדְקָתֵנוּ הוֹצֵא כְּאוֹר שִׁבְעַת הַיָּמִים</p>

<p>וְאָז מֵעַי יָגִילוּ וְלִבִּי יִשְׂמָח.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/37886">https://benyehuda.org/read/37886</a></div></body></html>