<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַנָּבִיא הָרֹעֶה</title>
	<meta name="author" content="שמעון שמואל פרוג / יעקב קפלן"/>
</head>
<body>

<p>(עמוס)</p>

<br />

<blockquote>
<p>מִמִּשְׁכַּן יַלְדוּתוֹ הַשּׁוֹקֵט בֹּטֵחַ,</p>

<p>מִמִּגְרַשׁ אֲבוֹתָיו – בֶּהָדָר פֹּרֵחַ,</p>

<p>מֵחֶבֶר הָרוֹעִים, מִצֵּל הָאֹהָלִים,</p>

<p>שֶׁשָּׁם מִלֵּב טוֹב וּמֵרוּחַ שָׂמֵחַ</p>

<p>הֵטִיבוּ לְנַגֵּן בַּחֲלִילִים וּנְבָלִים –</p>

<p>הוּא בָא בְלֵב מָלֵא מַחֲשָׁבוֹת נִשְׂגָּבוֹת,</p>

<p>וַיַּעֲמֹד בַּשַּׁעַר וַיַּחְצוֹב לֶהָבוֹת:</p>

<br />
</blockquote>

<blockquote>
<p>– תְּנוּ מָקוֹם לַקֹּרֵא דְבַר אֱמֶת בְּגָרוֹן</p>

<p>וּמְסִלָּה וָחֹפֶשׁ – לָרֹעֶה מִתְּקוֹעַ!</p>

<p>הַבִּיטוּ, הַמְקַנְּאִים וּמֻכֵּי עִוָּרוֹן,</p>

<p>הַקְשִׁיבוּ, הַחֵרְשִׁים הַמַּרְבִּים לִפְשֹׁעַ!</p>

<p>סַעֲרַת הַיּוֹצֵר בִּשְׂפָתַי הַפְּתוּחוֹת –</p>

<p>וּמִי זֶה לֹא יַקְשִׁיב לְיוֹצֵר הָרוּחוֹת?</p>

<p>בִּדְבָרַי הֵן יַרְעִים אֵל־צְבָאוֹת בְּזָעַם –</p>

<p>וּמִי הוּא הָעֹמֵד בְּתִתּוֹ קוֹל רַעַם?! –</p>

<p>שָׁמַעְתִּי: &quot;בִּמְבוּסָה וּמְבוּכָה וַחֲשֵׁכָה</p>

<p>וּבְדֶרֶךְ לֹא סְלוּלָה קְדֹרַנִית נֵלֵכָה</p>

<p>מִתִּגְרַת הַקָּמִים, מִגְּבוּרַת הָאוֹיְבִים&quot;&#8230;</p>

<p>בַּת צִיּוֹן, בַּת צִיּוֹן – הָהּ, מַרְבֵּץ לַזְאֵבִים!</p>

<p>לֹא אַתֶּם כִּלֵּאתֶם הָרוּחַ בַּשְּׁעָרִים?</p>

<p>לֹא אַתֶּם חֲסַמְתֶּם כָּל שִׂפְתֵי מֵישָׁרִים</p>

<p>שֶׁקָּמוּ עַל עַבְדוּת הִטִּיפוּ לַצֶּדֶק</p>

<p>וּלְקִנְאַת הָאֱמֶת וּלְחִזוּק כָּל בֶּדֶק?!</p>

<p>אֶת דַּלְתוֹת הַכֶּלֶא לִפְתֹּחַ מַהֵרוּ</p>

<p>וּבְרִיחֵי הָעַבְדוּת הָחִישׁוּ שַׁבֵּרוּ –</p>

<p>תַּחְתֵּיהֶם גַּם חֹפֶש גַּם תֹּם יֵעָצְרוּ!&#8230;</p>

<p>אֵל עֶלְיוֹן קוֹל יִתֵּן – וּבְקָעוֹת וְהָרִים</p>

<p>מִקּוֹלוֹ בֶחָיִל יִתְפַּלְּצוּ, יִרְעָדוּ.</p>

<p>אִם יִשְׁאַג הָאַרְיֵה בֵּין סִבְכֵי הַיְּעָרִים –</p>

<p>וּצְבָאִים עַל סֶלַע לֹא יִרְהוּ, יִפְחָדוּ?</p>

<p>אִם שׁוֹפָר יִתָּקַע עֵת לָחֶם בַּשַּׁעַר –</p>

<p>וְעַם הַנִּלְחָמִים אֵין רוּחָם הֹמִיָּה?</p>

<p>אִם יִרְעַם, יִתְגָּעַש הַיָּם בְּמוֹ סַעַר</p>

<p>וְרֶטֶט לֹא יַחֲזִיק אֶת נֵס הָאֳנִיָּה?&#8230;</p>

<p>אֵל עֶליוֹן קוֹל יִתֵּן – הוֹי, גּוּרוּ אֻמְלָלִים!</p>

<p>קוֹל רַעַם שָׁמַיִם הֲשָׁמְעוּ אָזְנֵיכֶם?</p>

<p>הַקְשִׁיבוּ: שָׂנֵאתִי, מָאַסְתִּי חַגֵּיכֶם,</p>

<p>אֲנָחוֹת נִשְׁמָעוֹת בְּזִמְרַת הַנְּבָלִים,</p>

<p>בִּדְמָעוֹת מְהוּלִים כָּל נִסְכֵּי הַשְּׁלָמִים</p>

<p>וְלֶחֶם הַקֹּדֶשׁ מְגֹאָל בְּדָמִים.</p>

<p>הוֹי, גוּרוּ אֻמְלָלִים! – יוֹם נָקָם יַגִּיעַ.</p>

<p>אֵל נְקָמוֹת יְיָ, אֵל נְקָמוֹת יוֹפִיעַ –</p>

<p>וְהִקְדִּיר הַשֶּׁמֶשׁ בְּעֵת הַצָּהֳרָיִם</p>

<p>וְאוֹרָה הַבָּהִיר לֹא תוֹסֵף תַּזְרִיחַ,</p>

<p>וְעָטַף בַּצָּעִיף אֶת פְּנֵי הַשָּׁמַיִם</p>

<p>וְרָעָב גַּם צָמָא בָּאָרֶץ יַשְׁלִיחַ.</p>

<p>וְהָיָה הָרָעָב לֹא רָעָב לַלֶּחֶם</p>

<p>וְהָיָה הַצָּמָא לֹא צָמָא לַמָּיִם,</p>

<p>רַק רָעָב לִשְׁמֹעַ אֶת דִּבְרֵי אֵל־חַיִּים</p>

<p>רַק צָמָא לְהָסִיר מֵעַבְדוּת הַשֶּׁכֶם;</p>

<p>וְנָעוּ בַחֲשֵׁכָה, בְּעַבְדוּת וּדְאָבָה,</p>

<p>מִצָּפוֹן תֵּימָנָה, מִמִּזְרַח מַעֲרָבָה,</p>

<p>לְבַקֵּשׁ דְּבַר־יָהּ; אַךְ, אֲהָהּ! – לֹא יִמְצָאוּ.</p>

<p>כִּי חֹזֵי־הַקֹּדֶשׁ בַּסֹּהַר הָחְבָּאוּ,</p>

<p>עֵינֵיהֶם סֻגָּרוּ, שִׂפְתוֹתָם נִכְלָאוּ&#8230;</p>

<p>הוֹי, פִּתְחוּ הַסֹּהַר, הַבְּרִיחִים שַׁבֵּרוּ –</p>

<p>תַּחְתֵּיהֶם נְכֹחָה וָתֹם יֵעָצֵרוּ!</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31171">https://benyehuda.org/read/31171</a></div></body></html>