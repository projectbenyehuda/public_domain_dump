<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[אַלּוֹנִים אַדִּירִים]</title>
	<meta name="author" content="שמעון שמואל פרוג / יעקב קפלן"/>
</head>
<body>

<h2 id="viii">VIII</h2>

<blockquote>
<p>אַלּוֹנִים אַדִּירִים מִסָּבִיב כִּתְּרוּנִי</p>

<p>וְרוּחַ זִלְעָפוֹת מֵגִיחַ מִמְּזָרִים,</p>

<p>קוֹל אָיוֹם וְנוֹרָא עֳפָאִים יַשְׁמִיעוּ</p>

<p>וְחֶשְׁכַת עֲלָטָה מִכָּל הָעֲבָרִים.</p>

<br />
</blockquote>

<blockquote>
<p>וּכְמוֹ יַד נֶעֱלָמָה, יַד אַחֲוָה, יַד נֹעַם</p>

<p>עָלַי מִתְרַפֶּקֶת בְּעֶצֶב וּבְתוּגָה&#8230;</p>

<p>וּתְמוּנָה מֵרָחוֹק לְעֵינַי תֵּרָאֶה,</p>

<p>זוּ תְמוּנַת שׁוּלַמִּית, חִוֶּרֶת וְנוּגָה&#8230;</p>

<br />
</blockquote>

<blockquote>
<p>מֵעַרְבֵי חוֹף בָּבֶל לָהּ כִּנּוֹר לָקָחָה</p>

<p>וּבְיָדָהּ הָרַכָּה כִּנּוֹרָהּ הֵעִירָה&#8230;</p>

<p>וְקוֹלוֹת יִתְמַלְּטוּ&#8230; וַאֲנִי, הוֹי, אִישׁ־אֹבֵד,</p>

<p>לֹא אוּכַל עֲנוֹתָהּ, לֹא אוּכַל אָשִׁירָה:</p>

<br />
</blockquote>

<blockquote>
<p>הוֹי, שִׁירַת הַחֹפֶשׁ אֵינֶנָּה, אֵינֶנָּה,</p>

<p>זִמְרַת אֱלוֹהַ כְּבָר חָלְפָה, עָבָרָה!&#8230;</p>

<p>מִי כִבָּה, הִשְׁקִיעַ אֶת אֵשׁ־הַמִּזְבֵּחַ,</p>

<p>זוּ אִשִּׁי, אֵשׁ־תָּמִיד, בְּקִרְבִּי בָעָרָה?&#8230;</p>

<br />
</blockquote>

<blockquote>
<p>בְּיַעַר אַלּוֹנִים עַל שׂכָה נִשְׁבָּרָה</p>

<p>שָׁם צִפֹּר ישֶׁבֶת בֹּדֵדָה, דֹּמֵמָה,</p>

<p>מִתַּחַת לַכָּנָף אֶת רֹאשָׁהּ הִסְתִּירָה</p>

<p>וְתֵשֵׁב בְּלִי־נוֹעַ כִּשְׁקוּעַת תַּרְדֵּמָה.</p>

<br />
</blockquote>

<blockquote>
<p>בַּיַּעַר הַזֶה עַל הָעֵצִים הָאֵלֶּה</p>

<p>הֵילֵל בֶּן־שַׁחַר הוֹפִיעַ נְהָרָה,</p>

<p>בַּיַּעַר הַזֶה עַל הָעֵצִים הָאֵלֶּה</p>

<p>שִׁירָה נִשְׂגָּבָה הִשְׁתַּפְּכָה, נָהָרָה.</p>

<br />
</blockquote>

<blockquote>
<p>וְלוּלֵי הֶעָנָן, הֶעָנָן הַכָּבֵד,</p>

<p>וְיַעַר הֶעָבוֹת הַנָסוּךְ תַּרְדֵּמָה,</p>

<p>לֹא חָדְלָה מִלְּשׁוֹרֵר, לֹא שַׁחָה צִפֹּרִי,</p>

<p>לֹא יָשְׁבָה עֲצוּבָה, בֹּדֵדָה, דֹּמֵמָה.</p>

<br />
</blockquote>

<blockquote>
<p>הוֹי, תְּנוּ לָהּ הַשֶּׁמֶשׁ הַזַכָּה וּבְהִירָה</p>

<p>מֵעָבֵי־הֶעָנָן לָהּ טַהֲרוּ רָקִיעַ;</p>

<p>אָז שֵׁנִית תִּתְעוֹרֵר, וּכְיָמִים מִקֶּדֶם</p>

<p>שִׁירָתָה הַנְּעִימָה בַּמָּרוֹם תַּשְׁמִיעַ&#8230;</p>

<br />
</blockquote>

<blockquote>
<p>וַאֲנִי – לֹא! לֹא מְנוּחָה, לֹא שָׁלוֹם אֶדְרשָׁה</p>

<p>סְעָרָה אֶתְאַוֶּה, חֲזִיזִים בִּרְצוֹנִי!</p>

<p>עֲלִילָה וּמִפְעָל – שֶׁבָּמוֹ הֶעֱרִיתִי</p>

<p>כָּל רוּחִי וְנַפְשִׁי, כָּל כֹּחִי וְאוֹנִי.</p>

<br />
</blockquote>

<blockquote>
<p>תְּנוּ קְרָב לִי&#8230; מִלְחָמָה רַבָּתִי עֲלִילָה,</p>

<p>תְּנוּ קַרְנֵי הַשֶּׁמֶשׁ כְּאֵשׁ מִתְלַקַּחַת,</p>

<p>תְּנוּ כַנְפֵי הִגָּיוֹן הַקַּלּוֹת מִנְּשָׁרִים,</p>

<p>תְּנוּ תַאֲוָּה וְחֵמָה – אֵשׁ תָּפְתֶּה קֹדַחַת,</p>

<br />
</blockquote>

<blockquote>
<p>הֶגְיוֹנוֹת שֶׁנֶּאֶסְפוּ עִם קַרְנֵי הַשֶּׁמֶשׁ –</p>

<p>עִם קוֹלוֹת הָרְעָמִים יָקוּמוּ לִתְחִיָּה,</p>

<p>בְּמֶרְחָב וָחֹפֶשׁ שִׁירָתִי נוֹלָדָה,</p>

<p>וּבְמֶרְחָב וָחֹפֶשׁ תִּוָּלֵד בַּשְּׁנִיָּה&#8230;</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31202">https://benyehuda.org/read/31202</a></div></body></html>