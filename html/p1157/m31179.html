<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לִפְנֵי הַסְּעָרָה</title>
	<meta name="author" content="שמעון שמואל פרוג / יעקב קפלן"/>
</head>
<body>

<p>(מתתיהו)</p>

<p>(חשמונאים א' ב')</p>

<br />

<blockquote>
<p>הַסָּאָה נִמְלָאָה&#8230;</p>

<p>         – &quot;בַּחוּרִים וּבְתוּלוֹת</p>

<p>יֵילִילוּ, יִבְכָּיוּ מִמִּשְׁפַּט אֵל גְּמוּלוֹת&#8230;</p>

<p>עוֹלָלִים יִתְנַפְּלוּ אֶל לִבּוֹת אִמּוֹתָם</p>

<p>וְיַשְׂחוּ וְיַמְסוּ הַלֵּב בְּדִמְעוֹתָם,</p>

<p>וּזְקֵנִים יְכַסּוּ בָאֵפֶר רָאשֵׁיהֶם</p>

<p>וְשַׂקִּים יָשִׂימוּ לִכְסוּת עַל מָתְנֵיהֶם&#8230;</p>

<p>לֹא זְמִירַת הַחֲלִילִים, לֹא שִׁירַת הַנְּבָלִים,</p>

<p>רַק צְוָחוֹת וּצְעָקוֹת מִבֹּשֶׁת וּנְבָלָה</p>

<p>וּתְלוּנוֹת עֲשׁוּקִים וְקִינַת נֶחְבָּלִים</p>

<p>וְקוֹל רַב טַבָּחִים וְשֵׁבֶט חַבָּלָה</p>

<p>וְרַעַשׁ מֶרְכָּבוֹת וְלַעַג רְשָׁעִים</p>

<p>יָעִירוּ הַהֵד בֵּין נְקִיקֵי הַסְּלָעִים;</p>

<p>וְהָלְאָה יִנָּשְׂאוּ אֶל עָרִים, אֶל זָרִים,</p>

<p>מִשַּׁדְמוֹת יְהוּדָה, מִמְּרומֵי הֶהָרִים&quot;&#8230;</p>

<p>הַסָּאָה נִמְלָאָה!&#8230;</p>

<p>         כַּעֲנָנִים נֶעֱרָמוּ</p>

<p>כָּל צִבְאוֹת אַנְטִיוּכֶס עַל פְּנֵי כָּל הָאָרֶץ,</p>

<p>לִפְנֵיהֶם הִתְהַלְּכוּ אֲבַדּוֹן וָקָרֶץ,</p>

<p>אַחֲרֵיהֶם דְּמֵי־אָדָם כַּנְּחָלִים זָרָמוּ&#8230;</p>

<p>וּבְעָבְרָם – וְנֶהֶפְּכָה לְשִׁמֲמוֹת צִיָּה</p>

<p>מִקָּצֶה לַקָּצֶה כָּל אַדְמַת מֹרִיָּה:</p>

<p>נָשַׁמּוּ הַשָּׂדוֹת שֶׁבְּרָכָה הֵפִיקוּ,</p>

<p>שֶׁרְסִיסֵי טַל אוֹרוֹת עֲלֵיהֶם הִבְרִיקוּ</p>

<p>וְשִׁבֲּלֵי שׂבַע – שֶׁזָהָב הֵרִיקוּ.</p>

<p>נָשַׁמּוּ הַבְּקָעוֹת, שָׁם שִׁירִים נִשְׁמָעוּ,</p>

<p>שָׁם נְעָרִים עַלִּיזִים כַּאֲרָזִים מֻצָּקִים</p>

<p>וּנְעָרוֹת עֲדִינוֹת – שׁוֹשַׁנּוֹת עֲמָקִים –</p>

<p>בְּנֶפֶשׁ צֹהֶלֶת בִּמְחוֹלוֹת יָצָאוּ&#8230;</p>

<p>אֵיךְ פִּתְאֹם נְבַלְתֶּן, שׁוֹשַׁנּוֹת נֶהְדָּרוֹת?</p>

<p>אֵיךְ פִּתְאֹם נִדְמִיתֶם, הַמְזַמְּרִים בַּיְּעָרוֹת?</p>

<p>אֵי כְבוֹדְךָ, הַמִּקְדָּש, תִּפְאֶרֶת מַמְלָכָה?</p>

<p>אֵי בְשַׂר הַקָּרְבָּנוֹת? אֵי עֶשֶׁן מַעֲרָכָה?&#8230;</p>

<p>הַסָּאָה נִמְלָאָה!&#8230;</p>

<p>         בְּרֶגֶל נֶאֱלַחַת</p>

<p>בְּמִקְדַּשׁ הָאֵל צִיר אַנְטְיוּכֶס הִתְיַצֵב&#8230;</p>

<p>וּמַחֲנֵה יִשְׂרָאֵל בְּנֶפֶשׁ נֶאֱנַחַת</p>

<p>שׁוֹמֵעַ אֶל דִּבְרֵי הַנִּרְגָּן הַמְחַצֵּב</p>

<p>לֶהָבוֹת:</p>

<p>         – &quot;תּוֹרַתְכֶם הָפֵרוּ וּשְׁכָחוּ,</p>

<p>וּלְבֵית מִקְדָּשֵׁנוּ זִבְחֵיכֶם תִּשְׁלָחוּ,</p>

<p>הִכָּנְעוּ לְאֵלַי, גַּם זָקֵן גַּם נָעַר,</p>

<p>אָז חֶרֶב בְּנֵי יָוָן אָשִׁיבָה לַתָּעַר.</p>

<p>הַקְשִׁיבָה, יִשְׂרָאֵל! הִנָּצֵל כַּצֶּבִי</p>

<p>מֵעַבְדּוּת לְחֵרוּת, לִגְאֻלָּה מִשֶּׁבִי.</p>

<p>הַכְנִיעוּ, הַכְנִיעוּ לְפָנַי רָאשֵׁיכֶם</p>

<p>וְשָׁלוֹם וּמְנוּחָה אָז אֶתְּנָה לִפְנֵיכֶם!&quot;</p>

<p>וַיֵּצֵא מְנָאֵץ מִבֵּין הַנִּקְהָלִים</p>

<p>וַיִּגַּשׁ אֶל מִזְבַּח הָאֵל וַיִּשְׁתָּחוּ&#8230;</p>

<p>וְקָרְבָּן לֹא טָהוֹר שָׁם יָדָיו עָרָכוּ&#8230;</p>

<p>וּצְעִירִים נִדְכָּאִים וּזְקֵנִים אֻמְלָלִים</p>

<p>כֻּלָּמוֹ בְעֶצֶב עַל בֶּרֶךְ כָּרָעוּ,</p>

<p>אֶת טֻמְאַת הַקֹּדֶשׁ עֵינֵיהֶם עֵת רָאוּ&#8230;</p>

<p>הָאוֹיְבִים מִסָּבִיב כַּפַּיִם מָחָאוּ</p>

<p>וּשְׁרִיקוֹת קִיקָלוֹן בַּקֹּדֶשׁ נִשְׁמָעוּ&#8230;</p>

<p>אַךְ מִי הַיָּשִׁישׁ הַצֹּעֶה בְרָב כֹּחַ!?..</p>

<p>בְּקֶרֶב עֵינֵיהוּ אֵשׁ תִּקְדַּח קָדֹחַ?&#8230;</p>

<p>כְּאַרְיֵה – אֶל אוֹיְבָיו גִּבּוֹרֵי מִלְחָמָה,</p>

<p>בְּלִי מָגוֹר וָחִיל וּבִזְרֹעַ חֲשׂוּפָה,</p>

<p>חִישׁ נֶחְפַּז וַיַּעַל עַל כֶּבֶשׂ הַבָּמָה&#8230;</p>

<p>וַתַּבְרֵק כַּבָּרָק הַחֶרֶב הַשְׁלוּפָה&#8230;</p>

<p>וַיִּפֹּל הַמְנָאֵץ מִתִּגְרַת יָדֵהוּ</p>

<p>וּפְנֵי הַמִּזְבֵּחַ הֶאְדִּימוּ דָמֵיהוּ&#8230;</p>

<p>גִּבּוֹרֵי הָאוֹיְבִים הִתְפַּלְּצוּ, חָרָדוּ,</p>

<p>מִפַּחַד הַיָּשִׁישׁ הִתְחַמְּקוּ, נָדָדוּ&#8230;</p>

<p>כְּפֶתֶּן מִתְהַפֵּךְ, מִתְפַּתֵּל מִתַּחַת</p>

<p>לְפַרְסוֹת הַשֶּׁנְהָב – כֵּן שַׂר הַמִּלְחָמָה</p>

<p>הִתְרוֹצֵץ, הִתְנוֹדֵד וְנָע וְאֵין נַחַת&#8230;</p>

<p>וְקוֹל מַתִּתְיָהוּ הַקּוֹרֵא לִנְקָמָה</p>

<p>יִנָּשֵׂא בְשָׁאוֹן כְּהֶמְיַת הַסַּעַר,</p>

<p>בְּמֶרְחַב עֲרָבָה, וּכְרַעַם בַּיַּעַר: –</p>

<p>– &quot;יְיָ גֹּאֲלֵנוּ, אַל נֶחֱרַד נִבָּהֵל,</p>

<p>צְאוּ בְּעִקְבוֹתַי, גִּבּוֹרֵי יִשְׂרָאֵל!&quot;&#8230;</p>

<p>וַיְהִי זֶה הָרַעַם כִּמְבַשֵּׁר בָּאָרֶץ</p>

<p>אֶת זְוָעַת הַמַּכְבִּים הַנְּכוֹנָה הִתְפָּרֶץ&#8230;</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31179">https://benyehuda.org/read/31179</a></div></body></html>