<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שְׁלשָׁה סְפָרִים</title>
	<meta name="author" content="שמעון שמואל פרוג / יעקב קפלן"/>
</head>
<body>

<blockquote>
<h2 id="א.שִׁירהַשִּׁירִים">א. &#8220;שִׁיר הַשִּׁירִים&#8221;</h2>

<p>זַמְּרָה: &quot;מְאוֹרֵי הַנֶּשֶׁף יֻצָּתוּ,</p>

<p>הָרוּחַ יָפוּחַ מִיְעָרִים,</p>

<p>וּמְכֻסֵּי טַל־אוֹרוֹת וְעַרְפְּלֵי־טֹהַר</p>

<p>יָנוּמוּ בְגִלְעָד הֶהָרִים.</p>

<br />
</blockquote>

<blockquote>
<p>עַל רֹאשׁ הַר הַכַּרְמֶל הַמֻּצָּק לִשְׁחָקִים</p>

<p>עוֹד קֶרֶן אַרְגָּמָן מַזְהִירָה,</p>

<p>אַחֲרוֹנֵי הָרֹעִים בִּנְתִיבוֹת הֶהָרִים</p>

<p>אֶת צֹאנָם יוֹלִיכוּ הָעִירָה&#8230;</p>

<br />
</blockquote>

<blockquote>
<p>אַיֶּכָּה, אֲהוּבִי? אַיֶּכָּה, מַחֲמַדִּי?</p>

<p>אֵי מָקוֹם אָהָלְךָ תָּקָעְתָּ?</p>

<p>אֵי תִרְעֶה צֹאנֶךָ? וּבְחֹם הַצָּהֳרָיִם</p>

<p>אֵי אַלּוֹן תַּחְתֵּיהוּ הִרְגַּעְתָּ?</p>

<br />
</blockquote>

<blockquote>
<p>הֲתִשְׁמַע אֶת קוֹלִי? – הֲתַחַז עֵינַיִם</p>

<p>הַמְפִיקוֹת אֵשׁ תְּשׁוּקָה יוֹקֶדֶת?&#8230;</p>

<p>בְּחֶשְׁכַת הַלַּיִל זְמַן רַב אֶת אֲהוּבִי</p>

<p>בִּקַּשְׁתִּי בְּנֶפֶשׁ נוֹדֶדֶת.</p>

<p>זְמַן רַב בִּקַּשְׁתִּיהוּ, – הֶאָח, וּמְצָאתִיהוּ!</p>

<p>בַּת עֵינוֹ כַּלַּהַב דֹּלֶקֶת,</p>

<p>מִתַּחַת לְרֹאשִׁי הוּא נוֹתֵן אֶת שְׂמֹאלוֹ</p>

<p>וִימִינוֹ בְּאַהֲבָה חֹבֶקֶת&#8230;</p>

<br />
</blockquote>

<blockquote>
<p>קֹרוֹת בָּתֵּינוּ אֲרָזִים נִשָּׂאִים,</p>

<p>לָרְהִיטִים הַבְּרוֹתִים סֻבָּכוּ,</p>

<p>שׁוֹשַנֵּי הַשָּׁרוֹן וּדְשָׁאִים רַעֲנַנִּים</p>

<p>לַמִּשְׁכָּב מִתַּחַת נִשְׁטָחוּ&quot;&#8230;</p>
</blockquote>

<br />

<p>––––––––</p>

<br />

<blockquote>
<p>חֶזְיוֹנוֹת נֶחְמָדִים!.. הַשִּׁירָה הַיָּפָה</p>

<p>מִכִּסֵּא הַמַּלְכוּת נִשְׁמָעַת&#8230;</p>

<p>עַל מֵצַח בֶּן־דָּוִד – לוֹ גֹּבַהּ וָיֹפִי –</p>

<p>אָז שֶׁמֶשׁ הַבֹּקֶר מוֹפָעַת.</p>

<br />
</blockquote>

<blockquote>
<p>וּשְׁלֹמֹה בֶן־דָּוִד אָז יַטֶּה רָאשֵׁהוּ,</p>

<p>וִימִינוֹ עַל נִבְלוֹ עֹבָרֶת</p>

<p>וְשִׁירַת אֲהָבִים אַדִּירָה, נִשְׂגָּבָה,</p>

<p>כְּנַחַל עֲדָנִים נֹהָרֶת&#8230;</p>

<br />
</blockquote>

<h2 id="ב.מִשְׁלֵי">ב. &#8220;מִשְׁלֵי&#8221;</h2>

<blockquote>
<p>הַנֵּבֶל הַמְזַמֵּר הַמְעֻלָּף שׁוֹשַׁנִּים</p>

<p>בְּפִנָּה נִסְתָּרָה יַרְגִּיעַ.</p>

<p>יָנוּמוּ מֵיתָרָיו, אֵין אֹמֶר בְּפִיהֶם,</p>

<p>אֵין מֵקִיץ בָּעֹז לְהָרִיעַ.</p>

<br />
</blockquote>

<blockquote>
<p>הַבֹּקֶר כְּבָר עָבַר וַיַּחֲלֹף כָּרוּחַ,</p>

<p>תַּחְתֵּיהוּ בָא חֹם הַצָּהֳרָיִם;</p>

<p>קוֹל &#8220;מָשָׁל וּמְלִיצָה&#8221; יִשָּׁמַע נוֹבֵעַ</p>

<p>כִּנְבֹעַ מַבּוּעַ הַמָּיִם.</p>

<br />
</blockquote>

<blockquote>
<p>הָעַבְדוּת יְיַסֵּר בְּלַעַג וּשְׁנִינָה,</p>

<p>אוֹת קָלוֹן עַל עֹנֶג יְתַוֶּה,</p>

<p>&#8220;כִּי עָמָל רַק עָמָל הוּא מֶלֶךְ הָאָרֶץ&#8221;</p>

<p>הַמָּשָׁל כֵּן דַּעְתּוֹ יְחַוֶּה.</p>

<br />
</blockquote>

<blockquote>
<p>עֲבוֹדָה עַלִּיזָה וִיגִיעָה בְלִי־הֶרֶף</p>

<p>בִּפְקֹחַ הַשַּׁחַר עֵינָיִם;</p>

<p>מַרְגֵּעָה שַׁאֲנַנָּה וּתְפִלָּה מִקֶּרֶב</p>

<p>בְּשֶׁקֶט וּדְמִי הָעַרְבָּיִם.</p>

<br />
</blockquote>

<blockquote>
<p>כּוֹס מְלֵאָה מֵי־זֶרֶם בַּיַּרְדֵּן יִזֹלוּ,</p>

<p>מְלֹא קֹמֶץ זֵרְעוֹנֵי הַכָּרִים,</p>

<p>חֶזְיוֹנוֹת נְעִימִים בְּשֵׁנָה בַלָּיִל</p>

<p>וִירַקְרַק הַדְּשָׁאִים בַּיְעָרִים&#8230;</p>

<br />
</blockquote>

<blockquote>
<p>&quot;בְּנִי, אִם יַתְעוּךָ אֲנָשִׁים נִפְתָּלִים</p>

<p>אַל תֹּאבֶה אִתָּמוֹ לָלֶכֶת.</p>

<p>אַל תִּשְׂגֶּה בְזָרָה, אַל תְּחַבֵּק נָכְרִיָּה</p>

<p>כִּי רַגְלָהּ פִּי פַחַת תֹּמֶכֶת.</p>

<br />
</blockquote>

<blockquote>
<p>אַל תִּרְעֶה הוֹלֵלוּת, אַל תִּרְדּוֹף עֲגָבִים,</p>

<p>אַל תִּתֵּן עֵינֶיךָ בַּיָּיִן;</p>

<p>פֶּן תִּנְחֹם בָּאַחֲרִית כִּכְלוֹת הָעֲצָבִים,</p>

<p>עֵין־דֶּמַע פֶּן תִּהְיֶה הָעָיִן&#8230;</p>

<br />
</blockquote>

<blockquote>
<p>כִּי נֹפֶת נֹטֶפֶת שְׂפַת תַּאֲוָה. אַךְ רֶגַע –</p>

<p>וְעָבְרָה תַּעֲנוּגַת הַבְּשָׂרִים;</p>

<p>חֶזְיוֹנוֹת הַדִּמְיוֹן יִדֹּדוּ, יֹאבֵדוּ,</p>

<p>אַך רִגְעֵי הַנֹּחַם מַה־מָּרִים!&#8230;</p>

<br />
</blockquote>

<blockquote>
<p>בְּדֶרֶךְ מַעֲקַשִּׁים וּבְמַעְגַּל עֲגָבִים</p>

<p>הִשָּׁמֵר, הִזָּהֵר מִלֶּכֶת,</p>

<p>אַל תִּשְׁגֶּה בְזָרָה, אַל תְּחַבֵּק נָכְרִיָּה</p>

<p>כִּי רַגְלָהּ פִּי פַחַת תֹּמֶכֶת&quot;&#8230;</p>
</blockquote>

<br />

<p>–––––––––</p>

<br />

<blockquote>
<p>מִגָּבְהֵי שָׁמַיִם מִמְּרוֹמֵי־אֵין־חֵקֶר</p>

<p>הַנְּסִיכָה &#8220;הַחָכְמָה&#8221; יֹרֶדֶת,</p>

<p>אֶל אַרְמוֹן תִּפְאָרָה וּדְלָתוֹת מְצֻפּוֹת</p>

<p>זְהַב־אוֹפִיר – בָּעֹז הִיא צוֹעֶדֶת.</p>

<br />
</blockquote>

<blockquote>
<p>עַל רֹאשָׁה הֶעָטוּי שִׁית זֹהַר – שֹׁלַחַת</p>

<p>עֲטֶרֶת אַל־מָוֶת קַרְנָיִם&#8230;</p>

<p>עַל מֵצַח הַמֶּלֶךְ הֶחָכָם בָּאָדָם</p>

<p>זוֹרֵחַ אוֹר שֶׁמֶשׁ צָהֳרָיִם&#8230;</p>

<br />
</blockquote>

<blockquote>
<p>וּשְׁלֹמֹה הַמֶּלֶךְ אָז יַטֶּה אֶת רֹאשׁוֹ</p>

<p>עַל סִפְרֹו בְּחֹם הַצָּהֳרָיִם;</p>

<p>קוֹל &#8220;מָשָׁל וּמְלִיצָה&#8221; יִשָּׁמַע נוֹבֵעַ</p>

<p>כִּנְבֹעַ מַבּוּעַ הַמָּיִם.</p>

<br />
</blockquote>

<h2 id="ג.קֹהֶלֶת">ג. &#8220;קֹהֶלֶת&#8221;</h2>

<blockquote>
<p>הַשֶּׁמֶשׁ יֹרֶדֶת לִקְצוֹת הָרָקִיעַ,</p>

<p>הַצְּלָלִים מִסָּבִיב אָרָכוּ.</p>

<p>בְּעַד הַחַלֹּנוֹת בְּאוּלַם הַמֶּלֶךְ</p>

<p>קַוֵּיהֶם הַשְּחוֹרִים שָׁלָחוּ.</p>

<br />
</blockquote>

<blockquote>
<p>הוּא יוֹשֵׁב בֵּין שְׁדֵרוֹת עַמּוּדֵי הַשַּׁיִשׁ,</p>

<p>תַּלְתַּלָּיו כַּכֶּסֶף חָוָרוּ.</p>

<p>בַּת עֵינוֹ מְפִיקָה עַצֶּבֶת נוֹרָאָה,</p>

<p>כָּל חוּשָׁיו בְּקִרְבּוֹ נֶעְכָּרוּ.</p>

<br />
</blockquote>

<blockquote>
<p>&quot;הִגְדַּלְתִּי אֶת מַעֲשַׂי, מִלֵּאתִי מַאֲוַיַּי</p>

<p>– יַבִּיעַ בְּרוּחַ נִפְעָמָה –</p>

<p>כָּל פְּרִי הַתַּעֲנוּגִים מֵעֵץ הָעֲדָנִים</p>

<p>קָטַפְתִּי בְיָדִי – יָד רָמָה.</p>

<br />
</blockquote>

<blockquote>
<p>כָּל סְגֻלּוֹת הַמְּלָכִים, תִּפְאֶרֶת הַמְּדִינוֹת</p>

<p>אוֹצָרוֹת, מִשְׁמַעַת, פְּלִילִיָּה –</p>

<p>כֻּלָּמוֹ כֻלָּמוֹ אַךְ הַבְלֵי הֲבָלִים,</p>

<p>אַךְ כְּאֵב וּרְעוּת רוּחַ הֹמִיָּה!</p>

<br />
</blockquote>

<blockquote>
<p>וּמִדַּת הַקֶּבֶר מַה־קְּטַנָּה וּקְצָרָה,</p>

<p>שָׁם אֹפֶל עוֹלָמִים וּשְׁמָמָה&#8230;</p>

<p>אֲנִי הַבּוֹטֵחַ וּמְאֻשָׁר – אֶשְׁכֹּנָּה</p>

<p>כֶּעָנִי בְּחַגְוֵי אֲדָמָה&#8230;</p>

<br />
</blockquote>

<blockquote>
<p>וְיָמִים יָגֹזוּ – עֹז מֶלֶךְ יָנוּחַ</p>

<p>מִּתַּחַת גַּל קֶבֶר בָּאָרוֹן,</p>

<p>גְּדֻלָּתִי, תִּפְאַרְתִּי יִנָּשׁוּ בַבָּאוֹת,</p>

<p>לֹא יִהְיֶה לָהֵמָּה זִכָּרוֹן&#8230;</p>

<br />
</blockquote>

<blockquote>
<p>וּשְׂמַח אֵפוֹא, בָּחוּר, בִּימֵי הָעֲלוּמִים</p>

<p>וּלְכָה אַחֲרֵי מַרְאֵה עֵינֶיךָ,</p>

<p>לְכָה אַחֲרֵי מִשְׁתֶּה וּשְׂמָחוֹת וָעֹנֶג</p>

<p>כִּי הֵמָּה בַחַיִּים חֶלְקֶךָ!</p>

<br />
</blockquote>

<blockquote>
<p>הַשָּׁנִים – אַךְ רֶגַע, כָּרוּחַ יַעֲבֹרוּן,</p>

<p>הֶעָבָר לֹא יָשׁוּב לִתְחִיָּה&#8230;</p>

<p>כָּל מַעֲשֵׂי הַחַיִּים אַךְ הַבְלֵי הֲבָלִים</p>

<p>אַךְ כְּאֵב וּרְעוּת רוּחַ הוֹמִיָּה!&quot;</p>
</blockquote>

<br />

<p>––––––––</p>

<br />

<blockquote>
<p>הַשֶּׁמֶשׁ הִסְתַּתְּרָה בֵּין הַרְרֵי חֶרְמוֹן</p>

<p>הַתֹּמְכִים בִּגְאוֹנָם שָׁמָיִם.</p>

<p>עַל מֵצַח קֹהֶלֶת הַחִוָּר יְפַלְּגוּ</p>

<p>מְאוֹרֵי הָעֶרֶב קַרְנָיִם.</p>

<br />
</blockquote>

<blockquote>
<p>וּשְׁלֹמֹה הַיָּשִׁישׁ אָז יַטֶּה אֶת ראׁשוֹ</p>

<p>עַל סִפְרוֹ בְּרוּחַ נֶעְכֶּרֶת:</p>

<p>לְפָנָיו בֶּחָזוֹן עֵת אָשְׁרוֹ מִקֶּדֶם</p>

<p>כְּקֶרֶן נְהָרָה עֹבֶרֶת.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31165">https://benyehuda.org/read/31165</a></div></body></html>