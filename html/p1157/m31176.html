<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַמֶּלֶךְ וְהַמְנַגֵּן</title>
	<meta name="author" content="שמעון שמואל פרוג / יעקב קפלן"/>
</head>
<body>

<blockquote>
<p>הוּא הִכָּה בַנֵּבֶל – וַיִּזְלוּ, נָהָרוּ</p>

<p>קוֹל שִׁירִים כְּמִשְׁבְּרֵי מָיִם,</p>

<p>וְעֵינֵי הַמְנַגֵּן מִשִּׂמְחָה נָהָרוּ</p>

<p>וּפָנָיו הַבְּהִירִים הִזְהִירוּ, הוּאָרוּ,</p>

<p>מִנֹּגַהּ הוֹד שֶׁמֶשׁ עַרְבָּיִם,</p>

<p>וּמֵיתָר לַמֵּיתָר בְּחָזָק הֵרִיעַ</p>

<p>וְזֶמֶר לָזֶמֶר הוֹד נֹעַם הִבִּיעַ.</p>

<br />
</blockquote>

<blockquote>
<p>וְאֹזֶן הַמֶּלֶךְ הַזֶמֶר קַשֶּׁבֶת,</p>

<p>וְרוּחוֹ הַהֹגֶה נְכָאִים</p>

<p>הַמָּלֵא תַעְתּוּעֵי חֶזְיוֹנֵי עַצֶּבֶת,</p>

<p>זֶה רוּחוֹ – הַשִּׁירָה הַנְּעִימָה מַרְהֶבֶת.</p>

<p>וּמַחֲנוֹת חֶזְיוֹנוֹת נִפְלָאִים</p>

<p>יָשׁוּבוּ וִימַלְּאוּ אֶת נַפְשׁוֹ הַנְּכֵאָה</p>

<p>– כִּבְיָמִים מִקֶּדֶם – בְּעֶדְנַת מַרְגֵּעָה.</p>

<br />
</blockquote>

<blockquote>
<p>הוּא מַקְשִׁיב זוּ שִׁירַת הָעֹז הַמְשַׂמַּחַת,</p>

<p>וְכָל עוֹד הַשִּׁירָה תָרִיעַ</p>

<p>יֵחָבְאוּ, יִסָּתְרוּ כָּל צַלְמֵי הַשַּׁחַת,</p>

<p>וְשַׁחַר מְלֵא נֹעַר וְחֶסֶד וָנַחַת,</p>

<p>עַל מֵצַח הַמֶּלֶךְ יוֹפִיעַ,</p>

<p>וְהֵאִיר הַשַּׁחַר וְהֵפִיץ קַרְנַיִם,</p>

<p>וְהִצִּית בַּנֶּפֶשׁ אוֹר נֹעַר וְחַיִּים&#8230;</p>

<br />
</blockquote>

<blockquote>
<p>וַיִּיעַף הַמְנַגֵּן, שִׁירָתוֹ נֶאֱלָמָה,</p>

<p>וַיַּטֶּה עַל בֶּרֶךְ רָאשֵׁהוּ,</p>

<p>וַיָּנָם אֶת שְׁנָתוֹ בִּמְנוּחָה וּדְמָמָה</p>

<p>לְנֹגַהּ הַחֶרֶס שֶׁיּוֹרֵד הַיָּמָּה&#8230;</p>

<p>וַיַּעַבְרוּ לְעֵינֵי רוּחֵהוּ,</p>

<p>חֶזּיוֹנֵי בַלָּהוֹת עֲגוּמִים כָּאֵבֶל</p>

<p>וַיִּפֹּל בִּנְאָקָה לָאָרֶץ הַנֵּבֶל.</p>

<br />
</blockquote>

<blockquote>
<p>וּבְאָזְנֵי הַמֶּלֶךְ אַךְ נִדְמְתָה הַנְּאָקָה</p>

<p>וַיִּרְגַז – וּפָנָיו חָוָרוּ.</p>

<p>וַיֹּאחַז חֲנִיתוֹ בְּיָמִין חֲזָקָה</p>

<p>וְרוּחוֹ חֻבָּלָה וּבְמָתְנָיו מוּעָקָה,</p>

<p>וְרוּחוֹת בְּנֵי תֹפֶת סָעָרוּ</p>

<p>בְּקִרְבּוֹ, וְשֵׁנִית אֶת עֵינָיו הֶחֱשִׁיכוּ</p>

<p>וּמָגוֹר וָפַחַד עַל נַפְשׁוֹ הִדִּיחוּ.</p>

<br />
</blockquote>

<blockquote>
<p>וַיִּתַּר מִמְּקוֹמוֹ. וַיֵּט אֶל הַמְשׁוֹרֵר</p>

<p>חֲנִיתוֹ בְּרֹגֶז וָכַעַס,</p>

<p>הוֹי קוּמָה, הַמְשׁוֹרֵר, הִתְאוֹשֵׁשׁ, הִתְעוֹרֵר!</p>

<p>וְהַךְ נָא מֵיתָרִים, וּכְסַעַר מִתְגּוֹרֵר,</p>

<p>יָרִיעוּ עַל אֹזֶן שֹׁמַעַת.</p>

<p>וְגָרְשׁוּ עַצֶּבֶת, וְשַׁחַר יוֹפִיעַ</p>

<p>וּבְעֵינֵי הַמֶּלֶךְ הַחֲשֵׁכָה יַכְנִיעַ!&#8230;</p>

<br />
</blockquote>

<blockquote>
<p>וְיָדְךָ עֵת תִּלְאֶה – אָז לִקְרֹא נָא שְׁלָחָה</p>

<p>לַאַחֵר, וּמְסָר לוֹ הַנֵּבֶל,</p>

<p>וּבְשֶׁמֶן הַקֹּדֶשׁ אֶת רֹאשׁוֹ תִּמְשָׁחָה,</p>

<p>וְעוֹרֵר אֶת נִבְלוֹ לְחֶסֶד וּבְרָכָה</p>

<p>וְשׁוֹרֵר וְהִגִּיד בַּתֵּבֵל:</p>

<p>כִּי שֶׁקֶר כָּל עָצְמָה מוּל עָצְמַת שִׁירֶיךָ,</p>

<p>אֵין כְּלָיוֹת פּוֹלֵחַ כְּפַלַּח נִבְלֶךָ.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31176">https://benyehuda.org/read/31176</a></div></body></html>