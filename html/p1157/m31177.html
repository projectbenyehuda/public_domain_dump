<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שְׁנֵי שְׁפָטִים</title>
	<meta name="author" content="שמעון שמואל פרוג / יעקב קפלן"/>
</head>
<body>

<blockquote>
<p>שְׁנֵי שְׁפָטִים הִשְׁלִיחַ אֵל עֶלְיוֹן בֶּחָלֶד.</p>

<p>מֵעוֹלָם עַד עוֹלָם, מִזָּקֵן עַד יָלֶד</p>

<p>יוֹדֵעַ הַמִּשְׁפָּט הַנּוֹרָא</p>

<p>הַכָּתוּב בְּסֵפֶר הַתּוֹרָה:</p>

<br />
</blockquote>

<blockquote>
<p>עֵת חָמָס וָרֶשַׁע עַל אֶרֶץ מָלָכוּ</p>

<p>וְאָדָם אַחֲרֵיהֶם כַּעֲבָדִים נִמְשָׁכוּ</p>

<p>וַתִּכְרַע לִפְנֵיהֶם כָּל בֶּרֶךְ</p>

<p>וַתֵּתַע בְּתֹהוּ לֹא דֶרֶךְ,</p>

<br />
</blockquote>

<blockquote>
<p>גַּם יַחַד מַלְאָכִים, כָּל בְּנֵי הָאֱלוֹהַּ,</p>

<p>מִסֻּכּוֹת הָעֵדֶן, מִמְּרוֹמֵי גָבוֹהַּ,</p>

<p>לָאָרֶץ הַחֹטֵאת יָרָדוּ</p>

<p>וְלַעֲשׂוֹת תּוֹעֵבָה נוֹעָדוּ.</p>

<br />
</blockquote>

<blockquote>
<p>אָז נִפְתַּח פִּי אֶרֶץ וּפִתְחֵי שָׁמַיִם</p>

<p>וַיִּגְדַּל הַמַּבּוּל וַיִּרְבּוּ הַמַּיִם</p>

<p>וַיֶּהֱמוּ בָעֹז וַיִּרְתָּחוּ</p>

<p>עַד אַנְשֵׁי הָאָרֶץ נִמָּחוּ.</p>

<br />
</blockquote>

<blockquote>
<p>וְנֹחַ אַךְ נִמְלַט וַיִּבֶן מִזְבֵּחַ</p>

<p>וַיַּקְרֵב קָרְבָּנוֹ לְרֵיחַ נִיחוֹחַ.</p>

<p>אָז הִבִּיט בְּחֶמְלָה אֵל צְבָאוֹת</p>

<p>עַל שָׂדוֹת, עַל הָרִים וּגְבָעוֹת.</p>

<br />
</blockquote>

<blockquote>
<p>וְנִשְׁמַע אָז קוֹלוֹ בְּקָרְאוֹ בְכֹחַ</p>

<p>מִמְּרוֹמֵי שָׁמַיִם: &quot;לֹא אוֹסִיף לִשְׁלֹחַ</p>

<p>לָנֶצַּח וּלְעֹלְמֵי עוֹלָמִים</p>

<p>בָּאָרֶץ, זֶה מִשְׁפַּט הַדָּמִים&quot;&#8230;</p>
</blockquote>

<blockquote>
<p><strong>* * *</strong></p>
</blockquote>

<blockquote>
<p>וְיָמִים עָבָרוּ. וְשֵׁנִית יוֹם שֹׁאָה</p>

<p>הֵבִיאָה יַד שַׁדַּי עַל תֵּבֵל וּמְלֹאָהּ,</p>

<p>וַיְשֻׁלַּם עַל יֶתֶר לָאָדָם</p>

<p>וַיָּשָׁב הַחֵטְא עַל קָדְקֳדָם:</p>

<br />
</blockquote>

<blockquote>
<p>בְּשִׁנְעָר בַּבִּקְעָה – שָׁם מִגְדַּל עֲנָקִים</p>

<p>הִתְרוֹמֵם לְמַעְלָה עַד גָּבְהֵי הַשְּׁחָקִים.</p>

<p>שָׁם עֵדָה חַטָּאָה חֻבָּרָה,</p>

<p>עַל עֶלְיוֹן אֶת פִּיהָ פָעָרָה&#8230;</p>

<br />
</blockquote>

<blockquote>
<p>אַךְ פִּתְאֹם לְפֶתַע – וּשְׁפָתָם נִבְלָעָה,</p>

<p>מְהוּמָה מִסָּבִיב, אֵין מִלָּה נִשְׁמָעָה,</p>

<p>לֹא הִכִּיר עוֹד אִישׁ אֶת אָחִיהוּ,</p>

<p>לֹא מָצָא עוֹד בֵּן אֶת אָבִיהוּ.</p>

<br />
</blockquote>

<blockquote>
<p>וַיִּפֹּל הַמִּגְדָּל!&#8230; וַיַּבֵּט אֱלוֹהַ</p>

<p>עַל בֹּנֵי הַמִּגְדָּל בְּאַף מִגָּבוֹהַּ,</p>

<p>וַיִשְׁמַע קוֹל בְּכִי וַאֲנָחָה –</p>

<p>וַחֲמָתוֹ בְזֹאת לֹא שָׁכָכָה.</p>

<br />
</blockquote>

<blockquote>
<p>וַחֲמָתוֹ לֹא חָדְלָה, לֹא נִחַם מִזָּעַם.</p>

<p>אֲהָהּ! הוּא לֹא נִשְׁבַּע בִּימִינוֹ הַפָּעַם</p>

<p>כִּי יֶחְדַּל מִפַּלֵּג לְשׁוֹנוֹת</p>

<p>בָּאָדָם – עַל פְּרִי הָעֲוֹנוֹת.</p>

<br />
</blockquote>

<blockquote>
<p>וִיפַלֵּג!&#8230; וּפְלַגּוֹת אֵין קֵצֶה בַּשְּׁעָרִים.</p>

<p>זֹאת אֶרְאֶה – וּלְבָבִי יִקָּרַע לִגְזָרִים&#8230;</p>

<p>בַּת עַמִּי! לֹא אַתְּ הַנּוֹסֶרֶת?</p>

<p>לֹא אַתְּ הִיא לְפָנַי עֹבֶרֶת?</p>

<br />
</blockquote>

<blockquote>
<p>עֵת דָּבָר בּוֹ חֵפֶץ אַךְ יֶהְגּוּ קְרָבַיִךְ,</p>

<p>אַךְ קְרִיאָה נִשְׁמַעַת לְקַבֵּץ בָּנַיִךְ</p>

<p>לְחֶבֶר עֲבוֹדָה מוֹעִילָה,</p>

<p>וְהִנֵּה – אֵל נוֹרָא עֲלִילָה.</p>

<br />
</blockquote>

<blockquote>
<p>יְיַסְרֵךְ, הָהּ, מוּסַר אַכְזָרִי וְנוֹרָא,</p>

<p>מְהוּמָה מִסָּבִיב, אֵין נֹגַהּ, אֵין אוֹרָה,</p>

<p>לֹא יַכִּיר עוֹד אִישׁ אֶת אָחִיהוּ</p>

<p>לֹא יִמְצָא עוֹד בֵּן אֶת אָבִיהוּ&#8230;</p>

<br />
</blockquote>

<blockquote>
<p>כֹּה יִפֹּל כָּל בִּנְיָן, כֹּה יִהְיֶה לָהֶרֶס.</p>

<p>וְשֵׁנִית, הָהּ שֵׁנִית, בְּלִי־תְמוּרָה שׂרֶרֶת</p>

<p>אֲפֵלַת שִׁמָּמוֹן נוֹרָאָה</p>

<p>וְצוּקָה וּמְעוּף כַּל מַתְּלָאָה.</p>

<br />
</blockquote>

<blockquote>
<p>וְשֵׁנִית מִסָּבִיב אֲפֵלָה וָלַיִל&#8230;</p>

<p>וְתִפְּלִי לָאָרֶץ נֶחְמֶסֶת מֵחַיִל</p>

<p>בְּלִי דַעַת: מַה־לִּדְרשׁ, אָן לֶכֶת?</p>

<p>בְּלִי נָתִיב, בְּלִי תִקְוָה תֹמֶכֶת!&#8230;</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31177">https://benyehuda.org/read/31177</a></div></body></html>