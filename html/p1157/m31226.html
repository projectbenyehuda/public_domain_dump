<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בַּת יִפְתָּח</title>
	<meta name="author" content="שמעון שמואל פרוג / יעקב קפלן"/>
</head>
<body>

<h2 id="i">I</h2>

<blockquote>
<p>עַפְעַפֵּי הַשַּׁחַר פַּעֲמַיִם הֵפִיצוּ</p>

<p>אֲפֵלָה – וּלְתֵבֵל הֵאִירוּ,</p>

<p>וִיעָרוֹת וּשְׁדֵמוֹת מִשְּׁנָתָם הֵקִיצוּ,</p>

<p>בִּרְסִיסִים כִּפְנִינִים הִזְהִירוּ,</p>

<br />
</blockquote>

<blockquote>
<p>וַחֲלִילֵי הָרֹעוֹת פַּעֲמַיִם הֵרִיעוּ</p>

<p>לְהֶמְיַת הַצֹּאן בַּעֲרָבָה,</p>

<p>וְכוֹכְבֵי הַנֶּשֶׁף בַּשַּׁחַק הוֹפִיעוּ</p>

<p>וְרוּחַ הַלַּיְלָה נָשָׁבָה.</p>

<br />
</blockquote>

<blockquote>
<p>וּבְשַׁדְמוֹת עֲרֹעֵר הָעֹטוֹת צַלְמָוֶת</p>

<p>עוֹד אִבְחַת מִלְחָמָה נִטָּשָׁה,</p>

<p>כִּנְמֵרִים וּלְבָאִים בְּלִי פָחֹד מִמָּוֶת</p>

<p>מַעֲרֶכֶת חֵיל יִפְתָּח נִגָּשָׁה&#8230;</p>

<br />
</blockquote>

<blockquote>
<p>הוּא הָלַךְ לִפְנֵיהֶם. כִּלָּיוֹן וּשְׁמָמָה</p>

<p>לִדְגָלָיו הַדֶּרֶךְ סָלָלוּ.</p>

<p>שְׁנֵי יָמִים הֵשִׁיבוּ בְנֵי עַמּוֹן מִלְחָמָה,</p>

<p>אַךְ – נָפְלוּ לְפָנָיו, נָפָלוּ.</p>

<br />
</blockquote>

<blockquote>
<p>פִּגְרֵיהֶם עַל שַׁדְמוֹת הַצִּיָּה נֶעֱרָמוּ,</p>

<p>שָׂרֵיהֶם בְּעֶצֶב יִשָּׁחוּ,</p>

<p>הַחוֹמוֹת נֻתָּצוּ, הַכְּפָרִים נֶעְתָּמוּ,</p>

<p>מִגְרָשִׁים לִישִׁימוֹן נֶהְפָּכוּ&#8230;</p>

<br />
</blockquote>

<blockquote>
<p>הַשֶּׁמֶשׁ שָׁקָעָה&#8230; עַל שְׂדֵה הַהֲרֵגָה</p>

<p>מְפָרֵשׂ הַלַּיְלָה כְּנָפָיִם, –</p>

<p>וּמַחֲנֵה חֵיל יִפְתָּח נִצְחוֹנָהּ חוֹגֵגָה</p>

<p>בִּתְרוּעָה וּמְחוֹלַת מַחֲנָיִם.</p>

<br />
</blockquote>

<h2 id="ii">II</h2>

<blockquote>
<p>בְּאֹהֶל אַפַּדְנוֹ עַל שְׂמִיכוֹת נֶהְדָּרוֹת</p>

<p>שַׂר צְבָא בְנֵי יִשְׂרָאֵל יַרְגִּיעַ;</p>

<p>עַל מִצְחוֹ הַנָּאוֹר וּבְעֵינָיו הַבָּרוֹת</p>

<p>אוֹר גְּבוּרָה וָנֵצַח יוֹפִיעַ:</p>

<br />
</blockquote>

<blockquote>
<p>הַמְגֹרָשׁ הַנֶּעֱזָב – בִּזְרֹעַ שַׁלֶּטֶת</p>

<p>הוּא מוֹשֵׁל עַל עֵדָה נִכְנַעַת,</p>

<p>וּבְגָאוֹן נֶאְדָּרִי וּבְנֶפֶשׁ שֹׁקֶטֶת</p>

<p>מִתְהַלֵּךְ בֵּין שָׂרֵי מִשְׁמָעַת.</p>

<br />
</blockquote>

<blockquote>
<p>הַקְּרָב הִנֵּה כָלָה. – עַל תֵּבֵל נִרְדֶּמֶת</p>

<p>אוֹר בֹּקֶר עֵת יִזְרַח זָרֹחַ</p>

<p>אָז יָשׁוּב לְאַרְצוֹ עִם חֵיל הַמִּלְחֶמֶת</p>

<p>אָז יָבִיא אֶת שְׁלַל הַמַּלְקוֹחַ.</p>

<br />
</blockquote>

<blockquote>
<p>בְּבֵיתוֹ יְשֵׁנָה שָׁם בִּתּוֹ הָאַחַת:</p>

<p>עֵינֶיהָ הַיָּפוֹת סֻגָּרוּ;</p>

<p>הֶחָזֶה מִתְנַשֵּׂא וְיוֹרֵד בְּנַחַת,</p>

<p>לְחָיֶיהָ כַּלַּהַב יִבְעָרוּ&#8230;</p>

<br />
</blockquote>

<blockquote>
<p>בִּסְבָךְ נוֹתֵן רֵיחַ בְּגִנַּת הַנְּטָעִים</p>

<p>מִזְמוֹרֵי הַזָמִיר נִשְׁמָעוּ;</p>

<p>מֵרֶפֶת אֲפֵלָה, אֶל כָּרֵי הַדְּשָׁאִים</p>

<p>הַיָּפִים, הַגְּמַלִּים יָצָאוּ;</p>

<br />
</blockquote>

<blockquote>
<p>אַחֲרֵיהֶם – עֲדָרִים; וּשְׁרִיקוֹת נִשְׁמָעוּ</p>

<p>וְאָבָק מִתְנַשֵּׂא לִשְׁחָקִים&#8230;</p>

<p>וְשִׂמְחָה וְגָאוֹן לֵב יִפְתָּח מָלָאוּ</p>

<p>וְעֵינָיו הִזְהִירוּ כַבְּרָקִים.</p>

<br />
</blockquote>

<blockquote>
<p>וַיִּכְרַע בְּנַחַת וַיְפַלֵּל בִּדְמָמָה:</p>

<p>&quot;אֵל עֶלְיוֹן, צוּר עֹז יְשׁוּעָתִי!</p>

<p>לְפָנַי הָלַכְתָּ בְּסַעֲרַת מִלְחָמָה,</p>

<p>אִמַּצְתָּ בִגְבוּרָה לִבָּתִי;</p>

<br />
</blockquote>

<blockquote>
<p>אֶת חַרְבִּי לִבַּנְתָּ בְּלַבַּת הַבְּרָקִים,</p>

<p>מָגִנִּי הִקְשִׁיתָ בִּסְעָרָה.</p>

<p>מֵעֵינֵי הַצָּר הִסְתִּירַנִי עַב־שְׁחָקִים,</p>

<p>וּזְרֹעַ עָרִיצִים נִשְׁבָּרָה!</p>

<br />
</blockquote>

<blockquote>
<p>כַּכּוֹכָב תּוֹפִיעַ לִי תְּהִלַּת נִצְחוֹנִי! –</p>

<p>אֵל עוֹלָם, אֶת נִדְרִי הַקְשִׁיבָה:</p>

<p>אֶת כָּל אֲשֶׁר יֵצֵא לִקְרָאתִי מִמְּעוֹנִי</p>

<p>לְעוֹלָה אֵלֶיךָ אַקְרִיבָה.</p>

<br />
</blockquote>

<blockquote>
<p>וּבְתִמְרוֹת הֶעָשָׁן כִּי יַעֲלֶה אֵלֶיךָ</p>

<p>יִנָּשְׂאוּ גַם דִּבְרֵי תְפִלָּתִי</p>

<p>לְמַעְלָה לְמָעְלָה אֶל כִּסֵּא קָדְשֶׁךָ,</p>

<p>אֵל עֶלְיוֹן צוּר עֹז יְשׁוּעָתִי!&quot; –</p>

<br />
</blockquote>

<h2 id="iii">III</h2>

<blockquote>
<p>&quot; – נָקוּמָה נֵלֵכָה, הַעְתִּיקוּ אֹהָלִים!&quot; –</p>

<p>עֲרָפֶל מִתְאַבֵּךְ בַּצִּיָּה,</p>

<p>וּשְׁבִי וּמַלְקֹחַ עַל גְּמַלִּים מוּבָלִים</p>

<p>בֶּהָמוֹן לְאֶרֶץ מוֹרִיָּה.</p>

<br />
</blockquote>

<blockquote>
<p>וּבְמֶרְחַב הַצִּיָּה – בִּתְרוּעָה וּבְגָאוֹן</p>

<p>מַעֲרֶכֶת צְבָא יִפְתָּח עֹבֶרֶת,</p>

<p>שַׂהֲרוֹנִים וּרְבִידִים יִנּוֹעוּן בְּשָׁאוֹן</p>

<p>עַל חָזוֹת שֶׁשְּׁזָפָם הֶחָרֶס.</p>

<br />
</blockquote>

<blockquote>
<p>מְצִלְתַּיִם וְתֻפִּים קוֹל רִנָּה פָּצָחוּ</p>

<p>צְחֹק שָׂשׂוֹן – בְּפִיּוֹת הַצָּבָא,</p>

<p>וְגַלֵּי בְנֵי־שָׁאוֹן מֵהֵמָּה יֻדָּחוּ</p>

<p>לְהָעִיר הַהֵד בַּעֲרָבָה.</p>

<br />
</blockquote>

<blockquote>
<p>בְּרֹאשׁ חֵיל מִשְׁמַרְתּוֹ הַהֹמֶה וְסוֹעֵר,</p>

<p>בֵּין שָׂרֵי הַקְּרָב לַעֲבָרָיו,</p>

<p>עַל סוּסוֹ הַלָּבָן הַבָּלוּם וְדוֹהֵר –</p>

<p>יֵרָאֶה הַמּוֹחֵץ רֹאשׁ צָרָיו.</p>

<br />
</blockquote>

<blockquote>
<p>עֲלִיצוּת וָאֹמֶץ בְּעֵינָיו יָלִינוּ</p>

<p>וּלְחָיָיו אֲדֻמּוֹת יִבְעָרוּ.</p>

<p>בְּעַרְפְּלֵי לַיִל – שֶׁפָּנָיו יַלְבִּינוּ –</p>

<p>עוֹד רָאשֵׁי הַלְּבָנוֹן יִקְדָּרוּ.</p>

<br />
</blockquote>

<blockquote>
<p>&#8220;הָחִישׁוּ&#8221; – אָז יִקְרָא – &quot;הָחִישׁוּ נָא, אַחִים,</p>

<p>הָרִיעוּ הָרִיעוּ, הַשָׂרִים!</p>

<p>שְׂאוּ בְרָכָה מֵאִתִּי, הַשְּׁדֵמוֹת, הָאַחִים,</p>

<p>הַלְּבָנוֹן וְרָאשֵׁי הֶהָרִים!&quot;&#8230;</p>

<br />
</blockquote>

<h2 id="iv">IV</h2>

<blockquote>
<p>מֵעַרפְּלֵי לַיְלָה הָאָרֶץ נִנְעֶרֶת&#8230;</p>

<p>הַשַּׁחַר מִמִּזְרָח הוֹפִיעַ&#8230;</p>

<p>קוֹל מִי יִשָּׁמֵעַ מִיַּעַר תִּפְאֶרֶת?</p>

<p>שִׁיר מִי עַל הֶהָרִים יָרִיעַ?</p>

<br />
</blockquote>

<blockquote>
<p>מַדּוּעַ הִלְּבִּינוּ כֹה פְּנֵי הַמּוֹשִׁיעַ?</p>

<p>הוֹי שֶׁבֶר!&#8230; שָׁם בִּתּוֹ הַיְקָרָה!</p>

<p>הִיא יָצְאָה לִקְרָאתוֹ&#8230; בַּמֶּרְחָב יָרִיעַ</p>

<p>קוֹל שִׁירָהּ, שִׁיר עֹז וְתִפְאָרָה&#8230;</p>

<br />
</blockquote>

<blockquote>
<p>וּלְיִפְתָּח אָבִיהָ יָדֶיהָ הוֹשִׁיטָה,</p>

<p>בְּרַעֲמַת סוּסֵהוּ אָחָזָה&#8230; –</p>

<p>מִקּוֹל מַר צוֹרֵחַ, קוֹל פַּחַד וּמְחִתָּה</p>

<p>עֲרָבָה מִסָּבִיב רָגָזָה:</p>

<br />
</blockquote>

<blockquote>
<p>&quot;הוֹי שׁוּבִי הַבַּיְתָה!&#8230; אֲדוֹן הַשָּׁמַיִם,</p>

<p>הַאֻמְנָם לְקָרְבָּן הִיא תֶהִי?</p>

<p>הַחֲרִישׁוּ, הָהּ נַפְּצוּ הַתֹּף וּמְצִלְתַּיִם,</p>

<p>הִתְפַּלְּשׁוּ בָאֵפֶר, שְׂאוּ נֶהִי!</p>

<br />
</blockquote>

<blockquote>
<p>&quot;אֶת בִּתִּי זוּ בִתִּי לַטֶּבַח אוֹבִילָה,</p>

<p>דָּם נָקִי אַגִּירָה לַשַּׁחַת.</p>

<p>אֶת שְׂפָתַי פָּצִיתִי&#8230; לֹא אוּכַל אַצִּילָהּ&#8230;</p>

<p>הוֹי בִּתִּי, הוֹי בִּתִּי הָאַחַת!&quot;&#8230;</p>

<br />
</blockquote>

<blockquote>
<p>וַיִּפֹּל עַל לִבָּהּ וּבְתוּגָה נִצַּחַת</p>

<p>נְשָׁקָה – וְעֵינוֹ נִגָּרָה&#8230;</p>

<p>אַךְ הִיא הִרְחִיקַתּוּ מֵאִתָּהּ בְּנַחַת</p>

<p>וְכָכָה אֵלֵיהוּ אָמָרָה:</p>

<br />
</blockquote>

<blockquote>
<p>– &quot;אָב יָקָר! מַדּוּעַ מְנַעְתַּנִי מִכַּלּוֹת</p>

<p>אֶת דִּבְרֵי שִׁירָתִי הַנָּאוָה</p>

<p>שֶׁתַּכְתִּיר בִּתְהִלַּת אַל־מָוֶת אֶת מַעֲלוֹת</p>

<p>הַגִּבּוֹר הַדָּגוּל מֵרְבָבָה?&#8230;</p>

<br />
</blockquote>

<blockquote>
<p>&quot;תִּפְאֶרֶת לְךָ, אָבִי, תִּפְאֶרֶת וּשְׁבָחָה!</p>

<p>עֵין־יָהּ מִשָּׁמַיִם תּוֹפִיעַ</p>

<p>לָנֶצַח עָלֶיךָ בְּחֶסֶד וּבְרָכָה&#8230;</p>

<p>תִּפְאֶרֶת וָעֹז לַמּוֹשִׁיעַ!&#8230;</p>

<br />
</blockquote>

<blockquote>
<p>&quot;הָרִיעוּ, כִנּוֹרוֹת, קוֹל רִנָּה הַגְדִּילוּ!</p>

<p>הַרְעִישׁוּ עֲצֵיכֶם, הַיְעָרִים!</p>

<p>וְהָרֵי הַלְּבָנוֹן רָאשֵׁיכֶם הַשְׁפִּילוּ</p>

<p>מִלִּפְנֵי הַגִּבּוֹר בַּשְּׁעָרִים!</p>

<br />
</blockquote>

<blockquote>
<p>&quot;הִשְׁתַּפְּכוּ, מֵי קִדְרוֹן הַזַּכִּים הַקָּרִים,</p>

<p>הָבִיאוּ נָא חַיִּים וָרֶוַח</p>

<p>לְנֶפֶשׁ הַמַּצִּיל אֶת עַמּוֹ מִצָּרִים,</p>

<p>לַחֶרֶב הַמְּרוּטָה לָטֶבַח!</p>

<br />
</blockquote>

<blockquote>
<p>&quot;וּלְעוֹלְמֵי עוֹלָמִים הַשִּׁירָה תָרִיעַ</p>

<p>וְיֵדַע הָעָם לְדוֹרוֹתָיו</p>

<p>וְשָׂפָה לְשָׂפָה נֶאֱמָנָה תַּבִּיעַ</p>

<p>חִין יִפְתָּח וְרַעַם גְּבוּרוֹתָיו!&quot;</p>

<br />
</blockquote>

<blockquote>
<p>כֹּה שָׁרָה וּבְתֻפָּהּ יָדֶיהָ תָּפָפוּ,</p>

<p>לָהּ עָנוּ מְזַמְּרוֹת – מַקְהֵלָה,</p>

<p>וְדִבְרֵי הַשִּׁירָה נָזֹלּוּ, שָׁטָפוּ</p>

<p>בַּמֶּרְחָב הֶעָטוּף אֲפֵלָה&#8230;</p>

<br />
</blockquote>

<h2 id="v">V</h2>

<blockquote>
<p>וַתֵּפֶן לְיִפְתָּח וַתּוֹסֶף עַל דְּבָרָהּ</p>

<p>(עֲלִיצוּת הֵפִיקוּ עֵינֶיהָ,</p>

<p>וְעֹז הָעֲלוּמִים וְרֶגֶשׁ וּנְהָרָה</p>

<p>הִצִּיעוּ עַל דַּל שִׂפְתוֹתֶיהָ):</p>

<br />
</blockquote>

<blockquote>
<p>&quot;אָב יָקָר! אִם אַחַת אֲנִי לְפָנֶיךָ –</p>

<p>לְעַמִּי יְחִידָה אֵינֶנִּי&#8230;</p>

<p>לְאֵל הַשָּׁמַיִם פָּצִיתָ שְׂפָתֶיךָ –</p>

<p>כֵּן יָקוּם! נְכוֹנָה הִנֶּנִּי!</p>

<br />
</blockquote>

<blockquote>
<p>&quot;חָפְשִׁיָּה אָמוּתָה, מַה תִּרְחַב לִבָּתִי!</p>

<p>לֹא אָחוּס עַל חַיַּי, אָמוּתָה:</p>

<p>מֶה חַיַּי נֶחְשָׁבִים מוּל גּוֹרַל אֻמָּתִי?</p>

<p>מַה מּוֹתִי מוּל חַיֵּי חָפְשׁוּתָהּ?</p>

<br />
</blockquote>

<blockquote>
<p>&quot;אָב יָקָר! הַמַּחֲנֶה שֶׁלִּלְחֹם יָצָאָה</p>

<p>הֲשָׁבוּ בָהּ כָּל הַנִּלְחָמִים?</p>

<p>הֲנֶפֶשׁ רַק אַחַת הַחֶרֶב בָּלָעָה</p>

<p>בְּכֹבֶד מִלְחֶמֶת הַדָּמִים?</p>

<br />
</blockquote>

<blockquote>
<p>&quot;הַעֵינֵי אָב אֶחָד בִּדְמָעוֹת יֶעְשָׁשׁוּ?</p>

<p>וְאֵם הֲרַק אַחַת תְּשַׁוֵּעַ?</p>

<p>בִּשְׂדֵה־הַמַּעֲרֶכֶת לְמֵאוֹת נִטָּשׁוּ!</p>

<p>וְחַיַּת הַשָּׂדֶה תְּבַקֵּעַ –</p>

<br />
</blockquote>

<blockquote>
<p>&quot;וְתִסְחֹב וְתַשְׁלִיךְ בִּמְאוּרוֹת מַחֲשַׁכִּים</p>

<p>וּבְנִקְרוֹת כָּל גֵּיא אֶת הַפְּגָרִים&#8230;</p>

<p>וּתְשׁוּקָה הֵן יָקְדָה בַלְּבָבוֹת הָרַכִּים</p>

<p>גַּם הֵם, לִרְאוֹת חַיִּים מְאֻשָּׁרִים.</p>

<br />
</blockquote>

<blockquote>
<p>&quot;בְּתִקְוָה וּבְאֵמוּן עֵינֵיהֶם עוֹד תָּלוּ</p>

<p>לַיָּמִים הַבָּאִים לִקְרָאתָם,</p>

<p>לַאֲלָפִים נִלְחָמוּ, וּלְמֵאוֹת נָפָלוּ,</p>

<p>נֶהֶרְגוּ עַל חֹפֶשׁ אֻמָּתָם&#8230;</p>

<br />
</blockquote>

<blockquote>
<p>בַּחֹפֶשׁ גַּם אָנִי אָשִׁיבָה נִשְׁמָתִי,</p>

<p>לֹא אָחוּס עַל חַיַּי, אָמוּתָה:</p>

<p>מֶה חַיַּי נֶחְשָׁבִים מוּל גּוֹרַל אֻמָּתִי?</p>

<p>מַה מּוֹתִי מוּל חַיֵּי חָפְשׁוּתָהּ?</p>

<br />
</blockquote>

<blockquote>
<p>הָרִיעוּ, כִנּוֹרוֹת, קוֹל רִנָּה הַגְדִּילוּ,</p>

<p>הַרְעִישׁוּ עֲצֵיכֶם, הַיְעָרִים!</p>

<p>וְהָרֵי הַלְּבָנוֹן רָאשֵׁיכֶם הַשְׁפִּילוּ,</p>

<p>הִשְׁתַּחֲווּ לַגִּבּוֹר בַּשְּׁעָרִים!</p>

<br />
</blockquote>

<blockquote>
<p>וּלְעוֹלְמֵי עוֹלָמִים הַשִּׁירָה תָרִיעַ!</p>

<p>וְיֵדַע הָעָם לְדוֹרוֹתָיו</p>

<p>וְשָׂפָה לְשָׂפָה נֶאֱמָנָה תַּבִּיעַ</p>

<p>חִין־יִפְתָּח וְרַעַם גְּבוּרוֹתָיו!&quot;&#8230;</p>

<br />
</blockquote>

<h2 id="vi">VI</h2>

<blockquote>
<p>וּשְׁנַיִם חֳדָשִׁים קוֹל הִי וַאֲנָחָה</p>

<p>הִקְשִׁיבוּ הַיְעָרִים, הֶהָרִים, –</p>

<p>עִם רֵעוֹת יַלְדוּתָהּ יוֹם יוֹם הִתְהַלָּכָה</p>

<p>בַּת יִפְתָּח, הִפָּרֵד מִכָּרִים –</p>

<br />
</blockquote>

<blockquote>
<p>עָלֵימוֹ יַלְדוּתָהּ עָבָרָה&#8230; – אָז בָּאָה</p>

<p>אֶל יִפְתָּח, וּבְתֹם וּבְלִי־נֶהִי</p>

<p>– &#8220;אָב יָקָר! הִנֵּנִי, הִנֶּנִּי!&#8221; – קָרָאָה&#8230;</p>

<p>הֶעָשָׁן הִתְאַבֵּךְ&#8230;</p>

<p>         וַיֶּהִי!&#8230;</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31226">https://benyehuda.org/read/31226</a></div></body></html>