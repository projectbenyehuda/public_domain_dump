<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַשְּׂמָמִית</title>
	<meta name="author" content="שמעון שמואל פרוג / יעקב קפלן"/>
</head>
<body>

<h2 id="i">I</h2>

<blockquote>
<p>– “הַתֵּבֵל עִם כָּל צֶאֱצָאֶיהָ</p>

<p>בְּחָכְמָה רַבָּתִי הוּקָמָה,</p>

<p>לְחֵפֶץ הָאָדָם נוֹצָרוּ</p>

<p>וּלְאָשְׁרוֹ עַל פְּנֵי הָאֲדָמָה&quot;.</p>

<br />
</blockquote>

<blockquote>
<p>כֵּן יָשִׁישׁ בַּיָּמִים מִקֶּדֶם</p>

<p>לַיֶּלֶד לְדָוִד הִבִּיעַ&#8230;</p>

<p>“גַּם שְׂמָמִית?” אָז יִקְרָא הַיֶּלֶד</p>

<p>וּשְׂחֹק עַל שִׂפְתוֹתָיו הוֹפִיעַ</p>

<br />
</blockquote>

<blockquote>
<p>“יֵשׁ חֵפֶץ בַּסּוּס וּמְרוּצָתוֹ,</p>

<p>יֵשׁ חֵפֶץ בְּכֹחַ הַחֲמוֹר,</p>

<p>בְּשֶֹה וּבְגִזָּתוֹ הַיָּפָה,</p>

<p>בְּעֹרֶף הֶחָזָק שֶׁל שׁוֹר.</p>

<br />
</blockquote>

<blockquote>
<p>“יֵשׁ נֹעַם בְּתֹר וּבֶן־אַוָּז</p>

<p>עַל שֻׁלְחָן מְלֵא דִשְׁנֵי מַעֲדַנִּים,</p>

<p>יֵשׁ נֹעַם בְּשִׁירַת הַזָּמִיר</p>

<p>בְּשֶׁקֶט הַלַּיְלָה בַּגַּנִּים.</p>

<br />
</blockquote>

<blockquote>
<p>“יֵשׁ יִפְעָה בַּנְשָׁרִים עֵת מַעְלָה</p>

<p>וּמַעְלָה בָּעֹז יִתְנַשָּׂאוּ</p>

<p>לִמְקוֹם הָעֲרָפֶל – שָׁם סַלְעֵי</p>

<p>הַיְשִׁימוֹן כַּקְפוּאִים יֵרָאוּ.</p>

<br />
</blockquote>

<blockquote>
<p>“יֵשׁ הוֹד בְּאַיֶּלֶת הַלְבָנוֹן</p>

<p>עֵת תָּנוּס מֵאַבְנֵי קַלָּעִים</p>

<p>אֶל סִבְכֵי הַיְעָרוֹת הַגְּדוֹלִים</p>

<p>מִבֵּינוֹת לִסְעִיפֵי הַסְּלָעִים.</p>

<br />
</blockquote>

<blockquote>
<p>“וּמָה הוּא הַחֶפֶץ, הָעֹנֶג,</p>

<p>לָאָדָם מִשְּׂמָמִית יַגִּיעַ?&#8230;”</p>

<p>אַךְ יוֹם הִנֵּה בָא – וְהוֹכִיחַ</p>

<p>כִּי אֱמֶת הַזָּקֵן הִבִּיעַ.</p>

<br />
</blockquote>

<h2 id="ii">II</h2>

<blockquote>
<p>נִרְדָף עַל צַוָּאר מִשָּׁאוּל –</p>

<p>נְעִים־זְמִרוֹת הִתְחַבֵּא בַמְּעָרָה.</p>

<p>וּמַחֲנֶה־הַמֶּלֶךְ – עֲקֵבוֹ</p>

<p>בְּהָרִים וּבְקָעוֹת שָׁמָרָה.</p>

<br />
</blockquote>

<blockquote>
<p>נְעִים זְמִרוֹת שָׁם יָשַׁב בַּמְּעָרָה.</p>

<p>שָׁם יָשַׁב וְאָזְנוֹ קָשָׁבָה:</p>

<p>קוֹל נֶשֶׁק כִּי יֵלֵךְ כִּי יִקְרַב,</p>

<p>כִּי יִגְבַּר קוֹל אַנְשֵׁי הַצָּבָא.</p>

<br />
</blockquote>

<blockquote>
<p>הֵם קְרֵבִים&#8230; “הוֹי, אֵלִי, הַצִּילָה!”</p>

<p>– אָז יִקְרָא בְּשִׁבְרוֹן לִבֵּהוּ,</p>

<p>הֵם קְרֵבִים&#8230; וַיַקְשֵׁב רַב קֶשֶׁב</p>

<p>וַיִּכְלָא אֶת רוּחוֹ קִרְבֵּהוּ.</p>

<br />
</blockquote>

<blockquote>
<p>וַיַּעַמְדוּ, וַיִּקְרָא הָאֶחָד:</p>

<p>– “אוֹי אוּלַי בַּמְעָרָה הִנֵּהוּ?” –</p>

<p>– “לֹא פֹה הוּא, הֲתִרְאֶה?” – עָנָהוּ</p>

<p>הַשֵּׁנִי וַיּוֹר בְּיָדֵהוּ.</p>

<br />
</blockquote>

<blockquote>
<p>הַמַּחֲנֶה חָלָפָה. וַיִקְרַב</p>

<p>הַנֶּחְבָּא אֶל פִּי מְעָרָתוֹ,</p>

<p>וּמַה זֶה שָׁם עֵינָיו חָזָיוּ? –</p>

<p>אֵין חֵקֶר לָאֵל וּלְחָכְמָתוֹ!</p>

<br />
</blockquote>

<blockquote>
<p>אֶת פֶּתַח הַמְּעָרָה, עֵת מַחֲנֵה</p>

<p>הַמֶּלֶךְ הִקְרִיבָה לָגֶשֶׁת –</p>

<p>הַשְּׂמָמִית הַמְתַפְּשָׂה כִּסָּתָה</p>

<p>בְּאֶרֶג קוּרֶיהָ כָּרֶשֶׁת&#8230;</p>

<br />
</blockquote>

<blockquote>
<p>לֹא הִצִּיל מִמָּוֶת אֶת דָּוִד</p>

<p>לֹא שׁוֹר וְלֹא סוּס קַל־רַגְלָיִם,</p>

<p>לֹא נֶשֶׁר הַשּׂוֹחֵק לַסּוּפָה</p>

<p>הַמְעוֹפֵף בְּלֵב הַשָּׁמָיִם –</p>

<br />
</blockquote>

<blockquote>
<p>רַק שְׂמָמִית נִמְאָסָה וּנְמִבְזָה</p>

<p>יֹשֶׁבֶת חֳרָבוֹת וּשְׁאִיָּה</p>

<p>בְּאֶרֶג קוּרֶיהָ הַבָּלִים –</p>

<p>לַגִּבּוֹר הַמְשׁוֹרֵר הוֹשִׁיעָה&#8230;</p>

<br />
</blockquote>

<blockquote>
<p>וְנֶפֶשׁ הַמְשׁוֹרֵר הִתְנַשְּׂאָה</p>

<p>כַּגַּל, עֵת יִתְגָּאוּ הַמָּיִם,</p>

<p>מֵחֶזְקַת יַד שִׂמְחָה נִצַּחַת</p>

<p>מֵרֶגֶשׁ הֶגְיוֹנֵי שָׁמָיִם&#8230;</p>

<br />
</blockquote>

<blockquote>
<p>הִתְנַשֵּׂא הַמְשׁוֹרֵר הַנַּעֲלֶה</p>

<p>בִּקְדֻשַּׁת הֶגְיוֹנָיו הַתְּמִימִים,</p>

<p>וּבְכָתְלֵי הַמְּעָרָה נִשְׁמָעוּ</p>

<p>קוֹל דִּבְרֵי תְהִלּוֹתָיו הַנְּעִימִים.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31188">https://benyehuda.org/read/31188</a></div></body></html>