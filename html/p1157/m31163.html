<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מַרְאֵה כְּבוֹד יְיָ</title>
	<meta name="author" content="שמעון שמואל פרוג / יעקב קפלן"/>
</head>
<body>

<p>(מלכים א' י&#8220;ט, י&#8221;א–י&quot;ג)</p>

<br />

<blockquote>
<p>מֻרְדָּף מֵחֶרֶב נוֹקֶמֶת,</p>

<p>מִשִּׂנְאָה, מֵרִשְׁעָה זֹעֶמֶת –</p>

<p>הִתְנוֹדֵד הִתְהַלֵּךְ בַּצִּיָּה&#8230;</p>

<p>וַיִּיעַף וַיַּעֲמֹד מִכֹּחַ</p>

<p>וּלְצֶלַע הַר חוֹרֵב – מָנוֹחַ</p>

<p>לוֹ בִקֵּשׁ בְּרוּחַ הֹמִיָּה.</p>

<br />
</blockquote>

<blockquote>
<p>וַיִּפֹּל לְרַגְלֵי הַר חוֹרֵב,</p>

<p>בְּשֶׁקֶט לֵיל שָׁחוֹר כָּעוֹרֵב,</p>

<p>וַיִּשָּׂא אֶת כַּפָּיו שָׁמַיִם.</p>

<p>וּפֹה בִנְאוֹת דְּמָמָה וָחֹפֶשׁ</p>

<p>הִשְׁתַּפְּכָה בָעֶצֶב הַנֶּפֶשׁ,</p>

<p>וַיִּקְרָא בְּשִׁבְרוֹן מָתְנַיִם:</p>

<br />
</blockquote>

<blockquote>
<p>– &quot;אֲדֹנָי אֱלֹהֵי הַשָּׁמַיִם!</p>

<p>כְּבָר כָּשְׁלוּ, הָמְעָדוּ רַגְלַיִם</p>

<p>מִפַּחַד, מִבַּלְהוֹת צַלְמָוֶת&#8230;</p>

<p>הַבִּיטָה לְעָצְבִּי, אֲדוֹנִי!</p>

<p>בֶּן־תְּמוּתָה אֵין אוֹנִים הִנֵּנִי,</p>

<p>אַל תִּתֵּן אֶת נַפְשִׁי לַמָּוֶת.</p>

<br />
</blockquote>

<blockquote>
<p>הַרְאֵנִי זְרוֹעֲךָ הַחֲשׂוּפָה</p>

<p>וּפְחָה נָא גַם סַעַר גַּם סוּפָה</p>

<p>בְּנֶפֶשׁ מַכִּירְךָ חָרָפָה,</p>

<p>אָז אֵלְכָה מוּל אוֹיְבִים עֲצוּמִים,</p>

<p>אֶעֱשֶׂה בָם שְׁפָטִים אֲיֻמִּים,</p>

<p>נִקְמָתְךָ, נִקְמָתְךָ אֶשְׁאָפָה!&quot;</p>

<br />
</blockquote>

<blockquote>
<p>עַפְעַפֵי הַשַּׁחַר נִבְקָעוּ.</p>

<p>עוֹד צִלְלֵי לַיִל יִמְלָאוּ</p>

<p>מְעָרַת רִקָּבוֹן וּבָתָה.</p>

<p>עַל רָאשֵׁי הֶהָרִים הָרָמִים,</p>

<p>עַל סְלָעִים, עַל צוּרֵי עוֹלָמִים –</p>

<p>דּוּמִיָּה וְחֶשְׁכַת עֵפָתָה.</p>

<br />
</blockquote>

<blockquote>
<p>וּפִתְאֹם עֹז רוּחַ הִתְנָעֵר</p>

<p>עַל הָרִים וּסְלָעִים הִשְׂתָּעֵר,</p>

<p>וְעָפָר וָחוֹל הִתְנַשָּׂאוּ&#8230;</p>

<p>אַךְ קוֹל מֵרָקִיעַ הִבִּיעַ:</p>

<p>&quot;לֹא פֹה אֱלֹהֶיךָ הוֹפִיעַ,</p>

<p>לֹא בָרוּחַ גְּבוּרוֹתָיו יֵרָאוּ&quot;.</p>

<br />
</blockquote>

<blockquote>
<p>וְאַחֲרָיו קוֹל רַעַם הִתְפָּרֶץ,</p>

<p>וַתִּגְעַש וַתִּרְעַש הָאָרֶץ</p>

<p>וּמוֹסְדֵי הָהָר הִתְחַלְחָלוּ.</p>

<p>אַךְ קוֹל מֵרָקִיעַ הִבִּיעַ:</p>

<p>&quot;לֹא פֹה אֱלֹהֶיךָ הוֹפִיעַ,</p>

<p>לֹא בָרַעַשׁ גְּבוּרוֹתָיו יִגָּלוּ&quot;.</p>

<br />
</blockquote>

<blockquote>
<p>וְאַחַר הָרַעַשׁ – לֶהָבָה,</p>

<p>וַתָּאֶר אֶת פְּנֵי הָעֲרָבָה</p>

<p>וְתִימְרוֹת הֶעָשָׁן הִתְגָּאוּ.</p>

<p>אַךְ קוֹל מֵרָקִיעַ הִבִּיעַ:</p>

<p>&quot;לֹא פֹה אֱלֹהֶיךָ הוֹפִיעַ,</p>

<p>לֹא בְלַהַב גְּבוּרוֹתָיו יֵרָאוּ!&quot;&#8230;</p>

<br />
</blockquote>

<blockquote>
<p>וּשְׁנִיָּה דוּמִיָּה שָׂרָרָה&#8230;</p>

<p>כּוֹכָבִים יְפַלְּגוּ נְהָרָה</p>

<p>לָאָרֶץ מִשְּׁמֵי הַשָּׁמַיִם.</p>

<p>טַל לַיְלָה מְכַסֶּה הֶהָרִים,</p>

<p>עֲלֵיהֶם יָנוּמוּ הַתְּמָרִים,</p>

<p>מִתַּחְתָּם שָׁם תִּזְרוֹם עֵין מַיִם&#8230;</p>

<br />
</blockquote>

<blockquote>
<p>אָז נִשְׁמַע, בַּשֶּׁקֶט, קוֹל דְּמָמָה</p>

<p>מִסָּבִיב עַל פְּנֵי הָאֲדָמָה</p>

<p>מֵרֻכְסֵי הַר חוֹרֵב הָרָמִים,</p>

<p>כְּמַשַׁק מֵי־נַחַת בְּנַחַל,</p>

<p>כִּמְחִי הָעֲרָבִים בַּנַּחַל</p>

<p>עַל גַּלֵּי מֵי־בְדֹלַח נִרְדָּמִים.</p>

<br />
</blockquote>

<blockquote>
<p>וְקוֹל מֵרָקִיעַ הִגִּיעַ:</p>

<p>&#8220;אַךְ פֹּה אֱלֹהֶיךָ הוֹפִיעַ!&#8221; –</p>

<p>אוֹר עוֹלָם, אוֹר נֹטֵה שָׁמַיִם</p>

<p>יוֹפִיעַ בַּחֲשֵׁכָה נִצַּחַת,</p>

<p>וּלְטוּבוֹ הַגָּדוֹל – בְּנַחַת</p>

<p>הַבְּרִיאָה מִשְׁתַּחֲוָה אַפָּיִם.</p>

<br />
</blockquote>

<blockquote>
<p>תְּפִלָתְךָ מִמֵּצַר שָׁמַעְתִּי</p>

<p>וּשְׁנִיָּה אוֹתָכָה יָדַּעְתִּי</p>

<p>לַמִּצְוָה הַקְּדוֹשָׁה וּטְהוֹרָה.</p>

<p>אַךְ לֹא בְמוֹ רַעַשׁ וּסְעָרָה</p>

<p>וּבְעֶבְרַת אַפַּיִם נִמְהָרָה</p>

<p>אוֹתָכָה הַיּוֹם אֶאֱזֹרָה.</p>

<br />
</blockquote>

<blockquote>
<p>עֵינֶיךָ, הַנָּבִיא, אֶפְקָחָה</p>

<p>לִרְאוֹת אוֹר חֶסֶד וּבְרָכָה&#8230;</p>

<p>אַל תַּעַשׂ דְּרָכֶיךָ בִּסְעָרָה</p>

<p>בְּרַעַשׁ וּלְהָבָה וָרָעַם,</p>

<p>אַךְ קְחָה לְךָ מַקַּל בֶּן־נֹעַם</p>

<p>וּרְעֵה אֶת הַצֹּאן הַמְפֻזָרָה.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31163">https://benyehuda.org/read/31163</a></div></body></html>