<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>&quot;הַיְּהוּדִי הַנִּצְחִי&quot;</title>
	<meta name="author" content="שמעון שמואל פרוג / יעקב קפלן"/>
</head>
<body>

<p>(דמיון)</p>

<br />

<blockquote>
<p>בִּמְגִלָּה יְשָׁנָה בַּלַּיְלָה קָרָאתִי</p>

<p>אַגָּדָה נוֹשָׁנָה לְנֹגַהּ מְנוֹרָתִי:</p>

<br />
</blockquote>

<blockquote>
<p>&quot;&#8230; מֵאֶרֶץ לְאֶרֶץ, מִמְּדִינָה לִמְדִינָה,</p>

<p>מְשָׂרֵךְ אֶת דַּרְכּוֹ מֵאָז בְּעִצָּבוֹן,</p>

<p>וְקֹדֵר וּשְׁחוֹחַ כֹּה יִסַּע כֹּה יֵלֵךְ</p>

<p>בְּלִי לִמְצֹא מָנוֹחַ לְנַפְשׁוֹ הַנְּכֵאָה.</p>

<p>וּמַשָּׂא לוֹ חַיָּיו וּמָוֶת יְבַקֵּשׁ:</p>

<p>וּלְשׁוֹנוֹת שַׁלְהֶבֶת תַּקֵּפְנָה אֶת גֵּווֹ,</p>

<p>אַךְ הוּא לֹא יִכָּוֶה. וּמִשְׁבְּרֵי מַיִם</p>

<p>הַמְנַפְּצִים לִרְסִיסִים אֳנִיּוֹת אַדִּירוֹת</p>

<p>וְאַלְפֵי אֲנָשִׁים אֶל קִרְבָּם יִבְלָעוּ,</p>

<p>אֶת זְרוֹעוֹת הַשֶּׁטֶף מִלְּפָנָיו יִסְגֹּרוּ</p>

<p>וּבְרַעַשׁ וּתְלוּנָה הַתְּהוֹם תְּקִיאֶנּוּ.</p>

<p>הַבַּרְזֶל הַלָּטוּשׁ הַמַכֶּה בְאַחַת</p>

<p>וּמֵבִיא הַמָּוֶת, – מִלִּבּוֹ הַיָּבֵשׁ</p>

<p>וְרָזֶה, כְּמוֹ מֵרִקוּעַ פַּח בַּרְזֶל</p>

<p>יִשָּׁמֶט, לֹא יַשְׁאִיר גַּם עָקֵב&#8230;</p>

<p>– הַמָּוֶת, הַמָּוֶת! – יְשַׁוַּע, יִתְחַנֵן,</p>

<p>אַךְ חִנָּם שַׁוְעָתוֹ, אֵין מָוֶת, אֵין קֶבֶר.</p>

<p>לָקוּחַ לַמָּוֶת, מִתַּחַת לַגַּרְזֶן</p>

<p>מֵעוֹלָם לֹא בִקֵּשׁ כֹּה חַיִּים וְחֶמְלָה</p>

<p>כְּבַקֵּשׁ אֶת מוֹתוֹ הַיְּהוּדִי הַנִּצְחִי.</p>

<p>אַךְ הַכֹּל לְחִנָּם&#8230; לְחִנָּם&#8230;&quot;</p>

<br />
</blockquote>

<blockquote>
<p>         בַּלַּיְלָה</p>

<p>לְנֹגַהּ מְנוֹרָתִי הַכֵּהֶה קָרָאתִי –</p>

<p>וּתְמוּנָה עַל פָּנַי לְפֶתַע חָלָפָה:</p>

<p>אִישׁ זָקֵן גְּבַהּ־קוֹמָה, יָגֵעַ וְנִלְאֶה,</p>

<p>כָּל גֵּווֹ זָרוּעַ חַבּוּרוֹת וּפְצָעִים,</p>

<p>בַּת עֵינוֹ מְפִיקָה חֲרָדָה וּנְדוּדִים,</p>

<p>עַל פִּיו שְׂחֹק צָרֶבֶת יְרַחֵף לִרְגָעִים,</p>

<p>אֵלַי הֵכִין צַעֲדוֹ. וּבְגִשְׁתּוֹ וַיְמַהֵר</p>

<p>וַיָּשֶׂם אֶת יָדוֹ הַצְּנוּמָה עַל סִפְרִי</p>

<p>וַיִּקְרָא: &quot;שָׁוְא נִתְעֶה, שָׁוְא נִתְעֶה!&#8230; אַל תַּאֲמֵן!&#8230;</p>

<p>הַקְשִׁיבָה&#8230;&quot; וַיָּפָג לְבָבִי מִפַּחַד</p>

<p>וָאַקְשִׁיב וָאֶשְׁמַע כַּדְּבָרִים הָאֵלֶּה:</p>

<br />
</blockquote>

<blockquote>
<p>&quot;לֹא, אַל תַּאֲמֵן, אַל תַּאֲמִינָה</p>

<p>– בְּעַצֶּבֶת קוֹלוֹ קָרָא,</p>

<p>וַתִּתְפָּעַם בִּי לִבָּתִי</p>

<p>מִקְּרִיאָתוֹ הַמּוּזָרָה: –</p>

<p>לֹא, לֹא מָוֶת, לֹא הַקֶּבֶר, –</p>

<p>חַיִּים, חַיִּים אֲבַקֵּשָׁה!</p>

<p>אוֹרָה, שִׂמְחָה תַּאֲוַת נַפְשִׁי,</p>

<p>שָׁלוֹם, חֹפֶשׁ לִי אֶדְרשָׁה!</p>

<p>לֹא אָנֹכִי; לֹא אָנֹכִי –</p>

<p>זָרִים בִּקְשׁוּ לִי הַמָּוֶת</p>

<p>בַּחֲרָבוֹת, בִּנְחֻשְׁתַּיִם,</p>

<p>בַּמִּשְׁבָּרִים, בַּשַּׁלְהֶבֶת.</p>

<p>לֹא אֶל מָוֶת רַק מִמָּוֶת</p>

<p>רַצְתִּי, נַסְתִּי כָּל הַיָּמִים,</p>

<p>לֹא הַתֹּפֶת רַק הָעֵדֶן</p>

<p>נָשְׂאָה נַפְשִׁי זָבַת־דָּמִים.</p>

<p>רַק הָעֵדֶן, – שֶׁמֶשׁ צְדָקָה</p>

<p>וַעֲבוֹדָה בּוֹ זוֹרֵחַ,</p>

<p>וּבְלִבָּתִי הַכֹּאֶבֶת</p>

<p>הוֹצִיא צִצִּים, הֵפִיץ רֵיחַ.</p>

<p>לֹא גְדוּד שֵׁדִים רַק אֲנָשִׁים</p>

<p>רָעֵי לֵב מֵחַיָּה רָעָה,</p>

<p>הֵמָּה הֵמָּה בִּקְשׁוּ לִסְפּוֹת</p>

<p>אֶת נִשְׁמָתִי הַנֶּחֱלָאָה&#8230;</p>

<p>הוֹי, רְאֵה: מֵעַל מַכּוֹתַי</p>

<p>תִּקְרָא קוֹרוֹת כָּל הַצָּרוֹת,</p>

<p>הָעִצָּבוֹן, הַמַּכְאוֹבִים –</p>

<p>כָּל קֹרוֹתַי, קֹרוֹת מָרוֹת,</p>

<p>כַּמָּה שָׁנִים, כַּמָּה דוֹרוֹת&#8230;</p>

<p>הוֹי, וּמָה אִם סְפֹר אֵדָעָה?!</p>

<p>אֵל הַפְּצָעִים, אֵל הַמְּצוּקוֹת</p>

<p>זֶה מִכְּבָר מִכְּבָר אֶשָּׂאָה;</p>

<p>גַּם עַד עוֹלָם אֶשָּׂא אוֹתָם –</p>

<p>עַד אַשִּׂיגָה עַד אֶמְצָאָה</p>

<p>מְנוּחָה שְׁלֵמָה בֵּין אֲנָשִׁים</p>

<p>אֶל נִשְׁמָתִי הַנֶּחֱלָאָה</p>

<p>מִנִּי קֶטֶב בֵּית הַכֶּלֶא</p>

<p>וּמִכֹּבֶד הַנְּחֻשְׁתַּיִם –</p>

<p>עַד הָעֵת הַהִיא, גַּם רֶגַע</p>

<p>קְרֹא לֹא אֶחְדָּל: &#8220;חַיִּים, חַיִּים!&#8221;&#8230;</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31209">https://benyehuda.org/read/31209</a></div></body></html>