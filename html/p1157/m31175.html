<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שָׁאוּל וְדָוִד</title>
	<meta name="author" content="שמעון שמואל פרוג / יעקב קפלן"/>
</head>
<body>

<p>(שמואל א' ט&#8220;ז, י&#8221;ד–כ&quot;ג).</p>

<br />

<h2 id="i">I</h2>

<blockquote>
<p>בְּהֵיכַל הַמֶּלֶךְ דוּמִיָּה נְסוּכָה</p>

<p>כִּשְׁלֹט לִפְנֵי סוּפָה בַּבְּרִיאָה הַמְּנוּחָה&#8230;</p>

<p>רַק אַחַד הַשֹּׁמְרִים בַּלָּאט וּבִמְבוּכָה</p>

<p>יְנַסֶּה לִפְעָמִים הַדֶּלֶת לִפְתֹּחַ,</p>

<p>וּלְמַרְאֵה הַמֶּלֶךְ יְמַהֵר לִבְרֹחַ.</p>

<p>בְּחַדְרֵי הַשַּׁיִשׁ וּכְלִילֵי תִפְאָרָה,</p>

<p>בֵּין קְטֹרֶת דֹּעָכָה, בֵּין פְּרָחִים אֻמְלָלִים,</p>

<p>הוּא יוֹשֵׁב מְבֹהָל וְרוּחוֹ בוֹ סָרָה.</p>

<p>וּלְאָזְנֵי הַשֹּׁמְרִים מֵאַחֲרֵי הַכְּתָלִים</p>

<p>יַגִּיעַ קוֹל צְחוֹק מִלֵּב הֹמֶה בַקֶּרֶב,</p>

<p>וְאַחֲרָיו־קוֹל שֶׁבֶר מִנֶּפֶשׁ נֶאֱנַחַת,</p>

<p>וְאַחֲרָיו – מַהֲלֻמָּה בְּחֵמָה נִצַּחַת</p>

<p>כְּהֹלֵם עַל שַׁיִשׁ בַּשִּׁרְיוֹן, בֶּחָרֶב&#8230;</p>

<p>זֶה יָמִים בָּאַרְמוֹן הַמְּהוּמָה רָבָתָה,</p>

<p>כִּי רוּחַ שִׁגָּעוֹן אֶת שָׁאוּל בִּעָתָה;</p>

<p>הוֹבִישׁוּ הַקֹּסְמוֹת בִּקְטֹרֶת עֲשַׂבִּים,</p>

<p>אֵין עֶזְרָה בָּרוֹפְאִים, בַּסַּמִּים הָרַבִּים.</p>

<p>גַּם נוּמַת שִׁכָּרוֹן, גַּם חֶסֶד אֲהָבִים,</p>

<p>גַּם תְּרוּעַת עֲלִיצוּת, גַּם דִּמְעוֹת עֲצָבִים,</p>

<p>לֹא יָכְלוּ לְהָשִׁיב אֶת אוֹר הַהִגָּיוֹן</p>

<p>לְעֵינֵי הַמֶּלֶךְ הַמֻּכּוֹת תִּמָהוֹן.</p>
</blockquote>

<blockquote>
<br />
</blockquote>

<h2 id="ii">II</h2>

<blockquote>
<p>עַל שַׁדְמוֹת בֵּית לֶחֶם, עַל גַּבְנוּן תִּפְאֶרֶת,</p>

<p>שֶׁשָּׁם בֵּין הַשִּׂיחִים תִּשְׁתַּפֵּךְ עֵין־מַיִם</p>

<p>אֶל רַחַב עֲרָבָה – אֶת בָּשְׂמָהּ מַקְטֶרֶת –</p>

<p>שָׁם עֹמֵד הָרֹעֶה יְפֵה־הָעֵינַיִם.</p>

<p>מִתַּחַת הַכַּפּוֹת בְּצֵל עֵץ הַתְּמָרִים,</p>

<p>עַל זֶרֶם הַמַּיִם הַשּׁוֹקְטִים וּבְהִירִים,</p>

<p>הוּא עוֹמֵד וּפֹרֵט וּמַרְעִיד מֵיתָרִים,</p>

<p>וְהָמוּ בַמֶּרְחָב הוֹד קוֹלוֹת אַדִּירִים</p>

<p>וְרֹמּוּ וְהֻמְּכוּ וְלָקְחוּ לְבָבוֹת.</p>

<p>וּמַשַּׁק הַבְּרוֹתִים עַל נַחַל הַמַּיִם,</p>

<p>וּנְגִינוֹת הַמְשַׂחֲקִים לִפְנוֹת הָעַרְבַּיִם,</p>

<p>וְשִׁירוֹת הַקֹּצְרוֹת וּמְחֹלוֹת מַחֲנַיִם,</p>

<p>וְדִבְרֵי הַנָּבִיא הַחוֹצְבִים לֶהָבוֹת</p>

<p>לָעֵדָה הַכֹּרְעָה וּמַטָּה אָזְנַיִם,</p>

<p>וְאַחֲרֵי הֶהָרִים קוֹל רַעַם שָׁמַיִם –</p>

<p>כָּל אֵלֶּה יִשְׁתַּפְּכוּ, יִתְעָרְבוּ כְאַחַת,</p>

<p>יִתְלַכְּדוּ לִתְרוּעַת עֲלִיצוּת נִצַּחַת.</p>

<p>וְקוֹלוֹת עֲדָנִים, עֹז שִׁירָה וָזֶמֶר,</p>

<p>יֵרֹמוּ, יִזְרמוּ, יֶהֱמוּ כְחָמֶר,</p>

<p>מִמֵּיתְרֵי הַזָהָב, מִּתַּחַת הַתֹּמֶר.</p>

<br />
</blockquote>

<h2 id="iii">III</h2>

<blockquote>
<p>וְהִנֵּה עַל מִפְתַּן הָאַרְמוֹן הוֹפִיעַ</p>

<p>הַנַּעַר הַמְּשׁוֹרֵר, זֶה רֹעֶה חֵלֵכָה.</p>

<p>וַיָּרֶם אֶת יָדוֹ&#8230; וּמֵיתָר הֵנִיעַ&#8230;</p>

<p>וְשִׁירָה עַלִּיזָה בְּחַיִל הִבִּיעַ</p>

<p>בֵּין קִירוֹת הָאַרְמוֹן עֲטוּפֵי חֲשֵׁכָה. –</p>

<p>טַל תְּחִיָּה וֶחֶסד הַשִּׁירָה מַרְעֶפֶת!&#8230;</p>

<p>עַל כִּסְאוֹ שָׁם יוֹשֵׁב הַמֶּלֶךְ הַמְשֻׁגָּע,</p>

<p>מַרְגֵּעָה וּמְנוּחָה מֵעֵינוֹ נִשְׁקֶפֶת,</p>

<p>וְדִמְעַת תַּחֲנוּנִים בְּשֶׁקֶט שֹׁטֶפֶת</p>

<p>עַל רֻכְסֵי הַלֶּחִי, הַקְּמוּטָה מִתּוּגָה&#8230;</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31175">https://benyehuda.org/read/31175</a></div></body></html>