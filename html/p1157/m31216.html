<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מַחֲזֶה מוּל מַחֲזֶה</title>
	<meta name="author" content="שמעון שמואל פרוג / יעקב קפלן"/>
</head>
<body>

<h2 id="i">I</h2>

<blockquote>
<p>עֵת הַבָּצִיר. קוֹל חֲצֹצְרָה,</p>

<p>תֹּף וָנֵבֶל יִשָּׁמֵעוּ;</p>
</blockquote>

<blockquote>
<p>חַג הִלּוּלִים הוּא לְבַכּוֹס<a href="#fn:1" id="fnref:1" title="see footnote" class="footnote"><sup>1</sup></a>,</p>
</blockquote>

<blockquote>
<p>חַג שִׁכָּרוֹן וַעֲגָבִים.</p>

<br />
</blockquote>

<blockquote>
<p>בִּגְדֵי רִקְמָה יִתְנוֹסֵסוּ,</p>

<p>עֵינֵי אֵשׁ, שְׂפַָתַיִם דֹּלְקִים;</p>

<p>אֶת הַהֵד בְּהַר וּבִקְעָה</p>

<p>יָעִיר רַעַם הַהוֹלֵלוֹת.</p>

<br />
</blockquote>

<blockquote>
<p>בִּגְדֵי רִקְמָה יִתְנוֹסֵסוּ,</p>

<p>תִּתְנוֹצֵצְנָה הָאֶצְעָדוֹת,</p>

<p>יִגְעַשׁ, יֶהֱמֶה דַם הָעֵנָב,</p>

<p>יַךְ הַלְּבָבוֹת בַּתִּמָּהוֹן.</p>

<br />
</blockquote>

<blockquote>
<p>יַךְ הַלְּבָבוֹת בַּתִּמָּהוֹן,</p>

<p>וּבִמְחוֹלוֹת הַשּׁוֹבֵבוֹת</p>

<p>אֵשׁ הַנְּשִׁיקָה מִדֵּי רֶגַע</p>

<p>תַּצִּית לֶחִי שְׁזוּפַת־שָׁמֶשׁ.</p>

<br />
</blockquote>

<blockquote>
<p>נִשְׁמַע לַחַשׁ תַּאֲוָה קֹדְחָה,</p>

<p>נִשְׁמַע אַנְחוֹת חֶבֶל נָעִים&#8230;</p>

<p>אָתָא לַיְלָה, וַיִּתְגַּבָּר</p>

<p>שׂוֹא מִצְהֲלַת זְנוּת וָיַיִן.</p>
</blockquote>

<blockquote>
<p>________</p>
</blockquote>

<blockquote>
<p>וּבָעֵת הַזֹאת, בְּמִקְדַּשׁ</p>

<p>אֵל הַנְּקָמָה, אֵל הָעֶבְרָה –</p>

<p>קוֹל מַקְהֵלָה יִשָּׁמֵעַ,</p>

<p>קוֹל מַנְגִּינַת שִׁירֵי כָבוֹד.</p>

<br />
</blockquote>

<blockquote>
<p>אֵשׁ הַזְּבָחִים עַל הַמּוֹקֵד,</p>

<p>הַכֹּהֲנִים שָׁם מוֹלִיכִים</p>

<p>לַמִּזְבֵּחַ שִׁבְעִים פָּרִים,</p>

<p>בֵּין קַרְנֵיהֶם זֵרֵי פְרָחִים.</p>

<br />
</blockquote>

<blockquote>
<p>כֹּהֵן גָּדוֹל לָבוּשׁ בַּדִּים</p>

<p>אֶת הַפָּרִים כֻּלָּם יַקְרִיב</p>

<p>אֶחָד, אֶחָד בַּמַּעֲרָכָה</p>

<p>לֵאלֹהִים, לָאֵל הַנְּקָמָה.</p>

<br />
</blockquote>

<blockquote>
<p>וּבְהַקְרִיבוֹ כֹה יִתְפַּלּלֵ:</p>

<p>&quot;הָשֵׁב אַפְּךָ, אֵל הַנְּקָמָה,</p>

<p>מִן הָעַמִּים מוֹרְדֵי אוֹרָה –</p>

<p>אָרְחוֹת מִשְׁפָּט לֹא יִנְצֹרוּ..</p>

<br />
</blockquote>

<blockquote>
<p>טַהֵר לִבָּם מִמַּשְׂטֵמָה</p>

<p>וּמִקִּנְאָה אַכְזְרִיָּה,</p>

<p>הָאֵר עֵינָם מִמַּדּוּחִים</p>

<p>וּמִכֹּבֶד שְׁנַת אִוֶּלֶת&quot;.</p>

<br />
</blockquote>

<blockquote>
<p>חֹם תְּפִלָּתוֹ – שֶׁמֶשׁ נֶגֶב,</p>

<p>בֹּר דְּבָרֶיהָ – בֹּקֶר אָבִיב,</p>

<p>וּבֶהָדָר מִשְׁתַּפֶּכֶת</p>

<p>עַל הָעֵדָה הַכֹּרַעַת&#8230;</p>

<br />
</blockquote>

<h2 id="ii">II</h2>

<blockquote>
<p>קַו אוֹר כֵּהֶה וּמִתְנוֹדֵד</p>

<p>יָאִיר חֶשְׁכַת חֵדֶר רָטוּב</p>

<p>עָמֹק עָמֹק בָּאֲדָמָה,</p>

<p>וּבִדְמִי שִׁמָּמוֹן נוֹרָא</p>

<br />
</blockquote>

<blockquote>
<p>יִכְהוּ, יִכְבּוּ פְתִילֵי פִשְׁתָּה –</p>

<p>פְּתִילֵי מְנוֹרַת שִׁבְעַת קָנִים</p>

<p>הַהֲפוּכָה עַל פָּנֶיהָ</p>

<p>עַל הַבִּימָה הַשּׁוֹמֵמָה.</p>

<br />
</blockquote>

<blockquote>
<p>מוּל הַבִּימָה שֻׁלְחָן עָרוּךְ,</p>

<p>עַל הַשֻּׁלְחָן &#8220;לֶחֶם עֹנִי&#8221;</p>

<p>וּמְפֻזָרִים פֹּה גַּם שָׁמָּה,</p>

<p>עָלִים בָּלִים מֵ&#8220;הַגָּדָה&#8221;.</p>

<br />
</blockquote>

<blockquote>
<p>עַל הָרִצְפָּה בֵין הַמְּכִתּוֹת,</p>

<p>שָׁם – בְּרֹאשׁ מְנֻפַּץ־קָדְקֹד</p>

<p>עֲלֵי קֶרַע סֵפֶר תּוֹרָה</p>

<p>מְגֹאָל־דָּמִים, שֶׁלִּרְגָעִים.</p>

<br />
</blockquote>

<blockquote>
<p>תָּאִיר עָלָיו אוֹר הַמְּנוֹרָהּ</p>

<p>הָאוֹסֶפֶת קַוֵּי נָגְהָהּ –</p>

<p>מִתְגּוֹלֶלֶת גְּוִיָּה קְפוּאָה</p>

<p>גְּוִיַּת &#8220;אָנוּס&#8221; מִיִּשְׂרָאֵל.</p>
</blockquote>

<blockquote>
<p>________</p>
</blockquote>

<blockquote>
<p>וּבִרְחוֹב מַדְרִיד הַקָּרֶת</p>

<p>הַהֹמִיָּה – לִפְנֵי מִקְדַּשׁ</p>

<p>אֵל הַחֶסֶד, אֵל הַסְּלִיחָה,</p>

<p>מִקְדָּשׁ עֹטֶה אוֹר כַּשַּׂלְמָה –</p>

<br />
</blockquote>

<blockquote>
<p>שְׁנֵי עַמּוּדִים יִתְנַשָּׂאוּ,</p>

<p>וּמַעֲרֶכֶת שְׁתֵּי מְדוּרוֹת.</p>

<p>בָּמוֹת שְׁתַּיִם רָמוֹת קוֹמָה –</p>

<p>עוֹלוֹת כָּלִיל שָׁם תָּקְטַרְנָה.</p>

<br />
</blockquote>

<blockquote>
<p>וַאֲלֵיהֶן הַכֹּהֲנִים</p>

<p>לֹבְשֵׁי שְׁחוֹרִים נוֹשְׂאֵי זִמְרָה</p>

<p>מֹשְׁכִים מָשֹׁךְ, בַּחֲרִיצוּת,</p>

<p>שְׁנַיִם זְקֵנִים חִוְּרֵי פָנִים:</p>

<br />
</blockquote>

<blockquote>
<p>אוֹתָם מָצְאוּ בַ&#8220;מַּחְתֶּרֶת&#8221;</p>

<p>לִפְנֵי שֻׁלְחַן &#8220;לֶחֶם עֹנִי&#8221;. –</p>

<p>הַכְּנֵסִיָּה הַסֹּלַחַת</p>

<p>הָהּ, לָהֶם לֹא תוּכַל סְלֹחַ&#8230;</p>

<br />
</blockquote>

<blockquote>
<p>נִתַּן אוֹת – וּלְשׁוֹנוֹת לַהַב</p>

<p>כַּמִּשְׁבָּרִים הִתְפָּרָצוּ&#8230;</p>

<p>תִּימְרוֹת עָשָׁן הִתאַבָּכוּ</p>

<p>וַתְּכַסֶּינָה פְּנֵי הַחֹטְאִים&#8230;</p>

<br />
</blockquote>

<blockquote>
<p>רֵיחַ קִיטוֹר, רֵיחַ דָּמִים&#8230;</p>

<p>וּבִתְרוּעַת עֹז וְהָדָר</p>

<p>תִּשָּׁמֵעַ: &#8220;De profundis&#8221;</p>

<p>עַל הָעֵדָה הַכֹּרָעַת&#8230;</p>
</blockquote>

<div class="footnotes">
<hr />
<ol>

<li id="fn:1">
<p>הוא אל־היין. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31216">https://benyehuda.org/read/31216</a></div></body></html>