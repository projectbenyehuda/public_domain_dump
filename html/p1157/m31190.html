<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יַלְדֵי אֲדָמָה</title>
	<meta name="author" content="שמעון שמואל פרוג / יעקב קפלן"/>
</head>
<body>

<p>(מדרש תנחומא)</p>

<br />

<blockquote>
<p>רָאִיתִי אֶת בֹּקֶר הָאָבִיב</p>

<p>וְנַפְשִׁי מִגִּיל הִתְפָּעָמָה,</p>

<p>וָאֶזְכֹּר הַסִּפּוּר הַנִּפְלָא,</p>

<p>הַסִּפּוּר ״מִיַּלְדֵי אֲדָמָה״.</p>

<br />
</blockquote>

<blockquote>
<p>עֵת מֶלֶךְ מִצְרַיִם הִתְחַכֵּם</p>

<p>אֶת צָרָיו הַמְדֻמִּים הַכְנִיעַ</p>

<p>וּלְהָכִין אֶת כִּסְאוֹ בַּל יִמּוֹט –</p>

<p>וַיְצַוֶּה בַמַּיִם הַטְבִּיעַ</p>

<br />
</blockquote>

<blockquote>
<p>אֶת יַלְדֵי יִשְׂרָאֵל הַנְּקִיִּים, –</p>

<p>הָאִמּוֹת הַנּוּגוֹת וּנְכֵאוֹת,</p>

<p>הִסְתַּתְּרוּ בְעִמְקֵי הַיַּעַר,</p>

<p>בִּמְקוֹם עֵינֵי זָרִים אֵין רֹאוֹת.</p>

<br />
</blockquote>

<blockquote>
<p>וּכְחַיְתוֹ הַיַּעַר, בְּלִי־עֶזְרָה,</p>

<p>בַּלַּיְלָה, בְּשֶׁקֶט צַלְמָוֶת,</p>

<p>שָׁם בָּאוּ עַד מַשְׁבֵּר, הִמְלִיטוּ</p>

<p>יְלָדִים עֻתָּדִים לַמָּוֶת.</p>

<br />
</blockquote>

<blockquote>
<p>רַק כּוֹכְבֵי דֻמִיָּה הִבִּיטוּ</p>

<p>מִתְּכֵלֶת שָׁמַיִם – עַל דְּמָעוֹת,</p>

<p>עַל רַחֲמֵי אַהֲבָה נִכְמָרָה,</p>

<p>עַל עָקוֹת וּמְצוּקוֹת נוֹרָאוֹת.</p>

<br />
</blockquote>

<blockquote>
<p>וּבְדִמְעוֹת אַהֲבָה רֹאשׁ יוֹנְקָן</p>

<p>הָאִמּוֹת הַנּוּגוֹת רָחָצוּ,</p>

<p>וּבְחֶמְלַת אֵין קֵץ אֶת בֶּן אוֹנָן</p>

<p>לַלֵּב, עֵת נִפְרָדוּ, לָחָצוּ.</p>

<br />
</blockquote>

<blockquote>
<p>וְחֶרֶשׁ, בְּתֹהוּ לֹא דָרֶךְ,</p>

<p>תָּשֹׁבְנָה הַבַּיְתָה לַבֹּקֶר,</p>

<p>וּבְסִתְרֵי הַיַּעַר הַקָּדוֹשׁ,</p>

<p>יֵעָשׂוּ נִפְלָאוֹת אֵין חֵקֶר:</p>

<br />
</blockquote>

<blockquote>
<p>מִסִּבְכֵי הַיַּעַר הַנִּפְלָא</p>

<p>כִּמְעַט הַיֹּלֶדֶת עָבָרָה,</p>

<p>אָז אַדְמַת הַיַּעַר נִבְקָעָה</p>

<p>וּפִיהָ הָרָחָב פָּעָרָה.</p>

<br />
</blockquote>

<blockquote>
<p>וּכְזֶרַע בְּחֵיק הָאֲדָמָה –</p>

<p>לְעִתּוֹת עֲדָנִים וּשְׂמָחוֹת</p>

<p>הִסְתִּירָה הַיֶּלֶד הַנֶּעֱזָב</p>

<p>בְּחֵיקָהּ מְלֹא חֶסֶד וּבְרָכוֹת&#8230;</p>

<br />
</blockquote>

<blockquote>
<p>וּמַלְאָךְ בַּדֶּרֶךְ נֶעֱלָמָה</p>

<p>בַּיַּעַר הַנִּפְלָא הוֹפִיעַ,</p>

<p>וּבְשִׁירַת גַּן־עֵדֶן עֲרֵבָה</p>

<p>קוֹל קְרִיאָה לַיְלָדִים הִשְׁמִיעַ.</p>

<br />
</blockquote>

<blockquote>
<p>וּלְקוֹלוֹ הַיְלָדִים שָׁמָעוּ,</p>

<p>וַיַּעֲלוּ מֵאֶרֶץ מַחֲשַׁכִּים,</p>

<p>וּבְשָׁאוֹן וּבְשִׂמְחָה כִּתְּרוּהוּ</p>

<p>בְּצֵל הָעֳפָאִים הָרַכִּים.</p>

<br />
</blockquote>

<blockquote>
<p>וּבְעַיִן מַזְהִירָה וּתְמִימָה</p>

<p>הִבִּיטוּ עַל צִיר־הַשָּׁמַיִם,</p>

<p>וּלְלִמּוּד הָאֱמֶת הַקְּדֹשָׁה</p>

<p>שָׁם הִטּוּ כֻלָּהַם אָזְנַיִם&#8230;</p>

<br />
</blockquote>

<blockquote>
<p>וְשָׁנָה עַל שָׁנָה עָבָרָה</p>

<p>כַּמִּשְׁפָּט בִּמְנוּחָה וּדְמָמָה&#8230;</p>

<p>וַיִּרְבּוּ כְּצִמְחֵי הָאָבִיב</p>
</blockquote>

<blockquote>
<p>וַיִּשְׁגּוּ כָל ״בְּנֵי־הָאֲדָמָה״&#8230;</p>
</blockquote>

<p><strong>* * *</strong></p>

<br />

<blockquote>
<p>וְנַעֲרָה הִתְחַמְּקָה מִבֵּיתָהּ</p>

<p>בְּאַחַד הַיָּמִים הַיַעֲרָה;</p>

<p>הֵרָאוֹת אֶת בְּחִירָה מִגֹּשֶׁן</p>

<p>בְּסֵתֶר שָׁם חִכְּתָה הַנַּעֲרָה.</p>

<br />
</blockquote>

<blockquote>
<p>אִם הִיא – בַּת חַשְׁמַנִּים אַדִירִים</p>

<p>וָהוּא – בֶּן לְעָם שְׂבַע־חֲרָפוֹת –</p>

<p>אַךְ נֶפֶשׁ הַנַּעֲרָה נִלְכָּדָה</p>

<p>בְּחַבְלֵי קְוֻצּוֹתָיו הַיָּפוֹת,</p>

<br />
</blockquote>

<blockquote>
<p>וּבְעֵינָיו הַשְּׁחוֹרוֹת הַמְּפִיקוֹת</p>

<p>אַהֲבָה בְּאֶפֶס תּוֹחֶלֶת.</p>

<p>וּבְדָמָהּ בַּקֶּרֶב בָּעֲרָה</p>

<p>תְּשׁוּקָתָהּ כִּלְהָבָה אֹכֶלֶת.</p>

<br />
</blockquote>

<blockquote>
<p>לֹא שָׁמְרָה בְלִבָּהּ הַתּוֹרָה,</p>

<p>שֶׁנָּתְנוּ הַכְּמָרִים הַגְּדֹלִים,</p>

<p>לֹא פָחֲדָה מִשִּׁלְטוֹן אָבִיהָ,</p>

<p>לֹא יָרְאָה מִקֶּצֶף הָאֵלִים –</p>

<br />
</blockquote>

<blockquote>
<p>רַק רֶגֶשׁ אַהֲבָה יָדָעָה.</p>

<p>אִם נָכוֹן בְּיָדָם יוֹם שֶׁבֶר –</p>

<p>לֹא בִקְשָׁה חִשְּׁבוֹנוֹת; וַתֶּאֱהַב –</p>

<p>וַתִּפֹּל בִּזְרֹעוֹת בֶּן־עֵבֶר.</p>

<br />
</blockquote>

<blockquote>
<p>וְתַחַת כִּי יָדְעָה רַק רֶגֶשׁ</p>

<p>אַהֲבָה בְּתֹם עֲלֻמֶיהָ –</p>

<p>הוֹפִיעַ בַּיַּעַר הַמַּרְאֶה</p>

<p>הַנִּפְלָא הַהוּא לְעֵינֶיהָ.</p>
</blockquote>

<p><strong>* * *</strong></p>

<br />

<blockquote>
<p>וּדְבַר הַנִּפְלָאוֹת עַד אָזְנֵי</p>

<p>הַשַּׁלִּיט הֶעָרִיץ הִגִּיעַ,</p>

<p>וַיִּשְׁלַח וַיִּקְרָא חַרְטֻמָּיו</p>

<p>עִמָּהֶם הַיַּעֲרָה הוֹפִיעַ.</p>

<br />
</blockquote>

<blockquote>
<p>וַיַּעֲמֵד מִשְׁמֶרֶת חֲיָלָיו, –</p>

<p>אַךְ שָׁוְא כָּל עֲמָלוֹ&#8230; וַיָּעַר</p>

<p>כָּל קִצְפּוֹ&#8230; וַיְצַוֶּה לְהַכְרִית</p>

<p>וּלְעַקֵּר מִשָּׁרְשׁוֹ הַיַּעַר.</p>

<br />
</blockquote>

<blockquote>
<p>וּמֵאָה מַחֲרֵשׁוֹת עַל כֻּלּוֹ</p>

<p>פַּעֲמַיִם גַּם שָׁלֹשׁ עָבָרוּ –</p>

<p>אַךְ סוֹד הַנִּפְלָאוֹת הַגְּדוֹלוֹת</p>

<p>סְעִיפֵי הָאָרֶץ שָׁמָרוּ.</p>

<br />
</blockquote>

<blockquote>
<p>וַיָּשָׁב אֶל הֵיכַל תִּפְאַרְתּוֹ</p>

<p>וּבְקִרְבּוֹ חֲמָתוֹ בָעָרָה&#8230;</p>

<p>וְחַיַּת הַנַּעֲרָה לְבַעַל־צְפוֹן</p>

<p>בִּפְקֻדַּת הַמֶּלֶךְ הָסְגָּרָה&#8230;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<br />

<p><strong>* * *</strong></p>

<br />

<blockquote>
<p>וְשָׁנִים עַל שָׁנִים עָבָרוּ</p>

<p>כַּמִּשְׁפָּט בִּמְנוּחָה וּדְמָמָה,</p>

<p>וַיִּשְׂגּוּ כְּאַרְזֵי הַלְּבָנוֹן,</p>

<p>וַיִּרְבּוּ כָּל ״בְּנֵי־הָאֲדָמָה״.</p>

<br />
</blockquote>

<blockquote>
<p>וַיִּפְרֹץ הַחַיִל הַגָּדוֹל</p>

<p>הַנּוֹצָר לִתְעוּדָה נִשָּׂאָה&#8230;</p>

<p>יוֹם פְּקֻדַּת יִשְׂרָאֵל הִגִּיעַ</p>

<p>וּתְעוּדַת הַיְלָדִים נִמְלָאָה:</p>

<br />
</blockquote>

<blockquote>
<p>עַל גַּלֵּי מֵי יַם סוּף הַהֹמִים</p>

<p>צְעָקָה נוֹרָאָה וַאֲיֻמָּה</p>

<p>מֵרִבּוֹא אֲנָשִׁים נִשְׁמָעָה,</p>

<p>בִּמְבוּסָה וּמְבוּכָה וּמְהוּמָה:</p>

<br />
</blockquote>

<blockquote>
<p>״מַדוּעַ הוֹפַעְתָּ אֵלֵינוּ?!..</p>

<p>הַבְּאֶרֶץ מִצְרַיִם אֵין קְבָרִים</p>

<p>לַעֲנִיִּים אֻמְלָלִים וּמְרוּדִים,</p>

<p>לִבְזוּיִם וּשְׁבוּיִם נֶאֱסָרִים?!..</p>

<br />
</blockquote>

<blockquote>
<p>״אָבַדְנוּ! – נָשׁוּבָה מִצְרַיְמָה!&#8230;</p>

<p>לֹא נֹאבֶה תֵּת דָּם בְּחֻפְשֵׁנוּ!</p>

<p>נָחִישָׁה!&#8230; נָשׁוּבָה! נָשׁוּבָה!&#8230;</p>

<p>נִמָּלְטָה! נַצִּילָה נַפְשֵׁנוּ!״&#8230;</p>

<br />
</blockquote>

<blockquote>
<p>בְּרֶגַע הַזֶּה – לַאֲגֻדָּה</p>

<p>כָּל ״יַלְדֵי הָאָרֶץ״ נוֹסָדוּ;</p>

<p>כֻּלָּמוֹ בִּגְבוּרָה נִמְרָצָה</p>

<p>עַל קְהַל הַמְּלִינִים נוֹעָדוּ.</p>

<br />
</blockquote>

<blockquote>
<p>עֵינֵיהֶם הֵפִיקוּ עֹז נֶפֶשׁ</p>

<p>וְקוֹלָם נִצָּחוֹן הִבִּיעַ:</p>

<p>״מִי רָאָה חֲתַת וַיִּבָּהֵל?!</p>

<p>מִי קוֹלוֹ לִמְנוּסָה הִשְׁמִיעַ!?״ –</p>

<br />
</blockquote>

<blockquote>
<p>״קָדִימָה!״ – אָז קוֹלוֹת אַדִּירִים</p>

<p>עַל דָּכְיֵי הַמַּיִם הִרְעִימוּ,</p>

<p>וּבְכֹחַ עֲלוּמִים הַיָּמָה</p>

<p>פַּעֲמֵיהֶם יִשְׂרָאֵל הֵרִימוּ,</p>

<br />
</blockquote>

<blockquote>
<p>וּמֹשֶׁה אָז יָשִׁיר בֶּהָדָר,</p>

<p>אַחֲרֵיהוּ קוֹל עָנָה בָרָמָה;</p>

<p>הָעֹנִים הַשָּׁרִים הֵן הָיוּ</p>

<p>״הַיְלָדִים צֶאֱצָאֵי אֲדָמָה״.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31190">https://benyehuda.org/read/31190</a></div></body></html>