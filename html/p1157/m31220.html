<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עַל נַחַל דְּנִפָּר</title>
	<meta name="author" content="שמעון שמואל פרוג / יעקב קפלן"/>
</head>
<body>

<blockquote>
<p>גַּם עַתָּה אֶת פָּנַי מְקַדְּמִים שָׁמַיִם</p>

<p>מִתְעַדְּנִים בְּשֶׁקֶט וְזֹהַר מְלֵא קֶסֶם,</p>

<p>גַּם עַתָּה זֶה דְנִפָּר רְחַב־הַיָּדַיִם</p>

<p>מְגָרֵשׁ בְּשָׁאוֹן אֶת גַּלֵּי־הַכֶּתֶם,</p>

<p>וּלְפָנָיו אֶעֶמְדָה יָגֵעַ וּשְׁחוֹחַ. –</p>

<p>וְעֵדָה כַבִּירָה – מַחֲשָׁבוֹת נוֹרָאוֹת</p>

<p>רֹבֶצֶת עַל רֹאשִׁי, לֹא תִתֵּן מָנוֹחַ</p>

<p>וּתְפָרֵשׂ עַל לִבִּי מַסֵּכַת בַּלָּהוֹת&#8230;</p>

<br />
</blockquote>

<blockquote>
<p>&#8230; סִלְחָה לִי, דְּנִפָּר, עֵד נֹעַר דִּמְיוֹנִי,</p>

<p>עֵד תִּקְוֹת נִכְחָדוֹת, בִּטְחוֹנוֹת נִכְזָבִים!&#8230;</p>

<p>הָאֶשְׁכָּר הָאַחֲרוֹן לְךָ מֵבִיא בֶּן־עֹנִי:</p>

<p>שִׁבֹּלֶת דִּמְעוֹתָיו בַּדָּם מְעֻרָבִים&#8230;</p>

<p>וּקְחָה נָא בְרָצוֹן אֶשְׁכָּרִי – זֶה פֶלֶג</p>

<p>דִּמְעוֹתַי הָאַחֲרוֹן – מֵחֻפֵּי הַסְּלָעִים</p>

<p>שֶׁל נֵבֶה הֲבֵאתִיו.. בְּאֶרֶץ הַשֶּׁלֶג</p>

<p>בְּתִגְרַת הַסַּעַר וְרוּחוֹת נוֹרָאִים</p>

<p>עֵת רַבָּה נֶאֱנַחְתִּי, רַב דְּמָעוֹת שָׁפַכְתִּי&#8230;</p>

<p>אַךְ נָפְלוּ עַל סֶלַע שָׁם דִּמְעוֹת־הָעַיִן,</p>

<p>וְגַל נַחַל נֵבֶה הָאָיֹם הִגִּיעַ</p>

<p>וַיִּשְׁטֹף כֻּלָּהַם וַיִּהְיוּ לָאָיִן,</p>

<p>וְרוּחַ הַצָּפוֹן שְׁאוֹן קוֹלִי הִכְנִיעַ.</p>

<p>אַךְ פֹּה אֶל גַּלֶּיךָ, בִּמְקוֹם לִפְנֵי שָׁנָה</p>

<p>בְּאַהֲבָה וּבְאֵמוּן לִבָּתִי נִמְלָאָה,</p>

<p>וְתַחַת שִׁיר־צִיּוֹן הַשְׁמֵעַ נֶאֱמָנָה</p>

<p>קוֹל שִׁירֵי־רוּסִיָּה מִנִּבְלִי נִשְׁמָעָה –</p>

<p>פֹּה קוֹלִי, קוֹל בּוֹכִים, וּנְכָאִים אֶתֵּנָה!..</p>

<p>כָּל מְרִירוּת הַנֶּפֶשׁ אָזִילָה בַשִּׁירָה, –</p>

<p>וּמְקוֹם שֶׁתּוֹחַלְתִּי הֵקִיצָה רִאשׁוֹנָה</p>

<p>שָׁם מִסְפֵּד תַּמְרוּרִים עַל קִבְרָהּ אָעִירָה&#8230;</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31220">https://benyehuda.org/read/31220</a></div></body></html>