<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גַּן עֵדֶן</title>
	<meta name="author" content="שמעון שמואל פרוג / יעקב קפלן"/>
</head>
<body>

<blockquote>
<p>עֵת עָזַב הָאָדָם אֶת גַּנּוֹ בָּעֵדֶן</p>

<p>לָנֶצַח בְּרוּחַ נֶעְכָּרֶת,</p>

<p>עַל קִנּוֹ, קֵן שַׁלְוָה וּבְרָכָה וָנַחַת</p>

<p>אָזְ הִבִּיט בְּעַיִן קֹדֶרֶת.</p>

<br />
</blockquote>

<blockquote>
<p>וַיַּרְא אֶת הַלַּיְלָה כִּי יָפֶה כִּי יָאִיר</p>

<p>כָּרִאשׁוֹן לִבְרִיאַת הֶחָלֶד,</p>

<p>וּבְצִלּוֹ הַבָּהִיר הֶעָטוּף שִׁית זֹהַר</p>

<p>אֶת סֻכּוֹת הָעֵדֶן כִּי יָלֶט.</p>

<br />
</blockquote>

<blockquote>
<p>בְּשֶׁקֶט הַלַּיְלָה לְאוֹר הַיָּרֵחַ,</p>

<p>– מִטַּהֵר בִּרְסִיסֵי טַל זֹהַר –</p>

<p>יַרְגִּיעַ הָעֵדֶן בִּמְנוּחָה שַׁאֲנַנָּה</p>

<p>וְיָאִיר בְּהַדְרַת הַנֹּעַר.</p>

<br />
</blockquote>

<blockquote>
<p>מִמְּעָרוֹת נִסְתָּרוֹת יִשָּׁמַע קוֹל נָעִים,</p>

<p>קוֹל שִׁירִים וּזְמִירוֹת נֶאְדָּרִים,</p>

<p>וּלְמוּלָם גַּם עוֹנִים צִנּוֹרֵי הַמַּיִם,</p>

<p>לְמוּלָם שָׁם עֹנֶה הֵד הָרִים&#8230;</p>

<br />
</blockquote>

<blockquote>
<p>פֹּה תְּמוּנָה חֹלֶפֶת מַזְהִירָה כַּשַּׁחַר,</p>

<p>שָׁם יֻצַּת שְׁבִיב אֵשׁ בֵּין הַצְּלָלִים,</p>

<p>פֹּה דוּרוֹת לֶהָבוֹת לְעוֹלָם לֹא־כָבוֹת,</p>

<p>שָׁם פְּרָחִים לָנֶצַח לֹא כָלִים.</p>

<br />
</blockquote>

<blockquote>
<p>עוֹד יִפְעָה וָהֶדֶר, עוֹד עֶדְנַת עֲלוּמִים</p>

<p>עָלֵיהוּ כְּקֶדֶם חוֹפֶפֶת,</p>

<p>אַךְ רוּחַ עַצֶּבֶת וְשִׁמֲמוֹת בֹּהוּ</p>

<p>מִסָּבִיב עַל כֹּל מְרַחֶפֶת:</p>

<br />
</blockquote>

<blockquote>
<p>אֵין חַיִּים מִתְנוֹסְסִים עַל פְּנֵי הַכּוֹכָבִים,</p>

<p>הַמְּאִירִים בִּתְכֵלֶת שְׁמֵי מָעְלָה,</p>

<p>אֵין רֶגֶשׁ אֵין נֹעַם בִּזְמִירוֹת הַזָּמִיר</p>

<p>אֵין חָזוֹן בְּשֶׁקֶט הַלָּיְלָה.</p>

<br />
</blockquote>

<blockquote>
<p>שָׁם דְּבֵקָה הֹלֶכֶת דֻּמִיָּה בַּת שַׁמָּה</p>

<p>עִם בְּחִירָהּ הַפַּחַד לְבֶן־פָּנִים;</p>

<p>וּתְמוּנַת הָעֵדֶן בַּלַּיִל, כִּתְמוּנַת</p>

<p>בַּת נָדִיב צְעִירָה לְשָׁנִים.</p>

<br />
</blockquote>

<blockquote>
<p>הַסְּרוּחָה עַל מִטָּה נֶהְדָּרָה וּכְבוּדָה,</p>

<p>בֵּין קַוֵּי הַשֶּׁמֶשׁ וּפְרָחִים,</p>

<p>אַךְ שִׁכְבַת קִפָּאוֹן וְקֹר עַל עֵינֶיהָ</p>

<p>וּמַסְוֵה תַּרְדֵּמַת הַנְּצָחִים&#8230;</p>

<br />
</blockquote>

<blockquote>
<p>מַה גָּלָה מֵעֵדֶן כִּי מָוֶת עַל פָּנָיו?</p>

<p>מַה פָּנָה מִגַּן הַפֹּרֵחַ?&#8230;</p>

<p>וּדְבָרִים לָאָדָם מִמָּרוֹם יַגִּיעוּ:</p>

<p>– חֶבְרָתְךָ, בֶּן־תְּמוּתָה צוֹלֵחַ!</p>

<br />
</blockquote>

<blockquote>
<p>&quot;חֶבְרָתְךָ בֶן־תְּמוּתָה, הוֹד נֶפֶשׁ מַשְׂכֶּלֶת</p>

<p>חֶזְיוֹנוֹת, דִּמְיוֹנוֹת נִלְהָבִים,</p>

<p>עֹז רוּחַ מִתְעוֹרֵר, לֵב רַגָּשׁ וּמְחַשֵּׁב,</p>

<p>הֶגְיוֹנוֹת, רַעְיוֹנוֹת נִשְׁגָּבִים.</p>

<br />
</blockquote>

<blockquote>
<p>&quot;חֶבְרָתְךָ, בֶּן־תְּמוּתָה, הַנּוֹתְנָה נְשָׁמָה,</p>

<p>מַטָּרָה, הִגָּיוֹן, תּוּשִׁיָּה,</p>

<p>לְיִפְעָה דוֹמֵמָה, לִגְלָמִים בְּלִי־חַיִּים –</p>

<p>בְּרוּחַ כַּבִּיר עֲלִילִיָּה.</p>

<br />
</blockquote>

<blockquote>
<p>&quot;עֲזָב נָא, בֶּן עֹנִי, הַגַּן הַפֹּרֵחַ,</p>

<p>עֲזָב נָא הָעֵדֶן הַשּׁוֹמֵם,</p>

<p>לְכָה נָא הִתְגּוֹרֵר בְּמִדְבַּר הַתֵּבֵל</p>

<p>לָטַעַת וּלְיַסֵּד וּלְרוֹמֵם.</p>

<br />
</blockquote>

<blockquote>
<p>לְכָה וְנָחַלְתָּ תִּפְאֶרֶת וּגְדֻלָּה</p>

<p>כְּמֹהֶן לֹא רָאֲתָה עָיִן,</p>

<p>כָּל כּוֹכְבֵי הַנֶּשֶׁף לְמוּלָן יֶחֱשָׁכוּ</p>

<p>לְמוּלָן גַּן עֵדֶן כָּאָיִן.</p>

<br />
</blockquote>

<blockquote>
<p>&quot;זְבוּל חָדָשׁ הָעֹלֶה עַל עֵדֶן בְּעֶרְכּוֹ,</p>

<p>לְיַסֵּד בְּיָדְךָ יַצְלִיחַ,</p>

<p>בִּפְסִילִים דּוֹמֵמִים וּבְשִׁמֲמוֹת צִיָּה</p>

<p>אוֹר חַיִּים וּנְשָׁמָה תָּפִיחַ.</p>

<br />
</blockquote>

<blockquote>
<p>&quot;כָּל שַׁחַק, כָּל נֵטֶף בִּזְבוּלְךָ – לוֹ תַקְדִּישׁ,</p>

<p>שְׁנוֹת חַיִּים כַּבִּירוֹת וְטוֹבוֹת,</p>

<p>לוֹ תַקְדִּישׁ עַצֶּבֶת וְחֹסֶר וָקֶצֶף,</p>

<p>נְדוּדִים, מַתָּלָאה, מַכְאֹבוֹת.</p>

<br />
</blockquote>

<blockquote>
<p>כָּל שַׁחַק, כָּל נֵטֶף הוּא יִשָּׂא עָלֵיהוּ,</p>

<p>הוֹד חוֹתַם הִגָּיוֹן, מַטָּרָה.</p>

<p>עֲבוֹדַת כַּפַּיִם, עֹז רוּחַ מִלְחֶמֶת</p>

<p>וְאַלְפֵי נִצְחוֹנוֹת תִּפְאָרָה.</p>

<br />
</blockquote>

<blockquote>
<p>אַל יֵצַר לְבָבְךָ, עֲזֹב אֵפוֹ, אָדָם,</p>

<p>זְבוּל יִפְעָה בְּלִי־חַיִּים וּנְשָׁמָה,</p>

<p>לְכָה נָא אֶל אֶרֶץ – וּבְכֹל שֶׁתּוֹפִיעַ</p>

<p>הָעֵדֶן יוֹפִיעַ גַּם שָׁמָּה&quot;.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31180">https://benyehuda.org/read/31180</a></div></body></html>