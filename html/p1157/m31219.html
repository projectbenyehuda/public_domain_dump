<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[עֲדַת מַחֲזוֹת עָצְבִּי]</title>
	<meta name="author" content="שמעון שמואל פרוג / יעקב קפלן"/>
</head>
<body>

<p>(מֻגָּשׁ למ. ק. –)</p>

<br />

<blockquote>
<p>עֲדַת מַחֲזוֹת עָצְבִּי וּשְׂעִפֵּי־תִפְלֶצֶת</p>

<p>עַל כַּנְפֵי דִמְיוֹנִי כְּדַרְכָּהּ נָהָרָה</p>

<p>לְמַעְיַן כָּל תִּקְוָה וּשְׁאֵלָה נִמְרֶצֶת.</p>

<p>שֶׁאֶתְהֶן לִבָּתִי פִנֵּקָה, שָׁמָרָה,</p>

<p>כְּיַלְדֵי טִפּוּחִים בְּחֶמְלָה וּנְדוּדִים,</p>

<p>מִתַּחַת עֹל עוֹלָם וָעֳנִי וּמְרוּדִים.</p>

<p>וְרוּחַ־שִׁירָתִי, שֶׁלְּחֶבְרָה אֹרַחַת</p>

<p>לִי תָמִיד עַל דַּרְכִּי, הִבִּיטָה בְעַצֶּבֶת</p>

<p>לַמֶּרְחָק&#8230; וּבְקִרְבִּי מַחֲלָתִי בַת־שַׁחַת</p>

<p>הֵחֵלָּה הִתְגַּבֵּר, וְלַהַב שַׁלְהֶבֶת</p>

<p>בְּלִבִּי הִבְעִירָה&#8230; וּפִתְאֹם הוֹפִיעַ</p>

<p>מִמֶּרְחָק הַנִּפְלָא – שֶׁסְּבִיבוֹ תַצִּיעַ</p>

<p>עֲלָטַת עֲרָפֶל – לְנֶגְדִּי שְׁבִיב זֹהַר</p>

<p>כִּנְקֻדַּת זְהַב אוֹפִיר רֹעֶדֶת, מַזְהִירָה&#8230;</p>

<p>וְיִפְעַת פָּנַיִךְ, כָּל חֶמְדַּת הַתֹּאַר,</p>

<p>הַיָּפָה בַבָּנוֹת, מוּל עֵינַי הֵאִירָה,</p>

<p>וָאֶרְאֵךְ – כַּדְּרוֹר בִּימֵי אָבִיב שׂוֹמַחַת,</p>

<p>עַל שִׂפְתוֹת הַשָּׁנִי מְרַחֵף שְׂחֹק נַחַת&#8230;</p>

<br />
</blockquote>

<blockquote>
<p>לֹא אַגִּיד, יָפָתִי, וּבִין לֹא תוּכָלִי</p>

<p>מָה עוֹלֵל תָּאֳרֵךְ בְּנַפְשִׁי הַנְּכֵאָה,</p>

<p>עַד כַּמָּה נַשַּׁנִי צָרוֹתַי, עֲמָלִי</p>

<p>וַיִּצֶּק בְּקִרְבִּי טַל־חַיִּים, מַרְגֵּעָה&#8230;</p>

<p>בְּאַחַד הַיָּמִים – וְעַיִן חֹקֶרֶת</p>

<p>עַל שִׁירַי הַנּוּגִים לְתֻמֵּךְ תָּכִינִי,</p>

<p>וּבְנַפְשֵׁךְ הַתְּמִימָה – אֱמוּנִים שֹׁמֶרֶת –</p>

<p>אֶת הַכֹּל, אֶת הַכֹּל, יָפָתִי, תָבִינִי:</p>

<p>תָבִינִי עַד כַּמָּה בַּשֶּׂפֶק יָגַעְתִּי,</p>

<p>מָה רַבּוּ הַתִּקְוֹת אֲלֵיהֶן יִחַלְתִּי,</p>

<p>תָּבִינִי עַל מַה הִתְחַנַּנְתִּי, שִׁוַּעְתִּי,</p>

<p>     וּמָה מִשָּׁמַיִם שָׁאַלְתִּי,</p>

<p>     עַל מָה בְהִתְיַפְּחִי שָׂמַחְתִּי,</p>

<p>     וּבְשָׂמְחִי – דִּמְעוֹתַי שָׁפָכְתִּי&#8230;</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31219">https://benyehuda.org/read/31219</a></div></body></html>