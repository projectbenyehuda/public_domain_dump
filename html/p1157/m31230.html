<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָרְאָיוֹן הָאַחֲרוֹן</title>
	<meta name="author" content="שמעון שמואל פרוג / יעקב קפלן"/>
</head>
<body>

<p>(אַגָּדָה תַלְמוּדִית)</p>

<br />

<h2 id="א.">א.</h2>

<blockquote>
<p>תָּחֹג, תַּעֲלֹז קִרְיַת רוֹמָה&#8230;</p>

<p>קוֹל בַּקְבֻּקִּים, שָׁתֹה, אָכֹל,</p>

<p>תְּרוּעַת גִּיל, כָּל שָׂפָה חֹמָה,</p>

<p>מִקְטַר קְטֹרֶת, רִנָּה, מָחוֹל&#8230;</p>

<p>מִדֵּי רֶגַע מִתְגַּבֶּרֶת</p>

<p>שְׁתִיַּת־יַיִן הַמְשַׁכֶּרֶת,</p>

<p>עַד הִתְהוֹלֵל, הִשְׁתַּגֵּעַ,</p>

<p>כָּל הַקְּרוּאִים מֵאַפְסָיִם,</p>

<p>וְשִׁירַת נָקָם תִּשָׁמֵעַ,</p>

<p>נִקְמַת רוֹם בִּירוּשָׁלָיִם.</p>

<br />
</blockquote>

<blockquote>
<p>קַוֵּי שֶׁמֶשׁ הָעַרְבָּיִם</p>

<p>עַל הֶהָרִים הִסְתַּתָּרוּ,</p>

<p>בֵּין הַשִּׂיחִים – עֵינוֹת מַיִם</p>

<p>יִתְּנוּ קוֹל, בָּעֹז יִנְהָרוּ.</p>

<p>מוּלָם עֹנִים בֶּאֱרוֹת גַּנִּים</p>

<p>בֶּאֱרוֹת, בֶּאֱרוֹת זֹרְקֵי מָיִם.</p>

<p>בֵּין הָעֵצִים הָרַעֲנַנִּים</p>

<p>תַּחַת מִכְסֵה צֵל עֳפָאִים,</p>

<p>שָׁם הַגַּלִּים כִּי פָרָצוּ</p>

<p>עַל הַכִּיּוֹר יִתְפּוֹצָצוּ,</p>

<p>וּבְהִזָרוֹת מֵי הַנֶּפֶץ</p>

<p>יַעֲלוּ יֵרְדוּ רוּם וָשֶׁפֶל,</p>

<p>כְּעֵינֵי אוֹר וְּכַאְבֵני חֵפֶץ</p>

<p>עַל הַתִּדְהָר כְּסוּי־עֲרָפֶל&#8230;</p>

<p>הַכּוֹכָבִים בַּשָּׁמַיִם</p>

<p>שֹׁלְחִים אוֹר כְּזַהב פַּרְוַיִם,</p>

<p>וּמִנֹּגַהּ הַכּוֹכָבִים</p>

<p>הָאַרְמוֹנוֹת זִיו יִלְבָּשו&#8230;</p>

<p>גַּם הַפְּסִילִים הַמֻּזְהָבִים</p>

<p>אֶת הַשִּׂיחִים יִתְלֶחָשׁוּ&#8230;</p>

<br />
</blockquote>

<blockquote>
<p>עוֹד הַמִּשְׁתֶּה מָלֵא תְשֻׁאוֹת&#8230;</p>

<p>פִּי הַקְּרוּאִים מָלֵא דְבָרִים:</p>

<p>עַל הַגְּבוּרוֹת עַל הַתְּשׁוּעוֹת,</p>

<p>עַל הַחַיִל עַל הַצָּרִים,</p>

<p>עַל הַמִּקְדָּשׁ, הַזָוִיּוֹת,</p>

<p>הָאֵילַמִּים, הַתִּמֹרִים,</p>

<p>עַל בְּנוֹת צִיּוֹן הַיְפֵה־פִיּוֹת,</p>

<p>עַל בָּנֶיהָ הַגִּבּוֹרִים&#8230;</p>

<p>אָז יָשׁוּבוּ אֶל הַיַּיִן</p>

<p>לֹא יְכַחֵשׁ תִּירֹש בָּמוֹ,</p>

<p>וּלְהַמְשַׂחֲקוֹת יִשְׂאוּ עַיִן,</p>

<p>אֶל הַמְזַמְּרוֹת פְּנֵי כֻלָּמוֹ&#8230;</p>

<br />
</blockquote>

<blockquote>
<p>וּבֶהָמוֹן, תּוֹךְ הַשָּׁאוֹן</p>

<p>נִשְׁמַע קוֹל&#8230;</p>

<p>         אִישׁ לֹבֵשׁ גָּאוֹן</p>

<p>פִּתְאֹם קָם מִבֵּין הַקְּרוּאִים,</p>

<p>סְבִיבוֹ אַנְשֵׁי שֵׁם וִידוּעִים,</p>

<p>כֻּלּוֹ עָטוּף זֵר תִּפְאָרָה</p>

<p>וּבִימִינוֹ כַּד נִשְׁבָּרָה,</p>

<p>עַל כַּפֵּהוּ עֹבְרִים נטֹפְיִם</p>

<p>וּמִמֶּנָּה אַרְצָה שֹׁטְפִים</p>

<p>כְּעֵין הַזָהָב אֶגְלֵי־יָיִן&#8230;</p>

<p>קוֹל הֶהָמוֹן קָם לִדְמָמָה,</p>

<p>אֶל הַגִּבּוֹר אִישׁ מִלְחָמָה</p>

<p>כָּל הַקְּרוּאִים נָשְׂאוּ עָיִן&#8230;</p>

<br />
</blockquote>

<blockquote>
<p>&quot;אַנְשֵׁי הַחַיִל, גִּבּוֹרִים בַּלָּחֶם</p>

<p>– קָרָא הַגִּבּוֹר – הַצְּדָקָה עִמָּכֶם!</p>

<p>לֹא חִנָּם תִּשְׁתַּבְּחוּ בִגְבוּרָה וָכֹחַ,</p>

<p>הִרְבִּיתֶם, יַקִּירַי, הִרְבִּיתֶם לִצְלֹחַ!</p>

<p>כָּל פִּנָּה בַמְּדִינָה, כָּל קֶרֶן, מִקְצוֹעַ,</p>

<p>מִלֵּאתֶם כְּגַּלֵּי הַנָּהָר בִּזְרֹעַ,</p>

<p>בְּגָאוֹן וְכָבוֹד, בִּיקָר וּבְטוּב־טָעַם,</p>

<p>מִי יִשְׁקֹל, מִי יוֹצִיא בְמִסְפָּר כֻּלָּהַם?&#8230;</p>

<p>אָכֵן בְּאֵלִי אִשָּׁבְעָה הַפָּעַם</p>

<p>כִּי כָל הָאַרְמוֹנוֹת, הֵיכָלוֹת, מִקְדָּשִׁים,</p>

<p>וּגְאוֹן כָּל תִּפְאָרָה, כָּל חָכְמַת חָרָשִׁים</p>

<p>וְיִפְעַת כלָּ נֹגַהּ וּמְאוֹרֵי קַרְנַיִם,</p>

<p>וְיַיִן וּצְפִירוֹת וּמְחֹלַת־מַחֲנַיִם</p>

<p>וּמְזַמְּרוֹת וּמְשַׂחֲקוֹת וְחִצֵּי הָעָיִו</p>

<p>בְּלֵילוֹת הָאָבִיב בֵּין פִּרְחֵי נִיחוֹחַ –</p>

<p>כֻּלָּמוֹ, כֻּלָּמוֹ מֵאֶפֶס וָאָיִן</p>

<p>לְעֻמַּת הַבִּזָה וִיקַר הַמַּלְקוֹחַ</p>

<p>עַל גְּדוֹתֵי הַיַּרְדֵּן שֶׁיָּדִי מָצָאָה</p>

<p>וְאִתִּי גַם הוּבָא בִּירָתִי רוֹמָאָה&#8230;</p>

<p>לִבָּתִי לֹא יָדְעָה מַּרְגֵּעָה וּמְנוּחָה</p>

<p>זוּ חַרְבִּי הַמְּרוּטָה בְּיָדִי הַשְּׁלוּחָה</p>

<p>הִבְרִיקָה כַמַּגָּל עַל קָמוֹת הָבְשָׁלוּ,</p>

<p>כַּשִּׁבֳּלִים מִסְּבִיבִי אֲנָשִׁים נָפָלוּ&#8230;</p>

<p>הַלַּיְלָה הַהוּא לֹא אֶשְׁכַּח לָנֶצַח&#8230;</p>

<p>בְּלַהַב הָלַכְתִּי, בֶּעָשָּׁן וָרֶצַח,</p>

<p>וּפָּנִים אֶל פָּנִים רָאִיתִי לֹא אַחַת</p>

<p>אֶת מֶלֶךְ הַדָּמִים וּמַלְאַךְ הַשַּׁחַת&#8230;</p>

<p>אוּלָם הַמָּוֶת לִי נֶחְשַׁב מֵאֶפֶס</p>

<p>וָאַבִּיט עָלֵיהוּ בְּבוּז וּשְׁאָט נֶפֶשׁ</p>

<p>וְחֶפְצִי וּנְתִיבִי הִצְלִיחוּ בְיָדָי&#8230;</p>

<p>מַהֲרוּ הֵנָּה&#8230; הָחִישׁוּ, עֲבָדָי&#8230;</p>

<p>חִישׁ לְהָבִיא הַמַּלְקוֹחַ</p>

<p>אֶת עֲבָדָיו הוּא שׁוֹלֵחַ,</p>

<p>אַף שׁוֹלֵחַ עַיִן רָמָה</p>

<p>אֶל הָעֵדָה הַנֶּאֱלָמָה&#8230;</p>

<br />
</blockquote>

<blockquote>
<p>כֻּלָּם שָׁמְעוּ כֵּן תָּמָהוּ,</p>

<p>צִפּוּ תְּשׁוּבַת הָעֲבָדִים&#8230;</p>

<p>וַיִּשָּׁמַע קוֹל צְעָדִים&#8230;</p>

<p>הֵמָּה הֹלְכִים&#8230; הֵמָּה בָאוּ&#8230;</p>

<br />
</blockquote>

<blockquote>
<p>קוֹל תִּמָּהוֹן כְּאַנְחַת שְׁבָרִים</p>

<p>נִשְׁמַע פִּתְאֹם מֵעֲבָרִים&#8230;</p>
</blockquote>

<br />

<p><strong>* * *</strong></p>

<br />

<blockquote>
<p>אֶל הַמִּשְׁתֶּה הָאוּלָמָה,</p>

<p>בֵּין גִּבּוֹרִים לִשְׁתּוֹת יַיִן,</p>

<p>הוּבְאָה נַעֲרָה יִפְעַת עַיִן,</p>

<p>נוּגַת־רוּחַ גַּם נִכְלָמָה&#8230;</p>

<p>וַתּוֹפִיעַ – כְּמוֹ הַשֶׁמֶשׁ</p>

<p>אֶת הֶעָבִים כִּי יַבְקִיעַ</p>

<p>יָאִיר אַרְצָה מֵרָקִיעַ,</p>

<p>עֵת הַסְּתָו עֲלָטָה יָמֶשׁ&#8230;</p>

<p>קוֹמָה גְבוֹהָה, קוֹמַת תָּמָר,</p>

<p>פָּנִים שְׁזוּפִים וּשְׁחַרְחֹרִים,</p>

<p>הָעֵינַיִם – שְׁנֵי מְאוֹרִים,</p>

<p>וּלְחָיַיִם – יַיִן חָמָר,</p>

<p>כֻּלָּה אָמְרָה נֵץ מוֹרִיָּה,</p>

<p>נֵץ הָאָרֶץ הַפֹּרִיָּה&#8230;</p>

<p>הָעֵינַיִם הַנִּפְלָאוֹת</p>

<p>– בָּם יֵרָאוּ הַשָּׁמַיִם –</p>

<p>כְּבָר לֹא אַחַת גַּם לֹא שְׁתַּיִם</p>

<p>מִנִּי יָגוֹן שָׁפְכוּ דְמָעוֹת,</p>

<p>דְּמָעוֹת קֹדְחוֹת הַלְּחָיַיִם.</p>

<p>אַךְ עַל מִצְחָהּ עוֹד יִזְרָחוּ</p>

<p>קַרְנֵי אֹשֶר, קַוֵי זֹהַר,</p>

<p>רָעוֹת תֵּבֵל עוֹד לֹא מָחוּ</p>

<p>מִפָּנֶיהָ תִּקְוַת נֹעַר.</p>

<p>הָעַצֶּבֶת עָטְתָה כְלִיָּמה –</p>

<p>מִנִּי בִטְחַת לֵב בָּרָחָה,</p>

<p>עוֹד הָאֹשֶׁר שָׁר בָּהּ פְּנִימָה</p>

<p>שִׁירֵי־נֹעַם, שִׁירֵי־בְרָכָה&#8230;</p>

<p>נֹעַם צְבִיָּה בִּיצוּרֶיהָ,</p>

<p>שַׁחַר חָשַׁךְ מוּל פָּנֶיהָ&#8230;</p>

<p>אֶת בַּדֶּיהָ שִׁית עָטָפָה</p>

<p>שִׂמְלַת מֶשִׁי רִקְמָתַיִם</p>

<p>מִן הַכָּתֵף הַנֶּחְשָׂפָה</p>

<p>עַד קַרְסֻלֵּי הָרַגְלַיִם.</p>

<p>דַּלַּת רֹאשָׁהּ בַּת־תַּלְתַּלִּים</p>

<p>הַמִּתְפָּרְצָה מִן הַחוּטִים</p>

<p>– תּוֹרֵי פְּנִינִים בָּם עֲבֻתִּים –</p>

<p>פֹּה וָשָׁם כְּרַצֵּי גַלִּים</p>

<p>מִשְׂתָּרֶגֶת גַּם נוֹדֶדֶת</p>

<p>עַל הַכָּתֵף הָרֹעֶדֶת&#8230;</p>

<br />
</blockquote>

<blockquote>
<p>הַמַּקְהֵלָה דֹּם נֶעֶלְמָה,</p>

<p>נִדְמוּ כִנּוֹר וּמְצִלְתַּיִם,</p>

<p>וַיִּמָּשְׁכוּ הָעֵינַיִם</p>

<p>בְּחַבְלֵי קֶסֶם אֶל הָעַלְמָה&#8230;</p>

<br />
</blockquote>

<blockquote>
<p>אָמְנָם כֵּן, כָּל עַיִן רֹאָה</p>

<p>הִיא הֵעִידָה כִּי כָמוֹהָ</p>

<p>אֵין בַּנְּעָרוֹת אֶין בַּיָּפוֹת,</p>

<p>אֵין בַּמְזַמְּרוֹת הַנֶּאֱסָפוֹת,</p>

<p>הַמִּתְהַדְּרוֹת בַּעֲטָרוֹת</p>

<p>וּבָרְקָמוֹת הַנֶּהְדָּרוֹת;</p>

<p>שֶׁמִתְאַמְּצוֹת צוֹד נְפָשׁוֹת,</p>

<p>וִּבִרְמִיָּה כַּנֶּחְלָשׂוֹת</p>

<p>הִנָּן דֹרְשׁוֹת פֹּה מַרְגֵּעָה</p>

<p>עַל מַרְבַדֵּי שְׁנִי תוֹלֵעָה&#8230;</p>

<br />
</blockquote>

<blockquote>
<p>וַיַּעַן וַיֹּאמֶר אִישׁ זָקֵן שַׂר צָבָא:</p>

<p>&quot;אָמְנָם צָדַקְתָּ, לֹא שָׁוְא תִּתְפָּאֵרָה,</p>

<p>סְחוֹרָתְךָ נֶהְדָּרָה וּדְגוּלָה מֵרְבָבָה&#8230;</p>

<p>וְאוּלָם&#8230; אָנֹכִי לֹא אֶקְנֶה הַסְּחוֹרָה&#8230;</p>

<p>גַּם פְּצָעַי נֶאֱמָנִים, גַּם חַרְבִּי מֹרָטָה,</p>

<p>מֵרַעַשׁ אַשְׁפַּתּוֹת לֹא אֶעֱרוֹץ אֵחָתָּה,</p>

<p>הָאֵלִים כֻּלָּמוֹ לִי בְּרָכָה הֵרִיקוּ,</p>

<p>מֵחַסְדָּם וַאֲמִתָּם לִי הַעֲנֵק הֶעֱנִיקוּ&#8230;</p>

<p>אַף רַבּוֹת הָיִיתִי, אַף רַבּוֹת חָזִיתִי,</p>

<p>אַף רַבּוֹת בַּשָּׁנִים בַּמַּסָּה נֻסִּיתִי,</p>

<p>וְהִיא אֶת לִבָּתִי לְהַבְדִּיל הוֹרָתָה</p>

<p>בֵּין תָּפֵל וָרֵיק לְתוּשִׁיָּה וְּתנוּבָה&#8230;</p>

<p>עֵצָה נָא שִׁמְעוּ, עַל לִבִּי עָלָתָה</p>

<p>עֵצָה אֵין עֶרֶךְ לְיָפְיָהּ וּלְטוּבָהּ&#8230;</p>

<p>תִּפְתַּח הָאָרֶץ אֶת פִּיהָ לִבְלֹעַ</p>

<p>אוֹתִי, וּכְרֶגַע אֲבַדּוֹן אֵרֵדָה</p>

<p>וְשַׂר הָאֲבַדּוֹן אֶת נַפְשִׁי יָרֹעַ</p>

<p>וְעָשָׂה גַם מִשְׁתֵּה הוֹלֵלוּת לִכְבוֹדָהּ –</p>

<p>אִם לֹא בְעַד עֲצָתִי הַטּוֹבָה תּוֹדוּנִי,</p>

<p>אִם לֹא בְשֵׁם &#8220;חָכָם&#8221;, אֲהוּבַי, תְּכַנּוּנִי&#8230;</p>

<br />
</blockquote>

<blockquote>
<p>הַנַּעֲרָה שָׁבִיתָ רַבָּתִי בַּיֹּפִי,</p>

<p>הִיא דְגוּלָה מֵרְבָבָה&#8230; אֵין סֶלֶף, אֵין דֹּפִי&#8230;</p>

<p>אָכֵן עַל שַׁדְמַת מֹרִיָּה הָרְחָבָה</p>

<p>– שָׁם גָּדְלָה לִרְוָחָה דְּגוּלָתְךָ מֵרְבָבָה –</p>

<p>גַּם לִי פֶּרַח נֶחְמָד יֻפִּתֶּר הוֹכִיחַ:</p>

<p>כְּבֹקֶר הָאָבִיב בְּעֶדְנָה יַפְרִיחַ,</p>

<p>כַּשּׁוֹשָן בְּיָפְיוֹ, כָּאֶרֶז גָּבוֹהַ,</p>

<p>עַצְמוֹתָיו תֹּאמַרְנָה עֲלוּמִים וּזְרֹעַ,</p>

<p>בַּת עֵינוֹ כַנֶּשֶׁר יְשָׁרָה וּבְהִירָה,</p>

<p>לֹא יֵחַת כִּי יַבִּיט אֶל שֶׁמֶשׁ מְאִירָה&#8230;</p>

<p>כְּאַרְיֵה כֵּן נִלְחַם בִּגְבוּרָה נִמְרָצָה</p>

<p>וּזְרֹעַ גִּבּוֹרִים יְמִינוֹ רָעָצָה&#8230;</p>

<p>זֶה כְּפִיר הָאֲרָיוֹת הֵבֵאתִיו עִמָּדִי</p>

<p>מִתְרַפֵּס כָּעֶבֶד וְסָר אֶל מַעְמָדִי&#8230;</p>

<br />
</blockquote>

<blockquote>
<p>אֲהוֹדֶה לְשִׁמְכֶם, הָאֵלִים הַיְקָרִים!&#8230;</p>

<p>אַךְ לָמָּה זֶה אֶרְדֹּף אֲבַקֵּשׁ אֲמָרִים,</p>

<p>וּבְלַהַג אֶת כֻּלְּכֶם אֲהוּבַי, אוֹגִיעַ?</p>

<p>הָבָה! בִּקְצָרָה עֲצָתִי אַשְׁמִיעַ:</p>

<p>עַבְדִּי צָעִיר לוֹ רַב כֹּחַ,</p>

<p>גַּם שִׁפְחָתְךָ רָצוֹן תָּפֶק,</p>

<p>הוּא &#8220;לְבַעַל&#8221; יִצְלַח צְלֹחַ,</p>

<p>הִיא &#8220;לְאִשָׁה&#8221; – בְּלִי כָל שָׂפֶק&#8230;</p>

<p>הָבָה נִכְרוֹת בְּרִית בֵּין שְׁנֵיהֶם</p>

<p>וְהָיוּ תַּחַת צֵל כְּנָפֵינוּ,</p>

<p>וְשָׂכָר לָנוּ בַּעֲמָלֵנוּ</p>

<p>יִהְיֶה פִרְיָם, הַצֶאֱצָאִים,</p>

<p>הַנוֹלָדִים הַנִּפְלָאִים</p>

<p>שֶׁיִּדַּמּוּ אֶל הוֹרֵיהֶם&quot;&#8230;</p>

<p>קְרִיאַת עֹז וּמְחִי כַפַּיִם</p>

<p>כַּחֲזִיזִים בַּשָּׁמַיִם</p>

<p>בַּדּוּמִיָה נִשְׁמַע שְׁמֹעַ&#8230;</p>

<p>וּמְזַמֶּרֶת חֲשׂוּפַת זְרֹעַ</p>

<p>עַל הַנּוֹאֵם בְּחֵן הִבִּיטָה</p>

<p>וּצְרוֹר־פְּרָחִים לוֹ הוֹשִיטָה&#8230;</p>

<br />
</blockquote>

<blockquote>
<p>אֶל הַמִּשְׁתֶּה, הַשַּׁעֲשׁוּעִים,</p>

<p>שָׁבוּ שֵׁנִית כָּל הַקְּרוּאִים&#8230;</p>

<p>עוֹד הַפַּעַם שָׁתֹה, אָכֹל,</p>

<p>שִׁיר נִצָּחוֹן, רִנָה, מָחוֹל,</p>

<p>כַּדֵּי יַיִן תִּמָּלֶאנָה,</p>

<p>כּוֹסוֹת בְּרָכָה תִּנָּשֶׂאנָה</p>

<p>לְאֹשֶר חַיֵּי הַמְּחֻתָּנִים</p>

<p>כֹּרְתֵי בְרִית עַל מִשְׁתֵּה שְׁמָנִים&#8230;</p>

<br />
</blockquote>

<h2 id="ב.">ב.</h2>

<blockquote>
<p>הַשְׁבוּיָה שָׁם עָמְדָה נִפְעָמָה,</p>

<p>עֲצוּבָה, חֲרֵדָה, נִכְלָמָה,</p>

<p>כָּל אֹמֶר כָּל הֶגֶה שָׁמָעָה</p>

<p>בְּאֹזֶן קַשֶּׁבֶת, בִּדְמָמָה&#8230;</p>

<p>אִם פֵּשֶׁר הַנְּאֻם לֹא יָדָעָה,</p>

<p>לֹא יָדְעָה גוֹרָלָהּ, מִשְׁפָּטָהּ,</p>

<p>אַךְ רוּחָהּ בְּקִרְבָּהּ יָרָעָה</p>

<p>אַךְ נַפְשָׁהּ בַּחַיִּים נָקָטָה,</p>

<p>וּדְמָעוֹת כַּנַחַל נִגָּרוּ</p>

<p>עַל פָּנִים – כַּמָּוֶת חָוָרוּ;</p>

<p>וּבְרוּחַ דִּמְיוֹנָהּ יָצָאָה</p>

<p>מִמְּקוֹם הַשַּׁעֲשׁוּעִים, הַשְּׁתִיָּה,</p>

<p>אֶל אֶרֶץ אַחֶרֶת נִשָּׂאָה,</p>

<p>אֶל אֶרֶץ מוֹלֶדֶת פֹּרִיָּה,</p>

<p>אֶל הָרֵי מֶרְחַקִּים וּגְבָעוֹת</p>

<p>וּשְׁדֵמוֹת פֹּרִיּוֹת וּבְקָעוֹת</p>

<p>וּנְחָלִים כַּבְּדֹלַח יִנְהָרוּ</p>

<p>וּפְרָחִים, נִצָּנִים, דּוּדָאִים,</p>

<p>וּלְעֵינָהּ בֶּחָזוֹן עָבָרוּ</p>

<p>עוֹד מַרְאוֹת מִמַּרְאוֹת נִפְלָאִים</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<br />

<p><strong>* * *</strong></p>

<br />

<blockquote>
<p>&#8230; הַמִּקְדָּשׁ עוֹד עֹטֶה תִפְאֶרֶת,</p>

<p>וְּנְעִימֵי הַזְמִירות הַלְוִיִּם</p>

<p>נִצָּבִים עַל דּוּכַן מִשְׁמֶרֶת</p>

<p>וּרְנָנָה בַּנְּבָלִים מַשְמִיעִים.</p>

<p>וּמַשְׂאַת הַלְּבוֹנָה וּשְחֵלֶת</p>

<p>תִּתְנַשֵּׂא מֵעַל הַמִּזְבֵּחַ</p>

<p>כֶּעָנָן מִמַּרְאֵהּ הַתְּכֵלֶת</p>

<p>וּמְפִיצָה כְּלִיל רֵיחַ נִיחוֹחַ.</p>

<p>וּמְנוֹרַת הָאוֹר הֹעֲלָתָה</p>

<p>וַתְּפַלֵּג אוֹר בָּהִיר, אוֹר נָעִים,</p>

<p>וּלְעֻמַּת פְּנֵי נֹגַה יִפְעָתָהּ</p>

<p>מִבַּעַד לַמַּשְׂאֵת הִזְהִירוּ</p>

<p>כָּל פְּנֵי הָעַמּוּדִים הַנָּאִים –</p>

<p>עֲלֵיהֶם בֶּהָדָר יָאִירוּ</p>

<p>כֹּתָרוֹת, תִּמֹּרוֹת וּפְקָעִים&#8230;</p>

<p>עַל רִצְפַּת הַשַּׁיִשׁ הַיָּפָה</p>

<p>הָעֵדָה עַל בֶּרֶךְ כֹּרַעַת,</p>

<p>וְעָטוּי לְבָנִים, וּבְשָׂפָה</p>

<p>רֹחֶשֶׁת בְּרוּחַ נִכְנַעַת,</p>

<p>לָאָרֶץ אֶל מוּל הַמִּזְבֵּחַ</p>

<p>אָבִיהָ הַזָקֵן יָשֹׁחַ.</p>

<p>מִסָּבִיב – כְּלֵי קֹדֶשׁ מְמֻלָּאִים</p>

<p>נִצָּנִים, זֵית שֶׁמֶן, דּוּדָאִים&#8230;</p>

<p>וַיָּקָם וַיְבָרֶךְ הָעֵדָה</p>

<p>בְּמֹעַל הַיָּד הָרעֵדָה&#8230;</p>

<p>וַיֵּצֵא מִמִּקְדָּשׁ שָׂמֵחַ,</p>

<p>כָּאֶרֶז, כַּתָּמָר פֹּרֵחַ,</p>

<p>וַתִּקְרַב הִיא, בִּתּוֹ, אֵלֵיהוּ,</p>

<p>וַתּוֹשֶׁט צְרוֹר פִּרְחֵי תִפְאָרָה,</p>

<p>וַיִקַּח מִיָּדָהּ הַצְּרוֹר</p>

<p>בַּעֲלִיצוּת וָגִיל, וַיִּתְּנֵהוּ</p>

<p>עַל מְכוֹנָה מוּפָזָה נֶהְדָּרָה,</p>

<p>הַמְּשׁוּחָה בְּשֶׁמֶן הַמּוֹר.</p>

<p>וּבְגַפֵּי מְרוֹמֵי הַבִּירָה</p>

<p>קוֹל הָמוֹן, קוֹל שָׁאוֹן, קוֹל שִׁירָה&#8230;</p>

<p>יֵרָאוּ מַקְהֵלוֹת, מַקְהֵלוֹת</p>

<p>עֲיֵפוֹת וִיגֵעוֹת מִמְּחוֹלוֹת.</p>

<p>עֲשִׁירִים נִשָּׂאִים בַּצַּבִּים,</p>

<p>וּמַחֲנֵה הָעוֹלִים לָרֶגֶל</p>

<p>בְּפֶרֶד, בְּעַיִר, בָּרֶגֶל,</p>

<p>וְאַנְשֵׁי הַחַיִל הָרַבִּים –</p>

<p>כָּל אֵלֶּה בְּשִׂמְחָה יָרוּצוּ</p>

<p>יִנְהָרוּ, יִקָּבְצוּ, יָפוּצוּ,</p>

<p>פֹּה שִׁירָה עֲלִיזָה יַשְׁמִיעוּ</p>

<p>שָׁם יֶהֱמוּ, יִשְׂחָקוּ, יָרִיעוּ&#8230;</p>

<p>וּמִן הַשָּׁמַיִם, הֶחָרֶס</p>

<p>כַּזָהָב כְּכֶתֶם תִּפְאֶרֶת</p>

<p>עָלֵימוֹ כֻּלָּמוֹ זוֹרֵחַ</p>

<p>וְחֻמּוֹ הַלּוֹהֵט שׁוֹלֵחַ&#8230;</p>

<br />
</blockquote>

<blockquote>
<p>אַךְ הִנֵּה הַשֶּׁמֶשׁ נִסְתָּרָה –</p>

<p>הַצְּלָלִים מִסָּבִיב הֻצָּעוּ</p>

<p>רַק עַרְפְּלֵי פַלְגֵי נְהָרָה</p>

<p>עַל תְּכֵלֶת הַיָּם עוֹד יֵרָאוּ&#8230;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<br />

<blockquote>
<p>כְּבָר שָׁבוּ בְנוֹת צִיּוֹן מִבֶּאֶרוֹת</p>

<p>הַמַּיִם וּכְלֵיהֶן נָשָׂאוּ;</p>

<p>שִׁירֵיהֶן כִּנְגִינַת כִּנּוֹרוֹת</p>

<p>בַּמֶּרְחָק נָדַמּוּ, נֶחְבָּאוּ&#8230;</p>

<p>לְמָחָר בַּבֹּקֶר בְּטֶרֶם</p>

<p>אוֹר שַׁחַר עַל כַּרְמֶל יוֹפִיעַ,</p>

<p>וּבַעַל הַכָּנָף יָרִיעַ</p>

<p>בַּיַעַר, בַּשְּׁדֵמָה, בַּכֶּרֶם,</p>

<p>וְחֶרְמוֹן אֶת טַלֹּו הַנָּעִים</p>

<p>כִּי יוֹרִיד עַל שָׁרוֹן כְּלִיל־צְבָעִים, –</p>

<p>אֶל שָׂדֶה – שָׁם צֻוְּתָה הַבְּרָכָה</p>

<p>תֵּצֶאנָה בֶהָמוֹן לִמְלָאכָה&#8230;</p>

<p>מַגָּלָן בְּיָדָן יָרִיעַ</p>

<p>וְיַבְרִיק בַּשָּׂדֶה עַל קָמָה&#8230;</p>

<p>וּבְרֶדֶת הַשֶּׁמֶשׁ הַיָמָּה</p>

<p>וּלְמִשְׁכָּב צֵל תְּכֵלֶת יַצִּיעַ</p>

<p>בְּיַעַר בִּשְׁדֵמָה, בְּכֶרֶם –</p>

<p>תָּשֹׁבְנָה בִשְׂמָחוֹת הָעִירָה,</p>

<p>תִּשְׁאַבְנָה בְשָׂשׂוֹן מֵי־זֶרֶם</p>

<p>וְקוֹלָן תִּשֶּׂאנָה בְּשִׁירָה&#8230;</p>

<br />
</blockquote>

<blockquote>
<p>אַךְ הִיא לָמָּה תָחִישׁ צְעָדָהּ? <a href="#fn:1" id="fnref:1" title="see footnote" class="footnote"><sup>1</sup></a></p>

<p>הִיא קָלְעָה בְּיַד מְלֻמָּדָה</p>

<p>שְׁתֵּי צְפִירוֹת&#8230; הָאַחַת יָעָדָה</p>

<p>לְאָחִיהָ, וּשְׁנִיָּה – עָנָדָה</p>

<p>עַל רֹאשָּׁהּ, עַד&#8230; וַתִּשָּׁקֶהָ,</p>

<p>וַיַעֲטוּ הַכְלִילוּת פָּנֶיהָ&#8230;</p>

<p>זְמַן רַב עַל מְקוֹמָהּ נִשְׁאָרָה&#8230;</p>

<p>כְּבָר כַּדָּהּ מֵי זֶרֶם נִמְלָאָה,</p>

<p>וּכְבָר הַשִּׁבֹּלֶת נָגָעָה</p>

<p>עַד גְּדוֹתֵי הַכַּד, אַף עָבָרָה;</p>

<p>אַךְ נֶחְמָד בַּלְּבָנוֹן אַךְ נָעִים</p>

<p>הַרְגֵּעַ בְּצֵל הָעֳפָאִים</p>

<p>וּשְׁמֹעַ אֶת קוֹל הַצִּפֳּרִים</p>

<p>הַטּוֹבִים, הַיָּפִים בַּשָּׁרִים&#8230;</p>

<br />
</blockquote>

<blockquote>
<p>לְגֶזַע עֵץ עָב שָׁם נִשְׁעָנָה</p>

<p>עַל יָדָהּ הָרַכָּה וּלְבָנָה,</p>

<p>וּבְעֶצֶב בַּלֵּב הִתְבּוֹנָנָה</p>

<p>אֶל אֶגְלֵי הַטַּל הַמְפֻזָרִים</p>

<p>עַל בַּדֵּי הֲדָס הַנֶּהְדָּרִים</p>

<p>הַנְּטוּיִם אֶל זֶרֶם הַמָּיִם –</p>

<p>בִּנְשָׁב בָּמוֹ רוּחַ הַשְּׁפָיִם –</p>

<p>יִדֹּדוּ יִדֹּדוּ כַּגֶּשֶׁם</p>

<p>מְלֵא נִטְפֵי מַרְגָּלִית וָלֶשֶׁם</p>

<p>וּלְשֶׁטֶף הַמַּיִם יֵרֵדוּ</p>

<p>יֵעָלְמוּ, יִצָּמְתוּ, יאבֵדוּ&#8230;</p>

<p>כֹּה עָמְדָה, הִרְגִּיעָה, הָגָתָה.</p>

<p>וּפִתְאם הֲמֻלָּה נִשְׁמָעָה –</p>

<p>וּזְמוֹרָה לַזֶרֶם נָטָתָה&#8230;</p>

<p>שָׁחָתָה&#8230; בַּמַּיִם נָגָעָה&#8230;</p>

<p>וּבְשָׁאוֹן הִתְנַשֵּׂא גַּל מַיִם</p>

<p>וַיֻּזֶּה עַל הוֹד הַלְּחָיַיִם&#8230;</p>

<p>וַתִּתַּר מִמְּקוֹמָהּ כְּאַיָּלָה&#8230;</p>

<p>וּצְחֹק לְאָזְנֶיהָ הִגִּיעַ,</p>

<p>צְחֹק־עֹנֶג וִידִידוּת מַשְׁמִיעַ</p>

<p>עֲלִיצוּת, שַׁעֲשׁוּעִים, צָהֳלָה&#8230;</p>

<p>וַתַּכֵּר כְּרֶגַע וַתֵּדָע:</p>

<p>הַצְּחֹק צְחֹק אָחִיהָ מִלֵּדָה&#8230;</p>

<br />
</blockquote>

<blockquote>
<p>אֵיךְ אָהַב בְּלִבּוֹ הַתָּמִים</p>

<p>אֲהָהּ אֵיךְ אֲהֵבָהּ!&#8230;</p>

<p>         בַּיָּמִים&#8230;.</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<br />

<blockquote>
<p>אַךְ נִתְּנוּ לָעִי מִגְדָּלֶיהָ,</p>

<p>לְמַחֲזוֹת הַשָּׁוְא – תִּקְותֶיהָ&#8230;</p>

<p>אָחִיהָ אֵינֶנּוּ, אֵינֶנּוּ!</p>

<p>וּלְבַדָּהּ הִיא&#8230; שְׁדוּדָה מִמֶּנּוּ&#8230;</p>

<p>לְבַדָּהּ בַּשְּׁבִי וּבִנְחוּשָׁה</p>

<p>וִיעוּדָה לְעַבְדוּת, לַבּוּשָׁה!&#8230;</p>

<p>אֵי תִמְצָא לָהּ מַלְאָךְ מוֹשִׁיעַ?</p>

<p>מִי נוֹקֵם מִי גוֹאֵל יוֹפִיעַ</p>

<p>הַצִּילָהּ מִקָּלוֹן עַד נֶצַח?&#8230;</p>

<p>מִי יִפְדָּה מִיַד הַמֵּרֵעִים,</p>

<p>מֵעֵין הָאַכְזָרִים בְּנֵי רֶצַח</p>

<p>שֶׁשָּׂבְעָה לֹא יֵדְעוּ, וּצְמֵאִים</p>

<p>לְהַפְשִׁיט מִמֶּנָּה כְּבוֹד נַער</p>

<p>וּמְנוּחַת הַנֶפֶשׁ וָטֹהַר?!&#8230;</p>

<p>&#8230; לְשִׁפְחָה עֲשׂוֹתִי יוֹאִילוּ!&#8230;</p>

<p>אַיֶּךָּ הוֹי אָחִי, אַיֶּךָּ?</p>

<p>הָהּ בּוֹאָה וּשְׁלַח אֶת יָדֶיךָ –</p>

<p>וַאֲחוֹתְךָ מִקָּלוֹן יַצִּילוּ!&#8230;</p>

<p>אַךְ אֵינֶךָ, יַקִּירִי, אֵינֶךָ&#8230;</p>

<p>בְּדָמִים, בְּאָבָק וָרֶפֶשׁ</p>

<p>עַל אַדְמַת מוֹלֶדֶת הַיְקָרָה</p>

<p>מֻנַּחַת גְּוִיָּתְךָ הַקָּרָה:</p>

<p>בְּאֵמוּן וּבְחֵרוּף הַנֶפֶשׁ</p>

<p>נִלְחַמְתָּ מִלְחֶמֶת הַחֹפֶשׁ</p>

<p>ובְמַחֲנֵה הָאוֹיֵב בָּקַעְתָּ, –</p>

<p>אַךְ שָׁדוּד נָפַלְתָּ כָּרַעְתָּ</p>

<p>בִּמְאֵרַת שְׂפָתַיִם וּקְלָלָה&#8230;</p>

<p>אוֹ אוּלַי&#8230; בְּכֹבֶד מִלְחָמָה</p>

<p>יַד אוֹיֵב עָלֶיךָ שָׁם רָמָה,</p>

<p>הַחֶרֶב מִיָּדְךָ נִגְזָלָה</p>

<p>וּמָגֵן וָדֶגֶל נִגְעָלוּ,</p>

<p>אָז יָדְךָ בַּבַּרְזֶל סֻבָּלָה</p>

<p>לַמֶּרְחָק רַגְלֶיךָ הוּבָלוּ,</p>

<p>לַמֶּרְחָק, לְאֶרֶץ אַחֶרֶת,</p>

<p>שָׁם גַּלְמוּד שָׁם בָּדָד תֵּשֵׁבָה</p>

<p>שָׁם סָרָה רוּחֲךָ הַטּוֹבָה</p>

<p>שָׁם תִּדְכֶּה בְּרוּחַ נֶעְכָּרֶת!&quot;&#8230;</p>
</blockquote>

<br />

<p><strong>* * *</strong></p>

<br />

<blockquote>
<p>אֻמְלָלָה! – לֹא יָדְעָה יָדֹעַ</p>

<p>כִּי הוּא – שֶׁאֵלֵיהוּ כָמָהָה</p>

<p>בְּרוּחַ אַהֲבָה נֶאֱמָנָה</p>

<p>וַתְּעוֹרֵר נְכָאִים וָנוֹהַּ –</p>

<p>הוּא יוֹשֵׁב בַּטִּירָה הַיְשָׁנָה</p>

<p>לֹא רָחֹק מִמֶּנָּה, וּבְרָעָה</p>

<p>וְיָגוֹן וּבְעֶבְרַת אִי־כֹחַ</p>

<p>שָׁם גַּלְמוּד שָׁם בָּדָד יָשֹׁחַ&#8230;</p>

<br />
</blockquote>

<h2 id="ג.">ג.</h2>

<blockquote>
<p>מַחֲשָׁבוֹת אֶת רֹאשׁוֹ עָבָרוּ,</p>

<p>זִכְרוֹנוֹת אֶת לִבּוֹ עָכָרוּ,</p>

<p>לְפָנָיו כְּצֶלֶם בַּלָּהוֹת</p>

<p>הִתְיַצֵּב גּוֹרָלוֹ בַּבָּאוֹת:</p>

<p>הַאֻמְנָם תְּהִי נַפְשׁוֹ נִכְנַעַת</p>

<p>לְעַבְדוּת וּלְבוּז וּלְמִשְׁמַעַת?&#8230;</p>

<p>אַךְ נַפְשׁוֹ לַשָּׁוְא הִסְתָּעָרָה,</p>

<p>הַדֶּרֶךְ לַחֹפֶשׁ סֻגָּרָה:</p>

<p>אַל תְּבַקֵּשׁ בַּשֹּׁאָה לְךָ אוֹרָה,</p>

<p>וּלְהַשִּׂיג לְךָ פְדוּת אַל תַּעֲמֹלָה,</p>

<p>רִאשׁוֹנוֹת אַל תָּעֵז תִּזְכֹּרָה,</p>

<p>הַחֲרִישָׁה, הִכָּנְעָה וּסְבֹלָה!</p>

<br />
</blockquote>

<blockquote>
<p>אַךְ נֵצֶר מִגֶּזַע הַיַּחַשׂ</p>

<p>אַךְ חֹטֶר אַךְ בַּד מִמִּשְׁפַּחַת</p>

<p>הַקְּדוֹשִׁים מַקְרִיבֵי הָעוֹלָה</p>

<p>הַנּוֹעָד לַכְּהֻנָּה הַגְּדוֹלָה</p>

<p>בַּמִּקְדָּשׁ, הַהוּא יִכָּנֵעַ?&#8230;</p>

<p>הַהוּא – בֶּן גִּבּוֹרִים אִישׁ זְרֹעַ,</p>

<p>עַל פְּנֵי כָל בְּנֵי עַמּוֹ יִכָּבֶד –</p>

<p>הוּא יִהְיֶה לְעֶבֶד&#8230; לָעָבֶד!?&#8230;</p>

<p>בַּסֹּהַר כְּלָאַתְהוּ יַד־דָּמִים,</p>

<p>יַד אוֹיֵב נְמִבְזֶה מְלֵא יָמִים,</p>

<p>יַד זָקֵן שְׁטוּף־זִמָּה, הוֹלֵלוֹת,</p>

<p>וּמִשְׁתֶּה וְיַיִן וּמְחוֹלוֹת&#8230;</p>

<p>הַהוּא – שֶׁבִּשְׁמוֹ הִתְהַלָּלוּ</p>

<p>כְּשָׂרִים וּכְאַנְשֵׁי הַצָּבָא,</p>

<p>שֶׁבְּיָפְיוֹ כָּל נַעֲרָה לֻבָּבָה</p>

<p>גַּם עֵת אֶל חֻפָּתָן הוּבָלוּ –</p>

<p>הוּא נוֹעָד לָקַחַת לְאִשָּׁה</p>

<p>לוֹ שִׁפְחָה נֶחֱרֶפֶת וּמְבִישָׁה,</p>

<p>וּמֵתָה בְנֹעַר לִבָּתוֹ</p>

<p>וְקֻבְּרָה גַם אִתָּהּ אַהֲבָתוֹ!?&#8230;</p>

<p>וּבְלִבּוֹ – מְלֹא מַכְאוֹב וָשֶׁבֶר –</p>

<p>כַּגֵּבִים יָשֹׁקּוּ יֶחְמָרוּ</p>

<p>זִכְרוֹנוֹת מִיָּמִים עָבָרוּ,</p>

<p>עֲלִיצוּת, בִּטָּחוֹן וָשֶׂבֶר&#8230;</p>

<p>וּמֵאֶרֶץ הָאוֹיֵב הַזָּרָה</p>

<p>אֶל אֶרֶץ מוֹלֶדֶת יְקָרָה</p>

<p>יְבִיאוֹ חֲזוֹן הַזִכְרוֹנוֹת&#8230;</p>

<p>וּמְתוּקִים לַלֵּב הַחֶזְיוֹנוֹת</p>

<p>וּלְמַרְאָם גַּם נַפְשׁוֹ נֹהֶרֶת&#8230;</p>

<p>אַךְ יַד הַחִזָיוֹן עֹבֶרֶת, –</p>

<p>אָז יָשׁוּב אֶל חֵיק הַנָּכְרִיָּה</p>

<p>מִגְּבָעוֹת מֵהָרִים שַׁאֲנַנִּים,</p>

<p>וִיעוֹרֵר תַּאֲנִיָּה וַאֲנִיָּה</p>

<p>וּמִסְפֵּד הוּא עֹשֶׂה כַּתַּנִּים&#8230;</p>

<p>לֹא הִכִּיר אֶת אַרְצוֹ הַיְקָרָה,</p>

<p>לֹא הִכִּיר אֶת שְׁמֵי הַתִּפְאָרָה.</p>

<p>בֶּעָשָׁן, מַפֹּלֶת וּׁשְׁאִיָּה</p>

<p>כְּקֶבֶר אֵין־קֵצֶה, כְּצִיָּה,</p>

<p>מִשְׂתָרְעָה שָׁם אֶרֶץ מוֹרִיָּה.</p>

<p>(הַבְחֶזְיוֹן הַלַּיִל זֹאת רָאָה</p>

<p>אוֹ רוּחוֹ בְקִרְבּוֹ נִכָּאָה –</p>

<p>לֹא יֵדַע&#8230;) וּלְפָנָיו עָבָרוּ –</p>

<p>שְׁתֵּי תְמוּנוֹת כַּמּוֹקֵד נִחָרוּ:</p>

<p>הָאַחַת: אִישׁ שֵׂיבָה מְלֵא־יָמִים</p>

<p>רְצוּץ־קָדְקֹד וְּמגאָל בְּדָמִים.</p>

<p>וּשְׁנִיָּה לָהּ: רַכָּה בַשָּׁנִים</p>

<p>עוֹמֶדֶת עֲטוּפָה בִּלְבָנִים&#8230;</p>

<p>וּלְמַטֶּה – מְקוֹם דִּגְלֵי בְנֵי רוֹמָה</p>

<p>יִנּוֹעוּ כְּנוֹעַ בַּסַּעַר</p>

<p>אֲרָזִים אַדִּירֵי הַיַּעַר –</p>

<p>תֵּרָאֶה בַת צִיּוֹן דּוֹמֵמָה,</p>

<p>הֲרוּסָה, נִשְׂרָפָה, שׁוֹמֵמָה&#8230;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<br />

<blockquote>
<p>וּפְעָמִים אֵין סְפוֹרוֹת הוּא מוֹרִיד</p>

<p>בְּרוּחַ חֻבָּלָה ראשֵׁהוּ</p>

<p>עַל כְּבָלָיו – בָּם אֻסְּרוּ יָדֵיהוּ,</p>

<p>וְיֵבְךְּ אֶת גּוֹרָלוֹ וְיָרִיד&#8230;</p>

<p>זִכְרוֹנוֹת מִקֶּדֶם; הַשָּׁנִים</p>

<p>שֶׁיָּשַׁב בְּאַרְצוֹ מִלְּפָנִים;</p>

<p>כָּל תְּמוּנָה, כָּל מָקוֹם שָׁם הָיָה,</p>

<p>עָלֵימוֹ הִתְעַנֵּג לִרְוָיָה –</p>

<p>כֻּלָּמוֹ יָקִיצוּ לִתְהִיָּה,</p>

<p>יָקִיצוּ – לִגְוֹעַ בַּשְּׁנִיָּה&#8230;</p>

<br />
</blockquote>

<h2 id="ד.">ד.</h2>

<blockquote>
<p>כֹּה שְׁנֵימוֹ בְּרוּחַ נִפְעָמָה</p>

<p>כֹּה יָשְׁבוּ כְּעַרְעָר בְּצָיוֹן,</p>

<p>בְּלִי כֹחַ וָעֹז לַמִּלְחָמָה</p>

<p>בְּלִי שֶׁמֶץ תּוֹחֶלֶת לראיון;</p>

<p>וּשנְיֵמוֹ כֹה נַפְשָׁם צָמָאָה</p>

<p>לִפְגִישַׁת הֶעָמָל וּתְלָאָה..</p>
</blockquote>

<br />

<p><strong>* * *</strong></p>

<br />

<blockquote>
<p>וּפְגִישַׁת הֶעָמָל גַּם בָּאָה</p>

<p>בְּלִי מֵשִׂים&#8230;</p>
</blockquote>

<br />

<p><strong>* * *</strong></p>

<br />

<blockquote>
<p>         בִּצְעָקָה נוֹרָאָה</p>

<p>אָז שְׁנֵימוֹ הִתְנַפְּלוּ בִּזְרֹעַ&#8230;</p>

<p>וּבְקוֹלָם, קוֹל מוּזָר, שָׁמֹעַ</p>

<p>נִשְׁמָעוּ: קוֹל רוּחַ נֶעְכֶּרֶת,</p>

<p>קוֹל שִׂמְחַת הֵרָאוֹת הַפָּנִים,</p>

<p>קוֹל נֶפֶשׁ בְּתֻמָּהּ מַכֶּרֶת</p>

<p>אֶת כְּבוֹדָה וְאָשְׁרָה מִלְּפָנִים</p>

<p>וּקְלוֹנָה הַיּוֹם וּכְלִמָּתָה&#8230;</p>

<p>אַף קוֹלָם עוֹד רִגְשׁוֹת הִשְׁמִיעַ</p>

<p>הָרִגְשׁוֹת – בַּפֶּה לֹא נַבִּיעַ:</p>

<p>לַנֶּפֶשׁ – יֵשׁ נִיבָהּ, יֵשׁ שְׂפָתָהּ,</p>

<p>וּבָמוֹ רַק נוּכַל נַבִּיעַ</p>

<p>הָרִגְשׁוֹת שֶקּוֹלָם הִשְׁמִיעַ&#8230;</p>

<br />
</blockquote>

<blockquote>
<p>אַךְ נֶפֶשׁ הַצָּר לֹא יָדָעָה</p>

<p>כָּל חֶמְלָה, כָּל רַחֲמִים וַחֲנִיָנה&#8230;</p>

<p>אֶל לִבּוֹ לֹא חָדְרָה, לֹא בָאָה</p>

<p>אֲנָחָה וּתְפִלָּה וּתְחִנָּה&#8230;</p>

<p>&#8220;קָחֶנָּה&#8221; – עָלֵיהוּ גָזָרוּ,</p>

<p>&#8220;הִכָּנְעִי&#8221; – אֵלֶיהָ אָמָרוּ&#8230;</p>

<br />
</blockquote>

<blockquote>
<p>וּשְׁנֵיהֶם לֹא חִכּוּ לִרְוָחָה</p>

<p>וּגְאֻלָּה מֵעֵמֶק הַבָּכָא:</p>

<p>חֲרָדָה, עַצֶבֶת, כִּשָּׁלוֹן,</p>

<p>בֵּית מַאֲסָר, מִשְׁמַעַת, קִיקָלוֹן,</p>

<p>כְּבָר גָּדְרוּ הַדֶּרֶךְ בִּפְנֵיהֶם</p>

<p>מִמְּצֹא לָמוֹ פִּדְיוֹן וָיֶשַׁע</p>

<p>מִצָּרִים, מֵאַנְשֵׁי הָרֶשַׁע&#8230;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<br />

<blockquote>
<p>אַךְ יִשְׁעָם הוֹפִיעַ אֲלֵיהֶם.</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<blockquote>
<p>הַסַּהַר הִבְקִיעַ עֲרָפֶל</p>

<p>וַיִּשְׁלַח הָאוֹר מִגָּבֹהַּ</p>

<p>מִבַּעַד לַחַלּוֹן הָאָפֵל</p>

<p>הַבַּיְתָה. – שָׁם עַלְמָה בְּלִי־נוֹע</p>

<p>עַל רִצְפַּת הָאֶבֶן, דוֹמֵמָה</p>

<p>שֹכֶבֶת כַּאֲחוּזַת תַּרְדֵּמָה.</p>

<p>וּלְנֹגַהּ הַכֵּהֶה לַסַּהַר</p>

<p>יֵרָאֶה לִימִינָה שָׁם נַעַר,</p>

<p>הוּא עוֹמֵד בְּלִי־נוֹעַ מִשְׁתָּאֶה,</p>

<p>וּבְעֵינָיו בְּרַק אֵימִים יֵרָאֶה&#8230;</p>

<p>וּפִתְאֹם לְפֶתַע הִתְהוֹלֵל,</p>

<p>הִתְנַפֵּלל בָּעֹז כַּמִּשְׁתּוֹלֵל</p>

<p>וַיִּשַּׁק וַיִּשַּׁק הָעַלְמָה</p>

<p>בַּשָּׁפָה, בַּצַּוָּאר, בַּשַּׂלְמָה&#8230;</p>

<p>וּפִתְאֹם לְפֶתַע הִתְפָּרֶץ</p>

<p>וַיִּתַּר וַיָּקָם מֵאָרֶץ&#8230;</p>

<p>וּכְרֶגַע בִּשְׁאוֹן מִשְׁתַּגֵּעַ</p>

<p>הִתְנַפֵּל בִּשְׁנִיָּה אֵלֶיהָ</p>

<p>וַיְחַבֵּק אֶל לִבּוֹ יָדֶיהָ</p>

<p>בְּרַעַד וּבְרֶטֶט גֹּוֵעַ.</p>

<p>וּשְׂפָתָיו – כִּתְכֵלֶת נִבָּטוּ –</p>

<p>אָז דְּבָרִים אֵין הָבִין דִבֵּרוּ</p>

<p>וְיָדָיו – מִקָּרָה סִמֵּרוּ –</p>

<p>בִּשְׁאֵרִית אוֹנֵיהֶן מָרָטוּ</p>

<p>הַשְּׂעָרוֹת הַשְּׁחוֹרוֹת וּפְרוּעוֹת,</p>

<p>וְעֵינָיו אֲחוּזוֹת צַלְמָוֶת</p>

<p>נִטָּיוּ בְלִי אוֹן בְּעַצָּבֶת</p>

<p>עַל עֵינֵי הָעַלְמָה הַקְּפוּאוֹת&#8230;</p>

<p>וּלְבָבוֹ קוֹל נַחֲרָה הִשְׁמִיעַ,</p>

<p>וּשְׁאָגָה כְּשַׁאֲגַת הַלַבְּאָיִם</p>

<p>וּצְחֹק, מְאֹד נוֹרָא, לִרְגָעִים</p>

<p>דּוּמִיַּת הַלַּיְלָה הִפְרִיעַ&#8230;</p>
</blockquote>

<br />

<p><strong>* * *</strong></p>

<br />

<blockquote>
<p>הַקּוֹלוֹת כְּבָר קָמוּ לִדְמָמָה&#8230;</p>
</blockquote>

<br />

<p><strong>*</strong> <strong>*</strong> <strong>*</strong></p>

<br />

<blockquote>
<p>חֲצוֹת לַיִל הִגְדִּילָה עֲרָפֶל</p>

<p>מִסָּבִיב עַל פְּנֵי הָאֲדָמָה,</p>

<p>הַסַּהַר מִגָּבְהֵי שָׁמַיִם</p>

<p>עוֹד הֵאִיר לַחַלֹּון הָאָפֵל,</p>

<p>וַיִּגַהּ אוֹרֵהוּ עַל שְׁנַיִם –</p>

<p>קָרְבָּנוֹת חֲדָשִׁים, מֻנָּחִים</p>

<p>אֲחוּזֵי תַרְדֵּמַת הַנְּצָחִים&#8230;</p>

<br />
</blockquote>

<blockquote>
<p>אַךְ שֶׁקֶט וּדְמִי עַל אֲדָמוֹת.</p>

<p>רַק בְּאֵרוֹת יִזְרְקוּ הַמָּיִם,</p>

<p>אַף עֵינֵי כוֹכָבִים הַקָּמוֹת</p>

<p>יַבְרִיקוּ מִשְּׁמֵי הַשָּׁמָיִם&#8230;</p>
</blockquote>

<div class="footnotes">
<hr />
<ol>

<li id="fn:1">
<p>כי אין לכהנים הלוים כל חלק ונחלה בארץ. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31230">https://benyehuda.org/read/31230</a></div></body></html>