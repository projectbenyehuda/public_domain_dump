<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַבָּאוֹת</title>
	<meta name="author" content="שמעון שמואל פרוג / יעקב קפלן"/>
</head>
<body>

<p>(הנביא ישעיהו)</p>

<br />

<blockquote>
<p>עֵת אֶרֶץ יְהוּדָה לְחֵרֶם נֶהְפָּכָה</p>

<p>מִקִּנְאַת מִפְלַגּוֹת, מִשִּׂנְאַת מִשְׁפָּחָה,</p>

<p>עֵת עשֶׁר תִּפְאֶרֶת וִיגִיעַ כַּפַּיִם</p>

<p>שֶׁרָכְשָׁה בַת־צִיּוֹן בְּזֵעַת אַפַּיִם</p>

<p>וּבְכִשְׁרוֹן הַדַּעַת וּמוֹחַ עֲצָמוֹת –</p>

<p>לְאַיִן עֵת הָיוּ מִמְּרִיבוֹת נִזְעָמוֹת –</p>

<p>אָז קָם וַיִּתְעוֹרֵר אִישׁ נַעֲלֶה, אִישׁ נָבִיא,</p>

<p>קוֹל רַעַם שָׁמַיִם בִּשְׂפָתָיו הֵרִיעַ,</p>

<p>אִמְרוֹתָיו כַּלַּהַב, שַׁאֲגָתוֹ כְלָבִיא</p>

<p>וּלְמֻכֵּי סַנְוֵרִים מוּסָרוֹ הִבִּיעַ&#8230;</p>

<br />
</blockquote>

<blockquote>
<p>אִם קוֹלוֹ כְבָר נֶחְבָּא, אִמְרוֹתָיו נָדַמּוּ,</p>

<p>כָּל מַעֲשָׂיו, מִפְעָלָיו אָבָדוּ, נָשַׁמּוּ,</p>

<p>וּבְחֶשְׁכַת הַקֶּבֶר שֹׁכֶנֶת הַגְּוִיָּה;</p>

<p>אִם הָרֵי בַת צִיּוֹן, כָּל אַדְמַת מוֹרִיָּה,</p>

<p>כָּל מָקוֹם – שָׁם הָיָה גַּם דֻּכָּא גַם עֻנָּה</p>

<p>וּדְבָרָיו הִבִּיעַ בָּעֹז, בֶּאֱמוּנָה –</p>

<p>כְּבָר הֻכּוּ לִשְאִיָּה וּלְשִׁמֲמוֹת צִיָּה, –</p>

<p>עַל לוּחַ לֵב עַמּוֹ עוֹד דְּבָרָיו קַיָּמִים</p>

<p>וְעִקְבוֹת יִפְעָתָם עַד עַתָּה נוֹדָעוּ&#8230;</p>

<p>הוֹי, שִׁמְעוּ אֲנָשִׁים! מִקֶּבֶר עוֹלָמִים</p>

<p>– שָׁם עַצְמוֹת הַנָּבִיא מַרְגּוֹעַ מָצָאוּ –</p>

<p>יִשָּׁמַע קוֹל עֹלֶה: ־ &quot;יָבֹאוּ הַיָּמִים</p>

<p>אָז תֶּחְדַּל מַשְׂטֵמָה, אָז יִתַּם כָּל זָעַם,</p>

<p>אָז יַחַד יִתְחַבְּרוּ הָעַמִּים כֻּלָּהַם,</p>

<p>אָז יָקוּם לִדְמָמָה עַל פְּנֵי הָאֲדָמָה</p>

<p>קוֹל הֶמְיַת בֶּן־קֶשֶׁת, קוֹל תְּרוּעַת מִלְחָמָה,</p>

<p>הָאָדָם יִתְגָּאֶה בִּגְבוּרָה אַחֶרֶת,</p>

<p>הוֹד אַחֵר לוֹ יִקַּח לִצְבִי וְּלְתִפְאֶרֶת:</p>

<p>הֶגְיוֹנֵי הָרוּחַ אָז יִהְיוּ לִתְהִלָּה,</p>

<p>תּוּשִׁיָּה וּנְדִיבוֹת – כַּבִּירוֹת עֲלִילָה.</p>

<p>וּמְקוֹם שֶהִתְנוֹסֵס בְּרַק־חֶרֶב מֹרָטָה</p>

<p>וְקֵצֶה לֹא הָיָה לֶחָלָל, לַגְּוִיָּה,</p>

<p>מִכֹּבֶד מִלְחָמָה, מֵחֶשְכַת עֲלָטָה –</p>

<p>שָׁם תִּשְׂגֶּא, שָׁם תִּרְעַשׁ שִׁבֹּלֶת פֹּרִיָּה</p>

<p>וְשִׁירָה עַלִּיזָה מִסָּבִיב בַּכִּכָּר</p>

<p>בִּרְוָחָה וָחֹפֶשׁ יַשְמִיעַ הָאִכָּר!&quot;&#8230;</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31156">https://benyehuda.org/read/31156</a></div></body></html>