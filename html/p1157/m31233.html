<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מוֹת שִׁמְשׁוֹן</title>
	<meta name="author" content="שמעון שמואל פרוג / יעקב קפלן"/>
</head>
<body>

<h2 id="א.">א.</h2>

<blockquote>
<p>הָאַרְיֵה הַמְשֻסָּע בְּכַרְמֵי תִמְנָתָה,</p>

<p>הַקָּמָה בַּשָּׂדֶה שֶׁלְּאֵפֶר הָיָתָה,</p>

<p>וּפִגְרֵי הָאוֹיְבִים חֳמָרִים חֳמָרִים,</p>

<p>וּמְהוּמָה וּמְבוּסָה וּשְׁאוֹן הַמְנֻצָּחִים</p>

<p>בִּסְעִיף סֶלַע עֵיטָם, וּצְרוֹרוֹת הַפְּרָחִים,</p>

<p>וִּׁשירֵי הִלּוּלִים לַגִּבּוֹר בַּשְּׁעָרִים,</p>

<p>וּזְמִירוֹת וְקוֹלוֹת נִצָּחוֹן בֶּחָיִל –</p>

<p>כָּל אֵלֶּה יֵרָאוּ כַּחֲלוֹם חֶזְיוֹן לָיִל.</p>

<p>לְחִנָּם אֶל מֶרְחַב עֲרָבָה רַעֲנַנָּה</p>

<p>הוּא שׁוֹאֵף, הִתְעַנֵּג בְּרוּחַ שַׁעֲנַנָּה</p>

<p>עַל חֹפֶשׁ בְּלִי תַכְלִית, כִּבְיָמִים עָבָרוּ;</p>

<p>לְחִנָּם יְנַפֵּץ אֶת סַד הָרַגְלַיִם</p>

<p>וּבְרִיחֵי הַסֹּהַר שֶׁעָלָיו סָגָרוּ,</p>

<p>לַשָּׁוְא! – אֵין אִתּוֹ גַּם אוֹר הָעֵינַיִם&#8230;</p>

<p>בַּסֹּהַר הָאָיֹם, בְּבוֹר הַצַּלְמָוֶת,</p>

<p>זָנוּחַ, אֵין אוֹנִים שָׁם יִישַׁן הַמָּוֶת&#8230;</p>

<p>וּשְמָחוֹת מִקֶּדֶם – כְּקַוֵּי הַשֶּׁמֶשׁ</p>

<p>הַחוֹדְרִים וּמְצִיצִים מִבְּעַד עַב־אֶמֶשׁ</p>

<p>וּמְשַׁעְשְׁעִים עַל טַרְפֵי עֵץ תִּדְהָר כָּסוּחַ –</p>

<p>תָּקֹמְנָה בְנַפְשׁוֹ, וּתְמוּנוֹת בְּנוֹת זֹהַר</p>

<p>מֵחֻפְשׁוֹ שֶׁאָבַד, כְּנֹגַהּ זָרוּחַ</p>

<p>נִצָּבוֹת לְפָנָיו בְּחֶשְׁכַת הַסֹּהַר:</p>

<br />
</blockquote>

<blockquote>
<p>הוּא רֹאֶה הַיֶּלֶד קְוֻצּוֹתָיו תַּלְתַּלִּים</p>

<p>הָעֹמֵד בְּחֶבְיוֹן צֵל גֶּפֶן אַדֶּרֶת,</p>

<p>מִתְבּוֹנֵן בְּהַמְרִיא הַנְּשָׁרִים הַקַּלִּים</p>

<p>מִמַּעַל לְסֶלַע עַל יַעַר תִּפְאֶרֶת,</p>

<p>הַיָּד שֶׁלֹּא תַחֲטִיא אֶת קַלְעָהּ הִגְבִיהָה,</p>

<p>וְקֹצֶר רוּחֵהוּ בַּת עֵינו הִבִּיעָה&#8230;</p>

<p>הַנְּשָׁרִים יַעַבְרוּ! הַיֶּלֶד הָחִישָׁה! –</p>

<p>הָאֶבֶן כַּחֵץ אֶת הָרוּחַ הִרְעִישָׁה&#8230;</p>

<p>וּפִתְאֹם – וּגְוִיַּת הַנֶּשֶׁר נוֹפֶלֶת</p>

<p>עַל עָנָף, וְאַרְצָה מִשָּׁם מִתְגּוֹלֶלֶת&#8230;</p>

<br />
</blockquote>

<blockquote>
<p>הוּא רֹאֶה הָעֶלֶם. עַל סוּסוֹ הַדֹּהֵר</p>

<p>בְּחֶלְקַת הַמִּישׁוֹר הוּא שֹׁטֵף וְסֹעֵר.</p>

<p>חֲזִיזִים אָתָיוּ וּרְעָמִים יִרְעָמוּ</p>

<p>וְעַפְרוֹת עֲרָבָה עַד שְׁחָקִים יוּרָמוּ&#8230;</p>

<p>הִמָּלְטָה, הַפָּרָשׁ, מֵעַרְבוֹת הַצִּיָּה</p>

<p>הִסָּתֵר בִּמְלוֹנְךָ מֵרוּחַ הֹמִיָּה! –</p>

<p>וַיִּשָּׂא הָעֶלֶם לֶעָבִים עֵינַיִם</p>

<p>וַיַּרְעֵשׁ אֶת סוּסוֹ, אֶת קַל הָרַגְלַיִם,</p>

<p>וַיָּסַר הַצָּנִיף וַיְכוֹנֵן מְרוּצָתוֹ</p>

<p>מוּל הֶמְיַת הַסַּעַר וְרַעַם גְּבוּרָתוֹ</p>

<p>וַיְפָרֵשׂ זְרוֹעוֹתָיו הַגְּדוֹלוֹת בִּרְחָבָה</p>

<p>כְּמוֹ חֹזֶה הוּא עֹשֶׂה עִם נַהַם הַסְּעָרָה,</p>

<p>כָּרֵעַ יְחַבְּקָהּ, וּבְרוּחַ הַקָּרָה</p>

<p>הוּא טוֹבֵל אֶת לִבּוֹ הַבּוֹעֵר כִּלְהָבָה&#8230;</p>

<br />
</blockquote>

<blockquote>
<p>הוּא רֹאֶה מִלְחָמוֹת וּפֶרֶץ חֵיל צָבָא,</p>

<p>אָהֳלֵי בְנֵי קֵדָר, וּמְדוּרוֹת עֲרָבָה</p>

<p>מַבְרִיקוֹת כִּבְרֹק הַכּוֹכָבִים בָּרָמָה.</p>

<p>שָׁם פָּרָשׁ וָרֶכֶב&#8230; וּפִילֵי מִלְחָמָה</p>

<p>בְּשֶלֶט עַל לֵב וּבִשְמִיכוֹת יוּבָאוּ</p>

<p>וּצְרִיחֵי הַקְּרָב עַל גַּבֵּיהֶם יִשָּׂאוּ.</p>

<p>לִפְנֵיהֶם יֵרָאֶה הַמְפַקֵּד בַּצָּבָא,</p>

<p>הַדֶּגֶל בִּימִינוֹ בָּרוּחַ יָנוּעַ,</p>

<p>בַּת עֵינוֹ מְזָרָה וּמְפִיצָה לֶהָבָה</p>

<p>אֲיֻמה לַמַּרְאֶה&#8230; כְּאַרְיֵה פָצוּעַ&#8230;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<blockquote>
<p>אַךְ עָבְרוּ הַמַּרְאוֹת, וַיֶּחֱרַד לְפֶתַע,</p>

<p>וַיַּקְשֵׁב רַב קֶשֶׁב וַיִּשְׁמַע קוֹל פֶּשַׂע:</p>

<p>אֶל דַּלְתוֹת הַכֶּלֶא אִישׁ כּוֹנֵן מִצְעָדָיו</p>

<p>וּשְׁרִיקָה נִשְׁמָעָה. – הַדֶּלֶת נִנְעֶרֶת,</p>

<p>נִפְתַּחַת&#8230; – וַיָּבֹא הַפָּקִיד וּבְיָדָיו</p>

<p>עֵץ מֵאִיר, וַיִּקְרָא לְחֵיל הַמִּשְׁמֶרֶת</p>

<p>וַיְצַוֶּה – וּנְחֻשְׁתֵּי הָאַסִּיר הִגְדִּילוּ.</p>

<p>וָהָלְאָה אָז אוֹתוֹ מִכִּלְאוֹ הוֹבִילוּ. –</p>

<p>וָאָנָה?&#8230;</p>

<br />
</blockquote>

<h2 id="ב.">ב.</h2>

<blockquote>
<p>עַל מִשְׁעַן עַמּוּדֵי־מַחֲמַדִּים</p>

<p>שָׁם בָּמַת בְּנֵי פְלֶשֶׁת בְּהוֹד מִתְהַדֶּרֶת,</p>

<p>מִשְׁבֶּצֶת אַרְגָּמָן וְרִקְמַת מַרְבַדִּים,</p>

<p>– מֻקָּפוֹת בִּצְרוֹרוֹת כָּל פִּרְחֵי תִפְאֶרֶת –</p>

<p>נִטָּיוּ מִלְמַעְלָה כְּאֹהֶל צוֹמֵחַ</p>

<p>וּבְנֹגַהּ עַרְבַּיִם בְּהָדָר יַזְהִירוּ;</p>

<p>וּמְדוּרָה לֹהֶטֶת עַל פְּנֵי הַמִּזְבֵּחַ,</p>

<p>וְסַמֵּי הַקְּטֹרֶת אֶת בָּשְׂמָם יַקְטִירוּ,</p>

<p>וּבְאֵדֵי הַתְּכֵלֶת הֲמוֹנִים יֵרָאוּ</p>

<p>וְשִׁירֵי עַלִּיזִים מִסָּבִיב נִשְׁמָעוּ</p>

<p>וּגְבִיעֵי הַיַּיִן יֵהֹמוּ יַבִּיעוּ;</p>

<p>כִּי חַג לִבְנֵי פְּלֶשֶׁת, יוֹם מוֹעֵד בַּשְּׁעָרִים.</p>

<p>יוֹם זֶבַח לְדָגוֹן עַל צָר שֶׁהִכְנִיעוּ,</p>

<p>וְשִׁירָה וּתְרוּעָה וּשְׂחֹק מֵעֲבָרִים&#8230;</p>

<p>– &#8220;הָאַסִּיר אַיֵּהוּ?&#8221; – אֶת קוֹלוֹ הִשְׁמִיעַ</p>

<p>אִישׁ אִישׁ מֵהָעֵדָה. – &quot;הוֹי יָבֹא נָא, יָבֹא,</p>

<p>וְשָׁתָה אִתָּנוּ וְשִׁמַּח לְבָבוֹ</p>

<p>וְחִין נִצְחוֹנוֹתָיו בְּפִיהוּ יַבִּיעַ,</p>

<p>וּגְבוּרַת יְמִינוֹ הַנַּעֲלֶה יַרְאֵנוּ&#8230;</p>

<p>הֲלוֹם הֱבִיאוּהוּ וְיַנְעִים חַגֵּנוּ!&quot;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<blockquote>
<p>שְׂבַע־קָלוֹן אֵין חֵקֶר וְּגדוּפָה נִצַּחַת</p>

<p>בֵּין שְׂדֵרוֹת עַמּוּדֵי הַבָּמָה מִתַּחַת</p>

<p>שָׁם יוֹשֵׁב הָאַסִּיר, בֵּין בִּרְכָּיו רֹאשֵׁהוּ&#8230;</p>

<p>וְקַו אוֹר הָאַחֲרוֹן, קַו נֹגַהּ עַרְבַּיִם</p>

<p>הֶעָטוּי בְּיִפְעָה כְּכֶתֶם פַּרְוַיִם</p>

<p>וּבֹעֵר כַּלַּהַב בַּחֲלִיפוֹת מַרְאֵהוּ –</p>

<p>מְשַׁעֲשַׁע עַל גֹּבַהּ הַמֵּצַח הַחִוֵּר</p>

<p>וְגַבּוֹת הָעַיִן, עֵין שִׁמְשׁוֹן הָעִוֵּר.</p>

<p>אֵין אֹמֶר בְּפִיו, אֵין אֲנָחָה נִשְׁמָעָה,</p>

<p>וּכְרוּחַ בַּלָּהוֹת תֵּרָאֶה תְמוּנָתוֹ,</p>

<p>רַק חֶרֶשׁ כַּגַּנָּב – בְּתוּגָה נוֹרָאָה</p>

<p>הוּא מֵרִים אֶת רֹאשׁוֹ, וּבְיָדוֹ הַנָּעָה</p>

<p>כְּמוֹ יֹאמַר לְהַטִּיל עַל סְבִיבוֹ אֵימָתוֹ&#8230;</p>

<p>וְשָׁם מֵחַלּוֹנֵי הַבַּיִת מִלְמַעְלָה</p>

<p>תָּפֵצְנָה הַמְּדוּרוֹת אוֹר יָקָר, אוֹר נַעֲלֶה,</p>

<p>שָׁם שְׂחֹק וְהוֹלֵלוֹת וּתְרוּעַת שְׂפָתָיִם,</p>

<p>וּמִשְׁתֶּה וְשִׂמְחָה וּמְחוֹלַת מַחֲנָיִם&#8230;</p>

<br />
</blockquote>

<h2 id="ג.">ג.</h2>

<blockquote>
<p>נְגֹהוֹת הָעֶרֶב בַּמָּרוֹם שָׁקָעוּ,</p>

<p>וְכוֹכְבֵי הַנֶּשֶׁף מִמְּכוֹנָם יָצָאוּ</p>

<p>לְהָאִיר לָאָרֶץ, וְאוֹר הַיָּרֵחַ</p>

<p>מְצַפֶּה בְכֶסֶף אֶת רָאשֵׁי הַגַּנִּים</p>

<p>הַשְּׁקוּעִים בִּתְנוּמָה, וְרוּחוֹת שַׁאֲנַנִּים</p>

<p>יַזִילוּ קֹר נָעִים מְלֵא רֵיחַ נִיחוֹחַ;</p>

<p>הַשִּׂיחִים – בְּלִי־נוֹעַ; יָנוּמוּ הַמָּיִם;</p>

<p>וְשָׁמָּה מִלְמַעְלָה עוֹד שְׁנָת לֹא יֵדָעוּ</p>

<p>שָׁם מִשְׁתֶּה וְשִׂמְחָה וּמְחוֹלַת מַחֲנָיִם –</p>

<p>שָׁם מוֹעֵד נִצְחוֹנָם בְּנֵי פְלֶשֶׁת קָרָאוּ.</p>

<p>הֵן אוֹיְבָם &quot;קוֹרֵעַ לַשָּׁוְא יְשַׁוֵּעַ. –</p>

<p>זֶה מֻכֵּה סַנְּוֵרִים הֲיִפְקַח עֵינַיִם?</p>

<p>מִקֶּבֶר עוֹלָמִים הֲיָקוּם גֹּוֵעַ?</p>

<p>הָשִׁיקָה, הָשִׁיקָה אֶת יֵינְךָ, גְּבִיעֵנוּ!</p>

<p>הָאִירָה, הָאִירָה נָּא, כּוֹכַב אָשְׁרֵנוּ!&quot;&#8230;</p>

<br />
</blockquote>

<blockquote>
<p>בְּנֵי פְלֶשֶׁת! אִם לֹא בְלֹא־עֵת אַתֶּם שְׂמֵחִים</p>

<p>בְּעֻזְכֶם? אִם לֹא בְלֹא־עֵת, הָאֶפְרֹחִים,</p>

<p>תַּמְרִיאוּ בַמָּרוֹם לְהַדְבִּיק הַנָּשֶׁר?</p>

<p>אִם לֹא נִצּוּץ בֹּעֵר שֹׁלֵחַ קַרְנַיִם</p>

<p>בַּחֲשֵׁכָה חֲשַׁבְתֶּם לְכוֹכַב הָאֹשֶׁר?!&#8230;</p>

<p>הַבִּיטוּ! אַסִּירְכֶם&#8230; הוֹי, פִּקְחוּ עֵינַיִם!</p>

<p>הוּא נָפַל עַל בִּרְכָּיו, תִּרְעַדְנָה שְׂפָתַיִם</p>

<p>וּתְפִלָּה תִרְחַשְׁנָה&#8230; וּנְקִיָּה וּבָרָה</p>

<p>תִּנָּשֵׂא הַתְּפִלָּה אֶל רוּם הַשָּׁמַיִם&#8230;</p>

<p>הֵן לֹא לִפְסִילֵיכֶם הוּא קוֹרֵא בַצָּרָה,</p>

<p>לֹא תְפִלַּת עֲבָדִים מִנַּפְשׁוֹ חֹגֶרֶת:</p>

<p>אֵל אַחֵר הוּא קוֹרֵא, וּתְפִלָּה אַחֶרֶת</p>

<p>יַבִּיעַ&#8230; הַבִּיטוּ, הוּא נֵעוֹר הִתְפַּלֵּץ&#8230;</p>

<p>הוּא קָם כְּמוֹ מַלְאָךְ עַל קֶבֶר צַלְמָוֶת,</p>

<p>אֶת רַגְלוֹ מִכְּבָלָיו בְּחָזְקָה יְחַלֵּץ</p>

<p>וִינַתְּקֵם כִּנְעֹרֶת הַמְּרִיחָה שַׁלְהֶבֶת&#8230;</p>

<p>כְּבָר יָחוּשׁ אֶת רוּחַ גְּבוּרָתוֹ כַּתְּחִלָּה&#8230;</p>

<p>– &quot;חַזְקֵנִי אֵל עֶלְיוֹן – יַבִּיעַ בַּתְּפִלָּה –</p>

<p>אַמְּצֵנִי הַפַּעַם! – וּבָאָה הַנְּקָמָה</p>

<p>לְהַגְדִּיל שִׁלּוּמִים, לְהַפְלִיא שִׁלּוּמִים!&#8230;</p>

<p>עָזְרֵנִי!&quot;&#8230; וַיִּלְפֹת עַמּוּדֵי הַבָּמָה&#8230;</p>

<p>וְעֹרְקֵי הַיָּד מְלֵאֵי־דָם וַעֲצוּמִים</p>

<p>כְּנָחָשׁ בָּרִיחַ שֹרָגוּ, נִמְתָּחוּ&#8230;</p>

<p>וְכֹחוֹת אַדִּירִים, נִמְרָצִים, אֲיֻמִּים</p>

<p>בְּקִרְבּוֹ יִגְדָּלוּ&#8230; יִרְתָּחוּ, יִרְתָּחוּ!&#8230;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<blockquote>
<p>וְחַג הַנִּצָּחוֹן עוֹד יוּחַג בַּבָּמָה,</p>

<p>וְרַעַשׁ וּתְשֻׁאוֹת נִשְׁמָעִים בָּרָמָה,</p>

<p>וְשִׁירִים וּמְחוֹלוֹת וּצְחֹק יִתְבּוֹלָלוּ,</p>

<p>וּקְטֹרֶת – עֲשֵׁנָה, וּגְבִיעִים יִצְלָלוּ,</p>

<p>יַעַלְזוּ בְנֵי פְלֶשֶׁת, יָרֹנּוּ, יִצְהָלוּ!</p>

<p>וּפִתְאֹם – הוֹי רֶגַע! – הוֹי הַכֹּל יֵהָרֵס!</p>

<p>מִזְבֵּחוֹת, מְכוּנוֹת, עַמּוּדִים, כּוֹתָרוֹת,</p>

<p>מִזְרָקוֹת וּמְסֻכּוֹת וְרָאשֵׁי דְלָתַיִם,</p>

<p>וּבְרוּם הַמִּזְבֵּחַ אֱלִיל הַקַּרְנַיִם</p>

<p>הַמְצֻפֶּה בַּזָהָב, וּמְשָׁרְתוֹ הַכֹּמֶר</p>

<p>וּבְיָדוֹ עוֹד נוֹצֵץ גָּבִיעַ מְלֵא חֶמֶר,</p>

<p>וְעַלְמָה שֶׁמָּשְׁכָה אֶת חַסְדָּהּ לְעֶלֶם</p>

<p>עַד בָּאוּ לְרַגְלֵי הַפֶּסֶל הָאִלֵּם,</p>

<p>וְנָשִׁים וִילָדִים וּזְקֵנִים וּנְעָרִים&#8230;</p>

<p>רַק רֶגַע – וַאֲנָחָה וִילֵל מֵעֲבָרִים!&#8230;</p>

<br />
</blockquote>

<blockquote>
<p>כֹּה נֻקַּם הַנָּקָם הָאַחֲרוֹן מִצָּרִים</p>

<p>כֹּה הֵמִית וַיָּמָת הַגִּבּוֹר בַּשְּׁעָרִים&#8230;</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31233">https://benyehuda.org/read/31233</a></div></body></html>