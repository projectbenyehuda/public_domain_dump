<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַשָּׂטָן הַבֹּעֵר בָּאֵשׁ</title>
	<meta name="author" content="שמעון שמואל פרוג / יעקב קפלן"/>
</head>
<body>

<p>(אגדה מימי־הבינים)</p>

<br />

<h2 id="i">I</h2>

<blockquote>
<p>מֵרָאשֵׁי הַסְּלָעִים אַלְהַמְבְּרָהּ נִשְׁקֶפֶת,</p>

<p>בְּחֶשְׁכַת הַלַּיְלָה עֲטוּפָה וּצְנוּפָה,</p>

<p>     כְּנָחָשׁ בָּרִיחַ הַמָּלֵא עֵינַיִם;</p>

<p>תַּרְדֵּמָה וָאֹפֶל בֵּין חֹמוֹת דֹּמֵמוֹת.</p>

<p>רַק מִנִּי הַחַלּוֹן בְּאַחַד הַצְּרִיחִים</p>

<p>     אוֹר כֵּהֶה עוֹד יָפִיץ לִסְבִיבוֹ קַרְנָיִם –</p>

<p>כְּמוֹ פָקַח הָעֲנָק אֶת עֵינוֹ הָאַחַת,</p>

<p>וָהִיא, הָאֲסוּרָה בְּחַבְלֵי תַרְדֵּמָה,</p>

<p>     אֶל קַדְרוּת הַלַּיְלָה בְּזַעַם מַבֶּטֶת&#8230;</p>

<p>וּבְגִנַּת הַנְּטָעִים בֵּין עַנְפֵי הָעֵצִים,</p>

<p>בְּתוֹךְ הָעֲרָפֶל הַסּוֹכֵךְ מִלְמַעְלָה,</p>

<p>     שֶׁשָּׁמָּה דֻּמִּיָּה שַׁאֲנַנָּה שֹׁלֶטֶת,</p>

<p>בְּלַהַב אֲבָדּוֹן – מַרְאֵהוּ מַה נּוֹרָא –</p>

<p>שְׁנֵי שְׁבִיבִים אֲדֻמִּים וּבְהִירִים יַבְרִיקוּ&#8230;</p>

<p>     שְׁתֵּי אֶבְרוֹת כָּעוֹרֵב, חֲלָקוֹת כִּרְקָמוֹת,</p>

<p>וְקַוֵּי־שַׁלְהֶבֶת מִסְגֶּרֶת לָהֵנָּה –</p>

<p>יֵרָאוּ מִבֵּין הָעֳפָאִים הָרַכִּים,</p>

<p>     וְגַבּוֹת עֵינַיִם אֲרוּכוֹת, נִזְעָמוֹת,</p>

<p>עַל פָּנִים נִכָּרִים בְּתָוֵי־בַדֵּיהֶם –</p>

<p>פַּעַם יִסָּתְרוּ בְּחֶשְׁכַת הֶעָלִים</p>

<p>     וּפַעַם יוֹפִיעוּ לְאוֹר הַיָּרֵחַ:</p>

<p>לַצְרִיחַ הַמֵּפִיץ אֶת אוֹרוֹ, אוֹר כֵּהֶה,</p>

<p>אֶת עֵינָיו הַחֹדְרוֹת הָאֹרְבוֹת לַטֶּרֶף</p>

<p>     בְּקֶצֶף אַכְזָרִי הַשָּׂטָן שֹׁלֵחַ&#8230;</p>

<p>אַךְ מִי הוּא הַגֶּבֶר בַּצְּרִיחַ הַנֶּהְדָּר</p>

<p>הַיֹּשֵׁב בְּלִי־תֵת לָעֵינַיִם תַּרְדֵּמָה</p>

<p>     אֶל פְּנֵי אוֹר הַמְּנוֹרָה, לָהּ נֹגַהּ עַצֶּבֶת?</p>

<p>מַה יִּבְחַן, מַה יֶּאֱרֹב הַשָּׁטָן הַמַּשְׁחִית?</p>

<p>וּמָה הֱבִיאָהוּ בֵּין קִירוֹת אַלְהַמְבְּרָהּ</p>

<p>     מִשְּׁאֹל הַתַּחְתִּיָּה, מֵאֶרֶץ צַלְמָוֶת?&#8230;</p>

<br />
</blockquote>

<h2 id="ii">II</h2>

<blockquote>
<p>הַשֻּׁלְחָן הָעַתִּיק מְכֻסֶּה גִּלְיוֹנוֹת</p>

<p>וּמְגִלּוֹת יְשָׁנוֹת וְלוּחוֹת אֲבָנִים</p>

<p>     וּסְפָרִים עֲרוּכִים בְּמִשְׁטָר וָסֵדֶר –</p>

<p>כָּל אֵלֶּה יָעִידוּ כִּי נֶפֶשׁ חֹשֶׁבֶת,</p>

<p>בְּלִי־הֶרֶף מְבַשֶּׁלֶת פְּרִי תְנוּבָה וָדַעַת,</p>

<p>     בֵּין קִירוֹת הַצְּרִיחַ, בְּחֶבְיוֹן הַחֵדֶר&#8230;</p>

<p>נֵר־דּוֹנַג רַק אֶחָד שֹׁלֵחַ אוֹרֵהוּ,</p>

<p>מִפְּתִילַת הַנֵּר נִטְפֵי דוֹנַג יִזֹלוּ,</p>

<p>     וְקַרְנֵי אוֹרֵהוּ הָרֹעֵד יָאִירוּ</p>

<p>אֶל עֵבֶר פְּנֵי זָקֵן דַּל־בָּשָׂר, כְּפוּף־קוֹמָה,</p>

<p>וּרְאוּ נָא הַזָּקֵן הַכָּחוּשׁ מִשֶּׁמֶן</p>

<p>     מִתַּחַת גַּבּוֹתָיו אֵיךְ עֵינָיו יַזְהִירוּ,</p>

<p>בְּלַהַב הַנֹּעַר וּתְשׁוּקַת הַחַיִּים!</p>

<p>וְיָדוֹ הַצְּנוּמָה וּשְׁדוּפַת הַזִּקְנָה</p>

<p>     עַל פְּנֵי הַגִּלָּיוֹן הַיָּרֹק חֹלֶפֶת</p>

<p>וְאוֹתוֹת לְאוֹתוֹת וּמִלִּים לְמִלִּים</p>

<p>מִתַּחַת הָעֵט עַד מְהֵרָה יָרוּצוּ,</p>

<p>     וְשׁוּרָה עַל שׁוּרָה בְּלִי הֶרֶף נוֹסֶפֶת&#8230;</p>

<br />
</blockquote>

<h2 id="iii">III</h2>

<blockquote>
<p>וַיִּשְׁבֹּת הַזָקֵן מִמְּלַאכְתּוֹ עַד רֶגַע</p>

<p>וַיַּסֵּב בְּלִי־מֵשִׂים אֶת פָּנָיו לְאַחֲרָיו</p>

<p>     וַיַּבֵּט – וּרְעָדָה בִיצוּרָיו עָבָרָה&#8230;</p>

<p>– “הַאַתָּה בָזֶה?!&#8230; וּמַדּוּעַ וְלָמָּה?&#8230;</p>

<p>הַאוֹתִי, בְּלִיַּעַל, הַאוֹתִי הַדִּיחַ</p>

<p>     מִדֶּרֶךְ הַטּוֹבָה לִבָּתְךָ אָמָרָה?</p>

<p>הָחִישָׁה וָצֵאָה, מַדִּיחַ וּמֵסִית,</p>

<p>מִקִּירוֹת הֵיכָלִי הַקָּדוֹשׁ. – בְּאָלָה! –</p>

<p>     אַךְ לֹא, עַל מְקוֹמְךָ עֲמֹד&#8230; אַל תַּעֲבֹרָה&#8230;</p>

<p>לִי דְרוּשָׁה עֶזְרָתְךָ, הַשָּׂטָן, עֲמָד־נָא,</p>

<p>קְחָה נֵרִי!&#8230; אֱחָז בּוֹ, הָאִירָה&#8230; אַל תֶּרֶף,</p>

<p>     עַד עֵת עֲבוֹדָתִי הַכְּבֻדָּה אֶגְמֹרָה&#8230;</p>

<p>הָאִירָה!&#8230;”</p>

<p>     וַיְמַהֵר הַשָּׂטָן וַיִּקַּח</p>

<p>מִיָּדוֹ אֶת נֵרוֹ בְּיִרְאָה וָרֶטֶט,</p>

<p>     כִּי גַעֲרַת הַזָּקֵן הֶחֱרִידָה לִבֵּהוּ.</p>

<p>שַׁלְהֶבֶת הַנֵּר הִתְחַלְחָלָה&#8230; רָגָשָׁה&#8230;</p>

<p>וְנוֹעַ תָּנוּעַ וְתַעֲלֶה וְתֵרֵד&#8230;</p>

<p>     אָז יָשׁוּב הַזָּקֵן לִמְלֶאכֶת יָדֵהוּ&#8230;</p>

<br />
</blockquote>

<h2 id="iv">IV</h2>

<blockquote>
<p>הַלַּהַב גַּם יַעֲלֶה גַּם יֵרֵד לִרְגָעִים.</p>

<p>אַךְ הִנֵּה הוּא הֹלֵךְ וְקָרֵב אֶל קִצּוֹ&#8230;</p>

<p>     וּפִתְאֹם קוֹל דִּבְרֵי הַשָּׂטָן נִשְׁמָעוּ,</p>

<p>“הוּא יֵלֵךְ וְיִכְלֶה&#8230; עוֹד רֶגַע הַלַּהַב&quot;&#8230;</p>

<p>– “הָאִירָה!” – עָנָהוּ הַזָּקֵן בִּמְנוּחָה.</p>

<p>     וּרְגָעִים אֲחָדִים נָגֹזוּ נִסָּעוּ.</p>

<p>“כְּבָר כָּלָה&#8230; הַלְּהָבָה אֹכֶלֶת אֶת בְּשָׂרִי!”&#8230;</p>

<p>– “הָאִירָה!” – עָנָהוּ הַזָּקֵן בְּזַעַם.</p>

<p>     “מַכַּתִי אֲנוּשָׁה&quot;&#8230;</p>

<p>     – “הָאִירָה, הָאִירָה,</p>

<p>עוֹד מְלָאכְתִּי לֹא כָלְתָה&#8230; הַגִּישָׁה, הַקְרִיבָה!” –</p>

<p>“מַה נּוֹרָא מַכְאוֹבִי, כְּבָר יָזוּב זוֹב דָּמִי!</p>

<p>     הָהּ, יָדְךָ, הַזָּקֵן, מִמֶּנִּי הָסִירָה!”</p>

<p>– “הָאִירָה, הָאִירָה, הַגְדִּילָה הַמְּדוּרָה!</p>

<p>תְּנָה אֵשׁ לִי, אֵשׁ־לֹהֵט, אֵשׁ פְּלָדוֹת, הָחִישָׁה!”</p>

<p>     וּבְדַבֵּר הַזָּקֵן גְּוִיָּתוֹ רָעָדָה</p>

<p>וְיָדוֹ הוֹסִיפָה עוֹד מִלִּים עַל מִלִּים&#8230;</p>

<p>– “הָאִירָה!”&#8230; כְּנָחָשׁ בָּרִיחַ הִתְפַּתֵּל</p>

<p>     הַשָּׂטָן הַבֹּעֵר, הִתְנוֹדֵד בַּחֲרָדָה&#8230;</p>

<p>כְּאֹדֶם רָקִיעַ בִּבְעֵרָה – הִתְאַדְּמוּ</p>

<p>כָּל קִירוֹת הַצְּרִיחַ, הַלּוּחוֹת, הַמְּגִלּוֹת,</p>

<p>     וְנִטְפֵי הַדָּמִים לַדְיוֹ הִשְׁתַּפָּכוּ&#8230;</p>

<p>כְּבָר עָיֵף הַזָּקֵן וְעוֹדוֹ לֹא יֶחְדָּל</p>

<p>מִטְּבֹל אֶת עֵטֵהוּ&#8230; וַיִּכְתֹּב, וַיִּכְתֹּב</p>

<p>     וְאֶצְבְּעוֹת יָדָיו בַּדָּם נֶאֱלָחוּ&#8230;</p>

<p>בָּאֵשׁ וּבַדָּם – דַּם אֲבַדּוֹן וָתֹפֶת</p>

<p>רֻוָּיוּ וַיְשֻׁקּוּ הַמִּלִּים הָאֵלֶּה&#8230;</p>

<p>     מִנִּטְפֵי הַדָּם הָרֹתֵחַ אָדָמוּ</p>

<p>גַּם שַׂעֲרוֹת הָרֹאשׁ גַּם הַזָּקָן הַלָּבָן,</p>

<p>וַתֵּכֶל הַמְּלָאכָה&#8230;&#8230;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<p><strong>&#8230;&#8230;&#8230;&#8230;&#8230;&#8230;..</strong></p>

<blockquote>
<p>הַזָּקֵן הַהוּא הָיָה סַנְקְט־דֹּמִנִּיקוּס,</p>

<p>וְיָדָיו הַצְּנוּמוֹת – בְּאוֹתוֹ הַלַּיְלָה</p>

<p>אֶת חֹק הַבִּקֹּרֶת<a href="#fn:1" id="fnref:1" title="see footnote" class="footnote"><sup>1</sup></a> הַקְּדֹשָׁה חָתָמוּ&#8230;</p>
</blockquote>

<div class="footnotes">
<hr />
<ol>

<li id="fn:1">
<p>אינקויזיציה. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31186">https://benyehuda.org/read/31186</a></div></body></html>