<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חרבן בית⁻ראשון</title>
	<meta name="author" content="חיים אריה זוטא"/>
</head>
<body>

<p><strong>(חזיון אגדי)</strong></p>

<p>(עפ&quot;י אגדת המדרש –ברוחה ובסגנונה)</p>

<p><strong>המשתתפים:</strong></p>

<p>דמות⁻נֹגַהּ</p>

<p>בת⁻קול</p>

<p>מלאכים, אראלים</p>

<p>&#8220;אבות העולם&#8221; – אברהם,יצחק ויעקב</p>

<p>&#8220;הרועה הנאמן&#8221; – משה רבנו</p>

<p>&#8220;נביא החרבן&#8221; – ירמיהו הנביא</p>

<p>רחל אמנו</p>

<p>הַגָלֻיּוֹת</p>

<p> התורה</p>

<p>אותיות ה&#8220;כתב&#8221;</p>

<p>השמש</p>

<p><strong>מקום החזיון:</strong></p>

<p>ה&#8220;פתיחה&#8221; –על הר⁻הבית</p>

<p>מערכה א': שם</p>

<p>מערכה ב': א) מערת⁻המכפלה</p>

<p>ב) ערבת⁻הירדן</p>

<p>ג) בדרך בין ירושלם וחברון</p>

<p>מערכה ג': א) על נהרות בבל</p>

<p>ב) בדרך בין ירושלם וחברון</p>

<p>מערכה ד': על הר⁻הבית.</p>

<p>זמן המחזה: ליל חרבן הבית והלילה שלאחריו.</p>

<blockquote>
<br />
</blockquote>

<h2 id="פְּתִיחָה">פְּתִיחָה</h2>

<p>(עלות השחר; אדמומית מזרח מַוְרידה את הר־הבית ואת המקדש
המתנוסס עליו; <strong>שומרי החומות</strong> בצפון ההר, &#8220;במקום התורפה&#8221;, נרדמים על
כלי־זינם, כשפניהם צמוקים מרעב ומביעים עיפות מרב עבודה;</p>

<p>הכהנים לבושי הבדים, שוכבים כלם זה אצל זה על־יד פתחי בית
המקדש הסגורים, שומרים את מבואיו; פניהם חמרמרו, ידיהם רזות ודלות, נרתעים
רגע־רגע משנתם ומחזותיהם נפלטות אנחות מרסקות;</p>

<p>שערי בית־המקדש נפתחים <strong>באפס־יד</strong>; הזהר שיוצא מקדש־הקדשים מבהיק ומאיר ומתפשט סביב־סביב;</p>

<p><strong>דְמוּת־נֹגהּ</strong> עטופת פורפירה של אורה מתלבטת בקירות
הפנימיים מופיעה עם הזהר הַמַגִיהַּ דרך שערי המקדש, מחליקה על העמודים
<strong>יכין ובעז</strong>, מנשקתם ומגפפתם, מרכינה ראשה כלפי פתחו של ההיכל).</p>

<p><strong>דְמוּת־הַנֹּגַהּ:</strong></p>

<p>בא היום, הגיעה השעה</p>

<p>– יום צר ומצוקה, יום שואה ומשואה –</p>

<p>מעוני זה אעזבה, מקדשי אטושה&#8230;–</p>

<p>מזבול שמים ארצה ירדתי,</p>

<p>אראלי רקיע שם זנחתי</p>

<p><strong>ולמטה</strong> משכני העתק העתקתי</p>

<p>בשביל עמי ישראל, שבטי בחירי –</p>

<p>אבל חטאו לי בני, בי בגדו</p>

<p>מחקותי סרו, בריתי הפרו&#8230;.</p>

<p>עכשו מה לי פה ומי לי פה?</p>

<p>עכשו למקומי הראשון שוב אשובה</p>

<p>אל בין שרפי מעל, יתומי שחק,</p>

<p>אליהם אחזורה – ושם &#8220;במסתרים&#8221;</p>

<p>תבכה נפשי על עמי⁻סגולתי&#8230;</p>

<blockquote>
<br />
</blockquote>

<p>(דמות⁻הנגה טסה על ההר סביב, מתרוממת כלפי שער <strong>השבטים</strong>,
אשר מעבר השני נראים חילות האויב, כשהם מתנועעים כצללים עם דמדומי השחר,
מכינים את כלי⁻הקלע ואבני⁻הבלע לירות על העיר – אל &#8220;מקום⁻התורפה&#8221;).</p>

<p><strong>דְמוּת⁻הַנֹּגַהּ</strong>:</p>

<p>יבואו השונאים ויכנסו לבית</p>

<p>שאדוניו עזָבו וממנו יצא!</p>

<p>יבואו הצרים ויקצצו הכרם</p>

<p>ששומרו הניחו ונטשו!</p>

<p>יַגלו את עמי,</p>

<p>יחריבו את מקדשי!&#8230;</p>

<p>ואני – – – –</p>

<p>שחוק לבריות אהיה, לעג ליצורי!&#8230;</p>

<blockquote>
<br />
</blockquote>

<p>(מרחפת סביב⁻סביב על ההר, מגעת שוב לכתלי המקדש החיצוניים,
נוגעת ב&#8220;יכין ובעז&#8221; <strong>שומרי הפתח,</strong> מנשקתם ומחבקתם ובעינים כלות וברחמים
רבים מביטה אל פנים המקדש ונשארה עומדת על מפתן <strong>שער⁻המזרח</strong> של
ההיכל).</p>

<p><strong>דְמוּת⁻הַנֹּגַהּ</strong>:</p>

<p>הוה שלום בית מקדשי!</p>

<p>הוא שלום בית מלכותי!</p>

<p>הוה שלום בית יקירי,</p>

<p>הוה שלום!&#8230;</p>

<p>מעכשו הוה שלום!&#8230;</p>

<p>(מציצה ומסתכלת עוד פעם פנימה, אל מקום זהר שני הלוחות,
המונחים בארון הברית; מעיפה עין סביב אל ההר, מרימה כנפיה מעלה, בוזעת את
פורפירת האורה ומשליכתה ארצה. מתרוממת וטסה אל הר הזיתים הנשקף מזרחה
ולאט⁻לאט נעלמת&#8230;</p>

<p>הזהר של שני הלוחות דעך פתאם, <strong>כשאבני</strong> הלוחות נשקעות באדמה ונגנזות.</p>

<p>באותו רגע–וכלי הקרע של האויב מרעימים בקול, נשמע נפץ
אבנים, רעש קלעים ענות גבורה; חומת העיר נפרצה, שערי הברזל נבקעים ו&#8220;ההר&#8221;
נכבש&#8230;</p>

<p>השומרים המתעוררים בצוחת⁻מות נופלים חללים בידי הצר, המתפרץ כנחל שוטף ישר אל המקדש.</p>

<p>הכהנים, לבושי הבדים, שומרי ההיכל, תשושי⁻הכח, מתעוררים
בבהלת⁻מות. רגע עומדים תמהים למראה דלתות המקדש שנפתחו באפס⁻יד; בחרדה
מתבוננים הם לקדש⁻הקדשים שנתרוקן מזהרו ונופלים אין⁻אונים ארצה. באותו רגע
ולהקת שרפים יורדים מן השמים כשידיהם אוחזות לפידי אש ומבעירים אש במקדש
מתוכו ובארבע פנותיו&#8230; למראה המקדש הבוער מתרוממים הכהנים בצוחה וביללה,
משליכים את עצמם אל להבות⁻האש, נפשם יוצאת ומתלכדת בעשן המקדש המתמר ועולה
ישר השמימה).</p>

<blockquote>
<br />
</blockquote>

<h2 id="מערכהראשונה">מערכה ראשונה</h2>

<p>(לילה חסר כוכבים, ממש חשך; עננים שחורים כבדים מרחפים
ברקיע ומכסים את הלבנה הפגומה, המתפרצת לפעמים להציץ בעדם לראות מה נעשה
&#8220;בהר&#8221;; ההר כלו גלי אבנים נשרפות–הרס בכל, שאיה ושממה; אבני החומה נתצו
ומתגלגלות בכל צד; במקום המקדש–ערמות עפר ועשן יוצא מתוך כלי הקדש, שטרם
נחרכו כלם; גופות הכהנים הנשרפים מתגלגלים על יד האודים העשנים; לפרקים
מתלקחת להבת⁻אש חלשה ומאירה באור מחריד על החרבות סביב⁻סביב, ועל חילות
שונאים שנרדמו שכורי נצחון ושללם למראשותם.</p>

<p>במרחבי ההר, מעל לעננים השחורים, נראה זהר קל המרחף לארך
ההר ולרחבו, מבריק וכהה, מאיר ודועך; בו נראה כסא כבוד בו <strong>דמות⁻הנגה</strong>
עטופת פורפירה בזועה וגרועה, ופמליא של מעלה–כרובים, שרפים, אופנים
וחיות⁻הקדש שחוחי ראש ואבלים עוטרים אותה מכל צד; מרחף הכסא סביב⁻סביב,
יורד על אבני חומות העיר הדרוסות, מתנשא לאט ומתבונן אל גלי⁻האפר, שגחליהם
עודן לוחשות, לסוף מתיצב מעל למקום המקדש, מול קדש הקדשים הנשרף).</p>

<p><strong>דמות⁻הנגה</strong>:</p>

<p>(כשהיא מסתכלת אל האפר ואל אודי האש, שעשנים עדין).</p>

<p>בודי זהו ביתי שהחרבתי,</p>

<p>בודי זוהי מנוחתי שהשבּתי!&#8230;</p>

<p>מביתי יצאתי – והאויב בו נכנס;</p>

<p>כבודי זנחתי–וחצר חִללו&#8230;</p>

<p>ידו לא השיגה, חרבו לא אכלה</p>

<p>כל עוד בתוך עמי <strong>אני</strong> שכנתי,</p>

<p>כל עוד במקדשי נוי שמתי&#8230;</p>

<p>הבוז לשונא!</p>

<p>קריה כבושה כבשת,</p>

<p>בית שרוף שרפת,</p>

<p>עם הרוג הרגת!</p>

<p>(המלאכים והכרובים וכל הפמליא של מעלה בוכים מר, מכסים את
פניהם בכנפיהם ומתיפחים; דמות⁻הנגה יושבת על כסא⁻כבודה, ראשה מורד מטה ודמע
תדמע עינה חרש&#8230;</p>

<p>מתעוררת ומביטה&#8230; על גלי החרבות).</p>

<blockquote>
<br />
</blockquote>

<p><strong>דמות⁻הנגה</strong>:</p>

<p>אוי לי על ביתי שהחרבתי!</p>

<p>אוי לי על מקדשי ששרפתי!</p>

<p>אוי לי על עמי שכליתי!&#8230;</p>

<p>בני, היכן אתם,</p>

<p>כהני, היכן אתם,</p>

<p>אוהבי, היכן אתם?&#8230;</p>

<p>(מתוך החרבות נראה הנביא ירמיהו, כשהוא יושב על אחת האבנים
השרופות ערום ויחף; אדרת הנביאים שעליו קרועה ומרוטה, שערות ראשו תלושות
ואפר על קדקדו; פניו חמרמרו מבכי, ראשו מורד על ברכיו ובוכה).</p>

<blockquote>
<br />
</blockquote>

<p><strong>ירמיהו</strong>:</p>

<p>באו ימי השלום,</p>

<p>הגיעו ימי הפקודה&#8230;</p>

<p>השכם והערב נבאתי,</p>

<p>השכם והערב הוכחתי,</p>

<p>התריתי ימים על שנים –</p>

<p>ועמי שכחוני–</p>

<p>ואת ד' לא דרשו.</p>

<p>הצור, תמים פעלך,</p>

<p>אל אמונה ואין עול;</p>

<p>כמעשי איש וכפעלו תשלם לו</p>

<p>וכחטאת עם ופשעיו תפקד עליו&#8230;</p>

<p>(דמות הנגה מרחפת עצובה ואלמת. המלאכים טסים אחריה, כשהם בוכים מר, החשך מתעבה).</p>

<blockquote>
<br />
</blockquote>

<p><strong>דמות⁻הנגה</strong></p>

<p>– (כשהיא מקשבת לדברי ירמיהו):</p>

<p>ירמיהו נביא⁻אל!</p>

<p>בטרם אצרך בבטן לנביא יעדתיך</p>

<p>למדריך ומוכיח לעמי נתתיך</p>

<p>ורק ליסר ולהוכיח פיך אלפת</p>

<p>לנתש ולנתץ, להרס ולקלל –</p>

<p>ולאהב לא למדת ולנחם לא ידעת&#8230;</p>

<p>בתוך חפתו מת בני יחידי –</p>

<p>ולבך אינו כואב עלי,</p>

<p>ולנחמני אינך יודע&#8230;</p>

<p>על פשעי עמי להתריע ידע תדע</p>

<p>ולנחמני שכחת⁻ולא פקדתני&#8230;</p>

<blockquote>
<br />
</blockquote>

<p>איה &#8220;אבות העולם&#8221; בזכותם בבניהם בחרתי?</p>

<p>איה &#8220;רועי הנאמן&#8221; בידו תורתי למו נתתי?</p>

<p>קרא להם: – הם לפקדני יבואו,</p>

<p>הם לנחמני ידעו</p>

<p>על שכרי אתי יבכו</p>

<p>הם מעצבי ינחמוני!&#8230;</p>

<p>(הפמליא של מעלה מתרוממת עָל⁻עָל, דמות הנגה בכסא כבודה מסתירה פניה ובוכה).</p>

<blockquote>
<br />
</blockquote>

<p><strong>דמות⁻הנגה</strong>:</p>

<p>אוי לו למלך –שבנערותו הצליח,</p>

<p>ובזקנותו לא הצליח!&#8230;</p>

<p>(כלם מרחפים סביב⁻סביב; יורדים על החרבות ונשאים למעלה–ומן ההר לא יזוזו).</p>

<blockquote>
<br />
</blockquote>

<h2 id="מערכהשניה">מערכה שניה</h2>

<p>א) מערת המכפלה.</p>

<p>(דרך פתח רחב נכנסים אל מערה עמקה, שבה שלשה מבואות לשלשה
חדרים חצובים בסלע; לפני כל מבוא תלויה מנורת⁻שמן דולקת; בעמק כל חדר נראות
מטה מוצעת ועליהן ישנים &#8220;אבות העולם&#8221;; מעל לכל מטה דולק נר⁻תמיד.</p>

<p>ירמיהו הנביא עומד על מפתן הפתח הרחב).</p>

<blockquote>
<br />
</blockquote>

<p><strong>ירמיהו</strong>:</p>

<p>עמדו אבות עולם,</p>

<p>ישני חברון קומו,</p>

<p>עמדו–רצון המקום הוא!</p>

<p>קומו–הגיע זמן</p>

<p>שאתם מתבקשים לפני המקום&#8230;</p>

<blockquote>
<br />
</blockquote>

<p>(קול אבות⁻העולם מגיע מחדרי המערה):</p>

<blockquote>
<br />
</blockquote>

<p>– למה ומדוע, נביא אלהים,</p>

<p>במנוחתנו תרגיזנו?</p>

<p>אלפים שנים הננו ישנים,</p>

<p>אין בא ומעיר אותנו,</p>

<p>אין מחרידנו ממשכבנו&#8230;</p>

<blockquote>
<br />
</blockquote>

<p><strong>ירמיהו הנביא</strong></p>

<p>(כשהוא מתרחק מפתח המערה):</p>

<p>קומו אבות העולם,</p>

<p>ישני חברון הקיצו, –</p>

<p>הגיע זמן –</p>

<p>שאתם מתבקשים לפני המקום.</p>

<blockquote>
<br />
</blockquote>

<p><strong>ירמיהו</strong>:</p>

<p>– (כשהוא מתרחק ממי הירדן)</p>

<p>עמוד בן⁻עמרם, רועה נאמן,</p>

<p>מקבר⁻סתרך אלינו הופיע,</p>

<p>הגיע זמן –</p>

<p>שאתה מתבקש לפני המקום</p>

<p>ולמה ומדוע? – מי בא בסודו</p>

<p>ויקשב דברו ויבין רצונו?&#8230; (ירמיהו נעלם).</p>

<blockquote>
<br />
</blockquote>

<p><strong>משה רועה נאמן</strong>:</p>

<p>– (כשהוא מופיע מתוך מערת⁻פלא כלו עטוף בגדי⁻כבוד שלמת זהר, סביבו מרחפים עדת כרובים ומלאכים).</p>

<p>מלאכי אל, משרתי עליון</p>

<p>כלום לא שמעתם, כלום לא ידעתם</p>

<p>יוצרי מקברי מדוע קרא לי,</p>

<p>מדוע ממשכבי החרידני?&#8230;</p>

<blockquote>
<br />
</blockquote>

<p><strong>המלאכים</strong>:</p>

<p>(עטופי אבל, פניהם מביעים צער, בוכים ומתאבלים)</p>

<p>משה רועה נאמן–</p>

<p>כלום לא שמעת, כלום לא ידעת:</p>

<p><strong>המקדש חרב, ישראל גלו,</strong></p>

<p><strong>ירושלם עיים היתה,</strong></p>

<p><strong>הר⁻הבית לגלי⁻עפר</strong></p>

<p><strong>סלקה שכינה מישראל</strong></p>

<p><strong>אין לה מושב בארץ&#8230;</strong></p>

<p>ולמה ומדוע?–מי בא בסודו</p>

<p>ויקשב את דברו וידע רצונו?</p>

<p>(ירמיהו נעלם).</p>

<blockquote>
<br />
</blockquote>

<p>(אבות⁻העולם מופיעים – אברהם באמצע, יצחק מימינו ויעקב משמאלו, יוצאים מפתח המערה והולכים בדרך לירושלם – לבית המקדש).</p>

<blockquote>
<br />
</blockquote>

<p>ב) עַרְבַת⁻הַיַּרְדֵּן.</p>

<p>(מעבר לירדן מזרחה, בגבה הרי מואב מתנוסס <strong>הר⁻נבו</strong> ועליו
מערה, שמלאכים וכרובים מרחפים עליה לשמרה; נראית המערה פעם על ההר, פעם
במורד, ופעם בעמק; ונעלמת מעין רואה.</p>

<p>ירמיהו בא ועומד על הירדן <strong>ממערבו</strong> מול המערה).</p>

<blockquote>
<br />
</blockquote>

<p><strong>ירמיהו</strong>:</p>

<p>בן⁻עמרם, רועה נאמן, קום!</p>

<p>מסתר⁻קברך הופיע!</p>

<p>עמוד, רצון המקום הוא!</p>

<p>הגיע זמן שאתה מתבקש <strong>לפניו</strong>&#8230;</p>

<p>(נשמע קול עמום מהמערה הנסתרה):</p>

<blockquote>
<br />
</blockquote>

<p>אלפי שנים נסתר קברי מעין איש,</p>

<p>אלפי שנים ממשכבי לא החרידוני,</p>

<p>אלהי לא בקשני, בשמי לא דרש</p>

<p>ומה היום מיומים, כי להקיצני אמר?&#8230;</p>

<p><strong>יושבה היא ומתאבלת</strong></p>

<p><strong>על אפר גלי⁻קדש</strong></p>

<p><strong>ונחומים מבקשת&#8230;</strong></p>

<blockquote>
<br />
</blockquote>

<p>(משה רועה נאמן קורע את בגדי הכבוד, שלמת⁻הזהר, מניח ידיו על ראשו, בוכה והולך מול ירושלם)</p>

<blockquote>
<br />
</blockquote>

<p>ג) בדרך לירושלם – למקדש.</p>

<p>(משה נפגש באבות העולם, שהולכים תמהים ומשתוממים; ירמיהו מתגלה והולך אחריהם מרחוק).</p>

<blockquote>
<br />
</blockquote>

<p><strong>אבות העולם</strong>:</p>

<p>מה לך בן⁻עמרם, מה לך רועה נאמן?</p>

<p>האמנם גם אתה מקברך נרגזת</p>

<p>לפני יוצרנו כמונו נתבקשת?</p>

<p>ומדוע בגדי כבודך קרעת,</p>

<p>שמלת הזהר,</p>

<p>שהלבישך יוצרך לפני מותך?</p>

<blockquote>
<br />
</blockquote>

<p><strong>משה רועה נאמן</strong>:</p>

<p>הוי, אבות העולם, הוי ישני חברון;</p>

<p>כלום לא שמעתם, כלום לא ידעתם?&#8230;</p>

<p>המקדש חרב וישראל גלו,</p>

<p>ירושלם עיים היתה,</p>

<p>הר⁻הבית, לגלי⁻אפר;</p>

<p>סלקה שכינה מישראל</p>

<p>אין לה מושב בארץ</p>

<p>יושבת היא ומתאבלת</p>

<p>על גלי אפר קדש</p>

<p>ונחומים מבקשת&#8230;</p>

<blockquote>
<br />
</blockquote>

<p><strong>אבות העולם</strong>:</p>

<p>(קורעים בגדיהם, מניחים ידיהם על ראשם, בוכים ומיללים והולכים מול ירושלם).</p>

<blockquote>
<br />
</blockquote>

<p>בניניו, זרענו, צאצאינו</p>

<p>לבנו, לבנו אליכם&#8230;</p>

<p>ככוכבי⁻שמים נתנכם אלהים,</p>

<p>לעם⁻סגולה וממלכת⁻כהנים;</p>

<p>כל גויי הארץ בכם נברכו–</p>

<p>עתה כעפר לדוש הייתם;</p>

<p>ארצכם שממה, מקדשכם חרב,</p>

<p>לחרפה ולקלס בגוים⁻שונאיכם</p>

<p>ולארץ טמאה בגולה הלכתם.</p>

<blockquote>
<br />
</blockquote>

<p>(אל משה רועה נאמן)</p>

<p>לצאת אחרי בנינו בגולה,</p>

<p>לארץ העמים, לארץ טמאה,</p>

<p>לראות מה עלה להם ומה קרם–</p>

<p>לא נוכל אנחנו:</p>

<p>פה <strong>בארץ</strong> מתנו, פה גם נקברנו.</p>

<p>אתה, רועה נאמן,</p>

<p>צא⁻נא וראה בצאן עמך.</p>

<p>לך וראית בסבל בנינו בשבי הלכו</p>

<p>מי מניח ידו הקשה עליהם&#8230;</p>

<blockquote>
<br />
</blockquote>

<p><strong>משה רועה נאמן</strong>:</p>

<p>– (לירמיהו, שעומד מרחוק).</p>

<p>ירמיהו נביא⁻אל</p>

<p>בימיך היתה לצאני ככה–</p>

<p>עתה <strong>לפני</strong> תלך</p>

<p>והראני מקום תחנות צאני האובדות,</p>

<p>מי עליהם ידו מניח</p>

<p>מי שבטו הקשה מניף</p>

<p>ומה עלה להם בגלותם&#8230;</p>

<blockquote>
<br />
</blockquote>

<p><strong>ירמיהו</strong>:</p>

<p>רועה⁻נאמן, הקשית לשאל,</p>

<p>הדרכים חללים מלאות</p>

<p>הארץ בדם הרוגים מרבצת</p>

<p>אין ללכת בשבילים!&#8230;</p>

<blockquote>
<br />
</blockquote>

<p><strong>משה רועה נאמן</strong>:</p>

<p>ואף⁻על⁻פי⁻כן!..</p>

<p>בצרת עמי לי צר וברעתו רע לי</p>

<p>לפקד את צאני אני רוצה–נלכה!</p>

<blockquote>
<br />
</blockquote>

<p>(נפרדים מעל אבות העולם, הולכים מול נהרות בבל</p>

<p>אבות⁻העולם הולכים מול ירושלם, קרבים לקבר רחל)</p>

<blockquote>
<br />
</blockquote>

<p><strong>יעקב</strong>:</p>

<p>צאי מקברך נפש נענה,</p>

<p>עם אבות העולם על בניך בכי,</p>

<p>כבכורך אהובך כן גם בן⁻אונך</p>

<p>יחד מארצם נדדו, למרחקים הגלו&#8230;</p>

<p>(רחל עלה מקברה, עטויה שק, הולכת מרחוק אחרי אבות העולם מול ירושלם והמקדש).</p>

<blockquote>
<br />
</blockquote>

<h2 id="מערכהשלישית">מערכה שלישית</h2>

<p>א) על נהרות בבל:</p>

<p>(המוני הגליות נפוצים משני צדי הנהר–אנשים ונשים, זקנים
ועוללים; רובם אסורים בכבלי ברזל ופניהם שזופים ודלים; ילדים מתים שוכבים
בחיק אמם המתיפחת; תינוקות גוססים יונקים שד אמם המתה; גופות חללים מוטלים
בחמה, תפוחים ונרקבים; על ערבי הנחל תלויים כנורות ותפים וכלי⁻שיר;
והלויים, אליונות ידיהם כסוסות ודם נוטף מהן, יושבים וראשם מורד.</p>

<p>משה רועה נאמן וירמיהו נראים מרחוק. למראיהם מרגשת
הזדעזעות בין הגליות; כלם קמים, הפצועים הגוססים, הרעבים והצמאים, צועקים
מרב כאב ומתחננים לקראת הבאים; הלויים מרימים אצבעותיהם הפצועות–וכלם בוכים
מר בהרימם עיניהם אל משה רועה נאמן).</p>

<p><strong>הגליות</strong>:</p>

<p>(כשהם מראים אחד לשני על משה הרועה הנאמן)</p>

<p>בן⁻עמרם, בן⁻עמרם!</p>

<p>בן⁻עמרם רוענו הנאמן</p>

<p>מקברו יצא ולגאלנו בא;</p>

<p>מעבדות מצרים פדה אבותינו</p>

<p>משבי בבל יגאל את בניהם&#8230;</p>

<blockquote>
<br />
</blockquote>

<p><strong>בת⁻קול יוצאת ממרום</strong>:</p>

<p>גזרה היא מלפני⁻קבלוה!</p>

<p>אחרי מדותי אין להרהר!&#8230;</p>

<p>(משה וירמיהו קרבים לגליות, עוברים על פניהם, מתבוננים אל
החללים ואל האסירים, אל הגועים והנמקים אל העוללים הגוססים בחיק אמותם, אל
הזקנים הפורשים כפיהם אין אונים&#8230;)</p>

<p><strong>משה רועה נאמן</strong>:</p>

<p>– (לעצמו)</p>

<p>בני–צאני, צאן מרעיתי</p>

<p>גדול שברכם כים לאין מרפא&#8230;</p>

<p>להחזירכם <strong>עכשו</strong> אי⁻אפשר</p>

<p>גזרה נגזרה ואין להפרה,</p>

<p>אחרי מדות⁻יה אין להרהר&#8230;</p>

<p>אבל <strong>הוא</strong> גם יחזיר אתכם:</p>

<p>רגע באפו, חייכם ברצונו</p>

<p><strong>בתשובה</strong> חזרו–ולארצכם <strong>תשובו</strong>&#8230;</p>

<blockquote>
<br />
</blockquote>

<p>(עובר על הגליות עוד פעם ומתרחק ונעלם).</p>

<blockquote>
<br />
</blockquote>

<p><strong>ירמיהו</strong>:</p>

<p>(עובר על הילדים והתינוקות העטופים ברעב, מגפפם ומנשקם;
נותן את ידיו בקולרון של הצעירים האסירים, תוחב את ראשו בשלשלאות של הזקנים
הכפותים; הוא בוכה לנגדם והם בוכים עמו).</p>

<blockquote>
<br />
</blockquote>

<p>אחי ועמי–כל⁻כך אירע לכם</p>

<p>יען לנבואת⁻יה לא שמעתם;</p>

<p>עכשו בגולה–אנא חזרו בתשובה</p>

<p>והמרחם אתכם ירחם</p>

<p>ולארצכם יחזיר אתכם.</p>

<blockquote>
<br />
</blockquote>

<p>(הולך אחרי משה המתרחק; הגליות, בראותם את ירמיהו מתרחק גם הוא–צועקים אחריו, בוכים ומתחננים).</p>

<blockquote>
<br />
</blockquote>

<p><strong>הגליות</strong>:</p>

<p>אבינו ירמיהו, נביאנו, חוזנו</p>

<p>אל נא תניחנו, אל⁻נא תעזבנו!</p>

<p>אמנם באלהינו פשענו, בו מרינו</p>

<p>אתה הוכחתנו, אנחנו לא שמענו,</p>

<p>עתה יסרנו אלהים ונוסר;</p>

<p>לדבריך נקשיב, בקולך נשמע,</p>

<p>השיבנו לארצנו–ולאלהינו נשוב&#8230;</p>

<blockquote>
<br />
</blockquote>

<p><strong>ירמיהו</strong>:</p>

<p>אחי ועמי–מעיד אני עליכם</p>

<p>ארץ ושמים וכל צבא מרום:</p>

<p>אלמלי בכיה אחת בכיתם</p>

<p>אלמלי <strong>פעם</strong> תשובה עשיתם,</p>

<p>בשבתכם בארצכם, בציון מולדתכם –</p>

<p>לא גליתם&#8230;</p>

<p>עכשיו–אם אתְּכם לבבל אלכה</p>

<p>אין מנחם לשביה הנשארת בירושלם</p>

<p>אין מקונן לחרבות היכל,</p>

<p>ואין תקומה לארץ השוממה.</p>

<p>שמה אלכה, והארץ אתקינה</p>

<p>לבניכם אחריכם:</p>

<p>אחרי שבעים שנה לארצם ישובו</p>

<p>כדבר אלהיכם.</p>

<blockquote>
<br />
</blockquote>

<p>(הולך אחרי משה ונעלם גם הוא)</p>

<blockquote>
<br />
</blockquote>

<p>ב) בדרך לירושלם ולמקדש.</p>

<p>(הגליות בוכים מר, מתפלשים בעפר, צעקתם גדלה משעה לשעה.</p>

<p>משה וירמיהו עולים במעלה הר⁻ציון אצל קברי מלכות בית דוד, פוגשים באבות העולם וברחל שהולכת אחריהם מרחוק).</p>

<blockquote>
<br />
</blockquote>

<p><strong>אבות העולם</strong></p>

<p>–(למשה רועה נאמן):</p>

<p>משה רועה נאמן–</p>

<p>מה גורל בנינו, מה בגולה הגיע אליהם,</p>

<p>איפה מנוחתם, אנה ספרה ואל תכחדה!</p>

<blockquote>
<br />
</blockquote>

<p><strong>משה רועה נאמן</strong>:</p>

<blockquote>
<br />
</blockquote>

<p>מהם–נהרגו נטבחו,</p>

<p>מהם–כפותות ידיהם באזיקי⁻ברזל,</p>

<p>מהם–אסורים בשלשלאות צואריהם,</p>

<p>מהם–מתגולים רעבים צמאים לשמש⁻לוהטת,</p>

<p>מהם–משלכים בדרכים ונבלתם כסוחה,</p>

<p>מהם–ערומים בלי לבוש, לראוה לצריהם&#8230;</p>

<blockquote>
<br />
</blockquote>

<p><strong>אבות⁻העולם, משה רועה נאמן, ירמיהו נביא⁻אל, רחל אמנו</strong></p>

<p>(כלם יחד סופקים כפיהם ובוכים):</p>

<p>וַי, וַי–מה לבנינו הגיע:</p>

<p>יתומים היו בלי אב,</p>

<p>בחצצי הרים יחפים ילכו</p>

<p>בחם צהרים בלי מחסה,</p>

<p>בקר הלילה בלי כסות לעורם&#8230;</p>

<p>משאות חול על צוארם</p>

<p>רק פיהם לבלע אין יכולים</p>

<p>אין לחם להשביע רעבים,</p>

<p>אין מים להרוות צמאים&#8230;</p>

<p>על צוארם נרדפו</p>

<p>מעמלם לא הונח להם&#8230;</p>

<blockquote>
<br />
</blockquote>

<p>(עולים כלם בבכי ויללה דרך העפל אל הר⁻הבית.</p>

<p>המזרח מחויר ומלבין, קרני שמש חלשות נראות במרום הרקיע).</p>

<blockquote>
<br />
</blockquote>

<p><strong>משה רועה נאמן</strong></p>

<p>– (אל השמש):</p>

<p>ארורה אַתְּ השמש!</p>

<p>למה אורך לא מנעת</p>

<p>בבוא האויב אל הקדש?</p>

<p>למה מאור יום לעינים –</p>

<p>אם כל קדש בלעה צלמות?&#8230;</p>

<blockquote>
<br />
</blockquote>

<p><strong>השמש</strong>:</p>

<p>משה רועה נאמן!</p>

<p>בחיי נצחך ובאורי⁻עולם:</p>

<p>להאפיל תהום רציתי–ולא הניחוני,</p>

<p>להקדיר שמים אמרתי ועצרו בעדי</p>

<p>בשבטי אש הלקוני ועלי פקדו:</p>

<p>צאי והאירי אורך!&#8230;</p>

<p>ומבושה ומחוורה לעולם יצאתי</p>

<p>ולצר הצורר אורי הגהתי&#8230;</p>

<blockquote>
<br />
</blockquote>

<p><strong>אבות העולם, משה רועה נאמן, ירמיהו ורחל אמנו</strong>:</p>

<p>(כשהם עולים על הר הבית, אל מקום המקדש, שמלא גלי אפר,
עיים וחרבות; נגשים אל המקום, שהיה ההיכל עומד, חוננים את האבנים השרופות,
מנשקים את עפר המקום, מטפחים על ראשם ומיללים):</p>

<p>וי, וי – מה למקדשנו הגיע</p>

<p>זיוו הועם, זהרו חשך</p>

<p>אור העולם כבה&#8230;</p>

<p>וי, וי–ההיכל נשרף, הלוחות נגנזו</p>

<p>וצאן קדשים לכליה.</p>

<blockquote>
<br />
</blockquote>

<p>(עומדים כלם ובוכים, מרימים ראשם אל דמות⁻הנגה והפמליא של מעלה המרחפות סביב⁻סביב).</p>

<blockquote>
<br />
</blockquote>

<h2 id="מערכהרביעית">מערכה רביעית</h2>

<p>(אבות העולם, הרועה הנאמן, ירמיהו ואחריהם רחל אמנו לבושי
שק ואפר על ראשם צועדים על החרבות, נכשלים באבנים השרופות, בוכים ותולשים
שער ראשם; עוברים הם משער חרב אחד לשני–חרבה ושממה בכל, אפר וגויות מתות;
הם מגיעים עד מקום דמות⁻הנגה המרחפת עם פמליא של מעלה על גלי האפר ההולך
וכבה ודועך.</p>

<p>המלאכים והכרובים למראה אבות העולם והרועה הנאמן, מתיצבים סביבם שורות⁻שורות כמתאבלים על מת וסופדים).</p>

<p><strong>המלאכים</strong>:</p>

<p>דרכי ציון אבלות, בלי באי מועד;</p>

<p>נשמו מסלות, שבת עובר ארח;</p>

<p>החגים הופרו, הקרבנות שבתו,</p>

<p>נדמו המשוררים, ישראל בגולה&#8230;</p>

<blockquote>
<br />
</blockquote>

<p><strong>אבות העולם</strong>:</p>

<p>אוי לנו!</p>

<p>בנעורינו נסים נעשו לנו</p>

<p>בנינו הצליחו, גדלו ועשו פרי–</p>

<p>ובזקנותנו–בנינו מארצם גורשו,</p>

<p>בגולה הלכו⁻שכולים חיינו&#8230;</p>

<blockquote>
<br />
</blockquote>

<p><strong>משה רועה נאמן</strong>:</p>

<p>אוי לי!</p>

<p>מעבדות לחרות עמי הוצאתי,</p>

<p>רועה נאמן להם במדבר הייתי,</p>

<p>ועכשו צאני–האויבים קרעון</p>

<p>למשסה ולחרפות לגויים היו&#8230;</p>

<blockquote>
<br />
</blockquote>

<p>(בכיה כללית של המלאכים והכרובים, של האבות והרועה⁻הנאמן;
הפמליא של מעלה מרחפת סביב דמות⁻הנגה, שהיא כמו נרדמה, כביכול; האבות
עומדים למולה, אחריהם משה, אחריו ירמיהו ורחל אמנו מרחוק).</p>

<blockquote>
<br />
</blockquote>

<p><strong>דמות⁻הנגה</strong></p>

<p>(מתעוררת):</p>

<p>מלאכי עליון,משרתי רקיע</p>

<p>למה שורות⁻שורות הספד קשרתם?</p>

<blockquote>
<br />
</blockquote>

<p><strong>המלאכים</strong>:</p>

<p>שורות⁻שורות הספד קשרנו</p>

<p>לאבות⁻העולם–שוממים ובוכים</p>

<p>בהר קדשך עומדים הם ותוהים,</p>

<p>ורחמיך הרבים להם לא נכמרו;</p>

<p>שורות⁻שורות הספד קשרנו</p>

<p>לרועה נאמן, אהובנו מאז;</p>

<p>בהר קדשך עומד תוהה</p>

<p>ורחמיך הרבים לו לא נכמרו..</p>

<blockquote>
<br />
</blockquote>

<p><strong>דמות הנגה</strong>:</p>

<p>מה לידִידַי בביתי?</p>

<p>מאז לעולמם נפטרו</p>

<p>לפקדני לא באו</p>

<p>למשכָּני לא דרשו</p>

<p>ולמה עכשו קמו, נעורו</p>

<p>במקום קדשי פני לַרָאות?&#8230;–</p>

<blockquote>
<br />
</blockquote>

<p><strong>אברהם</strong>–</p>

<p>(כשהוא בוכה וממרט זקנו, תולש שערות ראשו, מכה את פניו, קורע את בגדיו, זורק אפר על ראשו, נגש קרוב אל מקום דמות⁻הנגה,
סופד וצועק ומראה על החרבות):</p>

<p>מפני⁻מה נשתניתי מכל אמה ולשון–</p>

<p>כל מקדש על מכונו יוסד,</p>

<p>כל עיר על תלה בנויה,</p>

<p>כל עם בארצו מתערה</p>

<p>ובירת בָּני ירדה שאול תחתיה</p>

<p>מקדש אלהיהם שמה ושאיה;</p>

<p>בָּני הגלו ולארצות הצר נפזרו,</p>

<p>בושה וכלמה לעם ו<strong>לאבותיו</strong>&#8230;</p>

<blockquote>
<br />
</blockquote>

<p>(פונה אל הדמות):</p>

<blockquote>
<br />
</blockquote>

<p>מפני מה את בָּני הגלית?</p>

<p>מפני מה בידי האויב מסרתם</p>

<p>בכל מיתות משונות נהרגו?&#8230;</p>

<p>מפני מה מקדשם החרבת–</p>

<p>מקום שהעליתי את <strong>בני יחידי</strong></p>

<p><strong>עולה</strong> לפניך?&#8230;</p>

<blockquote>
<br />
</blockquote>

<p><strong>דמות⁻הנגה</strong>:</p>

<p>בניך חטאו, ברית עולם הפרו,</p>

<p>באלהים כחשו, מצוותיו לא שמרו</p>

<p>על כן הגליתים, על כן השימותים</p>

<p>בעונם כי גדול, בפשעם כי רב&#8230;</p>

<blockquote>
<br />
</blockquote>

<p><strong>אברהם</strong>:</p>

<p>מי יעיד בבני, מי בהם יענה</p>

<p>כי ברית עולם הפרו, בתורתך כחשו?</p>

<blockquote>
<br />
</blockquote>

<p><strong>דמות⁻הנגה</strong>:</p>

<p>תבוא <strong>התורה</strong> ותעיד בישראל</p>

<p>כי קדושתה חללו, בחקיה מאסו.</p>

<blockquote>
<br />
</blockquote>

<p><strong>התורה</strong>:</p>

<p>– (מופיעה, כשהיא עטויה זהר, קרניה מאירות,
האראלים חרדים לקראתה, ומרחפים סביבה, קרבה לאט לכסא הדמות – וטרם תפתח
פיה, ואברהם מקדימה).</p>

<blockquote>
<br />
</blockquote>

<p><strong>אברהם</strong>:</p>

<p>בתי!</p>

<p>אַתְּ עדות נאמנה–על מה תעידי!</p>

<p>על ישראל שעברו על מצוותיך, בך כחשו?</p>

<p>אלי נא הביטי ובפני נא הגידי:</p>

<p>תתקע&quot;ד דורות צפונה היית</p>

<p>במסתרי שחקים בחביון אלהַּ;</p>

<p>כבוד זהרך דק לעין שדי נגלה.</p>

<p>ועת לבני⁻אדם בא זמנך להגלות–</p>

<p>מי אותך קבל,</p>

<p>מי נעשה לנשמע הקדים?</p>

<p>כל אומה ולשון עליהן חזרת</p>

<p>לקבלך סרבו, מצוותיך דחו –</p>

<p>רק בָּני, בהר סיני עליהם הופעת,</p>

<p>בחרדת קדש אותך קבלו, בחבה ואמון –</p>

<p>ובהם בתי, להעיד תאמרי,</p>

<p>ביום צרתם בהם תתעללי?&#8230;</p>

<blockquote>
<br />
</blockquote>

<p>(קרני <strong>התורה</strong> מועמות, מרכינה ראשה כמו מבישה, מתרחקת
אט⁻אט אחורנית מלפני כסא כבוד הנגה, כשאראלים וכרובים מרחפים
סביב⁻סביב).</p>

<blockquote>
<br />
</blockquote>

<p><strong>דמות⁻הנגה</strong>:</p>

<p>עשרים ושתים אותיות הכתב</p>

<p>מימות עולם כעטרת⁻יה קבועות,</p>

<p>בהן העולם נברא בעשרה מאמרות</p>

<p>ולבני⁻אדם עלי אדמות שלחתין</p>

<p>בערב שבת עם חשכה–</p>

<p>לפני תבאנה ובישראל תעדנה</p>

<p>על חלול קדושתן בידי עם מרי!&#8230;</p>

<blockquote>
<br />
</blockquote>

<p>(כ&#8220;ב האותיות מופיעות בשורה ארכה אחת אחרי השניה; כלן
מעלפות אור מבהיק כצבעי הקשת; ה&#8221;אלף&quot; בראש מפיצה קרני זהר ואור נגשת עד
כסא⁻הכבוד, עומדת במקום שהתורה עמדה–שמתרחקת עכשו ונעלמת).</p>

<blockquote>
<br />
</blockquote>

<p><strong>אברהם</strong></p>

<p>(פונה אל האלף):</p>

<p>ראש האותיות בכתב אֳלֹהַּ</p>

<p><strong>ראש אמת</strong>, דַּברי ובפני העידי:</p>

<p>זכרי יום הִגְּלות אלֹה על הר⁻סיני</p>

<p>ובך פתח: &#8220;אָנֹכִי אֲדֹנָי אֱלֹהֶיךָ&#8221;</p>

<p>ומי אומה ולשון, מי גוי ועם</p>

<p>קבלו אלהים אחד ומיוחד –</p>

<p>מלבד בני?</p>

<p>וּלרעת עמי תעידי ובהם תתעללי?</p>

<blockquote>
<br />
</blockquote>

<p>(קרני האלף כהות, סרה הצדה מבישה וכלמה&#8230; דמות⁻הנגה רומזת <strong>&#8220;לבית&#8221;,</strong> שתבוא אחריה)</p>

<blockquote>
<br />
</blockquote>

<p><strong>אברהם</strong></p>

<p>(מניע לה בראשו):</p>

<p>מי בחמשי תורה זריז יותר מבני?</p>

<p>מי לילדיו הקטנים, ילדי⁻תם</p>

<p>על פה משנן: בְּרֵאשׁית בָּרָא&#8230;</p>

<p>ראשית התורה–תמה וברה</p>

<p>שאותך אלהים העמיד בראש–</p>

<p>ולהעיד בבני אַתְּ אומרת</p>

<p>וביום אידם בהם תתעללי?&#8230;</p>

<blockquote>
<br />
</blockquote>

<p>(זהר ה&#8220;בית&#8221; כבה, נגהה הולך ומועם, אחריה גם שאר האותיות אורן דועך–כלן סרות אחורנית אט⁻אט, מרכינות ראשן כמבישות ונעלמות.</p>

<blockquote>
<br />
</blockquote>

<p>דמות⁻הנגה כאילו עגומה, כביכול, פניה מתכרכמים ועצובה, אבות⁻העולם, אברהם יצחק ויעקב, נגשים אחד אחרי השני קרוב לכסא⁻הכבוד; הרועה הנאמן אחריהם, ואחריו רחל אמנו וירמיהו
אחריה).</p>

<p><strong>אברהם</strong>:</p>

<p>מארץ מולדתי על פיך נדדתי,</p>

<p>בארץ לי הראית אהלי תקעתי;</p>

<p>ב&#8220;בתרים&#8221; אתי ברית עולם כרת:</p>

<p>&#8220;לזרעך את הארץ <strong>הזאת</strong> נתתי&#8221;.</p>

<p>ועוד טרם בן לי נולד – בך האמנתי</p>

<p>ואחרי דבריך לא הרהרתי.</p>

<p>ולמאה שנה בבן יחיד נפקדתי</p>

<p>בן⁻טפוחים, זרע תקותי ומאויי–</p>

<p>ורק גדל וייף, רק לצאצאיו קויתי,</p>

<p>&#8220;והעלהו לי לעולה&#8221; עלי פקדת–</p>

<p>ואחרי דבריך לא הרהרתי;</p>

<p>על <strong>ההר הזה</strong> בידי עקדתיו</p>

<p>ועל המזבח לקרבן לך העליתיו–</p>

<p>ולא תזכר לי זאת</p>

<p>ועל בני לא תרחמה?&#8230;</p>

<blockquote>
<br />
</blockquote>

<p><strong>יצחק</strong></p>

<p>(קרב אל דמות הזהר):</p>

<p>יחיד ורך לאמי הזקנה</p>

<p>אהוב וחביב להורי הייתי;</p>

<p>וכשהעלני אבי אל אחד ההרים</p>

<p>&#8220;אלהים יראה לו השה&#8221; הוא הורני.</p>

<p>ואני את גורלי ידעתי</p>

<p>את מר קצי הבן הבנתי–</p>

<p>ואחרי דבריך לא הרהרתי</p>

<p>ואת פקודי לא עכבתי</p>

<p>במקום הזה ברצון נתעקדתי</p>

<p>את צוארי פשטתי כעולה לפניך–</p>

<p>ולא תזכר לי זאת</p>

<p>ועל בני לא תרחמה?&#8230;</p>

<blockquote>
<br />
</blockquote>

<p><strong>יעקב</strong></p>

<p>(קרב אל דמות הזהר):</p>

<p>מעט ורעים היו חיי</p>

<p>אבל סימן לבנים הייתי&#8230;</p>

<p>באהלי שם ועבר</p>

<p>תורה בנעורי למדתי</p>

<p>ואיש תם יושב אהלים הייתי.</p>

<p>וכשלקחתי את הבכורה בעצת אמי</p>

<p>ומפחד אחי עשו מארצי נדדתי,</p>

<p>ועשרים שנה בבית לבן גרתי–עֻניתי</p>

<p>–ביום אכלני חרב וקרה בלילה–</p>

<p>לבָני דָאגתי, ליוצאי חלצי</p>

<p>עליהם אמרת להרבות זרעם</p>

<p>כעפר ארץ וצאצאיהם כחול הים&#8230;</p>

<p>גם עת לארץ אבות מלאך⁻יה עלי פקד</p>

<p>ועשו אחי במחנה כבר פגשני</p>

<p>רק לבני דאגתי</p>

<p>עליהם נפשי מסרתי.</p>

<p>ולא תזכר לי זאת</p>

<p>ועל בני לא תרחם גם אתה</p>

<p>וכצאן לטבחה</p>

<p>ביד עריצים תמכרם?</p>

<blockquote>
<br />
</blockquote>

<p><strong>משה רועה נאמן</strong></p>

<p>(מתקרב אל &#8220;אבות העולם&#8221;):</p>

<p>לא רועה נאמן לעמי הייתי?</p>

<p>ארבעים שנה, כסוס במדבר</p>

<p>לפניהם רצתי, לנחותם הדרך;</p>

<p>תלונותם סבלתי, מלחמותם נלחמתי</p>

<p>אתם נדדתי, אתם קויתי</p>

<p>לבוא לארץ נחלתך</p>

<p>ההר הטוב והלבנון</p>

<p>מקום מכון לשבתך פעלת</p>

<p>מקדש כוננו ידיך&#8230;</p>

<p>אך אתה עלי גזרה גזרת:</p>

<p>&quot;הֶרְאֵיתִיךָ בְעֵינֶיךָ</p>

<p>וְשָׁמָּה לֹא תַעֲבֹר&#8230;&quot;</p>

<p>ואחרי מדותיך לא הרהרתי</p>

<p>וגזרתך בהכנעה קבלתי&#8230;</p>

<p>ולא תזכר זאת לעמי</p>

<p>ועל צאן מרעיתו לא תחמולה,</p>

<p>לא תפקד את ארצי⁻געגועי</p>

<p>ועל מקדשך לא תרחמה?</p>

<blockquote>
<br />
</blockquote>

<p>(דמות הזהר מועמה, כביכול, כסא⁻כבודה מתנודד ומתנועע).</p>

<blockquote>
<br />
</blockquote>

<p><strong>משה</strong></p>

<p>(ממשיך):</p>

<p>בתורה על ידי נתת כתבת:</p>

<p>&quot;ושור או שה–אותו ואת בנו</p>

<p>ביום אחד לא תשחט&quot;–</p>

<p>ותורת קדשך זו נעשית פלסתר:</p>

<p>–את הבנים הקטנים</p>

<p>על אבותיהם הצר טבח,</p>

<p>את היונקים על אמותם</p>

<p>רטש ונפץ–</p>

<p>ואתה רואה ושותק</p>

<p>אתה מביט ומחריש&#8230;</p>

<blockquote>
<br />
</blockquote>

<p>(דמות⁻הזהר מתכסית ערפל דק, הפמליא של מעלה מרחפת סביבה.</p>

<blockquote>
<br />
</blockquote>

<p>רחל אמנו, שעמדה כל הזמן מאחורי אבות⁻העולם לבושה שק,
דוויה וסחופה, נרתעת פתאם, קופצת כלפי דמות⁻הזהר, כורעת ומשתחוה לפני
כסא⁻כבודה, בוכיה ומתחננת).</p>

<blockquote>
<br />
</blockquote>

<p><strong>רחל אמנו</strong>:</p>

<p>גלוי וידוע לפניך, רבוני:</p>

<p>יעקב בעלי אהבה יתרה אהבני</p>

<p>רק בשבילי בבית אבא</p>

<p>שבע שנים עבד,</p>

<p>וגם לבי לו כָּמַה</p>

<p>נפשי אליו ערגה.</p>

<p>וכשעברו עלינו שבע שנים</p>

<p>כימים אחדים, באהבתו אותי</p>

<p>ולקחתני לאשה זמנו הגיע</p>

<p>זמם אבי להחליפני באחותי&#8230;</p>

<p>ואם לבי לדודי כָּמַהּ</p>

<p>ואם נפשי לבחירי ערגה</p>

<p>–ואני רק אשה בשר ודם!–</p>

<p>את אחותי לא <strong>קנאתי</strong></p>

<p>וסימני לה מסרתי</p>

<p>שלא לביש את אחותי</p>

<p>שלא לעכר את חייה&#8230;</p>

<p>ואתה מלך חי וקים,</p>

<p>ארך אפים ובעל הרחמים</p>

<p>למה <strong>לאלילים</strong> קנאת</p>

<p>מדוע על בני לא תרחמה?..</p>

<blockquote>
<br />
</blockquote>

<p>(דמות⁻הזהר נרתעת ממקומה, מתרוממת מעל לכסא כבודה ונוגה לה מסביב; המלאכים מתנשאים, שעור⁻קומתם
גָדֵל; אבות העולם פניהם נוהרים למראה הנגה המשתרע על ההר; משה רועה נאמן
מזדקף מלא קומתו וירמיהו עומד ופיו ממלל חרש–רק רחל אמנו כורעת על
ברכיה).</p>

<blockquote>
<br />
</blockquote>

<p><strong>בת⁻קול</strong>:</p>

<p>רחל בתי, רחל אם אמללה.</p>

<p>למענך בניך ארחם,</p>

<p>למענך עליהם אחמלה:</p>

<p>מִנְעִי קוֹלֵךְ מִבֶּכִי</p>

<p> וְעֵינַיִּךְ מִדִּמְעָה;</p>

<p> יֵשׁ שָׂכָר לִפְעֻלָּתֵךְ,</p>

<p> יֵשׁ תִּקְוָה לְאַחֲרִיתֵךְ</p>

<p> וְשָׁבוּ בָנִים לִגְבוּלָם&#8230;</p>

<p>(רחל קמה מכרע על ברכיה, כל הפמליא של מעלה, אבות⁻העולם, משה רועה נאמן ובראשם ירמיהו סבים סבים אותה ושרים לה):</p>

<blockquote>
<br />
</blockquote>

<p>מִנְעִי קוֹלֵךְ מִבֶּכִי</p>

<p> וְעֵינַיִךְ מִדִּמְעָה</p>

<p> כִּי יֵשׁ שָׂכָר לִפְעֻלָתֵךְ</p>

<p> וְיֵשׁ תִּקְוָה לְאַחֲרִיתֵךְ</p>

<p> וְשָׁבוּ בָנִים לִגְבוּלָם</p>

<p> נְאוּם ד'!&#8230;</p>

<p>________</p>

<blockquote>
<br />
</blockquote>

<h2 id="סִלוּק">סִלוּק</h2>

<p>(דמות⁻הזהר מעטרה כרובים ומלאכים מתרוממת בכסא כבודה למרומי שחק לאט⁻לאט; אבות העולם פניהם מזהירים
ומועדים <strong>חברונה</strong> ורחל אמנו אחריהם–הולכים ונעלמים; משה רועה נאמן פונה
<strong>לעבר הירדן</strong> ונעלם בארץ הערבה; רק ירמיהו נשאר, כשהוא מסתכל לצפון והוזה
וחוזה:</p>

<p>מרחוק נראים עולי גולה קהל גדול: אנשים ונשים, זקנים
ועוללים, עור ופסח, הרה ויולדת, ולפניהם בנות⁻חן עדויות תפים, נבל ומצלתים
יוצאות במחול משחקים–וכלם שרים:</p>

<p>קומו ונעלה ציון אל ד' אלהינו!&#8230;</p>

<blockquote>
<br />
</blockquote>

<p>השמש בגבורתו עולה.</p>

<blockquote>
<br />
</blockquote>

<blockquote>
<p><strong>סוף</strong></p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/44820">https://benyehuda.org/read/44820</a></div></body></html>