<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ספר תחכמוני - שער שני</title>
	<meta name="author" content="יהודה אלחריזי"/>
</head>
<body>

<p><strong>בְּשֶבַח הַמּוֹכִיחַ, הַמַּהְבִּיל עִנְיְנֵי הָעוֹלָם וּמֵפִיץ וּמַדִּיחַ</strong></p>

<blockquote>
<br />
</blockquote>

<blockquote>
<p>נְאֻם הֵימָן הָאֶזְרָחִי: שָמוֹעַ שָמַעְתִי. כִּי הָיָה מוֹכִיחַ חָכָם בְּאִיֵּי הַיָּם. יַשְבִּיחַ גַּלֵּי הַמְּלִיצוֹת וְדָכְיָם.</p>
</blockquote>

<blockquote>
<p>וְיָסִיר בְּמִלָּיו מִן הַלְּבָבוֹת קָשְׁיָם. וּמִן הַנְּפָשׁוֹת קִרְיָם. עַד הֵאָסֵף מִרְיָם. יְפוֹרֵר בְּתוֹכְחוֹתָיו סַלְעֵי הַלְּבָבוֹת וְיַזִיל דִּמְעוֹת הָעֵינַיִם. הֵן הִכָּה צוּר וַיָּזוֹבוּ מָיִם. וְכַאֲשֶר שָׁמַעְתִּי אֶת קוֹל הָעָם בְּרֵעֹה. מְסַפְּרִים אִישׁ לְרֵעוֹ שֵׂכֶל הַמּוֹכִיחַ וְדֵעוֹ. נִכְסַפְתִּי לְהַכְנִיעַ בְּתוֹכְחוֹתָיו יִצְרִי הַזּוֹנֶה. אֲשֶׁר לְתַעֲנוּגוֹתָיו פּוֹנֶה. וּבְקִבְרוֹת הַתַּאֲוָה חוֹנֶה. לְמַעַן אֶשְׁבֹּר גְּאוֹנוֹ וְאֶכְבְּשֶׁנּוּ. אוּלַי אוּכַל נַכֶּה בּוֹ וַאֲגָרְשֶנּוּ. וְקַמְתִּי וְנָסַעְתִּי מְאַרְצִי. וְעָזַבְתִּי נְוֵה רִיבְצִי. וְרָכַבְתִּי עַל צִי. וְכַאֲשֶר הִגַעְתִּי אֶל גְלִילוֹת הַמּוֹכִיחַ וּמִגְרָשָם. אֶל הַמָּקוֹם אֲשֶר הוּא חוֹנֶה שָׁם. בָּאתִי בְּבֵית הַתְּפִילָּה. עִִם הַקְּהִילָּה. וְעָרַכְתִּי לָאֵל תְּהִילָּה. וָאֵרָא וְהִנֵּה הַמּוֹכִיחַ. מִמְּכוֹן שִבְתּוֹ הִשְגִּיחַ. וְיָרִיעַ אַף יַצְרִיחַ. וּבְמִלָּיו דְּמֵי הַחוֹטְאִים יָדִיחַ. וְיַּעַן וַיֹּאמַר:</p>
</blockquote>

<blockquote>
<p>אֲלֵיכֶם אִישִים אֶקְרָא. זִכְרוּ הָאֵל הַנּוֹרָא. וְהָקִיצוּ יְשֵנֵי דֵעָה. וְהָסִירוּ יֵינְכֶם הֲלוּמֵי תוֹעָה. הַמּוֹכְרִים חַיֵי עוֹלָם בְּחַיֵּי שָׁעָה. דְּעוּ כִּי לֹא זֹאת הַמַּרְגֵּעָה. לָכֵן הִתְעַתְּדוּ לְיוֹם הַנְּסִיעָה. וְסוּרוּ רְדוּ מִן הַגִּבְעָה וְקוּמוּ צְאוּ אֶל הַבִּקְעָה. מְקוֹם מִשְׁכַּן אֲבוֹתֵיכֶם. וְאֶרֶץ מְגוּרוֹתֵיכֶם. הַיְדַעְתֶּם. כִּי גֵרִים וְתוֹשָׁבִים אַתֶּם. בְּאֶרֶץ אוֹכֶלֶת יוֹשְׁבֶיהָ. וְאוֹיֶבֶת לְאוֹהֲבֶיהָ. טַעְמָהּ מַר. וּבְיָדָהּ כּוֹס חָמֶר. מִפַּחְדוֹ כָּל בָּשַׂר סָמַר. וְכָל לֵב חֲמַרְמַר. קְרָאוּהָ תֵבֵל. וְהִיא כִשְמָהּ תֶּבֶל. רֹאשָהּ אַבֵל. וְסוֹפָהּ צִיר וָחַבֵל. תַּשִיא אֶתְכֵם בְּעֶדְיָהּ. וְתַעְגֵּב עֲלֵיכֶם בְּיָפְיָהּ. תִּדְמֶה לְכַלָּה תַּעֲדֶה כֵלֶיהָ. הַכִּלְיוֹן כֶּלִילֶיהָ. וְהַמַּעַל מְעִילֶיהָ. וְהַמִּכְשׁוֹלִים שׁוּלֶיהָ. וְנַפְתּוּלֵי הַקּוֹרוֹת פְּתִילֶיהָ. וְחַדְרֵי שְׁאוֹל הֵיכָלֶיהָ. וּדְמֵי נְקִיִּים דְמֵי בְתוּלֶיהָ. בְּכָל יוֹם מְגָרֶשֶת בְּעָלֶיהָ. וְהוֹרֶגֶת כָּל הַבָּא עָלֶיהָ. שְחָרֶיהָ חֲשֵכִים. וּמְאוֹרֶיהָ נִדְעָכִים. וּנְבוֹנֶיהָ נְבוּכִים. וּמְלָכֶיהָ נְמוּכִים. וּשְׂמֵחֶיהָ בוֹכִים. וְגַּנֶיהָ סִירִים סְבוּכִים. וְיֶינֵיהָ בְּלַעֲנָה מְסוּכִים. תַּשְפִּיל מְלָכֶיהָ וְתַשְׁמִיד נְסִיכֶיהָ. בִּכְרָה קַלָּה מְשַׂרֶכֶת דְּרָכֶיהָ. טוֹבָתָהּ נֶעֱקֶרֶת. וּמַחֲלָתָהּ נֶעְכֶּרֶת. וְתִקְוָתָהּ מְשַׁקֶרֶת. וְכּוֹסָהּ מְשַׁבֶּרֶת. וְחֶרְפָּתָה מִדוֹר לְדוֹר נִשְׁאֶרֶת. וְעַתָּה הַבּוֹטְחִים עַל הַהוֹן הַנִבְזֶה. אַל יִמְתַּק לָכֶם מְעַט הַדְּבַש הַזֶּה. כִּי תַחְתַּיו רֹאשׁ פְּתָנִים. וָחֳלָיִים רָעִים וְנֶאֱמָנִים. הֲלֹא יְדַעָתֶּם כִּי סוֹף הַהון. תִּמָּהוֹן. וָאַחֲרִית הַמָּמוֹן.  שִׁמָמוֹן וְתַכְלִית הַכֶּסֶף. קֶצֶף. וְעִקַּר הַזָּהָב. לַהַב. וְדִימְיוֹן הַעֹשֶׁר. נָשֶּׁר. אִם הַיוֹם תִּתְפְּשׂוּהוּ בְיָדַיִם. מָחָר יֵעֲשה לוֹ כְנָפַיִם. לָכֵן אַל תַּחְשְׁבוּ הָעוֹלָם הַזֶּה כְּבֵית מוֹשַׁבְכֶם אֲשֶׁר בּוֹ תִּשְׂמְחוּ. אֲבָל הוּא מָלוֹן אֵלָיו הַאוֹרְחִים נִסְפְּחוּ. הַבֹּקֶר אוֹר וְהָאֲנָשִים שֻׁלְחוּ. וְעַתָּה בָנַי הִנָּצִלוּ וְאַל תֵּעָצְלוּ. וְהִנָזְּרוּ וְהִזָּהַרוּ. וְהִטָּהֲרוּ. וְהִתְנַגְּשוּ. וִהִתְקַדְשוּ וְהַבְעִירוּ בַקְרָבִים. לְהָבִים. וְהָקִירוּ מִסַּלְעֵי הַצְלָעוֹת. דְּמָעוֹת. וְהָעִירוּ עִם הַלְבָבוֹת. קְרָבוֹת. וְשִׂכְלְכֶם הַשִׂירוּ. וְסִכְלְכֶם הָסִירוּ. וְיִצְרְכֶם הָמִירוּ. וְיָשְרְכֶם הַאֲמִירוּ. וּפִשְעֲכֶם הָזְכִּירוּ. וְרִשְעֲכֶם הָכִּירוּ. וְהַעֲבִירוּ עַל לְבַבְכֶם הַיּוֹם הַמַּר וְהַנּוֹרָא. יוֹם צָרָה כְּמַבְכִּירָה. יוֹם יִפָּתְחוּ הַסְפָרִים.</p>
</blockquote>

<blockquote>
<p>וְיֵחָשְׂפוּ הַסְתָּרִים. יוֹם יִהְיוּ הַעֲוֹנוֹת עַל הַצַּוַּאר מוֹטוֹת. וְיַעֲמֹד הַמָוֶת בִּמְקוֹם צַר אֲשֶר אֵין דֶּרֶך לִנְטוֹת. יוֹם יֶחֱלֶה הָאָדָם אֶת חָלְיוֹ אֲשֶר יָמּוּת בּוֹ. יוֹם יִבְעַר בְּגַחֲלֵי שְׁבִיבוֹ. יוֹם תְּתַעֵב נַפְשוֹ מַאֲכַל תַּאֲוָה. וְיָקוּץ בְּכָל חֶמְדָּה נָאוָה. יוֹם יֵחָנֵק בְּרֻקוֹ. וְיִסָּתֵם גְּרוֹנוֹ מִלֶאֱכֹל לֶחֶם חֻקוֹ. וְכָל מַאֲכָל וּמַטְעָם. מֵאֵן בִּלְעָם. וְיִקַּח גְּמוּלוֹ. יוֹם יְהִי נִקְבָּר. וְכָל פָּעֳלוֹ. אֲשֶׁר אָסַף וְצָבַר. יִמְצָאֵהוּ בְּאֶרֶץ מִדְבָּר.</p>
</blockquote>

<blockquote>
<p>הָקִיצוּ שִׁיכּוֹרִים. וְהֵילִילוּ גִּבּוֹרִים. מַה לָּכֶם וּלֱאַהֲבַת תֵּבֵל הָאֲרוּרָה. וּמַדוּעַ תִּנְקוּ שְׁדֵי עֲקָרָה. תַּחֲזִיקוּ בָהּ וְהִיא בוֹרַחַת מִכֶּם. וְתִקְרְבוּ אֵלֶיהָ וְהִיא מְגָרֶשֶׁת אֶתְכֶם. הֲלֹא יְדַעְתֶּם כי עַל תֹּהוּ יְסוֹדֶיהָ וְסוֹדֶיהָ. וְקִדְּמוּ אֶתְכֶם שֻׁדֶּיהָ וְאֵידֶיהָ. וְשָׂרְפוּ לְבַבְכֶם לַפִּידֶהָ וּפִידֶיהָ. וְשִׁקְרוּ לָכֶם מוֹעֲדֶיהָ וְדוֹדֶיהָ. וְלַעֲנָה יְנַקְתֶּם מֵחֲלֵב שָׁדֶיהָ. הַבֶּגֶד בְּגָדֶיהֶ. וְהַמֶּרֶד רְדִידֶיהָ. אֲשֶׁר הִיא מְצוֹדִים וְחֲרָמִים לִבָּהּ אֲסוּרִים יָדֶיהָ. וְאִם תְּבַקְשׁוּ לָדַעַת יְסוֹדְכֶם. אֲשֶׁר מִמֶּנּוֹ לֻקַּחְתֶּם. אַחַי מֵאַיִן אַתֶּם. הֲלֹא מִתֹּהוּ נוֹצַרְתֶּם. וּמֵאֶפֶס נוֹלַדְתֶּם. וְכִי תוֹלִידוּ בָנִים וּבְנֵי בָנִים וְנוֹשַׁנְתֶּם. הַמָּוֶת יֹאכַל אֶת אֲשֶׁר יְלַדְתֶּם. וּפִגְרֶכֶם אַתֶּם. לָכֵן הָעִירוּ וְהִתְעוֹרְרוּ וְהַעְתִּירוּ אוּלַי תֵּעָתְרוּ. וּבְיוֹם חֲרוֹן אַף ה' תִּסָתְרוּ. וּבַקַּדְמוֹנִים אֲשֶׁר חָלְפוּ לִפְנֵיכֶם הִוָּסְרוּ. כִּי לְכוּ נָא וְעִמְדוּ עַל קִבְרוֹת הַמֵּתִים וְגַלּוּ עָפָר מֵעֵינֵיהֶם. וְהִתְבּוֹנְנוּ אֲלֵיהֶם. אוּלַי תּוּכְלוּ לְהַבְדִּיל בֵּין הַמֶּלֶך. וְהַחֵלֶךְ. וְהָעֶלְיוֹן. וְהָאֶבְיוֹן. וְהַסּוֹכֵן. וְהַמִּסְכֵּן. וְהַנִכְבָּדִים. וְהָעֲבָדִים. וּרְאוּ אֶת אֲשֶׁר הוֹתִיר הַמָוֶת מִגְוִיוֹתָם הַמִּתְעַדְּנוֹת. וְגוּפוֹתָם הַדְּשֵנוֹת. אָבַד מֵהֶם הַיּוֹפִי. וְנִשְׁאַר הַדֹּפִי. יֶחְסַר הַבָּשָׂר. וְהַתּוֹלָע לֹא סָר. וְיָבְשׁוּ הַנְתָחִים. הָרַכִּים וְהַלֵּחִים. וְנִתְּקוּ הַגִּידִים. וְנִפְסְקוּ הַוְּרִידִים. וְנִקֵב הַלֵּב לְבֵית חֲלָלוֹ. וְנִפְסַקו חוּט הָשִּׁדְרָה שֶׁלוֹ. וּמָלְאוּ הָאֵבָרִים. עֲפָרִים. וְהַקְּרָבִים. רְגָבִים. וְהַצְּלָעִים. תּוֹלָעִים. וְהָעֲצָמוֹת. גוּשׁ וְרִמּוֹת. וְלֹא נִשְׁאַר מִן הַצּוּרוֹת הַנְּצוּרוֹת. וְהַתְּמוּנוֹת הָאֲמוּנוֹת. כִּי אִם אוֹתוֹת. עַל עֶצֶם חֲרוּתוֹת. יְגוֹלְלוּ בְּדִמְעָה עֵינֵי רוֹאֵיהֶם. וְיַכְאִיבוּ וְיַאֲדִיבוּ לֵב שוֹמְעֵיהֶם. לָכֵן אַנְשֵׁי לֵבָב שׁוּבוּ וְהָשִׁיבוּ. וְדַרְכֵיכֶם הֵיטִיבוּ. וּבְיִצְרְכֶם רִיבוּ. וְחֶלְבְּכֶם עַל אֵשׁ לְבַבְכֶם כְּקָרְבָּן הַקְרִיבוּ. וּשְׂאוּ עֵינַיִם. אֶל אֵל בַּשָׁמַיִם. בְּתָם לֵב וּבְנִקְיוֹן כַּפַּיִם. וְאַל תִּגְשׁוּ אֵלָיו בִּלְבָבוֹת שְׁנַיִם. וְאַל תִהְיוּ מִן הָאֲנָשִׁים הַבָּאִים לְפָנָיו בְּרֹאשׁ כָּפוּף. וְגוּף נָגוּף. וּבְלִבָּם אֲסַפְסוּף אָסוּף. יוֹסִיף וְלֹא יָסוּף. הַיֹפִי עַל פְּנֵיהֶם. וְהַדֹּפִי תַחַת בִּגְדֵיהֶם. הַבְּגָדִים טְהוֹרִים. וְהַמַּעֲשִׂים שְׁחוֹרִים. מִצְנְפוֹתָם לְבָנוֹת וְיָפוֹת. וּמִפְעֲלוֹתָם מְטֻנָּפוֹת. הַנֹפֶת בְּפִיהֶם. וְהַלַּעֲנָה בְּלִבּוֹתֵיהֶם. מִתְעַטְּפִים בְּצִיצִיוֹת. כִּשְׂרָפִים וְחַיּוֹת. וְהֵם טוֹרְפִים הַבְּרִיוֹת. כִּזְאֵבִים וְחַיוֹת. וְגוּרֵי אֲרָיוֹת. הֵם חֲסִידִים בְּנִיבָם. וְאָרְבָּם בּקִרְבָּם. וְחָלַק לִבָּם. וְהַכָּרַת פְּנֵיהֶם עָנְתָה בָם. בִּלְשׁוֹנָם תְּפִלָה. וּבְלִבָּם תִּפְלָה. בְּפִיהֶם תַּחֲנוּנִים. וּבְלִבָּם תַּזְנוּנִים. חַי ה' אִם לֹא יְבָרֵר כָּל אִישׁ לְבָבוֹ. מֵסִיג מַחִשָׁבוֹ. וּמִן הַחֹנֶף אֲשֶׁר בְּקִרְבּוֹ. לִרְאוֹת פְּנֵי הָאָרוֹן ה' לֹא יָבוֹא. וְאֶל הַמִקְדָּשׁ לֹא יַגַשׁ כִּי מוּם בּוֹ. וְהָאֵל גָּזַר בְּנִיבוֹ. כִּי לֹא לְפָנָיו חָנַף יָבוֹא.</p>
</blockquote>

<blockquote>
<p>הוֹי הַשׁוֹכְנִים בָּתֵּי קַדְמוֹנִים. הָכִינוּ מָקוֹם לָאַחֲרוֹנִים. כַּאֲשֶׁר עָשׂוּ לָכֶם הָרִאשׁוֹנִים. וְקוּמוּ צְאוּ מִבָּתֵּיכֶם. כִּי אֲחֵרִים בָּאִים לָשֶּׁבֶת תַחְתֵּיכֶם (וְאַתֶּם תִסְעו מִמְּקוֹמְכֶם). אֶל מַעֲמַד הַדִּין וְהַבְּרִית. וְנִסְתַּרְתֶּם בְּנַחַל כְּרִית. וְנִשְׁמַת ה' בּוֹ כְּנַחַל גָּפְרִית. וְאִם הַיּוֹם אַתֶּם בְּנַחַל הַתַּאֲוָה בְּלִי מַעֲבָר. מָחָר פְּנוּ וּסְעוּ לָכֶם אֶת הַמִּדְבָּר. הַחֵרְשִׁים שִׁמְעוּ נוֹרָאוֹת. וְהַעִוְרִים הַבִּיטוּ לִרְאוֹת. כַּמָּה קָרָא אֲלֵיֶכם הַזְּמַן וְלֹא שְׁמַעְתֶּם. וְשָׁלַף חַרְבּוֹ וְלֹא פְּחַדְתֶּם. וְאַחֲרֵי תֵבֵל נְטִיתֶם. וּפְרִי גַנֶּיהָ אֲרִיתֶם. וְאַחֲרִיתְכֶם לֹא רְאִיתֶם. הֲרֵעוֹתֶם אֲשֶׁר עֲשִׂיתֶם. עַל מְקוֹר הַתַּעֲנוּגִים פְּרַחְתֶּם. וְעַל נַהֲרֵי שַׁלְוָה צְמַחְתֶּם. וְעַתָּה עַל מִי בְטַחְתֶּם. כִּי שְׂמַחְתֶּם. מַה זֹּאת הַשִׁמְחָה הַמְשַׁקֶּרֶת. וְכוֹס הַשִׁכְחָה הַמְשַׁכֶּרֶת. מַהֲרוּ נָא וּמַלְּטוּ נפשכם. מִפַּח מוֹקְשֵיכֶם. בְּטֶרֶם תֵּצְאוּ מִן הַמְּעוֹנִים. אֲשֶׁר אַתֶּם בָּם חוֹנִים. כַּאֲשֶׁר יָצְאוּ הָרִאשׁוֹנִים. אֲשֶׁר בָּנוּ הַבִּנְיָנִים. וְקָנוּ הַקִּנְיָּנִים. וְאָצְרוּ הָמַטְמוֹנִים.  וְיָצְאוּ מִכָּל הוֹנָם רֵיקָם. וְלֹא נָשְׂאוּ כִּי אִם תַּכְרִיכָם וְשַׂקָּם. וְגוּשׁ וְרִימָּה שָׁכְבוּ בְחֵיקָם. וְזוֹחֲלֵי עָפָר נִלְווּ עֲלֵיהֶם וְאָכְלוּ אֶת חֻקָּם. וְהַתּוֹלָעִים הֵם יִקְחוּ חֶלְקָם. וְהָיָה כִּי יֵלְכוּן לֹא יֵלְכוּ רֵיקָם. אַיֵּה לְבוּשֵׁי הַמַּחֲלָצוֹת. וְהַמִּשְׁבְּצוֹת. אַיֵּה עוֹטֵי הַגִּלְיוֹנִים. וְהַסְּדִינִים. אַיֵּה לוֹבְשֵׁי הַמְּעִילִים. וְקוֹשְׁרֵי הַפְּתִילִים. אַיֵּה נוֹשְׂאֵי הַצְּמִידִים. וְהַרְבִידִים. וְהַעֲכַסִים. וְהַשְׁבִיסִים. וְהַנְּעָלִים. וְהָרְעָלִים. וְהַמִּצְנָפוֹת. וְהַמַּעֲטָפוֹת. הֲלֹא בְיוֹם מוֹתָם עָזְבוּ הַמַּחֲלָצוֹת. חֲלוּצוֹת. וְהַמִּצְנָפוֹת. מְטֻנָּפוֹת. וְהַמִשְׁבְּצוֹת. מְגוֹלָלוֹת בְּבִצּוֹת. וְהַרְבִידִים. שְׁדוּדִים. וְהָעֲנָקִים. נִתָּקִים. וְהָעֲכָסִים. נִרְמָסִים. וְהַנְּעָלִים. נִגְעָלִים. וְהֶחֱלִיפָה לָהֶם תֵּבֵל דְּבִירֶיהָ בִקְבָרִים. וְחֲדָרֶיהָ בְּאֶרֶץ לֹא סְדָרִים. וְאַרְמוֹנִים בְּאַשְׁמַנִים. וּמְנוּחוֹתֶיהָ בְּשוּחוֹתֶיהָ. וְעֲלִיוֹתֶיהָ בְּתַחְתִּיּוֹתֶיהָ. וְיָצְאוּ מִן הַבִּירוֹת. אֶל הַבּוֹרוֹת. וּמִצֵּל הַקִּירוֹת אֶל הַקּוֹרוֹת. וּמֵחַדְרֵי שְׂכִיּוֹת. לְאַרְצוֹת שְׁאִיּוֹת. וְנָפְלוּ מִשּׁחָקִים. לְמַעֲמַקִּים. וְיָרְדוּ מִמְּרוֹמוֹת. לִתְהוֹמוֹת. והֵכִינוּ לָהֶם בְּמִדְבָּרוֹת. בָּתֵּי קְבָרוֹת וְאַחַר נָסְעוּ הָעָם מֵחֲצֵרוֹת. לֹא נִמְלְטוּ מִן הַמָוֶת הָאַבִּירִים הַשׁוֹכְנִים בַּחֲדָרִים. וְהָעַוִים הַיּוֹשְׁבִים בַּחֲצֵרִים. רַק יָצְאוּ מֵחֲצֵרָם לַחֲצַר מָוֶת. וּמִצֵּל חַדְרָם לְצַלְמָוֶת. וְשָׁכְבוּ עַל עָפָר כֻּלָּם. וְיָשְׁנוּ שְׁנַת עוֹלָם. אֲהָהּ לְיוֹם הַהוּא אֲשֶׁר אֵין אַחֲרָיו מָחָר. וְלַלַּיְלָה הַהוּא אֲשֶׁר אֵין לוֹ שָׁחַר. מָה רַבָּה תְבוּסָתוֹ. וְאֵיפֹה מְנוּסָתוֹ. וּמֶה עָצְמָה צָרָתוֹ. וּמַה יִּהְיֶה בְעֶזְרָתוֹ. לָכֵן אַנְשֵׁי לֵבָב אַל יַשּׂיאֲכֶם הוֹן תֵּבֵל אֲשֶׁר תִּצְבּוֹרוֹ. וְהָכִינוּ צֵדָה בְּטֶרֶם יְדֵי הַזְּמַן אֶתְכֶם יִקְבּוֹרוּ. וְסַעֲדוּ לִבְּכֶם אַחַר תַּעֲבוֹרוּ. הָאֵל יִפְתַּח לָנוּ וְלָכֶם דַּלְתוֹת הַתְּשׁוּבָה הַנְּעוּלוֹת. וְיָפִיק לָנוּ וְלָכֶם מִבְחַר הַשּׁאֵלוֹת.</p>
</blockquote>

<blockquote>
<p>וַיִשּׂא מְשָׁלוֹ וַיֹּאמַר:</p>
</blockquote>

<blockquote>
<p>עוּרוּ יְשֵׁנֵי לֵב לְמָתַי תִּישְׁנוּ</p>
</blockquote>

<blockquote>
<p>קוּמוּ סְעוּ, כִּי בֵית אֲחֵרִים תִּשְׁכְּנוּ.</p>
</blockquote>

<blockquote>
<p>עוּרוּ וְרַב לָכֶם בְּנֵי אִישׁ סֹב בְּהַר</p>
</blockquote>

<blockquote>
<p>הַתַּאֲוָה וְלַמִּדְבָּר בְּיוֹם מָחָר פְּנוּ.</p>
</blockquote>

<blockquote>
<p>הוֹי נוֹדְדִים מֵאֵין מְנוּחָה מַהֲרוּ</p>
</blockquote>

<blockquote>
<p>וּלְנַפְשְׁכֶם בָּתִים בְּבֵית מוֹעֵד בְּנוּ.</p>
</blockquote>

<blockquote>
<p>וּדְעוּ הֲכִי מָחָר עֲלֵי כָל מַעֲשֵׂה</p>
</blockquote>

<blockquote>
<p>תֵּעָנְשׁוּ בַּדִין וְחֵשְׁבּוֹן תִּתְּנוּ.</p>
</blockquote>

<blockquote>
<p>כַּמָּה אֲטַמְתֶּם אָזְנְכֶם לַקֹּרְאִים</p>
</blockquote>

<blockquote>
<p>עַד כִּי תְמוּתָה קָרְאָה וַתַּעֲנוּ.</p>
</blockquote>

<blockquote>
<p>אִם תִּרְחֲצוּ הַלֵב וְתִזְכּוּ מְאֹד</p>
</blockquote>

<blockquote>
<p>תִּרְאוּ פְנֵי הָאֵל וְנִכְחוֹ תַחֲנוּ.</p>
</blockquote>

<blockquote>
<p>אָמַר הַמַּגִיד וּבְשָׁמְעִי אֵלֶּה הַתּוֹכָחוֹת הַנְכוֹחוֹת. וְהַמְּלִיצוֹת הַנִּמְרָצוֹת. נִכְנַע לִבִּי מֵחוֹבִי. וְטִהַרְתִּי רַעְיוֹנִי. מִדְּמֵי עֲוֹנִי. וְרָחַצְתִּי דְּמֵי הַמְּשׁוּבָה. בְּמֵי הַתְּשׁוּבָה. וְכַאֲשֶׁר נָפוֹצוּ הָעָם. וַיֵּלְכוּ לְמַסָּעָם. אִוִּיתִי לָדַעַת הַמּוֹכִיחַ בְּצוּרָתוֹ. כַּאֲשֶׁר יְדַעְתִּיו בְּחָכְמָתוֹ. וְקָרַבְתִּי לוֹ וְשַׂמְתִּי עָלָיו עֵינִי. וְהִנֵּה הוּא חֲבֵרֵנוּ חֶבֶר הַקֵּינִי. וְיִשְׂמַח לִבִּי בְּחֶבְרָתוֹ. וְיָשַׁבְתִּי יָמִים אֲחָדִים עִמוֹ לֶאֱרוֹת מִפְּרִי מְלִיצָתוֹ. וְלִלְקֹט מִפְּנִינֵי חָכְמָתוֹ. אַחֲרֵי כֵן קָרָאתִי עָלָיו שְׁלוֹמִי. וְנָסַעְתִּי לִמְקוֹמִי.
<br> </p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/7763">https://benyehuda.org/read/7763</a></div></body></html>