<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תחכמוני - שער שישי</title>
	<meta name="author" content="יהודה אלחריזי"/>
</head>
<body>

<blockquote>
<p>בְּעִנְיַן זִוּוּג אִשָּה כְעוּרָה, חָשַׁךְ מִשְּׁחוֹר תָּאֳרָה
<br></p>
</blockquote>

<blockquote>
<p>נְאֻם הֵימָן הָאֱזְרָחִי: חָנִיתִי בְתֵבֵץ. לְהִתְעַדֵּן מִן הַתַּעֲנוּגִים בְּמַרְבֵּץ. וְלִלְבֹּשׁ מִמַעֲטֵה הַשּׁוֹשַׁנִּים כְּתֹנֶת תַּשְׁבֵּץ. וַיְהִי הַיּוֹם וַאֲנִי יוֹשֵׁב עִם חֲבֵרִים אֲהוּבִים מִבְּנֵי הַנְּדִיבִים. לְהִתְעַלֵּס בַּאֲהָבִים. וּלְהִשְׁתַּעֲשֵׁעַ בְּשִׁירִים עֲרֵבִים. וָאֶשָּׂא עֵינָי וָאֵרֶא וְהִנֵּה אִישׁ עוֹמֵד לְנֶגְדִּי יָגֵעַ וּרְפֵה יָדַיִם. בְּלֵב נָמֵס וּפִיק בִּרְכַּיִם. וּבִרְאוֹתִי מֵרָחוֹק דְּמוּתוֹ. הִתְבּוֹנַנְתִּי הֵיטֵב אֶל צוּרָתוֹ. וְהִנֵּה הוּא חֶבֶר הַקֵּינִי וּמִהַרְתִּי לִקְרָאתוֹ. וְקִדַּמְתִּי בְּשָׁלוֹם אוֹתֹו. וּשְׁאִלְתִּיהוּ עַל עִנְיָנָיו. וְאָנָא מְגַמַּת פָּנָיו. וַיֹּאמֶר לִי: עַתָּה בָאתִי מֵאִיֵּי הַיָּם. וְנִצַּלְתִּי מִשְּׁאוֹן גַּּלָּיו וְדָכְיָם. וּמְגַמַּת פָּנַי קָדִימָה. וְנַפְשִׁי בְּכַפִּי אָשִׂימָה. אָמַרְתִּי לוֹ: עַד מָתַי לֹא תִּשְׁקֹט וְלֹא תָנוּחַ. כְּאִילוּ מְעוֹנְךָ עַל כַּנְפֵי רוּחַ. שְׁבָה אִתָּנוּ וְהֵטָבְנוּ לָךְ. וְהִתְיַּשֵּב עִמָּנוּ וְתַשִּׂיג מִשְׁאָלָךְ. וְאִם תִּרְצֶה אֲבַקֵּשׁ לְךָ מָנוֹחַ. וְאֶתֵּן לְךָ אִשָּׁה אֲשֶׁר בָּה תַּחֲלִיף כֹּחַ. וְתִמְצָא נוֹחַ. אָמַר לִי: אַשְׁבִּיעֲךָ בְּחַיֵּי כָּל נָבִיא וְחֹוזֶה. אַל תּוֹסֶף דַּבֵּר אֵלַי עוֹד בַּדָּבָר הַזֶּה. לֹא בְהָקִיץ וְלֹא בְּמַחֲזֶה. כִּי נִשְׁבַּעְתִּי שְׁבוּעָה עַזָּה וְקָשָׁה. לְבַל אֶפֹּל בְּפַח אִשָּׁה. וְדַי לִי בַּתְּלָאָה הָרִאשׁוֹנָה הַמָּרָה. וְלֹא תָקוּם פַּעֲמַיִם צָרָה. וַאֶשְׂחַק לְמִלָּיו. וְאָמַרְתִּי אֵלָיו: מָה הַצָּרָה אֲשֶׁר מְצָאַתְךָ. וְלִידֵי שְׁבוּעָה הֱבִיאַתְךָ. אָמַר: הַנָּחָשׁ הִשִׁיאַנִי. וְהַיֵּצֶר הָרַע הֱסִיתַנִי. לְבַקֵּשׁ לִי רַעְיָה. וְאִשָּׁה יְפֵה-פִיָּה. לְהַמְצִיא נוֹחַ לְנַפְשִׁי הַאֲנוּשָׁה. מִקֹּצֶר רוּחַ וּמֵעֲבוֹדָה קָשָׁה. כִּי אָמַרְתִּי לֹא טוֹב הֱיוֹתִי לְבַדִּי. אֶעֱשֶׂה לִי עֵזֶר כְּנֶגְדִּי. כִּי לֹא יָדַעְתִּי יוֹם מוֹתִי. וּמָתַי אֶעֱשֶׂה גַּם אָנֹכִי לְבֵיתִי. וּבְעוֹדִי בֵּין גַּלֵּי יָם הַמַּחֲשָׁבוֹת . עוֹרֵךְ עִם קְרָבַי קְרָבוֹת. וְחוֹצֵב מִן הַאֲהָבוֹת לֶהָבוֹת. וְלִבִּי פַּעַם יְמָאֵן וּפַעַם יֹאבֶה. וְעִתִּים יִבְעַר וְעִתִּים יִכְבֶּה. וַאֲנִי מִתְהַלֵּךְ בַּמְּדִינָה. מֵעֵבֶר לְעֵבֶר וּמִפִּנָּה לְפִנָּה. וְהִנֵּה אִשָּׁה זְקֵנָה. בְּרֹעַ תְּמוּנָה. וְצוּרָה מְשׁוּנָה. כְּאִלּוּ הַזְּמַן גְּנָבָהּ מִן הַשֵּדִים לִהְיוֹת לוֹ לְמָנָה. וַיִּקְרָא שְׁמָהּ שִׂטְנָה. תְּמוּנָתָהּ כְּבַת הַיַּעֲנָה. וְאַחֲרִיתָהּ מָרָה כַּלַּעֲנָה. פָּנֶיהָ בִצְעִיפָהּ לוֹאֶטֶת. רָעָה וְשַׁלֶּטֶת. תְּחַנֵּן קוֹלָהּ וְתִכְרַע עַל בִּרְכָּהּ. וְחָלָק מִשֶּׁמֶן חִכָּהּ. הַצּוּף בִּלְשׁוֹנָהּ. וְסַם הַמָּוֶת בִּגְרוֹנָהּ. מִתְנַהֶגֶת בַּחֲסִידוּת. וְהִיא בַּת נַעֲוַת הַמַּרְדּוּת. מַעְגְּלֵי שְׁאוֹל מַעְגָּלֶיהָ. וּבְבֵיתָהּ לֹא יִשְׁכְּנוּ רַגְלֶיהָ. וּבְכָל מָקוֹם נִמְצְאוּ חֲלָלֶיהָ. וְכִרְאוֹתָהּ מֵרָחוֹק דְּמוּתִי. נִצְּבָה כְשָׂטָן לְעֻמָּתִי. וְקִדְּמָה בְשָׁלוֹם אוֹתִי. וְאָמְרָה אֵלַי: בְּנִי בְּנִי יַאֲרִיךְ אֱלֹהִים חַיֶּיךָ. וְיִשְׁמֹר זֹהַר לְחָיֶיךָ. וְיִהְיֶה לָעַד רַעֲנָן פֶּרְיֶךָ. רְאִיתִיךָ נָעִים וְנָאֶה. וְנֶחְמָד לְמַרְאֶה. תְּלַבֵּב הַלְּבָבוֹת בְּיָפְיְךָ. וְתִמְשֹׁך הַנְּפָשׁוֹת בְּזִיו לְחָיֶיךָ. וְהַיֱפִי הִלְבִּישְׁךָ מִשְׁיוֹ. וְשִׁלֵּם לְךָ נִשְׁיוֹ. וְעֵץ יַלְדוּתְךָ נָתַן פִּרְיוֹ. וְלֹא טוֹב לְאִישׁ כָּמוֹךָ שֶׁיִּישַׁן וְלִבּוֹ עֵר. וּבְאֵשׁ הַחֵשֶׁק בּוֹעֵר. מִבְּלִי רַעְיָה אֲשֶׁר בָּהּ תִּתְרַע. וְלֹא מְקוֹם זֶרַע. וּמַה לְךָ לְבַקֵּשׁ בּוֹרוֹת נִשְׁבָּרִים חֲצוּבִים. וְיִמְתְּקוּ לְךָ מַיִם גְּנוּבִים. לָכֵן אִם יִיטַב בְּעֵינֶיךָ מִבְּנוֹת הַנְּדִיבִים. אֶתֵּן לְךָ אַיֶּלֶת אַהָבִים . לֶחְיָהּ מַעֲלָה שְׁחָרִים. וּשְׂעָרָה מַעֲרִיב עֲרָבִים. תְּהִי בָהּ נַפְשְׁךָ מְעֻדֶּנֶת. וּתְהִי לְךָ סוֹכֶנֶת. בְּחֵיקְךָ מְקַנֶּנֶת. וְעַל שֻׁלְחָנְךָ מְרַנֶּנֶת. בְּלֶחְיָהּ מְנוֹרָה וּבְפִיהָ צִנְצֶנֶת. בַּחֹשֶׁך תֵּלֵךְ לְזִיו תָּאֳרָהּ. וְלֹא יִכְבֶּה בַלַּיְלָה נֵרָהּ. וְטוֹב מִסְּחַר כֶּסֶף סַחֲרָהּ. וְרָחוֹק מִפְּנִינִים מִכְרָהּ. לָהּ עֵינַיִם כְּעֵינֵי הַצְּבָאִים. בְּיֵין הַחֵשֶׁק סְבוּאִים. גוּפָהּ רָטֹב וָלַח. כְּשַׁרְבִיט בְּדֹלַח. טָהוֹר קֹדֶשׁ מְמֻלַּח. לֵב רוֹאָיו יְפָלַּח. וְאֵשׁ בְּקִרְבּוֹ יְשַׁלַּח. לְחָיֶיהָ מְאוֹרִים. וְעֵינֶיהָ כְּפִירִים. וְטוּרֵי שִׁנֶּיהָ סַפִּירִים. וּשְׁנֵי שָׁדֶיהָ כִּשְׁנֵי עֳפָרִים. וְאִלּוּ תִרְאֶה יָפְיָהּ הַנָּאֶה. יֹאבַד לִבְּךָ וְיִשְׁתָּאֶה. וְהָיִיתָ מְשֻׁגָּע מִמַּרְאֶה עֵינֶיךָ אֲשֶׁר תִּרְאֶה. וְאַשְׁרֵי אִישׁ בְּמִרְכַּבְתָּהּ רָכַב. וּבֵין רַגְלֶיהָ כָּרַע נָפַל שָׁכַב. אֲבָל כָּל הָרוֹצֶה בָּהּ לְהִתְחַתֵּן. אַלְפַּיִם כֶּסֶף יִתֵּן. וְנָקֵל לָתֵת בָּהּ כָּל הוֹנוֹ וְחֵילוֹ. אִם יִתֵּן אִישׁ אֶת כָּל הוֹן בֵּיתוֹ בָּאַהֲבָה בּוֹז יָבוּזוּ לוֹ.</p>
</blockquote>

<blockquote>
<p>אָמַר הַמַּגִּיד: וּכְשָׁמְעִי אֲמָרֶיהָ. נִמְשַׁך לִבִּי בְּחֵלֶק דְּבָרֶיהָ. וְנִקְשַׁרְתִּי בְּחַבְלֵי קְשָׁרֶיהָ. וְאָמַרְתִּי לָהּ: אִלּוּ הַנַּעֲרָה הַזֹּאת בְּטֶרֶם יְדֻבַּר בָּהּ אֶרְאֶנָּה . אָז יִיטַב לִבִּי בְּעֵת אֶקָּחֶנָה. אָמְרָה לִי: חָלִילָה חָלִילָה. אִם אֲרַמֶּה אוֹתְךָ וְאִם אַכְשִׁילָה. וְאִם אֲפַתֶּה אוֹתְךָ בְּמִלַּי וְאִם אַמְשִׁילָה. אֲבָל כָּל אֲשֶׁר דִּבַּרְתִּי בְּפֶה וּשְׂפָתַיִם. תִּמְצָאֶנּוּ כִּפְלַיִּם. אָמַרְתִּי לָהּ: אִם הָאִשָּה כַּאֲשֶׁר תֹּאמְרִי אֵלַי. הַרְבִּי מֹהַר וּמַתָּן עָלַי. וְאֶתְּנָה כַּאֲשֶׁר תֹּאמְרִי אֵלַי . אָמְרָה לִי: בִּרְאוֹתְךָ הַצְּבִיָּה. הַטּוֹרֶפֶת כִּלְבִיאָה. תֵּדַע כִּי אֵין בִּלְשׁוֹנִי רְמִיָּה. וְשׁוֹב אָשׁוּב אֵלֶיךָ מָחָר. אַחַר עֲלוֹת הַשַּחַר. לְהַשְׁקִיט יְגוֹן לִבְּךָ וְחִילוֹ. וּבֹקֶר וְיוֹדַע ה' אֶת אֲשֶׁר לוֹ. וַתֵּלֶךְ הָאִשָׁה לְדַרְכָּהּ. וְלִבִּי נִלְכַּד בַּחַכַּת חִכָּה. בַּלַּיְלָה הַהוּא נָדְדָה מֵעֵינַי שְׁנָתִי. וְלֹא עָלִיתָי עַל מִטָּתִי. רַק הָיִיתִי נוֹדֵד בְּחֶבְלֵי תְּשׁוּקָתִי. וּמִתְגּוֹדֵד עַל אֹרֶךְ תִּקְוָתִי. וַיְהִי בַבֹּקֶר וַתִּפָּעֵם רוּחִי. וּבְעוֹדִי אָרִיד בְּשִׁיחִי. בְּלֵב דָּוֶה ובְנֶפֶשׁ נְכֵאָה. הַשֶּמֶש יָצָא עַל הָאָרֶץ וְהִנֵּה הַזְּקֵנָה בָאָה. וַיִּשְׂמַח לִבִּי בְּבִיאָתָהּ. וְחָרַדְתִּי לִקְרָאתָהּ. וְקִדַּמְתִּי בְשָׁלוֹם אוֹתָהּ. אָמְרָה: יַתְמִיד הָאֵל שְׁלוֹמֶךָ. וְאַל יִפָּקֵד מְקוֹמֶךָ. דַע כִּי הִגִּיעַ תֹּר הַשִּׁמְחָה. וְנָסוּ יָגוֹן וַאֲנָחָה. וְרָחֲקוּ מִמְּךָ הַנְּדוֹדִים. וְקָרְבָה עֵת דּוֹדִים . וְהִנֵּה אֲבִי הַנַּעֲרָה וּקְרוֹבֶיהָ בָּאִים אֵלֶיךָ. לִשְׁמֹעַ מִלֶּיךָ . וְלִקְשֹׁר בְּרִיתָם עָלֶיךָ. וַיְּהִי עַד כֹּה וָכֹה וְהִנֵּה אֲבִי הַנַעֲרָה. וְעִמּוֹ כָּל הַזְּקֵנִים אֲשֶׁר בַּשָׁעְרָה. וְכַאֲשֶׁר בָּאוּ הַקְּהִלָּה. וְהַבַּיִת מִפֶּה אֶל פֶּה נִמְלָא. קָם אֲבִי הַנַעֲרָה וְעָמַד עַל עָמְדוֹ. וַיֹּאמֶר לְכָל אַנְשֵׁי סוֹדוֹ: שָׁלוֹם עֲלֵיכֶם אַחֵינוּ אַנְשֵׁי הָאֱמוּנָה. וְהָאַהֲבָה הַנֶּאֱמָנָה. דְּעוּ כִּי זֶה הָאִישׁ יִרְצֶה לְהִתְקַשֵּר בְּחֶבְרָתֵנוּ. וְלָבוֹא בְּמָסֹרֶת בְּרִיתֵנוּ . וְלִרְכֹּב עַל מֶרְכַּבְתֵנוּ. וְלָקַחַת אֶת בִּתֵּנוּ. וְהֻגַּד לָנוּ עָלָיו טוֹב מַהֲלָלָיו. וְכִשְׁרוֹן פְּעָלָיו. כִּי הוּא מִמִּשְׁפְּחוֹת הַפַּחוֹת. אֲשֶׁר בִּידֵיהֶם אֲרוּחוֹת. וּבִפְנֵיהֶם שֹׂבַע שְׂמָחוֹת. וְהִנְנִי מַפְקִיד נַפְשִׁי אֶצְלוֹ. וְאֶת בִּתִּי אֶתֵּן לוֹ. וּמָהֹר יִמְהָרֶנָּהּ לוֹ. עַל מְנַת שֶׁיִכְתֹּב לָהּ אַלְפַּיִם כֶּסֶף בְּמֹהַר בְּתוּלֶיהָ. וּבְכָל עֵת שֶׁתִּרְצֶה יִתְּנֵם אֵלֶיהָ. וַיֹּאמְרוּ לִי הַזְּקֵנִים אֲשֶׁר בַּשָּעְרָה: קִבַּלְתָּ כָּל אֲשֶׁר שָׁמַעְתָּ? וַאֲנִי לְרֹב בָּשְׁתִּי מֵהֶם. לֹא חָקַרְתִּי לְדִבְרֵיהֶם. רַק אָמַרְתִּי: שָׁמַעְתִּי וְקִבַּלְתִּי. וְכָל דִּבְרֵיהֶם יָדַעְתִּי. הַדָּבָר יָצָא מִפִּי וַיְּמַהֲרוּ וַיִּקְרְאוּ הַסּוֹפֵר. וְהֵבִיאוּ הָעֵט וְהַסֵּפֶר. וְכָתַב לָהּ כְּתֻבָּה. מִנִּי יָם רְחָבָה. וְקִבַּלְתִּי כָּל אֲשֶׁר אָמְרוּ אֵלַי. אָז אָמַרְתִּי הִנֵּה בָאתִי בִמְגִלַּת סֵפֶר כָּתוּב עָלַי:</p>
</blockquote>

<blockquote>
<p>וַיִּקְרְאוּ סוֹפֵר לְקַיֵּם לָהּ</p>
</blockquote>

<blockquote>
<p>מֹהַר כְּתֻבָּתָה בְּפֵרוּשִׁים.</p>
</blockquote>

<blockquote>
<p>וַיּכְתּבוּ עָלַי שְׁטָר מֻחְזָק</p>
</blockquote>

<blockquote>
<p>שָׁרִיר בְּתוֹסֶפֶת וְחִדּוּשִׁים.</p>
</blockquote>

<blockquote>
<p>וַיְּבָרְכוּ שָׁם אֵל בְּכוֹס יַיִן</p>
</blockquote>

<blockquote>
<p>אַךְ עַל יְדֵי חֻפָּה וְקִדּוּשִׁין.</p>
</blockquote>

<blockquote>
<p>וּזְמַן מְצַחֵק בָּם הֲכִי פִּתְאֹם</p>
</blockquote>

<blockquote>
<p>הָפַך חֲבוּרָתִי לְגֵרוּשִׁין.
<br></p>
</blockquote>

<blockquote>
<p>וְכַאֲשֶׁר נִכְתְּבָה הַכְּתֻבָּה קְרָאוּהָ נֶגֶד הַיְּהוּדִים. וָאֶכְתֹּב בַּסֵּפֶר וְאֶחְתֹם וָאֵָעד עֵדִים . וְכַאֲשֶׁר שָׁקְעָה הַחַמָּה. עָלְתָה הַחֵמָה. וְכֻסְּתָה הָאָרֶץ חֹשֶׁךְ וַאֲפֵלָה. וְהֵבִיאוּ הַכַּלָּה. בְּקוֹל הֲמֻלָּה. וְהָעָם עוֹנִים עַל הַמְּסִלָּה. יִשְׂמַח חָתָן בְּכַלָּה. וְכַאֲשֶׁר הֶאֱרִיכוּ לָשֶׁבֶת לְשׁוֹרֵר בְּגִילָה. מֵעֶרֶב עַד חֲצוֹת לַיְלָה. הָלְכוּ אִישׁ לְדַרְכּוֹ כָּל קְהָלָם. מִקְּטָנָם וְעַד גְּדוֹלָם. וְנוֹתַרְתִּי אְנִי לְבַדִּי. וְהִיא יוֹשֶׁבֶת לְצִדִּי. וְאָמַרְתִּי בְלִבִּי: זֶה הַלַּיְלָה אֲחַדֵּשׁ כַּנֶּשֶׁר נְעוּרִים. וְאַעֲלֶה אֵבֶר כַּנְּשָׁרִים. וְזֶה לֵיל שִׁמּוּרִים . וָאָסוּר אֵלֶיהָ. וּפָשַׁטְתִּי מְעִילֶיה מֵעָלֶיהָ. וַהֲסִירוֹתִי הַמַּסְוֶה אֲשֶׁר עַל פָּנֶיהָ. וְהִקְרַבְתִּי הַנֵּר לְפָנֶיהָ. וְהִנֵּה פָנֶיהָ פְּנֵי זַעַם. וְקוֹלָהּ כְּקוֹל רַעַם. וְצוּרָתָהּ כְּעֵגֶל יָרָבְעָם. וּפִיהָ כְּפִי אֲתוֹן בִּלְעָם. וְאַפֶּיהָ הִבְאִישׁ רֵיחָם. וּלְחָיֶיהָ נָס לֵחָם. כְּאִלּוּ הַשָּׂטָן בְּקַדְרוּת הֱטִיחָם. וּפָעַל בַּפֶּחָם. עַד חֲשַבְתִּיהָ מִבְּנוֹת חָם. אֲבָל אִם חָשַׁך מִשְּחוֹר תָּאֳרָהּ. שַׂעֲרוֹתֶיהָ הִלְבִּינוּ. וְיָמֶיהָ הִזְקִינוּ. וּשְׂפָתֶיהָ לַעֲלוֹת לְמַעְלָה יָהִינוּ. וְשִנֶּיהָ כְּמוֹ שִׁנֵּי זְאֵבִים אוֹ דֻּבִּים . וְעֵינֶיהָ עֵינֵי עַקְרַבִּים.
<br><br />
וָאַעַן וָאֹמַר:</p>
</blockquote>

<blockquote>
<p>תִּדְמֶה בְשִׁנֶּיהָ לְשֵן דֻּבִּים</p>
</blockquote>

<blockquote>
<p>אוֹכְלִים אֲשֶׁר מוֹצְאִים וּמַצְמִיתִים.</p>
</blockquote>

<blockquote>
<p>רֹאשָׁהּ שְׁחִין נִמְלָא וְעֵינֶיהָ</p>
</blockquote>

<blockquote>
<p>גוֹזְלִים שְׂשׂוֹן הַלֵּב וּמַשְׁבִּיתִים.</p>
</blockquote>

<blockquote>
<p>קוֹמָה כְּמוֹ חוֹמָה וְשׁוֹקַיִם</p>
</blockquote>

<blockquote>
<p>כִּשְׁנֵי עֲצֵי יַעַר מְכֹרָתִים.</p>
</blockquote>

<blockquote>
<p>וּלְחִי כְּפֶחָם רַק שְׂפָתֶיהָ</p>
</blockquote>

<blockquote>
<p>שִׂפְתֵי חֲמוֹר גֶּרֶם מְעֻוָּתִים.</p>
</blockquote>

<blockquote>
<p>צוּרָה כְּצוּרַת מַלְאֲכֵי מָוֶת</p>
</blockquote>

<blockquote>
<p>כָּל פּוֹגְעִים בָּהּ יִפְּלוּ מֵתִים.
<br><br />
וּבִרְאוֹתִי הַמַּרְאֶה הַזֶּה נָפְלָה עָלַי חֲרָדָה. וּפַחַד קְרָאַנִי וּרְעָדָה. וְאָמַרְתִּי:
<br><br />
בָּא יוֹם הַפְּקֻדָּה. אַךְ הִתְאַפַּקְתִּי. וְרַכּוֹת אֵלֶיהָ דִּבָּרְתִּי. וְאָמַרְתִּי לָהּ: בִּתִי אַחֲרֵי אֲשֶׁר פָּנַיִךְ כְּשָׁמִיר וָשַׁיִת. הַגִּידִי לִי מַה יֵש לָךְ בַּבַּיִת. וְאַיֵּה שִׂמְלוֹתַיִךְ וּמְעִילַיִךְ. וְחוֹתָמַיךְ וּפְתִילַיִךְ. וְסַהֲרוֹנַיִךְ וַעֲגִילַיִךְ. וְתַמְרוּקֵי עֲדָנַיִךְ. וּכְלֵי שְׁמָנַיִךְ. אָמְרָה לִי: לֹא יֶחְסַר לִי כֹּל. כִּי חַנָּנִי אֱלֹהִים וְכִי יֶשׁ לִי כֹּל. וְכָל בְּגָדַי עָזַבְתִּי צְרוּרִים בְּבֵית אֲדוֹנִי אָבִי. וּבִנְוֵה מוֹשָׁבִי. אָמַרְתִּי לָהּ: וּמָה הַפִּקָּדוֹן. אֲשֶׁר עָזַבְתְּ בְּבֵית הָאָדוֹן. אָמְרָה לִי: עָזַבְתִּי שְׁנֵי שַׂקִּים בָּלִים. וְשִׁבְרֵי כֵלִים. וְצַלַּחַת וְקַלַּחַת. וּמִטְפַּחַת וְצַפַּחַת . וּמִשְֹעֶנֶת וְאַמְתַּחַת. וּמַדִּים קְרוּעִים. וְכֵלִים נְגוּעִים. וּשְׁתֵּי קְעָרוֹת. וְשָׁלֹשׁ קְדֵרוֹת. וּבְשָׁמְעִי דְּבָרֶיהָ נָפַלתִּי עַל פָּנַי. וְאָבְדוּ רַעְיוֹנַי. וְלֹא מָצְאוּ חָזוֹן מֵיְיָ.
<br></p>
</blockquote>

<blockquote>
<p>וָאֶשָׂא מְשָׁלִי וָאֹמַר:</p>
</blockquote>

<blockquote>
<p>הֲמִשֵּדִים וְזִקִּים אַתְּ גְּזוּרָה</p>
</blockquote>

<blockquote>
<p>יְשַׁלַּח בָּךְ אֱלֹהִים הַמְּאֵרָה.</p>
</blockquote>

<blockquote>
<p>כְּאִלּוּ מַלְאֲכֵי זַעַם וּמַשְׁחִית</p>
</blockquote>

<blockquote>
<p>לְאַחִים לָךְ אֲבָל לָךְ הַבְּכוֹרָה.</p>
</blockquote>

<blockquote>
<p>כְּאִלּוּ תָאֳרַךְ כִּשְׂעִיר עֲזָאזֵל</p>
</blockquote>

<blockquote>
<p>וְאֵיךְ נִמְלַטְתְּ מֵאֶרֶץ גְּזֵרָה.</p>
</blockquote>

<blockquote>
<p>כְּאִלּוּ הַזְּמַן חָשַׁק בְּלִילִית</p>
</blockquote>

<blockquote>
<p>וּמֵאַהְבָה שְׁלָחֵךְ לָהּ תְּשׁוּרָה.</p>
</blockquote>

<blockquote>
<p>וְיוֹצְרֵךְ לֹא יְצָרֵךְ רַק לְמַעַן</p>
</blockquote>

<blockquote>
<p>תְּהִי אֶל מַלְאֲכֵי מָוֶת לְעֶזְרָה.</p>
</blockquote>

<blockquote>
<p>וְאַשְׁרֵי יוֹלְדֵך לוּ מַתְּ בְּלִדְתֵּךְ</p>
</blockquote>

<blockquote>
<p>וּמִי יִתֵּן תְּהִי אִמֵּך עֲקָרָה.</p>
</blockquote>

<blockquote>
<p>שְׂפָתַיִךְ כְּמוֹ שִׂפְתֵי שְׁוָרִים</p>
</blockquote>

<blockquote>
<p>וּפִיךְ קֶבֶר אֲבָל בִּטְנֵךְ מְעָרָה.</p>
</blockquote>

<blockquote>
<p>וְשִׁנַּיִךְ כּשִׁנֵּי דֹב זְהוּמוֹת</p>
</blockquote>

<blockquote>
<p>וּבָם צוֹאָה וְרִיר כִּמְלֹא קְעָרָה.</p>
</blockquote>

<blockquote>
<p>וְעֵינַיִךְ כְּמוֹ כִּירָה עֲשֵׁנִים</p>
</blockquote>

<blockquote>
<p>וּפָנַיִךְ כְּמוֹ שׁוּלֵי קְדֵרָה</p>
</blockquote>

<blockquote>
<p>וְקוֹמָתֵךְ כְּעֵץ הָמָן גְּבוֹהָה</p>
</blockquote>

<blockquote>
<p>וּמִי יִתֵּן וְאֶרְאֵךְ בּוֹ מְהֵרָה.</p>
</blockquote>

<blockquote>
<p>וְלֵיל בּוֹאֵךְ חֲשָׁבְתִּיו לִי כְּמוֹ מַלְ-</p>
</blockquote>

<blockquote>
<p>אֲכֵי זַעַם בְּעֵת בּוֹאָם בְּעֶבְרָה.</p>
</blockquote>

<blockquote>
<p>כְּפַרְעֹה לֵיל אֲשֶׁר טָבַע בְּיָם סוּף.</p>
</blockquote>

<blockquote>
<p>כְּמוֹ הָמָן בְּיוֹם נִתְלָה בּקוֹרָה.</p>
</blockquote>

<blockquote>
<p>כְּסִיסְרָא עֵת אֲשֶׁר בָּרַח לְיָעֵל.</p>
</blockquote>

<blockquote>
<p>כְּעֶגְלוֹן בַּעֲלִיַּת הַמְּקֵרָה.</p>
</blockquote>

<blockquote>
<p>וְלָךְ בֶּטֶן כְּבֶטֶן נֹאד נְפוּחָה</p>
</blockquote>

<blockquote>
<p>וְצוּרָתֵךְ כְּמַזָּלֵךְ שְׁחוֹרָה.</p>
</blockquote>

<blockquote>
<p>וְיָדַיִךְ יְדֵי הַקּוֹף שְׂעִירוֹת</p>
</blockquote>

<blockquote>
<p>וְאֶצְבָּעוֹת כְּמוֹ אוּדִים בְּכִירָה.</p>
</blockquote>

<blockquote>
<p>וְקוֹל נִיבֵךְ כְּרַעַשׁ בַּחֲצוֹת לֵיל</p>
</blockquote>

<blockquote>
<p>וְנִשְׁמַת פִּיךְ כְּמוֹ רוּחַ סְעָרָה.</p>
</blockquote>

<blockquote>
<p>וּפִיךְ קֶבֶר לְמַאְכָלֵךְ וּמַשְׁקֵךְ</p>
</blockquote>

<blockquote>
<p>וְיָשׁוּבוּ בְּתוֹךְ בִּטְנֵךְ מְרוֹרָה.</p>
</blockquote>

<blockquote>
<p>בְּשִׁנֵּךְ תִּכְתְּשִׁי הַכֹּל בְּמַכְתֵּש</p>
</blockquote>

<blockquote>
<p>וּמִשָּׁם נָסְעוּ הָעָם בְּאֵרָה.</p>
</blockquote>

<blockquote>
<p>אֱלֹהִים יַהֲפֹךְ רֹאשֵׁך בְּשַׁחַת</p>
</blockquote>

<blockquote>
<p>כְּמַהְפֵּכַת סְדוֹמָה וַעֲמוֹרָה.</p>
</blockquote>

<blockquote>
<p>וְתַכְרִיכֵךְ יְשַׁו בִּטְנֵי אֲרָיוֹת</p>
</blockquote>

<blockquote>
<p>וְיָשִׂים לָךְ בְּתוֹךְ קִרְבָּם קְבוּרָה.
<br><br />
וְכַאֲשֶׁר הִשְׁלַמְתִּי שִׁירִי. רָאִיתִי כִּי בְּשִׁירִי. לֹא יֵרָפֵא צִירִי. וּבְהֶגְיוֹנִי. לֹא יָסוּר יְגוֹנִי. וּנְגִינָתִי. לֹא תַּעֲבִיר מְגִנָּתִי. וְעָלְתָה חֲמָתִי בְּאַפִּי. וְלָקַחְתִּי שְׁלֹשָׁה שְׁבָטִים בְּכַפִּי. וְקַמְתִּי בַחֲצוֹת לַיְלָה. וְחָסַמְתִּי פִיהָ בְשִׂמְלָה. וְשָׁבַרְתִּי כָּל הַשְּׁבָטִים עַל גַּבָּהּ. עַד יָצָא עַל פִּיהָ דַם לִבָּהּ. וְקָרַעְתִּי כָל בְּשָׂרָהּ מֵעָלֶיהָ. וְהוֹצֵאתִי עַל גּוּפָהּ דַּם בְּתוּלֶיהָ. וְאָסַפְתִּי כָל הַבְּגָדִים אִתִּי. וְעָמַסְתִּי הַכֹּל עַל בְּהֶמְתִּי. וּבְטֶרֶם עֲלוֹת הַשַּחַר הָיִיתִי מִן הָעִיר רָחוֹק. וְעָזַבְתִּי אַרְצָהּ שְׁאִיָּה וְהִבּוֹק תִּבּוֹק. וְעָבַרְתִּי אֵת מַעֲבָר יַבֹּק. וְכָל הַיּוֹם הָיִיתִי בִיעָרִים שׁוֹכֵב. וּבַלַּילָה נוֹסֵעַ וְרוֹכֵב. עַד יָדַעְתִּי כִּי נִמְלַטְתִּי. וְהֶאֱמַנְתִּי כִּי נִצַּלְתִּי. אָז נָשָׂאתִי מְשָׁלִי וְאָמַרְתִּי:
<br><br />
בָּרוּךְ אֲשֶׁר יוֹם צַר נְצָרַנִי</p>
</blockquote>

<blockquote>
<p>וּבְרַחֲמָיו חֶסֶד גְּמָלָנִי.</p>
</blockquote>

<blockquote>
<p>יִצְרִי בְּיַד סִכְלִי מְכָרַנִי</p>
</blockquote>

<blockquote>
<p>אַךְ צוּר בְּחֶמְלָתוֹ גְּאָלָנִי.</p>
</blockquote>

<blockquote>
<p>אַחְרֵי אֲשֶׁר חַדְרֵי שְׁאוֹל בָּאתִי</p>
</blockquote>

<blockquote>
<p>בֶּטֶן שְׁאוֹל פָּתַח וְהֶעְלָנִי.
<br><br />
אָמַר הַמַּגִּיד: וּכְשָׁמְעִי תַעְתּוּעֵי חֶבֶר הַקֵּינִי. צָחַקְתִּי עַל הֲבָלָיו וּשְׁקָרָיו. וְתָמַהְתִּי עַל חֲלוֹמוֹתָיו וְעַל דְּבָרָיו. אַחֲרֵי כֵן קָרָאתִי בִשְׁלוֹמוֹ. וְנָסַעְתִּי מֵעִמּוֹ. גַּם הוּא נָסַע אֶל מְקוֹמוֹ. וְהִפְלִיאַנִי דְבָרוֹ וּנְאֻמוֹ.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/592">https://bybe.benyehuda.org/read/592</a></div></body></html>