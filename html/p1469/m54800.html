<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הקדמה להעם ורוחו מאת יהודה ברגמן</title>
	<meta name="author" content="יהודה ברגמן"/>
</head>
<body>

<blockquote>
<br />
</blockquote>

<p>אוסף מפירות עבודתי המדעית אני נותן בספרי זה. עשרות שנים
הייתי רב בקהלה הברלינית ומורה לאחי את הדרך, שיבור לו היהודי בחיים,
ומקדיש את עתותי הפנויות מעבודה הצבורית לחכמת ישראל. בספרים, שחברתי,
ובמאמרים, המובאים בקובץ זה, נטפלתי ביחוד בשלשה מקצועות שבחכמת ישראל,
והם: רוחה של האמונה הישראלית, טיבה של האגדה ואופיה של האומה הישראלית.
שאלות המדע והחיים הן הן שמשכו את לבבי, וגם בקובץ זה נכנסו מחקרים מדעיים
יחד עם מאמרים בשאלות החיים. בהתעמקי בשאלות המדע הייתי זוכר תמיד, כי גדול
המדע, המביא את האדם לידי מעשה ומראה לו את הדרך בחיים, ואף בעייני בשאלות
החיים לא שכחתי את השקפתי המדעית, וחליפות הזמן לא הזיזוני ממקומי, שעליו
העמידוני המדע ואהבתי לישראל.</p>

<p>המאמרים, המכונסים בקובץ זה, נתפרסמו רובם במאספים וכתבי
עת, ועכשיו בהשנותם בדפוס, חלו שנויים ותקונים לא רק בצורתם אלא גם בתכנם.
המאמרים, שנכתבו בשעתם גרמנית, לבשו עכשיו צורה עברית והובאו בקובץ זה ביחד
עם המאמרים, שנכתבו תחלה עברית. חזרתי על כל המאמרים והרחבתים ועבדתים מחדש
וסדרתים לפי הענינים ולא לפי זמן כתיבתם. ישנם בקובץ זה מאמרים אחדים,
שהזמן גרמם, ובכל זאת נשנו בדפוס, מפני שזמנם אולי לא עבר ויש בהם אפילו
עכשיו משהו מענין היום. וישנם בקובץ זה גם מאמרי סניגוריה, שבהם פניתי אל
חכמי אומות העולם, כדי להגן על האומה והאמונה הישראלית, ואף על פי כן
כתבתים עתה עברית, ואפשר שהם בצורתם העברית יועילו להסיר דעות מוטעות גם
מלב אחי.</p>

<p>בנעורי למדתי בבית אבא לחבב את &#8220;המאור שבתורה&#8221;, והנה עכשיו
מקדיש אני את קובץ מאמרי לבני ולבנותי למזכרת־תמיד של אהבה. ילמדו גם הם
לחבב את &#8220;המאור שבתורה&#8221;, ולא תמוש מלבם אהבת ישראל.</p>

<p>י. ב.</p>

<p>ירושלים התרצ&#8220;ח
תרצ&#8221;ח 1937</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/54800">https://benyehuda.org/read/54800</a></div></body></html>