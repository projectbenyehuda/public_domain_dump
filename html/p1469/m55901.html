<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>למען תינוקות של בית רבן</title>
	<meta name="author" content="יהודה ברגמן"/>
</head>
<body>

<p>נדפס בירחון:
Monatssohrift für Geschichte und Wissenschaft des Judentums 1930</p>

<p>הערבים בארץ ישראל מאמינים שלתפלתם של הילדים נפתחים השמים
ויורדים הגשמים בזמן הבצורת. על כן כשלא יורד היורה או כשפסקו גשמי החורף
זמן רב, עוברים התינוקות בערב דרך הכפר ושרים: רבון, רבון, קטנים אנחנו
ובמה חטאנו? כמו כן נוהגים הערבים להוליך בזמן הבצורת דרך הכפר אשה זקנה
רוכבת על החמור ואוחזת תינוק בחיקה, מפני שהם מאמינים, כי תפלת הגשם נשמעת
בזכות הזקנים, שפסקו מלחטוא, ובזכות התינוקות, שלא טעמו עדיין טעם
חטא.<a href="#fn:1" id="fnref:1" title="see footnote" class="footnote"><sup>1</sup></a>.</p>

<p>האמונה, שתפלת התינוקות פותחת שערי רחמים בזמן הבצורת,
נמצאה גם אצל היהודים. חנן הנחבא בן בתו של חוני המעגל היה. וכשהיה העולם
נצרך לגשמים, היו חכמים משגרים אצלו תינוקות של בית רבן, והיו תופסים בשולי
בגדיו ואומרים לו: אבא, אבא, תן לנו גשמים. אמר לפני הקדוש ברוך הוא: רבונו
של עולם, <strong>עשה בשביל אלו</strong>, שאין מכירים בין אבא שנותן גשמים, לאבא, שאינו
נותן גשמים. ותפלתו של חנן נענתה<a href="#fn:2" id="fnref:2" title="see footnote" class="footnote"><sup>2</sup></a>.</p>

<p>העם האמין, שתפלת התינוקות מועילה לא בזמן עצירת גשמים
בלבד, אלא בכל צרה שלא תבוא. בשושן הבירה, מספרת האגדה, היו היהודים שרויים
בצרה, ומרדכי הלך וקבץ כל תינוקות של בית רבן לבית הכנסת ועינה אותם בתענית
ואמר להם: צעקו בקול גדול! כששמע המן, נתן בצוארי התינוקות קולרים ושלשלאות
של ברזל ברגליהם ואמר: הללו אשחוט אותם תחלה. באותה שעה עמד משה לפני הקדוש
ברוך הוא ואמר לפניו: רבונו של עולם, <strong>קטני עמך</strong> בוכים, שהם שרויים
בתענית שלשה ימים ושלשה לילות, ולמחר עומדים לשחיטה. מיד נתגלגלו רחמיו של
הקדוש ברוך הוא והיה בוכה לקול בכיתם, וקרע את האגרות והפיל בהלה על
אחשורוש באותו לילה<a href="#fn:3" id="fnref:3" title="see footnote" class="footnote"><sup>3</sup></a>.</p>

<p>האמונה, שתפלת התינוקות חשובה היא לפני הקדוש ברוך הוא, לא
אבדה במשך הזמנים מלב העם. כשהיו היהודים בקאהירה נתונים בצרה, גזר ר'
שמואל סידיליו תענית צבור, והביא עמו לבית הכנסת <strong>ילדים רכים</strong> מבני שתים
עשרה שנה וסגר עצמו עמהם לצום ולהתפלל בבית הכנסת הגדול שבמצרים עד שעת
המנחה ויעתר ד' לקולו<a href="#fn:4" id="fnref:4" title="see footnote" class="footnote"><sup>4</sup></a>.</p>

<p>מנהג הוא גם אצל יהודי תימן לשתף את התינוקות של בית רבן
בעצרה, שקוראים בזמן הבצורת. התינוקות יושבים לארץ באמצע בית הכנסת, וראש
בית הכנסת פונה אליהם ואומר: &#8220;זרע קודש, למה אתם מחשים, קראו אל אבינו
הרחמן בחזקה, אולי יאזין קולכם ויקשיב הבל פיכם, <strong>קול הצאן לא חטאו</strong> יעלה
באזני אבינו הרחמן&#8221;. כן מאריכים בתפלות עד רדת היום<a href="#fn:5" id="fnref:5" title="see footnote" class="footnote"><sup>5</sup></a>.</p>

<p>בלבו של עם ישראל היתה האמונה, שהעולם יתקיים לא רק בזכות
האבות אלא גם בהבל פיהם של התינוקות, ועל כן היו מתפללים בישראל: &#8220;עשה למען
אברהם, יצחק, ויעקב&#8221;, וגם &#8220;עשה למען יונקי שדים שלא חטאו, עשה למען גמולי
חלב שלא פשעו&#8221;.</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>Und Sitte in Palästina I 134 Dalman, Arbeit <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>תענית כ&#8220;ג ע&#8221;ב. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>מדרש אבא גוריון הוצ' באבער י&quot;ט. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>שלשלת הקבלה ג' ע&quot;א. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>אבן ספיר א' ק&#8220;ז ע&#8221;א. <a href="#fnref:5" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/55901">https://benyehuda.org/read/55901</a></div></body></html>