<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>למערכת &quot;הדגל&quot;, חארבּין</title>
	<meta name="author" content="זאב ז'בוטינסקי"/>
</head>
<body>

<h2 id="161937">1/6/1937</h2>

<p>ידידי הטובים,</p>

<p>אני רוצה לקוות כי מכתב זה לא יאחר לחגכם. אך בשבילי כאן
גם זה חג, שיכול אני מרחוק ללחוץ את ידכם. הדבר המפליא ביותר בעולם – הוא
חיל־מצב קטן בפינת־הגבול הנידחת האחרונה: מנין שואבים האנשים כוח לשאת
בעוֹל <strong>שכזה</strong>, ועוד בענין כה מר כשלנו, בלי גמול ובלי נחת? אך נמצא גם
הכוח וגם כושר־העמידה; ואני מברך אתכם, ידידי הטובים, המערכת והמפלגה, הצ&#8220;ח
והצה&#8221;ר ובית&quot;ר, המדריכים והטוראים, מתוך אהבה כאהבתכם ומסירות
כמסירותכם.</p>

<p>אין אני כותב אגרת פּרוגרמתית – זה קשה בחניית נע־ונד;
והעיקר – הכל עכשיו נתון ביורה רותחת, ועד שיגיע המכתב, מי יודע איזו תמונה
תהיה לפנינו. רק שני דברים ברצוני להבטיח לכם. ראשון: ניאבק על ארץ־ישראל
השלמה. אף אם נגזר כי תחולק וכי תסייע לכך מאחורי הפרגוד הסכמת הציונים
הוותיקים, גם אז יישאר רישום בהיסטוריה כי <strong>אנחנו</strong> לא נתַנו את הסכמתנו;
ובאחד הימים, עם מפנה חדש בהיסטוריה, יהיה רישום זה לתועלת.</p>

<p>הדבר השני – יקשה לכם להאמין בו, אך אני מאמין בו על אף כל
המהלומות. – ודאי, גם אצלכם נוצר בשנים האחרונות הרושם, שתכניתנו מנצחת,
ואילו אנו בעצמנו נשארים בחוץ; וש&#8220;כך יישאר גם להבא&#8221;. ואני אומר ש&#8220;כך&#8221; לא
יישאר. דומני שפעמים רבות כך <strong>נראו</strong> פני־הדברים ברורות עמים אחרים: דוקא
כאשר מתחילים רעיונות חדשים לנצח, ונושאי המשטר הישן, בחירוק־שיניים,
נאלצים לקבלם – דוקא אז מגיע זמן, בו מוּסוית קבלת התורה האפיקורסית על־ידי
רדיפת יוצריה ביתר־שאת, ואצל הכל (וביחוד אצל הנרדפים) מתקבל הרושם: השיר
הוא שלנו ויזמרו אותו אחרים. ואני אומר: לא לאורך־ימים יזמרו האחרים; בסופו
של דבר, ובמהרה, המקהלה תהיה שלנו. יודע אני כי היום קשה לרבים להאמין בכך;
אינו יכול לעשות כלום, אי־אפשר להוכיח אמונה בנימוקים. רצוני שתדעו, לפחות,
דבר אחד: אני, השולח לכם ברכה זו מקצה־העולם השני, מאמין כי ההגמוניה
הנוכחית של רעיונותינו היא מבוא להגמוֹניה של מפקדתנו וחטיבתנו.</p>

<p>יתן לכם אלוהים הרבה רעננות ולי – במה להתגאות, כפי שאני מתגאה בכם כעת.</p>

<p>שלכם</p>

<p><strong>ז. ז&#8217;בוטינסקי</strong></p>

<blockquote>
<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/44477">https://benyehuda.org/read/44477</a></div></body></html>