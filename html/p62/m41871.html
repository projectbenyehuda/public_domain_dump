<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לדוד לוֹיד-ג'וֹרג'- ראש ממשלת בריטניה</title>
	<meta name="author" content="זאב ז'בוטינסקי"/>
</head>
<body>

<br />

<h2 id="לונדון2411917">לונדון, 24/1/1917</h2>

<p>סאֶר,</p>

<p>אנו מתכבדים להגיש הצעה להקים גדוד עברי לשם שירות
בארץ-ישראל ובמצרים. הואיל ותכנית זו כרוכה בבעיות מדיניות מסוימות, יעצו
לנו להגישה ישירות לראש-הממשלה, ואנו מבקשים ברגשי-כבוד שיואיל לעיין בה
ולמסרה לעיון לקבינט-המלחמה ולשאר השלטונות הנוגעים בדבר.</p>

<p>אנו מצרפים בזה העתקי מסמכים שונים (עי' תוספות 1 ו-2),
המציינים את החלק שהיה לשנינו בייסודו, ולקפט' תרומפלדור בפעולותיו,
של Zion Mule Corps, אשר שירת בצבא הבריטי
בגאליפולי. אחרי ייסודו המשכנו במשא-ומתן עם השלטונות בלונדון ובקהיר,
לשם הקמת יחידה יהודית יותר גדולה. יש לנו רושם, ש&#8220;פוֹרין אוֹפיס&#8221; התייחס
אל הרעיון לא בלי אהדה, בשים לב להדיו הפוליטיים באמריקה, אך
מיניסטריון-המלחמה לא ראה אז את הענין כחשוב למדי. במשך ספטמבר ואוקטובר
אשתקד אירגננו מפעל התגייסות במזרחה של לונדון, באמצעות עיתון יומי מיוחד
ואספות-עם; פעולה זו זכתה להסכמה אישית של מיניסטר-הפנים של אז (עי'
תוספת 3), אך עידוד רשמי נמנע מאתנו, ונאלצנו להפסיק את תעמולתנו, הואיל
ובלי אישור השלטונות לא היתה בה, כמובן, שום תועלת.</p>

<p>עכשיו, כאשר ההתקפה הבריטית בארץ-ישראל כבר החלה, ושאלת
גיוסם של היהודים הזרים עודנה חריפה, אנו חושבים לחובתנו לחדש את
הצעתנו.</p>

<p>אנו מרשים לעצמנו להוסיף, כי בשלחנו תזכיר זה אליו, אנו
מתכוונים לפנות לא רק אל ראש-הממשלה, אלא גם אל אדם המבין, לפי מוצאו
ומנסיונו במאבק, לרוחה של אומה קטנה. אנו חוששים שעמנו יישכח ביום-הדין
ומבקשים אפשרות לרישום תביעותיו. אנו מבקשים בשביל היהודי את הזכות שיש
הבן-ואֶלס – – ללחום בעד ארצו הוא; ללחום כפי שלוחם בן-ואֶלס – בגדוד
משלו ולא במפוזר ובעילום-שם.</p>

<p>ואנו נשארים עבדיו הנאמנים</p>

<p>י. תרומפלדור</p>

<p>ז. ז&#8217;בוטינסקי</p>

<p>נכתב ע&#8220;י ז&#8217;בוטינסקי וחתום גם ע&#8221;י תרומפלדור (המבלבה&quot;ד)</p>

<br />

<br />

<h2 id="לונדון341917">לונדון 3/4/1917</h2>

<p>אדוני,</p>

<p>נוסף על תזכירנו מ- 24 בינואר, אנו מתכבדים להגיש לשיקולו את הנקודות הבאות הנובעות מן המצב החדש ברוסיה ובאמריקה.</p>

<p>מוקדם מדי לראות את בעית זכויות היהודים ברוסיה כבעיה
שיושבה בפועל. יישובה הממשי עוד יצריך זמן ומאבק. אבל אין להכחיש, כי
נקודת ההתנגדות העיקרית של היהודים למדינות-ההסכמה סולקה. בעת ובעונה
אחת, יחסה החדש של אמריקה מקנה מכל הבחינות לבעלות-הברית אופי של ברית כל
הדמוקרטיות בעולם. עובדות אלה אינן יכולות שלא להשפיע באורח חיובי ביותר
על הגיוס לרגימנט היהודי המוצע.</p>

<p>אולם מחובתנו להפנות את תשומת-לבו לעובדה, כי הצמדת
הגורם היהודי למטרות הברית עדיין רחוקה מלהיות מושלמת. ודאי, הנטיה
הפרו-גרמנית כמוה כמחוסלת. אולם המטרה של בעלות-הברית זהה ברגע זה עם
רעיון המשכת המלחמה עד לנצחון הסופי; הגדולה בסכנות-הרגע היא שלום לפני
עתו. לעומת זה, עובדה היא, כי הזרם הפציפיסטי עודנו קולני מאוד בין
היהודים ברוסיה ובאמריקה – ובתוכו אנשי-כספים, עיתונאים ופוליטיקאים
רבים. ברי כי תעמולה פציפיסטית ברוסיה במצבה העכשווי תביא תוצאות לא
רצויות לחלוטין; ואפילו באמריקה היא עלולה לפגום בהשתתפות נלהבת במלחמה.
ודאי, היהודים הם רק מיעוט ביסודות הפאציפיסטייים ברוסיה ובאמריקה; אבל
אין להתעלם מהשפעת הגורם היהודי.</p>

<p>אנו רואים רק דרך יחידה לאיזון הנטיה הזאת בקרב היהודים:
לתת לאומה היהודית אינטרס ישיר ובלתי-אמצעי בהמשכת המלחמה עד לנצחון מלא.
זה שוב מביא אותנו אל הצעתנו. הבטחה ליצור רגימנט יהודי, שיילחם למען
ארץ-ישראל לימין בעלות-הברית, תחייב כל יהודי להבהיר לעצמו, כי האינטרס
הלאומי שלו תלוי לחלוטין בהמשכת המלחמה עד לבוא הנצחון.</p>

<p>מכיון שהמצב החדש פותח כרים נרחבים לתעמולה – ואולי
אפילו לגיוס ברוסיה ובאמריקה, אפשר להחדיר את הרעיון הזה בלב חוגים רחבים
ועמוקים מאוד באוכלוסיה היהודית.</p>

<p>נוסיף גם, כי ההשפעה היהודית באוסטריה ובהונגריה –
והשפעה זאת חזקה מאוד בארצות אלה – סלדה עד כה ממעמקי-לבה מבעלות-הברית,
לרגל רגש השנאה שקינן בלב היהודי לרוסיה הישנה. המאורעות האחרונים הפיגו
שנאה זאת בהרבה, ושינוי רגשות זה עוד ניתן להגביר על-ידי הוכחה מוחשית של
אהדת בעלות-הברית לשאיפות היהודיות כיצירת רגימנט יהודי למען
ארץ-ישראל.</p>

<p>ואנו נשארים עבדיו הנאמנים</p>

<p>י. תרומפלדור</p>

<p>ז. ז&#8217;בוטינסקי</p>

<p>נכתב ע&#8220;י ז&#8217;בוטינסקי וחתום גם ע&#8221;י תרומפלדור. (המבלבה&quot;ד).</p>

<br />

<br />


</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/41871">https://benyehuda.org/read/41871</a></div></body></html>