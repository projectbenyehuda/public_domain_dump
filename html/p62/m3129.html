<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מתוך 'פאוסט'</title>
	<meta name="author" content="יוהאן וולפגנג פון גתה / זאב ז'בוטינסקי"/>
</head>
<body>

<p>(לשכת-עבודתו של פאַוּסט. ד&quot;ר פאַוּסט נכנס בלוית הפּוּדל – הכלב אשר מצא ברחובות).</p>

<blockquote>
<p><strong>פאוסט</strong></p>
</blockquote>

<blockquote>
<p>הַלַּילָה בָא. שָׂדוֹת יָשֵׁנוּ.</p>

<p>מְלֵא גַעגּוּעַ וְיִראָה,</p>

<p>מֵקִיץ הַטּוֹב שֶׁבְּנַפשֵׁנו –</p>

<p>הַנְּשָׁמָה הַיְּתֵרָה.</p>

<p>נִרדַּם כָּל חֵשֶׁק הַפּוֹרֵעַ</p>

<p>מוּסָר, כָּל יֵצֶר הַמֵּהִים;</p>

<p>מִתעוֹרְרָה חִבַּת הָרֵעַ</p>

<p>עִם אַהֲבַת הָאֱלֹהִים.
<br><br />
מַה תִּתלַבֵּט, כֶּלֶב, הֵנָּה וָהֵנָּה?</p>

<p>נוּחַ. שְׁכַב מֵאָחוֹר לְכִירַי.</p>

<p>כֶּסֶת לְךָ, שֶׁתִּשׁכַּב בָּהּ, אֶתֶּן-נָא –</p>

<p>זֶהוּ הָרַך מִכָּרַי.</p>

<p>שָׁם, בֶּהָרִים, דּוֹלֵג, נוֹבֵחַ,</p>

<p>לִבִּי שִׂמַּחתָּ, וְכָעֵת</p>

<p>קַבֵּל-נָא פֹּה זְכוּת אוֹרֵחַ –</p>

<p>אַךְ מְנֻמָּס, אָדִיב, שָׁקֵט.
<br><br />
בְּעֵת הַנֵּר עַל חֶדֶר נֹחַ</p>

<p>יִשׁפֹּך אוֹרוֹ וְנָעֳמוֹ,</p>

<p>יָנֵץ גַּם אוֹר בְּלֵב וָמֹחַ</p>

<p>וַיַּרא לִבֵּנוּ אֶת עַצמוֹ</p>

<p>תִּלחַשׁ עַל אֹזֶן בִּינָתֵנוּ,</p>

<p>יְבַצבְּצוּ פִּרחֵי מִקוֶה –</p>

<p>עַד הִכָּסֵף לִמקוֹר חַיֵּינוּ,</p>

<p>לְמַעיָנָם הַמְּרַוֶּה.
<br><br />
הַסָּה, הַכֶּלֶב! שִׁיר קֹדֶשׁ מֵרִיעַ</p>

<p>פֹּה בְּנַפשִׁי, כִּי לְמַעלָה הִמרִיאָה –</p>

<p>אַל-נָא תַּפרִיעַ! – בְּנֵי הָאָדָם –</p>

<p>הֵם, בִּראוֹתָם אֵיזֶה טוֹב, אֵיזֶה יֹפִי,</p>

<p>כִּי מִמַּעַל לְסִוּג בִּינָתָם,</p>

<p>תֵּכֶף יָהִימוּ בְּבוּז וּבְדֹפִי:</p>

<p>הֲגַם אַתָּה כְּמוֹתָם?
&lt;&gt;br&gt;<br />
אַךְ בִּלבָבִי מֵאֵלֶיהָ פּוֹסֶקֶת</p>

<p>הַמַּנגִּינָה שֶׁל מַרגּוֹעַ וָשֶׁקֶט.</p>

<p>לָמָּה נִגְמַלתִּי מֵעֵדֶן זִרמָהּ</p>

<p>שׁוּב לַעֲרֹג בַּצָּמָא?
<br><br />
אָמְנָם בָּזֶה נַפשִׁי הָרגָלָה&#8230;</p>

<p>גַּם יֵשׁ פִּדיוֹן לְצִמאוֹנָה –</p>

<p>הַתְּשׁוּקָה לְמַעיָנוֹת שֶׁל מַעלָה,</p>

<p>לְאוֹר גִּלּוּי הַשְּׁכִינָה,</p>

<p>לְאוֹר אֱמֶת – וְאֵין אֱמֶת מַזהֶרֶת</p>

<p>מִזֹּה שֶׁבְּדִברֵי הַגֶּבֶר מִנַּצֶּרֶת.</p>

<p>אֶפתַּח-נָא הַגְּוִיל הַיְּוָנִי,</p>

<p>וְאֶת תּוֹרַת הַיֶּשַׁע וְהָאֹשֶׁר</p>

<p>בְּאַהֲבָה, כָּבוֹד וָיֹשֶׁר</p>

<p>אֲתַרגְּמָה נָא לִלשׁוֹנִי.
<br></p>
</blockquote>

<p>(פותח את הספר ומסתכל בו)
<br></p>

<blockquote>
<p>קָרָאתִי: &#8220;בְּרֵאשִׁית הָיָה דָבָר&#8221; –</p>

<p>זֶה לֹא יַתאִים, פָּסוּק רִאשׁוֹן, וּכבָר</p>

<p>נִכשַׁלתִּי. בְּרֵאשִׁית – מִלָּה, צִלצוּל קַל-עֶרֶךְ?</p>

<p>דָּרוּשׁ תַּרגּוּם אַחֵר, לֹא זֹה הַדֶּרֶךְ;</p>

<p>כִּי הַמּוּבָן – אִם לֹא יַתעֵנִי הִגָּיוֹן –</p>

<p>הוּא &#8220;בְּרִאשִׁית הָיָה <strong>הָרַעֲיוֹן</strong>&#8221;.</p>

<p>אוּלָם אַף זֶה לֹא דָי. אַל תִּתרַשֵּׁל, הַמֹּחַ,</p>

<p>אַל תַּחפְּזִי, יָדִי הַמְּהִירָה!</p>

<p>הֲבֶאֱמֶת רַעיוֹן הַכֹּל בָּרָא?</p>

<p>נַגִּידָה: &#8220;בְּרֵאשִׁית הָיָה <strong>הַכֹּחַ</strong>&#8221;.</p>

<p>כָּתַבתִּי – רַק לִמחוֹק. לֹא טוֹב גַּם זֶה,</p>

<p>כָּל הַמִּלִּים הָאֵלֶּה לֹא תַתאֵמנָה.</p>

<p>עוֹד רֶגַע&#8230;כֵּן! מָצָאתִי – אֲתַרגֵּם-נָא</p>

<p>כֹּה: &#8220;בְּרֵאשִׁית הָיָה <strong>הַמַּעֲשֶׂה</strong>&#8221;!
<br><br />
הַכֶּלֶב, הַס מִיִּלּוּלֶיךָ</p>

<p>אוֹ קוּם וָלֵכָה!</p>

<p>הֲלֹא אַתָּה מַחֲרִישׁ אָזנִי.</p>

<p>חָבֵר כָּזֶה, רוֹעֵשׁ, מֵפֵר הָדָר וָסֵדֶר,</p>

<p>אַף רֶגַע לֹא אֶסבֹּל בַּחֶדֶר.</p>

<p>אוֹ אַתָּה – אוֹ אֲנִי</p>

<p>צָרִיךְ לְצֵאת מִמְּעוֹנִי.</p>

<p>אֵין מִנהָגִי לִגרוֹשׁ אוֹרֵחַ,</p>

<p>אֲבָל – שָׁלוֹם, אֲנִי פּוֹתֵחַ.</p>

<p>אוּלָם – מַה זֹאת – מַה אֶחֱזֶה?</p>

<p>הֲיִתָּכֵן דָּבָר כָּזֶה?</p>

<p>מַהִי – אֱמֶת אוֹ רַק תַּרמִית עֵינַיִם?</p>

<p>כַּלְבִּי גָּדַל – גָּדַל פִּי שְׁנַיִם –</p>

<p>קָם – מִתְפָּרֵץ – מַה שֵׁם זֹאת הַחַיָּה?</p>

<p>כִּי הוּא שׁוֹנֶה מִשֶּׁהָיָה!</p>

<p>הַשֵּׁד עָבַר סִפִּי בְּעֹרֶם בֶּגֶד?</p>

<p>שִׁנָּיו אֵימָה, עֵינָיו תַּבְרַקנָה זַעֲמוֹ?</p>

<p>לֹא, הִכַּרתִּיךָ, זֶרַע בַּעַל!</p>

<p>וְלִשׁרָצִים כָּמוֹךָ יֵשׁ לִי רַעַל –</p>

<p>נִחוּשׁ הַמֶּלֶךְ שְׁלֹמֹה
<br><br />
<strong>מנגינת הרוחות</strong></p>
</blockquote>

<blockquote>
<p>אֶל תָּבוֹאוּ! פַּחַת! פַּחַת!</p>

<p>כְּשׁוּעָל בְּפַח-בַּרזֶל</p>

<p>שָׁם נִלכַּד קְצִין הַשַׁחַת,</p>

<p>שַׂר-שָׂרִים לַעֲזָאזֵל.</p>

<p>רַק הַשׁגִּיחוּ, אַל תָּנוּסוּ,</p>

<p>מַעלָה, מַטָּה, עוּפוּ, טוּסוּ –</p>

<p>אִם בְּעֹרֶם נַעֲזוֹר,</p>

<p>הַשָּׁבוּי יֵצֵא לִדרוֹר.</p>

<p>אַל תַּזנִיחוּ, פֹּה הַמתִּינוּ –</p>

<p>הוּא מוֹרֵנוּ וְאָחִינוּ!
<br></p>
</blockquote>

<blockquote>
<p><strong>פאוסט</strong></p>
</blockquote>

<blockquote>
<p>זֶה הַנִּחוּשׁ הָאָיֹם וָעָצוּם –</p>

<p>נַחַשׁ אַרבַּעַת אֲבוֹת הַיְּקוּם:</p>

<p>נְחֻשׁתָּן הַמַּבעִיר,</p>

<p>עֲלוּקָה שֶׁבַּיאוֹר,</p>

<p>עֲטַלֵּף בָּאֲוִיר</p>

<p>וְדִבּוּק שֶׁבַּבּוֹר –</p>

<p>לַעֲזוֹר!</p>

<p>אֵשׁ וָמַיִם, רוּחַ, אֶרֶץ –</p>

<p>הָרִבּוּעַ הַגּוֹרֵם –</p>

<p>לוּלֵא בַנתִּי אֶת הַמֶּרֶץ</p>

<p>וְהַכֹּחַ שֶׁבָּהֶם,</p>

<p>לֹא מָשַׁלתִּי בְמִשׁפַּחַת</p>

<p>יַלדֵי שַׁחַת.</p>

<p>הַשָּׂרָף בְּעַב-עָשָׁן</p>

<p>נְחֻשׁתָּן!</p>

<p>שׁוּבִי יָמָּה עַד קַרקַע,</p>

<p>עֲלוּקָה!</p>

<p>טוּס לָרֹם, כְּצֵל חוֹלֵף</p>

<p>עֲטַלֵּף!</p>

<p>הַדִּבּוּק הַמִּתלוֹצֵץ,</p>

<p>בּוֹא, עַבדִּי, וְשִׂים לוֹ קֵץ!</p>

<p>נִדמֶה, לֹא תָשֹׂר בּוֹ מֶמְשֶׁלֶת</p>

<p>אַרבַּע אִמָּהוֹת שֶׁל הַחֶלֶד –</p>

<p>אֵין כֹּחַ לְזֶה הַשַּׁרבִיט:</p>

<p>לָבֶטַח רוֹבֵץ לוֹ, בְּלַעַג מַבִּיט.</p>

<p>אָז תִּשׁמַע נִחוּשׁ-הַסֵּתֶר</p>

<p>הַנּוֹרָא מִכָּל הַיֶּתֶר!
<br><br />
אִם אַתָּה יְלִיד אַשמָן,</p>

<p>אָז תֵּדַע אֶת הַסִּימָן,</p>

<p>שֶׁרָגִיל כֹּחוֹ לָכֹף אֶת</p>

<p>רֹאשׁ בֶּן-תֹּפֶת!</p>

<p>(עושה את הסימן)</p>

<p>מִתנַפֵּחַ בְּשָׂרוֹ,</p>

<p>מִסתַּמֵּר כָּל שְׂעָרוֹ.
<br><br />
מַה - הֲיָדַעְתָּ</p>

<p>מַפַּל עֵיפָתָה,</p>

<p>אֶת זֹאת לִקרוֹא –</p>

<p>זוּ אֵין מוֹצָא לָהּ,</p>

<p>זוּ אֵין מִבטָא לָּה,</p>

<p>זוּ נִטבְּלָה בְטַל שֶׁל מַעלָה –</p>

<p>וְחֵטא דָקַר בָּהּ דִּקּוּרוֹ?
<br><br />
מֵאֲחוֹרֵי תַנּוּר הַחֶדֶר</p>

<p>הוּא כְשֶׁנהָב גָּדֵל – גָּדֵל –</p>

<p>הוּא, עוֹד מְעַט, יִפרֹץ כָּל גֶּדֶר –</p>

<p>אוֹ הֲיִמַּס בַּעֲרָפֶל?</p>

<p>חֲסָל! יוֹתֵר מִזֶּה אַל תַּעַל.</p>

<p>בּוֹא לְלַקֵּק רַגלֵי הַבַּעַל!</p>

<p>הֲלֹוא רָאִיתָ – לֹא חָלַשׁ</p>

<p>עוֹד עֹז יָדִי. הַאֶשׂרְפֶךָ</p>

<p>גַּם-כֵּן בָּאוֹר הַמְּשֻׁלָּשׁ?</p>

<p>אִם לֹא דַיֶּךָ</p>

<p>תִּראֶה יוֹתֵר מִכֹּחַ שִׁלטוֹנִי!
<br><br />
<strong>מפיסטופלס</strong></p>
</blockquote>

<p>(בהתפזר הערפל, יוצא מאחורי התנור</p>

<p>לבוש בגדי אַסכולסטיקן נודד).</p>

<blockquote>
<p>אַל נָא לִרעוֹשׁ! מַה חֵפֶץ אֲדוֹנִי?
<br><br />
<strong>פאוסט</strong></p>
</blockquote>

<blockquote>
<p>הַסּוֹף מַצחִיק: פִּתרוֹן חַיַּת הַשַּׁחַת –</p>

<p>תַּלמִיד חָכָם נוֹדֵד? מִקְרֶה נֶחמָד!
<br><br />
<strong>מפיסטופלס</strong></p>
</blockquote>

<blockquote>
<p>שָׁלוֹם לַאֲדוֹנִי הַמְּלֻמָּד,</p>

<p>אִם-כִּי הִזַּעתָּ לִי זֵעָה רוֹתַחַת
<br></p>
</blockquote>

<blockquote>
<p><strong>פאוסט</strong></p>
</blockquote>

<blockquote>
<p>וּמַה שִׁמךָ?
<br><br />
<strong>מפיסטופלס</strong></p>
</blockquote>

<blockquote>
<p>הַשְּׁאֵלָה</p>

<p>הִיא מוּזָרָה קְצָת בְּפִי חָכָם כָּמוֹהוּ.</p>

<p>מַשׁקִיף אֶל הַתַּמצִית וּבְז לְכָל מִלָּה,</p>

<p>לְכָל דְּמוּת – שֶׁהֵן מִרמָה וָתֹהוּ.
<br><br />
<strong>פאוסט</strong></p>
</blockquote>

<blockquote>
<p>שִׁמכֶם אַתֶּם מֵעִיד עַל הַתַּמצִית –</p>

<p>שִׁמכֶם תָּמִיד אֱמֶת, וְאֵין בּוֹ מֵעַל:</p>

<p>&#8220;בַּעַל זְבוּב&#8221;, אוֹ &#8220;בְּלִיַּעַל&#8221;,</p>

<p>אוֹ &#8220;אַשׁמְדַאי&#8221;, אוֹ גַּם &#8220;מַשׁחִית&#8221;,</p>

<p>טוֹב: מִי אַתָּה?
<br><br />
<strong>מפיסטופלס</strong></p>
</blockquote>

<blockquote>
<p>אֲנִי – קֹרטוֹב אוֹתוֹ הַכֹּחַ,</p>

<p>שֶׁהוּא תָּמִיד לָרַעַ שׁוֹאֵל בְּלִי מָנוֹחַ –</p>

<p>וְאֶת הַטּוֹב יוֹצֵר.
<br><br />
<strong>פאוסט</strong></p>
</blockquote>

<blockquote>
<p>אֵינִי מֵבִין: פָּרֵשׁ.
<br><br />
<strong>מפיסטופלס</strong></p>
</blockquote>

<blockquote>
<p>אֲנִי הָרוּחַ הַכּוֹפֵר בַּיֵּשׁ,</p>

<p>וְגַם צוֹדֵק בָּזֶה: כִּי תַחַת אוֹר הַחֶרֶס</p>

<p>כָּל הַנִּברָא רָאוּי לְהֶרֶס,</p>

<p>לֵאמֹר: – מַה טּוֹב לוּלֵא נִברָא!</p>

<p>וְכָל דָּבָר שֶׁפֹּה כִנוּ לוֹ רֶשַׁע, פֶּשַׁע,</p>

<p>אוֹ, בְּקִצּוּר, כָּל מַה שֶׁ&#8220;רַע&#8221; נִקרָא –</p>

<p>זֶה עוֹלָמִי – שֶׁבּוֹ לֹא אֶתבַּיֵּשָׁה.
<br><br />
<strong>פאוסט</strong></p>
</blockquote>

<blockquote>
<p>אָמַרתָּ לִי &#8220;קֹרטוֹב&#8221;: הַאֵין אַתָּה מֻשׁלָם?
<br><br />
<strong>מפיסטופלס</strong></p>
</blockquote>

<blockquote>
<p>אֱמֶת עַנוְתָנִית אָמַרתִּי. בְּעוֹלָם</p>

<p>בְּנֵי אֱנוֹשׁ – זֶה עֲלַמלַם אִוֶּלֶת –</p>

<p>נֶחשָׁב כָּל אִישׁ לְכָל הַחֶלֶד;</p>

<p>אֲבָל אֲנִי קֹרטוֹב – קֹרטוֹב אוֹתוֹ קֹרטוֹב,</p>

<p>אֲשֶׁר בָּרִאשׁוֹנָה, בְּעוֹד אֵין רַע, אֵין טוֹב,</p>

<p><strong>הָיָה כוֹלֵל הַכֹּל: הַחֹשֶׁך</strong>. יוֹם וָזֹהַר –</p>

<p>בְּנֵי הַחֹשֶׁך הֵם. הָאוֹר בַּלֵּיל יָרִיב,</p>

<p>אַך לֹא יוּכַל נַצֵּחַ אֶת אָבִיו,</p>

<p>כִּי לַגּוּפוֹת שֻׁעבַּד, וְגוּף הוּא סֹהַר.</p>

<p>הָאוֹר זוֹרֵם מִגּוּף, נוֹתֵן הָדָר לַגּוּף,</p>

<p>אִם עַל דַּרכּוֹ יִכשַׁל בַּגּוּף – אֵינֶנּוּ;</p>

<p>כֹּה בְקָרוֹב, אוּלַי, עוֹד אֶפָּטֵר מִמֵּנוּ –</p>

<p>יִכבֶּה עִם הַגּוּפוֹת, וְאָז יִמשׁוֹל מָעוּף.
<br><br />
<strong>פאוסט</strong></p>
</blockquote>

<blockquote>
<p>מְלַאכתְּךָ הֵבַנתִּי עָתָּה:</p>

<p>רָצִיתָ אֶת הַכֹּל הַשׁחֵת – וְלֹא הִשׁחַתָּ,</p>

<p>לָכֵן פָּנִיתָ לַפְּרָט?
<br><br />
<strong>מפיסטופלס</strong></p>
</blockquote>

<blockquote>
<p>וְגַם בָּזֶה אַצלִיחַ רַק מְעַט.</p>

<p>תֵּבֵל – זֶה &#8220;מַשֶּׁהוּ&#8221; שֶׁל דֹּשֶׁן</p>

<p>הַקָּם כְּנֶגֶד הַ&#8220;לֹּא-יֵשׁ&#8221; –</p>

<p>נִלְחַמתִּי בָּהּ מִימֵי הַיֹּשֶׁן</p>

<p>בְּסַעַר, חִיל, מַבּוּל וָאֵשׁ –</p>

<p>הַכֹּל לַשָּׁוְא: גַּם יָם, גַּם אֶרֶץ</p>

<p>נָחִים בְּשֶׁקֶט. וְהַשֶּׁרֶץ –</p>

<p>מֵחַיתוֹ-בָּר עַד בֶּן אָדָם –</p>

<p>כַּמָּה מֵהֶם שִׁבַּרתִּי שֶׁבֶר,</p>

<p>כַּמָּה עִנִּיתִי עַד הַקֶּבֶר –</p>

<p>וּמִתחַדֵּשׁ תָּמִיד אוֹתוֹ הַדָּם,</p>

<p>מִכַּעַס אֵין-אוֹנִים אֲנִי חוֹרֵק שִׁנַּיִם:</p>

<p>הַכֹּל מַזרִיעַ – רוּחַ, מַיִם</p>

<p>וַאֲדָמָה הוֹרִים לָלַת</p>

<p>בְּקֹר, בְּחֹם, בְּרֹטֶב, בְּבַצֹרֶת&#8230;</p>

<p>לוּלֵא הָאֵשׁ שֶׁהִיא בֵּיתִי לְפִי מָסֹרֶת,</p>

<p>אָז לֹא נוֹתַר לִי אַף מִקְלָט.
<br><br />
<strong>פאוסט</strong></p>
</blockquote>

<blockquote>
<p>הֲנֶגֶד עֹז כֹּחוֹת הַנֶּצַח</p>

<p>הוֹרֵי אֵין-קֵץ, פּוֹרֵי אֵין-סוֹף,</p>

<p>תָּקוּם, שֵׁדוֹן נְחוּשׁ-הַמֵּצַח,</p>

<p>לִסתּוֹם פִּי טֶבַע בְּאֶגרוֹף?</p>

<p>בַּקֵּשׁ לְךָ מִשׂרָה אַחֶרֶת,</p>

<p>בֶּן תֹּהוּ מְשֻׁנֶּה – אוּלַי תִּצלַח יוֹתֵר.
<br><br />
<strong>מפיסטופלס</strong></p>
</blockquote>

<blockquote>
<p>עוֹד נִתרָאֶה גַּם נְבָרֵר אֶת</p>

<p>הַשְּׁאֵלָה בִּזמַן אַחֵר.</p>

<p>כָּעֵת – הַרשֵׁנִי וְאֵלֵכָה.
<br><br />
<strong>פאוסט</strong></p>
</blockquote>

<blockquote>
<p>הַאִם דָּרוּשׁ הָרִשָּׁיוֹן?</p>

<p>לֹא אֶתנַגֵּד לְבִקּוּרֶיךָ,</p>

<p>תָּבוֹא אֵלַי, אִם יֵשׁ רָצוֹן;</p>

<p>כֵּן גַּם תֵּצֵא – הִנֵּה הַדֶּלֶת,</p>

<p>הִנֵּה חַלּוֹן – אוֹ אֲרֻבָּה.
<br><br />
<strong>מפיסטופלס</strong></p>
</blockquote>

<blockquote>
<p>אֲנִי מוֹדֶה: רַגלִי בַּסַּף נִכשֶׁלֶת,</p>

<p>וְגַם אוֹדֶה אֶת הַסִּבָּה:</p>

<p>זֶה הַצִּיּוּר בַּסַּף – זֶה שָׁמָּה&#8230;
<br><br />
<strong>פאוסט</strong></p>
</blockquote>

<blockquote>
<p>אַתָּה נִתקַל בַּפֶּנטַגרַמָּה?</p>

<p>אִם כָּכָה, בֶּן נְהַר-דִּי-נוּר,</p>

<p>אֱמוֹר, כֵּיצַד הֲלֹם נִכנַסְתָּ?</p>

<p>שַׂר כָּל עָרמָה – כֵּיצַד בַּמֶּה נִתפַּשׂתָּ?
<br><br />
<strong>מפיסטופלס</strong></p>
</blockquote>

<blockquote>
<p>פֹּה יֵשׁ מִגרַעַת בְּצִיּוּר: אַחַת הַזָּוִיּוֹת, זֹה שֶּׁפּוֹנָה הַדַּלתָּה,</p>

<p>הִיא פְּתוּחָה קְצָת – הֲלֹא תִּרְאֶה?
<br><br />
<strong>פאוסט</strong></p>
</blockquote>

<blockquote>
<p>אֵין לָך לֵיצָן כְּמוֹ מִקְרֶה:</p>

<p>עַל כֵּן, נִשְׁבֵּיתָ וְנִכבַּלתָּ?</p>

<p>זֶה נִצָּחוֹן מִמַּעַל לַתִּקוָה.
<br><br />
<strong>מפיסטופלס</strong></p>
</blockquote>

<blockquote>
<p>הַכֶּלֶב לֹא רָאָה אֶת זֹאת, וּבָא;</p>

<p>אוּלָם כְּשֶׁאָמַר: עַכשָׁו מִכָּאן אָרוּצָה –</p>

<p>הִנֵּה, לַשֵּׁד אָסוּר לָצֵאת הַחוּצָה.
<br><br />
<strong>פאוסט</strong></p>
</blockquote>

<blockquote>
<p>וְהַחַלּוֹן? הֲלֹא אֵינוֹ רָחוֹק.
<br><br />
<strong>מפיסטופלס</strong></p>
</blockquote>

<blockquote>
<p>שֵׁדִים, רוּחִין – יֵשׁ לָנוּ חֹק:</p>

<p>לְצֵאת בַּדֶּרֶךְ בָּהּ נִכְנַסְנוּ,</p>

<p>לָבוֹא – מִבְחַר חָפְשִׁי: בָּחַרְנוּ – נֶאֱנַסְנוּ.
<br><br />
<strong>פאוסט</strong></p>
</blockquote>

<blockquote>
<p>גַּם תֹּפֶת יֵשׁ לוֹ דִּין? זֶה פֶלֶא בְעֵינָי.</p>

<p>לֵאמֹר, אֶפשָׁר לִכרוֹת עִמכֶם בְּרִית וּתנַאי</p>

<p>וְתִשׁמְרוּ אוֹתוֹ בְצֶדֶק?
<br><br />
<strong>מפיסטופלס</strong></p>
</blockquote>

<blockquote>
<p>מַה שֶּׁנַּחתֹּם, נִשׁמֹר, וְלֹא נִגרַע אַף חֶדֶק</p>

<p>מִקצֵה קוֹצוֹ שֶׁל יוּד שֶׁבַּחוֹזֶה.</p>

<p>אַך בְּקִצּוּר קָשֶׁה הַסבֵּר אֶת זֶה:</p>

<p>הֲלֹא גַם נִפָּגֵשׁ עוֹד פַּעַם.</p>

<p>עַכשָו – בְּבַקָּשָׁה נִמרֶצֶת עַד מְאֹד:</p>

<p>אֵצֵא-נָא!
<br></p>
</blockquote>

<blockquote>
<p><strong>פאוסט</strong></p>
</blockquote>

<blockquote>
<p>לֹא, שְׁהֵה כְרֶגַע עוֹד,</p>

<p>סַפֵּר לִי מַשֶּׁהוּ – דִּברֵי עִניָן וָטַעַם.
<br><br />
<strong>מפיסטופלס</strong></p>
</blockquote>

<blockquote>
<p>בִּי, אֲדוֹנִי, הַרשֵׁנִי וְאֵצֵא!</p>

<p>הֲלֹא אָשׁוּב – אֲזַי תִּשׁאַל מַה שֶּׁתִּרצֶה.
<br><br />
<strong>פאוסט</strong></p>
</blockquote>

<blockquote>
<p>לֹא הִזמַנתִּיךָ, זֶה הַפֶּתַח</p>

<p>אַתָּה עָבַרתָּ בְּתַרמִית.</p>

<p>שָׂטָן כִּי תְפַשׂתּוֹ, אֱחֹז אוֹתוֹ לָבֶטַח,</p>

<p>כִּי לֹא עַל נְקַלָּה תִּתפֹּשׂ אוֹתוֹ שֵׁנִית.
<br><br />
<strong>מפיסטופלס</strong></p>
</blockquote>

<blockquote>
<p>אִם יֵשׁ רָצוֹן, מוּכָן הִנֵּנִי –</p>

<p>טוֹב, אֶשָּׁאֵר; אוּלָם בִּתנַאי –</p>

<p>כִּי לְשַׂמֵּחַ פֹּה תַּרְשֵׁנִי</p>

<p>אֶת נַפְשְׁךָ בְּעִנּוּנָי.
<br><br />
<strong>פאוסט</strong></p>
</blockquote>

<blockquote>
<p>מַדּוּעַ לֹא, אָדוֹן אוֹרֵחַ?</p>

<p>גַּם כֵּן בִּתנַאי, שֶׁ – תְּשַׂמֵּחַ.
<br><br />
<strong>מפיסטופלס</strong></p>
</blockquote>

<blockquote>
<p>שָׁעָה אִתִּי, אָדוֹן עָמִית,</p>

<p>יוֹתֵר תַּרוֶה מַאֲוַיֶּךָ,</p>

<p>גַּם בְּשָׁנָה חַת-גְּוָנִית.</p>

<p>לְךָ רוּחוֹת זִמְרָם יָשִׁירוּ,</p>

<p>מַראוֹת הָדָר לְךָ יַזהִירוּ –</p>

<p>לֹא כֶשֵּׁף רֵק לְלֹא יְסוֹד,</p>

<p>כִּי גַּם נְחִיר יִטעַם מִבֹּשֶׂם,</p>

<p>וְגַם הַפֶּה מִמְתֹק הַקֹּסֶם,</p>

<p>וְהַבָּשָׂר מֵעֹנֶג סוֹד.</p>

<p>הָאֳמְנִים עַל הָאַשְׁמֹרֶת</p>

<p>מִחוּץ לַסַּף. עַל כֵּן – תִּזְמֹרֶת!
<br><br />
<strong>מנגינת הרוחות</strong></p>
</blockquote>

<blockquote>
<p>סוּרִי, מִגבֶּלֶת</p>

<p>הַקְּמָרוֹן!</p>

<p>תּוֹפַע תְּכֵלֶת</p>

<p>זִיו וְתוֹחֶלֶת,</p>

<p>חֵן וְשָׂשׂוֹן!</p>

<p>עוּפוּ-נָא הָלאָה,</p>

<p>עַרפִלֵּי-אֶמֶשׁ:</p>

<p>יוֹפַע לְמַעלָה</p>

<p>רַך מֵאוֹר שֶׁמֶשׁ</p>

<p>אוֹר כּוֹכָבִים!</p>

<p>חֵיל בְּנֵי-טֹהַר</p>

<p>יָנַע בַּזֹּהַר:</p>

<p>הֵם בְּלִבֵּנוּ</p>

<p>כֹּסֶף יִתֵּנוּ –</p>

<p>הָבָה נַמרִיאָה</p>

<p>מוּל הָרָקִיעַ&#8230;</p>

<p>צֵל הֶעָבִים –</p>

<p>צֵל הָאַדֶּרֶת</p>

<p>הַמְּפַרפֶּרֶת</p>

<p>שֶׁל כְּרוּבִים –</p>

<p>יֵד מְלַטֶּפֶת</p>

<p>עֵמֶק וָנֶפֶת,</p>

<p>נִיר וּנבִיָּה:</p>

<p>עַד מֵהַשֶּׂגֶב</p>

<p>יֵרֵד עַל הָרֶגֶב</p>

<p>טַל תְּחִיָּה.</p>

<p>גֶפֶן-אַלמָוֶת</p>

<p>זָן בְּדָמָיו אֶת</p>

<p>יֶקֶב תֵּבֵל:</p>

<p>נַחַל וָעַיִן</p>

<p>יִמלְאוּ יַיִן</p>

<p>חַי וְצוֹהֵל.</p>

<p>זָב לוֹ הַפֶּלֶג,</p>

<p>בֵּין אֲבָנִים</p>

<p>צַחוּ מִשֶּׁלֶג</p>

<p>נִים וְלֹא נִים –</p>

<p>עַד מֵהַר-גֹּבַהּ</p>

<p>יֵז גֵּיא הָאוֹבָה,</p>

<p>יֵפֶן וְיַּעַט</p>

<p>תֵּל בְּטַבַּעַת</p>

<p>כֶּסֶף מַגִּיהַּ –</p>

<p>יֵרֶד, מֵרִיעַ,</p>

<p>אֶל הַגָּבִיעַ</p>

<p>שֶׁל אֲגַמִּים&#8230;</p>

<p>יֵשׁתּ אֶת הַיֹּפִי</p>

<p>חֶבֶר אַל-דֹּפִי</p>

<p>בַּמְּרוֹמִים;</p>

<p>יַעַל לַחֶרֶס,</p>

<p>יֵרֶד הַיָּמָּה –</p>

<p>פֶּלֶא! כִּי שָׁמָּה</p>

<p>נָד, כְּבָעֶרֶשׂ</p>

<p>אִי-קְסָמִים.</p>

<p>דָּר בּוֹ לָנֶצַח</p>

<p>זֶמֶר וָפֶצַח;</p>

<p>נָב מִכָּל תֶּלֶם</p>

<p>דֶּשֶׁא רַב-פֶּרַח;</p>

<p>שׁוּר, וּבַכֹּל –</p>

<p>רַחַם וָעֶלֶם,</p>

<p>עֹנֶג וָזֶרַח,</p>

<p>גִּיל וּמָחוֹל.</p>

<p>אֵלֶּה יָגִילוּ,</p>

<p>אֵלֶּה יַעפִּילוּ</p>

<p>הֶרָה, לַסֶּלַע;</p>

<p>אֵלֶּה כַרמֶלָה,</p>

<p>אֵלֶּה הַמַּימָה –</p>

<p>אַך הַשָּׁמַימָה</p>

<p>שֶׁטֶף כֻּלָם,</p>

<p>רוֹם, אֶל אַפֶּדֶן</p>

<p>נֹגַהּ הָעֵדֶן –</p>

<p>חֶסֶד עוֹלָם&#8230;
<br></p>
</blockquote>

<blockquote>
<p><strong>מפיסטופלס</strong></p>
</blockquote>

<blockquote>
<p>יָשֵׁן. תּוֹדָה, רֵעַי הַנֶּחמָדִים!</p>

<p>חוֹבִי אֶפרַע לָכֶם אֶצְלֵנוּ – שָׁם, לְמַטָּה:</p>

<p>שִׁיר עַרְשׂכֶם אֶת יֶלֶד זֶה הִרדִּים.</p>

<p>לִתפֹּשׂ אֶת הַשָּׂטָן – עַד כָּךְ עוֹד לֹא נִכבַּדתָּ!</p>

<p>עִטפוּהוּ חֲלוֹמוֹת יָפִים כִּשׁרַב מִדבָּר,</p>

<p>יִטבַּע-נָא לוֹ בְּיָם שֶׁל דִּמיוֹנוֹת אִוֶּלֶת:</p>

<p>אוּלָם לִמחֹק אֶת זֶה, אֲשֶׁר בִּפנִים הַדֶּלֶת,</p>

<p>דָּרוּשׁ לִי תֵּכֶף שֶׁן עַכבָּר.</p>

<p>אֵין צֹרֶךְ שֶׁאַרבֶּה לִקְרֹא אוֹ לְהַשׁבִּיעַ –</p>

<p>הִנֵּה, כְּבָר אֶחָד הַצִּיץ מִן הַבְּקִיעַ.</p>

<p>שַׂר כָּל עַכְבָּר וְכָל סַרְטָן,</p>

<p>זְבוּב, פִּשְׁפֵּשׁ אוֹ צְפַרְדֵּעַ</p>

<p>כֹּה מְצַוֶּה עָלֶיךָ: צֵאָה</p>

<p>וְחִישׁ כַּרסֵם מֵהַמִּפתָּן</p>

<p>אֶת הַתּוֹעֶבֶת – חִישׁ וָחֶרֶשׁ;</p>

<p>הִנֵּה כְּבָר אֶחָד יוֹצֵא</p>

<p>לַעֲבוֹדָה! אוֹתוֹ קָצֶה,</p>

<p>פֹּה, לְפָנַי, בִּפְאַת הַקֶּרֶשׁ.</p>

<p>עוֹד נְשִׁיכָה – כֵּן, טוֹב, נִגְמַר.</p>

<p>לְהִתרָאוֹת, שָׁנָה טוֹבָה לְמַר!</p>
</blockquote>

<p>(יוצא)</p>

<blockquote>
<p><strong>פאוסט</strong>
(מקיץ)</p>
</blockquote>

<blockquote>
<p>גַּם פֹּה רִמּוּנִי, יֶלֶד פֶּתִי?</p>

<p>הֲזֶהוּ סַך כָּל רְוָחַי,</p>

<p>שֶׁבַּחֲלוֹם שָׂטָן שְבִי הֵבֵאתִי,</p>

<p>אוּלָם אָבַד לִי כֶּלֶב חַי?
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/3129">https://benyehuda.org/read/3129</a></div></body></html>