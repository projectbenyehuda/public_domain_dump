<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ויונה על הדס</title>
	<meta name="author" content="אהרן חכימאן"/>
</head>
<body>

<blockquote>
<br />
</blockquote>

<blockquote>
<p>וְיוֹנָה עַל הֲדַס בָּרָז תְּקוֹנֵן / לְנוֹד דּוֹדָהּ בְּעִי, אַךְ לֹא סְדָרִים</p>

<p>וְיָנוּעוּ עֲצֵי יַעַר כְּשִׁכּוֹר / כְּאַגְמוֹן יִצְמְחָה עַל הַנְּהָרִים</p>

<p>תְּעָלָה תַעֲלֶה תַּעְלַת אֲהָבִים / לְאוֹהְבֶיהָ לְהַמְתִּיק מַמְּרוֹרִים</p>

<p>בְּרֵכָה – בֵּרֲכָה הָאֵל בְּרָכָה / לְמִקֶּדֶם וְיוֹצֵר הַיְצוּרִים</p>

<p>וְעוּרִי עוֹרֲרִי שַׁחְרוּת וְיַלְדוּת / כְּמֵאָז כַּאֲשֶׁר בִּימֵי נְעוּרִים</p>

<p>בְּחֶבְרַת סוֹבְאִים עִם הַצְּבָאִים / וְאַהְבַת הָעֲלָמוֹת וָעֳפָרִים</p>

<p>וְאֶשְׁתֶּה אֶשְׁכְּחָה רִישִׁי וְרוֹשִׁי / וְאֶתְרָאֶה כְּאַחַד הַשְּׁכוּרִים.</p>

<p>עֲדֵי אָן יִהְיוּ חַיַּי בְּיָגוֹן / שְׁנוֹתַי בַּאֲנָחָה כַּאֲסִירִים?</p>

<p>לְכוּ, נֵצֵא שְׂדֵה עָפְרָה, וְנִרְעֶה / בְשׁוֹשַׁנִּים וְנָלִין בַּכְּפָרִים</p>

<p>וְנִשְׁתַּעְשַׁע וְנִתְעַדֵּן בְּדוֹדִים / וְנִתְעַלֵּס כְּאִישׁ אֶחָד, חֲבֵרִים</p>

<p>וְנִשְׁתֶּה מֵי עֲסִיסִים וַאֲהָבִים / בְּחֶבְרַת הַחֲמוּדִים הַיְקָרִים:</p>

<p>עֲסִיס אַהַב – וְלֹא מֵימֵי עֲסִיסִים / וְיֵין חֶבְרָה – וְלֹא חַיֵּי בְשָׂרִים</p>

<p>פְּנִינֵי שִׁיר – וְלֹא אֹדֶם וּפִטְדָה / וְהֵן שִׁירִי כְּמוֹ מֵאָה שְׁעָרִים</p>

<p>הֲכִי רָחְבּוֹ כְּמוֹ אוּלָם, וְאוּלָם / לְפִיו יִפָּתְחוּ מֵאָה שְׁעָרִים</p>

<p>וְנוֹזְלִים עוֹרְפִים מִזַּן אֱלֵי זַן / מְפִיקִים לַנְּהָרִים כַּיְאוֹרִים.</p>

<p>בְּמַחְנֵה שִׁיר הֲלֹא קִנְאוּ בְאַהְרֹן / וּבָא אָרוֹן הֲלֹא שׁוֹרֵי שְׁוָרִים</p>
</blockquote>

<blockquote>
<p>אֲבִירֵי שִׁיר לְנֶגְדִּי הֵם כְּפָרִים / עֲלֵיהֶם נֶאֱמַר ״רָשׁוּ כְפִירִים״</p>
</blockquote>

<blockquote>
<p>אֲנִי כָּל אוֹהֲבַי אֵהַב כְּנַפְשִׁי / וְלִבִּי – יִמְצְאוּנִי הַמְשַׁחְרִים</p>

<p>בְּשׁוּר שׁוּרַי יְפֵה שִׁירִי וְעָרַי / יְעִירוּן תַּחֲרוּת קֶטֶב מְרִירִים</p>

<p>מְשַׂנְאַי כַּחֲלִילִים יֶהֱמָיוּן / וְאַךְ הֵם כַּפְּרָאִים כָּעֲיָרִים</p>

<p>וְחִנָּם טָמְנוּ פַחִים לְנַפְשִׁי / אֲנָשִׁים בּוֹעֲרִים זָרִים יְהִירִים</p>

<p>יְגַדַּע אֵל וְיַשְׁפִּיל גַּאֲוָתָם / הֲכִי הוּא בֶּאֱמֶת מַשְׁפִּיל וּמֵרִים</p>

<p>עֲדֵי כַמָּה אֲעוֹרֵר שִׁיר אֲהָבִים / אֲפִיצוֹ בַּזְּמָן אֶל כָּל עֲבָרִים?</p>

<p>אֲיַדַּע שַׁחֲרֵי שִׁירִים יְקָרִים / כְּכוֹכְבֵי רוֹם וְאֶחְתּוֹם בַּסְּפָרִים</p>

<p>וְיֵאוֹרוּ בְאוֹרָם הַזְּמַנִּים / וּבִשְׁמָם יַחְתְּמוּ סוֹפְרִים סְפָרִים</p>

<p>בְּשֵׁם חוֹרֵי יְהוּדָה הַחֲשׁוּבִים / וְשָׂרֵי הַזְּמָן חַפִּים וּבָרִים</p>

<p>כְּשַׂר שָׁלוֹם נְשִׂיא כָל הַנְּשִׂיאִים / פְּאֵר שָׂרִים וּמִבְחַר הַיְשָׁרִים.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/37888">https://benyehuda.org/read/37888</a></div></body></html>