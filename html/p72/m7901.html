<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עשרת האותות של משיח</title>
	<meta name="author" content="שלמה אנ-סקי / שמואל ליב ציטרון"/>
</head>
<body>

<h2 id="א.">א.</h2>

<p>א) הקדוש ברוך-הוא בטובו ובחסדו הגדול הקדים רפואה למכה.</p>

<p>ב) וקודם שבא בחכמתו הגדולה את העולם, ברא את משיח גואל-צדק.</p>

<p>ג) למען אשר יציל בימי הנסיונות הנוראים את יצורי-התבל מכליה ומאבדן גמור.</p>

<p>ד) אפס כי הסתר הסתיר אל שדי מעיני האדם למאות ולאלפי שנים את עת בוא משיח להגלות.</p>

<p>ה) ובשעת החשכה של חמת-אלהים, כשחרב בית המקדש ועם ישראל גלה מעל אדמת-קדשו.</p>

<p>ו) צעד משיח שני צעדים ממקום מחבואו כדי לרדת לעולם ולהציל את שארית יעקב.</p>

<p>ז) אבל אל שדי, שלפניו גלוים וידועים המאורעות המתרגשים לבוא עד סוף כל הדורות, העמיד אותו בצעדו השלישי ויאמר אליו לאמר:</p>

<p>ח) &quot;חטאת עם-ישראל, בדור זה ובדורות הבאים, ישימו עול-ברזל על צוארך.</p>

<p>ט) &#8220;וכעיני שור-פר מרב עמל וצרה, כן תכבינה עיניך ולשונך תדבק לחכך, התקבל עליך את הנסיון?&#8221;</p>

<p>י) ויען משיח וישאל: &#8220;עד כמה ימשכו ימי הנסיון?&#8221;</p>

<p>יא) וקול מאת האלהים ענה אותו לאמר: &quot; אני נשבע בחייך – רק לשבעה ימים שמתי את המשא על שכמך.</p>

<p>יב) אבל אם יצטער לבך על הדבר, אז אשמיד בחמתי את אלה, המעכבים את באך&quot;.</p>

<p>יג) ויען משיח: &quot;אל שדי! בשמחה רבה ובכל לבי הריני מקבל עלי את יסורי-העולם –</p>

<p>יד) אבל אל נא יכבו אפילו חיי אחד מבניך&quot;.</p>

<p>טו) ואל-שדי הניח על שכם משיח קורות-ברזל ועול קשה על צוארו, וקומתו הזקופה שחה לארץ.</p>

<p>טז) ומשיח התמרמר בבכי תחת כובד קומתו הכפופה ויקרא:</p>

<p>יז) &quot;אל שדי! מה כחי כי אאריך נפשי ואיחל?</p>

<p>יח) וקול אלהים ענהו לאמר:</p>

<p>&quot;בני חביבי! האם לא אתה עצמך הסכמת ברצונך הטוב מששת ימי-בראשית לקבל עליך את יסורי-העולם?</p>

<p>יט) &quot;דע לך: משעה, שאבד עמי את ארצו, לא עליתי לשבת על כסא מלכותי,</p>

<p>כ) ועל ראשי ילין תמיד טל ליל חשך ואפלה&quot;.</p>

<p>כא) אך שמע משיח את הדברים קרא: &#8220;צערי פסק, די לו לעבד, שהוא נדמה לרבו&#8221;.</p>

<p>– – – – –</p>

<h2 id="ב.">ב.</h2>

<p>א) בכל יום כעלות השחר מליט אל שדי את פניו ביגון ובוכה.</p>

<p>ב) וקולו, כקול יונה מנהמת, מילל ומתיפח ואומר לאמר:</p>

<p>ג) אוי לי! חרבתי את ביתי, שרפתי את היכלי והגליתי את בני לבין אומות העולם!&quot;</p>

<p>ד) ובבכותו שתי דמעות נושרות מעיניו ונופלות לים אוקינוס.</p>

<p>ה) ובנפלן הימה מיללות הדמעות, וקול יללתן הולך ונשמע מסוף העולם ועד סופו.</p>

<p>ו) ולשִמעו ינועו השמים ותרעד האדמה.</p>

<p>ז) וכשמֹע משיח את קול שועת אלהים מן השמים ואת יללת דמעותיו הקדושות מים אוקינוס ואת אנחות עם-ישראל מר-הנפש מן הארץ ––</p>

<p>ח) אז יקרב את המעלה התחתונה של כסא-הכבוד.</p>

<p>ט) והוא נושא את עיניו אל האלהים ושואל מתוך יגון עמוק בלי אמר ודברים: &#8220;עד אנה, רבונו של עולם?&#8221;</p>

<p>י) ועיני אל שדי נעשות רטובות מרחמים רבים, אבל קול עונה את משיח לאמר:</p>

<p>יא) בני האהוב! על לא הגיעה שעתך ולא מלא עדיין צבא הכחות הארציים&quot;.</p>

<p>יב) ובכל יום, בצהרים, יושב משיח מתחפש לעני בשער העיר מומי בין עניים מחזרים על הפתחים ופסחים.</p>

<p>יג) בגדיו אשר עליו בלויי-סחבות וגופו מכוסה פצעים כֻּלו.</p>

<p>יד) והוא מסיר את הסמרטוטים מעל פצעיו ומגלה אותם אחד, אחד לעיני העוברים והשבים.</p>

<p>טו) אבל אין אחד מעמי-הארץ פונה אליו את מבטו; אין מהם שם לב לפצעיו ואין מרחם עליו.</p>

<p>טז) ובכל יום, אך נראה ככב-הערב, עומד משיח כשמתניו משונסות ועם מקלו בידו לפני שער ההיכל ומחכה בלב חָרֵד למצות אלהים: &#8220;לכה&#8221;!</p>

<p>יז) אולם מאות שנים ואלפי שנים חולפות ועוברות ובת-הקול שותקת.</p>

<p>יח) אבל ימי המשיח כבר ממשמשים ובאים, ויום-אלהים הגדול כבר עומד בחצי דרכו.</p>

<p>– – – – –</p>

<h2 id="ג.">ג.</h2>

<p>א) והיה באחרית הימים:</p>

<p>ב) כשהגיע שעת בּיאַת משיח ינסה אלהים את העולם בנסיונות קשים.</p>

<p>ג) כדי לטהר ולזכך את בני-האדם, וחטאתיהם תסערנה כמוץ מגרן וכעשן מאַרֻבּה.</p>

<p>ד) וכצרוף צורף-הזהב באש את הפז מסיגיו.</p>

<p>ה) ואל שדי יתן אותות ומופתים נוראים בשמים ובארץ.</p>

<p>ו) ומספרם יהיה עשרה.</p>

<p>– – – – –</p>

<h2 id="ד.">ד.</h2>

<p>א) האות הראשון יהיה אות פחד גדול.</p>

<p>ב) אלהים ימטיר מן השמים ברד-אבנים ומבול אֵש זלעפות.</p>

<p>ג) נהרות וימים יפרצו ויעברו על גדותיהם.</p>

<p>ד) על פני השמים יראו נחשי-אש וככבים בעלי זנבות אַרוכים.</p>

<p>ה) עמודי-תבל יתפלצון וקול רעש גדול ונורא ישמע.</p>

<p>ו) ופריצי חיות לא יחרדו עוד מפני בני-אדם.</p>

<p>ז) שדי האדמה תצמקנה.</p>

<p>ח) כל פנים יחורו, כל הברכים תכשלנה מפחד וכל הלבבות ימסו כהמס דנג מפני אש.</p>

<p>י) ובני-האדם ינוע ויחגו כשכורים הלומי-יין ואמרו:</p>

<p>יא) &#8220;הגיעו הימים האחרונים; הולכים ובאים חבלי ימות המשיח!&#8221;</p>

<p>יב) &#8220;הה, אויה לנו! מי יעזרנו לשאת את חבלי-הלידה של הימים הנוראים?&#8221;</p>

<p>– – – – –</p>

<h2 id="ה.">ה.</h2>

<p>א) האות השני יהיה אות-השמש וטל-דמים.</p>

<p>ב) הקדוש ברוך הוא יוציא חמה מנרתיקה חם נורא יהיה בעולם.</p>

<p>ג) וכבדי-העון והממרים לא יוכל נשוא את השרב הגדול ויצעקו:</p>

<p>ד) &#8220;אוי לנו! לאן ננוסה ונמלטה על נפשנו מפני השמש וחום אִשה?&#8221;</p>

<p>ה) ובאו להסתר בחוחים ובדרדרים ובנקרות הצורים</p>

<p>ו) אבל אין מקום, אשר ימצאו בו מסתור מן השרב:</p>

<p>ז) ובידיהם יחפרו קברים לעצמם וחיים ירדו אליהם וקראו למות כי יבוא ויגאלם מרעתם.</p>

<p>ח) וכאשר יעברו שלשים ימי-השרב, תסתיר השמש פניה.</p>

<p>ט) ובעולם תהיה עלטה גדולה.</p>

<p>י) וכבדי-העון והממרים ישאפו אל תוכם את החשך.</p>

<p>יא) ומעיהם ימלאו חשך וגופותיהם יכֻסו שחין מעלה צחנה.</p>

<p>יב) ועשתונותיהם תאבדנה והיו שכורים ולא מיין.</p>

<p>יג) ואלה אשר בינתם לא תתבלע יכלמו ויחפרו.</p>

<p>יד) יען יבינו לקול האותות, כי גאולתן של ישראל קרובה לבוא.</p>

<p>טו) וכאשר יעברו שלשים ימי-החשך ישוב לשמש זרחה כאתמול.</p>

<p>טז) אז ימטיר אלהים טל-דמים ונהרי נחלי-דם ישתפכו על פני כל הארץ</p>

<p>יז) כּבדי-האון והממרים ישכחו להבדיל בין דם ומים וישתו מנהרי נחלי-הדם.</p>

<p>יח) ויתגלגלו במכאובים וביסורים גדולים ויקללו את היום אשר נִתַּן בו הריון לאמותיהם.</p>

<p>יט) ונפלו חמרים, חמרים ולא יהיה קובר להמה</p>

<p>כ) והערים תּמָלאנה באשה וצחנת-פגרים.</p>

<p>כא) ונשמו ההיכלים והטירות, מקומות נשפי-החשק והמחולות.</p>

<p>– – – – –</p>

<h2 id="ו.">ו.</h2>

<p>א) השלישי יהיה אות של שערים חתומים.</p>

<p>ב) אלהים יחתום את שערי-החכמה, ואנשים ישרים לא יוכלו התקיים בעולם.</p>

<p>ג) והתאספו מחנות, מחנות, והלכו המדברה.</p>

<p>ד) ויתישבו בין קוצים וחרולים ובנקרות-צורים ועל מקומות נשאים ובעמקים שפלים, שלא עדה עליהם רגל אדם.</p>

<p>ה) ואמרו לארי: &#8220;אבי אתה!&#8221; ואל נמר: &#8220;קרובי אתה!&#8221; באבוד להם כל חבור וקשר עם בני-אדם.</p>

<p>ו) והימים ההם יהיו לעם-ישראל ללא מושל וללא מורה-דרך, ללא רעים נאמנים וללא אנשי-אמת.</p>

<p>ז) וירבו נביאי-שקר ומאַשרים מתעים.</p>

<p>ח) ונשכח זכרון הגדולים, ומעל לוח-הלב ימָּחו אמרות-הנצח.</p>

<p>ט) ונשמו בתי-הכנסיות והתיתמו בתי-המדרש, והחדרים יהָפכו לבתי-זמה.</p>

<p>י) וננעלו שערי-הפרנסה.</p>

<p>יא) ונעו רעבים עשרה, עשרה ופשטו ידים רקות, ואיש לא יענה להם.</p>

<p>יב) כי ינעלו גם שערי-הרחמים.</p>

<p>– – – – –</p>

<h2 id="ז.">ז.</h2>

<p>א) האות הרביעי יהיה אות גוג ומגוג.</p>

<p>ב) אלהים יפתח שערי קצה העולם ויצאו משם בלי-מספר חיילות גוג ומגוג.</p>

<p>ג) שפלי-הקומה יהיו, מזוהמים ושואפי-דם.</p>

<p>ד) ובמראה-פניהם יפילו פחד על בני-האדם ובנשמת אפם ישרפו את כל הקרב אליהם.</p>

<p>ה) ולאיש, איש מהם יהיו שני ראשים ושבע עינים.</p>

<p>ו) וצפרנים תהיינה להם כצפרני-הנשר ושניהם – שִׁנֵּי אריה,</p>

<p>וגרמיהם – גרמי חמור, וכל גופם יהיה שעיר כגוף-החיות.</p>

<p>ז) קלי-המרוץ יהיו כצביים ושואפי-דם כיעני-מדבר.</p>

<p>ח) ימים עמוקים לא יעמידו אותם בלכתם, כי ישתו את מימיהם עד תומם.</p>

<p>ט) ויערי-בציר לא יפסיקו את מרוצתם, כי יעקרו את העצים בשניהם.</p>

<p>י) והסתתרו מפניהם ילדים מאחורי האמות ואמות מאחורי הגברים וגברים מאחורי הזקנים יצעקו:</p>

<p>יא) &#8220;אויה לנו! אויה לנו! מי יצילנו מן החיילות הפראים?&#8221;</p>

<p>יב) והזקנים יענו: עתה כבר קרובה הגאולה לבוא, כי יום-המשיח כבר קרב אל חצי דרכו.</p>

<p>– – – – –</p>

<h2 id="ח.">ח.</h2>

<p>א) האות החמשי יהיה אות שלשת הקיסרים ושל משיח בן-יוסף.</p>

<p>ב) אלהים יקים מעם-אדום הרשע, שחרב את בית-המקדש, שלשה קיסרים.</p>

<p>ג) הם יהיו אנשי-שקר וחטאים, אבל יתחפשו לאנשים למען צוד ברשתם נשמות בני-אדם.</p>

<p>ד) והם יגזרו גזרות קשות על עם ישראל ויאלצו את היהודים לבגוד באלהים.</p>

<p>ה) והגדילו את המסים עשרת מונים: מי ששלם חמשה, ישלם חמישים, ומי ששלם חמשים – חמש מאות, ומי אשר לא יהיה לו מה לשלם, יומת מות אכזרי.</p>

<p>ו) ממשלת שלשת הקיסרים תארך עשרים ושבעה חדשים; תשעה, תשעה חדשים ימלוך כל אחד מהם.</p>

<p>ז) השלישי שבקיסרים יכבוש עמים רבים ויחריב ארצות רבות וימלוך על העולם כולו.</p>

<p>ח) והוא ירדוף את עם ישראל על צואר, והיהודים ילכו וימעטו כדונג מפני אש.</p>

<p>ט) ובאחרית ממשלת הקיסר השלישי יבא משיח בן-יוסף.</p>

<p>י) שמו יהיה: נחמיה בן חושיאל וגם בשם שני יקָּרא: מנחם בן עמיאל.</p>

<p>יא) והוא יביא אתו את שבטי אפרים ומנשה וחצי שבט גד.</p>

<p>יב) והתפשטה השמועה על-דבר בוא המשיח, והתאספו אליו יהודים מכל הארצות הרחוקות.</p>

<p>יג) ומשיח בן-יוסף יֵצא למלחמה על קיסר אדום הרשע וישמיד מחיילותיו לרבבות.</p>

<p>יד) ויך לפי חרב את קיסר אדום הרשע ויחריב את ממלכתו החוטאת עד היסוד.</p>

<p>טו) והוציא ממגדל יוליאַנוס-קיסר את כלי-הקדש של בית-המקדש הטמונים שם והביאם ירושלימה.</p>

<p>טז) והבשורה על-דבר נצחונותיו של משיח בן-יוסף תגיע לקיסרי יתר הארצות ונפלו עליהם אימה ופחד.</p>

<p>יז) ומלך מצרים יכרות עם משיח בן-יוסף שלום-נצח.</p>

<p>יח) ומלך אשור יכנע לו ויעל לו מס.</p>

<p>יט) ומשיח בן-יוסף יכבוש את כל הארצות אשר מסביב לירושלים, מדמשק עד אשקלון.</p>

<p>– – – – –</p>

<h2 id="ט.">ט.</h2>

<p>א) האות הששי יהיה אות השטן ארמילוס.</p>

<p>ב) אלהים יחולל נפלאות גדולות.</p>

<p>ג) ברומי, בירת אדום הרשעה, יש תמונת נקבה יפהפיה מחוטבת שיש לבן.</p>

<p>ד) והיא מחוטבת לא ביד אדם, כי אלהים בעצמו יצרה בכחו.</p>

<p>ה) ובאו אנשים חטאים מאדום מנולים לא ידעו בשת, ושכבו את נקבת-השיש והחֵמו אותה.</p>

<p>ו) ואלהים ישמור את טפתם במעי-השיש של הנקבה וולד יולד.</p>

<p>ז) וכאשר ימלאו הימים תבקע בטן-השיש ויצאה בריה בצורת אדם.</p>

<p>ח) ושמו יהיה &#8220;אַרמילוס&#8221;.</p>

<p>ט) וגבהו יהיה תשע-עשרה אמות ורחבו שש אמות ובין עיניו טפח.</p>

<p>י) ושני ראשים יהיו לו, ושערות להם אדומות כנחשת קלל.</p>

<p>יא) והעינים תהיינה עמוקות, ועקבות רגליהם יהיו ירוקות.</p>

<p>יב) ובא אַרמילוס לאדום הרשע ויאמר: &#8220;אנכי אלהיך&#8221;.</p>

<p>יג) ובני-אדום יקבלו אותו מהר לאלהים והשתחוו לו והמליכו אותו עליהם למלך.</p>

<p>יד) וארמילוס יאמר אליהם: &quot;הביאו לפני את הלוחות אשר נתתי לכם! &quot;</p>

<p>טו) והביאו את שקוץ אליליהם והניחוהו לפניו.</p>

<p>טז) ואמר: &quot;כן! זאת התורה ואלה החוקים, אשר נתתי לכם! &quot;</p>

<p>יז) אחרי-כן יצוה אַרמילוס לקרוא אליו את משיח בן-יוסף ואת בני-ישראל ויאמר אליהם:</p>

<p>יח) &#8220;הביאו את תורתכם והעידו עלי, כי אני אלהיכם&#8221;.</p>

<p>יט) אבל משיח בן-יוסף ובני עם ישראל יקצפו קצף גדול.</p>

<p>כ) ומשיח בן-יוסף יפתח ספר-תורה ויקרא מעליו בקול רם.</p>

<p>כא) אנכי ה' אלהיך, אשר הוצאתיך מארץ מצרים ומבית-עבדים&quot;</p>

<p>כב) ולא יהיו לך אלהים אחרים על פני&quot;.</p>

<p>כג) ובאותה שעה יצא משיח בן יוסף ואתו שלשים אלף מגבורי-אפרים למלחמה על אַרמילוס הרשע ויכו מחילו לפי חרב מאתים אלף איש.</p>

<p>כד) אז תעלה חמת אַרמילוס עד להשחית, וקרא בעוזריו את החיילות הפראים של גוג ומגוג.</p>

<p>כה) והוא יוליך אותם אל העמק אשר דָּיֵק לו סביב.</p>

<p>כו) ונלחם וגבר והכה את חיל היהודים לפי-חרב.</p>

<p>כז) ואת משיח בן-יוסף יקח שבי וישים עליו כבלי-ברזל.</p>

<p>כח) ויענה אותו בכל מיני ענוים קשים וביד טמאה ימיתהו בחרב.</p>

<p>כט) ויצאו האבות ממקום מנוחתם לקבל את פני משיח בן-יוסף המעונה והמומת.</p>

<p>ל) ובכבוד גדול ישאוהו על כפיהם אל מערת-המכפלה.</p>

<p>לא) ונעמו זמירות למסירות-נפשו על עם ישראל.</p>

<p>לב) ואלהים יקבל את פניו ויאמר אליו לאמר:</p>

<p>לג) &#8220;הבן-יקיר לי, אפרים! ילד שעשעים, רחם ארחמך!&#8221;</p>

<p>לד) ועמי-התבל, בימי ממלכת ארמילוס הרשע, ישובו לרדוף את עם-ישראל באף ובעברה ובגזרות קשות ורעות.</p>

<p>לה) ואמרו: &#8220;הראיתם את העם עז-הפנים והשנוא, אשר קם נגד מלכות ארמילוס האדיר וימליך מלך משלו?&#8221;</p>

<p>לו) וכל רכי-הלב והבוגדים בבני-ישראל יכחשו באלהים ויספחו אל עם אדום הרשע.</p>

<p>לז) ולעגו לאלה אשר ישארו חזקים באמונתם ויאמרו:</p>

<p>לח) &#8220;איה, אפוא, הגאולה שאתם, הטפשים והמשוגעים, מחכים לה? משיח נפל בחרב אַרמילוס האדיר, ומאין תבוא גאולתכם?&#8221;</p>

<p>לט) והנשארים מבית-יעקב יצרפו בכּור ענים ומצוקות-נפשם כהצרף זהב בתוך יקוד-אש, ויהיו קדושים כמלאכי-שמים.</p>

<p>מ) והלכו למרחקי מדבר-יהודה ושם יֵשבו ארבעים וחמשה ימים בתעניות ובתפלות.</p>

<p>מא) וארמילוס יגדיל את ממלכתו ויצא למלחמה על מצרים וינצחנה.</p>

<p>מב) ויפנה את מבטו לירושלים כדי לשוב ולהחריב אותה שנית לארך-ימים.</p>

<p>– – – – –</p>

<h2 id="י.">י.</h2>

<p>א) האות השביעי יהיה אות התקיעה הראשונה בשופרו של משיח.</p>

<p>ב) אל הארץ ירד המלאך מיכאל והוא יתקע בשופר שלש פעמים.</p>

<p>ג) אחרי התקיעה הראשונה תחדר רוח ששון לכל שבעת השחקים ופני האדמה ישובו לתחיה.</p>

<p>ד) שבעה ברקים, אחוזים ונעוצים זה בזה, יעופו בחפזון לקראת דוד מלך ישראל.</p>

<p>ה) ודוד מלך ישראל, יֵצא מהיכלו אשר בשחק, ויחד אתו יצאו כל מלכי בית-דוד ובית-ישראל.</p>

<p>ו) ועל ראש כל אחד יהיה נזר-זהב, אבל כתרו של מלך דוד יזהיר בזהר יפה יותר מכלם.</p>

<p>ז) והמלך דוד יכנס אל בית-המקדש, אשר העתק לשמי-מעל וישב על כסא-מלכות של אש.</p>

<p>ח) ומלכי בית-דוד יעמדו לימינו, ומלכי בית-ישראל לשמאלו.</p>

<p>ט) והוא יתחיל מזמר-מזמורים, שלא שמע אותם עדיין כל ילוד-אשה.</p>

<p>י) ומטטרון שר-הפנים וכל חיילות-שמים והשרפים ומלאכי-השרת וחיות-הקדש יענו כלם יחד:</p>

<p>יא) &quot;קדוש, קדוש, קדוש ה' צבאות! &quot;</p>

<p>יב) ולארץ ירד אליהו הנביא ויתנשא על הרי ארץ-ישראל ויעורר עליהם מספד.</p>

<p>יג) וקולו יהא הולך ונשמע מסוף העולם ועד סופו, והוא יאמר לאמר:</p>

<p>יד) &#8220;הרי ארץ-ישראל הקדושה, עד אנה תשארו בשממתכם ועד מתי יהיה פריכם אומלל?&#8221;</p>

<p>טו) ואחרי-כן יוסף: &#8220;שלום הולך ובא לעולם&#8221;.</p>

<p>טז) וביום השני ישוב ויעל על ההרים ויאמר: ברכה באה לעולם&quot;.</p>

<p>יז) וביום השלישי יעלה עוד הפעם על ההרים ויאמר: &#8220;ישועה באה לעולם!&#8221;</p>

<p>יח) ובאותה שעה ימיש אלהים ברב חסדו את העול הקשה מעל צוארי משיח בן-דוד ואת משא-הברזל מעל שכמו.</p>

<p>יט) ואמר לאמר: &#8220;בני החביב הגיעה שתך, לך&#8221;.</p>

<p>כ) ומשיח בן-דוד יזקוף את קומתו הכפופה וצעד את הצעד השלישי, שנתעכב בו לאלפי-שנים.</p>

<p>כא) ויבא לעולם בדמות עני ורוכב על החמור.</p>

<p>כב) ויחד עם משיח בן-דוד יבואו אליהו הנביא והנביאים: משה, ישעיהו, ירמיהו, ברוך עזרא, חנוך ומלכי-צדק.</p>

<p>כג) כלם יחד עם משיח בן-דוד יהיו תשעה:</p>

<p>כד) והם יביאו אתם את הצדיקים, אשר ישבו במדרש-יהודה ארבעים וחמשה ימים בתעניות ובתפלות.</p>

<p>כה) ומשיח בן-דוד ירפא את מחץ לבבם, יחזק את ידיהם הרפת ויאמץ את ברכיהם הכושלות.</p>

<p>כו) ובני עם ישראל, הנפוצים בארצות נכריות, אך ישמעו את תקיעת שופר של משיח, יבינו, כי באה הגאולה.</p>

<p>כז) והתאספו יחד ובאו אל משיח בן-דוד, ככתוב:</p>

<p>כח) &#8220;ובאו האובדים בארץ אשור ונדחים בארץ-מצרים&#8221;.</p>

<p>כט) ומשיח בן-דוד ואתו אליהו הנביא ויתר הנביאים יוליכו את הצדיקים ממדבר-יהדה והבאים מכל פנות-העולם – לירושלים.</p>

<p>ל) ומשיח בן-דוד יעלה על המעלה היחידה, אשר נשארה מבית המקדש, וישב עליה אחוז תוגה עמוקה.</p>

<p>לא) והשמעה תבוא לאזני ארמילס הרשע, כי קם מלך לעם ישראל ויקרא בשצף קצף:</p>

<p>לב) &quot;אד אָן ימרה העם עז-הפנים והשנוא את מצותי? &quot;</p>

<p>לג) והוא יאסוף שנית את חיילות גוג ומגוג ויצא אתם למלחמה על משיח בן-דוד.</p>

<p>לד) ושני המחנות יתאספו בעמק יהושפט; אלה מעבר מזה ואלה מעבר מזה.</p>

<p>לה) ואז יצא הקדוש ברוך הוא אזור עוז ועצמה למחמה על ארמילוס הרשע וחיילותיו.</p>

<p>לו) ויציג את משיח בן-דוד לימינו ואת חיילות היהודים לשמאלו.</p>

<p>לז) והמטיר מן השמים ברד אבנים וחצי-אש; אש וגפרית ורוח זלעפות.</p>

<p>לח) והשמיד את ארמילוס ואת חיילותיו עד האחרון.</p>

<p>לט) והחריב את מלכות אדום הרשע עד היסוד, ועד כי לא ידע איש את מקומה עד סוף כל הדורות.</p>

<p>– – – – –</p>

<h2 id="יא.">יא.</h2>

<p>האות השמיני יהיה אותה תקיעה השניה של שופר-משיח לתחית-המתים.</p>

<p>ב) המלאך מיכאל יתקע בשופר בפעם השניה.</p>

<p>ג) ונפתחו הקברים ומערות-האבן וארונות-העץ.</p>

<p>ד) וקמו מקבריהם המומתים והמעונים על קדוש-השם.</p>

<p>ה) ושבו לתחיה כל המתים וכל אלה שנולדו מתים מששת ימי-בראשית.</p>

<p>ו) וכולם יקומו חיים בפנים, אשר היו להם בשעת מותם.</p>

<p>ז) מי שהיה עור בחייו,יקום עור, מי שהיה פסח, יקום פסח, והאלם, יקום אלם.</p>

<p>ח) למען אשר יכיר רע את רעהו וקרוב את קרובו.</p>

<p>ט) ולמען אשר לא יאמרו הנבלים, כי לא שבי-תחיה הם הללו, הלא חדשים שנולדו.</p>

<p>י) ואחרי-כן ירָפאו כל בעלי-המום וכל החולים ישובו לאיתנם.</p>

<p>יא) ומשיח בן-דוד ואתו אליהו הנביא ויתר הנביאים ילכו אל קבר משיח בן-יוסף.</p>

<p>יב) וישיבו אותו לתחיה, ובכבוד גדול יתיצב בין שורותיהם.</p>

<p>יג) והיה מחנה הנביאים עשרה.</p>

<p>– – – – –</p>

<h2 id="יב.">יב.</h2>

<p>א) האות התשיעי יהיה אות התקיעה השלישית של שופרי משיח והגאולה מתוך הגלות.</p>

<p>ב) המלאך מיכאל יתקע בשופר בפעם השלישית.</p>

<p>ג) ופגשו מכל ארבע פנות העולם בני עם-ישראל את משיח בן-דוד.</p>

<p>ד) אלהים יוציא מאחורי נהר גוזן וערי-מדי הרחוקות את נדחי עשרת-השבטים.</p>

<p>ה) והוציא מאחורי נהר סמבטיון את בני משה רבינו.</p>

<p>ו) ומשיח בן-דוד יוליך לארץ-ישראל את כל היהודים החיים והמתים ששבו לתחיה.</p>

<p>ז) הקרובים והרחוקים, הצדיקים ובעלי-התשובה – את הכל עד האחרון.</p>

<p>ח) ואלהים יפרוש על משיח בן-דוד שבע חֻפות מאבנים יקרות.</p>

<p>ט) ומתחת כל חופה ישטפו ארבעה, ארבעה נהרות: של חלב, של דבש, של יין ושל בשמים יקרים.</p>

<p>י) ואלהים יקח מידי אליהו הנביא את צפחת השמן.</p>

<p>יא) ומשח את משיח בן-דוד למלך ויביאהו אל תחת החופות.</p>

<p>יב) ואלהים צבאות יופיע בהדר גאונו בראש כלם.</p>

<p>יג) אחריו ילך משיח בן-דוד והמלך דוד עם יתר המלאכים ואחריהם הנביאים.</p>

<p>יד) ולימינו של משיח תלך התורה ולשמאלו כל עם ישראל.</p>

<p>טו) וכל שבט יהיה מוקף ענן של אור.</p>

<p>טז) ולפני ההולכים תשתרע ארץ, אשר תפרח כגן-אלהים.</p>

<p>– – – – –</p>

<h2 id="יג.">יג.</h2>

<p>א) האות העשירי יהיה אות ירושלים העליונה ושלטון אלהים בעולם.</p>

<p>ב) אלהים יאסוף את הרי העולם כלו וערם אותם זה על גב זה.</p>

<p>ג) ובראשם יקים את ירושלים החדשה, ירושלים העליונה.</p>

<p>ד) וסבב אותה סוללות גבוהות וגבעות ומבצרים כלילי-יופי.</p>

<p>ה) וירושלים החדשה תכונן על עשר אבנים:</p>

<p>ו) ואלה שמותם: אדום, פטדה, ברקת, שהם, ישפה, שבו, לשם, נפך, ספיר, ויהלום.</p>

<p>ז) ואלהים יוסיף עליהן עוד שתי אבנים: תרשיש ואחלמה, למען תהיינה שתים-עשרה כמספר שבטי-ישראל.</p>

<p>ח) ואלהים יקומם את בית-המקדש בכל תפארתו והדרו.</p>

<p>ט) ועלה בחוד יפיו על הבית הראשון שבנה המלך שלמה.</p>

<p>י) והתחדשו השמים, הארץ ועם ישראל.</p>

<p>יא) השמים והארץ, אשר בימות-המשיח הנוראים יהיו מקופּלים כספר או כמעיל, יתיישרו.</p>

<p>יב) ועם-ישראל אחרי עברו מדורי שפלות, עוני ומות, יקום לתחיה ויחדש כנשר נעוריו.</p>

<p>יג) ואלהי-הצבאות יוסיף על אור החמה שבעתים כאור שבעת-הימים.</p>

<p>יד) והיה אור הלבנה כאור החמה.</p>

<p>טו) אבל אור הצדיקים עוד יגדל הרבה מאור החמה כנכון היום.</p>

<p>טז) וכל קסם תפארת האדמה, אשר אבל נבלה אחרי מעשה-החטא של אדם הראשון, ישוב יתחדש.</p>

<p>יז) והארץ תצמיח בכל יום צמחים חדשים ותעשה פרי חדש.</p>

<p>יח) ואלהים בחסדו הגדול יחוס על סדום ועמורה ויקומם אותן מחורבנן וישיב אליהן את הדרן שמלפנים.</p>

<p>יט) ואלהי-הצבאות ידחוף לתוך מוקדי-עולם של שאול-תחתיה את השטן המשחית עם מחנות המקטרגים והמחבלים, ושם יאבדו לנצח.</p>

<p>כ) ואלהים ישחט את מלאך-המות, ולא ימות איש מבני-האדם לנצח.</p>

<p>– – – – –</p>

<h2 id="יד.">יד.</h2>

<p>א) והקדוש ברוך הוא יפח רוח חדש במלים ישנות ויתן לבני-האדם תורה חדשה.</p>

<p>ב) והוא יעשה את לב כל עמי-הארץ עֵר ופתוח לאמת וליושר.</p>

<p>ג) ופתח לעמי-הארץ את מקור הצדק והחסד.</p>

<p>ד) למען יקוים מה שנאמר:</p>

<p>ה) &quot;ונתתי לכם לב חדש ורוח חדשה אתן בקרבכם.</p>

<p>ו) והסירותי לב האבן מבשרכם ונתתי לכם לב בשר&quot;.</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/7901">https://benyehuda.org/read/7901</a></div></body></html>