<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תְּנָה לָהֶם, אֵלִי, כֹּחַ...</title>
	<meta name="author" content="איתמר גולני"/>
</head>
<body>

<p>היה זה בחוף הים, בחול הרך, הצהוב. הוא ישב חלוץ־נעלים
ובידיו הקטנות חפר גומה. גופו שזוף ורזה, בהיר־עינים ומתולתל שער. חפר
והעמיק הגומה. חש רטיבות בידיו, לחלוחית קרה, אך המשיך.</p>

<p>גומתו נתמלאה מים עכורים ומעטים. ישב והתבונן בהם בסקרנות
ובסבלנות של ילד. נאספו המים ורבו, הזדככו, נצטללו. ישב והתבונן בהם. ראה
בבואת־פניו, חייך מלא אושר.</p>

<p>&#8220;הם&#8221; באו בכל עצמתם בכבדם, בגסותם. &#8220;הם&#8221; באו גלים־גלים
למשב הרוח. על גחונם זחלו, עד שחדרו לגומת־הנער. נסוגו ובכנפם אף טיפותיו
המטעות, הזכות, הטהורות, הבהירות. נגרפו טיפותיו לים הגדול, הסוער, המלא
קצף לבן ורוע.</p>

<p>התשמורנה טיפותיו הבודדות את זכותן ובהירותן במערבל־הים? הימשיך הנער הקט במשחק גומה ומים זכים?</p>

<p>התמשיכו אתם בחיפוש הטוהר, לנוכח הים הגדול, האכזר?</p>

<p>תנה להם, אלי, כוח, עומק מחשבה ורצון טהור.</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/54631">https://benyehuda.org/read/54631</a></div></body></html>