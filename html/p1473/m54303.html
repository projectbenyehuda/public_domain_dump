<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לִפְנֵי צְנִיחָתִי הָרִאשׁוֹנָה</title>
	<meta name="author" content="איתמר גולני"/>
</head>
<body>

<blockquote>
<p>עֶרֶב, לִפְנֵי צְנִיחָה. אַךְ אֵין עַצְבָּנוּת, אֵין</p>

<p>מְתִיחוּת. שֶׁקֶט וְהַרְהוֹר. אוּלַי בְּשֶׁל הֶרְגֵּלִי לְהִתְיַצֵּב</p>

<p>&#8220;לְפָנָיו&#8221;, לַחֲזוֹת בִּכְנָפָיו הַשְּׁחוֹרוֹת הָאִלְּמוֹת&#8230;</p>

<p>אֵינִי יוֹדֵעַ מַדּוּעַ, אַךְ נִדְמֶה לִי שֶׁתַּעֲנוּג</p>

<p>גָּדוֹל בַּצְּנִיחָה. מְרַחֵף אַתָּה, מְעוֹפֵף בִּסְפִירוֹת</p>

<p>לֹא־בָשָׂר־וָדָם, מָלֵא הַרְגָּשַׁת עִלּוּי לִהְיוֹת, וְלוּ לְרֶגַע קָט,</p>

<p>רָחוֹק מִכָּל מוּחָשִׁי וּמַמָּשִׁי, לְהַצְמִיחַ כְּנָפַיִם, וְלֹא</p>

<p>לְרַעְיוֹנוֹת וּלְהִרְהוּרִים בִּלְבָד.</p>

<p>מֵאָז נָפַל רָפִי מִתְיַחֵד אֲנִי עִם אֵלֶּה שֶׁהָלְכוּ,</p>

<p>וְשָׁרָשִׁים לָהֶם, עֲנָפִים, נִצָּנִים וּפְרָחִים בְּנַפְשִׁי, עִם</p>

<p>הַיְקָרִים לִי מְאֹד.</p>

<p>רוֹצֶה אֲנִי לְהַקְדִּישׁ רֶגַע זֶה לְהִטָּהֲרוּת,</p>

<p>לְהִזְדַּכְּכוּת, לִגְמֹעַ – בְּעָצְמַת־נֶפֶשׁ וּבְהַרְחָבַת־לֵב –</p>

<p>רִגְעֵי־זֹהַר, לִיקֹד עַל מִזְבַּח־זִכְרָם, לְעוֹפֵף וְלִקְלֹט</p>

<p>עַצְבוּת־פְּנֵיהֶם, עֹמֶק־מַבָּטָם, דַּקּוּת־מַחֲשַׁבְתָּם</p>

<p>וְהָגוּתָם.</p>

<p>יִהְיוּ לִי רִגְעֵי צְנִיחָתִי הָרִאשׁוֹנָה</p>

<p>רִגְעֵי־זִכָּרוֹן בְּיוֹם שֶׁל טֹהַר וְהִזְדַּכְּכוּת, לְאוֹרָם</p>

<p>הַבָּהִיר, שַׁלְהַבְתָּם הַחַמָּה, מַבָּטָם הַתְּהוֹמִי.</p>

<p>אָבוֹא, וְלוּ לְרֶגַע קָט, תַּחַת כַּנְפֵיהֶם, הָרוֹעֲפוֹת הָגוּת וָתֹם.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/54303">https://benyehuda.org/read/54303</a></div></body></html>