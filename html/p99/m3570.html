<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>החרוץ והעצל, או יד חרוצים</title>
	<meta name="author" content="דוד זמושץ'"/>
</head>
<body>

<p><strong>לכבוד</strong> תלמידי הב' המשכיל, מואס ברע ובוחר בטוב, עטרת אבותיו, פארי והודי, מחמד עיני ב&#8220;מ <strong>שמשון</strong> בן כ&#8221;ה <strong>ירוחם</strong> נ&quot;י</p>

<p>ביום מלאת לו שלש עשרה שנה</p>

<p>מאת מורו</p>

<br>

<p>יום ה' וי&quot;ו מנחם אב</p>

<p>בשנת <strong>ממני דוד זאמושטס</strong> לפ&quot;ק</p>

<p>בבית ובדפוס של ה&quot;ה ר' <strong>ליב זולצבאך</strong></p>

<br>

<p><strong>כאכר</strong> ופולח אשר בזיעת אפו,</p>

<p>הפיץ דגן וחטה בתבונת כפו,</p>

<p>אם לעת הקציר יצבור חמרים חמרים,</p>

<p>ישכח עמלו, ברִנה ישא העמרים,</p>

<p>כן המורה אשר עמלו ישא פרי,</p>

<p>אם תלמידו לא ילך עמו בקרי,</p>

<p>ולקול דברו יטה אוזן שומעת,</p>

<p>מבקש חכמה ובינה אוהב דעת,</p>

<p>ישמח בראותו עיני עור פקוחות,</p>

<p>יגיל לחזותו הולך בדרך נכחות.</p>

<br>

<p>בני! עמלת בחכמה בדעת ובכשרון,</p>

<p>וביתר שאת מבנים לך היתרון,</p>

<p>בצל כנפי היית לגפן פוריה,</p>

<p>על תלמי לבך שתלתי תושיה,</p>

<p>בקולי שמעת, קראת אֵם לבינה,</p>

<p>נא! שמור אמרי, ואשא אלמותי ברנה,</p>

<p><strong>מאת המחבר</strong></p>

<br>

<p><strong>חזיתי</strong> איש מהיר במלאכתו ידיו רב לו בחכמה,</p>

<p>נבון דבר ועניו מאור, תורת אמת על</p>

<p>לשונו כבוד מו&#8220;ה <strong>מנחם מענדל ברעזע</strong> נ&#8221;י</p>

<p>בעל המחבר ספר <strong>ילדות ובחרות</strong>, ומאמר</p>

<p>צדק ועוני, נפשי קשורה בנפשו, אמרתי המכסה</p>

<p>אני מידידי את אשר אני עושה! הראיתי לו מכתבי</p>

<p>וייטיבו דברי בעיניו, ובעט סופר מהיר רעיוני</p>

<p>לבבו פה חרת:</p>

<p>ואלה דברי החכם,</p>

<p><strong>אכול</strong> דבש הרבות לא טוב,</p>

<p>עץ פרי שתול בגן רטוב,</p>

<p>טוב פריו לבני אדם והבאושים בשלכת,</p>

<p>כן איש חכם ייטיב ללכת,</p>

<p>החכמה יביע במעט דברים ואומר,</p>

<p>דבריו ימוד באיפה ולא בחומר.</p>

<br>

<p><strong>אשריך דוד</strong>! כי נטעת עץ פרי,</p>

<p>תלמיד אהובך אורֵית בדרך החכמה,</p>

<p>שמע לקול מוסרך, ולא הלך בקרי,</p>

<p>בא העת כי יעלה על הבמה,</p>

<p>שמה תתן על ראשו מצנפת התפארה,</p>

<p>שכרך הרבה מאור ותתענג נפשך,</p>

<p>שונאיך ילבשו בושת, ועצתם נבערה,</p>

<p>דרך הישר דרכת וה' עמך.</p>

<p>הצלח לנטוע עוד מטע ה' להתפאר,</p>

<p>בחורי חמד יברכוך כי ישאבו מהבאר</p>

<p>אשר חפרת להם, עודנם צעירים לימים,</p>

<p>לנצח יתעדנו בצדקתם, ויהיו לאנשים תמימים.</p>

<p>––––––––</p>

<p><strong>בראות</strong> החכם המפורסם זך השכל ודובר צחות</p>

<p>כבוד מו&#8220;ה <strong>מרדכי ראך</strong> נ&#8221;י משגיח</p>

<p>בבית החנוך לנערים פה את ספר הקטן הזה,</p>

<p>רוח השיר נוססה בו, ואלה דברי השיר אשר שר</p>

<p>לכבוד המחבר.</p>

<p><strong>י&quot;ג תנועות</strong>:</p>

<p><strong>לקח</strong> טוב תתן לעלם, לו יהי לו למשמרת,</p>

<p>חרות על לוח לבו בעט ברזל ועופרת,</p>

<p>לא יטה לעד מנתיב האמת והיושר,</p>

<p>יעזוב את העצלות דרכה כמשכת חדק</p>

<p>ודבק בחריצות, תנהלהו במעגלי צדק</p>

<p>על ראש הררי חמד, אל היכל האושר.</p>

<br>

<p><strong>הן</strong> אוהל העצל באפלה, שור בו פורח,</p>

<p>וארמון החרוץ יצהיל, שם אור זורח</p>

<p>לכן אוהבי חכמה, הקוראים לבינה מודע</p>

<p>הטוב לכם שבת בעמק עכור, כדל וחלך</p>

<p>או לשכון על גפי מרומי קרת, כשר ומלך?</p>

<p>הקשיבו לקול שוחר טובכם, ותנו לו תודה.</p>

<br>

<p><strong>עקשי לב</strong>, מבקשי קלון ילעגו לי,</p>

<p>ובקרב כסילים יבזו את עמלי,</p>

<p>יאמרו מי זה הוא! ומי המדבר!</p>

<p>צעיר לימים, מי שמהו למחבר?</p>

<p>אבל אוהבי לשון עבר מפעלי יהללו,</p>

<p>יגערו במקנאים, אשר מלאכתי יחללו,</p>

<p>דעו אַחַי! לא לעשות לי שם מחשבתי,</p>

<p>רק לכבוד תלמידי אשר אהבתי,</p>

<p>על במתי משל ומליצה עליתי,</p>

<p>ממעיני החכמה דלה דליתי.</p>

<br>

<p>להבזות מלאכת רעהו – מי לא ידע ככה!</p>

<p>העושה טוב מזה תבא עליו ברכה.</p>

<br>

<p><strong>ואלה שמות המדברים</strong>.</p>

<p>החרוץ,</p>

<p>העושר,</p>

<p>שטן,</p>

<p>העצל,</p>

<p>מורה,</p>

<p>אביון אבי עצל, ואשתו.</p>

<p>טוב אבי חרוץ,</p>

<p>להקת קרואים.</p>

<h2 id="מבואא">מבוא א'</h2>

<p><strong>בית אביון,</strong> עצל על מטתו חובק את ידיו, תחתיו בגד אכלו עש, מכסהו אדרת שער, קצר המצע מהשתרע והנה חרוץ בא ליסרו בדברי חכמה ומוסר.</p>

<br>

<p><strong>חרוץ</strong>. השמש בגבורתה כבר זורחת,</p>

<p>קרניה אל חדר משכבך שולחת,</p>

<p>צפרים עפות ברנה עזבו קניהן,</p>

<p>וחיות יצאו לבקש טרף לשניהן,</p>

<p>האכר עם אשתו עבדו ואמתו,</p>

<p>מהרו בלב שמח לשדד אדמתו,</p>

<p>הרועה הלך לרעות צאן באחו,</p>

<p>שודדי לילה אל מעונתם ברחו,</p>

<p>ואתה עצל השֵנה עוד לא תגרש?</p>

<p>האם לא תדע? אוהב שֵנה יִוָרֵש?</p>

<br>

<p><strong>עצל</strong>. מה לך פה? ישנתי אז ינוח לי,</p>

<p>עוד היום גדול לראות את עמלי,</p>

<p>רעבון ביתך אביך הכין אמש,</p>

<p>לזאת משכבך עזבת כצאת השמש,</p>

<p>לא כן אנכי, העוני לי לפוקה,</p>

<p>בבית אבותי אין כל רק צרה וצוקה,</p>

<p>המצעקתם ואנחתם אמצא נחת!</p>

<p>הנשה בא יבוא שמלה לקחת.</p>

<br>

<p><strong>חרוץ</strong>. ראה נא דרכי הנמלה היות לה יתרון?</p>

<p>אגרה בקציר אוכל ולך חסרון?</p>

<p>אבותיך מאנו לעשות עצלים המה,</p>

<p>לולא זאת העוזר אדם ובהמה,</p>

<p>לא מנע מהם פרי תנובת הארץ,</p>

<p>מאז הוא המשביע אף כל שרץ.</p>

<p>מעת מבטן הורתי יצאתי,</p>

<p>בבית אבותי תמיד די ספקי מצאתי,</p>

<p>הן אמי אשת חיל עטרת בעלה,</p>

<p>אם שניהם צמודים יעלו מעלה מעלה,</p>

<p>עודני נער ובער מאיש עוד,</p>

<p>ראשיתי מצער אחריתי ישגה מאוד,</p>

<p>כאור הבקר קמתי בדד ישבתי,</p>

<p>מבאר החכמה והמדע שאבתי,</p>

<p>לשון העבר לי סגולה אֵם הלשונות,</p>

<p>ברצון יוצרנו אלמוד לשונות שונות,</p>

<p>זאת תורת האדם בעודנו נער,</p>

<p>הן זה יפרידנו מחיתו יער.</p>

<p><strong>(הולך)</strong></p>

<p><strong>(אביון בא בלב נשבר ונדכה)</strong></p>

<p><strong>אביון</strong>. המרחם יצאתי לראות עמל!</p>

<p>המטיב לכל על ביתי לא חמל,</p>

<p>כי אין לחם ואין שמלה אין איש לנחם,</p>

<p>שמעתי כי הוא הצדיק והמרחם,</p>

<p>ואותי עזב, בבתי עשירים הייתי,</p>

<p>כי יתנו לי מתת כסף דמיתי,</p>

<p>בביתם אין איש לזאת עזר לא מצאתי,</p>

<p>בידי אין מאומה, עתה ריקם באתי.</p>

<p><strong>(רואה את אשתו מרחוק ומתנחם)</strong></p>

<p>הידד! הנה שמה אשתי היקרה!</p>

<p>עזרי ומגני ועל ראשי עטרה,</p>

<p>שָמחה לקראתי בפיה מוצאת בשורה,</p>

<p>אולי תביא בידה מנחה ותשורה,</p>

<p>נפשי ערגה רעב ללחם אנכי,</p>

<p>כי באתה שובי נפשי למנוחיכי.</p>

<br>

<p><strong>אשתו</strong>. פגעתי נער אחד על הדרך,</p>

<p>והנה להקת עניים כרעו לו ברך,</p>

<p>השמיע ברוגז קולו באש עברתו,</p>

<p>כמעט שאול תחתיו רגזה מגערתו,</p>

<p>אז אפפונו חבלי היגון ברעד,</p>

<p>אמרתי הזה יסעדני סעד!</p>

<p>נשאתי את רגלי לשוב לאהלי,</p>

<p>רק עצב ויגון חלקי מכל עמלי,</p>

<p>וימהר האיש לקראתי חרוץ שמו,</p>

<p>ויסב פניו אלי בהשך זעמו,</p>

<p>מה מאוד ששתי כי נהפך רוחי בקרבי,</p>

<p>בדברו דברי חן ויושר על לבי.</p>

<p>&quot;דעי! כי אולת אדם דרכו תסלף,</p>

<p>&quot;ימיר מתוק במר, טובה ברעה יחלף,</p>

<p>&quot;שחת את דרכו על הארץ באבו,</p>

<p>&quot;ובצר לו על אל אלים יזעף לבו,</p>

<p>&quot;אל תוסף חטא על חטא בעון כשלת,</p>

<p>&quot;מדוע על בנך יחידך לא חמלת?</p>

<p>&quot;עוד על מטתו בן סורר ומורה,</p>

<p>&quot;בא בימים ולא שמע עוד קול מורה,</p>

<p>&quot;מאין תמצאו הצלחה וברכה?</p>

<p>&quot;נרפים אתם לא אהבתם עוד מלאכה,</p>

<p>&quot;בנך כמוך שקוע הוא באולתו,</p>

<p>&quot;אמר ארי בחוץ נכזבה תוחלתו,</p>

<p>&quot;אבותי בעבודתם יומם וליל,</p>

<p>&quot;מצאו די מחיתם גם השגו חיל,</p>

<p>&quot;אנכי למלאכה יומם נכספתי,</p>

<p>&quot;ובערב את אשר למדתי אספתי,</p>

<p>&quot;כאות מורַי וכאשר עצה העמיקו,</p>

<p>&quot;מעודי, נפשי במעדנים המתיקו,</p>

<p>&quot;לזאת בעיני אלקים ואדם מצאתי חן</p>

<p>&quot;אבותי אשמח אין להם עוד בן,</p>

<p>&quot;אלך לעבוד עבודתי אין בפי בשורה,</p>

<p>&quot;אך קח נא מידי מנחה ותשורה,</p>

<p>&quot;אשר יום יום אספתי אחת לאחת,</p>

<p>&quot;להשיב נפש אביון ותהי לי לנחת.</p>

<p><strong>(נותנת לו הצור כסף)</strong></p>

<br>

<p><strong>אביון</strong>. צר לי מאוד כי על אלקים אפי חרה,</p>

<p>ועל האל הגדול דברתי סרה,</p>

<p>כי רק לעמל ויגון האביון ברא,</p>

<p>בחסדו הטוב לתמכנו חרוץ קרא,</p>

<p>יהי מכירך ברוך וזאת לו לתפארת,</p>

<p>בעזרתו עוד תקוה לנו נשארת,</p>

<p>לעבודת השדה נכסֹף נכספתי,</p>

<p>אם אלקים יצלחני לפי מחשבתי,</p>

<p>ממני יראה וכן יעשה עצל בני,</p>

<p>ייטיב מעלליו ונהפך לאיש כמוני.</p>

<br>

<p><strong>אשתו</strong>. כן דברת מהר נלכה נא ונרוץ,</p>

<p>פן נצלח להורות לבני דרך חרוץ.</p>

<p><strong>(הולכים)</strong></p>

<br>

<h2 id="מבואב">מבוא ב'</h2>

<p><strong>(השטן והעושר)</strong></p>

<br>

<p><strong>העושר</strong>. על מה עיניך בֹערות כלפידים!</p>

<p>המרדו בך המתקדשים וחסידים?</p>

<br>

<p><strong>שטן</strong>. מאז נסכתי, בגן עדן הייתי,</p>

<p>שמעה חוה בקולי כל אשר צויתי,</p>

<p>גם צאצאיה לא שמרו את בריתם,</p>

<p>אף כי ידעו מרה יהי' באחריתם,</p>

<p>גנבו, נאפו, עבדו אלקים אחרים,</p>

<p>תורת אֵל לא שמרו, לחצו את גרים,</p>

<p>מצאתי חן בעיני זקנים עם נערים,</p>

<p>שכנתי אז עם יועצי ארץ ושרים,</p>

<p>ועתה שומעים בקולי רק פוחזים ולצים,</p>

<p>גם ללכת עמדי הנם חפצים,</p>

<p>אך נער קטן בן שלש עשרה שנה,</p>

<p>יסודתו על אדני החכמה בנה,</p>

<p>הוא החליף את משכורתי עשרת מונים,</p>

<p>גם הוא יגדל ינון שמו בין נבונים,</p>

<p>רק עצלים ואביונים כאשר אמרתי,</p>

<p>אל טבח יובלו, ונופלים במכמרתי,</p>

<br>

<p><strong>העושר</strong>. פליאה נשגבה היגער נער קטן,</p>

<p>אשר שמת לבך עליו, בך השטן!</p>

<p>גם לי צר במאוד מאוד אין יגון כיגוני,</p>

<p>נסתרה דרכי אין איש יודע מכוני,</p>

<p>יש מתעשר בחוץ ביקר ותפארת,</p>

<p>ובחדרים אימה וצרעת ממארת,</p>

<p>ויש כילי מתרושש באומר ודברים,</p>

<p>בור כרה לי תבכה נפשי במסתרים –.</p>

<p>להצליח בני אדם בני איש נבראתי,</p>

<p>בשם כבוד, מהיר במלאכתי נקראתי,</p>

<p>היוצא לקרב להרוג להרבות חלל,</p>

<p>רק למעני זאת, ויעט אל השלל,</p>

<p>אך, לא לנצח ינטור אלקים חמה,</p>

<p>לזאת נלכה נא ונוכחה כי אנוש המה,</p>

<p>מה משפטו,? אראה במחזה פניו,</p>

<p>יד חרוצים תעשיר אחיה לפניו,</p>

<p>כי עוד לא אבדה תוחלתי ונצחי,</p>

<p>עטרת התהלה צמודה עוד על מצחי,</p>

<p>אל תדאג, במלחמותיך עוד תצליח,</p>

<p>נוגה שמשך על דרכך יזריח.</p>

<br>

<p><strong>שטן</strong>. אדבר למלמדים המישרים אורחותם,</p>

<p>אולי בדרך הטוב בל יאבו נחותם,</p>

<br>

<h2 id="מבואג">מבוא ג'</h2>

<p><strong>(בית טוב, חרוץ בא בשמחה ובטוב לב)</strong></p>

<br>

<p><strong>חרוץ</strong>. אבי היקר! דבר טוב עשיתי,</p>

<p>אֵל אנה לידי עשות טוב כאשר אויתי,</p>

<p>דאגות האביון ואשתו מאוד גדלו,</p>

<p>קרוביהם תת מתת כסף חדלו,</p>

<p>מאין יבא עזרו וישועתו?</p>

<p>בנו העצל שוכב עוד על מטתו,</p>

<p>בכל זאת נכמרו רחמי אל ביתו רצתי,</p>

<p>נתתי לאשתו כסף אשר קבצתי,</p>

<p>אחים אנחנו עפר מאדמה,</p>

<p>מיד יוצרנו גם להם הנשמה.</p>

<br>

<p><strong>טוב</strong>. צדיק אתה בן יקיר! היה לי לנזר,</p>

<p>כן תוסף היות עוד לאביונים לעזר,</p>

<p>אהבתיך בני! שמעת קול דברי,</p>

<p>מקול אנחתם תסמר שערת בשרי,</p>

<p>זאת פרי העצלות יגונות ואנחות,</p>

<p>הזורעים בדמעה ברנה ישבעו שמחות.</p>

<p>דבר נא באזני העצל בטוב טעם,</p>

<p>כי יעזוב דרכו דבר אך הפעם,</p>

<p>פן ינחם כי עוד למועד חזון,</p>

<p>יבא נא, אתן לו טרף גם מזון,</p>

<br>

<p><strong>חרוץ</strong>. אבי! לשמור את פקודתך הנני,</p>

<p>דברך מתוקים אשמע אשר תצוני,</p>

<p>ארוץ אליו אף כי עודנו בער,</p>

<p>אם לא למד לא זאת אשמת הנער.</p>

<br>

<p><strong>(השטן הולך להשתעשע השדה עם מורה אחר)</strong></p>

<p><strong>השטן</strong>. ידידי כנפשי! הגד לי מה פעלת,</p>

<p>מדוע את שמך הטוב חללת?</p>

<p>הנבראת לפקוח עיני העורים!</p>

<p>חטוב עצים ואל תלמד ילדי העברים,</p>

<p>יומם ולילה לא תמצא מנוח,</p>

<p>במקום ענבים יעל דרדר וחוח,</p>

<p>אין יראת אל ומורה בלבבימו,</p>

<p>בדרך המלך נצח לא תנהלמו,</p>

<p>נבזה ונמאס המורה בעיני אבותם,</p>

<p>רבים המה מלאה הארץ אותם,</p>

<p>מורה ישר אחד אבד את כחו,</p>

<p>אדונו בזדון לבו מחץ את מֹחו,</p>

<p>הגם אתה הכינות את ראשך לקרץ!</p>

<p>רבים כנענים כי ארוכה הארץ. –</p>

<br>

<p><strong>מורה</strong>. דברך צדקו יחדיו גם זאת ראיתי,</p>

<p>ראשיתי מצער מה יהיה באחריתי,</p>

<p>אך הגד מה לעשות בנקי כפים?</p>

<p>אל מי אפנה תחת כל השמים?</p>

<br>

<p><strong>שטן</strong>. שמעתי כי רבים קונים ומוכרים,</p>

<p>אף כי בידם אין מאומה נקראו סוחרים,</p>

<p>דע ידידי! כי לא באמת בתמים ויושר</p>

<p>תעלה מעלה ותמצא כבוד ועושר.</p>

<br>

<p><strong>מורה</strong>. מה יעצת? כאחד הנבלים תדבר,</p>

<p>בליעל! הדלתות נחושה אשבר!</p>

<p>טוב שבת פנת גג שום נפשי בכפי,</p>

<p>לעבוד עבודה באמונה בזיעת אפי,</p>

<p>מלקנא בעושה עולה ורעה בזדון,</p>

<p>לאכול מעדנים וממתקים במדון,</p>

<p>אל תוסף דבר אלי במרד ובמעל,</p>

<p>כי לא אשמע בקולך, זקן בליעל.</p>

<p><strong>(הולך)</strong></p>

<p><strong>שטן לבדו</strong>. הנראה אויל וכסיל כמו איש האמונה!</p>

<p>גם בו אין חכמה אין עצה ואין תבונה,</p>

<p>בבית מורה זקן שבע ימים הייתי,</p>

<p>יגון, מחסור ועוני שמה ראיתי,</p>

<p>דורש אל מתים, מתפלל בעד חלאים,</p>

<p>טובה לא ראה, כל ימי עני רעים,</p>

<br>

<p><strong>(העושר והחרוץ)</strong></p>

<p><strong>העשיר</strong>. בני! שמעתי שמעך חכמת לך,</p>

<p>והנה הבאתי היום פרי מעללך,</p>

<p>תחיה בנעימים באהלך אגורה,</p>

<p>לי עצה ותושיה בינה וגבורה,</p>

<br>

<p><strong>חרוץ</strong>. בעמלי אשיג ואמצא חית ידי,</p>

<p>הון ועושר כסף וזהב אין עמדי,</p>

<p>לא אמצא מנוחה בהבלי עפרות זהב,</p>

<p>שקר והבל ההון בו ילביש רהב,</p>

<p>עשירים רבים בגדלם ומעלתם,</p>

<p>לא נחו מרוב דאגתם ומחלתם,</p>

<p>אל יתהלל בעשרו הולך באישון,</p>

<p>ההון איננו מניח לו לישון,</p>

<p>אנשי אמת מהר גבוה נפלו,</p>

<p>רק רשעי ארץ בוגדי בגד שלו,</p>

<p>אצל בוערים אשר לא ידעו דרך אור,</p>

<p>תקעת אהלך שבתך מדור דור,</p>

<p>אֹהל ישרים כל ימי היותך פסחת,</p>

<p>ועל מה היום דלתי ביתי פתחת?</p>

<p>כאשר באת לבי מלאת פחד,</p>

<p>אתה והגאוה דרך לכם יחד,</p>

<p>ועל מה יגבה לב אנוש קרוץ מחומר?</p>

<p>אם יצבור ויקבור כסף מלא חומר,</p>

<p>נרו ידעך, ישמחו בניו אשר אהב,</p>

<p>כי בגורל יחלקו הכסף וזהב.</p>

<br>

<p><strong>העושר</strong>.   הרגזתני! בוערת כאש חמתי,</p>

<p>אם עניים חוטאים תמצא מה אשמתי?</p>

<p>גם עשירים תמצא הישרים בלבותם,</p>

<p>לא חשבתי בדרך רשעים להנחותם,</p>

<p>פושעים יכשלו בי ואמת נעדרת,</p>

<p>על ראש צדיקים אנכי לעטרת.</p>

<br>

<p><strong>חרוץ</strong>. דברך אמת ומכל מלמדי השכלתי,</p>

<p>כי במֹאזני צדק אותם שקלתי,</p>

<p>שב אתי כאות נפשך בלי איבה,</p>

<p>עזר תהי' לי עד זקנה ושיבה,</p>

<p>אבלים אנחם, עצמה ירבו אין אונים,</p>

<p>על ידך יסעדו עניים ואביונים,</p>

<p><strong>(הולך)</strong></p>

<p><strong>(אביון ובנו העצל)</strong></p>

<p><strong>אביון אל בנו</strong>.   עד מתי פתי תאכל? מימי תשתה?</p>

<p>ביום הולדת חרוץ אז יעשה משתה,</p>

<p>לך נא גם אתה אל משתה היין,</p>

<p>תראה בזיונינו וחיינו כאין,</p>

<p>שני מגורי מעט מספר ימי חיי הבלי,</p>

<p>כעס, חלי, בנעימים לא נפל חבלי,</p>

<p>מאז החילותי לעבוד האדמה,</p>

<p>עונג מצאתי רב טוב נטמן שמה,</p>

<p>בעניי ומרורי תעיתי כשה אובד,</p>

<p>לא טעמתי אז מתיקות שנת העובד,</p>

<p>על פתחי הנדיבים שמעתי גערה,</p>

<p>שוא תשועת אדם, דברו עלי סרה,</p>

<p>שדי המר לי אמרתי בלבבי,</p>

<p>גם אנכי לא שמעתי בקול אבי.</p>

<p>עוד כח אבנים כחי למלאכה,</p>

<p>בכלות העבודה מה תנעם המנוחה,</p>

<p>בני! בשפלות ידים ידלוף הבית,</p>

<p>אהוב המלאכה תפרח כשתילי זית,</p>

<p><strong>(עודנו מדבר והנה חרוץ בא מפזז ומכרכר)</strong></p>

<br>

<p><strong>החרוץ</strong>. הנני! את אשר בקשתי מצאתי,</p>

<p>לקרוא אתכם על ראש שמחתי באתי,</p>

<p>בנך ישכון בביתי, ויאכל מפתי,</p>

<p>לקחת מוסר השכל ילך אתי,</p>

<br>

<p><strong>אביון</strong>. הגם אביונים כמונו מהקרואים!</p>

<p>אין בגד ואין שמלה בגדינו קרועים.</p>

<br>

<p><strong>חרוץ</strong>. אדם הראשון ואשתו ערומים היו,</p>

<p>ובראשית דרכם בתענוג ועדן חיו,</p>

<p>מעת אשר הבינו כי ערומים המה,</p>

<p>ידעו רבה רעתם בעצב וחמה.</p>

<br>

<p><strong>אביון</strong>. בן יקיר! כתפוח בעצי היער!</p>

<p>צדיק אתה אתך ילך הנער,</p>

<p>מי יתן יסיר אולתו מעליו,</p>

<p>אולי בבית אביך ייטיב מעלליו,</p>

<br>

<p><strong>חרוץ</strong>. גם אתה גם אשתך סביב לשולחני,</p>

<p>תשיבו נפשכם, ותאכלו ממגדני,</p>

<p>אל תשת חטא לבנך לא עשה זמה,</p>

<p>הוא לא ידע כי קרעים תלביש נומה.</p>

<p><strong>(אל עצל)</strong></p>

<p>ואתה! אף כי בעצלתים הסכנת,</p>

<p>עד חצי היום עד עתה ישנת,</p>

<p>עוד חזון ומועד עוד לך תוחלת,</p>

<p>בבית אבי תמצא מנוח ותועלת.</p>

<br>

<p><strong>עצל</strong>. מתוקים מדבש דברך אני עבדך,</p>

<p>כאשר תצוה אעשה כבד אכבדך.</p>

<br>

<h2 id="מבואד">מבוא ד'</h2>

<p><strong>(בית טוב, קרואים רבים ובתוכם אביון ואשתו ובנו, אנשים נשים ובנות, אֵם החרוץ נותנת להם מנות.)</strong></p>

<p><strong>(מורה החרוץ אל חרוץ)</strong></p>

<br>

<p>בני! עוד עד עתה נקראת בשם ילד,</p>

<p>כזר נחשבו בעיניך יושבי חלד,</p>

<p>לא נודעו לך טובתם ורעתם,</p>

<p>לא סבלת שנאתם, גם קנאתם,</p>

<p>ימי הילדות עברו בחור תקרא,</p>

<p>יהפוך אֵל את לבבך לאדם תברא,</p>

<p>תענוגי הבל יבאו, ובגשתם,</p>

<p>אל תלך עמהם פן תפול ברשתם,</p>

<p>אף כי ידברו אליך דברי נחומים,</p>

<p>רבים הפילו הרוגיהם עצומים.</p>

<p>רבים יבאו ויהגו בגרונם,</p>

<p>כי אהביך המה בחלקלקות לשונם,</p>

<p>אל תאמן להם כי יחרפו כבודך,</p>

<p>השמר! אל תגלה להם סודך.</p>

<p>יושב בשמים את פיך שומר,</p>

<p>שמע בקול מצותיו כאשר גזר אומר,</p>

<p>אם אֵל אמת נפשך בכל טוב ישביע,</p>

<p>ברכות שמים ממעל עליך ישפיע,</p>

<p>הט אזניך לאנחת דלים ושיחתם,</p>

<p>היה להם למשען עוז ושמע אנחתם.</p>

<p>אל תקנא בעושה רע העולה מעלה,</p>

<p>לא לעולם חֹסן, מולך בחזיון לילה,</p>

<p>דע בני! לכל יש זמן, עת עשות מלאכה,</p>

<p>ועת לחיות בנעימים למצוא הרוחה.</p>

<p>זכור נא אשר עשו לך אבותיך היקרים,</p>

<p>מאריות גברו קלו מנשרים,</p>

<p>למלאות שאלתך מכסף מקנתם,</p>

<p>טוב עשו, זרחה לך שמש צדקתם,</p>

<p>נפשות הורים ומורים אספו ביתה,</p>

<p>עונג הָרויו זאת עבורך היתה,</p>

<p>מכל אשר יֵאָכֵל נפשם השביעו,</p>

<p>בעבור תורת אל רם אותך יודיעו,</p>

<p>יגעת ומצאת חלק בינה,</p>

<p>בהיכל החכמה יסדת ראש פִנה,</p>

<p>עשה נא הטוב והישר זאת פאר הודם,</p>

<p>בן חכם ישמח אב, וכבודך כבודם.</p>

<p>תפרח כחבצלת וכנטעי גנה,</p>

<p>מאוד תצליח, ותתן ריח כשושנה.</p>

<br>

<p><strong>חרוץ</strong>. בדרך הטוב וישר הדרכת אותי,</p>

<p>גם אני לא אשכחך עד יום מותי,</p>

<p>לכבוד אבותי מזמור לתודה אשירה,</p>

<p>מרעיוני לבבי מלים אחבירה.</p>

<p>היוצר תבל גם הטבע ברא,</p>

<p>אהבת אבות לבניהם בלבם זרה,</p>

<p>מנמלים עם לא עז עד חיתו יער,</p>

<p>כן נבון וחכם יחד כסיל ובער,</p>

<p>יען זאת פעל אל צדק מזריע,</p>

<p>איש את אחיו ירחם, יעזור ויושיע,</p>

<p>רק בזאת יבדלו אדם מבהמה,</p>

<p>חיות קטנות עם גדֹלות שלמים המה,</p>

<p>להן כח לרוץ בעשב יגילו,</p>

<p>לחמן תכליתן, נצח לא ישכילו,</p>

<p>לא כן האדם בהולדו חסר כח,</p>

<p>עד שובו לעפר לא ימצא מנוח,</p>

<p>לכן את אביו ואת אמו לא יעזוב,</p>

<p>המה יורהו את הדרך הטוב.</p>

<p>מסיבות מתהפך מבטן מי יצא,</p>

<p>גם זאת מאת אלקים בית עני מצא,</p>

<p>אשר לבו לב טוב ומאומה בידו אין,</p>

<p>מר לו אם לעזרת זרים ישא עין,</p>

<p>ויש בן אשר בבית כילי ואכזר מכונו,</p>

<p>למורהו לא יתן מאומה מהוֹנו,</p>

<p>לא כן אנכי בחרתי בחיים,</p>

<p>בשמחה אודה לאלקי השמים.</p>

<p><strong>אבותי הנעימים!</strong></p>

<p>היום אנכי בן שלש עשרה שנה,</p>

<p>רב חסד אשר פעלתם לי מי מנה!</p>

<p>לעזר למחסה ולמסעד הייתם לי,</p>

<p>הרבה מאוד מעודי עשיתם בגללי,</p>

<p>במה אסף ואשלם תודות לכם?</p>

<p>עוד קצרה ידי מהשיב די גמולכם,</p>

<p>אך אל אֵל אֵלים אשא כפי ואתפלל,</p>

<p>הרחמן על כל צדקתו מי ימלל,</p>

<p>כי תבלו ימיכם בלי שטנה ואיבה,</p>

<p>והוא יברך אתכם עד זקנה ושיבה,</p>

<p>וענתה בי צדקתי אז תמצאו שכרכם,</p>

<p>כי אשמור פקודתכם כאות נפשכם.</p>

<p><strong>(כורע ומשתחוה)</strong></p>

<br>

<p><strong>(טוב נותן לאביון מנה אחת אפים וכוס יין)</strong></p>

<p><strong>אביון</strong>. אביון אנכי על כן דברי לעו,</p>

<p>היין בוער כאש מתלקחת,</p>

<p>אשתה לו אשכח רֵשי אמצא נחת,</p>

<p>אל תשתוממי אם גם קולי תשמעו,</p>

<p>השמחה ששון על פני מתחה,</p>

<p>רק שמחת היום פה אלם פתחה,</p>

<p>שמעו אלי אנשי אמת! בעניי זקנתי,</p>

<p>ולבקש בעד ככר לחם הסכנתי,</p>

<p>היגון הלבין שערי כצמר צחר,</p>

<p>הרבה פעמים שמעתי לך ושוב מחר,</p>

<p>שחקו אלי צעירים ממני לימים,</p>

<p>קרובי ברחו מפני כמה פעמים,</p>

<p>ראש ולענה מנת גורל בני עצל ואשתי,</p>

<p>טובה לא ראו מעת נפלו ברשתי,</p>

<p>אכלתי לחם דמעה כל ימי היותי,</p>

<p>מי יודע אם אמצא מנוחה במותי?</p>

<p>במה יזכה נער ארחו? לא למד,</p>

<p>לעשות מלאכה ולעבוד עבודה לא חמד,</p>

<p>והנה בא בחור נחמד חרוץ בן טוב,</p>

<p>עץ פרי מתוקים כדבש שתול בגן רטוב,</p>

<p>דברי חכם כמוהו אוהב דָעת</p>

<p>שמע, לקולו הטה אוזן שומָעת,</p>

<p>גם עלי הביט היושב שמים,</p>

<p>ולעזרת בני, חרוץ הושיט ידים,</p>

<p>מאלקים זאת בעיני היא נפלאות,</p>

<p>משמחה ירדו עיני פלגי דמעות.</p>

<p><strong>(בוכה ומתנחם)</strong></p>

<p>הידד! יחיו אבות המטיב עמנו,</p>

<p>מרדת שחת הצילו בננו,</p>

<p>יחיה חרוץ בן יקר תפארת גאונם,</p>

<p>יפרח ויעש פרי למעלה וירבה הונם.</p>

<br>

<p><strong>כולם</strong>. יחי! יחי! חרוץ עטרת ותפארת הורו,</p>

<p>לא ימוש מעשות פרי לשמחת מורו.</p>

<br>

<p><strong>העושר אל החרוץ.</strong></p>

<p>באשר תלין אלין פה אשב בבית ישרים,</p>

<p>עשות טוב, רק מחרוץ ילמדו הנערים,</p>

<br>

<p><strong>טוב</strong>. השטן הרע אשר הלך לפנינו,</p>

<p>הוא זורע זרע רע בלב בנינו,</p>

<p>איש אשר איננו שומע לקול דברו,</p>

<p>באמונתו יחיה הרבה מאוד שכרו.</p>

<br>

<p><strong>תם</strong></p>

<br>

<p>אב תש&quot;ג</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/3570">https://benyehuda.org/read/3570</a></div></body></html>