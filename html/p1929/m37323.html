<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַשְּׂדֵרָה</title>
	<meta name="author" content="זלמן שניאור"/>
</head>
<body>

<h2 id="א">א</h2>

<blockquote>
<p>סוֹפֵר כִּי יִיעַף וְיָצָא</p>

<p>לָשׂוּחַ, בַּמֶּה הוּא מְהַרְהֵר?</p>

<p>בְּסוֹפְרִים&#8230;נִמְשֶׁכֶת הַשְּׂדֵרָה</p>

<p>הַבּוֹקְעָה וְיוֹצְאָה לַשָּׂדֶה;</p>

<p>גְּזוּזִים אִילָנוֹת בְּטַעַם</p>

<p>הַקִּרְיָה וְחֻלַּל רֹאשׁ נִזְרָם,</p>

<p>רִבּוּעִים רִבּוּעִים נַעֲשׂוּ</p>

<p>הַנּוֹפִים בְּמִסְפְּרֵי־בַרְזֶל.</p>

<p>זָמְמוּ לַעֲשׂוֹת אֶת כֻּלָּם</p>

<p>לְתוֹשָׁבֵי הָעִיר הַמְאֻבָּנָה</p>

<p>וְשָׁוִים בְּמַרְאֶה, כְּגָזִית</p>

<p>הָרְחוֹב, וְלֹא עָלְתָה בְּיָדָם;</p>

<p>מִתַּחַת לַמַּרְצָף נִדְחָקִים</p>

<p>הַגְּזָעִים וּמְגַשְּׁשִׁים יַעְרָה,</p>

<p>בְּאֶצְבְּעוֹת שִׁמְשׁוֹנִים שֶׁעֻוְּרוּ,</p>

<p>וּמְפוֹצְצִים אֶת מַסַּד הַכָּרָךְ.</p>

<p>לַשָּׁוְא יָגַע גַּנָּן לְסָעֵף</p>

<p>אֶת כֹּחָם הַמְזַנֵּק, הַיַּעֲרִי, —</p>

<p>כְּקֶצֶף יְרַקְרַק הוּא תּוֹסֵס</p>

<p>וְנִתְלָה בַּזְּרוֹעוֹת הַקְּצוּצוֹת,</p>

<p>מְכַסֶּה הַגִּידִים הַגְּדוּעִים,</p>

<p>הַשּׁוֹתְתִים לְשַׁד; וְעוֹד נִשְׁאָר</p>

<p>מִפַּרְצוּף־הָרָז בְּכָל אִילָן, —</p>

<p>אֲרֶשֶׁת שֶׁלּוֹ וְאֵין לִמְחוֹת.</p>

<p>דּוֹמִים, לִכְאוֹרָה, אִילָנוֹת</p>

<p>כְּמַחֲנֵה בְּנֵי־כוּשׁ&#8230;אַךְ הִסְתַּכֵּל!</p>

<p>זוֹ אַלָּה — עֲקָרָה שֶׁזָּקְנָה —</p>

<p>לֹא תִשְׁכַּח מִסַּלְסֵל צַמָּתָהּ,</p>

<p>מִפַּשֵּׂק גְּזָעֶיהָ הַבְּרִיאִים —</p>

<p>שְׁאֵרִית עוֹנָתָהּ וְחִנָּהּ.</p>

<p>זֶה אַלּוֹן, כְּבִרְיוֹן שֶׁיָּצָא</p>

<p>לִרְאוֹת בַּשְּׁפָחוֹת בְּשַׁבָּת,</p>

<p>שְׁמוּטָה בְּלוֹרִיתוֹ עַל יָמִין</p>

<p>וְעֵינוֹ הַשְּׂמָאלִית קוֹרֶצֶת.</p>

<p>זֶה אוֹג וְיוֹנַקְתּוֹ לְצִדּוֹ,</p>

<p>כְּעִוֵּר מְנַגֵּן עִם נַעֲרוֹ.</p>

<p>וְהָעַרְמוֹן, כְּזָקֵן שֶׁנִּתְמָךְ</p>

<p>לִרְאוֹת שַׁעֲשׁוּעֵי יְלָדִים, —</p>

<p>מַבְלִיט אֶת כְּרֵסוֹ בְּחָכְמָה,</p>

<p>מְלַגְלֵג וְנֶהֱנֶה כְּאֶחָד.</p>

<br />
</blockquote>

<h2 id="ב">ב</h2>

<blockquote>
<p>אַךְ פִּתְאֹם יִתְרוֹפְפוּ גְזָעִים</p>

<p>וְנוֹפִים נְמוֹגִים וְהוֹלְכִים,</p>

<p>אַלּוֹן לֹא אַלּוֹן וְעַרְמוֹן</p>

<p>לֹא עַרְמוֹן, כִּי גְדוֹלֵי <strong>הַדָּבָר</strong>.</p>

<p>חָרְדָה הַתַּרְבּוּת אוֹמַנְתָּם</p>

<p>לְתַקֵּן צוּרָתָם וּלְשַׁפְּרָה,</p>

<p>כִּי יַתְאִים כָּל טְלַאי לַקָּרוּעַ</p>

<p>וְדֹפֶן לֹא תֵצֵא מַחֲשָׁבָה;</p>

<p>וְאוּלָם, מִתּוֹךְ כָּל הַיֶּזַע</p>

<p>וַעֲמַל כָּל גַּנָּנֵי הָעַמִּים,</p>

<p>מִזְדַקְּרִים מְשׁוֹרְרִים, סוֹפְרִים,</p>

<p>גְּאוֹנִים מַפְרִיחֵי אַגָּדָה;</p>

<p>כָּל אֶחָד שְׁאָר־רוּחוֹ עַל פָּנָיו,</p>

<p>וְסֵבֶל הֶגְיוֹנוֹ בִּלְבָבוֹ</p>

<p>מֵעִיק כַּזָּהָב הַטּוֹב&#8230;</p>

<p>וְהַשְּׂדֵרָה הַגְּדוֹלָה נִמְשֶׁכֶת,</p>

<p>הִיא שְׂדֵרַת־נִצָּחוֹן לָאָדָם</p>

<p>הַחַי עַל הַנִּשְׁלָם וְנוֹבֵל.</p>

<p>מֵעוֹלָם עַד עוֹלָם הֵם צָצִים</p>

<p>בְּמִדְבַּר־הַהַרְגֵּל הַשָּׁמֵם;</p>

<p>מֵאַיִן? אֵיכָכָה? וְלָמָּה?</p>

<p>לֹא נֵדַע. הָאוֹת בָּא וְנִהְיָה:</p>

<p>קָם אָדָם מִשִּׁכְמוֹ וָמַעְלָה</p>

<p>גָּבוֹהַּ עַל כָּל אֲשֶׁר הָיָה</p>

<p>וַיִּכְבּש בְּנוֹפוֹ שָׁמַיִם</p>

<p>וּגְזָעָיו הִבְקִיעוּ שְׁאוֹלָה.</p>

<p>וְעִם פִּרְפּוּר הַדּוֹר הַשּׁוֹקֵעַ</p>

<p>וְאוֹתִיּוֹת פּוֹרְחוֹת בַּשְּׂרֵפָה</p>

<p>זֶה נִשְׁאַר כְּנֵס־הַבִּטָּחוֹן&#8230;</p>

<p>וְתוֹרוֹת מְרוּטוֹת מִסָּבִיב,</p>

<p>כַּעֲלֵי־הַשַּׁלֶכֶת הַצְּבוּעִים, —</p>

<p>לְזַבֵּל אֶת גְּזָעָיו הִִרְקִיבוּ.</p>

<p>כַּעֲלוּקוֹת־הַבַּד שָׁלַח שָׁרָשָׁיו,</p>

<p>כְּצִפָּרְנֵי־עֲוִית אוֹתָם תָּקַע</p>

<p>וַיֹּאחַז מָסוֹרוֹת וּטְרָפָן</p>

<p>וְהִלְהִיב בִּלְשַׁדָּן נִצָּנָיו.</p>

<p>רֻתְּחָה עֲתֶרֶת נִצָּתוֹ,</p>

<p>כְּקֶצֶף־הַנַּחְשׁוֹל בַּסְּעָרָה,</p>

<p>וַתְּבַשֵּׂר בְּשִׁמְמַת הַחַיִּים:</p>

<p>רְאוּ, אָבִיב חָדָשׁ הִגִּיעַ!</p>

<p>עַל אַפְּכֶם וַחֲמַתְכֶם הִגִּיעַ&#8230;</p>

<p>כֹּה יִנְהֲרוּ בְּחִירֵי־הַיּוֹצְרִים,</p>

<p>כְּנוֹפִים פּוֹרִים וּגְבוֹהִים,</p>

<p>וְרֹאשׁ אַחַר רֹאשׁ, לַמֶּרְחַבְיָה.</p>

<p>זֶה פָּרַק פֵּרוֹתָיו לַסַּלִּים</p>

<p>וְזֶה עוֹדוֹ שְׁחוֹחַ בְּעֻלָּם;</p>

<p>זֶה יוֹקֵד בְּרִבְבוֹת נִצָּנָיו</p>

<p>וְזֶה חָנַט כְּבָר פִּקְעֵי־הַמָּחָר,</p>

<p>וּבְעֵינֵי תִינוֹקוֹת מִתְפַּקְּחוֹת</p>

<p>בָּם יָצִיץ מֵחַשְׁרַת הַיָּרֶק.</p>

<br />
</blockquote>

<h2 id="ג">ג</h2>

<blockquote>
<p>וּמַה תִּיף זֹאת הַשְּׂדֵרָה הָעֶרֶב,</p>

<p>שְׁעַת בֵּין־הַשְּׁמָשׁוֹת לָעַמִּים,</p>

<p>עֵת בַּרְזֶל, מַגָּנוֹן וְזָהָב</p>

<p>הִתְנַשְּׂאוּ לְתַקֵּן הָעוֹלָם;</p>

<p>בִּרְיוֹנֵי־הַשִּׁלְטוֹן מִתְגּוֹשְׁשִׁים,</p>

<p>הִסְתַּבְּכוּ שְׁרִירֵיהֶם הַכְּבֵדִים</p>

<p>מָזְהָבִים, לְטוּשִׁים וְלוֹהֲטִים,</p>

<p>לְחוּמֵי רְשָׁפִים וְקִיטוֹר,</p>

<p>וְרִירָם כַּנֵּפְט הַמַּסְרִיחַ,</p>

<p>וְהַשֶּׁקֶר מְנַצֵּחַ עַל כֻּלָּם; —</p>

<p>עֵת גֻּנְּבוּ, בִּמְהוּמָה וּמְבוּסָה,</p>

<p>הַיֵּינוֹת לְחוֹלִים הָזְמָנוּ,</p>

<p>וְהָרוֹפְאִים רִאשׁוֹנִים לִגְנֵבָה,</p>

<p>וְהֵם גַּם הַסּוֹבְאִים רִאשׁוֹנָה;</p>

<p>חֲבָלִים לַטּוֹבְעִים הָשְׁלָכוּ —</p>

<p>נִמְשׁוּ וַיִּהְיוּ לִתְלִיּוֹת.</p>

<p>וְהַגּוֹאֲלִים גָּזְלוּ בְּחָזְקָה</p>

<p>אֶת פִּרְדַּת־הָרָשׁ הָאַחֲרוֹנָה</p>

<p>לִרְכֹּב עָלֶיהָ וּלְחַצְצֵר:</p>

<p>&#8220;אֲנַחְנוּ מְשִׁיחֲכֶם, אֲנָחְנוּ!..&#8221;</p>

<p>בִּמְבוּכָה זוֹ נִטְעֵי הַשִּׁירָה</p>

<p>נִרְמָסִים בְּפַרְסוֹת כָּל אוֹחֲזֵי</p>

<p>רֶסֶן שִׁלְטוֹנוֹת וְרוֹכְבִים</p>

<p>עַל שׁוֹר וַחֲמוֹר וְעַל אָדָם.</p>

<p>הַקְּטַנִּים כְּבָר לִחֲכוּ עָפָר,</p>

<p>הַגְּדוֹלִים לְגוֹרָלָם יְחַכּוּ; —</p>

<p>מִי יַקְשִׁיב לַנֶּטַע הָאִלֵּם</p>

<p>עֵת נִדְרָס הַשְּׁאֵר הַצּוֹרֵחַ?</p>

<p>וְאוּלָם יֵשׁ אִי בְּכָל מַבּוּל —</p>

<p>הֵם צוּקֵי־אֲרָרָט קַדְמוֹנִים,</p>

<p>אֶל רֹאשָׁם מוֹלִיכָה זוֹ שְׂדֵרַת</p>

<p>מְשׁוֹרְרִים וְחוֹזֵי־חֶזְיוֹנוֹת;</p>

<p>מִתּוֹךְ הַהֲפֵכָה תִּזְדַּקֵּר</p>

<p>וְתַיְשִׁיר אֶת רַגְלֵי כָּל נִתְעָה.</p>

<p>אִי זֶה יַצִּילֵנוּ מִכְּלָיָה</p>

<p>וְנַפְשֵׁנוּ בְּצִלּוֹ תָּנוּחַ,</p>

<p>כְּתֵבָה הֲרוּסָה לְמֶחֱצָה.</p>

<p>וְדֶרֶךְ הַצֹּהַר הַפָּרוּץ</p>

<p>נִשְׁלַח הַיּוֹנָה לָדַעַת</p>

<p>אִם קַלּוּ הַמַּיִם בָּאָרֶץ —</p>

<p>מֵימֵי־הַמִּלִּים שְׁטָפוּנוּ</p>

<p>עִם קֶצֶף נְשָׁמוֹת נְפוּחוֹת.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/37323">https://benyehuda.org/read/37323</a></div></body></html>