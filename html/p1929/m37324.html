<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רִאשׁוֹנִים</title>
	<meta name="author" content="זלמן שניאור"/>
</head>
<body>

<h2 id="א">א</h2>

<blockquote>
<p>הָרִאשׁוֹן לַסּוֹפְרִים — אֶרְאֶנּוּ</p>

<p>מְגֻיָּד וְעֵירֹם לְמֶחֱצָה,</p>

<p>עוֹר־שֵׂעָר עַל כְּתֵפָיו הַחֲסִינוֹת;</p>

<p>בִּמְאוּרַת סִיד־נִקְשָׁה הוּא יוֹשֵׁב</p>

<p>כְּמֶלֶךְ בְּהֵיכָל, שֶׁבָּנְתָה</p>

<p>הַבְּרִיאָה לַנַּעֲלֶה בַּפְּרָאִים.</p>

<p>נָטַף הַסִּיד אַלְפֵי־שָׁנָה</p>

<p>טִיף־טִיף&#8230; סְטַלַגְמִיטוֹת נֶעֱרָמוּ,</p>

<p>כְּעַמּוּדֵי־נְחָשִׁים מָכְתָּרִים</p>

<p>הַמְּעָרָה הַלְּבָנָה יִתְמֹכוּ.</p>

<p>הַקַּדְמוֹן בֵּין אֵלֶּה עַמּוּדִים,</p>

<p>לְאוֹר מְדוּרָה לוֹחֶשֶׁת לְרַגְלָיו, —</p>

<p>חוֹרֵת עַל קֶרֶן־הַקַּרְנַף</p>

<p>הַשְּׂעִירָה — מְלֻטֶּשֶׁת לְהַפְלִיא —</p>

<p>וְעַל עֶשֶׁת־הַשֵּׁן לַמַּמּוּתָה.</p>

<p>וְהָיָה הַצִּיּוּר לִזְעָקָה —</p>

<p>צַעֲקַת־נִצָּחוֹן לַבִּטּוּי</p>

<p>בְּבָרְחוֹ מִמַּאֲסַר־הַנְּשָׁמָה.</p>

<p>אָכַל אֶת יוֹצֵר־הַחַרְטִית</p>

<p>דֹּב־מְאוּרוֹת וַיְגָרֵם עֲצָמָיו,</p>

<p>הִתְגּוֹלְלָה הַיְצִירָה שְׁנוֹת־אָלֶף</p>

<p>עַד בּוֹא תּוֹר־הַחוֹפְרִים לְפָקְדָהּ;</p>

<p>נִמְצָא הַכְּתָב וְהוּא שָׁלֵם,</p>

<p>טַל־בְּרֵאשִׁית עוֹד יַרְטִיב שִׂרְטוּטָיו</p>

<p>וְאֶת צְבָעָיו הַתְּמִימִים וְדֵהִים,</p>

<p>לְהַרְעִיד לֵב־סוֹפֵר עַד עָתָּה.</p>

<br />
</blockquote>

<h2 id="ב">ב</h2>

<blockquote>
<p>אַחֲרָיו יַעַבְרוּ בַּסָּךְ</p>

<p>כָּל יוֹרְשֵׁי הַקַּדְמוֹן וְנִצְחוֹנוֹ,</p>

<p>מַבִּיעִים אֶת הֶמְיַת־לְבָבָם</p>

<p>בְּמַחְלְפוֹת רְצוּעוֹת וּקְשָׁרִים,</p>

<p>כְּצִיצִיּוֹת־הָעוֹר לָאַצְטֵיקִים —</p>

<p>אֳמָנֵי־הַכְּתָב בַּמִּקְלָעוֹת.</p>

<p>אַחֲרֵיהֶם הַכּוֹבְשִׁים בְּחַרְבוֹת־</p>

<p>הַנְּחשֶׁת, הַחוֹרְתִים נִצְחוֹנָם</p>

<p>עַל מֵצַח הַסְּלָעִים הַקֵּרְחִים, —</p>

<p>כְּכִתְבֵי־הָרָז בְּהַר־סִינָי.</p>

<p>אַחֲרֵיהֶם חַרְטֻמִים וּמָגִים,</p>

<p>מִימֵי חֵיאוֹפְּס וּפַרְעֹה־נְכֹה,</p>

<p>עַד יְמֵי קְלֵיאוֹפַּטְרָה הַגְּבֶרֶת —</p>

<p>כְּתָב מַרְאוֹת וּסְמָלִים, עֲדִינִים</p>

<p>כְּפִתּוּחֵי־חוֹתָם בָּאַכְטִיס</p>

<p>וּכְצִלְלֵי־סִלְסֹלֶת בַּחַמָּה.</p>

<p>כְּאַרְבֶּה רַב־גֶּוֶן יְכַסּוּ</p>

<p>חֳרָבוֹת, אֲרוֹנוֹת וְכוּכִים</p>

<p>וִימַלְאוּ מְגִלּוֹת פַּפִּירוּס —</p>

<p>אֲרֻכּוֹת וּסְתוּמוֹת וּבָלוֹת,</p>

<p>מְקֻפָּלוֹת כְּעֻבְּרֵי־מַחֲשָׁבָה, —</p>

<p>אוֹצָרוֹת שֶׁאָבַד מַפְתֵּחָם.</p>

<p>שֶׁכֻּלָּם יְדַבְּרוּ בִּרְמָזִים</p>

<p>וּתְנוּעוֹת נְטוּעוֹת לְעוֹלָם,</p>

<p>מִצְטָרְפִים לִסְפָרִים עֲצוּמִים —</p>

<p>תַּכְרִיכֵי תַרְבֻּיּוֹת שֶׁנִּסְפּוּ.</p>

<br />
</blockquote>

<h2 id="ג">ג</h2>

<blockquote>
<p>לְעֻמָּתָם — כָּל כִּתְבֵי הַיְתֵדוֹת</p>

<p>מְלֻבָּנִים לִלְבֵנִים לְשָׁמְרָם;</p>

<p>כְּמַצֵּבוֹת סְגַלְגַּלּוֹת, וּסְלִילֵי־</p>

<p>הַכְּתָב בָּהֶן מְטַפְּסִים וְעוֹלִים.</p>

<p>גִּלְגָּמֵשׁ בָּהֶם יָשִׁיר גְּבוּרוֹתָיו,</p>

<p>חַמוּרַבִּי פִּקּוּדָיו יְחוֹקֵק.</p>

<p>הַכְּנַעֲנִים מִזְדָּרְזִים וּמְפָרְכִים</p>

<p>הַ&#8220;יְתֵדוֹת&#8221; לְאוֹתִיּוֹת אוֹתִיּוֹת;</p>

<p>שָׂמִים בִּכְלֵי־אֱלֹהֵיהֶם</p>

<p>וּמְפַזְּרִים בְּאִיִּים רְחוֹקִים,</p>

<p>כְּפַזֵּר זוֹרֵעַ פְּרוּדוֹתָיו, —</p>

<p>וּמֵאָה שְׁעָרִים יִקְצֹרוּ&#8230;</p>

<p>כִּי הוּסְרוּ מַסֵּכוֹת כָּל לָשׁוֹן,</p>

<p>נְחֻשְׁתֶּיהָ הַפְּרוּקִים נָמוֹגוּ;</p>

<p>וְעָלָה הֲמוֹן שְׂפַת־הַגּוֹיִים —</p>

<p>מַקְהֵלוֹת בְּנֵי־שֵׁם וּבְנֵי־יָפֶת.</p>

<p>הָעִבְרִים נְעוֹרִים וְחוֹרְתִים</p>

<p>תּוֹרָתָם עַל שַׁיִשׁ וּנְחשֶׁת,</p>

<p>וְאוֹסְפִים הַיְּוָנִים רִאשׁוֹנָה</p>

<p>בִּכּוּרֵי חָכְמָתָם וְשִׁירָם.</p>

<p>אַךְ עוֹד גַּס זֶה הַסֵּפֶר מִטַּלְטְלוֹ,</p>

<p>לְשׁוֹן־אַבְנוֹ מִתְהַפְּכָה בִּכְבֵדוּת;</p>

<p>וּכְנֵטֶל־הַחוֹל כָּכָה יָעִיק</p>

<p>עַל כִּתְפֵי חֲכָמִים וּנְבִיאִים.</p>

<p>עַד בּוֹא תּוֹר־הַקְּלָף&#8230;מִבֵּין הַרְרֵי</p>

<p>לוּחוֹת חֲדָשִׁים וּשְׁבוּרִים</p>
</blockquote>

<blockquote>
<p>קַו־זֹהַר הִפְצִיעַ — עוֹר־צְבִי</p>
</blockquote>

<blockquote>
<p>מְקֻלָּף וּמְצֻחְצָח. מִמֶּנּוּ</p>

<p>אוֹתִיּוֹת שְׁחַרְחֹרוֹת, עַלִּיזוֹת,</p>

<p>כְּעֵינַיִם נְבוֹנוֹת, הִבְהִיקוּ.</p>

<p>וְאַלְפֵי מְגִלּוֹת מְקַשְׁקְשׁוֹת</p>

<p>נִגְלְלוּ לְעֵינֵי כָל־בָּשָׂר;</p>

<p>פָּשְׁטוּ לִמְדִינוֹת אֲפֵלוֹת,</p>

<p>עַרְפְּלֵי־קְדוּמִים הֶאְדִּימוּ.</p>

<p>נִפְעֲמוּ פְּרָאִים מִזִּיוָן,</p>

<p>פָּעֲרוּ פֶּה, הִתְנַבָּאוּ;</p>

<p>וּבְתוֹךְ הַגֻּלְגָּלוֹת הַקָּשׁוֹת</p>

<p>הִתְרֹונְנוּ עִנְבְּלֵי־הִגָּיוֹן.</p>

<p>כֹּה פָּרַץ הַקְּלָף וְכֹה נֶאְדָּר,</p>

<p>רָמָה בִּשְׁמוֹ קֶרֶן־סוֹפְרִים.</p>

<p>נָפַל קוֹל גְּבוּרָה וַחֲלוּשָׁה —</p>

<p>סַיִף וָסֵפֶר נִפְגָּשׁוּ.</p>

<p>גִּבּוֹרֵי הָרוּחַ הִתְנַשְּׂאוּ</p>

<p>לְמַגֵּר גִּבּוֹרֵי־הַבָּשָׂר.</p>

<p>וַיֶּחֱרַד הַבַּרְזֶל. אֶת אוֹיְבוֹ</p>

<p>הַנֶּאֱצָל הִכִּיר מִקָּרוֹב&#8230;</p>

<p>אָז יִצְרַח הוֹרַצְיוּס הַנַּעֲרָץ,</p>

<p>כַּנֶּשֶׁר, מִפִּסְגַּת־שִׁירָתוֹ</p>

<p>וּמֵעַל לְכָל רָאשֵׁי בְנֵי־דוֹרוֹ</p>

<p>הַכּוֹבְשִׁים אֶת גַּלְיָה וִיהוּדָה:</p>

<p>&#8220;אֵיגֵיסֵיגִי מוֹנוּמֶנְטוּם&#8230;&#8221;</p>

<p>אֶת כֻּלְּכֶם תְּבַלֶּה מַצַּבְתִּי!</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/37324">https://benyehuda.org/read/37324</a></div></body></html>