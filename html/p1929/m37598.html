<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אַחַד הַחוֹזִים אוֹמֵר...</title>
	<meta name="author" content="זלמן שניאור"/>
</head>
<body>

<blockquote>
<br />
</blockquote>

<blockquote>
<p>רָחַשׁ לִבִּי דָבָר טוֹב:</p>

<p>לְמַלֵּא הֶחָסֵר בַּלּוּחוֹת,</p>

<p>לְגוֹלֵל מְגִלּוֹת־הָאֶבֶן —</p>

<p>סְעָרוֹת וּזְוָעוֹת אֲכָלוּן;</p>

<p>לְחַדֵּשׁ אוֹתִיּוֹת מְחוּקוֹת,</p>

<p>צְבָעִים כִּי דָהוּ — לְרַעֲנֵן.</p>

<p>פְּסוּקֵי מִלְחֲמוֹת־יְהֹוָה,</p>

<p>שְׁבָרִים מִסֵּפֶר־הַיָּשָׁר;</p>

<p>מִכְתְּבֵי־צִפֹּרֶן כֻּלָּהַם,</p>

<p>חֶרֶט בִּלְבֵנִים שְׂרוּפוֹת.</p>

<p>מִלָּה מִצְטָרְפָה לְמִלָּה —</p>

<p>וְהַקּוֹל קוֹל־יַעֲקֹב מִתְרוֹנֵן;</p>

<p>רֵאשִׁיתוֹ כְּקוֹרֵא בַּמִּדְבָּר</p>

<p>וְהֶמְיַת יָם־יָפוֹ אַחֲרִיתוֹ.</p>

<p>סוּפַת־הַנֶּגֶב שׁוֹרֶקֶת,</p>

<p>לְשׁוֹן־אָבָק לוֹקֶקֶת שָׁמָיִם;</p>

<p>עַרְבֹּלֶת סוֹבֶבֶת בָּאָרֶץ, —</p>

<p>בֶּעָבִים תָּקוּעַ מַשְׁפֵּכָהּ.</p>

<p>חַרְבוֹת־נְחשֶׁת מַבְרִיקוֹת,</p>

<p>אֵימָה מְזָרוֹת עֵינַיִם;</p>

<p>אוֹרְבוֹת לְכֹהֲנֵי־בָמוֹת,</p>

<p>עוֹבְדֵי־אֱלִילִים תְּתוּרֶינָה; —</p>

<br />
</blockquote>

<blockquote>
<br />
</blockquote>

<blockquote>
<p>עֵינֵי עָם בּוֹעֵט בְּרַעַמְסֵס,</p>

<p>בְּמַלְכֵי־שִׁיחוֹר שָׂם תָּהֳלָה.</p>

<p>עָזַב שְׂדוֹת־בָּר וְסִיר־בָּשָׂר</p>

<p>וְעָרֹק לַמִּדְבָּר אֶל פְּרָאִים,</p>

<p>לִיצֹר מְלוּכָה לְבָנָיו</p>

<p>וּמִקְדָּש עַל גְּבוּל עֲמָלֵקִים.</p>

<p>חֻקָּיו חֲקוּקִים עַל שָׁמִיר,</p>

<p>נִשָּׂאִים בָּאָרוֹן לְפָנָיו.</p>

<p>לַפִּיד בֵּין קַרְנֵי שׁוֹר־אַבִּיר —</p>

<p>עַמּוּד הָאֵשׁ לוֹ בַּלַּיְלָה,</p>

<p>וַעֲשַׁן־קְטֹרֶת — יוֹמָם, לַנְחוֹתוֹ</p>

<p>אֶל אֶרֶץ־הַצְּבִי, אֶרֶץ־אָבוֹת.</p>

<p>אֵין דְּמוּת לֵאלֹהָיו — כַּעֲנַן־בֹּקֶר,</p>

<p>אַךְ נֹגַהּ מִסָּבִיב לוֹ יוֹצֵא.</p>

<p>הוֹפִיעַ מִפָּארָן וְזָרַח</p>

<p>מִשֵּׂעִיר, וְאֵשׁ־דָּת לוֹ בְּסִינָי.</p>

<p>בִּשְׁכֶם, בֵּין הָרִים הִשְׁבִּיעוֹ,</p>

<p>עֵיבָל וּגְרִזִּים — שְׁנֵי עֵדָיו;</p>

<p>הַבְּרָכָה שָׁם יָרְדָה וְהַקְּלָלָה, —</p>

<p>בְּלוּלִים כַּעֲרָפֶל וָשֶׁמֶשׁ.</p>

<p>נָדַד עַד שִׁילֹה בָּאֹהֶל</p>

<p>וּבְבֵית־אֵל נָח עַל הָאֶבֶן —</p>

<p>מְרַאֲשׁוֹתֵי יַעֲקֹב אָבִינוּ, —</p>

<p>בְּשֶׁמֶן קִדְּשָׁהּ עַד עוֹלָם;</p>

<p>וּבְמִצְפָּה, בַּגִּלְגָּל, בָּרָמָה —</p>

<p>עוֹבֵר־אֹרַח וּשְׁמוּאֵל נְבִיאוֹ.</p>

<br />
</blockquote>

<blockquote>
<br />
</blockquote>

<blockquote>
<p>עַד בּוֹאוֹ אֶל הַר־הַמּוֹרִיָּה</p>

<p>יִצְחָק שָׁם נֶעֱקַד לְעוֹלָה.</p>

<p>זָכַר לְאַבְרָהָם אֶת בְּרִיתוֹ,</p>

<p>דְּבִיר אֵיתָן לוֹ אִוָּה לָשֶׁבֶת.</p>

<p>מִשָּׁם יָצָא כְּבוֹדוֹ וְזָהֳרוֹ</p>

<p>עַל שִׁבְטֵי־יְשֻׁרוּן הַפְּזוּרִים;</p>

<p>רָאשֵׁי הָעָם לוֹ כָּרָעוּ,</p>

<p>וְלוֹ יִקְהַת אַלּוּפִים וְשׁוֹפְטִים.</p>

<p>שָׁם תָּלָה אֶת חַרְבּוֹ בֵּין כְּרוּבִים,</p>

<p>בְּצֵל כַּנְפֵי־זְהָבָם הֶחְבִּיאָהּ;</p>

<p>וַיְהִי אֵל גָּדוֹל לְעַמּוֹ —</p>

<p>זֹהַר וָעֹז בּוֹ נָשָׁקוּ.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/37598">https://benyehuda.org/read/37598</a></div></body></html>