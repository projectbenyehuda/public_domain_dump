<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מוֹת הַתַּמּוּז:</title>
	<meta name="author" content="זלמן שניאור"/>
</head>
<body>

<h2 id="א.מְקוֹנְנוֹת">א. מְקוֹנְנוֹת</h2>

<blockquote>
<p>אֵיכָה יָשְׁבוּ לָאָרֶץ</p>

<p>  בְּנוֹת־אֶפְרַיִם הַנָּאווֹת!</p>

<p>קְרוּעוֹת־סוּת תְּקוֹנֵנָּה,</p>

<p>  כְּפוֹרֵי־אֵפֶר בְּחֵיקָן;</p>

<p>בֵּין גַּבּוֹתֵיהֶן יִתְּנוּהוּ,</p>

<p>  פַּת־אֶבְלָן בּוֹ תִּטְבֹּלְנָה.</p>

<p>זְמוֹרַת־הֲדַס תָּרַחְנָה</p>

<p>  לְשׁוֹבֵב לִבָּן הַנֶּעֱצָב.</p>

<p>מֵת לְעֵינֵיהֶן הַתַּמּוּז,</p>

<p>  דָּמוֹ יִזְעַק בְּזָהֳרוֹ;</p>

<p>שְׁחוּט־צַוָּאר, בֵּין עָבִים,</p>

<p>  בִּפְאַת שָׁמַיִם, יִתְבּוֹסֵס.</p>

<br />

<p>בְּכֶינָה, נָשִׁים עֲנֻגּוֹת!</p>

<p>  נְבָלִים יַעֲנוּ נְכָאִים;</p>

<p>וּבַחֲלִיל־גֹּמֶא יֶאֱבַל</p>

<p>  גֲּם הַשָּׂעִיר בַּחֹרְשָׁה.</p>

<p>זָרְקָה שֵׂיבָה בֵּין קַרְנָיו,</p>

<p>  טַלְפֵי־זְהָבוֹ הִשְׁחִירוּ;</p>

<p>כְּמֹץ נִדָּף — שִׁיר־אֶבְלוֹ,</p>

<p>  כְּרוּחַ־סְתָו בָּאֲרֻבָּה;</p>

<br />

<p>אַף הוּא, בְּכוֹר־הַבַּעַל,</p>

<p>  מוֹת הַתַּמּוּז יְבַכֶּה.</p>

<p>הָרַג בְּכוֹרוֹ הַבַּעַל,</p>

<p>  יוֹצֵא־חֲלָצָיו לֹא חָמָל;</p>

<p>כִּי עָלָה יְצוּעֵי אָבִיו,</p>

<p>  בָּא עַל בַּעֲלִית יוֹלַדְתּוֹ.</p>

<p>עִנָּה אֵם, הִפְרָה רַחְמָהּ —</p>

<p>  כְּאַדְמַת־קָצִיר שׁוֹמֵמָה;</p>

<p>לְהוֹצִיא חָצִיר וָלֶחֶם,</p>

<p>  לְהָחֵם עַשְׁתְּרוֹת צֹאנֶה,</p>

<p>לְעַבֵּר פָּרוֹת עֲגוּמוֹת</p>

<p>  אֲשֶׁר שָׁכְלוּ עֶגְלֵיהֶן.</p>

<br />

<p>זָקֵן אָבִיו הַבַּעַל,</p>

<p>  אַךְ עוֹד קַנָּא הוּא, נוֹקֵם, —</p>

<p>שָׁחַט בְּכוֹרוֹ, לְכַפֵּר</p>

<p>  עַל כָּל בְּכוֹרֵי־אֶפְרָיִם.</p>

<p>בְּאֵשׁ שֶׁמֶשׁ שׁוֹקֵעַ</p>

<p>  עוֹלָה תְּמִימָה הֶעֱלָהוּ,</p>

<p>קֶצֶף גָּדוֹל בַּל יֵצֵא</p>

<p>  עַל כָּל שִׁבְטֵי יִשְׂרָאֵל.</p>

<br />

<p>בְּכוּ בָּכֹה לַתַּמּוּז!</p>

<p>  הִנֵּה יֵרֵד שְׁאוֹלָה,</p>

<p>בֵּין עֲנָנִים וְהָרִים, —</p>

<p>  כְּגַחֲלֵי־מִזְבֵּחַ לְחוּמִים.</p>

<br />

<p>רוּחַ־בָּצִיר יְיַבֵּב,</p>

<p>  יְיַבֵּשׁ דָּמוֹ הַשָּׁפוּךְ;</p>

<p>מַשִּׁיב שְׂעָרוֹ — שַׁלֶּכֶת,</p>

<p>  עַנְפֵי יָדָיו יְטַלְטֵל.</p>

<p>אָב בְּקִצְפּוֹ הִכָּהוּ,</p>

<p>  אָכְלוּ בְשָׂרוֹ בְּנֵי־אָדָם;</p>

<p>כְּבַכּוּרוֹת — בִּרְעָבָם,</p>

<p>  כִּיבוּל שָׂדֶה וּמִקְשָׁה.</p>

<p>לָעוּ חֶמְדַּת גְּוִיָּתוֹ,</p>

<p>  רַק עַצְמוֹתָיו הִשְׁאִירוּ;</p>

<p>בַּשְּׁדֵמוֹת — קַשׁ סוֹמֵר,</p>

<p>  שָׂרִיגִים שְׁחוּפִים — בַּכְּרָמִים.</p>

<p>אֲכָלוּהוּ בְּחָפְזָה,</p>

<p>  כַּעֲשׂוֹת לְקָרְבַּן־הַפֶּסַח;</p>

<p>יַעַן קִנְאוּ בְּיָפְיוֹ,</p>

<p>  כִּי אֲהֵבוּהוּ נְשֵׁיהֶם,</p>

<p>בָּנוֹת חָשְׁקוּ צוּף־דָּמוֹ;</p>

<p>  קַרְנֵי־זְהָבוֹ הַמְּתוּקוֹת;</p>

<p>עֱזוּז יָדָיו, הַמְחַבְּקוֹת</p>

<p>  אֶת כָּל אִשָּׁה בַּצַּר לָהּ.</p>

<p>עַתָּה הוּמַת לְעֵינֵיהֶן,</p>

<p>  מַאְדִּים עָבִים בְּדָמוֹ,</p>

<p>יָם וְיַרְדֵּן יְתַלַּע&#8230;</p>

<p>  בְּכוּ בָכֹה לַהוֹלֵךְ!</p>

<p>מַלְּחוּהוּ בִּדְמָעוֹת, —</p>

<p>  שְׁאֵרִית בְּשָׂרוֹ, עֲצָמָיו!</p>

<br />

<p>כִּי נוֹתַרְנוּ עֲגוּנוֹת</p>

<p>  וְאֵין בָּא לְנַחֲמֵנוּ;</p>

<p>לְעַסּוֹת דַּדֵּי הַבְּתוּלוֹת,</p>

<p>  חֵיק אַלְמָנוֹת לְהָחֵם.</p>

<p>נִבְהֲלוּ גְבָרִים בְּמוֹתוֹ,</p>

<p>  רָפָה בְשָׂרָם בָּעוֹנָה.</p>

<p>עָלוּ רֶגֶל, עִם צֹאנָם,</p>

<p>  לְמִקְדַּשׁ בֵּית־אֵל עָרָקוּ;</p>

<p>לְהָבִיא מְרִיאִים לְעוֹלָה,</p>

<p>  לְבוֹנָה — לְמִזְבַּח־הַזָּהָב;</p>

<p>לְכַפֵּר חַטָּאת, הָרוֹבֵץ</p>

<p>  עַל שְׂדוֹת־קָצִיר עֵירֻמּוֹת.</p>

<br />

<p>וַנִּוָּתֵר אֲנָחְנוּ,</p>

<p>  פֹּה, עַל גִּבְעַת־הַבָּכָא;</p>

<p>לְבַכּוֹת הֶרֶג הַתַּמּוּז,</p>

<p>  לִמְרֹט פֶּרַע שְׂעָרֵנוּ.</p>

<p>אֵפֶר בָּמוֹת־הַבַּעַל</p>

<p>  נָתֹן נִתֵּן בַּקָּרְחָה;</p>

<p>נְבַכֶּה גַּנִּים נְבוּכִים,</p>

<p>  עוֹלְלוֹת כְּרָמִים נְבַכֶּה;</p>

<p>נְבַכֶּה בְּרֵכוֹת בְּלִי דָגִים,</p>

<p>  הָרֵי־מִרְעֶה בְּלִי עֵדֶר.</p>

<p>נְבַכֶּה חָרְבַּן כַּוָּרוֹת, —</p>

<p>  חַלּוֹת־דְּבַשׁ כִּי שֻׁדָּדוּ;</p>

<p>נְבַכֶּה חֻרְשׁוֹת שַׁכּוּלוֹת, —</p>

<p>  צִפֳּרֵי־נוֹד כִּי עֲזָבוּן&#8230;</p>

<br />
</blockquote>

<h2 id="ב.מְנַחֲמוֹת">ב. מְנַחֲמוֹת</h2>

<blockquote>
<p>מַה קּוֹל־רִנָּה, הָעוֹלֶה</p>

<p>  מִן הַבָּמָה הַטְּלוּאָה?</p>

<p>זֹאת עַשְׁתֹּרֶת, אֵם־תַּמּוּז,</p>

<p>  שְׂרֵפַת בְּכוֹרָהּ תְּבָרֵךְ.</p>

<p>כָּרְעָה קָרְסָה בִּתְפִלָּה</p>

<p>  תַּחַת גְּדוּעַת־הַפֹּארוֹת. —</p>

<p>הָעוֹטֶפֶת מִפְלֶצֶת,</p>

<p>  לְמַעַן הָחֵם פְּצָעֶיהָ.</p>

<p>חֶרְמֵשׁ־סַהַר בִּשְׂעָרָהּ</p>

<p>  וּבְעֵינֶיהָ זִיו יָרֹק;</p>

<p>זְרוֹעָהּ תְּחַבֵּק שָׁדֶיהָ</p>

<p>  וְכֹה תָּרֹן בִּתְפִלָּה:</p>

<p>בְּדָמֶיךָ, בְּנִי, חֲיֵה!</p>

<p>  יֵרְדּו כְּגֶשֶׁם־נְדָבוֹת.</p>

<p>בְּדָמֶיךָ, בְּנִי, חֲיֵה,</p>

<p>  כְּטַל בֹּקֶר כֵּן תִּזַּל!</p>

<p>פִּצְעֵי־אֲשֵׁרָה יֵרָפְאוּ,</p>

<p>  תִּשְׁלַח פֹּארוֹת חֲדָשׁוֹת —</p>

<p>זְרוֹעוֹת רַבּוֹת, לְחַבֵּק</p>

<p>  אֶת כָּל נִדְחֵי בָנֶיהָ.</p>

<p>פִּקְעֵי־עָלִים יוּחַדּוּ,</p>

<p>  יִקְרְעוּ אֶרֶג מִפְלַצְתָּהּ;</p>

<p>וּבְנִי תַּמּוּז, מְלֵא־אוֹנִים,</p>

<p>  יָקוּם, יָשׁוּב לִתְחִיָּה.</p>

<br />

<p>יָשִׂים שָׁלוֹם עִם הוֹרְגוֹ&#8230;</p>

<p>  יִסְלַח אָבִיו הַבַּעַל;</p>

<p>יְכַפֵּר פְּשָׁעָיו בִּסְעָרָה,</p>

<p>  עִם מְטַר־אָבִיב וּבְרָקִים;</p>

<p>יַרְעֵם: בְּכוֹרִי, הִחְחַזֵּק,</p>

<p>  הַפְרֵה חֵיק הָאֲדָמָה!</p>

<br />
</blockquote>

<h2 id="ג.מַקְהֵלַתנָשִׁים">ג. מַקְהֵלַת נָשִׁים</h2>

<blockquote>
<p>עָלֹה יַעֲלֶה מִנְּשִׁיָּה,</p>

<p>  תַּמּוּז יָשׁוּב וְיֶחִי;</p>

<p>עֶצֶם תִּקְרַב אֶל עֶצֶם,</p>

<p>  מַעַר גְּרָמָיו יְדֻשָּׁן.</p>

<p>בָּשָׂר יַעֲלֶה, עוֹר יָקְרַם, —</p>

<p>  יֶרֶק רִאשׁוֹן בֶּהָרִים;</p>

<p>וְכַאֲבַטִּיחִים בַּמִּקְשָׁה</p>

<p>  יִמְלָא דָמִים וְיָנוּב.</p>

<p>תִּפָקַחְנָה עַפְעַפָּיו</p>

<p>  כְּשׁוֹשַׁנּוֹת עֲמָקִים;</p>

<p>יָקוּם יִזְרַח מֵחָדָשׁ,</p>

<p>  יִפְשֹׁט שְׁאֵרִית סוּתֵנוּ, —</p>

<p>סוּת־הָאֵבֶל קָרַעְנוּ,</p>

<p>  בְּעָמְדֵנוּ עַל דָּמוֹ,</p>

<p>בְּאֶצְבְּעוֹתָיו הָאוֹרוֹת</p>

<p>  בְּלוֹאֵי־בֶגֶד יִמַּסּוּ.</p>

<p>יִמְחֶה אֵפֶר מִצְחֵנוּ</p>

<p>  בִּנְשִׁיקוּת פִּיו, אֲשֶׁר הֶאְדִּים,</p>

<br />

<p>כְּבַכּוּרוֹת בַּשִּׁקְמָה,</p>

<p>  כִּבְשַׂר רִמּוֹן קָרוּעַ,</p>

<p>וּכְמוֹ שָׂעִיר לֹא יִיעָף</p>

<p>  גַּלֵּה עֶרְוַת כֻּלָּנוּ:</p>

<p>שְׁדֵי <strong>מְקוֹנְנוֹת</strong> כְּפוּפוֹת,</p>

<p>  שֵׁת <strong>מְנַחֲמוֹת</strong> פְּרוּעוֹת.</p>

<p>תִּרְאֶה בַּעֲלִית וְתִשְׂמָח,</p>

<p>  תַּסְתִּיר זֹהַר־חֶדְוָתָהּ</p>

<p>בְּכַפּוֹת תְּמָרִים, כִּי כָהוּ</p>

<p>  בְּחֹם־תַּמּוּז וּמְרִירָיו.</p>

<p>יִינְקוּ אוֹנוֹ הֶחָדָשׁ</p>

<p>  תְּמָרוֹת צְמוּקוֹת בַּדְּקָלִים;</p>

<p>עַד כִּי יִכְבַּד זֶה פִּרְיָם</p>

<p>  כַּעֲטִינֵי עֲדָרִים;</p>

<p>וְדַדֵּי פָּרוֹת מֵינִיקוֹת —</p>

<p>  כָּאֶשְׁכֹּלוֹת בַּכְּרָמִים.</p>

<p>יָבוֹא כֹּחוֹ בַּחִטָּה,</p>

<p>  בַּכֻּסֶּמֶת, בַּשְּׂעוֹרָה;</p>

<p>מְרִי־תַלְתַּלָּיו — בְּצֶמֶר</p>

<p>  אֵילֵי־גָלִיל הַלְּבָנִים,</p>

<p>וּבְגֵז־עִזִּים הַשָּׁחוֹר, —</p>

<p>  עִזִּים גּוֹלְשִׁים מִגִּלְעָד;</p>

<p>בְּבֵיצֵי דָגָה מַזְרִיעָה</p>

<p>  בְּמֵי־מֵרוֹם וּבְכִנֶּרֶת.</p>

<p>גְּבָרִים יָשׁוּבוּ וְיִרְאוּ</p>

<p>  כִּי שְׁאוֹל לוֹ חָטָאוּ;</p>

<br />

<p>אָכְלוּ בְּשָׂרוֹ בַּלַּיְלָה,</p>

<p>  קִבְּרוּ גְרָמָיו עַד בֹּקֶר&#8230;</p>

<p>יוֹגְבִים יִכְרְעוּ בֶּרֶךְ,</p>

<p>  יִיצְקוּ יֵינָם לְרַגְלָיו;</p>

<p>קוֹצְרִים יִשְׂרְפוּ סָלְתָּם,</p>

<p>  רוֹעֵי־צֹאן יְכַבְּדוּהוּ;</p>

<p>בְּכוֹרֵי־עֵדֶר יַקְרִיבוּ לוֹ</p>

<p>  עַל חֶמְאַת־אִמָּם וָמֶלַח;</p>

<p>עַל בָּמָתוֹ יְבַשְּׁלוּ לוֹ</p>

<p>  גְּדִי צַח בַּחֲלֵב אִמּוֹ.</p>

<p>בָּכֹה יִבְכּוּ כַּתַּנִּים:</p>

<p>  &#8220;סְלַח וּמְחַל וְחָנֵּנוּ!&#8221;</p>

<p>לְמַעַן בָּגֹד בּוֹ שֵׁנִית</p>

<p>  כִּכְלוֹת חַג וְשִׁכְרוֹנוֹ;</p>

<p>לְעַלַּע דָּמוֹ מֵחָדָשׁ</p>

<p>  עִם כְּלוֹת קָצִיר בָּאָרֶץ.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/38617">https://benyehuda.org/read/38617</a></div></body></html>