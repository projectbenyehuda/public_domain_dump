<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲבֵדוֹת</title>
	<meta name="author" content="זלמן שניאור"/>
</head>
<body>

<h2 id="א">א</h2>

<blockquote>
<p>וּפִתְאֹם כְּעֵין דְּאָגָה חֲרִישִׁית, —</p>

<p>מֵאַיִן הִיא בָּאָה לֹא תֵדָע,</p>

<p>מְנַסֶּרֶת וְעוֹלָה בִּלְבָבְךָ,</p>

<p>מוֹצֶצֶת, תּוֹבַעַת בְּלִי אֹמֶר.</p>

<p>דּוֹמֶה כְּאִלּוּ יָצָאתָ</p>

<p>וּדְבַר־מָה שָׁכַחְתָּ בַּבַּיִת —</p>

<p>יָקָר וְנָחוּץ&#8230;אַךְ מַה זֶּה?</p>

<p>תְּאַמֵּץ זִכְרוֹנְךָ וְאֵין נָחַת.</p>

<p>אַךְ הִנֵּה זֶה מְנַצְנֵץ, מִתְחַוֵּר,</p>

<p>פּוֹלֵחַ עֲרָפֶל וְקוֹרֵן.</p>

<p>נִזְכַּרְתָּ&#8230;וְעָלָה הַמַּרְאֶה</p>

<p>לְהָחֵם אֶת לִבְּךָ בְּצַעֲרוֹ;</p>

<p>וְיָדַעְתָּ מָה אָבַד, מֶה חָסֵר</p>

<p>לְךָ עֲיֵף סְפָרִים וְסוֹפְרִים.</p>

<p>וְיָדַעְתָּ מַה נֶּעְדַּר בְּיַעַר־</p>

<p>הַמִּסְתָּר לְיִשְׂרָאֵל וְעַמִּים</p>

<p>הַמְשַׂגְשֵׂג מֵעֵבֶר לְחַיֵּי</p>

<p>יוֹם־יוֹם, וּמֵעֵבֶר לַחֻלִּין.</p>

<br />
</blockquote>

<h2 id="ב">ב</h2>

<blockquote>
<p>אֵי &#8220;סֵפֶר מִלְחֲמוֹת יְהֹוָה&#8221;?</p>

<p>זֶה סֵפֶר הַכִּבּוּשׁ הַנַּעֲרָץ,</p>

<p>הוֹרָשַׁת הַשּׁוֹסִים בַּנֶּגֶב,</p>

<p>וְאֶת כְּנַעַן בְּעֵמֶק מְגִדּוֹ.</p>

<p>בּוֹ גִמְגּוּם־הֶחָזוֹן הַנַּעֲלֶה,</p>

<p>בְּטֶרֶם עוֹד שָׂפָה נִהְיָתָה;</p>

<p>מְשֻׁנֶּה וּמָלֵא הוֹד נוֹרָא,</p>

<p>כָּל מִלָּה כְּמַכַּת־הַחֶרֶב.</p>

<p>וְ&#8220;סֵפֶר הַיָּשָׁר&#8221; אָן בָּא־הוּא?</p>

<p>מַנְגִּינוֹת עַם־עָז בְּהִוָּלְדוֹ, —</p>

<p>שִׁבְטֵי אָב אֶחָד מַשְׁלִימִים,</p>

<p>נוֹדְדִים מִשְׁתָּרְשִׁים בְּחָזְקָה.</p>

<p>מַחֲלִיפִים בְּשׁוֹר־מַקְרִין הַגָּמָל</p>

<p>וְהָאֹהֶל — בְּסֻכַּת הַחֵמָר,</p>

<p>אוֹחֲזִים בְּרֶסֶן הַבָּקָר</p>

<p>וּתְקוּעָה חֲנִית בַּחֲגוֹרָתָם.</p>

<p>חוֹרְשִׁים אַדְמָתָם וְנִלְחָמִים</p>

<p>עִם מִדְיָן הַלּוֹחֲצָה אוֹתָם,</p>

<p>וְעָקֹר אֶת שָׁרְשֵׁי עֲמָלֵק,</p>

<p>הַבָּזִים לְבַיִת וָשָׂדֶה.</p>

<br />
</blockquote>

<h2 id="ג">ג</h2>

<blockquote>
<p>וְחֶזְיוֹנוֹת־אֶפְרַיִם אָן בָּאוּ? —</p>

<p>נְבִיאֵי־הַשֶּׁקֶר לָהֶם קֹרָא,</p>

<p>מַטִּיפִים לְשִׁמְחָה וּלְאַהֲבָה</p>

<p>תַּחַת אֲשֵׁרוֹת רַעֲנַנּוֹת;</p>

<p>נִשְׁחָטִים עַל קִדּוּשׁ הַבַּעַל</p>

<p>וְעַשְׁתֹּרֶת הַיָּפָה בָּאֵלוֹת.</p>

<p>הוֹי, עוֹלָם שֶׁנִּשְׁמַד!.. אַךְ הֵדוֹ</p>

<p>עוֹד חַי בַּזִּכָּרוֹן הָעִבְרִי.</p>

<p>וְסֵפֶר בֵּית־דָּוִד אַיֵּהוּ,</p>

<p>וְסִפְרֵי מַלְכֵי יִשְׁרָאֵל? —</p>

<p>לְמַלֵּא כָּל חָסֵר בַּכְּתוּבִים</p>

<p>וְכָל נוֹסָף — לְהָסִיר בְּלִי חֶמְלָה.</p>

<p>מַה דַּלִּים וּצְנוּמִים הַפְּסוּקִים</p>

<p>פָּסַקְנוּ בִּימֵי יַלְדוּתֵנוּ!</p>

<p>רַק לְעוֹרֵר צְמָאֵנוּ הַבּוֹעֵר</p>

<p>נְבִיאִים וּכְתוּבִים נִשְׁאָרוּ.</p>

<p>הֵן, כְּשִׁבְרֵי הָאֲגַרְטֵל הַיָּקָר,</p>

<p>הִצַּלְנוּם מִתּוֹךְ הַהֲפֵכָה;</p>

<p>בַּמֶּלֶט חִבַּרְנוּם וְאֵין כֶּלִי</p>

<p>וְלַשֶּׁמֶן הַטּוֹב אֵין בּוֹ זֵכֶר.</p>

<p>וְהָאוֹבְדִים — בִּכְתָב עִבְרִי קַדְמוֹן —</p>

<p>עַל לוּחוֹת וְעַל לְבֵנִים נֶחֱרָתוּ,</p>

<p>בִּלְשׁוֹן אֶבֶן־מֵישָׁע וּבְקִצּוּר</p>

<p>שְׂפַת־אֵלִים, כְּאֶבֶן־הַנִּקְבָּה.</p>

<br />
</blockquote>

<h2 id="ד">ד</h2>

<blockquote>
<p><strong>וְהַגְּנוּזִים</strong>, אֵי נִגְנְזוּ אֵלֶּה, —</p>

<p>בִּימֵי בַּיִת שֵׁנִי הַנְּבוּכִים?</p>

<p>בֵּית שַׁמַּאי וְהִלֵּל בָּם אוֹחֲזִים,</p>

<p>צְדוּקִים מִתְנַצְּחִים עִם פְּרוּשִׁים.</p>

<p>קַנָּאִים עִם טוֹבְלֵי־הַשַּׁחֲרִית,</p>

<p>נְזִירִים עִם מְבַלֵּי־הָעוֹלָם.</p>

<p>זֶה מוֹשֵׁךְ לַיָּמִין וְזֶה שְׂמֹאלָה&#8230;</p>

<p>כֹּה נִקְרַע כָּל יָקָר לִקְרָעִים,</p>

<p>כֹּה נִפְזְרוּ לְטִפִּין יְצִירוֹת</p>

<p>בְּרוּכוֹת כִּמְקוֹרוֹת הַחַיִּים;</p>

<p>וְרַק יִתְרָן נִשְׁתַּמֵּר בַּגּוֹיִים,</p>

<p>לִסְפָרִים חִיצוֹנִים כֵּן הָיוּ.</p>

<p>הַמְּקוֹרוֹת הַשְּׁבוּיִים הַלָּלוּ</p>

<p>בּוֹכִים בְּדִמְמַת לֵילוֹת;</p>

<p>כִּי סִתְּמוּם בַּעֲלֵי אֲסֻפּוֹת —</p>

<p>זְקֵנִים חַלָּשִׁים וּזְהִירִים.</p>

<p>כִּי עוֹטֵי טַלִּיּוֹת מְצֻיָּצוֹת</p>

<p>עָמְדוּ, כְּשׁוֹמְרִים, עַל מִפְתַּן</p>

<p>הַהֵיכָל לַיהֹוָה אֵל־צְבָאוֹת,</p>

<p>דּוֹר צָעִיר לְבַל בּוֹ יִכָּנֵס.</p>

<p>לְבַל יִשְׁתֶּה אֶת שִׁירַת הַחֶמְדָּה,</p>

<p>הַסּוֹעֲרָה בְּמֶתֶק־נְעוּרִים;</p>

<p>רַק פֵּרוֹת, רַק פֵּרוֹת מְיֻבָּשִׁים</p>

<p>וּפֶרַח אַל יִפְרַח, חָלִילָה!</p>

<p>כֵּן נוֹתְרוּ רַק &#8220;עֶשְׂרִים וְאַרְבַּע&#8221;</p>

<p>בַּכֹּתֶל הַמַּעֲרָבִי הַשֵּׁנִי,</p>

<p>בְּחָרְבַּן־הָרוּחַ, עֵת שָׂרְפוּ</p>

<p>קֳדָשֵׁינוּ הַזְּקֵנִים הַקָּשִׁים.</p>

<p>וְכָל רוֹצֶה זֶה יָבוֹא וְיִבְכֶּה</p>

<p>אֵצֶל הַכֹּתֶל הַנִּשְׁאָר,</p>

<p>יִתְפַּלֵּל וְיַעֲלֶה נֵרוֹת</p>

<p>לְנִשְׁמוֹת סְפָרֵינוּ הָאוֹבְדוֹת.</p>

<br />
</blockquote>

<h2 id="ה">ה</h2>

<blockquote>
<p>אָן נָדְדוּ בָּאוּ כָּל אֵלֶּה</p>

<p>הַשְּׁלֵמִים וְשִׁבְרֵי־שִׁבְרֵיהֶם,</p>

<p>בְּבָרְחָם מִתּוֹךְ הַהֲפֵכוֹת,</p>

<p>בִּימֵי נְבוּזַרְאֲדָן וְטִיטוּס?</p>

<p>הֲבָרְחוּ בַּשַּׂק, עַל דַּבֶּשֶׁת,</p>

<p>וַיֹּאבְדוּ בְּדַרְכָּם לְתֵימָן?</p>

<p>כִּי נָפַל הַגָּמָל בַּצָּמָא</p>

<p>וַתְּפַזֵּר הַסְּעָרָה מִטְעָנוֹ.</p>

<p>אוֹ נִתְלוּ בְּהִתָּלוֹת כִּנּוֹרוֹת</p>

<p>עַל נַהֲרוֹת בָּבֶל, וְנִשְׁכְּחוּ</p>

<p>מִדַּעַת, לְבִלְתִּי יִתְעַלְּלוּ</p>

<p>כַּשְׂדִּים בְּקָדְשֵׁי יִשְׂרָאֵל?</p>

<p>הֲנֶחְרְכוּ בִּשְׂרֵפַת הַמִּקְדָּשׁ</p>

<p>וַיְכֻסּוּ בְּתוֹךְ הַמַּפֹּלֶת?</p>

<p>אוֹ נֻפְּצוּ אֶל סֶלַע הַטַּרְפֵּשׁ,</p>

<p>כִּשְׁבוּיִים, עִם רָאשֵׁי בִרְיוֹנִים?</p>

<p>הֲנִשְׂרְפוּ עִם בָּתֵּי־הָעֵקֶד</p>

<p>בַּאֲלֶכְּסַנְדְּרִיָּה בִּירַת מִצְרַיִם?</p>

<p>אוֹ צְלַח־אַל־אָדִין, בְּשָׁדְדוּ</p>

<p>גִּנְזֵי הַר־צִיּוֹן אַחֲרוֹנִים,</p>

<p>הוּא הָיָה גַּם אַחֲרוֹן לְקָרְאָם</p>

<p>בְּסוֹד רוֹאֵי־פָנָיו וְסוֹפְרָיו,</p>

<p>וַיִּשְׂרְפֵם, מִקִּנְאָה עֲרָבִית</p>

<p>לִמְקוֹרוֹת־יִשְׂרָאֵל הַגְּדוֹלִים —?</p>

<p>אוֹ בֶּדְוִים מְצָאוּם וְעָשׂוּם</p>

<p>לְכִירָה וְכִירַיִם בַּמִּדְבָּר.</p>

<p>בְּבַשְּׁלָם נְזִידָם הֶעָלוּב —?</p>

<p>כֹּה נִשְׁמְדוּ וַיִּהְיוּ לָאֵפֶר.</p>

<p>אוֹ מְכָרוּם הַמּוֹצְאִים, בְּשַׁעֲלֵי</p>

<p>שְׂעוֹרִים, לְבוּרֵי־תַיָּרִים?</p>

<p>וְעַד עַתָּה יִתְגּוֹלְלוּ וִיחַכּוּ</p>

<p>לִגְאֻלָּה. וְהַגּוֹאֵל לֹא בָא עוֹד,</p>

<p>לְשַׁחְרְרָם מִבָּתֵי אֲדוֹנִים</p>

<p>זְעִירִים, מְלַקְּטֵי זִכְרוֹנוֹת&#8230;</p>

<p>אוֹ גוֹנְבֵי־נְשָׁמוֹת הֶעְתִּיקוּם</p>

<p>עַל שְׁמָם, וְלֹא נוֹדַע עַד עָתָּה;</p>

<p>מִי הָרָם וִילָדָם עַל לוּחוֹת־</p>

<p>הָאֶבֶן וְעַל גְּוִילִים רִאשׁוֹנִים&#8230;</p>

<p>כֹּה נִסְתְּמוּ הַמְּקוֹרוֹת וְנוֹתְרוּ</p>

<p>בְּיָדֵינוּ הַנֹּאדוֹת הַסְּדוּקִים.</p>

<br />
</blockquote>

<h2 id="ו">ו</h2>

<blockquote>
<p>אוֹי לָנוּ כִּי לֹא כַּחַרְטֻמִּים</p>

<p>קְבַרְנוּם בְּלֵב פִּירָמִידוֹת</p>

<p>וְהָמֵת הָעֲבָדִים הַטּוֹמְנִים,</p>

<p>לְמַעַן לֹא יֵדַע כָּל בָּשָׂר.</p>

<p>אַשְׁרֵינוּ כִּי פֻלְחַן הַחַיִּים</p>

<p>אֱלֹהֵינוּ. אָהַבְנוּ הָאָרֶץ.</p>

<p>וַנַּשְׁאֵר אֶת כָּל יקְרוֹתֵינוּ</p>

<p>עַל שִׁטְחָהּ, וְלֹא בִקְבָרֶיהָ, —</p>

<p>עַל גִּבְעוֹת אֶפְרַיִם וִיהוּדָה,</p>

<p>לְהָאִיר וּלְהַפְרוֹת הָרַבִּים.</p>

<p>אַךְ בָּא רוּחַ־פְּרָצִים מֵאַשּׁוּר,</p>

<p>עִם סַרְגּוֹן וְעוֹשֵׂי רְצוֹנוֹ;</p>

<p>בָּא טִיטוּס וּשְׂכִירָיו הַגַּסִּים</p>

<p>וַיְפַזְּרוּ כְּאָבָק אוֹצָרוֹת.</p>

<p>וְעַתָּה אֲנַחְנוּ בְּעָנְיֵנוּ,</p>

<p>נִרְדָּפִים וְרוֹדְפִים הַפְּזוּרִים;</p>

<p>הַסּוּפָה מְגַלְגֶּלֶת שְׂרִידֵיהֶם</p>

<p>וַאֲנַחְנוּ — אַחֲרֵיהֶם, אַחֲרֵיהֶם.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/37331">https://benyehuda.org/read/37331</a></div></body></html>