<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לְכוּ וְנִוָּכֵחָה!</title>
	<meta name="author" content="זלמן שניאור"/>
</head>
<body>

<h2 id="א">א</h2>

<blockquote>
<p>עוּרִי, נַפְשִׁי, זַמֵּרִי!</p>

<p>  בִּימֵי אַחְאָב הַמֶּלֶךְ,</p>

<p>בִּימֵי אִיזֶבֶל בַּת־צִידוֹן, —</p>

<p>  בִּהְיוֹת בַּצֹּרֶת בָּאָרֶץ, —</p>

<p>יָבְשׁוּ מֵי־מֵרוֹם, וְהַיַּרְדֵּן —</p>

<p>  צַבִּים בְּטִיטוֹ זָחָלוּ.</p>

<p>אֻמְלַל כַּרְמֶל. חֲרוּבָיו —</p>

<p>  נָשְׁלוּ כַּעֲלֵי הַשַּׁלֶּכֶת.</p>

<p>שָׁבַת מְשׂוֹשׂ־כִּנּוֹר בִּמְגִדּוֹ,</p>

<p>  מָחוֹל — בְּמַרְזְחֵי־תַעֲנָךְ.</p>

<p>יָצְאוּ כֹּהֲנֵי־הַבַּעַל</p>

<p>  בִּלְבוּשֵׁי־צוֹם כֵּן יָצָאוּ.</p>

<p>עָלוּ פִּסְגַּת הַכַּרְמֶל —</p>

<p>  צוֹפֶה מִפְרַץ יָם־עַכּוֹ.</p>

<p>אֵפֶר עַל רֹאשָׁם, וַחֲזוֹתֵיהֶם</p>

<p>  פְּרוּמִים בְּלַהַט צָהֳרָיִם.</p>

<p>חֲגוֹרוֹת־שַׂק עַל מָתְנַיִם, —</p>

<p>  חֲרִיצֵי־הַדְּוָי בַּחֲגוֹרָה.</p>

<p>חָנְכוּ מִזְבֵּחַ, רָקָדוּ,</p>

<p>  הִתְגּוֹדְדוּ בְּרָמְחֵי־כְהֻנָּה.</p>

<br />

<p>דָּמָם נוֹזֵל עַל בְּשָׂרָם</p>

<p>  וְרוֹמְמוּת הַבַּעַל בִּגְרוֹנָם:</p>

<p>הַסְתֵּר פְּנֵי־בִנְךָ הַיּוֹקְדִים!</p>

<p>  עָיַפְנוּ אֶת זִיווֹ, עָיָפְנוּ.</p>

<p>הָיוּ נְאוֹת־מִרְעֶה לְאָבָק,</p>

<p>  מֵאוֹר חֲסָדֶיךָ כִּי עָצַם.</p>

<p>כִּחֲשׁוּ זַיִת וְרִמּוֹן,</p>

<p>  נִכְרְתוּ צֹאן מִמִּכְלָאָה.</p>

<p>בָּא הַסָּס בִּבְשַׂר־גְּפָנִים,</p>

<p>  שִׁקְמָה הִשִִׁירָה פַּגֶּיהָ.</p>

<p>לֹא נוּכַל עוֹד כַּלְכֵּל גְּבוּרָתְךָ, —</p>

<p>  הִסָּתֵר בֶּעָנָן, הַבָּעַל!</p>

<p>בִּנְשִׂיאֵי־גֶשֶׁם הִתְכַּסֵּה,</p>

<p>  יִמְחֶה עִקְּבוֹתֶיךָ סָעַר.</p>

<br />
</blockquote>

<h2 id="ב">ב</h2>

<blockquote>
<p>לֹא נַעֲנָה הַבַּעַל, לֹא הֵשִׁיב,</p>

<p>  בָּז לָהֶם, הִגְבִּיר אֶת אִשּׁוֹ,</p>

<p>כְּגַחֲלֵי חָרַשׁ־הַבַּרְזֶל —</p>

<p>  נוֹפֵחַ מַפּוּחוֹ בַּחַמָּה.</p>

<p>נָשַׁף לֶהָבָה, וּלְפָנָיו</p>

<p>  קֶטֶב מְרִירִי יְהַלֵּךְ.</p>

<p>יָבְשׁוּ דִּמְעוֹת הָרוֹאִים,</p>

<p>  דַּם הַמִּתְגּוֹדְדִים קָרָשׁ;</p>

<p>נִחֲרוּ גְּרוֹנוֹת הַכֹּהֲנִים,</p>

<p>  חֲרִיצֵי־הַבַּרְזֶל נִשְׁמָטוּ.</p>

<br />

<p>יָצְאוּ קְדֵשׁוֹת בַּמָּחוֹל,</p>

<p>  מְחוֹל־הַבַּצֹּרֶת הֶעָגוּם.</p>

<p>צָבְעוּ שְׁדֵיהֶן בַּפִּיחַ,</p>

<p>  כִּמְקוֹנְנוֹת שְׁחוֹר־צָבָעוּ;</p>

<p>תַּאֲווֹת גְּבָרִים לְרַסֵּן,</p>

<p>  פְּנֵי אֵל־שֶׁמֶשׁ לְחַלּוֹת,</p>

<p>סַבּוֹת צַמּוֹתֵיהֶן כַּגַּלְגַּל</p>

<p>  וּפִיהֶן הַיָּבֵשׁ יְרַנֵּן:</p>

<p>&quot;הַרְחִיבִי חֵיקֵךְ, עַשְׁתֹּרֶת,</p>

<p>  הַרְבִּי קְסָמַיִךְ, לְמַעַן</p>

<p>יִזְכְּרֵךְ הַבַּעַל הַגָּדוֹל</p>

<p>  וְיָבוֹא לְפָקְדֵךְ בְּאַהֲבָה!</p>

<p>לוֹהֲטוֹת זְרוֹעוֹתָיו כִּבְרָקִים</p>

<p>  וְסַעֲרַת־אוֹן בַּחֲלָצָיו;</p>

<p>שׁוֹבֵר אֲרָזִים בְּחִשְׁקוֹ,</p>

<p>  אֲדָמָה עוֹרְגָה יְרַוֶּה.</p>

<p>אַךְ אַלְלַי! תּוֹעֶה הַבַּעַל,</p>

<p>  בְּמִדְבַּר לֹא־דֶרֶךְ יִתְעֶה;</p>

<p>בְּעִקְּבוֹת לְטָאוֹת יְהַלֵּךְ</p>

<p>  וְקוֹלוֹ כִּרְתִיחַת נְחָשִׁים.</p>

<p>מִי יִרְדֹּף רוּחַ יַשִּׂיגוֹ,</p>

<p>  מִי יִצְרְרֵהוּ בִּכְנָפוֹ?</p>

<p>אָנוּ נִצְרְרֵהוּ בִּקְסָמִים,</p>

<p>  בְּמַחְלְפוֹת־רֹאשׁ נַאַסְרֵהוּ.</p>

<p>יִרְעַם אֶת פָּנָיו וְיַשְׁלִים,</p>

<p>  יִבְרֹק בְּרָקוֹ יִתְנֶחָם.</p>

<br />

<p>יַמְטִיר זַרְעוֹ לָאָרֶץ,</p>

<p>  מְלֵחָה תָּשׁוּב תַּזְרִיעַ&quot;</p>
</blockquote>

<blockquote>
<br />
</blockquote>

<h2 id="ג">ג</h2>

<blockquote>
<p>מִי זֶה עוֹלֶה מִמִּדְבָּר,</p>

<p>  מְקֻטָּר עֲשָׂבִים מָרִים?</p>

<p>אֵזוֹר־שֵׂעָר לָאוֹרֵחַ,</p>

<p>  רַגְלָיו שְׁחוּפוֹת כִּזְמוֹרוֹת;</p>

<p>עָטוּף עַל שָׂפָם בַּצָּמָא,</p>

<p>  בְּיַלְקוּטוֹ חֲגָבִים צְלוּיִים.</p>

<p>כַּנָּבִיא מִגִּלְעָד יִנְהָג, —</p>

<p>  מִגְּבוּל יַעֲקֹב וְלָבָן.</p>

<p>קָרָא הַבָּא: בָּנִים מַמְרִים,</p>

<p>  אֱלֹהֵי־הָרוּחוֹת שְׁלָחַנִי!</p>

<p>צִידוֹנִים וְצוֹרִים יָצוּפוּ</p>

<p>  בָּאֳנִיּוֹת מָשׁוֹט וּמִפְרָשׂ,</p>

<p>אִיִּים וַאֲרָצוֹת יְסוֹבְבוּן</p>

<p>  בַּיָּם הַגָּדוֹל — יַם־רַהַב.</p>

<p>יִמְכְּרוּ פְּסִילֵיהֶם בְּכֶסֶף,</p>

<p>  בְּעוֹרוֹת וּבְשֶׁנְהָב יַחֲלִיפוּן;</p>

<p>עַשְׁתְּרוֹת־חֵמָר, וּתְרָפִים</p>

<p>  יְצוּקִים זְכוּכִית נְפוּחָה,</p>

<p>כְּתֹבֶת־קַעֲקַע בַּעֲקֵבָם, —</p>

<p>  שְׁמוֹת אֱלִילִים עַל רַגְלָם;</p>

<p>לְמַעַן יְשַׁנְנוּם פְּרָאִים,</p>

<p>  בְּבוֹאָם לִכְרוֹעַ לִפְנֵיהֶם.</p>

<br />

<p>אֶחָד אֱלֹהִים לֹא יִמָּכֵר, —</p>

<p>  אֱלֹהֵי־יִשְׂרָאֵל, אֵל־צְבָאוֹת;</p>

<p>אֵין לוֹ גוּף וּדְמוּת־פֶּסֶל,</p>

<p>  לֹא יָצָא מִבֵּין הָאָבְנָיִם.</p>

<p>אַדִּיר־שְׁמוֹ חָרוּת בֶּעָבִים,</p>

<p>  בְּלַהֲבוֹת עֶרֶב וָבֹקֶר;</p>

<p>בְּמִשְׁבְּרֵי־יָם יַלְבִּין קִצְפּוֹ,</p>

<p>  בְּאַשְׁדּוֹת־הָרִים יִתְפּוֹצֵץ.</p>

<p>סוּפַת הַנֶּגֶב זֶה צַעֲדוֹ,</p>

<p>  בְּרָקִים — בְּעַפְעֲפוֹ עָיִן.</p>

<p>עֵינֵי כָל עָם יִרְאוּ גָדְלוֹ,</p>

<p>  אַךְ לֹא רַבִּים בָּהֶם יַשִּׂיגוּהוּ;</p>

<p>כְּתוֹלַעַת לֹא תַשִּׂיג הָר</p>

<p>  וּבֶן־זְבוּב — מְעוּף נֶשֶׁר.</p>

<p>עַל כֵּן צִידוֹנִים יִתְהַלְלוּ</p>

<p>  בְּקוֹנֵי פְסִילֵיהֶם כִּי רַבּוּ.</p>

<p>רַבּוּ עִוְרִים בָּאָרֶץ,</p>

<p>  רַבּוּ קַבִּים לְתָמְכָם;</p>

<p>גְּלוּיֵי־עַיִן יְתָעֲבוּם,</p>

<p>  בְּמַטּוֹת־עֵץ לֹא יֵעָזֵרוּן.</p>

<p>בְּאֵל־<strong>אֶהְיֶה</strong> יַאֲמִינוּ, —</p>

<p>  אֶחָד הָיָה וְיִהְיֶה.</p>

<p>לוּחוֹת־בְּרִיתוֹ שְׁנַיִם,</p>

<p>  בְּאֶצְבַּע־אֵשׁ חֲקָקָם;</p>

<p>נִשְׁכְּחוּ בְּעָרֵי־אֶפְרַיִם,</p>

<p>  בְּאִיֵּי עֲרֵלִים לֹא בָאוּ.</p>

<br />

<p>סַהֲרוֹנֵי־נְחשֶׁת לְמוֹאָב,</p>

<p>  לַעֲמָלֵק — עֲגִילֵי־כֶסֶף;</p>

<p>וְלָנוּ הַר־יֶשַׁע מוּצָק, —</p>

<p>  אֵשׁ־דָּת כּוֹתֶרֶת רֹאשׁוֹ.</p>

<p>הֲלֹא זֶה סִינַי הַר־קֹדֶשׁ,</p>

<p>  מִמֶּנּוּ נַחְצֹב אֱמוּנִים;</p>

<p>כַּחֲצֹב הָאִישׁ משֶׁה לוּחוֹתָיו,</p>

<p>  וּגְבוּרוֹתָיו — יְהוֹשֻׁעַ עַבְדּוֹ.</p>

<br />
</blockquote>

<h2 id="ד">ד</h2>

<blockquote>
<p>נִחֲרוּ נְבִיאֵי־הַבַּעַל,</p>

<p>  עָלוּ הַבָּמָה, זָעָמוּ:</p>

<p>—מִי אֲשֶׁר חֶמְדָּה בִּבְשָׂרוֹ</p>

<p>  וְאוֹר־יוֹם בְּעַצְמוֹתָיו, —</p>

<p>אַל יִפְנֶה אֶל בֵּית־הָאֲבֵלִים,</p>

<p>  בְּעִיר־דָּוִד וּבְשִׁילֹה.</p>

<p>בְּשֵׁם אֵל־חָי בָּא הַנָּבִיא</p>

<p>  וְתוֹרַת־מֵתִים בִּשְׂפָתָיו:</p>

<p>הִתְעַפֵּר בֶּעָָפָר בְּיוֹם־חַג</p>

<p>  וְכַפֵּר עָווֹן בְּעֵת־בָּצִיר.</p>

<p>לַהֲפֹךְ מָחוֹל לְמִסְפֵּד,</p>

<p>  עַל כּוֹס־רְוָיָה לְקוֹנֵן.</p>

<p>צַר־עַיִן הַנָּבִיא מִגִּלְעָד,</p>

<p>  יִרְאֶה נָקָם כִּי אֻמְלָנְנוּ;</p>

<p>כִּי אָכְלָה יְגִיעֵנוּ בַּצֹּרֶת</p>

<p>  וְאָפֵס כֹּחַ לְקַוּוֹת.</p>

<br />

<p>לִכְבוֹד אֵל אֶחָד יְקַנֵּא —</p>

<p>  לֹא יֶאֱהַב אֲחֵרִים זוּלָתוֹ;</p>

<p>הָאוֹמֵר לִשְׁלֹט יְחִידִי,</p>

<p>  עַל כָּל הָאֵיתָנִים הִתְנַשֵּׂא.</p>

<p>הֲמֶּלֶךְ אֶחָד בַּתֵּבֵל?</p>

<p>  וְאִם מוֹשֵׁל בָּאִיִּים אֶחָד?</p>

<p>רַבִּים הַמּוֹשְׁלִים בָּאָרֶץ,</p>

<p>  בִּקְרָב וְנִצָּחוֹן — תִּפְאַרְתָּם.</p>

<p>כֵּן יְנַסּוּ בְּרַק שַׁרְבִיטָם,</p>

<p>  בְּלַהַב חַרְבָּם יִתְחָרוּ;</p>

<p>מִי יִצְלַח לְכֶתֶר־מְלוּכָה?</p>

<p>  מִי עָפָר יְלַחֵךְ בְּנָפְלוֹ?</p>

<p>בְּשָׂדוֹת, הָרִים וְחֻרְשׁוֹת</p>

<p>  רַבִּים אֱלֹהִים יְהַלֵּכוּן;</p>

<p>יִמְלֹךְ רַהַב בַּיַּמִּים</p>

<p>  וּבַעַל־קַרְנַיִם בָּעֵדֶר.</p>

<p>תַּהַר עַשְׁתֹּרֶת בַּכְּרָמִים</p>

<p>  וְתַמּוּז יַבְשִׁיל פְּרִי־דֶקֶל.</p>

<p>כְּפִרְחֵי אַרְגָּמָן וּתְכֵלֶת</p>

<p>  עָרֵינוּ יַרְהִיבוּ כֻּלָּן,</p>

<p>גִּנּוֹת־בִּיתָן, מַעְיָנוֹת&#8230;</p>

<p>  וְאַתָּה בְּלוּחוֹת תִּתְהַלָּל! —</p>

<p>עַצְמוֹת אֵל מֵת בַּמִּדְבָּר,</p>

<p>  מְקַלְקְלוֹת בַּאֲרוֹן־זָהָב.</p>

<br />
</blockquote>

<h2 id="ה">ה</h2>

<blockquote>
<p>צָחֲקוּ קְדֵשׁוֹת, בְּחוֹלְלָן,</p>

<p>  תָּפֹף וְלָעֹג לַנָּבִיא;</p>

<p>הוֹי לַמַּסְתִּיר רְכוּשׁוֹ!</p>

<p>  סָגַר שְׁעָרִים וְנָעַל, —</p>

<p>וּמַפְתֵּחַ לוֹ רַק <strong>אֶחָד</strong>,</p>

<p>  אִם אֲבָדוֹ — אֵין פּוֹתֵחַ.</p>

<p>חָלַף עָשְׁרוֹ בִּן רֶגַע —</p>

<p>  אֶבְיוֹן בָּשָׂר וָרוּחַ.</p>

<p>אֶל אוֹצְרוֹתָיו לֹא עוֹד יָשׁוּב,</p>

<p>  כִּי בְמַפָּץ וּבְכֵילַפּוֹת;</p>

<p>בְּפֶרֶץ שְׁעָרִים וְקִירוֹת</p>

<p>  יָשׁוּב, יִרְאֶה מַטְמוֹנוֹ.</p>

<p>אוֹי לַמַּחְבִּיא וּלְמַחֲבוֹאוֹ, —</p>

<p>  אָבְדָן, שֶׁבֶר וָהֶרֶס.</p>

<br />

<p>אַשְׁרֵי מַאֲמִינֵי הַבַּעַל!</p>

<p>  אֲבַדְנוּהוּ — לֹא אָבָדְנוּ.</p>

<p>עוֹד רַבִּים לָנוּ מַפְתְּחוֹת</p>

<p>  שַׁעֲרֵי־חֶסֶד לִפְתֹּחַ:</p>

<p>אֶחָד לְרַחֲמֵי־עַשְׁתֹּרֶת</p>

<p>  וְאֶחָד לִבְכוֹרָה — לְתַמּוּז.</p>

<p>מַפְתֵּחַ לַמֹּלֶךְ הַזּוֹעֵם,</p>

<p>  מַפְתֵּחַ לְשָׂדֶה וָנָחַל;</p>

<p>מַפְתֵּחַ לִמְצוּלוֹת רַהַב</p>

<p>  וּלְרוּחוֹת הָרִים — מַפְתֵּחַ.</p>

<br />

<p>יַכֶּה הָאֶחָד בַּחֲרוֹנוֹ, —</p>

<p>  יִרְפָּא הַשֵּׁנִי מַכָּתְךָ;</p>

<p>יוֹשֶׁט נֶחָמָה הַשְּׁלִישִׁי, —</p>

<p>  מָזוֹר לְמַאֲמִין נָגוּעַ.</p>

<br />
</blockquote>

<h2 id="ו">ו</h2>

<blockquote>
<p>צָחֲקוּ קְדֵשׁוֹת בְּחוֹלְלָן,</p>

<p>  וּמִתּוֹךְ מַעַרְבֹּלֶת־הַמָּחוֹל</p>

<p>עָלָה רֹאשׁ כֹּהֵן מְעֻטָּר,</p>

<p>  עָלֹה וְהַטֵּף בַּבָּמָה:</p>

<p>בּוֹאוּ, בּוֹאוּ, בְּנֵי־שֹׁמְרוֹן!</p>

<p>  כִּי רַבּוּ שַׁעֲרֵי־הַזָּהָב</p>

<p>בְּּמִקְדַּשׁ עַשְׁתֹּרֶת וּבַעַל, —</p>

<p>  כְּפַעֲמוֹנִים בְּשׁוּלֵי אַהֲרֹן.</p>

<p>יִגַּשׁ לַשְּׁעָרִים כָּל מַאֲמִין</p>

<p>  וּצְרוֹר הַמַּפְתְּחוֹת בְּיָדוֹ, —</p>

<p>אִם נִסְגַּר הָאֶחָד בַּעֲדוֹ</p>

<p>  יִפָּתַח בְּרִנָּה הַשֵּׁנִי.</p>

<p>יָבוֹא וְיִקְטֹף אֶת חֶלְקוֹ,</p>

<p>  מִמֶּגֶד הָאָרֶץ, בְּחַיָּיו;</p>

<p>פְּרִי עֵץ דַּעַת טוֹב וָרָע, —</p>

<p>  כִּשְׁדֵי הַקְּדֵשׁוֹת כָּל פֶּרִי,</p>

<p>וּכְאֶשְׁכֹּלוֹת מְלֵאִים עָסִיס</p>

<p>  לִצְמֵאִים בִּימֵי בַצֹּרֶת.</p>

<p>צֶלְצְלִים וְתֻפֵּי בָנוֹת</p>

<p>  בִּלְשׁוֹן אֱלֹהִים יְדַבֵּרוּן —</p>

<br />

<p>לְשׁוֹן טְרָפִים יְרֻקִּים וְנוֹזְלִים.</p>

<p>  שִׂמְחַת־נְעוּרִים צִלְצוּלָם.</p>
</blockquote>

<blockquote>
<br />
</blockquote>

<h2 id="ז">ז</h2>

<blockquote>
<p>שָׁמַע הַנָּבִיא וַיִּזְעָם:</p>

<p>  אֲבַדְתֶּם אָבֹד, בְּנֵי שֹׁמְרוֹן!</p>

<p>אוֹי לָעָם — אֵלָיו אֶבֶן</p>

<p>  וְזוֹנוֹת־אֶתְנָן — נְבִיאוֹתָיו.</p>

<p>בְּעָלִים רַבִּים יִבְעֲלוּכֶם,</p>

<p>  אֱלִילוֹת — כְּמִסְפַּר בָּתֵּיכֶם.</p>

<p>הֵן גַּם חֲמוֹרִים בָּאֵבוּס</p>

<p>  עַל בְּלִיל רְמִיָּה יִנְעָרוּן;</p>

<p>תֶּבֶן וּמוֹץ לֹא יִלְעָסוּ, —</p>

<p>  קוֹצִים וּשְׂעוֹרִים יַחְדָּו.</p>

<p>אִם עֶבֶד אֶפְרַיִם — בֵּן יַקִּיר —</p>

<p>  לַאֲדוֹנִים רַבִּים מְכָרוּהוּ;</p>

<p>אִם שֶׂה פְזוּרָה בַּת־שֹׁמְרוֹן —</p>

<p>  אַלְלַי לָהּ, כִּי נָבוֹכָה!</p>

<p>כְּלָבִים רַבִּים יְסֻבּוּהָ,</p>

<p>  כָּל בַּעַל שֵׁן יִדְרשׁ חֶלְקוֹ.</p>

<p>אֱלִיל אֶחָד יָגֹז צַמְרָהּ,</p>

<p>  יִפְשֹׁט עוֹרָהּ הַשֵּׁנִי.</p>

<p>הַשְּׁלִישִׁי יְחַלֵּק בְּשָׂרָהּ,</p>

<p>  בְּמַאֲכֶלֶת־כְּמָרִים יִגְזְרֶנָּה.</p>

<p>הַמֹּלֶךְ בְּכוֹרְכֶם יִדְרשׁ,</p>

<p>  אוֹן־נְעוּרֵיכֶם — עַשְׁתֹּרֶת;</p>

<br />

<p>הַתַּמּוּז יָלֹק דִּמְכֶם</p>

<p>  וְהַבַּעַל — כָּל עֲמַלְכֶם.</p>

<p>קוּמוּ, פְּנוּ לְאֵל אֶחָד!</p>

<p>  בַּשָּׁמַיִם נָכוֹן כִּסְאוֹ.</p>

<p>אֶחָד, כַּשֶּׁמֶשׁ בַּצָּהֳרָיִם,</p>

<p>  שָׂשׂ לְשָׁרְתוֹ הַשֶּׁמֶשׁ:</p>

<p>יוֹצֵק אוֹרוֹ עַל יָדָיו,</p>

<p>  לְפָנָיו יָרוּץ אֹרַח.</p>

<p>סַעֲרוֹת־תֵּימָן — שִׁפְחוֹתָיו,</p>

<p>  מֶרְכַּבְתּוֹ אֵשׁ וְעָנָן.</p>

<p>בָּנִים אַתֶּם לוֹ כֻּלְכֶם!</p>

<p>  וְהוּא אֲבִיכֶם חוֹלֶלְכֶם;</p>

<p>לֹא יִדְרשׁ בְּכוֹרְכֶם לְעוֹלָה,</p>

<p>  עֲווֹן־אָבוֹת לְכַפֵּר.</p>

<p>כִּי הוּא אֶל לְבַבְכֶם יִרְאֶה,</p>

<p>  אַהֲבַתְכֶם — קְטֹרֶת לְאַפּוֹ.</p>

<p>אֵלָיו שַׁוְּעוּ לְעֶזְרָה, —</p>

<p>  בְּאֵשׁ שׁוּלָיו צְרוּרִים מָיִם.</p>

<p>בְּזָרְמָם יִמַּסּוּ אֱלִילִים,</p>

<p>  תַּמּוּז יִטְבַּע וְלֹא יָקוּם.</p>

<p>בְּרַעֲמוֹ יִשָּׁבְרוּ בְּעָלִים,</p>

<p>  אֲשֵׁרוֹת־שֵׂיבָה תֵּעָקַרְנָה.</p>

<br />
</blockquote>

<h2 id="ח">ח</h2>

<blockquote>
<p>לֹא כִלָּה חֶזְיוֹנוֹ הַנָּבִיא —</p>

<p>  וַתִּגְבַּר הַמְּהוּמָה בַּכַּרְמֶל.</p>

<br />

<p>צָעֲקוּ כְּמָרִים: &#8220;הִרְגוּהוּ!&#8221;</p>

<p>  צִחְצְחוּ רָמְחֵי־הַכְּהֻנָּה.</p>

<p>עַם רָעֵב חָרַק לוֹ שֵׁן,</p>

<p>  נָשִׁים צְמֵאוֹת עִפְּרוּהוּ;</p>

<p>עֲלֵה, עֲלֵה, אִישׁ־שֵׂעָר,</p>

<p>  שׁוּב אֶל מִדְבָּרְךָ, גִּלְעָדִי!</p>

<p>אֶל צוֹמְךָ שׁוּב וְאֶל שַׂקְּךָ,</p>

<p>  אֱכֹל חֲגָבֶיךָ — לֶחֶם!&quot;</p>

<br />

<p>— עַתָּה אָקוּם, אָמַר אֵלִיָּהוּ,</p>

<p>  עַתָּה אָבִין דַּרְכֵי־עֶלְיוֹן!</p>

<p>לֹא יֵדְעוּ בַּעֲרֵי־עַשְׁתֹּרֶת,</p>

<p>  נוֹשְׁקֵי־עֲגָלִים לֹא יַשְׂכִּילוּ.</p>

<p>בְּהֵחָבְאִי בְּנַחַל כְּרִית,</p>

<p>  מִפְּנֵי זַעַם אַחְאָב נַחְבֵּאתִי, —</p>

<p>פָּרַץ סַעַר בְּעֵמֶק יַרְדֵּן,</p>

<p>  נָעוּ בְּרוֹשִׁים, גָּנָחוּ.</p>

<p>עֲנָפִים דָּאוּ בָּרוּחַ,</p>

<p>  גְּזָעִים נִשְׁמְטוּ אָרְצָה;</p>

<p>הָרְגוּ יוֹנְקוֹת בְּנָפְלָם,</p>

<p>  כְּפָפוּן, הִכְרִיעוּן עַד עָפָר.</p>

<p>בָּכֹה בָּכִיתִי: אֵל־סַעַר,</p>

<p>  אֵלֶּה הַיּוֹנְקוֹת מֶה חָטְאוּ?</p>

<p>אִם אֲרָזִים לְךָ הֵעֵזּוּ,</p>

<p>  עַל מָה יַלְדֵיהֶם תְּיַסֵּר?</p>

<br />

<p>אָז אֶשְׁמַע קוֹל רָז מְדַבֵּר,</p>

<p>  קוֹל־דְּמָמָה נוֹקֵב סָעַר:</p>

<p>לֹא יָמוּתוּ יוֹנְקוֹת בְּרִיאִים,</p>

<p>  וְאִם יִפְּלוּ יִתְנֶעָרוּן.</p>

<p>הַבֵּט לַשְּׁבוּרִים, קַח לֶקַח:</p>

<p>  רָקַב לִבָּם בְּתוֹכָם;</p>

<p>חוֹלֵי־תוֹךְ וַעֲבֵשֵׁי־שֹׁרֶשׁ, —</p>

<p>  גַּרְזֶן הַחוֹטֵב בָּם יִשְׁקָע.</p>

<p>לְפַנּוֹת מָקוֹם יִפֹּלוּ,</p>

<p>  לְדוֹר חָדָשׁ — דּוֹר־בְּרוֹשִׁים;</p>

<p>אֲשֶׁר מוּם אֵין בְּעֵצוֹ</p>

<p>  וְשָׁרָשָׁיו — גִּידֵי־נְחוּשָׁה.</p>

<p>מֵעֵת לְעֵת אַשְׁלִיחַ סַעַר,</p>

<p>  לְמַעַן הַכְרִית נֶחֱשָׁלִים.</p>

<p>הֱיֵה לִי, נָבִיא, כַּסַּעַר,</p>

<p>  אֶל יַעֲרוֹת־אָדָם אֶשְׁלָחֲךָ!</p>

<p>אַל תָּחוּס רָשָׁע, אַל תְּפַלֵּל, —</p>

<p>  לֹא אַשְׁפִּיל כְּבוֹדִי לַהֲקִימוֹ.</p>

<p>רְקֵבֵי־בַעַל יִפְּלוּ כֻּלָּם,</p>

<p>  בּוֹטְחֵי־עַשְׁתֹּרֶת יִשָּׁבֵרוּן.</p>

<p>אַשְׁאִיר עַשָׂרָה בָּעִיר,</p>

<p>  וְאֶחָד בַּמִּשְׁפָּחָה יִוָּתֵר;</p>

<p>אֲשֶׁר לֹא בָכוּ לְמוֹת הַתַּמּוּז</p>

<p>  וְרַגְלֵי עֲגָלִים לֹא חָבָקוּ.</p>

<br />
</blockquote>

<h2 id="ט">ט</h2>

<blockquote>
<p>לֹא חָל עוֹד הַנָּבִיא, לֹא נִרְתַּע,</p>

<p>  נָתַן פָּנָיו לְיוֹרְקִים.</p>

<p>רִפָּא אֶת מִזְבַּח־אֲדֹנָי, —</p>

<p>  שְׁתֵּים־עֶשְׂרֵה אֲבָנִים לָקָח,</p>

<p>כְּמִסְפַּר שִׁבְטֵי־יִשְׂרָאֵל,</p>

<p>  בְּטֶרֶם עֲגָלִים הִפְרִידוּ.</p>

<p>אֶבֶן לֹא דָבְקָה בָּאֶבֶן,</p>

<p>  טִיט לֹא מִלֵּא פִּצְעֵיהֶן;</p>

<p>הָרְכְּבוּ מַשָּׂא עַל מַשָּׂא,</p>

<p>  גְּלוּמוֹת כִּבְיוֹם הִבָּרְאָן.</p>

<p>וּכְאַבְנֵי אַבְרָהָם אָבִינוּ,</p>

<p>  בְּעָקְדוֹ אֶת בְּנוֹ, אֶת יְחִידוֹ.</p>

<p>שָׁלַח יָדוֹ הַנָּבִיא</p>

<p>  לַחֲגוֹרַת הַשֵּׂעָר בְּמָתְנָיו;</p>

<p>הוֹצִיא מַאֲכֶלֶת־אָבוֹת,</p>

<p>  מַאֲכֶלֶת־צֹר, וְעָלֶיהָ,</p>

<p>בְּמִכְתַּב־קְדוּמִים, חָקוּק:</p>

<p>  &#8220;אֶהְיֶה אֲשֶׁר אֶהְיֶה&#8230;&#8221;</p>

<p>עָקַד פַּר אַחֲרוֹן וּשְׁחָטוֹ —</p>

<p>  בֶּן־בָּקָר נוֹחֵר בַּצָּמָא.</p>

<p>שָׁאַב מְלוּחִים מִנָּקִיק, —</p>

<p>  מַיִם לֹא יִצְלְחוּ לִשְׁתּוֹת;</p>

<p>שָׁפַךְ מֵעַל לְקָרְבָּנוֹ,</p>

<p>  צָעַק: &quot;אֵל יִשְׂרָאֵל, עֲנֵנוּ!</p>

<p>נַעֵר שׁוּלֶיךָ — עֲנָנִים!</p>

<p>  יִזְרְמוּ מְטָרוֹת, חֲתוּמִים</p>

<br />

<p>בְּאֶלֶף חוֹתְמוֹת־שַׁלְהֶבֶת —</p>

<p>  חוֹתְמוֹת־מִשְׁפָּט לַפּוֹשְׁעִים&quot;.</p>

<br />

<p>קָדְרוּ שָׁמַיִם, רָגָזוּ;</p>

<p>  הִכָּה הַבָּרָק וַיַּצֶּת</p>

<p>מַעֲרֶכֶת־הָעֵצִים הַדַּלָּה,</p>

<p>  הַקָּרְבָּן עַל נֶסֶךְ הַמָּיִם.</p>

<p>דָּבְקוּ שַׂקֵּי־הַמִּסְפֵּד</p>

<p>  אֶל בְּשַׂר הַכְּמָרִים רֻטָּבוּ.</p>

<p>חָרַד הָעָם, נָפַל אָרְצָה —;</p>

<p>  &#8220;אֲדֹנָי הוּא הָאֱלֹהִים!&#8221;</p>

<p>גֶּשֶׁם תְּלַקֵּק כָּל לָשׁוֹן</p>

<p>  וְכָל פֶּה פָּעוּר שָׁמָיְמָה.</p>

<br />
</blockquote>

<h2 id="י">י</h2>

<blockquote>
<p>צִוָּה הַנָּבִיא, אָז נִתְפְּשׂוּ</p>

<p>  חַיִּים כָּל כָּמְרֵי־הַבַּעַל;</p>

<p>פָּרְעוּ מִקְלְעוֹת שְׂעָרָם,</p>

<p>  נִשְׁמְטוּ אַרְצָה שַׂקֵּיהֶם.</p>

<p>צִלְצְלוּ חֲרִיצֵי־הַבַּרְזֶל,</p>

<p>  מִמּוֹרַד־הָר כִּי הָשְׁלָכוּ.</p>

<p>נִסְחֲבוּ כֹּהֲנִים עֵירֻמִּים</p>

<p>  לְרַגְלֵי הַנָּבִיא הַזּוֹעֵם.</p>

<p>כֹּמֶר כֹּמֶר יַגִּישׁוּ לוֹ —</p>

<p>  עָקוּד, נֶאֱנָק וּמְפַרְפֵּר,</p>

<br />

<p>וְהוּא שׁוֹחֵט־עֹז וּמְגַלְגֵּל,</p>

<p>  מֵרֹאשׁ־הָר, אֶל הָעֵמֶק;</p>

<p>נַחַל־קְדוּמִים שָׁם גְּרָפָם,</p>

<p>  נַחַל קִישׁוֹן נְפוּחַ־גֶּשֶׁם.</p>

<p>לֹא נוֹתְרוּ כְּמָרִים בַּכַּרְמֶל;</p>

<p>  רַק שַׂקֵּי־צוֹמָם מִתְגּוֹלְלִים</p>

<p>מִסָּבִיב לַמִּזְבֵּחַ, הַבּוֹעֵר</p>

<p>  כַּאֲבוּקַת־דָּם בָּעֲרָפֶל.</p>

<p>קָם הַנָּבִיא וַיִּרְמֹס,</p>

<p>  כָּאֲרִי, שְׂרִידֵי־בִגְדָם;</p>

<p>עָלָה מִזְבְּחוֹ וְנִצָּב</p>

<p>  בְּתוֹךְ שַׁלְהֶבֶת הָעוֹלָה;</p>

<p>הֶאֱבִיר בַּלַּהַב שָׁמַיְמָה,</p>

<p>  עַל כַּנְפֵי־עָשָׁן הִתְנַשֵּׂא.</p>

<p>אָז יָבוֹאוּ־יֵחָפֵזוּן</p>

<p>  עַבְדֵי אִיזֶבֶל לְתָפְשׂוֹ&#8230;</p>

<p>אַךְ הוּא נָמוֹג הָלַךְ־לוֹ,</p>

<p>  דַּעַךְ כְּאֵשׁ הַמִּזְבֵּחַ;</p>

<p>רַק גֶּשֶׁם סוֹחֵף יָדִיחַ</p>

<p>  דַּם הַכְּמָרִים בָּאָרֶץ.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/38619">https://benyehuda.org/read/38619</a></div></body></html>