<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַזְּעָקָה</title>
	<meta name="author" content="זלמן שניאור"/>
</head>
<body>

<h2 id="א">א</h2>

<blockquote>
<p>מֵאָז וְעַד עַתָּה הֵם צוֹעֲקִים —</p>

<p>לוּחוֹת הַשִּׁירָה הַגְּנוּזִים.</p>

<p>מִבֶּטֶן הַמְּעָרָה, בָּאֹפֶל;</p>

<p>לֹא יִשְׁמְעוּ רַבִּים זַעֲקָתָם.</p>

<p>אַךְ יֵשׁ אֲשֶׁר לֵב הַתַּיָּרִים</p>

<p>תֹּאחַז חֲרָדָה, בְּרִדְתָּם</p>

<p>אֶל מְעָרַת סִיד־נִקְשֶׁה וָשַׁחַם,</p>

<p>בֵּין צִיּוֹן וּבִקְעַת־יְרֵחוֹ,</p>

<p>לְאוֹרוֹת לַפִּידִים הֵם יוֹרְדִים,</p>

<p>עֲרָבִים נִשְׂכָּרִים יְלַוּוּם;</p>

<p>לַפִּידִים אֲדֻמִּים מְרַטְּטִים,</p>

<p>הַצְּעָדִים מַבְהִילִים הַדְּמָמָה.</p>

<p>וּפִתְאֹם — אֲנָקָה רְחוֹקָה,</p>

<p>כְּקוֹל נֶפֶשׁ שְׁבוּיָה נֶחֱנֶקֶת;</p>

<p>וְנַעֲנוּ הַמְלַוִּים וְאָמְרוּ:</p>

<p>&quot;זֶה קוֹל צִדְקִיָּהוּ — בּוֹרֵחַ</p>

<p>מִפְּנֵי אֲדֹנָי וּמִשְׁפָּטוֹ&#8230;</p>

<p>אַךְ רוֹדְפִים הַכַּשְׂדִּים מִלְמָעְלָה,</p>

<p>צְבִי מַקְרִין לִפְנֵיהֶם נִזְדַּמֵּן</p>

<p>וְהוּא דוֹהֵר לַנְחוֹתָם הַדָּרֶךְ&quot;.</p>

<br />
</blockquote>

<h2 id="ב">ב</h2>

<blockquote>
<p>הֵן מִשְׁגֶּה בְּפִי בְּנֵי־יִשְׁמָעֵאל,</p>

<p>אַגָּדָה מְגַרְגֶּרֶת מִגְּרוֹנָם.</p>

<p>לֹא דַהֲרוֹת צְבִי וְלֹא קוֹלוֹת</p>

<p>רוֹבֵי־הַקֶּשֶׁת לַכַּשְׂדִּים;</p>

<p>קוֹל נְשָׁמוֹת הוּא כְּבוּלוֹת בְּמַחְשָׁךְ,</p>

<p>תּוֹבֵעַ וְזוֹעֵק: גְּאָלוּנוּ!&quot;</p>

<p>פַּעַם כְּקוֹל אַרְיֵה בַּמַּחֲנָק</p>

<p>וּפַעַם כְּעֵין לַחַשׁ־תַּחֲנוּנִים;</p>

<p>קוֹל אָהֳלֵי־שֵׂעָר לַנּוֹדְדִים —</p>

<p>נִלְחָמִים וְהוֹוִים עַם קָדוֹשׁ.</p>

<p>וְהַקּוֹל קוֹל הַסְּפָרִים שֶׁאָבְדוּ,</p>

<p>אוֹ נֶאֶסְרוּ לָבוֹא בַּקָּהָל,</p>

<p>לִבְלִי עֲשׂוֹת חֹל אֶת הַקֹּדֶשׁ</p>

<p>וּלְהַכְעִיס אֵל קַנָּא וְנוֹקֵם: —</p>

<p>קוֹל לוּחוֹת־אֲבָנִים חֲרוּטִים,</p>

<p>וְעֵץ־שֶׁמֶן — בְּאוֹתִיּוֹת־מִכְוָה;</p>

<p>חֲנוּטִים בַּדּוֹנַג, לְבַל יִבְלוּ</p>

<p>בְּקִבְרָם וְיַעַמְדוּ לְעוֹלָם.</p>

<p>שֶׁכֻּלָּם נִקְרָאִים מֵאֲלֵיהֶם</p>

<p>בַּאֲפֵלַת כּוּךְ נִסְתָּר וְסָתוּם,</p>

<p>כְּדִבְרֵי הָאוּרִים־וְתֻמִּים</p>

<p>הֵם לוֹחֲשִׁים רָזִיִּים, פְּרוּעִים;</p>

<p>לְהַדְהִים כָּל אֹזֶן עֲמֻקָּה</p>

<p>וּלְהַרְעִיד לֵב תָּאֵב בְּצָמְאוֹ&#8230;</p>

<p>וְנִבְהַל הַתַּיָּר. לֹא יֵדַע</p>

<p>מַדּוּעַ כֹּה קָצְרָה נְשִׁימָתוֹ</p>

<p>וּבִקֵּשׁ אֶת נוֹשֵׂא־הַלַּפִּיד:</p>

<p>&#8220;הוֹצִיאֵנִי לְאוֹר־יוֹם כִּי הָחֳלֵיתִי!&#8221;</p>

<br />
</blockquote>

<h2 id="ג">ג</h2>

<blockquote>
<p>לֹא רִאשׁוֹן הַתַּיָּר וְלֹא אַחֲרוֹן</p>

<p>לִשְׁמוֹעַ קוֹל־גְּנוּזִים מְהַלֵּךְ;</p>

<p>כְּבָר צָעֲקוּ בִּימֵי גָלוּת־בָּבֶל,</p>

<p>עַד <strong>כְּבָר</strong> נַחַל־כַּשְׂדִּים בָּא קוֹלָם;</p>

<p>יְחֶזְקֵאל הוּא שְׁמָעָם בַּמַּרְאוֹת,</p>

<p>בִּדְבָרִים כָּאֵשׁ לוֹ הִתְגַּלּוּ.</p>

<p>וּבְשׁוּב אֲדֹנָי שִׁיבַת־צִיּוֹן</p>

<p>וּתְשׁוּאוֹת הָעוֹלִים נִשְׁמָעוּ;</p>

<p>נְעִירַת חֲמוֹרִים עִם צַהֲלַת</p>

<p>פְּרָדִים עֲמוּסִים כְּלֵי־מִקְדָּשׁ, —</p>

<p>צָעֲקוּ הַלּוּחוֹת, צָעָקוּ,</p>

<p>כִּפְלִיטֵי־סְעָרָה בְּאִי שׁוֹמֵם,</p>

<p>בִּרְאוֹתָם כְּנַף־מִפְרָשׂ מֵרָחוֹק.</p>

<p>אַךְ קוֹלָם לֹא נִשְׁמַע בִּמְהוּמַת</p>

<p>הַלְּשׁוֹנוֹת; אַשְׁדּוֹדִית, עַמּוֹנִית&#8230;</p>

<p>שְׂפַת נָשִׁים נָכְרִיּוֹת בְּלָעָתַם.</p>

<br />
</blockquote>

<h2 id="ד">ד</h2>

<blockquote>
<p>וּבְשׁוּב אֲדֹנָי שִׁיבַת־צִיּוֹן</p>

<p>הָיוּ כְּחוֹלְמִים הַנְּבִיאִים,</p>

<p>בִּקְשׁוּ דְּבַר־אֵל, לֹא מָצָאוּ;</p>

<p>חָתְרוּ אֶל מְקוֹרוֹ, יָעֵפוּ.</p>

<p>כִּי נִסְתַּם הַגּוֹלָל עַל לוּחוֹת</p>

<p>הַגֶּנֶז וְנִפְסַק הֶחָזוֹן;</p>

<p>רַק הֵדָם הָרָפֶה הִגִּיעַ</p>

<p>עַד חַגַּי וּזְכַרְיָה; אַחֲרוֹנִים —</p>

<p>לְעוֹדֵד אֶת עוֹלֵי־הַגּוֹלָה</p>

<p>בִּפְסוּקֵי תַנְחוּמִים אֲבֵלִים.</p>

<br />
</blockquote>

<blockquote>
<p>יְמֵי מַאֲמָץ הִגִּיעוּ וּמַעֲשֶׂה;</p>

<p>הִתְעָרֵה בְּאֶרֶץ עֲזוּבָה</p>

<p>וְקַבֵּץ אֶת סְגֻלּוֹת הָרוּחַ,</p>

<p>הַפְּזוּרוֹת בִּמְנוּסָה וּנְדוּדִים,</p>

<p>בְּפָרַס וּבְבָבֶל וּבְאִיֵּי</p>

<p>הַיָּם, וּבְלוּב וּבְמִצְרָיִם.</p>

<p>נִלְחֲמוּ הַדּוֹרוֹת, נֻצָּחוּ,</p>

<p>קָמוּ וְנָפְלוּ וְקָמוּ;</p>

<p>קוֹל לָחַשׁ לָהֶם וְלֹא חָדָל:</p>

<p>&#8220;צוֹלֵעַ כֵּס־יָהּ&#8230; רִפְאוּהוּ!&#8221;</p>

<p>וּכְנֶפֶשׁ הַתַּיָּר בַּמְּעָרָה</p>

<p>כֵּן הָיָה יִשְׂרָאֵל בְּאַרְצוֹ;</p>

<p>נֹחַם לֹא־יִשְׁקוֹט כִּרְסְמָהוּ,</p>

<p>שְׁכוֹל בָּנִים — לֹא רָאָם מֵעוֹלָם.</p>

<p>סְיָגִים אָז הִרְבָּה, וְתָגִים</p>

<p>לוֹ תָלָה עַל כָּל אוֹת בַּתּוֹרָה,</p>

<p>וְדַעְתּוֹ לֹא נָחָה. אִי־שֶׂפֶק</p>

<p>טִלְטְלָהוּ וְלֹא יָדַע מַדּוּעַ.</p>

<p>וּבְבַקְשׁוֹ אֶת נַפְשׁוֹ הַחֲסֵרָה —</p>

<p>הִתְנַפֵּל עַל חָכְמָה יְוָנִית;</p>

<p>נִתְבַּע לְיָפְיוֹ שֶׁל יֶפֶת,</p>

<p>שְׂבָעוֹ וְהוֹתִיר וְהֵקִיא.</p>

<p>עַד קוּם הַמַּכַּבִּים&#8230; בְּבָרְחָם</p>

<p>מֵעָקָה נָכְרִיָּה לַמְּעָרוֹת,</p>

<p>הֶאֱזִינוּ אֶת זַעֲקַת הַלּוּחוֹת,</p>

<p>בְּלִי גַלּוֹת מַחֲבוֹאָם שְׁמָעוּהָ.</p>

<p>הִיא חִדְּשָׁה אֶת כֹּחָם הָעִבְרִי</p>

<p>וַיַּעֲלוּ וַיַּכּוּ אֶת יָוָן;</p>

<p>רְדָפוּהָ מִגְּבוּלָם, טִאְטְאוּהָ</p>

<p>וַיְטַהֲרוּ מִקְדָּשׁ וָאָרֶץ.</p>

<p>וְעִם כְּלוֹת <strong>הֵד־הַגְּנוּזִים</strong> בִּלְבָבָם —</p>

<p>חָזְרוּ וְנִשְׁבּוּ לְרוֹמִי,</p>

<p>וַיִּהְיוּ עֲבָדִים לַשּׁוֹבִים —</p>

<p>לִמְחַלְּלֵי־מִקְדָּשָׁם — עֲבָדִים.</p>

<br />
</blockquote>

<h2 id="ה">ה</h2>

<blockquote>
<p>וְכִי אָרְכָה הַגָּלוּת — יִתְפָּרְצוּ</p>

<p>מִתְיַחֲשִׂים נָכְרִיִּים לָאָרֶץ;</p>

<p>בְּנֵי־פְרָאִים וּמַמְְזְרֵי־צָפוֹן;</p>

<p>טֵיבְטוֹנִים עִם צַמּוֹת עַל עָרְפָּם,</p>

<p>טַנְקְרֵידִים וְרוֹבֶּרְטִים־הוּדִים&#8230;</p>

<p>הֵם עָקְרוּ שְׁאֵרִית הַפְּלֵיטָה</p>

<p>וְעוֹד שָׁאֲגוּ: &quot;לָנוּ הַבְּכוֹרָה!</p>

<p>אֵל עַתִּיק וְאֵל חָדָשׁ עִמָּנוּ,</p>

<p>עִם לוּחוֹת נִסְתָּרִים וְנִגְלִים. —</p>

<p><strong>וְלָכֶם</strong> אֵין כָּל חֵלֶק וְנַחֲלָה!&quot;</p>

<p>מֻשְׂלָמִים הִתְנַגְּשׁוּ עִם נוֹצְרִים,</p>

<p>נֶהֶפְכָה בְּצִירֶיהָ הָאָרֶץ;</p>

<p>פִּרְפְּרָה, הִגִּיעָה עַד מַשְׁבֵּר</p>

<p>וְיָלֹד לֹא יָלְדָה בִּכְאֵבָהּ.</p>

<p>מִנְזָרִים רַק הֶעֱלָה בְּשָׂרָה,</p>

<p>כְּמַכּוֹת־מִצְרַיִם — מִסְגָּדִים;</p>

<p>וְצִלְצוּל פַּעֲמוֹנִים מוּזָרִים</p>

<p>הֶחֱרִישׁוּ אָזְנֶיהָ הַיְגֵעוֹת.</p>

<p>שָׁמְעוּ <strong>הַגְּנוּזִים</strong>, הִתְכַּוְּצוּ</p>

<p>אַף הֵם מִפְּנֵי תְּשׁוּאוֹת מַמְזֵרִים.</p>

<p>הַיּוֹרְשִׁים אֶת בְּנֵי־אֲדוֹנֵיהֶם</p>

<p>בְּזִמְרָה וּצְלוּב וְתַהֲלוּכוֹת.</p>

<p>נֶאֶלְמוּ מִפַּחַד הַגּוֹיִים</p>

<p>וְקוֹל זַעֲקָתָם לֹא נִשְׁמָע;</p>

<p>הֻמַּךְ וַיְיַבֵּב בַּמַּחְשָׁךְ</p>

<p>שָׁנִים וְיוֹבְלוֹת&#8230; עַד עָתָּה.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/37334">https://benyehuda.org/read/37334</a></div></body></html>