<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נֵס גּוּטֶנְבֶּרְג</title>
	<meta name="author" content="זלמן שניאור"/>
</head>
<body>

<h2 id="א">א</h2>

<blockquote>
<p>אַךְ רַבִּים פִּי אֶלֶף הַדְּבָרִים</p>

<p>הִתְפָּרְצוּ, כְּנַחֲלֵי־אָבִיב,</p>

<p>מִתַּחַת לַמַּכְבֵּשׁ הָרִאשׁוֹן</p>

<p>שֶׁל גּוּטֶנְבֶּרְג רַב־הָאַשָּׁפִים,</p>

<p>בְּתָקְעוֹ אֶת בֵּית־אוֹתִיּוֹתָיו</p>

<p>בִּסְטְרַסְבּוּרְג&#8230; אָז יָחֵל הַפֶּלֶא.</p>

<p>אַנְחַת רְוָחָה וְחֵרוּת</p>

<p>הִתְמַלְּטָה, מִלִּבּוֹת חֲכָמִים</p>

<p>וּמֵחָזוֹת כָּל חוֹמְדֵי־הַסֵּפֶר,</p>

<p>בָּעוֹלָם — מִסְגָּדִים כְּבָשׁוּהוּ.</p>

<p>בַּעֲלֶטֶת יְמֵי־הַבֵּינַיִם</p>

<p>נָפַל קוֹל־בְּשׂוֹרָה: &#8220;בַּרְקַאי!&#8221;</p>

<p>הִתְחַלְחֲלוּ נְזִירִים בַּתָּאִים,</p>

<p>לָבְשׁוּ חֲרָדוֹת חַשְׁמַנִּים</p>

<p>וְכָל בַּעֲלֵי־הָעֵט, הַמַּעְתִּיקִים</p>

<p>כְּתוּבִים מִגֶּנֶז אֶל גָּנֶז.</p>

<p>הֻדַּח הַקְּלָף מִן הַנְּשִׂיאוּת,</p>

<p>שֻׁלַּח אֶל בָּתֵּי־הָאֹסֶף, —</p>

<p>מַזְכֶּרֶת לְיַלְדוּת הַסֵּפֶר</p>

<p>בְּעוֹדוֹ בְּחִתּוּלָיו צוֹוֵחַ.</p>

<p>אָז יִפְּלוּ הַקִּירוֹת, הָעוֹמְדִים</p>

<p>בֵּין דּוֹרְשֵׁי־נוֹשָׁנוֹת — קַנָּאִים</p>

<p>חוֹרְקִים בְּעֵט־אַוָּז עַל גְּוִילִים —</p>

<p>וּבֵין כָּל הַצְּמֵאִים <strong>לַדָּבָר</strong>;</p>

<p>מִתְעַלְּפִים בְּמִדְבַּר־הַבַּעֲרוּת</p>

<p>וַעֲיָנוֹת בִּתְחוּמָם מְפַכִּים.</p>

<p>שְׁטָפוּם, עֲבָרוּם, כְּגַלִּים,</p>

<p>זִרְמֵי אוֹתִיּוֹת מַחְכִּימוֹת;</p>

<p>זִרְזְפוּ אֶל פִּיהֶם הַשּׁוֹקֵק</p>

<p>בְּכָל טַעֲמֵי רְוָיָה וָדָעַת.</p>

<br />
</blockquote>

<h2 id="ב">ב</h2>

<blockquote>
<p>וְהָאוֹתִיּוֹת מִצְטָרְפוֹת לִסְפָרִים,</p>

<p>מִתְפַּזְרוֹת וְחוֹזְרוֹת מִתְלַכְּדוֹת</p>

<p>לַחֲרוּזֵי מַחֲשָׁבָה וְשִׁירָה,</p>

<p>יוֹם יוֹם וַחֲדָשִׁים לַבְּקָרִים.</p>

<p>נֶהֱרָסוֹת עַל מְנָת לְהִבָּנוֹת</p>

<p>וְנִבְנוֹת לְמַעַן הֵהָרֵס.</p>

<p>וּמְדֻבְלָל, מְרַשְׁרֵשׁ וּמְנַפְנֵף</p>

<p>קָם פֶּלֶא שֵׁנִי לְעֶזְרָן;</p>

<p>רַעֲנַנִּים, עֲלִּיזִים, קַלִּילִים</p>

<p>צִבְאוֹת נְיָר־בְּתוּלָה הֵגִיחוּ,</p>

<p>כִּנְשָׁמוֹת לְבָנוֹת, הַמְבַקְשׁוֹת</p>

<p>תִּקּוּנָן, הִקִּיפוּ הַדְּפוּסִים;</p>

<p>הִתְרַפְּסוּ בַּמְּכוֹנוֹת הַגְּלוּמוֹת, —</p>

<p>יְצוּרֵי־אוֹתִיּוֹת בְּעָלוּם.</p>

<p>הִזְרִיעוּ אֶת זְרַע־הָאַלְמָוֶת —</p>

<p>אֶלֶף וּרְבָבָה בַּכֶּרֶס;</p>

<p>הִתְעוֹפְפוּ, הִרְחִיקוּ בִּמְעוּפָם, —</p>

<p>רוּחוֹת חֲדָשׁוֹת נְשָׂאוּם;</p>

<p>וַיְבַשְּׂרוּ אֶת בְּשׂוֹרַת־הַתְּחִיָּה</p>

<p>אֶל מַרְתְּפֵי מִזְרָח וּמַעֲרָב.</p>

<br />
</blockquote>

<h2 id="ג">ג</h2>

<blockquote>
<p>לְקוֹלָם הִתְעוֹרֵר כָּל גָּנוּז</p>

<p>מִיּוֹם פָּנָה זִיו פְּטוֹלוֹמֵיאִים,</p>

<p>חֲנוּטִים בְּתָאֵי נְזִירִים</p>

<p>וּכְלוּאִים בְּאַרְמְנוֹת כַּלִיפִים;</p>

<p>מָחוּ אֶת קוּרֵי הָעַכָּבִישׁ</p>

<p>מִפִּיהֶם, הִתְרוֹנְנוּ בַּקָּבֶר.</p>

<p>פָּרְחוּ לְאוֹר גָּדוֹל נְדוֹנִים</p>

<p>לְאֹפֶל בְּמַשְׂכִּיּוֹת כַּשָּׁפִים.</p>

<p>רוֹמָא הָעַתִּיקָה הֵקִיצָה,</p>

<p>הִתְנַעֲרָה שִׁירַת אַתּוּנָה,</p>

<p>וְכָל חָכְמַת גְּדוֹלֶיהָ, הָאוֹבְדָה</p>

<p>בְּגָלוּת־עֲרָב הָאֲרֻכָּה.</p>

<p>שָׁבוּ בְּרִנָּה לִמְקוֹרָן,</p>

<p>חִדְּשׁוּ יְמֵיהֶן כְּקֶדֶם.</p>

<p>וְכָל דִּבְרֵי מְחוֹקְקִים פְּגוּמִים</p>

<p>יָרְדוּ לַמַּצְרֵף הֶחָדָשׁ</p>

<p>תֻּקְּנוּ בָּאֵשׁ, הִטֶּהָרוּ,</p>

<p>הֵקִימוּ דּוֹר שֵׁנִי וּשְׁלִישִׁי,</p>

<p>בָּנִים צֶאֱצָאִים וּצְפִיעוֹת —</p>

<p>דּוֹרוֹת־מַהֲדוּרוֹת בְּלִי מִסְפָּר.</p>

<br />
</blockquote>

<h2 id="ד">ד</h2>

<blockquote>
<p>אָז נִדְבְּרוּ מְשׁוֹרְרִים רְחוֹקִים, —</p>

<p>הוֹשִׁיטוּ, מֵעַל לְרֹאשׁ הָרִים,</p>

<p>יְדֵי־שָׁלוֹם לְבָנוֹת וּשְׁזוּפוֹת —</p>

<p>וּמֵעַל רַחֲבֵי־יַמִּים הוֹשִׁיטוּן.</p>

<p>כָּרְתוּ בְּרִית־עוֹלָם נְבִיאִים,</p>

<p>כָּל אֶחָד כִּכְתָבוֹ וּלְשׁוֹנוֹ;</p>

<p>זְכֻיּוֹת יְחִידִים נִטָּלוּ,</p>

<p>חֻלְּקוּ בְּיָד פְּתוּחָה בַּגּוֹיִים;</p>

<p>וְאֵין דּוֹחֵף בְּאַמַּת־הַבִּנְיָן&quot;</p>

<p>&#8220;זָר אֶל הַקֹּדֶשׁ לֹא יִקְרָב!&#8221;</p>

<p>הָיְתָה לְקִנְיַן הָרַבִּים</p>

<p>שִׁירַת הוֹמֵירוּס הַדְּגוּלָה;</p>

<p>לִי־טַי־פֵה עִם פִּירְדוּסִי נִפְגָּשׁוּ,</p>

<p>וְדַנְטֵי הַקּוֹדֵר עִם לוֹנְגוּס.</p>

<p>סַגוֹת מִסַּלְעֵי נוֹרְמָנִים —</p>

<p>עִם מִסְתְּרֵי שִׁיוָה וְקַלִּי;</p>

<p>הוּאִיצְטְלוּפּוֹצְלִי וְתַעְתּוּעָיו</p>

<p>עִם שִׁירַת הַכּוּשִׁים הַתְּמִימָה,</p>

<p>אַגָּדוֹת, שֶׁנּוֹלְדוּ וְטֻפְּחוּ</p>

<p>בְּיַעֲרוֹת גַּלְיָה הָרְטֻבִּים,</p>

<p>הִשְׁלִימוּ עִם חַגֵּי הַבַּעַל, —</p>

<p>בְּצוֹר וּבְצִידוֹן הַקְּדוּמוֹת.</p>

<p>פֻּלְחַן מוּלִיטָה הַבַּבְלִית</p>

<p>מְתַחֲרֶה וּמוֹשֵׁךְ לְבָבוֹת,</p>

<p>כְּגֵיתֶה — מְשׁוֹרֵר גֶּרְמַנְיָה,</p>

<p>כַּמַּשָּׂא עַל אִיגוֹר הַמַּצְבִּיא<a href="#fn:1" id="fnref:1" title="see footnote" class="footnote"><sup>1</sup></a>;</p>

<p>וּכְ&#8220;פִּרְחֵי הָרַע&#8221;<a href="#fn:2" id="fnref:2" title="see footnote" class="footnote"><sup>2</sup></a>, הַמְפֻלְפָּלִים</p>

<p>בְּכָל חִשְׁקֵי הָעֵת הַחֲדָשָׁה.</p>

<p>וּכְמוֹ בַּעֲדֶשֶׁת־הַבְּדֹלַח</p>

<p>נִצְטַמְצְמוּ כֻּלָּם לַקּוֹרֵא;</p>

<p>וּמֵיטִיב הוּא לִרְאוֹת וּלְהַשְׂכִּיל</p>

<p>מֵהֵימָן וְדַרְדַּע בְּשַׁעְתָּם.</p>

<br />
</blockquote>

<h2 id="ה">ה</h2>

<blockquote>
<p>עַזָּה סַקְרָנוּת הָאָדָם,</p>

<p>כְּבָמָה אַדִּירָה תִּתְנַשֵּא</p>

<p>בְּטַבּוּר־הָעוֹלָם, וְעָלֶיהָ</p>

<p>מִדַּפְדְּפִים יוֹמָם וָלַיְלָה</p>

<p>סְפָרִים מְשֻׁנִּים וְשׁוֹנִים,</p>

<p>נִקְרָאִים בְּאָזְנַיִם תְּאֵבוֹת.</p>

<p>אֶסְכִילֵס, שֶׁקְסְפִּיר עִם צֵל אוּאַלְדְּ</p>

<p>מַקְרִיאִים, בְּלִי קוֹל, מַחֲזוֹתֵיהָם;</p>

<p>וְחוֹזֵי־הַמִּזְרָח מַנְעִימִים</p>

<p>לְסַפֵּר אַגָּדוֹת לֵיל־אָלֶף.</p>

<p>זֶה עוֹלֶה בַּבָּמָה וְזֶה יוֹרֵד</p>

<p>כִּשְׂרָפִים בְּסֻלָּמוֹ שֶׁל יַעֲקֹב&#8230;</p>

<p>גָּדְלָה הַבָּמָה, גָּדֵלָה</p>

<p>מִימֵי נֵס־הַדְּפוּס וְעַד עָתָּה;</p>

<p>לְאֻמִּים עָלֶיהָ יִסַּבּוּ</p>

<p>בַּמַּעְגָּל הַכַּבִּיר כָּעוֹלָם.</p>

<p>אֵין אֹמֶר, אֵין זִיז וְאֵין לַחַשׁ,</p>

<p>רַק נְשִׁימוֹת עֲצוּרוֹת וָקֶשֶׁב;</p>

<p>רַק הוֹלְמִים לְבָבוֹת תְּאֵבִים</p>

<p>וּבוֹעֲרוֹת וְדוֹמְעוֹת עֵינָיִם.</p>

<p>רְבָבוֹת וְאַלְפֵי רְבָבוֹת</p>

<p>מַאֲזִינִים בְּכָל עֵת וּבְכָל שָׂפָה</p>

<p>וּבוֹלְעִים אֶת דְּבַר הַגִּבּוֹרִים</p>

<p>בְּעוֹדוֹ מְרַחֵף בָּרוּחַ.</p>

<br />
</blockquote>

<h2 id="ו">ו</h2>

<blockquote>
<p>אִישׁ עִבְרִי כִּי יֵצֵא לְטַיֵּל</p>

<p>בְּצִלְלֵי הַיְצִירוֹת הַלָּלוּ, —</p>

<p>וְהָיָה כְּתוֹעֶה בִּשְׂדֵרָה</p>

<p>אֲרֻכָּה כְּתוֹלְדוֹת הָעַמִּים,</p>

<p>לוֹהֶטֶת בְּכָל פִּרְחֵי הַשִּׁירָה</p>

<p>אֲשֶׁר לֹא יִבְּלוּ לָנֶצַח;</p>

<p>וּפִרְיָהּ הַבָּשֵׁל — מַחֲשָׁבוֹת</p>

<p>מַכְרִיעוֹת, בְּכָבְדָּן, עֲנָפִים.</p>

<p>כָּל נִשְׁמוֹת חוֹזֶיהָ מְרַחֲפוֹת,</p>

<p>כְּפַרְפְּרֵי־רִקְמָה, בְּצִלָּהּ;</p>

<p>וְאוֹר־תּוֹרָה, נְבִיאִים וּכְתוּבִים</p>

<p>זוֹרֵחַ וּמַזְהִיב כּוֹתַרְתָּהּ, —</p>

<p>אוֹר־מִזְרָח לֹא נֶאֱסַף עַד עָתָּה,</p>

<p>כְּהֶמְיַת הַיָּם הַתִּיכוֹנִי.</p>

<p>סְאוֹן־שְׁוָקִים עִם צִלְצוּל מַטְבֵּעוֹת</p>

<p>וּצְרִיחַת הַבַּרְזֶל עַז־מֵצַח</p>

<p>הֲלֹם לֹא יַגִּיעַ. הָרוּחַ</p>

<p>פֹּה נוֹשְׁמָה בְּטָהֳרַת־בְּרֵאשִׁית,</p>

<p>וּטְלוּלִים חֲלוֹמוֹת וְאַגָּדוֹת</p>

<p>כִּהְיוֹתָם בְּבֹקֶר הָעַמִּים,</p>

<p>עֵת בִּקְשׁוּ אֱלֹהִים בָּעֲרָפֶל, —</p>

<p>וְהוּא נִגְלֶה, מִסְתַּתֵּר, מוֹפִיעַ</p>

<p>בְּצוּרוֹת וּגְוָנִים אֵין מִסְפָּר;</p>

<p>אַכְזָרִי וְרַחֲמָן וְתָמִים,</p>

<p>רַב־רָזִים וּכְגִבּוֹר, כְּקָדוֹשׁ,</p>

<p>בְּמִצְרַיִם, בְּהֹדּוּ, בְּהַר־סִינַי&#8230;</p>

<p>לָעִבְרִים — בִּסְעָרָה, בְּצֵאתָם</p>

<p>לַמִּדְבָּר, מֵעַבְדוּת לְחֵרוּת;</p>

<p>בִּדְמוּת טוֹב וָרָע אֶל בְּנֵי־פָרַס —</p>

<p>תְּאֹומִים וְאוֹיְבִים כְּאֶחָד;</p>

<p>בְּרַחֲמֵי־יֵשׁוּעַ — לְעוֹלָם</p>

<p>הֶעָיֵף מֵחֶרֶב רוֹמָאִים;</p>

<p>וּבְסֵיף־הַנָּבִיא הֶעָקֹם</p>

<p>לְעַמֵּי־עֲרָב הַמְפֻזָּרִים, —</p>

<p>לְקָשְׁרָם וּלְנַגְּדָם, כִּפְלָדָה,</p>

<p>עַל הָאֶבֶן הַשְּׁחוֹרָה בְּמֶכָּה.</p>

<br />
</blockquote>

<h2 id="ז">ז</h2>

<blockquote>
<p>כָּל זֶה פֹּה רוֹגֵעַ, מְסֻנָּן,</p>

<p>כִּהְיוֹתוֹ בָּעֵדֶן הַקָּדוּם;</p>

<p>פֹּה עוֹלַם־יְלָדִים לִגְדוֹלִים —</p>

<p>נַעֲלֶה וּמְהֻפַּךְ הַסֵּדֶר;</p>

<p>פֹּה רַבִּים הַסְּהָרִים בַּלֵּילוֹת</p>

<p>וּבְיוֹמְךָ — שְׁתֵּי שְׁמָשׁוֹת מְאִירוֹת,</p>

<p>עוֹלוֹת, בְּעַנְנֵי־כָבוֹד,</p>

<p>בַּמַּעֲרָב וְשׁוֹקְעוֹת בַּמִּזְרָח.</p>

<p>בִּרְצוֹנְךָ יִתְחוֹלְלוּ סְעָרוֹת</p>

<p>וּמְצוּלוֹת, בִּרְצוֹנְךָ תִּיבַשְׁנָה.</p>

<p>בְּחֶפְצְךָ בְּנֵי־אָדָם וְאֵלִים</p>

<p>נִלְחָמִים עַל שִׁלְטוֹן בָּאָרֶץ;</p>

<p>וְהִתְפָּרְקוּ מְדִינוֹת, וּמְלָכִים</p>

<p>מִכִּסְאוֹת נִשְׁבָּרִים יִפֹּלוּ.</p>

<p>וְכָל שָׁרְשֵׁי לְאֻמִּים עֲבֵשִׁים,</p>

<p>שֶׁעָמְדוּ מִלֶּדֶת, מוֹרִיקִים;</p>

<p>וְנוֹשְׂאִים פְּרִי־הָדָר מֵחָדָשׁ —</p>

<p>דֻּגְמָה לִמְשׁוֹרְרִים בָּאִים.</p>

<br />
</blockquote>

<div class="footnotes">
<hr />
<ol>

<li id="fn:1">
<p>אֶפּוס רוּסִי. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>לבּוֹדלֵיר. <a href="#fnref:2" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/37330">https://benyehuda.org/read/37330</a></div></body></html>