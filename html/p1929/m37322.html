<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פִּקְדוֹנוֹת: פְּתִיחָה</title>
	<meta name="author" content="זלמן שניאור"/>
</head>
<body>

<h2 id="א">א</h2>

<blockquote>
<p>אָנָה בָּאוּ סִפְרֵי־קְדוּמָי?</p>

<p>אֶרֶץ, אֵי תַסְתִּירִי אוֹתָם?</p>

<p>שִׁירֵי שִׁמְעוֹן וְלֵוִי, אַחִים</p>

<p>עוֹקְרֵי שְׁכֶם בְּעַד כְּבוֹד אֲחוֹתָם.</p>

<br />
</blockquote>

<blockquote>
<p>שִׁירֵי בְנֵיהֶם, בְּהוֹרִישָׁם</p>

<p>אֶת הָאֵימִים וְאֶת הַזּוּזִים:</p>

<p>לְאוֹר אֵשׁ־דָּת, בְּצֵל גְמַלֵּיהֶם,</p>

<p>חוֹרְתִים חֻקִּים בַּחֲרוּזִים.</p>

<br />
</blockquote>

<blockquote>
<p>תְּפִלּוֹת רוֹעִים כּוֹבְשֵׁי־כְנַעַן</p>

<p>בַּחֲלִילִים וּבַקֶּשֶׁת; —</p>

<p>קַלְעֵי־אֶבֶן מוּל פָּרָשִׁים,</p>

<p>מַלְמַד־בְּעִיר מוּל רָמְחֵי־עֶשֶׁת.</p>

<br />
</blockquote>

<blockquote>
<p>וְתַחַת מַשָּׂא לוּחוֹת־קֹדֶשׁ</p>

<p>עוֹבְרִים כֹּהֲנִים יְחֵפִים;</p>

<p>אָרוֹן מַבְרִיק מְצֻפֵּה־זָהָב,</p>

<p>מְפַנֶּה דֶרֶךְ לָעֲיֵפִים.</p>

<br />
</blockquote>

<blockquote>
<p>מַלְהִיב, לֵב עַם צָעִיר נִלְחָם,</p>

<p>בַּחֲצוֹצְרוֹת וּבַקְּטֹרֶת&#8230;</p>

<p>בַּעַל־פְּעוֹר לְפָנָיו יִכְרַע,</p>

<p>לוֹחֲכָה עָפָר בַּת־עַשְׁתֹּרֶת.</p>

<br />
</blockquote>

<blockquote>
<p>יַרְדֵּן יְבַקַּע, יִכְבּשׁ עֵמֶק,</p>

<p>יַעֲלֶה מְצוּדוֹת הָרֵי־בָתֶר;</p>

<p>עַד כִּי יָבוֹא מִשְׁכַּן־שִׁילֹה,</p>

<p>שָׁם לְדָוִד יִמְסֹר כֶּתֶר.</p>

<br />
</blockquote>

<h2 id="ב">ב</h2>

<blockquote>
<p>אֶל הָרְכָסִים אֶשָּׂא קִינָה,</p>

<p>אֶל הַבְּקָעוֹת — יָרְשׁוּ אוֹיְבָי;</p>

<p>דְּעִי, יְהוּדָה, עָקַת נַפְשִׁי,</p>

<p>חָרְבוֹת שֹׁמְרוֹן — אֶת מַכְאוֹבָי!</p>

<br />
</blockquote>

<blockquote>
<p>הֵן תַּגִּידִי לִי, מוֹלֶדֶת,</p>

<p>מְקוֹם לוּחוֹתַי הָאֲבוּדִים!</p>

<p>לֹא נוֹאַשְׁתִּי מְצוֹא מַחֲבוֹאָם</p>

<p>בִּמְשֹׁךְ אַלְפֵי שְׁנוֹת־נְדוּדִים.</p>

<br />
</blockquote>

<blockquote>
<p>פִּקְדוֹנוֹתַי לִי הָשִׁיבִי</p>

<p>אֲשֶׁר בָּלְעוּ מְעָרוֹתַיִךְ!</p>

<p>אֶרֶץ זְקֵנָה, אֶרֶץ קְמוּטָה,</p>

<p>לָמָּה תַּעְדִּי עֲדָיַיִךְ, —</p>

<br />
</blockquote>

<blockquote>
<p>חֲבַצָּלוֹת אַחֲרֵי מַלְקוֹשׁ</p>

<p>וּדְמוּמִיּוֹת כִּכְלוֹת קָיִץ —?</p>

<p>פַּרְגּוֹד־רִקְמָה הֵֵם לִגְנָזַי,</p>

<p>לְעַתִּיקֵי־גְוִילַי — חָיִץ.</p>

<br />
</blockquote>

<blockquote>
<p>מַה יְפַטְפְּטוּ הֲדָרַיִךְ</p>

<p>דִּבְרֵי־מְלִיצָה וַהֲבָאי?</p>

<p>וּבְכַפּוֹת־דְּקָלִים פְּרוּשׂוֹת</p>

<p>לְפוֹשְׂקֵי־שָׂפָה כַּף תִּמְחָאִי.</p>

<br />
</blockquote>

<blockquote>
<p>אֶת הַטָּפֵל הֵם מְנַשְּׂאִים,</p>

<p>אֶת הַקְּלִפּוֹת הַנּוֹשָׁנוֹת;</p>

<p>לֹא הָעִקָּר, אֲשֶׁר אָבַד</p>

<p>בְּתוֹךְ מְהוּמַת הַחָרְבָּנוֹת.</p>

<br />
</blockquote>

<h2 id="ג">ג</h2>

<blockquote>
<p>אֶרֶץ, אֶרֶץ, מַה תַּזִּילִי</p>

<p>דִּמְעוֹת טַל וְדִמְעוֹת יוֹרֶה?</p>

<p>לֹא תִתְפַּיְּסִי לִי בִּגְפָנִים</p>

<p>וְלֹא בְּפַרְעוֹת צַבָּר פּוֹרֶה.</p>

<br />
</blockquote>

<blockquote>
<p>אֶת סְלָעַיִךְ הַקַּדְמוֹנִים,</p>

<p>פַּרְדֵּסַיִךְ הַחֲדָשִׁים</p>

<p>לְלֹא־רַחֲמִים אֲפַלֵּחַ</p>

<p>בִּכְלֵי־זֵינִי הַמְלֻטָּשִׁים.</p>

<br />
</blockquote>

<blockquote>
<p>הֵן כְּשׁוֹדֵד בַּצָּהֳרַיִם</p>

<p>וּכְמוֹ גַנָּב בַּמַּחְתֶּרֶת,</p>

<p>בְּחוֹל־הַמִּדְבָּר צְבוּר חַמְסִינִים,</p>

<p>בְּנִקְרוֹת־הָר וּבְלֵב הַקֶּרֶת —</p>

<br />
</blockquote>

<blockquote>
<p>אֶחְתֹּר, אֶהֱלֹם עַד הַגִּיעִי</p>

<p>אֶל לוּחוֹתַי הָעַתִּיקִים&#8230;</p>

<p>וְאִם יָעַפְתִּי — עוֹד לִי רַבִּים</p>

<p>חוֹרְשֵׁי־מַעֲנִית מַעֲמִיקִים.</p>

<br />
</blockquote>

<blockquote>
<p>אָז אֲצַוֶּה הַמַּחֲרֵשׁוֹת</p>

<p>כִּי יַעֲמִיקוּ תַּלְמֵי שָׂדוֹת,</p>

<p>וְזִיַּנְתִּי יְדֵי־חֲלוּצִים</p>

<p>וְחִשְׁמַלְתִּי הָאֲשָׁדוֹת.</p>

<br />
</blockquote>

<blockquote>
<p>גַּם בַּמִּקְשׁוֹת וּבַכְּרָמִים</p>

<p>וּבִשְׁדֵמוֹת שְׁטוּפוֹת תְּנוּבָה</p>

<p>אֶשְׁלַח צִירַי לָתוּר תּוֹכֵךְ,</p>

<p>אֶרֶץ קָשָׁה וַאֲהוּבָה!</p>

<br />
</blockquote>

<blockquote>
<p>יוֹם וָלַיְלָה יוּנְפוּ זְרוֹעוֹת,</p>

<p>יוֹם וָלֵיל יִנָּתְנוּ צָוִים&#8230;</p>

<p>אָבִיב יַעֲבֹר, יִכְלֶה קַיִץ,</p>

<p>בָּר יִתְמַלְּאוּ כָּל הַמְּזָוִים.</p>

<br />
</blockquote>

<blockquote>
<p>וְנָשִׁים זְקוּפוֹת יִשְׂאוּ בְצִירָן</p>

<p>עַל רָאשֵׁיהֶן הַגְּאֵיוֹנִים;</p>

<p>שְׂפַת־עֲגָלוֹת תַּעֲבֹר שִׁפְעַת</p>

<p>פְּרִי עֵץ־הָדָר עִם רִמּוֹנִים.</p>

<br />
</blockquote>

<blockquote>
<p>מִנִּי שְׁכֶם הַשֶּׁמֶן יָבוֹא,</p>

<p>מִירִיחוֹ — דְּבַשׁ וּדְבֵלוֹת;</p>

<p>מִכִּנֶּרֶת — קְרוֹנוֹת דָּגִים</p>

<p>קוֹפְאִים בְּתוֹךְ קֹר הַלֵּילוֹת.</p>

<br />
</blockquote>

<h2 id="ד">ד</h2>

<blockquote>
<p>שְׁלִיחֵי רָצוֹן אֶחָד הֵמָּה:</p>

<p>תּוּר וְחַפֵּשׂ אֶת הַמְּגִלּוֹת&#8230;</p>

<p>אַחַת קְבוּעָה הַמַּטָּרָה,</p>

<p>וְאִם שׁוֹנוֹת הָעֲלִילוֹת.</p>

<br />
</blockquote>

<blockquote>
<p>אַנְחוֹת לוּחוֹת־קֶדֶם קְבוּרִים</p>

<p>אֶל תּוֹךְ אָזְנֵי שְׁלִיחֵי עוֹלוֹת;</p>

<p>בְּהַר־הַבַּיִת, בְּהָרֵי־אֶפְרַיִם,</p>

<p>בְּעֵמֶק־יִזְרְעֶאל, בַּחוֹלוֹת&#8230;</p>

<br />
</blockquote>

<blockquote>
<p>וְחָתְרוּ כֻּלָּם עַד יַגִּיעוּ, —</p>

<p>בְּיָמֵינוּ, בְּסוֹף הָעִתִּים —</p>

<p>לַאֲשֶׁר דָּשׁוּ עֲמָלֵקִים,</p>

<p>מִצְרִים, בַּבְלִיִּים וּסְקִתִּים.</p>

<br />
</blockquote>

<blockquote>
<p>לַאֲשֶׁר קִלְקְלוּ צַלְבָּנִים —</p>

<p>הַעֲרֵם הֶרֶס עֲלֵי הֶרֶס;</p>

<p>לַאֲשֶׁר בִּזְבְּזוּ עֲרָבִים:</p>

<p>לְבֵנִים כְּתוּבוֹת, כִּתְבֵי־חֶרֶס.</p>

<br />
</blockquote>

<blockquote>
<p>וְאַחֲרֵי יוֹם עֲבוֹדַת־פֶּרֶךְ,</p>

<p>לְאוֹר יָרֵחַ, נְשַׁנֵּן זְמִירוֹת;</p>

<p>נְרַפֵּא, נִצְרֹף אַף נְסַנֵּן</p>

<p>הֵד הַכְּתָבוֹת הַכַּבִּירוֹת.</p>

<br />
</blockquote>

<blockquote>
<p>יִשְׁמְעוּ בָּנִים — תִּלְהַט עֵינָם,</p>

<p>לֵב הַבָּנוֹת יֹאחַז מוֹרָא, —</p>

<p>כִּי לֹא נִשְׁמְעוּ כָּהֵנָּה</p>

<p>גַּם בִּפְסוּקֵי שִׁירַת־דְּבוֹרָה.</p>

<br />
</blockquote>

<blockquote>
<p>סַהַר יָהֵל. יֵצְאוּ אָבוֹת —</p>

<p>מַדִּים צְחוֹרִים, רוֹמְמוּת קְפוּאָה&#8230;</p>

<p>מֵרֹאשׁ מִגְדַּל חֶבְרוֹן יִרְאוּ:</p>

<p>כָּל הָאָרֶץ גִּנָּה זְרוּעָה.</p>

<br />
</blockquote>

<blockquote>
<p>מְלֵאֵי גָאוֹן אָז יְסַלְסְלוּ</p>

<p>אֶת זִקְנֵיהֶם הָאֲרֻכּוֹת —;</p>

<p>לָבְשׁוּ בָּשָׂר שִׁבְרֵי־לוּחוֹת,</p>

<p>מָלְאוּ אֵשׁ אוֹתִיּוֹת מְחוּקוֹת.</p>

<br />
</blockquote>

<blockquote>
<p>וְזֶרַע רַב עִם תִּקְווֹת פָּרְחוּ</p>

<p>בֵּין נִצְחוֹנוֹת וּמַכְשֵׁלָה&#8230;</p>

<p>וְהָאִמָּהוֹת מוֹחוֹת דִּמְעָה</p>

<p>פֶּתַח מְעָרַת־הַמַּכְפֵּלָה.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/37322">https://benyehuda.org/read/37322</a></div></body></html>