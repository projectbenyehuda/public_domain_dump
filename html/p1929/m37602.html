<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פְּלִשְׁתִּים</title>
	<meta name="author" content="זלמן שניאור"/>
</head>
<body>

<blockquote>
<br />
</blockquote>

<p><strong>א</strong></p>

<blockquote>
<p>פָּרַח הָעֵמֶק וַיָּנָב</p>

<p>וַיְהִי לְמַס־עוֹבֵד הַכְּנַעֲנִי,</p>

<p>עַד בּוֹא אוֹיֵב חָדָשׁ מִיָּם,</p>

<p>בָּאֳנִיּוֹת מִכַּפְתּוֹר הִגִּיעַ;</p>

<p>מִמִּפְרְצֵי צִפֹּרֶן הֵגִיחַ,</p>

<p>עָגַן אֶל אַשְׁקְלוֹן וְעַזָּה.</p>

<p>כּוֹבְעֵי־יְשׁוּעוֹת בְּרֹאשׁוֹ,</p>

<p>נוֹצוֹת־אַרְגָּמָן — בִּנְחֻשְׁתָּם,</p>

<p>כְּנֵזֶר הַשֶּׂכְוִי בְּרָגְזוֹ&#8230;</p>

<p>נָעוּ לְמַרְאֵיהֶם לְבָבוֹת.</p>

<p>מִשְׁמַנָּיו יָבִיא מִיָּוָן,</p>

<p>בְּרֶכֶב יְרוּצוּן גִּבּוֹרָיו;</p>

<p>וְיִשְׂרָאֵל שֻׁלַּח בְּרַגְלָיו</p>

<p>וְלֶחֶם קְלוֹקֵל מַאֲכָלוֹ.</p>

<p>וֵאלֹהָיו הֵבִיא עִמּוֹ הַלּוֹעֵז</p>

<p>אֶת דָּגוֹן — אֵל יָם וּמְצוּלוֹת</p>

<p>רֹאשׁ כֶּסֶף לוֹ — פְּנֵי דָג וְאָדָם,</p>

<p>וְיָדָיו — סְנַפִּירֵי זָהָב.</p>

<p>כֹּהֲנָיו לוֹבְשִׁים קַשְׂקֶשֶׂת,</p>

<p>דְּגֵי־מִקְשֶׁה — צִיץ עַל מִצְחָם.</p>

<br />
</blockquote>

<blockquote>
<br />
</blockquote>

<blockquote>
<p>הַפְּלִשְׁתִּי בָּא!.. צְבָאוֹ לֹא־רָב,</p>

<p>אַךְ חָדָשׁ אֲזֵנוֹ וְחָזָק.</p>

<p>סִירוֹת עֲגֻלּוֹת יַשְׂחֶה,</p>

<p>סוֹבְבוֹת בַּגַּלִּים הַסִּירוֹת,</p>

<p>סָבֹב וְהַמְטֵר בְּנֵי־קֶשֶׁת,</p>

<p>חִצִּים חוֹדְרִים עַד עֶצֶם.</p>

<p>וַחֲרָבוֹת לוֹ —עִבְרִי לֹא יֵדָעֵן —</p>

<p>נְחשֶׁת <strong>לְבָנָה</strong> הוּחַדָּה,</p>

<p>מַתֶּכֶת־שָׁמַיִם נוֹפֶלֶת</p>

<p>בְּאַבְנֵי־אֶלְגָּבִישׁ לָאָרֶץ;</p>

<p>וּבְמִכְרוֹת־חַלָּמִישׁ נֶחְבֵּאת&#8230;</p>

<p>מִי יַגִּיעַ עָדֶיהָ וְיִשְׁלָם?</p>

<p>הַמֻּכֶּה בָּהּ חָיֹה לֹא יִחְיֶה, —</p>

<p>פּוֹלַחַת מָגִנִּים וְצִנּוֹת,</p>

<p>כְּנַעֲצוּץ בִּבְשַׂר הַקִּשּׁוּאִים</p>

<p>וּכְחֶרֶט־הַיּוֹצֵר בַּחֵמָר.</p>

<br />
</blockquote>

<blockquote>
<br />
</blockquote>

<p><strong>ב</strong></p>

<blockquote>
<p>אָבְדָה הַנְּחשֶׁת עֱזוּזָהּ,</p>

<p>הִתְמוֹלְלָה מִמַּכַּת <strong>הַבַּרְזֶל</strong>,</p>

<p>כָּפְפוּ רֹאשָׁם כָּאַגְמוֹן</p>

<p>כִּידוֹנֵי־אָבוֹת נוֹשָׁנִים;</p>

<p>נָפְלָה הַנְּחשֶׁת נָפָלָה,</p>

<p>שָׁחָה, לֹא עָמְדָה בַּצָּרָה;</p>

<p>נִדְּפוּ כַּמּוֹץ כְּלֵי־מִלְחָמָה&#8230;</p>

<p>עָזַב שְׂדוֹתָיו אֶפְרַיִם,</p>

<br />
</blockquote>

<blockquote>
<br />

<br />
</blockquote>

<blockquote>
<p>אָפַס פִּשְׁתָּן לְמֵיתָרָיו,</p>

<p>יָבְשׁוּ קַשְׁתוֹתָיו בַּשָּׁמֶשׁ,</p>

<p>וַתִּגְבַּר תַּאֲנִיָּה בְּעָרָיו:</p>

<p>הַנְּחשֶׁת הַלְּבָנָה בָּאַתְנוּ!</p>

<p>עַד שׁוּב אֵלָיו רוּחוֹ, וּבְנוֹתָיו</p>

<p>נָתְנוּ צַמּוֹתֵיהֶן לַיֶּתֶר,</p>

<p>וַיְהִי חֹד־מַחֲרֵשָׁה לָרֹמַח</p>

<p>וְקַרְנֵי־הַשּׁוֹר לְכִידוֹנִים.</p>

<p>שׁוּעָלִים שִׁלְּחוּ בַּפְּלִשְׁתִּים —</p>

<p>לַפִּיד בֵּין זָנָב לְזָנָב.</p>

<p>הִבְעִירוּ קָמָּה וְגָדִישׁ,</p>

<p>נָתְנוּ בָּתֵּיהֶם לְאִיִּים.</p>

<p>וַתְּהִי יַד־יְהֹוָה עִמָּנוּ</p>

<p>וַנֶּחֱזַק מִבַּרְזֶל וָרֶכֶב;</p>

<p>שָׂם לְחַלָּמִישׁ עָרְפֵּנוּ</p>

<p>וְלִבֵּנוּ לִנְחשֶׁת יְצוּקָה.</p>

<p>הָיָה כָּעֲרָפֶל לַפְּלִשְׁתִּים,</p>

<p>כַּתַּנּוּר לְאֶפְרַיִם בְּהָרָיו;</p>

<p>הֵקִים מֶלֶךְ בִּישֻׁרוּן,</p>

<p>מִבְּנֵי־הַיְמִינִי בְּחָרָהוּ,</p>

<p>נֶחְבָּא לַכֵּלִים בְּעַמּוֹ</p>

<p>וְנוֹרָא לַגּוֹיִים מִסָּבִיב;</p>

<p>בִּתֵּר לִבְתָרִים אֶת בְּקָרוֹ:</p>

<p>&#8220;כָּכָה יֵעָשֶׂה לָאוֹיֵֵב!&#8221;</p>

<p>יָד הֲרִימוֹנוּ בַּפְּלִשְׁתִּי,</p>

<p>עָשִׂינוּ כַּעֲשׂוֹת בַּשִּׁבֳּלִים,</p>

<br />
</blockquote>

<blockquote>
<br />
</blockquote>

<blockquote>
<p>דַּשְׁנוּ כַּתֶּבֶן נוֹצוֹתָיו,</p>

<p>שְׁבוּיָיו מָדַדְנוּ בַּחֶבֶל;</p>

<p>שְׁנֵי חֲבָלִים לְהַשְׁחִית</p>

<p>וְחֶבֶל אֶחָד לְהַחֲיוֹת.</p>

<p>אַךְ הָיָה מֵאָז לְתוֹעֵבָה</p>

<p>בַּרְזֶל חַרְבוֹתָיו וְרִכְבּוֹ,</p>

<p>הָרְחַק מִמִּשְׁכָּן וּמִקְדָּשׁ,</p>

<p>עַל אַבְנֵי־מִזְבֵּחַ לֹא יוּנָף;</p>

<p>כֹּהֲנֵי־עֶלְיוֹן יִבְזוּהוּ,</p>

<p>גָּזִית לֹא יַעֲשׂוּ לַבַּיִת;</p>

<p>רַק אַבְנֵי־שָׂדֶה שְׁלֵמוֹת</p>

<p>לְמִזְבְּחוֹת־יִשְׂרָאֵל יֻקָּחוּ.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/37602">https://benyehuda.org/read/37602</a></div></body></html>