<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נִמְצָאוּ! (חֲתִימָה)</title>
	<meta name="author" content="זלמן שניאור"/>
</head>
<body>

<h2 id="א">א</h2>

<blockquote>
<p>בְּשֹׁמְרוֹן, בְּלָכִישׁ וּבְגֶזֶר</p>

<p>  יַךְ מַעְדֵּר חֲכָמִים וְחוֹקְרִים,</p>

<p>הוּא חוֹתֵר בְּהַר־הַמּוֹרִיָּה,</p>

<p>  מִתְדַּפֵּק עַל קִבְרֵי שְׁנוֹת־אָלֶף;</p>

<p>רֹבֶד מֵעַל רֹבֶד יִשָּׁמֵט</p>

<p>  וּזְמַנִּים נְגֹלִּים כַּסֵּפֶר.</p>

<p>תַּלְמִידֵי מַקְלִיסְטֵר וּפֶּטְרִי</p>

<p>  מְגַשְׁשִׁים בְּמַחְשַׁךְ־הַדּוֹרוֹת,</p>

<p>לִקְרֹעַ תַּכְרִיכִים וּלְעוֹרֵר</p>

<p>  נִרְדָּמִים מִשְּׁנַת הָאַשְׁמַנִּים.</p>

<p>וְכָל אֲשֶׁר יַעֲמִיק הַקִּרְקָר —</p>

<p>  כֵּן יַקְשׁוּ אֶת עָרְפָּן הַתְּקוּפוֹת.</p>

<p>כֵּן תִּכְבַּד לְשׁוֹנָן הַנִּקְשָׁה, —</p>

<p>  יְגַמְגְּמוּ עַמִּים נִכְחָדוּ.</p>

<br />
</blockquote>

<h2 id="ב">ב</h2>

<blockquote>
<p>אַךְ בּוֹכִים הַלּוּחוֹת הַגְּנוּזִים</p>

<p>  וּלְקוֹלָם הַנֶּחֱנָק עֹז יִדְרֹךְ</p>

<p>הַמַּעְדֵּר, יִתְעֶה וְיָשׁוּב,</p>

<p>  עַד מָצְאוּ הַמְּסִלָּה הַנְּכוֹנָה</p>

<br />

<p>אֶל מְעָרַת צִדְקִיָּהוּ בְּבָרְחוֹ,</p>

<p>  אֶל אוֹצַר הַכֹּהֵן הַבָּלוּם,</p>

<p>הֶחָתוּם סִיד־עַתִּיק וָזֶפֶת</p>

<p>  וְנִקְשֶׁה עַל אַבְנוֹ וּבְדִילוֹ.</p>

<p>וּבְאַחַד הַיָּמִים הַבָּאִים</p>

<p>  וְהִקִּיפָה הַבְּשׂוֹרָה מְדִינוֹת,</p>

<p>וּתְרוּעַת־הַשִּׂמְחָה תַּעֲבֹר</p>

<p>  בָּתֵי־מִדְרָשׁ וְחַכְמֵי־לְאֻמִּים;</p>

<p>וְחָדְרָה לַעֲלִיּוֹת מְשׁוֹרְרִים</p>

<p>  בַּת־קוֹל הַבְּשׂוֹרָה: &#8220;נִמְצָאוּ!..&#8221;</p>

<p>עַכְבְּרֵי־סֵפֶר מִתְנַעֲרִים</p>

<p>  מֵאָבָק: נִמְצְאוּ, נִמְצְאוּ!</p>

<p>סוֹפְרִים וְכֹהֲנִים נִבְהָלִים:</p>

<p>  &#8220;נְבִיאִים חֲדָשִׁים!.. נִמְצָאוּ!&#8221;</p>

<p>חַלְחָלָה, תְּאַב־דַּעַת וְצָהֳלָה</p>

<p>  מִתְעָרְבִים: &#8220;נִמְצָאוּ, נִמְצָאוּ!&#8221;</p>
</blockquote>

<blockquote>
<br />
</blockquote>

<h2 id="ג">ג</h2>

<blockquote>
<p>וּכְיַעֲקֹב אָבִינוּ בְּהִתְבַּשְּׂרוֹ:</p>

<p>  &#8220;עוֹד חַי בִּנְךָ יוֹסֵף, עוֹד חַי הוּא!&#8221;</p>

<p>כֵּן יֵבְךְּ יִשְׂרָאֵל־סָבָא וְיִצְחַק:</p>

<p>  &quot;לֹא טֹרְפוּ לוּחוֹתַי הָאוֹבְדִים!</p>

<p>אֵלֵךְ וְאֶרְאֵם, בְּטֶרֶם</p>

<p>  יָמוּתוּ כָּל סִפְרֵי־הָעוֹלָם&#8230;&quot;</p>

<p>וְקָרָא וְצָחַק וּבָכָה:</p>

<p>  &#8220;כְּרֵיחַ הַשָּׂדֶה זֶה רֵיחָם!&#8221;</p>

<br />
</blockquote>

<blockquote>
<p>וְהַכֵּר לֹא יַכִּיר אֶת פְּנֵיהֶם</p>

<p>  הַנִּקְשִׁים בִּמְשֹׁךְ דּוֹרוֹת רַבִּים.</p>

<p>גַּם תּוֹרָה וּנְבִיאִים, גַּם כְּתוּבִים</p>

<p>  יִזְדַּעַזְעוּ, בְּכָל אֶלֶף דַּפֵּיהֶם,</p>

<p>לִקְרַאת אֲחֵי־קֶדֶם, שֶׁאָבְדוּ</p>

<p>  וְחָזְרוּ מִמַּחְשַׁךְ הָעִתִּים.</p>

<p>גַּם אַהֲבָה גַּם קִנְאָה תְּעוֹרְרֵם</p>

<p>  לִנְפֹּל עַל צַוְּארֵי אֲחֵיהֶם,</p>

<p>לִשְׂמֹחַ כִּי נִמְצְאוּ אוֹבְדִים</p>

<p>  וְלִפְחֹד, פֶּן יִגְזְלוּ אֵלֶּה</p>

<p>הָאוֹרְחִים אֶת כֶּתֶר הַבְּכוֹרָה,</p>

<p>  שֶׁנָּשְׂאוּ שְׁנוֹת־אֶלֶף עַל רֹאשָׁם.</p>
</blockquote>

<blockquote>
<br />
</blockquote>

<h2 id="ד">ד</h2>

<blockquote>
<p>מֵרָחוֹק כְּבָר אֶשְׁמַע אֶת תְּשׁוּאוֹת</p>

<p>  כָּל גּוֹיֵי־הָאָרֶץ, בְּצֵאתָם</p>

<p>לְקַדֵּם פְּנֵי אוֹרְחֵי־הָאָבֶן:</p>

<p>  יְהוּדִים, מֻשְׂלָמִים עִם נוֹצְרִים,</p>

<p>בְּתָגוֹת חֲכָמִים וּמוֹרִים, —</p>

<p>  לִקְרַאת אֲבוֹת תּוֹרוֹת־הָעוֹלָם.</p>

<p>מֵרָחוֹק כְּבָר אֶרְאֶה מַרְאֵיהֶם;</p>

<p>  שֵׁשׁ קוֹדֵר, לְבֵנִים עֲבֵשׁוֹת;</p>

<p>מִתַּחַת לָעֹבֶשׁ — דְּיוֹ נִקְשָה</p>

<p>  תּוֹךְ אוֹתִיּוֹת כְּנַעַן חֲרוּתוֹת&#8230;</p>

<p>אֲבַק־יוֹבְלִים וְעֹבֶשׁ מוּסָרִים</p>

<p>  בִּרְתֵת, כְּתַכְרִיכֵי־חֲנוּטִים,</p>

<br />

<p>וּכְקוּרֵי־עַכָּבִישׁ — מִכְּתָרִים.</p>

<p>  יַהֲלֻמִּים נִצָּתִים וְהוֹלְכִים,</p>

<p>וּפְסוּקִים מִתְגַּלִּים, נִקְרָאִים</p>

<p>  בַּחֲצִי אוֹתִיּוֹתֵיהֶם הַמְּחוּקוֹת, —</p>

<p>מְתוּקִים כְּשִׂפְתֵי הַבָּנִים</p>

<p>  הַנּוֹשְׁקִים אֶת אִמָּם הַסּוֹעֲרָה,</p>

<p>בְּשׁוּבָם מִדֶּרֶךְ רְחוֹקָה</p>

<p>  וּמְחַבְּקִים צַוָּארָהּ הַקָּמוּט.</p>

<p>הַחוּטִים מִצְטָרְפִים לְרִקְמָה,</p>

<p>  מִדַּבְּקִים הַשְּׁבָרִים וְהֹוִים</p>

<p>לִפְסִפַּס־הַמִּזְרָח הַמְגֻוָּן,</p>

<p>  הַמַּרְהִיב בַּחֲלִיפוֹת תִּשְׁבַּצְתּוֹ.</p>

<p>כֹּה תִשְׁלַם הַשִּׁירָה הָעִבְרִית,</p>

<p>  הַשֵּׁמִית, הַקְּדוּמָה, הַלּוֹהֲטָה, —</p>

<p>מֵאֲרַם־נַהֲרַיִם מוֹצָאָהּ</p>

<p>  וַאֲפִיקָהּ — בִּכְתוּבִים אַחֲרוֹנִים;</p>

<p>בְּלִי דָרְבוֹנוֹת בַּעֲלֵי־אֲסֻפּוֹת.</p>

<p>  בְּלִי מוּסַף מְתַקְּנִים אֲדוּקִים; —</p>

<p>כְּחַיְּטֵי־הַכְּפָר כָּכָה הֶעֱלוּ</p>

<p>  נִימֵיהֶם בִּלְבוּשׁ כֹּהֵן גָּדוֹל.</p>

<br />
</blockquote>

<h2 id="ה">ה</h2>

<blockquote>
<p>אָז יִבָּקְעוּ מַעְיָנוֹת חֲדָשִׁים,</p>

<p>  כַּיַּמִּים יִזָּרְקוּ שָׁמָיְמָה;</p>

<p>עֲלֵיהֶם תַּעֲרֹג הַנֶּפֶשׁ</p>

<p>  הַחוֹלְמָה, כְּאַיָּל בִּצְמָאוֹ</p>

<br />

<p>וּבָא אָז כָּל חוֹזֶה וְאָמָּן</p>

<p>  לִשְׁתּוֹת מִמַּעְיְנֵי־הַיְשׁוּעָה,</p>

<p>וְהָיוּ לְנֶחָמָה וּרְוָיָה</p>

<p>  לְכָל עָיֵף בְּמִדְבְּרִיּוֹת סֵפֶר;</p>

<p>לִנְשָׁמָה סוֹעֶרֶת — מַרְגּוֹעַ,</p>

<p>  לַנִּרְפִּים — כְּסוּפָה־עַרְבֹּלֶת.</p>

<p>וְאַחֲרֵי הָרְוָיָה הַגְּדוֹלָה</p>

<p>  הַתִּעוּב אָז יָבוֹא וְהַגֹּעַל</p>

<p>לְכָל נִכְתָּב וְנִדְפָּס וְנָפוֹץ</p>

<p>  יוֹם־יוֹם עַל נְיָר וְעַל גְּוִילִים.</p>

<p>וְעָנוּ הָרָוִים וְאָמְרוּ:</p>

<p>  הִקָּבְצוּ וּרְאוּ־נָא, חֵלְכָּאִים!</p>

<p>שְׁנוֹת־אֶלֶף לֹא נִגְלָה כֶּחָדָשׁ</p>

<p>  הַזֶּה וְכִגְבוּרַת שְׂפַת־אֱנוֹשׁ.</p>

<p>רְאוּ, נַחַל־רֶגֶשׁ לָאָדָם!</p>

<p>  עַם עַתִּיק מְזַמֵּר, לְתֻמּוֹ,</p>

<p>עַל נָפְלוֹ וְעַל עֲלִיָּתוֹ,</p>

<p>  עַל פְּשָׁעָיו כְּמוֹ עַל צִדְקוֹתָיו;</p>

<p>וְעֹז לוֹ וּמְשַׁקְשֵׁק חֲרוּזוֹ</p>

<p>  כַּיַּרְדֵּן הַסָּגוּר בֵּין הָרִים.</p>

<p>וְעָנוּ וְאָמְרוּ בַּגּוֹיִים:</p>

<p>  &quot;הִגְדִּילוּ אֵלֶּה לַעֲשׂוֹת!</p>

<p>קוּמוּ וְנִכְרַע וְנוֹדֶה</p>

<p>  עוֹד פַּעַם לִשְׁכִינַת־יִשְׂרָאֵל!</p>

<p>כִּי הָיְתָה לָהּ עֶדְנָה בִּבְלוֹתָהּ,</p>

<p>  שִׁירָה חֲדָשָׁה יָלָדָה;</p>

<br />

<p>בְּכוֹר רִאשׁוֹן וְיוֹרֵשׁ בֶּן־זְקוּנִים</p>

<p>  לַאֲדוֹנָהּ, לְסֵפֶר־הַסְּפָרִים&quot;.</p>

<br />
</blockquote>

<h2 id="ו">ו</h2>

<blockquote>
<p>אָז יִתְּנוּ לְמִשְׁמֶרֶת בָּאָרוֹן</p>

<p>  אֶת מִסְתְּרֵי בּוּדָה, עִם סַגּוֹת</p>

<p>אִיסְלַנְדִּיָּה — אִיֵּי־הַקֶּרַח;</p>

<p>  וְאֶת כָּל מִשְׁלֵי־סִין הַקַּדְמוֹנִים.</p>

<p>וְשֵׁנִית, כְּבִימֵי־הַבֵּינַיִם,</p>

<p>  יִשָּׁכְחוּ שִׁירֵי אֵיסְכִילֶס;</p>

<p>וְחֶזְיוֹנוֹת אֵיבְרִיפִידֶס, סוֹפוֹקְלֶס</p>

<p>  יָבוֹאוּ בַּצֵּל, לֹא יֵרָאוּ,</p>

<p>כְּשִׂיחֵי־הַשָּׁרָךְ הַנְּמוֹכִים,</p>

<p>  בִּנְפֹל בָּהֶם קַדְרוּת הַיָּעַר.</p>

<p>הוֹמֵירוּס הַזָּקֵן, הַנּוֹהֵר</p>

<p>  כְּנַחַל אֲפַרְסְמוֹן, יְלַפְלֵף</p>

<p>בְּעֵינָיו הָעִוְרוֹת, עֵת יָסִיר</p>

<p>  מִמִּצְחוֹ אֶת זֵר־הַהַרְדַּפְנָה:</p>

<p>&quot;בְּלִי מִשְׁפָּט נָחַלְנוּ, עַד עַתָּה.</p>

<p>  כְּבוֹד סוֹפְרִים וּמְשׁוֹרְרֵי־קֶדֶם;</p>

<p>נִצְּחָנוּ הַגּוֹי מֵחוֹף פְּלִשְׁתִּים,</p>

<p>  נִצְּחָנוּ עַם אֶרֶץ־יִשְׂרָאֵל!..&quot;</p>

<p>וּמִילְטוֹן יְגַשֵּׁשׁ בְּמַקְלוֹ,</p>

<p>  יַאֲזִין וְיִקְרָא קוֹל גָּדוֹל:</p>

<p>&quot;הָפִיצוּ דִּמְיוֹנוֹת עִוְּרוּנִי!</p>

<p>  אוֹר גָּנוּז, אוֹר־רָז אֲנִי רוֹאֶה,</p>

<br />

<p>זִיו שִׁבְעַת־הַיָּמִים בַּיְצִירָה, —</p>

<p>הֵד נָגְהוֹ פִּקְּחַנִי זֶה עָתָּה!..&quot;</p>

<p>יִשְׁתַּחֲוֶה בַּיְרוֹן בְּיִרְאָה,</p>

<p>בְּצָלְעוֹ אֶל מְקוֹר כָּל הַמְּקוֹרוֹת.</p>

<p>וְגֵיתָּה יִתְחַבֵּא בְּתָאוֹ</p>

<p>שֶׁל פוֹיסְט, עַד יִתְפּוֹצֵץ בָּעַמִּים</p>

<p>זֶה חֹמֶר־הַשְּׂרֵפָה הֶחָדָשׁ,</p>

<p>שֶׁעָלָה מִקִּבְרוֹת יִשְׂרָאֵל.</p>

<p>וְשֶׁקְסְפִּיר, הַנַּעֲרָץ בַּחוֹזִים,</p>

<p>יֶאֱסֹף גִּבּוֹרֵי־מַחֲזוֹתָיו,</p>

<p>כֶּאֱסֹף עֵדֶר נִבְהָל, עַד תִּשְׁקֹט</p>

<p>זוֹ סַעֲרַת הָעִבְרִים בָּעוֹלָם.</p>

<br />
</blockquote>

<p>פריז, תש&quot;א</p>

<blockquote>
<p><strong>תַּם</strong></p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/38621">https://benyehuda.org/read/38621</a></div></body></html>