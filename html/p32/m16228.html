<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הרועה ונסיכתו (אגדה)</title>
	<meta name="author" content="איתמר בן-אב&quot;י"/>
</head>
<body>

<h2 id="א.">א.</h2>

<p>היה היתה לפנים, בארצה רחוקה,</p>

<p>בארצה כלה אור וחַמה מתוקה,</p>

<p>היה היתה לפנים נסיכה קטנה</p>

<p>נסיכה אהֵבוה כל אישי המדינה.</p>

<p>ויפה היתה היא, הנסיכה היפה,</p>

<p>לבנה, ותמורה, ועיניה כים.</p>

<p>עורה מְשויה, לַבת־אש השפה</p>

<p>וגלי־שערות אין ערוך ליָפים.</p>

<p>ויהי כי גדלה ובקשה כבר חיים,</p>

<p>ויהי כי היה זה־לבבה כבר מוכן,</p>

<p>ויעבר על פניה, בישבה אל חלון</p>

<p>הרועה הצעיר של עדרי הצאן.</p>

<h2 id="ב.">ב.</h2>

<p>לא מזהירים היו בגדי הרועה,</p>

<p>אל מתנו כל חרב לא היתה חגורה,</p>

<p>כל ספיר, כל שוהם לא ענדו כבעו</p>

<p>רק מקל־הרועים לידו סגורה.</p>

<p>אך משתי רואותיו נתזו ברקים</p>

<p>זהורים ותכופים כברקי־השחקים,</p>

<p>כל זרוע מזרועיו ערומת־עצָלים,</p>

<p>כל רגל מרגליו חפשיַת־נעָלים.</p>

<p>ללחן חלילו, כי החל לחלל</p>

<p>התקבצו וקפצו עשרות הכבשים,</p>

<p>ומימי הנהר ממרחק מוצאם</p>

<p>זרמו וזִמרו, אף ספרו מעשים.</p>

<h2 id="ג.">ג.</h2>

<p>עבר הרועה על פני החלון,</p>

<p>רתת אז עמד וישען אל אלון:</p>

<p>ותעור הנסיכה ממתוק־חלומה</p>

<p>ובראותה הרועה – השתגְעה!</p>

<p>מיד אל אביה, המלך אביה</p>

<p>ואל אמה המלכה הלכה:</p>

<p>&quot; – אבי ואמי, זה עתה פגשתי</p>

<p>את לוכד־לבבי, שאהבתי&quot;.</p>

<p>חשב אז המלך, בגדול־בטחונו,</p>

<p>חשבה המלכה בהסכם לרצונו,</p>

<p>כי נסיך מנסיכי המדינות השכנות</p>

<p>המדינתה זה בא אהבה לו לקנות.</p>

<h2 id="ד.">ד.</h2>

<p>&quot;הגידי, בתנו, הגידינו מיד,</p>

<p>מה מראה לאהוב־לבבך?</p>

<p>הרוכב הוא סוס כגבור וציד,</p>

<p>המבריק זהבו מזהבך?&quot;</p>

<p>אז תשא הנסיכה את עיניה בצחוק</p>

<p>אל האב והאם המקוים.</p>

<p>כל חשש בלבה, ובמבט למרחוק</p>

<p>פתחה ואמרה בנעורים:</p>

<p>– &quot;לא זהב, לא פנינים ללוכד־לבבי,</p>

<p>לא המון משרתים, לא סוס בסוסים</p>

<p>ובמקום החרב השנואה לי כל־כך</p>

<p>מקל־הרועים, וחליל וכבשים&quot;.</p>

<h2 id="ה.">ה.</h2>

<p>ויהי כי שמעו האבות הגדולים,</p>

<p>האבות הטובים את זאת,</p>

<p>ויוציאו צו להַגלות מהעיר</p>

<p>את הרועה שהעיז כה לחיות.</p>

<p>ותחזר הנסיכה לחלונה שנית,</p>

<p>וראשה רכונה מיגון.</p>

<p>דמעות לריסים, ללחיה חורון</p>

<p>ומותה כבר רחף וישחית.</p>

<p>אך פתאם ממרחק קול־כה־מתוק</p>

<p>קול חליל שהמה ובכה,</p>

<p>ותעור הנסיכה, ותקשיב למרחוק</p>

<p>לַשירה הנוגה, הברוכה.</p>

<h2 id="ו.">ו.</h2>

<p>הוא חלל הרועה הרועה הגולה,</p>

<p>כי הולך הוא לבלי־שוב עוד ועוד.</p>

<p>כי אהבת־היאוש־והדם הוא חולה –</p>

<p>לנסיכתו, זו יפת הוד־כל־הוד.</p>

<p>הוא בקש לבל תשכח את המית זה לבו,</p>

<p>בזהב ארמונה האדיר.</p>

<p>הוא הבטיח לשמור את זכרונה בקרבו</p>

<p>ולחשוב בה תמיד ותדיר.</p>

<p>הוא נשבע לה ממרחק גבוהי־ההרים</p>

<p>כי היא ורק היא שלתו.</p>

<p>כי ימים יעברו, ולילות סוערים</p>

<p>עד יקם נקמתה – במותו&#8230;</p>

<h2 id="ז.">ז.</h2>

<p>והיות שהמים, בין גדות הנהר,</p>

<p>התמידו שקשוקם הנצחי.</p>

<p>היות שהשמש, על אמיר גדול־ההר</p>

<p>הבטיחה נפלאות השקיעה.</p>

<p>היות, ובאויר אחרונות צפרים</p>

<p>שוררו את שירת הגבורה,</p>

<p>ומורד אל ורד שרידי הדבורים</p>

<p>יעצו מנוחה ורדימה –</p>

<p>ותקפץ הנסיכה ממַסגר חלונה</p>

<p>אל עמקי הנהר הסואן,</p>

<p>וכפרפר בן־יומו, בכנפי שלמתה,</p>

<p>צללה מול רגלי אלונה.</p>

<h2 id="ח.">ח.</h2>

<p>ויעבר המלך, ואתו המלכה</p>

<p>אל גדות הנהר האכזר,</p>

<p>שמשך בשאונו לתוך זדוניו</p>

<p>את הבת היחידה, הרכה.</p>

<p>ויצו למשותה, ובידו רועדה</p>

<p>חפר את קברה במרעה:</p>

<p>ושני חיילים, בפקודת אדונם</p>

<p>קברו על ידה גם רועה.</p>

<p>כי הבין אז המלך ואתו המלכה,</p>

<p>שאסור הוי! לאסר ולגרש אהבה:</p>

<p>שנסיכה בחיים ורועה בחיקה,</p>

<p>טוב מאדיר הנסיכים באין נסיכה.</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16228">https://benyehuda.org/read/16228</a></div></body></html>