<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רגעים</title>
	<meta name="author" content="איתמר בן־אב&quot;י"/>
</head>
<body>

<h2 id="i">I</h2>

<p>הכרתיה ביום קיץ,</p>

<p>ביום קיץ</p>

<p>בשדה מחוץ לעיר –</p>

<p>כשממעל צחקה שמש,</p>

<p>צחקה שמש</p>

<p>ובאויר דרך אביב.</p>

<p>ראיתיה ביום ההוא,</p>

<p>ביום ההוא</p>

<p>בטילה בינות חטה</p>

<p>וראשה עטור־גלים,</p>

<p>עטור־גלים</p>

<p>שחורים מאד וסרוטים.</p>

<p>היא היתה אז קטנה,</p>

<p>אז קטנה</p>

<p>ושנותיה אמרו תריסר.</p>

<p>אך כבר מאד יפה־פיה</p>

<p>יפה־פיה</p>

<p>ומפותחה כבר כעלמה.</p>

<p>בליל־עיניה בלעה מרחב,</p>

<p>בלעה מרחב</p>

<p>של צחוק־האשר מסביבה.</p>

<p>וברוך־שפתיה נשקה עולם</p>

<p>נשקה עולם –</p>

<p>כלו פרחים ופרפרים.</p>

<h2 id="ii">II</h2>

<p>וכה דמתה,</p>

<p>כה דמתה בלטיפותה</p>

<p>ובאור שלמתה הלבנה –</p>

<p>לבת מלאך,</p>

<p>לבת מלאך אשר ירדה</p>

<p>לקטף חיים על אדמה.</p>

<p>וכן עברו,</p>

<p>כן עברו שעות רבות</p>

<p>עד אין־עוד שמש במרומים:</p>

<p>והיא עוברה,</p>

<p>היא עוברה בים הפז</p>

<p>ומתחרה בצפרים.</p>

<p>אז אגש</p>

<p>אז אגש עד למקומה</p>

<p>אחוז הקסם אשר קסמה</p>

<p>ופי דובב –</p>

<p>ופי דובב לה מחמאות</p>

<p>והמון דברים ובקשות.</p>

<p>אך הילדה,</p>

<p>אך הילדה אז סבבה</p>

<p>על עקֵבה פתאם כל־כך:</p>

<p>&quot;מה לי ולך?</p>

<p>מה לי ולך&quot; – קולה קורא</p>

<p>ותֵעלם – עם בת־קולה.</p>

<h2 id="iii">III</h2>

<p>ומאז,</p>

<p>מאז השמש על פני השדה –</p>

<p>יום על לילה ולילה על יום</p>

<p>לשוא בקשתיה בגעגועי.</p>

<p>בשדות ובגנים,</p>

<p>ברחובות ההומיים</p>

<p>אחרות עברו וטילו בגאון.</p>

<p>במרוצת השנים,</p>

<p>תוך ארצי או מחוץ,</p>

<p>אחרות קרצו ואמרו לי &#8220;בוא&#8221;.</p>

<p>רק היא, הילדה –</p>

<p>רק ילדת החטה</p>

<p>לא היתה, לא היתה!</p>

<p>מה לי ולריבות־הזהב?</p>

<p>מה לי ולנערות־הדם:</p>

<p>עלמות־רקמה, עלמות משי ובוץ,</p>

<p>עגלות הבשר וחורות הפנים,</p>

<p>מזהירות הכשרון ויודעות הגנדור</p>

<p>מה לי – ולַנערות כלן</p>

<p>אם את לבי הסוער והרוצה חיים</p>

<p>כבר כבשה הילדה</p>

<p>לא ידעתי אף שמה?</p>

<p>איה?</p>

<p>אתם הפרפרים שלויתם אותה</p>

<p>ואתן הצפרים, במרומי הרקיע</p>

<p>שצפצפתם לראשה בקטפה פרחים,</p>

<p>והפרחים אתם, וגם את החטה,</p>

<p>והאויר כלו מסביב, מסביב,</p>

<p>עם הטבע הרחוקה, היפה</p>

<p>אמרו־נא לי כלכם: איה?</p>

<p>איה?</p>

<p>ומה שמה? ומה עושה היא כעת?</p>

<p>אבותיה מי ואן ביתה הטמיר?</p>

<p>היודעת היא דבֵר בלשוני היפה?</p>

<p>השואפת היא כמוני לעתיד מזרחי?</p>

<p>איה?</p>

<p>הגידוני־נא, ואטוס לקראתה,</p>

<p>ואעבר הרים, ואחצה נחלים,</p>

<p>ואטפס מדרגות, ואחדר חלונות,</p>

<p>אף אקרע דלתות ואמחץ מחיצות</p>

<p>לכרע לברכיה – שעודן ילדותות.</p>

<p>איה?</p>

<p>כי אהבתיה כבר, הוי אהבתיה מה –</p>

<p>אהבה עוד זכה, עוד רצופה וחמה,</p>

<p>ורצוני לדעתה, לשבות את לבבה</p>

<p>ולגלות לה בלט מה היא אהבה&#8230;</p>

<h3 id="iv">IV</h3>

<p>זבוב, זבוב קטן,</p>

<p>על הקיר הלבן,</p>

<p>אמר: אנה תעוף?</p>

<p>מה לך ולקיר?</p>

<p>מה לך לַלבן?</p>

<p>אמר: התאבה למות&#8230;</p>

<p>עכביש גדול, בזוית השחורה</p>

<p>טוה כבר את קוריו הדקים.</p>

<p>הריהו צועד ברגליו הגסות –</p>

<p>הוא צועד מחורו ולחוץ.</p>

<p>הוא כעור ואיום</p>

<p>וארור הוא משד</p>

<p>ושחור הוא, ושעיר, ואכזר,</p>

<p>ועינו נעוצה למולו כל־כך,</p>

<p>– אל הטרף שיפל בפחו.</p>

<p>זבוב, זבוב קטן,</p>

<p>אתה עף ומטפס</p>

<p>ונקרב אל הפח הארור.</p>

<p>שים־נא לב, הוי זבובי,</p>

<p>אַל כנפיך תעיף</p>

<p>פן תמעד ותפל אל הפח.</p>

<p>ותעבר קו־שמש מחלון החדר</p>

<p>ותמחץ את מטת־הקורים.</p>

<p>ראה זאת הזבוב, וילך שולל</p>

<p>בחשבו שקו־שמש – הוא זהב.</p>

<p>וזבובי המסכן הסתער אחריו,</p>

<p>אחרי קו־השמש הנוכל,</p>

<p>וישָר עמדו בקורים הסתבך</p>

<p>ועכביש־עזאזל לכדו.</p>

<p>הנה למה עפת,</p>

<p>זבוב, זבוב קטן,</p>

<p>הנה למה באת לעולם.</p>

<p>זבובי האמלל,</p>

<p>הוי! זבובי הלטיף:</p>

<p>בוכֵני לך תמרורים.</p>

<p>כי אני הוא הזבוב</p>

<p>וקו־השמש – ילדתי,</p>

<p>ילדתי שתגדל עוד ותיף.</p>

<p>והעכביש השחור,</p>

<p>העכביש הארור,</p>

<p>גורלי הוא המר בעתיד.</p>

<h2 id="v">V</h2>

<p>לברח, לנוס ולא לשוב עוד,</p>

<p>לשכח, לנשות ולא לזכר כלום,</p>

<p>להיות בַמרחק, באדמת הנכר,</p>

<p>לשבע מכל ולרוות עד צואר,</p>

<p>לטבל באוקינוס של חשמל־תענוג:</p>

<p>התגלגל כשכור והשתכר כגלגל, –</p>

<p>הוי! כי רק זה עוד אוכל.</p>

<p>חיים! חיים!</p>

<p>שנים! שנים!</p>

<p>תנועה בלי סוף ובלי גבול.</p>

<p>צבעים! צבעים!</p>

<p>נשים! נשים!</p>

<p>תמונה כלה קסם וסוד, –</p>

<p>הוי! כי רק זה עוד אוכל.</p>

<h2 id="vi">VI</h2>

<p>ויעברו הימים, ויעברו השנים</p>

<p>ודמעה לדמעה שירדה,</p>

<p>דמעה לדמעה אז ספרה</p>

<p>את ריקות לבבי הדואב.</p>

<p>ונטפו הדמים, ונשרו השערות,</p>

<p>וקמט לקמט במצחי –</p>

<p>קמט לקמט אז באר</p>

<p>את עָצמת מכאובי המתמיד.</p>

<p>&quot;– ברבור־ברבורי, בלבנת מפרשיך</p>

<p>ובשחור־עשנך המתמר –</p>

<p>אתה שאז באת ומהרת עדי</p>

<p>והסעתני על גבך עד הלום,</p>

<p>אתה, ברבורי, היפה בספינות,</p>

<p>שוב! נא שוב־נא אלי&#8230;</p>

<p>נלאיתי נשוא את ברזל־מגדלה</p>

<p>של הפריז ביפי־עֵרומה.</p>

<p>ושנאתי מאד את האנגלית השחורה,</p>

<p>זו לונדון – בעשן כבשנה.</p>

<p>עיפתי גם הוי! מחשבון־הרחובות</p>

<p>של ברלין בצבאות ישותה</p>

<p>וסלדה הוי! נפשי אף לרומא גם היא</p>

<p>למרות כל עברה־עתידה.</p>

<p>ברבור־ברבורי, בלבנת מפרשיך</p>

<p>ובשחור־עשנך המתמר</p>

<p>ממזרח מחבואָך, מארצי הרחוקה</p>

<p>שוב! נא שוב־נא אלי&#8230;&quot;</p>

<h2 id="vii">VII</h2>

<p>ותחזר הברבור,</p>

<p>ותתנני עליה</p>

<p>ותפנה את ערפה</p>

<p>לארפה.</p>

<p>ותחגר הברבור</p>

<p>כל כחות גלגליה</p>

<p>ותשא חרטומה</p>

<p>ליהודה.</p>

<p>הרוח רועם,</p>

<p>וכועס וזועם,</p>

<p>וחובט הכנפות הלבנות.</p>

<p>הים אז סוער,</p>

<p>ושורק וגוער</p>

<p>ומעלה זרמי־עננות.</p>

<p>הרוח נטמע,</p>

<p>בוכה ומילל</p>

<p>ורוצה להתקיל הספינה.</p>

<p>הים אז נשמע,</p>

<p>נשבר ומקלל</p>

<p>וחושב להצליל אז אותה.</p>

<p>רוח לגל:</p>

<p>&#8220;התנפץ לרסיסים!&#8221;.</p>

<p>גל אז לרוח:</p>

<p>&#8220;הנני אם תתמיד&#8221;.</p>

<p>ורוח מתמיד,</p>

<p>וגל מתנפץ,</p>

<p>ורוח מזעיק,</p>

<p>וגל מסתער,</p>

<p>וטורח בעוז,</p>

<p>ורותח כדם,</p>

<p>וצורח הכל</p>

<p>וקודח מאד,</p>

<p>וקדֵרת גיהנם – אז הים.</p>

<p>וגל־לגל,</p>

<p>וגל־לגל,</p>

<p>עשרים, מאה,</p>

<p>מאות, רבבות,</p>

<p>גלים, גלים,</p>

<p>רבים תמיד:</p>

<p>עולים, יורדים</p>

<p>ומשתגעים,</p>

<p>נושקים, חובקים</p>

<p>ומתפתלים.</p>

<p>קופצים, חולקים</p>

<p>ומשתפכים,</p>

<p>רצים, אצים</p>

<p>ונחפזים.</p>

<p>בורחים, תופסים</p>

<p>ונפרדים,</p>

<p>נופלים, זורמים</p>

<p>ונמחקים,</p>

<p>קושרים, חזורים</p>

<p>ומתחדשים,</p>

<p>מכים, דוחים</p>

<p>ומרעידים: –</p>

<p>תמיד, תמיד,</p>

<p>שעות, שעות,</p>

<p>תמיד&#8230;</p>

<h2 id="viii">VIII</h2>

<p>וברבורי?</p>

<p>לא! לא יחת וכלל לא יפחד –</p>

<p>זה ברבורי האהוד:</p>

<p>הולך ישר, חוצה הים,</p>

<p>כובש דרכו, לועג סביבו</p>

<p>וכבר הנה, וכבר הנה –</p>

<p>הכרמל!</p>

<p>אז גל לרוח: די!</p>

<p>אף רוח לגל: די!</p>

<p>ואין עוד רוח, ואין עוד גל</p>

<p>ומנוח וחשמל:</p>

<p>הכרמל הוא בזהב־שמשו.</p>

<h2 id="ix">IX</h2>

<p>&#8230;&quot;מה העינים אשר בנמל?</p>

<p>מה השער שחציה תלתלים?</p>

<p>מה הידים שכל־כך לבנות?</p>

<p>מה השדים שכבר מלאות?</p>

<p>מי זאת – יפת הגבות?</p>

<p>מי זאת, שצחוקה על שפתה?</p>

<p>מי זאת – האחת בין כלן,</p>

<p>בתהום־מבטה ובסוד־רצונה?</p>

<p>– עלמה חמודה, ובכל־זאת ילדה,</p>

<p>מצחה כה תמימה וכה חי מהלכה:</p>

<p>נערה? או עלמה? או אולי רק שדה?</p>

<p>או מלאך־אלהים שעל ארץ יָרְדה?&#8230;</p>

<p>הכרתיה האח: שלום יפתי!</p>

<p>הוי את, בת־הקיץ,</p>

<p>ילדת החטה –</p>

<p>האין את היא? הגידי! הודי!</p>

<p>אך הילדה,</p>

<p>הילדה אז סבבה</p>

<p>על עקֵבה פתאם כל־כך:</p>

<p>&quot;מה לי ולך?</p>

<p>מה לי ולך&quot; – קולה חוזר</p>

<p>ותעלם עם בת־קולה.</p>

<p>אכ־ז־ריה!</p>

<h2 id="x">X</h2>

<p>על הגג, מול חלוני, שתי יונים מתעלסות,</p>

<p>שתי יונים לבנות, ושתיהן צעירות.</p>

<p>לאחת אין שנה, לשניה אך שנתים,</p>

<p>האחת נערה, השניה כבר אדם.</p>

<p>ויון ליונה אז יאמר: &#8220;שלום!&#8221;</p>

<p>וסובב הוא אותה והוגה לה הגה:</p>

<p>&quot;יונתי, – הוא אומר – התרצי רצה,</p>

<p>התרצי שאהיה אהובך, אדונך?&quot;</p>

<p>היונה תמאן, ובגלי־החמה,</p>

<p>חמה מזהירה מתכלת־רקיע,</p>

<p>מרחיצה היא כנפיה ומגנדרת קצת,</p>

<p>ושותקת, ומתחמקת, ובורחת ברח.</p>

<p>לא יכפת ליון: הוא מוסיף אהבתו,</p>

<p>הוא הוגה לה הלאה ורוקד מסביבה:</p>

<p>&quot;– יונה־יונתי, נא אל תשתגעי,</p>

<p>כי אם לא ברצונך, או אז בכחי!&quot;</p>

<p>באויר מנסרות צפרים לעשרות,</p>

<p>על הגג משתפכה שארית החרסה.</p>

<p>אני מביט לפני: היונה נכנעה</p>

<p>והיון הגאה אהבתה אז לקח&#8230;</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/16223">https://benyehuda.org/read/16223</a></div></body></html>