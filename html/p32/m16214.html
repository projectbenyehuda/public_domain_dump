<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מה יהיה?...</title>
	<meta name="author" content="איתמר בן-אב&quot;י"/>
</head>
<body>

<p>מקדש לאליעזר וחמדה בן־יהודה – אבותי.</p>

<blockquote>
<br />
</blockquote>

<p>אמר: &#8220;התבאי?&#8221;</p>

<p>ענתהו: &#8220;התשאר?&#8221;</p>

<p>הוסיף: &#8220;אך זכרי ים־התכלת, סירת משפחה, תענוגי המרחב ועתיד שוקט, נעים&#8221;&#8230;</p>

<p>השיבה: &#8220;אולם עיר כבירה, נהדרה, בירת תבל; חדר נסתר, בעל חלון פונה לגן;
רוח־צח, זמרת צפרי־דרור; אושת עלים רכים, זמזום מי־ברכה קטנה; ובדידות
תמידית, וצל בחיינו, סתר־נעים במעשינו&#8230; מה נתענג, נראה נחת&#8230; השאר&#8230;&#8221;</p>

<p>ועיניה־רהב נטיו ישר נגדו: הן התחננו גם צוו, הן בכו גם התאכזרו; ידיה
הרכות וחמות לחצוהו, זעזעוהו, שרפוהו&#8230; שפתיה נפתחו, פרפרו וגלו את
שניה־שן, את לשונה־דבש וכלה שאפה לתענוגים, לחיים הומיים של אהבה סוערה&#8230;</p>

<p>שאלה: &quot;התשאר?&#8230;</p>

<p>ומבטה בער ולהב ולהט, קולה רעד במקצת, גוה פרכס, לחייה ורדו וריח־חי נדף
מבשרה הצעיר ורך, משערותיה הרעננות&#8230; היא היתה יפה, נשגבה, אלהית&#8230; היא
דמתה לוֶנוס, בשרטוטיה הישרים; היא היתה כיהודית, בעיניה השחורות; ולרגעים
היה היתה כמו אל־טבע, מלאה קסם אי־ידוע, אך מרגיש&#8230;</p>

<p>ופתאם התכרכמה, קצפה ואישוניה זרקו אש־כעס, להבי־קנאה; היא התרוממה,
הזדעזעה, חָורה בפניה ופרעה את שערותיה שכסוה כזר: זאת היתה מין
אלת־נקמה&#8230;</p>

<p>וצעקה: &#8220;התשאר?&#8230; התשאר?&#8230;&#8221;</p>

<p>אך הוא, התחזק, ויתקומם בכל עז לחפצה; הוא סגר את עיניו, לבלתי יביט ביפיה
הפראי, לבלתי ירגיש בכחה הענקי; ואחרי מחשבות מתרוצצות, מתאבקות בראשו החם
ובלבו השוטף דם רותח – ענה:</p>

<p>– לא!</p>

<p>שמש עוד נראתה מבעד החלון הערום; ספיר־שמים לא חשכו, רוח מחניק לא נשב;
זרזירים נפנפו כנפיהם, סנוניות צרחו בקולן, הכל הביע תחיה, טבע.</p>

<p>וזהב ירד כגשם על שערותיה, ויתן להן שויון רב לעטרה; חזה התנדנד וחשב לזרק
חוצה לב קטן וסואן&#8230; היא נקרבה אליו, וכרעה לברכיו, וחבקה ונשקה: &quot;השאר&#8230;
אז תמיד אהבך, אחמדך; תמיד נחיה אהובים, נחזה במחזות, נטיל בגנים, נרכב על
סוסים ועל דו־אופנים! תמיד תהיה לי, אני־לך, ומאום לא יפרידנו; תביט בעיני,
אסתכל בעיניך, אבקש שפתיך, אגען בחם וברשף&#8230; השאר&#8230; ונהיה מאשרים
בעיר־חן, בעיר־אשר, בעיר־תפארה&#8230; השאר&#8230; וכל צרה לא תאֻנך, כל דאגה לא
תשכן בלבך; אני ­– בנשיקותי אניסן, בחבוקי אבריחן&#8230;</p>

<p>והיא גפפתהו&#8230; והוא רפף, נכנע כמעט&#8230; הוא חפץ לענות:</p>

<p>– טוב, אשאר&#8230;</p>

<p>אך הרעיון הלמהו: ארצו, עמו, שפתו, אבותיו, רעיו – היזנחם? הישכחם למען זאת
האשה? הישליכם מאחורי גֵוו, למען תאות הרגע? לא!</p>

<p>ובכל זאת מה רכות מליה היו, מה מלאות צוף, נפת&#8230; הן סלסלו, נגעו עד נפש&#8230;</p>

<p>לסוף נהמה: &#8220;התשאר?&#8230;&#8221;</p>

<p>אך הוא התחמק ממנה, ויברח, ויענה בקול קורע ופלוד:</p>

<p>– לא!</p>

<p>&#8230;בהסגר הדלת שמע אנחה; אחרי־כן צוחה; אחרי־כן, קול נפילה ודומית מות&#8230;</p>

<p>והוא, ברח&#8230; ברח&#8230;</p>

<p>* *</p>

<p>זה קרה בפריז, לפני שנה&#8230;</p>

<p>הוא בן עשרים, בעל שפם שחור וקטן ורך: הוא רם מאד, וכתפיו ישרו והעידו מרץ,
עזמה; פניו שזפו משמש ארצו, מרוח מדברו; עיניו עמקו מהסתכלות תמידית ברקיע
עמק, עמק מים, עמק מתהום הנשיה&#8230;</p>

<p>ומחיפה הקטנה, השוכנת לים ולהר; מבתים נמוכים וצרים, ונוטים לנפל: מרחובות
עקומים, עקלקלים, מרֻפשים, מרֻצפים אבנים חדות ודוקרות; מנמל בלי רציף, בלי
מחסנים וברכות; מהסביבה הדלה הזאת נזרק לתוך עיר צרפתית. שם חפץ ללמוד,
להתקדם, להֵחכם, להנָאן&#8230; שם הבין יפי, אהב מוזֶאום, העריץ תאטרונים: שם
העיף עיניו סביבו: ארמנות־פאר, היכלי־עשר, רחובות מלאים, גדושים&#8230;</p>

<p>שם גם עלמות נהדרות, יפות, חיות ומושכות־לב.</p>

<p>שם גם הצרפתיה שאהב&#8230;</p>

<p>והוא אהֵבה בלבו, במוחו&#8230; הוא אהבה בשביל לטיפותה חִנה, יפיה: הוא אהבה
בעד טובה, רכותה, אמתיותה&#8230;</p>

<p>אבל, היא היתה צרפתיה והוא היה עברי!</p>

<p>היא אהבה את ארצה היא והוא אהב את ארצו הוא; היא הקדישה את שפתה והוא הקדיש
את שלו; היא בקשה להשאר בפריז והוא בקש לשוב לארץ־ישראל ודוקא לחיפה עירו:</p>

<p>&#8220;מה יהיה? מה יהיה?&#8230;&#8221;</p>

<blockquote>
<br />
</blockquote>

<p>בביתה קבלוהו כבן: שם כבדוהו, בטחו בו, קוו בהצלחתו, האמינו בכשרונותיו אף
הזמינוהו לימי־הפגרה לשהות בביתם, חברוהו לאגודת הנוסעים והתרים שלהם&#8230;
ספרו לו סודותיהם, שאלוהו עצות, תכניות&#8230; הוא היה כבר שלהם&#8230;</p>

<p>והיא – שמה היה פְרנס – השיבה לו, כל מה שרחש אליה&#8230; היא הבטיחתהו הרי־פלא
באהבתם; היא נתנה לו ידה – יד־אמונה, טבעתה – טבעת־נצח&#8230; ההיה מאֻשר
כמותו?</p>

<p>וילמד אותה עברית: קרא לה ספרי עמו, ספר באזניה תקוות עמו, עבודות אחיו,
החלטות אומתו; תאר לה הרי ארצו, נושאי שלג ושמש; ציר לה שפלות ונהרות ארצו,
מרטיבי־עשב, מגדלי־עץ והשלים את הכרת ארצו, באנשיה, ערבייה, עתיקותיה&#8230;</p>

<p>היא שאבה כל דבר מדבריו – יען הוא דברם&#8230; היא סבלה את התלהבותו – יען הוא
היה המתלהב&#8230; הוי, פרנס אמללה!</p>

<p>אך רק החל לדבר לה על נסיעתו לשם, סתמה את פיו בידה הרכה, ותקרא לו:</p>

<p>– הס, רשע, הס!</p>

<p>והוא החריש בהכנעה בראשונה – עוד ימים, עוד שבועות, אחרי־כן – עוד חדשים;
הוא החריש גם שנה, שנתים&#8230;</p>

<p>לסוף&#8230; בקש, התחנן, כי תהיה אשתו, כי תלך אחריו&#8230; אך היא היתה
<strong>צרפתיה</strong>&#8230; ודוקא מן הטובות, מן הנלהבות&#8230; והוא <strong>עברי</strong>, מן
הגמורים&#8230;</p>

<p>&quot;מה יהיה? מה יהיה?&#8230;</p>

<blockquote>
<br />
</blockquote>

<p>דרש מההורים את יד הבת: מיד הסכימו. תבע מהם להשתקע מחוץ לפריז – הסכימו.
הציע אז, כי תסע אתו לשם – ועיניהם, וידיהם רעדו: לא! הם היו <strong>צרפתים</strong>!</p>

<p>והוא היה <strong>עברי</strong>, מן הנלהבים&#8230;</p>

<p>&#8220;מה יהיה?&#8221;&#8230;</p>

<blockquote>
<br />
</blockquote>

<p>יהיה, כי ישוב לארצו, יהיה כי ישוב לעמו ולשפתו. היה כי ישכח צרפת ופריז,
צרפתים וצרפתיות, אהובים ואהובות, יהיה כי ישאר <strong>עברי</strong>!&#8230;</p>

<p>וזאת היא ההחלטה שאִבנה את לבו אז, גם בפני מראה <strong>יפיה</strong>, גם בפני בקשותיה
הנחמדות&#8230; וזאת היא ההחלטה שהכריחתהו לברוח ולעזבה לנפשה&#8230;</p>

<p>והוא ברח&#8230;</p>

<p>אב אתתל&quot;ה</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16214">https://benyehuda.org/read/16214</a></div></body></html>