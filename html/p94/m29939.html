<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בֵּית הַמִּדְרָשׁ הַיָּשָׁן</title>
	<meta name="author" content="מנחם מנדל דוליצקי"/>
</head>
<body>

<blockquote>
<br />
</blockquote>

<blockquote>
<br />
</blockquote>

<blockquote>
<p>בֵּית אֱלֹהִים, בֵּית הָמִּדְרָשׁ הַיָּשָׁן,</p>

<p>אַף כִּי שַׁחוֹתָ בְּלִי הָדָר וָתֹאַר,</p>

<p>אַף כִּי מָלִאתָ שְׁחוֹר פִּיחַ וְעָשָׁן</p>

<p>וּבְקִרְבְּךָ סְגוּרִים כָּל חַלּוֹן וָצֹהַר.</p>

<br />
</blockquote>

<blockquote>
<p>אַף כִּי כְתָלֶיךָ נִטָּיוּ כִּצְלָלִים</p>

<p>וְאַוֵּירְךָ לֹא יָפִיץ רֵיחַ דּוּדָאִים,</p>

<p>וַחֲצֵרְךָ לֹא נִקָּה מֵאַשְׁפּוֹת וּגְלָלִים</p>

<p>וּזְקַן מַשְׁגִיחֲךָ יָרֶם תּוֹלָעִים;</p>

<br />
</blockquote>

<blockquote>
<p>וּלְדֹפְקֵי דְלָתֶיךָ אֵין צוּרַת אֲנָשִׁים,</p>

<p>וּכְפוּפָה קוֹמָתָם עַד הַבִּרְכָּיִם;</p>

<p>הִנֵּה אַתָּה וְחֶלְאָתְךָ קֹדֶשׁ קֳדָשִׁים</p>

<p>וּבְחֶרְדַּת כָּבוֹד לְךָ אֶקֹּד אַפָּיִם!</p>

<br />
</blockquote>

<blockquote>
<p>כִּי אַתָּה בָרָאתָ, אַתָּה יָצַרְתָּ</p>

<p>גְאוֹנִים וּמְאוֹרִים וּמוֹרִים לִצְדָקָה;</p>

<p>בִּשְׁחוֹר כְּתָלֶיךָ פְּנֵיהֶם לֹא הִשְׁחַרְתָּ</p>

<p>וְחֶלְאַת חֲצֵרְךָ בָּהֶם לֹא הָדְבָּקָה,–</p>

<br />
</blockquote>

<blockquote>
<p>וְרַעְיוֹנוֹת חֲדָשִׁים לֹא כִסָּה אָבָק יָשָׁן,</p>

<p>וְלֹא יָעָה בְאַפּוֹ הַשַּׁמָּשׁ כִּשְׁרוֹנוֹת,</p>

<p>וְעֵינַיִם מְאִירוֹת לֹא נִצַּח הֶעָשָׁן,</p>

<p>וּפִלְפּוּל שֶׁל עִמְעוּם לֹא עִקֵּם הֶגְיוֹנוֹת–</p>

<br />
</blockquote>

<blockquote>
<p>סֹפְרִים וּמְבַקְּרִים וּמְלִיצִים נִשְׂגָבִים</p>

<p>עֵץ דַּעַת בִּימִינָם וְכָבוֹד בִּשְׂמֹאלָם–</p>

<p>וְנִשְׁקֵי רֹמֵי קֶסֶת, לֹחֲמִים נִלְבָּבִים,</p>

<p>מִתּוֹךְ חָרְבוֹתֶיךָ יָצְאוּ לְאוֹר עוֹלָם.</p>

<br />
</blockquote>

<blockquote>
<p>וּמְהַנְדַּסִּים וְחֹקְרִים, חַכְמֵי יְצִירָה,</p>

<p>צַיָּרִים וּפֹסְלִים כְּאוֹר נֹגַהּ יָהִלּוּ,</p>

<p>וּמְסַפְּרִים וְשָׁרִים אַבִּירֵי הַשִּׁירָה–</p>

<p>חִבְּקוּ אַשְׁפַּתְּךָ בְּטֶרֶם גָּדֵלוּ.</p>

<br />
</blockquote>

<blockquote>
<p>לְאַט לִי, מְתַקְּנִים, לְבֵית הַמִּדְרָשׁ הַיָּשָׁן</p>

<p>גַּגּוֹ לֹא יִדְרֹש מִיֶּדְכֶם מִגְדָּלִים,</p>

<p>וּלְשָׁרוֹת לֹא יְבַקֵּשׁ פָּרוֹת הַבָּשָׁן –</p>

<p>וְאַוֵּירוֹ לֹא יִכְשַׁר אֶל הֶמְיַת נְבָלִים&#8230;</p>

<br />
</blockquote>

<blockquote>
<p>שָׁם מִתּוֹךְ אַבְקוֹת סְפָרִים נוֹשָׁנִים</p>

<p>וּכְתָלִים עֲשֵׁנִים לָאָרֶץ יָאִירוּ</p>

<p>חֲנִיכֵי הַבַֹיִת, עִבְרִים נֶאֱמָנִים–</p>

<p>וּלְעַמָּם וְאַרְצָם שִׁירֵיהֶם יָשִׁירוּ&#8230;</p>

<br />
</blockquote>

<blockquote>
<p>זֶה מֵיטַב שִׁיר הֵיכָל, מֵיטַב כָּל נָבֶל!</p>

<p>הַנְתַתֶּם כְּמוֹ אֵלֶּה לָנוּ אֲנָשִׁים?</p>

<p>אַל תִּגְּעוּ בַבָּיִת, תִּקּוּנְכֶם הָבֶל,</p>

<p>הִנֵּה הוּא, גַּם חֶלְאָתוֹ קֹדֶשׁ קֳדָשִׁים.</p>

<br />
</blockquote>

<blockquote>
<br />

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/29939">https://benyehuda.org/read/29939</a></div></body></html>