<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָאִכָּר וְהַנֹּצָה</title>
	<meta name="author" content="מנחם מנדל דוליצקי"/>
</head>
<body>

<p>מעיר מתים ינאקו ונפש חללים תשוע ואלוה לא ישים תפלה</p>

<p>(איוב כ&#8220;ד י&#8221;א.)</p>

<blockquote>
<p>אִישׁ אִכָּר בִּשְׂדוֹתָיו חָתַר בַּגָּלָל;</p>

<p>וַיִּשְׁכָּב לָנוּחַ מְלַאכְתּוֹ עֵת כִּלָה,</p>

<p>וַיַּרְא בְּמֶרְחַקִּים מִתְגּוֹלֵל אִישׁ חָלָל</p>

<p>תַּחַת אַחַד הַשִּׂיחִים, קָרוֹב לַמְסִלָּה.</p>

<p>וַיַּחְשְבֵהוּ הָאִכָּר לְשִׁכּוֹר בְּזֹה נֶפֶשׁ–</p>

<p>כִּי הִסְכִּין בְּאַרְצוֹ לִרְאוֹת עַד הֵנָּה:</p>

<p>שִׁכּוֹרִים אֲחוּזִים בְּחֶבְלֵי הַשֵּׁנָה</p>

<p>בְּכָל צִנּוֹר שֶׁל שׁוֹפְכִין וּבְכָל אַגְמֵי רֶפֶשׁ.</p>

<p>וַיִּגַּשׁ הָאִכָּר לְצַחֵק בַּעֲמִיתוֹ</p>

<p>וְלִלְחֹץ רַקּוֹתָיו כַּמִנְהָג הַיָדוּעַ&#8230;</p>

<p>וּכְדֶרֶךְ שֶׁנָּהֲגוּ גַּם אִתּוֹ בְּנֵי בְּרִיתוֹ</p>

<p>כִּי הִתְּגוֹלֵל בַּצִּנּוֹר בַּרִאשׁוֹן לַשָׁבוּעַ!..</p>

<p>וַיְהִי בְּגֶשֶׁת הָאִכָּר עֲדֵיהוּ,</p>

<p>וַיַּרְא כִּי הַשֹּׁכֵב אִישׁ עִבְרִי הִנֵּהוּ</p>

<p>וּפָנָיו מְלֵאִים חַבּוּרוֹת וּפְצָעִים!</p>

<p>&#8220;הוֹי עֶצֶב נִבְזֶה!&#8221; קָרָא בַּחֲמָתוֹ,</p>

<p>כֵּנִים הַדְּבָרִים כִּי בְּעַמְּךָ מָשְׁחָתוֹ,</p>

<p>כַּאֲשֶׁר יֹאמְרוּ הַבְּרִיּוֹת חֳדָשִׁים לָרְגָעִים.
<br><br />
הַמְעַט מִכֶּם אָכֹל כָּל מִינֵי מַמְתַּקִּים</p>

<p>וּשְׁתוֹת בִּימֵי חַגְּכֶם דַּם בְּנֵי הַנֵּכָר –</p>

<p>כִּי גַם אֶת מַעֲשֵׂינוּ אַתֶּם מְחַקִּים</p>

<p>לִשְׁתּוֹת לְשָׁכְרָה יַיִן וָשֵׁיכָר?!..</p>

<p>קוּם יְהוּדִי אָרוּר! פֶּן אֶשְׁחָקְךָ כָּאֵפֶר</p>

<p>וּבְקַרְדֻּמִּי אָסִירָה מִמְּךָ הַשִּׁכָּרוֹן&#8230;</p>

<p>(הָאִכָּר בְּלִי שֶׂפֶק מֵחֶבְרַת סוּבָארוֹן</p>

<p>הָיָה, אִם גַּם לֹא יָדַע לָשׁוֹן וָסֵפֶר!..)</p>

<p>וּבְדַבְּרוֹ הֵנִיעַ גּוּף הַגֹּוֵע,</p>

<p>אַךְ בַּאֲשֶׁר כָּרַע שָׁם נָפַל בַּשְׁנִיָּה –</p>

<p>כִּי אֵיכָה זֶה יָבִין שְׂפַת הַמְּנַעְנֵעַ</p>

<p>וְגַרְזֶן מֵרַצֵחַ בּוֹ נָגַע בִּצְדִיָּה!</p>

<p>&#8220;הַאֻמְנָם הוּא מֵת!&#8221; קָרָא בִּתְפְוּנָה –</p>

<p>הָבָה אֲנַסֶּה עֵצָה בִּתְבוּנָה,</p>

<p>לָדַעַת אִם עוֹד יֵשׁ בְּאַפּוֹ נְשָׁמָה!</p>

<p>וְנֹצָה מְרַחֶפֶת תָּפַשׂ בְּכַפּוֹ</p>

<p>וַיַּגֵּשׁ וַיַּנַח אוֹתָהּ אַל אַפּוֹ –</p>

<p>וַתֶּחֱרַד הַנֹּצָה וַתִּתַּר מִמְּקוֹמָהּ!&#8230;
<br><br />
&#8220;חַי הוּא הַנִּבְזֶה!&#8221; קָרָא בְּזַעֲמוֹ;</p>

<p>אַךְ גֵּווֹ לֹא יָנִיד, רֹאשׁוֹ לֹא יָרִים –</p>

<p>כִּי גַּם בְּשִׁכְרוֹנוֹ לוֹ אֹרַח כְּעַמּוֹ:</p>

<p>לְהוֹנוֹת וּלְרַמּוֹת חֶבְרַת הָאִכָּרִים!..</p>

<p>וַיּוֹסֶף הָאִכָּר לַעֲמֹד עַל דַּעְתּוֹ-</p>

<p>אַךְ פִּתְאֹם קָרָהוּ נֵס מִשָּׁמָיִם:</p>

<p>כִּי נִבְרָא לַנֹּצָה נִיב שְׂפָתָיִם,</p>

<p>נֵס גָּדוֹל מִשֶּׁקָּרָה אֶת בִּלְעָם בְּשַעְתּוֹ!..</p>

<p>וַתִּפְתַּח הַנֹּצָה פִּיהָ וַתִּקְרָא:</p>

<p>הַאֻמְנָם, רֵיקָה, לֹא תֵּדַע אֶת הַפָּסּוּק</p>

<p>הָאָמוּר מְפֹרָשׁ עַל יַעֲקֹב בְּמִקְרָא:</p>

<p>&#8220;יִתֶּנְךָ הַשֵּׁם נִגָּף&#8230;וְהָיִּיתָ רַק עָשׁוּק?!..&#8221;</p>

<p>אִם אַתָּה לֹא יְדַעְתּוֹ, יְדָעוֹ אָחִיךָ,</p>

<p>וּכְבָר מִלֵּא בְּיָדָיו שֶׁאָמַרְתָּ בְּפִיךָ:</p>

<p>כִּי רִוָּה מִדָּמוֹ פֹּה הָאֲדָמָה.</p>

<p>וְעַתָּה אֲחַוְּךָ סִבַּת תְּנוּעָתִי,</p>

<p>אֶת אַף הֶחָלָל מִיָּדְךָ כִּי בָאתִי–</p>

<p>אַף כִּי בְּאַפּוֹ אֵין עוֹד נְשָׁמָה!
<br><br />
בְּכַר יְהוּדִי עָשׁוּק, עָנִי גֹוֵע,</p>

<p>שָׁכַנְתִּי אֲנִי נֹצָּהּ בְּמִטָּה נִשְׁבָּרָה,</p>

<p>עָלַי סָמַךְ רֹאשׁוֹ בִּהְיוֹתוֹ יָגֵעַ,</p>

<p>וְאָנֹכִי מִכְסֵהוּ הָיִיתִי בַקָּרָה,</p>

<p>וּבָנָיו הַקְּטַנִּים כִּי נֶאֶנְחוּ בְעִצָּבוֹן:</p>

<p>&#8220;אָבִינוּ, תֶּן לֶחֶם, פֶּן נָמוּת כֻּלָּנוּ!&#8221;</p>

<p>אֲנִי עִם אַחֲיוֹתַי אֶל בֵּית נֹשֶׁה בָּאנוּ,</p>

<p>וְשֵׁם בִּמְחִיר פְּרֻטוֹת נִתַּנּוּ לָעֵרָבוֹן!..</p>

<p>בַּעֲמַל נַפְשׁוֹ יָגַע הַיְּהוּדִי הַתָּמִּים</p>

<p>לִלְחֹם בֶּאֱמוּנָה עִם רֹעַ מַצָּבוֹ.</p>

<p>לֹא שָׁתָה לְשָׁכְרָה לֹא בָא עִם נַעֲלָמִים</p>

<p>כִּי יִרְאַת אֶל אֱמֶת הָיְתָה בִלְבָבוֹ!</p>

<p>וְאָנֹכִי הַנֹּצָּה בְּנוּחִי מְרַאֲשׁוֹתָיו,</p>

<p>לֹא אַחַת רָטַבְתִּי מִזֶּרֶם דִּמְעוֹתָיו,</p>

<p>בְּזָכְרוֹ כִּי אֵין לוֹ לַחַיִּים תּוֹצָאוֹת;</p>

<p>וּבְכָל זֹאת בֶּעֱנוּתוֹ, בִּהְיוֹת צָרָה קְרוֹבָה,</p>

<p>שָׁמַעְתִּי מִפִּיו: &quot;גַּם זוּ לְטוֹבָה,</p>

<p>מֵאִתָּךְ אֶל חַנּוּן לֹא תֵּצֵא הָרָעוֹת!&quot;!..
<br><br />
אַךְ פִּתְאֹם וּמְרַצְּחִים גְדוּדִים יָצָאוּ</p>

<p>לַהֲרֹג וּלְאַבֵּד עֲנִיִּים מְרוּדִים;</p>

<p>(לְרֶצַח הַזֶּה, שָׁמַעְתִּי, יִקְרָאוּ</p>

<p>אִי סְדָרִים בָּאָרֶץ אוֹ שְׁאֵלַת&#8230;!)</p>

<p>וּדְרוֹר לַבִּזָּה טַבָּחִים קָרָאוּ</p>

<p>בְּאָהֳלֵי צַדִּיקִים לְעֵינֵי הַשָּׁמֶשׁ,</p>

<p>וַיָּבֹא קֵץ נּוֹרָא לְבֵית בְּעָלַי אָמֶשׁ:</p>

<p>כִּי אִשְׁתּוֹ רָצָחוּ וּכְסָתוֹ קָרָעוּ!</p>

<p>וִילָדָיו הַנְּקִיִּים בְּעֶבְרָה נִצַּחַת,</p>

<p>מִפִּנַּת גַּג אָרְצָה, הִשְׁלִיכוּ עַד אַחַד –</p>

<p>אַחֲרֵיהֶם הָשְׁלָכָה הַאֵם הַנִּרְצַחַת</p>

<p>וּדְמֵיהֶם בְּדָמָהּ הִתְבּוֹלְלוּ יָחַד!</p>

<p>וְאָנֹכִי הַנֹּצָּה, סָרָה, זֹעֶפֶת,</p>

<p>בְּרוּחַ אֱלֹהִים הָיִיתִי מְרַחֶפֶת</p>

<p>מִמַּעַל לַמַּשֻּׁאוֹת וּגְוִיּוֹת הַפְּגָרִים!&#8230;</p>

<p>וָאֶתְנַחֵם, לַמִּצְעָר, כִּי נִשְׁאַר בַּחַיִּים</p>

<p>אֲדֹנִי שֶׁהָלַךְ לְעֵת הַצָּהֳרַיִם,</p>

<p>לִמְכֹּר מַרְכֻּלְתּוֹ בְּאַחַד הַכְּפָרִים!&#8230;
<br><br />
הָרוּחַ בִּכְנָפָיו צְרָרַנִּי וָעַפְתִּי,</p>

<p>וְעַד כִּסֵּא אֵל יַעֲקֹב הָיָה בִרְצוֹנִי</p>

<p>לַעֲלוֹת וְלֵרָאוֹת&#8230;אַךְ פִּתְאֹם נֶהְדַּפְתִּי</p>

<p>הֵנָּה אֶל יָדְךָ וָאַכִּיר אֶת אֲדֹנִי!!&#8230;</p>

<p>אֲדֹנִי הָאֻמְלָל הָהּ שֹׁכֵב פָּצוּעַ!</p>

<p>עָלָיו אִישׁ אִכָּר נִבְזֶה וְשָׁפֵל</p>

<p>עוֹמֵד וּמְחָרֵף בַּעֲלִילוֹת שָׁוְא וְתָפֵל,</p>

<p>וַאֲנִי נֹצָה קַלָּה אֵיךְ לֹא אָנוּעַ?!..</p>

<p>גַּם שְׁאוֹל מִתַּחַת הֵן תִּרְגַּז לַשּׁבֶר,</p>

<p>גַּם מָוֶת וַאֲבַדּוֹן יִתְפַּלְּצוּ עַל הַנְּבָלָה</p>

<p>גַּם נִירוֹן, גַּם טִיטוּס כִּי יָקוּמוּ מִקָּבֶר,</p>

<p>לָרֶצַח הַזֶּה תֹּאחֲזֵמוֹ חַלְחָלָה!</p>

<p>וְאֵיכָה לֹא תֶּחֱרַד נֹצָה כָמֹנִי?!..</p>

<p>נוֹחָה בְשָׁלוֹם עַל מִשְׁכָּבְךָ, אֲדֹנִי!</p>

<p>שָׁם גַּם רַעְיָתְךָ בְּעֹלַם הַנְּשָׁמוֹת,</p>

<p>מִתְּמוֹל לָךְ תְּחַכֶּה עִם שְׁלֹשֶׁת בָּנֶיךָ;</p>

<p>עֲלֵה אִתָּם שָׁמַיְמָה וְאָנֹכִי אַחֲרֶיך –</p>

<p>שָׁם נַעֲלֶה וְנֵרָאֶה לַיָי אֵל הַנְּקָמוֹת!!..</p>
</blockquote>

<p>*</p>

<blockquote>
<p>לְסַפֵּר מֶה עָנָה עַל אֵלֶּה הָאִכָּר,</p>

<p>אֲדָמֶּה כִּי לְמוֹתָר זֹאת תִּהְיֶה כָּל עִקָּר</p>

<p>אַךְ זֹאת עָלַי אֶחְשֹׁב לְמִצְוָה וּלְחוֹבָה,</p>

<p>לְבָרֵךְ הַנֹּצָּה וְלַכִּיר לָהּ טוֹבָה!</p>

<p>כִּי אֵיפֹה בָאָרֶץ עוֹד נֹצָה כָּמוֹהָ</p>

<p>שֶׁתָּחֹס עַל עַמִּי הָאֹבֵד בִּמְשׁוֹאָה,</p>

<p>וּתְעוֹרֵר הַלְּבָבוֹת בִּבְכִי וְתַמְרוּרִים</p>

<p>לְתִתּוֹ לְרַחֲמִים כְּיֶתֶר הַיְצוּרִים?!..</p>

<p>הֵן אֶרְאֶה לַבְּקָרִים נֹצוֹת אֲחֵרוֹת</p>

<p>מַמְטִירוֹת עָלֵינוּ מַבּוּל מֵי מְרֵרוֹת</p>

<p>מִכָּל אַגְמֵי רֶפֶשׁ וְנַחֲלֵי בְלִיַּעַל –</p>

<p>וְהַמַּיִם הַמָּרִים יִהְיוּ לְרַעַל</p>

<p>בְּיַד הַזֵּדוֹנִים לַכְחִיד קִימָנוּ –</p>

<p>מִבִּלְתִּי הִתְבּוֹנָן שֶׁלְּפָנִים גַּם הֵנָּה,</p>

<p>מִטִּפּוֹת הַמָּרָה שֶׁזָּרְקוּ הָהּ בָּנוּ –</p>

<p>הָיוּ הַנְּסִיבָּה כִּי בָאנוּ עַד הִנָּה!..</p>

<p>וְאֵיךְ זֶה לֹא אוֹדֶה לַנֹּצָה הַנֶּאֶנָחָה!</p>

<p>תּוֹדָה לְךָ נֹצָה, תּוֹדָה וּבְרָכָה!!</p>

<p>וּלְכִי לְשָׁלוֹם אֶל שַׁעַר הָרָקִיעַ,</p>

<p>שָׁם סַפְּרִי לַאדֹנָי מַה קָּרָה אֹתָנוּ,</p>

<p>וְאִמְרִי אִם גַּם עַתָּה כִּי יֶחְדַּל מֵהוֹשִׁיעַ</p>

<p>עוֹד רֶגַע נְפַרְפֵּר – אָבַדְנוּ כֻּלָּנוּ!&#8230;
<br> </p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/5242">https://benyehuda.org/read/5242</a></div></body></html>