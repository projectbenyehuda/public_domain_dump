<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִסְפֵּד עַל הַיָּחִיד</title>
	<meta name="author" content="מנחם מנדל דוליצקי"/>
</head>
<body>

<p>כי רבות אנחותי ולבי דוי.</p>

<blockquote>
<p>סְמאָלֶענְסְקִין אֵינֶנּוּ – שַׁלְהֶבֶת יָהּ נִדְעָכָה,</p>

<p>נִסְתַּלֵּק עַמּוּד אִשּׁוֹ, שְׁכִינַת אֵל בָּרָחָה,</p>

<p>וַאֲנַחְנוּ, הָהּ, נִשְׁאַרְנוּ בַּמִּדְבָּר, בָּעֲרָבָה,</p>

<p>מִסָּבִיב לָּנוּ אֹפֶל כִּי נֵר אֱלֹהִים כָּבָה,</p>

<p>נֵר אֱלֹהִים כָּבָה, לֹא יוֹסִיף עוֹד יַגִּיהַּ,</p>

<p>הַשַּׁחַר אָסַף נָגְהוֹ, לֹא לָנוּ עוֹד יוֹפִיעַ,</p>

<p>פֶּרֶץ עוֹד לֹא יִפְרץ, לֹא יֶאֶסֹף אוֹן וָחָיִל,</p>

<p>לָאִיר בְּעַמּוּד אִשּׁוֹ חֶשְׁכַּת עַמּוֹ לָיִל!
<br><br />
פֶּרֶץ בֶּן מֹשֶׁה! אַיֶּכָּה רַב תּוּשִׁיָּה?</p>

<p>עַל מִי נַטַשְׁתָּ עַמְּךָ הַנּדֵד בְּאֶרֶץ צִיָּה?</p>

<p>עַל מִי עָזַבְתָּ שְׂפָתוֹ וַאֲנַחְנוּ מְאֹד דַּלוֹנוּ,</p>

<p>חֹזֵינוּ הָהּ יִצְעֲרוּ מֵעֵת אֶל עֵת כָּמוֹנוּ.</p>

<p>כִּי עַמְּךָ הוֹי, יְדַכְּאוּ וּבְרוּחוֹ שֹׁלְחִים רָזוֹן,</p>

<p>יָשִׂימוּ חֹשֶׁךְ דַּרְכּוֹ וְלַיְלָה לוֹ מֵחָזוֹן&#8230;</p>

<p>אַיֶּכָּה בֶּן מֹשֶׁה, עַמּוּד אֶשְךְ אַיֵּהוּ?</p>

<p>אוֹיָה כִּי שֻׁדָּדְנוּ, פֶּרֶץ עוֹד אֵינֵהוּ!
<br><br />
כַּשֹׁרֶשׁ מֵאֶרֶץ צִיָּה בֶּן מֹשֶׁה עָלִיתָ,</p>

<p>לֹא תֹאַר לַעֲפַר גִּזְעֶךָ וְאַתָּה מַה יָּפִיתָ!</p>

<p>כְּגֶפֶן אֵל הָיִיתָ, כָּעֵץ יְמִינוֹ נָטְעָה,</p>

<p>בַּדֶּיךָ עָלוּ מָעְלָה, שָׁרָשֶׁיךָ עָמְקוּ מָטָּה,</p>

<p>וַתְּשַׂגְשֵׂג בְּעַפְרוֹת צָפוֹן עַל פַּלְגֵי דַּם אַחֶיךָ,</p>

<p>וַתְּהִי לְאַלּוֹן בָּכוּת עַל קִבְרוֹת בְּנֵי עַמֶּךָ,</p>

<p>וַתֵּבְךְּ עֱנוּתָם מָרָה, וּבְדִמְעוֹת עַצָּבֶת</p>

<p>כָּלָה הָהּ לֵחֶךְ – וַתָּבֹא עַד שַׁעֲרֵי מָוֶת!
<br><br />
פֶּרֶץ בֶּן מֹשֶׁה, אֵיךְ מָתְקוּ לְךָ הָרְגָבִים</p>

<p>וְשָׁם בְּבֹר הָאַסִּיר אַחֶיךָ הַנֶּאֱהָבִים</p>

<p>יֹשְׁבִים וּמִתְעַנִּים וּמְנוּחָה מֵהֶם וָהָלְאָה,</p>

<p>כִּי מְעַטִּים מוֹרֵי דֶּרֶךְ כָּמוֹךָ אִישׁ הַמָּעְלָה.</p>

<p>וְעֲמּוּד אֶשְּׁךָ אַיִן לָאִיר הָעַרְבָּיִם</p>

<p>וְלַנְחוֹת עַם אָהַבְתָּ אֶל גִּבְעַת יְרוּשָׁלָיִם,</p>

<p>וַעֲנַן עֲרָפֶל כִּסָּה דֶּרֶךְ נִדְרְשֶׁנּוּ –</p>

<p>אוֹיָה כִּי שֻׁדָּדְנוּ פֶּרֶץ עוֹד אֵינֶנּוּ!
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6530">https://benyehuda.org/read/6530</a></div></body></html>