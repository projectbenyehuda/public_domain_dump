<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לִמְנוּחָתְךָ יִשְׂרָאֵל!</title>
	<meta name="author" content="מנחם מנדל דוליצקי"/>
</head>
<body>

<p>(שיר עם)</p>

<p>לשוררו במקהלות.</p>

<blockquote>
<br />
</blockquote>

<blockquote>
<p>״לֵךְ! אֵלַי קֹרֵא קוֹל אֵל מִמָּרוֹם,</p>

<p>קָדִימָה שָׁם נֵרִי לְךָ יָהֵל!</p>

<p>מִמִּזְרָח, מִיָּם, מִצָּפוֹן וְדָרוֹם,</p>

<p>לֵךְ לִמְנוּחָתְךָ, יִשְׂרָאֵל!</p>

<p>לֵךְ! תָּשֹׁרְנָה לִּי צִפֳּרִים,</p>

<p>לֵךְ! תִּלְחַשְׁנָה לִּי הָרוּחוֹת,</p>

<p>לֵךְ! יָשֹׁקּוּ לִי הַנְּהָרִים,</p>

<p>לֵךְ יִשְׂרָאֵל, אֶל חֹף מְנוּחוֹת!</p>

<p>עַל־גְּדוֹת יַרְדֵּן, אַדְמַת צֶבִי,</p>

<p>נַחֲלַת אָבוֹת, אֵם רֻחָמָה,</p>

<p>פִּשְׁטָה יַעֲקֹב שִׂמְלַת שֶׁבִי</p>

<p>וּכְלֵי גָלוּתְךָ נַפֵּץ שָׁמָּה!״</p>

<p>הִנֵּה רַגְלִי עֹז דֹּרֶכֶת –</p>

<p>פַּנּוּ דֶרֶךְ לִי לָלֶכֶת!</p>

<p>מַטֵּה אֱלֹהִים בְּיָדִי</p>

<p>וּכְלֵי מִלְחַמְתִּי עִמָּדִי:</p>

<p>דֵּעָה, אֱמוּנָה וּבִטָּחוֹן.</p>

<p>עִמָּם אֶעֱבֹר אָרְחוֹת יַמִּים,</p>

<p>בָּם אִכָּבְדָּה עַל־פְּנֵי עַמִּים,</p>

<p>עִמָּם אֶשָּׂא נֵס נִצָּחוֹן!&#8230;</p>

<br />
</blockquote>

<p>מקהלה: מטה אלהים בידי וכו׳.</p>

<blockquote>
<br />
</blockquote>

<blockquote>
<p>בַּאֲבַק־שְׁנוֹת־עוֹלָם עַל שִׂמְלָתִי,</p>

<p>אֶעֱשֶׂה דַרְכִּי הָלְאָה, הָלְאָה&#8230;</p>

<p>לֹא קִצֵּץ עָמָל פְּתִיל חַיָּתִי,</p>

<p>וּבִי זִקְנָה לֹא מָשָׁלָה.</p>

<p>עוֹד אָנֹכִי מָלֵא עֲלוּמִים,</p>

<p>עוֹד תָּקְפִּי הַזְּמַן לֹא כִלָּה&#8230;</p>

<p>הַס מִפָּנַי כָּל־הַלְּאֻמִּים,</p>

<p>סֹלּוּ, סֹלּוּ לִי הַמְּסִלָּה!&#8230;</p>

<p>הִנֵּה אִתִּי תּוֹרָה מְאִירָה,</p>

<p>עַל־כַּפֵּיכֶם חַקּוֹתִיהָ;</p>

<p>וּבְלִי קַחַת זָהָב מְחִירָהּ –</p>

<p>אֶתְכֶם חִנָּם הוֹרֵיתִיהָ.</p>

<p>הִנֵּה אִתִּי אֹרֶךְ רוּחַ,</p>

<p>שֶׁכֶם לִסְבֹּל, לֵב בָּטוּחַ,</p>

<p>וּלְפָנַי כָּל הַכְּבֻדָּה:</p>

<p>דֶּגֶל מַחֲנֵה יְהוּדָה,</p>

<p>תַּנְחוּמוֹת אֵל יַשְׁמִיעַ&#8230;</p>

<p>לָאָרֶץ לֹֹא עוֹד שָׁחָה</p>

<p>וּמָפְנֶה הוּא מִזְרָחָה –</p>

<p>שָׁם נֵר אֱלֹהִים יוֹפִיעַ!&#8230;</p>

<br />
</blockquote>

<p>מקהלה ולפני כל הכבודה וכו׳</p>

<blockquote>
<br />
</blockquote>

<blockquote>
<p>לֵךְ! אֵלַי קֹרֵא קוֹל אֵל בֶּהָדָר,</p>

<p>קָדִימָה שָׁם נֵרִי לְךָ יָהֵל!</p>

<p>שָׁם פָּרְחָה הַגֶּפֶן, פִּתַּח הַסְּמָדָר,</p>

<p>שָׁם תָּנוּב אַדְמָתְךָ, יִשְׂרָאֵל!</p>

<p>אַרְצִי, אַרְצִי, אֵם עֲדִינָה,</p>

<p>אֶרֶץ פְּרָחִים וּתְנוּבָה,</p>

<p>מֵאָרְכָּהּ גָּדוֹל חִנָּהּ,</p>

<p>מֵרָחְבָּהּ – רָחָב טוּבָהּ!</p>

<p>אַרְצִי, אַרְצִי, הֲרַת גִבּוֹרִים,</p>

<p>אֶרֶץ עֵינוֹת מֵי־מַדָּעִים;</p>

<p>עֶרֶשׂ חֹזִים הִיא וּמוֹרִים</p>

<p>וּנְבִיאֵי אֱלֹהִים נִפְלָאִים&#8230;</p>

<p>פַּנּוּ דֶרֶךְ לִי לָלֶכֶת</p>

<p>אֶל אַרְצִי הַמְּבֹרֶכֶת!</p>

<p>שָׁלוֹם יִשְׂאוּ לִי הָרֶיהָ,</p>

<p>שָׁלוֹם יֶהֱמוּ לִי מֵימֶיהָ,</p>

<p>שָׁם אָשׁוּב אֶהְיֶה סְגֻלָּה&#8230;</p>

<p>שָׁם יִשָּׁבֵר מַקַּל־נוֹדִי,</p>

<p>צִיּוֹן תִּהְיֶה כִּסֵּא כְבוֹדִי</p>

<p>וַהֲדֹמִי – תֵּבֵל כֻּלָּהּ!&#8230;</p>

<br />
</blockquote>

<p>מקהלה: שלום ישאו לי הריה וכו׳.</p>

<blockquote>
<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/29931">https://benyehuda.org/read/29931</a></div></body></html>