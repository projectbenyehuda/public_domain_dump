<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַחֲלוֹם וְשִׁבְרוֹ - עוד דמעה אחת אל נאד דמעותינו</title>
	<meta name="author" content="מנחם מנדל דוליצקי"/>
</head>
<body>

<p> מֻגָּשׁ</p>

<p>לידידי החביב הר&quot;ר יצחק גאלדבערג</p>

<p>מאתי</p>

<p>המחבר.</p>

<h2 id="א">א</h2>

<blockquote>
<p>עַל אַדְמַת רוּסִיָּה הָעֲקֻבִָה מִדָּמִים,</p>

<p>בְּ<strong>שַׁוְלַן</strong> הָעִיר, בְּפִנָּה גַלְמוּדָה,</p>

<p>נִשְׁקָף שָׁם בַּיִת, מָט מֵרֹב יָמִים,</p>

<p>עוֹמֵד כְּזֵכֶר לְחֻרְבַּן בַּת יְהוּדָה.</p>

<p>שָׁתוֹתָיו נֶהֱרָסוֹת, כְּתָלָיו נְשַׁמִּים,</p>

<p>לֻחוֹתָיו נִשְׁבָּרִים, חַלוֹנָיו בָּאֲדָמָה,</p>

<p>גַּגּוֹ­ הֶהָרוּס עֹטֶה מְעִיל שְׁמָמָה,</p>

<p>לֹו מַרְאֶה בֵּין אֶחָיו – יִשְׂרָאֵל בָּעַמִּים&#8230;</p>

<p>מֵחָרְבָּה הַזֹאת קַו אוֹר קִפָּאוֹן</p>

<p>עַתָּה בַּלַּיִל כְּמוֹ לִפְרוֹץ יִבָּהֵל</p>

<p>דֶּרֶךְ הַחַלּוֹן אֶל תּוֹך הַמַּשָּׁאוֹן –</p>

<p>וְהָיְתָה לּוֹ דְּמוּת כְּתִקְוַת יִשְׂרָאֵל&#8230;</p>

<p>שָׁמָּה בַּחָרְבָּה בֵּין כָּתְלֵי חֻרְבָּנָהּ,</p>

<p>מִתְהַלֵּךְ אִישׁ שֵׂיבָה אָנֶה וָאָנָה,</p>

<p>כַּהֲלוֹךְ יִרְמְיָהוּ בֵּין קִבְרֵי צַלְמָוֶת;</p>

<p>עֲנָנִים עַל מִצְחוֹ יַעֲטוּ מַחֲשַׁכִּים,</p>

<p>וּכְמוֹ מִטְרוֹת עֻזָּם מֵעֵינָיו מְפַכִּים,</p>

<p>אֶגְלֵי מֵי רֹאשׁ, דִּמְעוֹת עַצָבֶת&#8230;</p>

<p>שָׁמָּה בַּפִּנָּה עַל מִטָּה מִתְנֹדֶדֶת</p>

<p>וְסַפְסָל צוֹלֵעַ – קְרָשִׁים נִשְׁעָנִים;</p>

<p>עֲלֵיהֶם רַעְיָתוֹ יְצוּעָהּ מְרַפֶּדֶת</p>

<p>וַחֲמִשָּׁה יְלָדִים עַל מַחְצֶלֶת שֶׁל קָנִים.</p>

<p>הַנְּפָשׁוֹת הָאֵלֶּה בִּזְרֹעוֹת הַשֵּׁנָה</p>

<p>עַתָּה אֲחוּזוֹת וּשְׁכֵחוֹת עָנְיָמוֹ,</p>

<p>וְהוּא רַק הָאֶחָד הָעֵר בֵּין כֻּלָּמוֹ,</p>

<p>כִּי הוּא נוֹתֵן לָחְמָן הַדּוֹאֵג לָהֵנָּה.</p>

<p>עֵר הוּא, כִּי אָב הוּא, וְאִשְׁתּוֹ וּבָנָיו</p>

<p>רְעֵבִים הָהּ שָּׁכְבוּ וּרְעֵבִים יָקוּמוּ,</p>

<p>וּבְלֵיל מָחָר יֵדַע, כִּי רְעֵבִים מוּל פָּנָיו,</p>

<p>כְּמִשְׁפַּט לֵיל זֶה, שֵׁנִית יָנוּמוּ. –</p>

<p>אָפְסָה כָל תִּקְוָה גַּם כֹּחו עֲזָבוֹ,</p>

<p>לֹא יוּכַל הִשָּׂגֵב וּלְהֵיטִיב מַצָּבוֹ</p>

<p>וּכְבָר גַּם הַיֵּאוּשׁ לִבּוֹ הִכְנִיעַ&#8230;</p>

<p>אִם עַל צַוַּאר הַיְּהוּדִי חֶרֶב מוּנַחַת,</p>

<p>גַּם אָז עוֹד יְקַוֶּה וְנַפְשׁוֹ בֹטַחַת –</p>

<p>עֳנִי עִבְרִי זֶה מִי יוּכַל יַבִּיעַ!..</p>

<p>יִשְׂרוֹק הָרוּחַ, יֵהוֹם יִתְחוֹלֵל</p>

<p>בִּבְקִיעֵי הַחָרְבָּה כְּכִנּוֹר בּוֹ שָׁבֶר,</p>

<p>עִם נַחֲרַת יְלָדָיו הֶמְיָתוֹ תִתְבּוֹלֵל –</p>

<p>וְהָיָה הַקּוֹל כְּקוֹל בּוֹכִים עַל קָבֶר.</p>

<p>אוֹר כֵּהֶה שָׁם נֵר יָפִיץ מִמְּנוֹרָה,</p>

<p>מֵרוּחַ בּוֹ יִגַּע שַׁלְהַבְתּוֹ תָנוּעַ,</p>

<p>תִּתְנַשֵּׂא, תִּתְאַבֵּךְ וְאוֹרָהּ זָרוּעַ</p>

<p>בִּנְטוֹתָה הַצִדָּה – אַךְ תֵּכַהּ מְהֵרָה&#8230;</p>

<p>תִּתְנַשֵּׂא, תִּתְאַבֵּךְ בַּנֵּר הַשַּׁלְהֶבֶת</p>

<p>בִּנְטוֹתָה הַצִדָּה לְעֵינֵי הֶעָנִי,</p>

<p>וּמַחֲשָׁבָה אֶל לִבּוֹ אַט מִתְגַּנֶבֶת:</p>

<p>אוּלַי הַצִדָּה אֶטָּה גַּם אָנִי?!..</p>

<p>אֶטָּה הַצִּדָּה – וְאוֹרִי יִבָּקֵעַ</p>

<p>וְהוֹדְפַי יְקָרְבוּנִי כְּאָח לָהֶם וְרֵעַ,</p>

<p>אָז נָכוֹן לֹא אֶהְיֶה לְמוֹעֲדֵי רָגֶל&#8230;</p>

<p>אַךְ מַה־זֹאת הַנֵּר יֵכַהּ בַּמְּנוֹרָה?</p>

<p>אִשָּׁהּ תִּתְנַשֵּׂא – אַחַר יִדְעַךְ אוֹרָהּ,</p>

<p>בּוּז לִי עַל אִוַלְתִּי, לֹא אֶעֶזוֹב הַדָּגֶל!! –</p>

<p>וּכְרֶגַע נִטּיוּ עֵינָיו אֶל בָּנָיו</p>

<p>וּשְׁתֵּי טִפּוֹת רֹתְחוֹת מֵהֶן הִתְגַּלְגָּלוּ,</p>

<p>לֹא נֶעֶצְרוּ בַתְּלָמִים הַחֲרוּשִׁים עַל פָּנָיו,</p>

<p>וּבִזְקָנוֹ הַלָבָן כַּעֹפֶרֶת צָלָלוּ.</p>

<p>וּכְעָנָן כִּי כִלָה הַשֶּׁמֶשׁ זֹרֵחַ,</p>

<p>כֵּן פָּנָיו הַקֹּדְרִים מִמְּצוּקוֹת וּתְלָאוֹת,</p>

<p>הֵאִירוּ כִּי שֻׁפְּכוּ מֵעֵינָיו הַדְּמָעוֹת,</p>

<p>וְגַאֲוַת עֹז לָבְשׁוּ כּלֹחֵם מְנַצֵחַ.</p>

<p>&quot;לֹא! לֹא! יִקְרָא פִּתְאֹם, בָּנִים נֶאֶמָנִים</p>

<p>תִּהְיוּ יְלָדַי לְעַמְּכֶם וְדַתְכֶם!</p>

<p>שָׁוְא לָכֶם זֵדִים, הַבָּנִים קְשֵׁי פָנִים,</p>

<p>עָרְפָּם הַקָּשֶׁה לֹא תַכְנַע רִשְׁעַתְכֶם!</p>

<p>לְחָיֵינוּ לְמוֹרְטִים, גֵוֵנוּ לְמַכִּים,</p>

<p>דָּמֵנוּ בַחֻצוֹת כַּמַּיִם מְפַכִּים,</p>

<p>הוֹנֵנוּ לִמְשִׁסָה לְכָל חוֹמֵס יֶהִי!</p>

<p>אַך לָנוּ הַנְשָׁמוֹת הַיֹּשְבוֹת בַּקֶּרֶב,</p>

<p>אוֹתָן לֹא יַכְנַע גַּם אֶגְרוֹף גַּם חֶרֶב –</p>

<p>עִבְרִים הָיִינוּ וְעִבְרִים עוֹד נֶהִי!</p>

<p>יוֹסִיף אֹמֶץ הָרוּח, יֵהֹם יִתְחוֹלֵל,</p>

<p>יַחְדֹּר לַבְּקִיעִים כְּמַיִם זֵידוֹנִים,</p>

<p>עִם מַשַּׁק נְשִׁיקוֹת הֶמְיָתוֹ תִתְבּוֹלֵל –</p>

<p>הָאָב יִשַׁק עַתָּה בָּנָיו הַיְשֵׁנִים!ּ</p>

<p>&quot;אַלְלַי לִי! אַנְחוֹתָיו תְּהִימֶנָּה,</p>

<p>מַה־שֻׁפּוּ עַצְמוֹתֵיכֶם, אִשְׁתִּי וּבָנָי!</p>

<p>רַק גַּל שֶׁל עֲצָמוֹת מוּטָל לְפָנָי,</p>

<p>אֵין בָּשָׂר אֵין עוֹר, וְהָעֲצָמוֹת תִּחְיֶינָה!</p>

<p>עֲצָמוֹת יְבֵשׁוֹת, מֵרְאוֹת הָהּ אֶבָּהֵל!</p>

<p>אֶרְאֶה וְאֶרְאֶה בְּצַלְמֵי בַלָּהוֹת:</p>

<p>פֹּה אַנְשֵׁי בֵיתִי, שָׁם כָּל בֵּית יִשְׂרָאֵל,</p>

<p>תִּהְיֶינָה אִם גַּם אֵינָן לְחַיִּים תּוֹצָאוֹת!..</p>

<p>הָהּ, בָּנִים עֲזוּבִים, הָהּ אֻמָּה עֲשׁוּקָה!</p>

<p>מִדַּת קְשִׁי יוֹמְכֶם מֵאֶרֶץ אֲרֻכָּה;</p>

<p>אֵין צֳרִי לָחֳלִי, תְּרוּפָה לַמַּכָּה!</p>

<p>רְאֵה אֲדֹנָי, צֹאן יַעֲקֹב הַנּוֹתָרוֹת</p>

<p>נָתַתָּ בְּאַפְּךָ לַכְּפִירִים לְבָרוֹת,</p>

<p>הֲכָלָה אַתָּה עֹשֶׂה בְּעַמְּךָ הַדַּכָּא?!..</p>

<br />
</blockquote>

<h2 id="ב">ב</h2>

<blockquote>
<p>תִּכְלֶינָה לְסַפֵּר עֵינַי בִּדְמָעוֹת</p>

<p>תּוֹלְדוֹת אִישׁ זֶה, חַוָּתוֹ וַעֲמָלוֹ;</p>

<p>הוּא נוֹלַד לְהוֹרָיו בִּתְקוּפַת־בַּלָהוֹת</p>

<p>עֵת שָׁלַט הָאָדָם בָּאָדָם לְרָָעָה לוֹ.</p>

<p>אִם אָמְנָם שְׁנוֹת גֶּבֶר, הַלֵּילוֹת וְהַיָּמִים,</p>

<p>כָּל־יְמֵי צְבָאוֹ מֵאָז תֵּבֵל נִבְרָאָה,</p>

<p>הָיוּ מֵעוֹלָם תְּקוּפַת בַּלָּהָה,</p>

<p>תְּקוּפַת חֲמַס אַחִים עֲשׁוּקָה בְדָמִים&#8230;</p>

<p>פֹּה אַכְזָר יְדַכֵּא אֶבְיוֹנִים בַּשָּׁעַר,</p>

<p>יַעַן הֵם אֶבְיוֹנִים, חַלָּשִׁים מִמֶּנּוּ;</p>

<p>שָׁם עַם כֻּלוֹ חֶסֶר, עַם שָׁפֵל וָבָעַר</p>

<p>יַעֲשֹׁק עַם־רָם יַעַן שָׁפֵל אֵינֶנּוּ&#8230;</p>

<p>שָׁם מִזְרֹעוֹת עָרִיץ יְשַׁוְּעוּ עֲשׁוּקִים</p>

<p>מִתַּחַת שׁוֹט נוֹגֵשׁ – מְעֻנִּים וּמֻכִּים,</p>

<p>יְשַׁוְּעוּ – לֹא יֵעָנוּ, חֲנִינָה לָהֶם אָיִן;</p>

<p>וּבְנֵי אָדָם בִּמְנוּחָה הַקּוֹלוֹת יִשְׁמָעוּ,</p>

<p>&#8220;הוֹסִיפוּ לְהַכּוֹת!&#8221; עוֹד רַבִּים יִקְרָאוּ,</p>

<p>&#8220;הַכּוּ אַל תַּחְמֹלוּ, אַל תָּחֹס כָּל־עַיִן!&#8221;</p>

<p>כָּל־זֹאת יַעֲשֶׂה אָדָם לְאָח לוֹ וָרֵעַ</p>

<p>אַךְ אִישׁ לְפִי טַעְמוֹ יַצְדִּיק מַעֲשֵׂהוּ,</p>

<p>&#8220;לָזֶה הֵרַע בְּמִשְׁפָּט יַעַן הִרְבָּה הָרֵעַ&#8221;</p>

<p>&#8220;אֶת־זֶה הִכָּה בְישֶׁר כִּי חוֹטֵא הִנֵּהוּ&#8221;&#8230;</p>

<p>גַּם אַכְזָר, גַּם עָרִיץ, גַּם עַם כֻּלּוֹ חֶסֶר,</p>

<p>כִּי יַרְבּוּ הַוּת יִצְטַדְּקוּ עַל־פִּי טַעֲמָם&#8230;</p>

<p>אוּלָם מַה־יַּעֲנוּ אֹכְלֵי שְׁאֵר עַמָּם</p>

<p>שֹׁחֲטֵי יְלָדִים בְּנֵי שְׁמֹנֶה וָעֶשֶׂר?!..</p>

<p>וּבְכֵן תְּקוּפָה זֹאת נוֹרָאָה וַאֲיֻמָּה,</p>

<p>כָּמוֹהָ לֹא הָיְתָה עַל־פְּנֵי הָאֲדָמָה,</p>

<p>בְּדַם־יַלְדֵי עַמִּי הֲלֹא הִיא רְשוּמָה</p>

<p>בְּסֵפֶר הַתּוֹלָדָה – זְעֵיר פֹּה, זְעֵיר שָׁמָּה.</p>

<p>בִּהְיוֹת הָאִישׁ יֶלֶד בֶּן עשר שנים</p>

<p>מִּזְרֹעוֹת הוֹרָתוֹ גְּזָלֻהוּ &#8220;חַטְפָּנִים&#8221;</p>

<p>וַּיַעֲבִירֻהוּ לַמֹּלֶךְ בַּעֲבוּר נַעֲלָיִם&#8230;</p>

<p>מֵעָקַת־לֵב מֵתָה אִמּוֹ הָאַלְמָנָה</p>

<p>וְהוּא עָבַד בַצָבָא כִּשְׁלִישׁ מֵאָה שָׁנָה.</p>

<p>עָבַד – וַיָּשָׁב מִשָּׁמָּה בַּחַיִּים!&#8230;</p>

<p>אֵלֶה תּוֹלְדוֹת אִישׁ זֶה בִּקְצָרָה,</p>

<p>אַךְ מִדַּת קְשִׁי יוֹמוֹ מֵאֶרֶץ אֲרֻכָּה.</p>

<p>כִּי זֵדִים עָרִיצִים שָׂמוּהוּ מַּטָּרָה</p>

<p>לְחִצֵי אֱמוּנָה בְּדָמִים עֲשׁוּקָה&#8230;</p>

<p>בְּאֶרֶץ סִבִּרְיָה שָׁם קָרָה מִמְּזָרִים</p>

<p>שׂרֶרֶת בְּתָקְפָּהּ עִם סֹעָה וָסָעַר,</p>

<p>מֵעֶרֶשׂ יַלְדוּתוֹ שֻׁלַּח הַנָּעַר,</p>

<p>שָׁם נִתַּן &#8220;לְדֹד&#8221; פָּקִיד עַל־הַנְּעָרִים,</p>

<p>וְרַחֲמֵי דֹדֵהוּ מִי זֶה יְתַנֶּה!</p>

<p>הוּא הוֹרָה בְאַהֲבָה חֲנִיכוֹ הַיָּלֶד,</p>

<p>כִּי יַחֲלִיף הָאֵל וְדָתוֹ יְשַׁנֶּה</p>

<p>לְבִלְתִּי עוֹד יִהְיֶה שֶׂה אֹבֵד בֶּחָלֶד&#8230;</p>

<p>אַךְ לִהְיוֹת שֶׂה אֹבֵד, כִּבְשָׂה נִדָּחָה,</p>

<p>בָּחַר הַיֶּלֶד מִצֵּאתוֹ לָרְוָחָה</p>

<p>אֶל עוֹלָם שֶׁחָפְשִׁי מֵעָקַת יַד רָשָׁע&#8230;</p>

<p>כִּי זָכַר הַיֶּלֶד פֵּרוּשׁ כָּל־מִלָּה</p>

<p>לוֹ שִׁנְּנָה אִמּוֹ מִסֵּדֶר הַתְּפִלָּה:</p>

<p>תּוֹרָה צִוָּה לָנוּ משֶׁה, מוֹרָשָה&#8230;</p>

<br />
</blockquote>

<blockquote>
<p>רָאָה הַ&#8220;דֹּד&#8221; חֲנִיכוֹ מַקְשֶׁה עֹרֶף</p>

<p>וַיֶּהֱמוּ רַחֲמָיו לְנַפְשֹׁו הַנִּדָּחַת,</p>

<p>וְעָרֹם מִבֶּגֶד הִשְכִּיבֹו בַחֹרֶף</p>

<p>בְּרֶפֶת בְּנֵי בָקָר לַשֹּׁקֶת מִתָּחַת.</p>

<p>אוּלַי אִוְַּלּתוֹ יָסִיר מִמֶּנּוּ</p>

<p>הַקֶּרַח הַצְּפוֹנִי הַחוֹדֵר לְעַצְמוֹתָיו,</p>

<p>וְעָזַב עַד מְהֵרָה אֱמוּנַת אֲבוֹתָיו,</p>

<p>וְאָז גַּם קְשִׁי יוֹמוֹ לָנֶצַח יַעַזְבֶנוּ&#8230;</p>

<p>אַךְ דֹּדוֹ הָרַחוּם שָָׁגָה וַיִּוָּאֵל</p>

<p>כִּי טָפַשׁ מֵהָבִין לֵב זֶה הַבָּעַר,</p>

<p>כִּי כֹחַ הַמַּכְבִּים, רוּחַ יִשְׂרָאֵל</p>

<p>וְדַם גּוֹלֵי סְפָרַד צְפוּנִים בַּנָּעַר!&#8230;</p>

<p>כֹּחַ הַמַּכְבִּים לְנַצַּח עשְׁקֵהוּ,</p>

<p>רוּחַ יִשְׂרָאֵל לְכַלְכֵּל מַחֲלֵהוּ</p>

<p>וְדַם גּוֹלֵי סְפָרַד לָמוּת עַל דָּתוֹ:</p>

<p>הַתְּכוּנוֹת הָאֵלֶה יִינַק כָּל־יֶלֶד</p>

<p>מִזֶּרַע הַיְּהוּדִים לִיהֻֻדִּיָה יִוָּלֶד,</p>

<p>בְּרֶגַע הִוַּלִדוֹ – מִשְּׁדֵי אֵם הוֹרָתוֹ</p>

<br />
</blockquote>

<h2 id="ג">ג</h2>

<blockquote>
<p>בִּרְאוֹת &#8220;דֹּר&#8221; הַיֶּלֶד כִּי אָבְדָה תִקְוָתוֹ,</p>

<p>יָמִים נָגֹזוּ וַעֲצָתוֹ לֹא קָמָה,</p>

<p>&quot;קְשִׁי עָרְפְּךָ אַכְנִיעַ! – קָרָא בַחֲמָתוֹ</p>

<p>אֲעַנְּךָ בְּפַחַד בְּרָעָב וּבְצָמָא!&quot; –</p>

<p>וּבְחָרְבָּה בַּיַּעַר, שָׁם זְאֵבִים וּכְפִירִים</p>

<p>יִתְעוּ לִבְלִי אֹכֶל, יְשַׁחֲרוּ לַטֶּרֶף,</p>

<p>מִבְּלִי הַאֲכִיל וְהַשְׁקֵה מִבֹּקֶר עַד עֶרֶב,</p>

<p>סָגַר אֶת־יַלְדוֹ יָמִים כַּבִּירִים&#8230;</p>

<p>שָׁם שָׁכַב בַּפִּנָּה הַיְּהוּדִי הַקָּטָן</p>

<p>וְרַעְיוֹנֵי בַלָּהוֹת לִבּוֹ לָחְצוּ,</p>

<p>זָכַר כִּי לִילִית וְסַמָּאֵל הַשָּׂטָן</p>

<p>בֵּין שֵׁדִים וְלֵצִים שָׁמָּה יִרְבָּצוּ&#8230;</p>

<p>וּכְרֶגַע גַּם מַרְאֵיהֶם רָאָה הַנָּעַר.</p>

<p>אַף שָׁמַע קוֹל נַחֲרָם בִּשְׁרִיקוֹת הַסָּעַר,</p>

<p>וּבְשָׂרוֹ הַקָּפוּא סָמַר מִפָּחַד&#8230;</p>

<p>הָהּ אָבִי!&#8230; הָהּ אִמִּי!&#8230; בְּחֶרְדַת־לֵב קָרָא,</p>

<p>וַיַּחֲבשׁ פָּנָיו בָּרִצְפָּה הַקָּרָה,</p>

<p>וַיִּישָׁן וַיַרְא שְׁנֵיהֶם גַּם יָחַד&#8230;</p>

<p>גּוּף עַצְמוֹת אָדָם־עֲצָמוֹת נִחָרוֹת,</p>

<p>עֲטוּף בְּטַלִּית נִצָּב לְפָנָיו,</p>

<p>מֵחוֹרֵי עֵינָיו דְּמָעוֹת נִגָּרוֹת,</p>

<p>וּכְרֶגַע הוּא נֹפֵל אַרְצָה עַל־פָּנָיו;</p>

<p>יִשַּׁק הַיֶּלֶד וִידַבֵּר בְּנַחַת:</p>

<p>אַל נָא, בֶּן־אוֹנִי, אַל תִּירָא, תִּבָּהֵל,</p>

<p>הִנֵּה לֹא יָנוּם שֹׁמֵר יִשְׂרָאֵל,</p>

<p>הוּא יַצִּיל מַאֲמִינָיו מֵרֶדֶת שָׁחַת!</p>

<p>&#8220;שֹׁמֵר יִשְׂרָאֵל&#8221; דַּע כִּי הִנֵּהוּ</p>

<p>אֵל <strong>יָחִיד וּמְיֻחָד</strong>, בְּלִי בֵן וּבְלִי אִשָּׁה&#8230;</p>

<p>רַק זֵדִים בְּנֵי נָבָל, לא יָדְעוּ דַרְכֵּהוּ,</p>

<p>יָצְרוּ לוֹ <strong>בֵן</strong> מֵעַלְמָה מְבִישָׁה&#8230;</p>

<p>אַל נָא, בֵּן יַקִּיר, יְפֻתֶּה לִבֶּך,</p>

<p>לַעֲזוֹב אֵל <strong>יָחִיד</strong>, אֱלֹהֵי אֲבוֹתֶיךָ,</p>

<p>וְלַאֲמִין <strong>בַּבֵּן</strong> לוֹ יָצְרוּ בְנֵי אָדָם;</p>

<p>אֱלֹהֵינוּ הַיָּחִיד יִשְׁכֹּן מְרוֹמִים</p>

<p>הוּא דַיַן אַלְמָנוֹת וַאֲבִי יְתוֹמִים</p>

<p>וְדַם עֲבָדָיו הַשָּׁפוּךְ עוֹד יִנְקוֹם מִיָדָם!&#8230;</p>

<p>הִנֵּה קַר לְךָ בְּנִי, גְוִיָּתְךָ רֹעֶדֶת&#8230;</p>

<p>בְּטַלִּיתִי אֲחַמֶּמְךָ עַד הָאִיר הֶחָרֶס&#8230;</p>

<p>וּרְאֵה נָא עַל־יָדְךָ אִמְךָ עֹמָדָת,</p>

<p>הִיא תַמְתִּיק לְךָ שְׁנָתְךָ בְּשִׁירֵי עָרֶשׂ&#8230;</p>

<p>דּוּמִיָּה שַׁלֶּטֶת מִסְפַּר רְגָעִים –</p>

<p>וּבְטַלִּיתוֹ בֶּן־אוֹנוֹ יָדָיו תַּעֲטֵפְנָה,</p>

<p>וְטִפּוֹת זֵעָה כַטַּל מַהֵר תִּטֹּפְנָה</p>

<p>מִמֵּצַּח הַיָּשֵׁן מֵחֹם מָתוֹק וְנָעִים&#8230;</p>

<p>והִנֵּה גַּם אִמּוֹ וְעַל־רֹאשָׁהּ יָדֶיהָ,</p>

<p>יֹשֶבֶת עַל־יָדוֹ אֲבֵלָה, נֶאֱנָחַת.</p>

<p>תַּכְרִיכֶיהָ רְטֻבִּים מִדִּמְעוֹת עֵינֶיהָ</p>

<p>וּבְרַחֲמֵי אֵם שְׁכוּלָה אֵלָיו מַשְׁגָּחַת&#8230;</p>

<p>&quot;אֱלהִים מִקֹּדֶשׁ לְךָ יִשְׁלַח עֶזְרָתוֹ;</p>

<p>תִּקְרָא בִמְחוֹתָה מֵעַל מִצְחוֹ זֵעָתוֹ,</p>

<p>וּמֵעֻזּוֹ יְאַזֶּרְךָ עֹז וְתַעֲצֻמוֹת!&#8230;</p>

<p>וּתְנַשֵּׁק הַיֶּלֶד בְּאַהֲבָה נִצַּחַת,</p>

<p>וּשְׂחוֹק צַדִּיק וְטוֹב לוֹ, שְׂחוֹק עֵדֶן וָנַחַת,</p>

<p>יִרַחֵף לִרְגָעִים עַל־שְׂפָתָיו הַצִּנוּמוֹת&#8230;</p>

<br />
</blockquote>

<h2 id="ד">ד</h2>

<blockquote>
<p>שְׁכַב יְהוּדִי עָשׁוּק, שְׁכַב בֶּן־יִשְׂרָאֵל,</p>

<p>וִיהִי נֹעַם אֵל רַחוּם עָלֶיךָ!</p>

<p>מִשְּׂמֹאלְךָ גַּבְרִיאֵל, מִיְמִינְךָ מִיכָאֵל,</p>

<p>שְׁכִינַת הָאֵל עַל רֹאשֶׁךָ!&#8230;</p>

<p>שְׁכַב בַּר נְדָרַי, תְּהִי שְׁנָתְךָ מְתוּקָה</p>

<p>כִּלְפָנִים בֵּין כְּסָתוֹת וְכָרִים&#8230;</p>

<p>הִנֵּה גַּם בְּרֹך עֶרֶשׂ שְׁנַת זֵדִים עֲשׁוּקָה</p>

<p>וַעֲרֵבָה עֲלֵי אֶבֶן שֵׁנָה לַיְשָרִים!</p>

<p>הִתְחַזֵּק, בֵּן יַקִּיר, שִׂים בַּרְזֶל לִבֶךָ</p>

<p>לָשֵׂאת בִּמְנוּחָה עָקַת רְשָׁעִים.</p>

<p>הֱיֵּה אֵת לְפָנִים הָיוּ אֲבוֹתֶיךָ,</p>

<p>עַזִּים מִנְּמֵרִים, גִּבּוֹרִים מִלְּבָאִים!</p>

<p>כְּמוֹהֶם כָּמוֹךָ צָוָּאְרְךָ הוֹשִׁיטָה</p>

<p>אֶל חֶרֶב הֹרֶגְךָ עַל־דָּתֶךָ;</p>

<p>וּקְרָא &#8220;שְׁמַע יִשְׂרָאֵל&#8221; קֹדֶם הַשְּׁחִיטָה,</p>

<p>וְהִתְפַּלֵּל כִּי יֵרָצֶה דָּמֶךָ&#8230;</p>

<p>שְׁכַב ­­­­­­­­­יֶלֶד נֵעֲרָץ, שְׁכַב בֶּן גִּבּוֹרִים,</p>

<p>בֶּן אֻמַּת עֲזַרְיָה, חֲנַנְיָה וּמִישָׁאֵל!</p>

<p>אַל תִּירָא מֵרְשָׁעִים סַבּוּךָ כִדְבֹרִים.</p>

<p>אַמֵּץ אֶת־לִבְּךָ בְּשֵׁם קְדֹש יִשְׂרָאֵל!&#8230;</p>

<p>הוא אֱלֹהֵינוּ זֶה בָּחַר בְּעַמּוֹ</p>

<p>לְשׂוּמוֹ בָאָרֶץ גּוֹי אֶחָד, גּוֹי תְּהִלָּה,</p>

<p>וְאִם רֶגַע יוֹכִיחַ אֹתוֹ בְּזַעְמוֹ,</p>

<p>הִנֵּה לָאֵל מֵעָוֶל חָלִילָה!</p>

<p>הוּא דַיַּן אֱמֶת, הוּא שֹׁפֵט מֵישָׁרִים,</p>

<p>אֵין נֶפֶשׁ בְּלֹא מִשְׁפָּט נִדַּחַת מִפָּנָי</p>

<p>וְדִמְעוֹת עֲשׁוּקָיו מֵעָקַת אַכְזָרִים</p>

<p>הִנָּן בְּנֹאדוֹ תָּמִיד לְפָנָיו.</p>

<p>הוּא רֹאָן, הוּא יוֹדְעָן וְסוֹפְרָן לִרְגָעִים,</p>

<p>וּבוֹ גַּם דִּמְעָתוֹ תִּזַּל כַּמָּיִם.</p>

<p>וְאִם תִּרְאֶה הוּא מַאֲרִיך אַפּוֹ לָרְשָׁעִים</p>

<p>הֲלֹא הוּא אֱלֹהֵינוּ, אֵל אֶרֶךְ אַפָּיִם!&#8230;</p>

<p>הוּא מַחֲשֶׂה מֵעוֹלָם, יִדֹּם כְּאִלֵּם,</p>

<p>לֹא יְיַסַּר, עֵת נַחְפּץ, זֵדִים בְּזַעְמוֹ;</p>

<p>אַך הוּא גַּם אֵל קַנָּא, לוֹ נָקָם וְשִׁלֵּם,</p>

<p>וּמְשַׁלֵּם עַל־יֶתֶר לְצֹרְרֵי עַמּוֹ&#8230;</p>

<p>מִבְּלִי נִקְמַת אֵל עַל־כָּל טִפַּת דָּם,</p>

<p>לֹא תְכַסֶּה אַדְמָתוֹ הֲרוּגֵינוּ.</p>

<p>יָקִיא כָּל־טִפָּה גַּם קַרְקַע הַיָּם</p>

<p>וּתְהִי לְרַעַל מֵמִית בְּכוֹס מְרַצְחֵינוּ&#8230;</p>

<p>אַל תַּאֲמִין, בֵּן יַקִּיר, אַל תַּאֲמִין בִּקְּדשָׁם,</p>

<p>לו מִזְבְּחוֹת אָדָם מְלֹא תֵבֵל עָרְכוּ;</p>

<p>הִנֵּה הוּא וְכֹל קְדשָׁיו זֵר קוֹצִים עַל רֹאשָׁם,</p>

<p>לְאוֹת כְּלִמּוּת עוֹלָם עַל דָּמִים שָׁפָכוּ&#8230;</p>

<p>שְׁכַב יְהוּדָה עָשוּק, שְׁכַב בֶּן־יִשְׂרָאֵל,</p>

<p>וִיהִי נֹעַם אֵל רַחוּם עָלֶיךָ!</p>

<p>מִשְּׂמֹאלְךָ דָּנִיּאֵל, מִימִינְךָ מִישָׁאֵל,</p>

<p>וַחֲנַנְיָה וַעֲזַרְיָה עַל־רֹאשֶׁךָ!..</p>

<p>לִקְדֹשֵי אֵל אֵלֶּה הָשְׁלְמוּ אֲרָיוֹת</p>

<p>וְאֵשׁ מִתְלַקַּחַת בָּם לֹא שָׁלָטָה;</p>

<p>בְּזכוּתָם גַּם לְךָ אֵל יַעֲשֶׂה נִפְלָאוֹת.</p>

<p>וּמִשֹּׁד רְשָׁעִים תִּנָּצֵל גַּם אָתָּה!</p>

<p>בְּיָדָם, בֵּן יַקִּיר, רוּחֲךָ אַפְקִידָה,</p>

<p>לְבִלְתִּי יַד זֵדִים אֹתוֹ תַדִּיחַ&#8230;</p>

<p>גַּם אַתָּה שָׁמְרֵהוּ מִנִּטְפֵי מֵי־נִדָּה&#8230;</p>

<p>הֵהָרֵג וְאַל תַּאֲמֵן בְּיַשּׁוּ הַמָּשִׁיחַ!!!.</p>

<p>שְׁכַב יְהוּדִי עָשוּק שְׁכַב בֶּן־ישְׂרָאֵל,</p>

<p>וִיהִי נֹעַם אֵל רַחוּם עָלֶיךָ!</p>

<p>מִשְׂמֹאלְךָ גַּבְרִיאֵל, מִימִינְךָ מִיכָאֵל,</p>

<p>שְׁכִינַת הָאֵל עַל רֹאשְךָ!..</p>

<br />
</blockquote>

<h2 id="ה">ה</h2>

<blockquote>
<p>וַיִּישַׁן הַיֶּלֶד שְׁנַת מְנוּחָה שַׁאֲנָנָה</p>

<p>וַיַּרְא בַּחֲלֹמוֹ בִקְעָה מְרֻוָּחַת</p>

<p>ועָלֶיהָ מִמָּרוֹם תַּמְטִיר עֲנָנָה</p>

<p>מַבּוּל דָּם גָּדוֹל וְאֵשׁ מִתְלַקָּחַת.</p>

<p>טִפּוֹת דָּם, טִפּוֹת אֵשׁ שֹׁטְפוֹת בְּשָׁאוֹן</p>

<p>וְאַדְמַת הַבִּקְעָה בְּרַעַשׁ תְּרַוֶּינָה,</p>

<p>וְרָאשֵׁי אֲנָשִׁים עֹלִים מִמֶּנָּהּ;</p>

<p>יָצִיצוּ כְעֵשֶׂב מִגַּלֵּי מַשָּׂאוֹן&#8230;</p>

<p>וּכְרֶגַע וְהַבִּקְעָה מְלֵאָה אֲנָשִׁים,</p>

<p>מַה שׁוֹנִים וַאֲיֻמִּים דְּמוּתָם וְתָאֳרָם!</p>

<p>יֵש אֲשֶׁר לָמוֹ רָאשֵׁי נְחָשִׁים</p>

<p>וּכְעוֹר הַנָּמֵר חֲבַרְבֻּרוֹת בִּבְשָׂרָם&#8230;</p>

<p>וְיֵשׁ וּפָנֵימוֹ פְנֵי גְדָיִים וּכְשָׂבִים</p>

<p>וּפִימוֹ כְפִיּוֹת זְאֵבִים וּכְלָבִים.</p>

<p>וּכְקַרְנֵי הַשּׁוֹר קַרְנַיִם בְּמִצְחָם&#8230;</p>

<p>שִׂמְלוֹתָם כְשִׂמְלוֹת כְּמָרִים, כֹּהֲנִים,</p>

<p>וּצְלָבִים עַל לִבָּם גְדוֹלִים וּקְטַנִּים,</p>

<p>עִם דְּמוּת פֶּגֶר תָּלוּי – עֻזָּם וְנִצְחָם&#8230;</p>

<p>צִלְצַּל פַּעֲמוֹנִים פִּתְאֹם יִשָׁמֵעַ,</p>

<p>הֶמְיָתוֹ אֲיֻמָּה, קֹרַעַת לֵב וָקֶרֶב,</p>

<p>הֶהָמוֹן יִתְחַלְחַל וְעַל־בִּרְכָּיו כֹּרֵעַ</p>

<p>וְיִצְלֹב בְיָדָיו דְּמוּת שְׁתִי וָעֵרֶב&#8230;</p>

<p>וְהִנֵּה הָאָרֶץ תַּחְתָּיו תֵּאָנֵחַ –</p>

<p>וּכְקִיטֹר הָכָּלוּא בְּקֶרֶב קַלַּחַת</p>

<p>תִּרְגַז הַשְּׁאֹל, תִּרְעַשׁ הַשַּׁחַת,</p>

<p>וּבֶטֶן הָאֲדָמָה בְּרַעַשׁ תִּפָּתֵחַ;</p>

<p>וּכְשֵׁד עֵיפָתָה מֵקִּרְבָּהּ יִתְפָּרֶץ</p>

<p>אִישׁ נוֹרָא וְאָיֹם מַרְגִּיז לְבָבוֹת;</p>

<p>שַׁעֲרוֹתָיו עֲלוּקוֹת וְתַבְנִית כָּל־שָׁרֶץ,</p>

<p>מִצְחוֹ נְחוּשָׁה וְעֵינָיו לֶהָבוֹת,</p>

<p>אַפּוֹ אַף לָבִיא, וּשְׁתֵּי דַלְתֵי פִיהוּ</p>

<p>כִּדְמוּת שְׁנֵי נְחָשִׁים אִישׁ עַל־אָחִיהוּ.</p>

<p>וּקְוֻצוֹת זְקָנוֹ כִּקְבֻצַּת תּוֹלָעִים&#8230;</p>

<p>שִׁנַּיִם כַּחֲרָבוֹת מִפִּיו נִשְׁקָּפוֹת.</p>

<p>וּנְקֻדּוֹת קֶצֶף שָׁם רֹתְחוֹת וְצָפוֹת,</p>

<p>וּפָנָיו, פְּנֵי נָמֵר, כַּדָּם מְתֻלָּעִים&#8230;</p>

<p>הִנֵּה הוּא צֹעֵד!.. תִּרְעַשְׁנָה הַגְּבָעוֹת,</p>

<p>כָּהוּ כּוֹכָבִים נֶחְבָּא סַהַר בַּחֹדֶש,</p>

<p>וּבְקוֹל כַּשַּׁחַל יַרְעֵם נוֹרָאוֹת:</p>

<p>&#8220;בְּשֵׁם הָאָב וְהַבֵּן וְרוּח הַקֹּדֶשׁ!..&#8221;</p>

<ul>
<li>קָדוֹש! קָדוֹשׁ! אַלְפֵי קוֹלוֹת יִרְעָמוּ,</li>
</ul>

<p>יְחִי טוֹרְקוֹמַדוּ, יְהִי שְׁמוֹ לְתִפְאֶרֶת!</p>

<p>תִּנָּשֵׂא תְּרוֹמֵם דַּת הַנִּצָּרֶת</p>

<p>וְצֹרְרֵי יֵשׁוּע יִסָּפוּ, יִתָּמּוּ!!.. –</p>

<p>…&quot;בְּשֵׁם הָאָב וְהַבֵּן אַרְצֵנוּ תִּגָּאֵל</p>

<p>מִכַּף כָּל־הַמִּינִים וְרוּחוֹת הַטֻּמְאָה!</p>

<p>עָרוּ עָרוּ עַד הַיְּסוֹד יְהוּדָה וְיִשְׂרָאֵל</p>

<p>וּפֹה וּבַמָּרוֹם אַל תְּהִי לָהֵם תְּקוּמָה!!&#8230;</p>

<p>מַהֲרוּ מְשָׁרְתַי, הִתְאַזְּרוּ בִגְּבוּרָה,</p>

<p>עִרְכוּ הָעֵצִּים הַצִּיתוּ הַמְּדוּרָה!</p>

<p>יַרְעֵם טוֹרְקוֹמַדּוּ בְּקוֹל מְשַׁבֵּר סְלָעִים</p>

<p>קִרְבוּ כֹהֲנֵי אֵל, הֵתָיוּ טַבָּחִים,</p>

<p>הַגִּישׁוּ מַאֲכלוֹת, חֲנִיתֹות וּרְמָחִים;</p>

<p>הִנֵּה יוֹם הַדִּין לִשְׁפּוֹט חַטָּאִים!!..&quot;</p>

<p>וּפִתְאֹם הַבִּקְעָה שִׁנְּתָה פָנֶיהָ</p>

<p>לְעִינֵי הַנִּפְעָם מֵחֶזְיוֹן הַלָּיְלָה,</p>

<p>חוֹמַת אֲבָנִים סָביב עָלֶיהָ</p>

<p>וְסִפּוּן נְחוּשָׁה יְכַסָּהּ מִלְמָעְלָה.</p>

<p>שָׁם מְעָרוֹת וּמְחִלוֹת חֲשֵׁכוֹת וְצָרוֹת</p>

<p>וְעַל יְתֵדוֹת בּכְּתָלִים תְּלֻאִים בְּנֵי אָדָם,</p>

<p>וְרָאשֵׁי חֲלָלִים עֲלֵיהֶן כּוֹתָרוֹת&#8230;</p>

<p>פֹּה תְלוּיָה אִשָּׁה בְּמִקְלְעוֹת שְׂעָרָהּ</p>

<p>שָׁדֶיהָ כְרוּתוֹת עַד רֵיאָתָהּ פְּנִימָה,</p>

<p>וּלְחוּצָה אֶל לִבָּהּ יַלְדָּה מְדֻקָּרָה</p>

<p>וְעֵינֶיהָ הַקָּמוֹת נְשׂוּאוֹת אֶל אִמָּהּ&#8230;</p>

<p>וְשָׁם מִסְּגוֹר בַּרְזֶל נִשְׁקָף אִישׁ מֵת</p>

<p>וּתְלוּיָה בְּעַפְעַפָּיו דִּמְעָה קֹפֵאת</p>

<p>וְעֵינָיו כִּמְפַלֵּל שָׁמַיְמָה נִטָּיוּ&#8230;</p>

<p>כְּוִיָּה בְּמִצְחוֹ בִּדְמוּת שְׁתִי וָעֵרֶב</p>

<p>וּכְתֹבֶת צָרֶבֶת שָׁם עָמֹק בַּקֶּרֶב:</p>

<p>&quot;בֵּן כָּל הַכֹּפרִים יֹאבְדוּ, יכִלָיוּ!!!&#8230;</p>

<p>הִנֵּה נַעַר רָתוּק אֶל עַמּוּד רָבוּעַ,</p>

<p>מִכִּתְמֵי דַם אָדָם לוֹ מַרְאֵה אַרְגָמָן,</p>

<p>וּלְפָנָיו עַל־שֻׁלְחָן כְּמַסְמֵר נָטוּעַ</p>

<p>צֶלֶם זָהָב גָּדוֹל, מַעֲשֵׂה יְדֵי אָמָן,</p>

<p>וְעַל קָרְבַּן זֶה נִצָּב אַחַד הַכְּמָרִים;</p>

<p>&quot;שְׁמָעֵנִי נָא, יקְרָא, שְׁמָעֵנִי הַעֵלֶם,</p>

<p>שִׂים כָּבוֹד לָאֵל הִשְׁתַּחֲוֵה לַצֶּלֶם,</p>

<p>לָמָּה אֶרְאֶה דָמֶיךָ כְּמַיִם נִגָּרִים?!..&quot;</p>

<ul>
<li>&#8220;צַלְמְךָ&#8221; נִבְזֶה! יַעֲנֵהוּ בְגָאוֹן,</li>
</ul>

<p>רַק אֵל אֶחָד אֵדַע, וְאֵין אַחֵר בִּלְעָדָיו&#8230;</p>

<p>בַּלֵּה בְשָׂרִי וְעוֹרִי – אַךְ יַד הַכִּלָּיוֹן</p>

<p>לֹא תִשְׁלוֹט עַד עוֹלָם בְּנַפְשׁוֹת עֲבָדָיו!&quot;</p>

<p>&quot;אִי לְךּ בְּנִי, יַעֲנֶה הַבְּלִיָעַל,</p>

<p>יָקוֹם יַצִּילְךָ אֱלֹהֶיךָ מִמָּעַל,&quot;</p>

<p>וּבְבֶטֶן הָעַמּוּד יַבְעִיר גֶחָלִים.</p>

<p>יִתְאַדָּם הָעַמּוּד&#8230; יְפַרְפֵּר הָעֶלֶם&#8230;</p>

<p>הַכָּמָר אֶל פִּיהוּ יַגִּישׁ הַצֶּלֶם&#8230;</p>

<ul>
<li>&#8220;בּוּז לְאֱלִילְכֶם זֵדִים וּנְבָלִים!!&#8221;.</li>
</ul>

<p>שָׁם תִּבְעַר מְדוּרָה, יַעֲלֶה עֲשָׁנָהּ</p>

<p>וּשְׁנַיִם נְזִירִים עוֹמְדִים עָלֶיהָ,</p>

<p>וְאִשָּׁה עֲנִֻגָּה, יָפָה כַלְבָנָה,</p>

<p>אֲסוּרָה לַקִּיר עִם שְׁנֵי יְלָדֶיהָ.</p>

<ul>
<li>&quot; נִחוּמֵינוּ, עִבְרִיָּה, נִכְמְרוּ עָליִךְ,</li>
</ul>

<p>יְדַבְּרוּ הַקְּדֹשִים אֵלֶיהָ בְרָגֶשׁ;</p>

<p>אִם תִּבְזִי דָתֵנוּ, הֲיִי לָנוּ פִּילָגֶשׁ,</p>

<p>וְתִנָצְלִי מִמָּוֶת אַתְּ וִילָדָיִךְ&#8230;</p>

<p>&quot;הָלְאָה אַנְשֵׁי זִמָּה, הָלְאָה זֵדוֹנִים,</p>

<p>לָמִיר כְּבוֹדִי בְקָלוֹן, הֶבֶל תִּיגָעוּ!!&#8230;</p>

<p>וּשְׁנֵי קְדשֵׁי־אֵל שְׁנַיִם כִּידוֹנִים</p>

<p>בְּלֵב הַיְלָדִים לְעֵין אִמָּם יתְקָעוּ&#8230;</p>

<p>ישָּׂאוּם וִירִימוּם עַד לֵב הַלַּהֶבֶת,</p>

<p>יִתְאַבֵּךְ הֶעָשָׁן, תִּתְנַשֵּׂא הַשַּׁלְהֶבֶת,</p>

<p>וְרֵיחַ צָלִי עוֹלֶה בְּאַף הַסּוֹרָרֶת&#8230;</p>

<p>כְּשִׁכּוֹרָה הִיא חָגָה, כֹּרְעָה גֹּוַעַת,ֹ</p>

<p>וְרִנְּנַת הַקְּדֹשִים בְּרֶגֶשׁ נִשְׁמַעַת:</p>

<p>&#8220;בְּשֵׁם הָאָב וְהַבֵּן וְדַת הַנַּצָּרֶת!..&#8221;</p>

<p>הִנֵּה אִישׁ זָקֵן, שַׂעֲרוֹתָיו כַּשֶּׁלֶג,</p>

<p>אֶל עַמּוּד מְסֻמָּר אָסוּר בִּכְבָלִים</p>

<p>וְדָמוֹ לְרַגְלָיו יִשְׁתַּפֵּךְ כְּפֶלֶג</p>

<p>עַל־עֶלֶם וְעַלְמָה שָׁם נֹפְלִים חֲלָלִים.</p>

<p>&quot;הָהּ בֶּן זִקּוּנַי, יְחִידִי עֲלֵי אֲדָמוֹת!</p>

<p>הֲזֶה אַפִּרְיוֹנְךָ בְּיוֹם חֲתֻנָּתְךָ?..</p>

<p>הֲזֶה גוֹרַל פְּנִינָה בַּת גִּילְךָ תַּמִּתְךָ?</p>

<p>&#8220;בָּרוּך דַּיַּן אֱמֶת!&#8221; יִקְרָא וְיָמוֹת.</p>

<p>לֹא הַרְחֵק מֵהֵמָּה כִּידוֹן תָּקוּעַ</p>

<p>תּוֹךְ רקּוֹת עוּל־יָמִים, בֵּין שְׁנַיִם עַמּוּדִים.</p>

<p>וְעל־קְרָסִים הַתְּקוּעִים בִּגֵווֹ הַפָּצוּעַ</p>

<p>יְלָדִים נִשְׁחָטִים תְּלֻאִים עֲקֻדִים&#8230;</p>

<p>קוֹל נַחֲרָם אֵימָה יַרְגִיז שָׁמָיִם</p>

<p>וְאֵד יַעֲלֶה מִדָּמָם יְעַוֵּר עֵינָיִם</p>

<p>וְאִמָּם עַל־יָדָם בְּרַתּוֹק מְפַרְפָּרֶת.</p>

<p>נְזִירִים וּכְמָרִים וּ&#8220;צְלָמִים&#8221; בְּיָדָם</p>

<p>רָצִים הֵנָּה וְהֵנָּה לַעֲבֹד מַעְבָּדָם</p>

<p>&#8220;בְּשֵׁם הָאֵם וְהַבֵּן וְדַת הַנַַָּּצָרֶת!&#8230;&#8221;</p>

<p>הִנֵּה טוֹרְקוֹמַדּוּ!.. מַה־נּוֹרָא מַרְאֵהוּ!</p>

<p>עַל־נָמֵר הוּא רֹכֵב בְּגאֲוָה וְגָאוֹן,</p>

<p>לְפָנָיו אֵשׁ תֵּלֵךְ, לֶהָבָה אַחֲרֵיהוּ,</p>

<p>קֶטֶב מִימִינוֹ, מִשְּׂמֹאלוֹ כִּלָּיוֹן.</p>

<p>צַלְצַּל נְחֻשְׁתַּיִם יִשָּׁמַע מֵעֲבָרִים,</p>

<p>אַסִּירֵי עֳנִי וּבַרְזֶל הוֹלְכִים כִּצְלָלִים.</p>

<p>רַגְלֵימוֹ בַּסַּד, יָדֵימוֹ בִּכְבָלִים, –</p>

<p>בָּם נָשִׁים וְטַף, זְקֵנִים וּנְעָרִים.</p>

<ul>
<li>יִרְעַד הַנַּעַר, תִּרְחַפְנָה עַצְמוֹתָיו,</li>
</ul>

<p>יִתְמַהּ עַל־הִשָּׁנוֹת לְעֵינָיו הָרָעָה,</p>

<p>לוֹ סִפְּרוּ מֵעוֹדוֹ לְפָנִים אֲבוֹתָיו,</p>

<p>אֵת עָשֹוּ הַכְּמָרִים, בִּסְפָרַד הָרְשָׁעָה –</p>

<p>יְזַמְּרוּ הַכְּמָרִים, יִשְׁפְּכוּ שִׂיחָם</p>

<p>בִּתְפִלּוֹת בֶּן יִשַּׁי לְיַשׁוּ מְשִׁיחָם –</p>

<p>וְהַנְחוּשָׁה תְצַלְצֵל לְרַגְלֵי נֹשְׂאֶיהָ&#8230;</p>

<p>הִנֵּה גֵיא הַתֹּפֶת, עֵמֶק הָרְפָאִים!</p>

<p>הִנֵּה גַם הַמְּדוּרָה לִשְׂרֹף חַטָּאִים:</p>

<p>בְּשֵׁם הָאָב וְהַבֵּן וְהָאֵם <strong>בִּבְתוּלֶיהָ</strong>!!..</p>

<p>הִנֵּה טוֹרְקוֹמַדּוּ עוֹלֶה הַבָּמָתָה,</p>

<p>שָׁם מִרְיָם הָאֵם נִצֶּבֶת עַל־כַּנָּהּ;</p>

<p>יִשַּׁק יָדֶיהָ וִיחוֹנֵן תְּמוּנָתָהּ</p>

<p>וּתְפִִּלָּה לִבְנָהּ שְׂפָתָיו תַּבַּעְנָה.</p>

<p>גַּם הָאֲסוּרִים יֶהְגּוּ בִגְרוֹנָם</p>

<p>תְּפִלָּה לָאָב עַל־יַד הַמְּרַצֵחַ;</p>

<p>סְבִיבָם הַכְּמָרִים, מְשָׁרְתֵי מִזְבֵּחַ,</p>

<p>עוֹמְדִים וּמְחַכִּים לִפְקֻדַּת אֲדוֹנָם&#8230;</p>

<p>עֲצֵי הַמַּעֲרָכָה יָשֹׁקּוּ, יִנְאָקוּ,</p>

<p>הָלַּבָּה הוֹמִיָּה כִּמְבַכָּה הַשָּׁבֶר&#8230;</p>

<p>הַשְׁבוּיִם יִתְנַגְּשׁוּ, אִישׁ אָחִיו יִשָּׁקוּ</p>

<p>נְשִׁיקוֹת הַפְּרִידָה עַל־עֶבְרֵי פִּי קָבֶר.</p>

<p>&quot;מָוֶת לַיְּהוּדִים יִשָּׂרְפוּ כֻלָּהַם!</p>

<p>יִרְעַם הַנָּבָל פִּתְאֹם כָּרָעַם,</p>

<p>הֶרֶג וְאַבְּדָן לַפְּלֵיטָה הַנִּשְׁאָרֶת!&quot;</p>

<p>יָחוּשׁוּ הַנְּזִירִים, יֵחָפְזוּ הַכְּמָרִים,</p>

<p>יִסְחֲבוּ אֶל־הַמְּדוּרָה נָשִׁים וּגְבָרִים:</p>

<p>בְּשֵׁם הָאֵם וְהַבֵּן וְדַת הַנַּצָרֶת!!</p>

<p>וּבֵינוֹת לַפְּגָרִים וַעֲרֵמוֹת הַחֲלָלִים</p>

<p>יִרְאֶה הַיֶלֶד שְׁתֵּי תְמוּנוֹת נוֹרָאוֹת:</p>

<p>אִשָּׁה וְאִישׁ אֲסוּרִים בִּכְבָלִים</p>

<p>אֶל שִׁקּוּץ מְשוֹמֵם, צֶּלֶם בַּלָהוֹת,</p>

<p>הָאִשָּׁה לְבוּשָׁה תַכְרִיכִים לְבָנִים</p>

<p>וְעָטוּף בְּטַלִּית הַגֶבֶר עַל־יָדָהּ,</p>

<p>יִרְאֵם הַיֶּלֶד וְיֶחֱרַד חֲרָדָה –</p>

<p>הִנֵּה הוֹרָיו לְפָנָיו פָּנִים אֶל פָּנִים!</p>

<p>&quot;הָהּ אָבִי, הָהּ אִמּי, גַּם אַתֶּם אֵיכָכָה</p>

<p>הֵנָּה נֶהְדַּפְתֶּם, אֶל מְאוּרַת עַקְרַבִּים?!&quot;</p>

<p>-&quot;אַשְׁרֵי הָאִישׁ כָּמוֹנוּ לוֹ כָכָה</p>

<p>וְשֵׁם קְדֹש יִשְׂרָאֵל יְקַדֵּשׁ בָּרַבִּים!</p>

<p>&quot;כְּבָר עָרוּךְ הַתָּפְתֶּה, תִּבְעַר הַמְּדוּרָה!</p>

<p>ִּפְתאֹם יִשָּׁמַע קוֹל עַנּוֹת גְּבוּרָה,</p>

<p>מָוֶת לַיְּהוּדִים, כִּלְיוֹן עוֹלָמִים!!&quot;</p>

<p>אַחֲרָיו יִרְעֲמוּ אַלְפֵי פַעֲמוֹנִים</p>

<p>וּכְמָרִים יִנְהֲרוּ הֲמוֹנִים הֲמוֹנִים,</p>

<p>וּקְדוֹשָׁם בְּרֹאשָׁם, חֲמוּץ בְּגָדִים מִדָּמִים!</p>

<p>&#8220;אֶחָד אֱלֹהֵינוּ וְאֵין אַחֵר זוּלָתוֹ!&#8221;</p>

<p>אֶל אָזְנֵי הַיֶּלֶד קוֹלוֹת יַגִּיעוּ,</p>

<p>וּמַה־יָפוּג לִבּוֹ, תִּגְדַל חֶרְדָּתוֹ,</p>

<p>בְּשָׁמְעוֹ בְּתוֹכָם קוֹל אִמּוֹ וְאָבִיהוּ!</p>

<p>רוּחוֹ תִפְּעֵם מִבַּלְהוֹת צַלְמָוֶת –</p>

<p>וְהִנֵּה &#8220;דֹרֵהוּ&#8221; נִצָּב לְפָנָיו</p>

<p>וּצְלָב בִּדְמוּת רֹמַח יְעוֹפֵף עַל־פָּנָיו:</p>

<p>&#8220;הִתְנַצֵּר אוֹ רֵד אֶל תּוֹךְ הַלַּהָבֶת!&#8221;</p>

<p>&#8220;אֶחָד אֱלֹהֵינוּ, זוּלָתוֹ אֵל אָיִן!&#8221;</p>

<p>שֵׁנִית קוֹל הוֹרָיו אָזְנוֹ קַשָּׁבֶת,</p>

<p>וּבְרֶגַע זֶה יִרְאֵם עַיִן בֶּעָיִן</p>

<p>נִשָּׂאִים עַל־מוֹט אֶל הַשַּׁלְהָבֶת&#8230;</p>

<ul>
<li>&quot;אֶחָד אֱלֹהֵינוּ בַּשָּׁמַיִם וָאָרֶץ!</li>
</ul>

<p>קוֹל אָיֹם וְנוֹרָא מִלִּבּוֹ יִתְפָּרֶץ,</p>

<p>אַשְׁרֵיכֶם כִּי בָאתֶם, הוֹרַי, עַד הֲלוֹם,</p>

<p>עִמְּכֶם אָמוּתָה מוֹת יְהוּדִים יְשָׁרִים!&quot;</p>

<p>וּפְעָמָיו לַמְּדוּרָה בַּחֲמַת כֹּחוֹ יָרִים,</p>

<p>יִקְפֹּץ וְיִיקַץ וְהִנֵּה – חֲלוֹם!&#8230;</p>
</blockquote>

<blockquote>
<br />
</blockquote>

<h2 id="ו">ו</h2>

<blockquote>
<p>דּוּמָם כַּמָּוֶת וּבְְנֶפֶשׁ נֶעְכָּרֶת</p>

<p>אֶל קִירוֹת הַחָרְבָּה יַבִּיט הַנָּעַר,</p>

<p>שָׁם רוּחַ המִיָּה שִׁיר אֵבֶל שֹׁרָרֶת,</p>

<p>וּכְיַנְשוּף בַּבְּקִיעִים יְקוֹנֵן הַסָּעַר.</p>

<p>אַך גַּם קַוֵּי פָז אֶל עֵבֶר פָּנֵיהוּ</p>

<p>יִשְׁלַח בְּטוּבוֹ אֲבִי־כָל־הָמְּאֹרוֹת,</p>

<p>הָרֹאֶה נִפְלֵנוּ זֶה אַלְפֵי דֹרוֹת,</p>

<p>וְלֹא יִמְנַע בְּחַסְדּוֹ מֵעֲשוּקִים אוֹרֵהוּ,</p>

<p>נִפְעָם הַיֶלֶד, חֲלוֹמוֹ יְחִיתּוֹ,</p>

<p>אַךְ פִּתְאֹם יִתְעוֹרֵר, יַעֲזֹב מִשְׁכָּבוֹ,</p>

<p>וְאֶל חֹר שָׁם הַשֶּמֶשׁ יִגַּשׁ לְאִטּוֹ</p>

<p>וּבִתְפִלַּת הַשַּׁחַר יִשְפֹּךְ לְבָבוֹ&#8230;</p>

<p>קַיּוֹס וְנִירוֹן – נִיקוֹלַי וְנֶכְדֵּהוּ!</p>

<p>הַבִּיטוּ לַיֶּלֶד חִקְרוּ רוּחֵהוּ</p>

<p>וּרְאוּ כִּי קַשׁ יָבֵשׁ אֶגְרוֹף־עַזּוּתְכֶם!</p>

<p>הַיֶלֶד הַזֶּה – כָּל־בֵּית יִשְׁרָאֵל,</p>

<p>מֵחֶרֶב רִשְעֲתְכֶם לֹא יֵחַת, יִבָּהֵל,</p>

<p>יוֹם יָבֹא וְיִצְעַד־עַל חָרְבוֹת מַלְכוּתְכֶם!..</p>

<p>בֵּית טַחֲנָה גָדוֹל הַתֵּבֵל וְהַחַיִּים</p>

<p>לָכֶם הֶעָרִיצִים, אֲדוֹנִים עֲצֵלִים!</p>

<p>תְּנִיעֶינָה בְּלִי הֶרֶף גַּלְגַּלֵּי הָרֵחַיִם</p>

<p>דִמְעוֹת עֲשׁוּקִים וְזֵעַת עֲמֵלִים;</p>

<p>תִּטְחַנָּה קִמְחֲכֶם מִמִּשְּׁמַנֵּי הָאָרֶץ;</p>

<p>עַל־כֵּן עַם כֻּלּוֹ בְּעֵינֵיכֶם כַּתֹּהוּ&#8230;</p>

<p>אַךְ חַכּוּ, עָרִיצִים, יָמִים יָבֹאוּ</p>

<p>וְרוּחַ <strong>הָאָדָם</strong> מִפְּנֵיכֶם יִתְפָּרֶץ,</p>

<p>אָז אוֹי לָכֶם אוֹי, עֲשׁוּקִים בְּדָמִים!</p>

<p>מִכֶּם וּמֶמְשַׁלְתְּכֶם יִשְׁאַר גַּל־אֵפֶר,</p>

<p>וְעַם זוּ דִּכִּאתֶם – בֵּכְתֹב דִּבְרֵי הַיָּמִים,</p>

<p>צִיּוּנֵי קָלוֹן לָכֶם יַשְׁאִיר בַּסֵּפֶר&#8230;</p>

<p>הַיְּהוּדִי הַקָּטָן לָאֵל יַעֲרֹךְ תְּפִלָּה</p>

<p>וּכְקוֹל כִּנּוֹר נָעִים תְּצַלְצֵל כָּל מִלָּה</p>

<p>בִּידֵי נַגֵּן יֵדַע שִׁירֵי עַצָּבֶת.</p>

<p>אֶל יוֹצֵר הָאָדָם יִשָּׂא עַפְעַפָּיו,</p>

<p>לַחֲסָדָיו יְיַחֵל וּבוֹ כָל־שַׂרְעַפָּיו,</p>

<p>לֹא יִשְׁמַע כִּי הַדֶּלֶת עַל־צִירָהּ סוֹבָבֶת&#8230;</p>

<p>וּכְבָר רֶגֶל &#8220;דֹּדוֹ&#8221; הַמִּפְתָּן עֹבֶרֶת</p>

<p>וּרְצוּעָה בְיָדוֹ עָבָה, מָשְׁזָרָה,</p>

<ul>
<li>הָרְצוּעָה הַזֹאת הִיא רִצְפָּה בֹעֶרֶת</li>
</ul>

<p>מִמּוקְדֵי <strong>סְפָרַד לְרוּסְיָה נִשְאָרָה..</strong></p>

<p>וְהִיא הִיא הַשַּׁרְבִיט בִּידֵי מְלָכֵיהָ</p>

<p>מִימֵי יָאהָאן הַ&#8220;נּוֹרָא&#8221; עַד משְׁלָהּ עָתָּה,</p>

<p>הַ&#8220;צַּר&#8221; הַמִּתְחַבֵּא כַעֲטַלֵּף בַּעֲלָטָה</p>

<p>וּמוֹצִיא אֱלֵי הֹרֵג מִבְחַר בָנֶיהָ –</p>

<p>&#8230;בָּרוּךְ חַי לָעַד וְקַיָּם לָנֶצַח&quot;&#8230;</p>

<p>וְדדוֹ יִתְקַצֵּף, אֵשׁ תּוּקַד בְּאַפּוֹ,</p>

<p>&#8220;קֶטֶב יְשָׁדךָ, כֶּלֶב עַז מֵצַּח!&#8221;</p>

<p>יִקְרָא וִיסלְסֵל הָרְצוּעָה בְכפוֹ.</p>

<p>&#8220;בָּרוּךְ פּוֹדֶה וּמַצִּיל, בָּרוּךְ שְׁמוֹ&#8221;&#8230;</p>

<p>יוֹסִיף הַיֶּלֶד תְּפִלָּה לֵאלֹהוֹ,</p>

<p>וּפִתְאֹם הָרְצוּעָה בִּבְשָׂרוֹ נֹגָעַת&#8230;</p>

<p>– &quot;הִתְנַצֵּר בֵּן מֵבִיש! יִשְׁמַע קוֹל זַעָם,</p>

<p>וְאִם אַיִן הָרְצוּעָה תֶּהֶלְמְךָ כְּרַעַם</p>

<p>וּמִרְמָס לְרַגְלַי תְּהִי כַתּוֹלָעַת&quot;</p>
</blockquote>

<blockquote>
<p>&#8230;&#8220;הָאָב הָרַחְמָן הַמְּהֻלָל בְּפִי עַמּוֹ&#8221;&#8230;</p>

<p>יִקְרָא הַיֶּלֶד וְיִשָּׂא מַכָּתוֹ,</p>

<p>וְדֹדוֹ הָרַחוּם לוֹ יוֹסִיף בְּזַעְמוֹ</p>

<p>עוֹד מִַכָּה אַחַת בִּקְצֵה־רְצוּעָתוֹ,</p>

<p>&quot;הִנֵה שְֹכַר עַזּוּתְךָ רְצוּעָה בֹעֶרֶת!</p>

<p>וְיַלְדּוֹ לָאָרֶץ תַּחְתָּיו כֹּרֵעַ,</p>

<p>פָּנָיו יִתְעַוְּתוּ כִּפְנֵי אִישׁ גֹּוֵעַ,</p>

<p>וּמְרוּצַת דָּמוֹ מִלֶכֶת נֶעֱצָרֶת&#8230;</p>

<p>&quot;גַּם עָנוֹג הַכֶּלֶב, רַךְ הוּא כְּרפֶשׁ,</p>

<p>חַלָּשׁ מִפַּרְעֹש עָשָׂהוּ אָבִיהוּ!</p>

<p>יִקְרָא דֹדֵהוּ בִּצְחוֹק וּשְׁאָט נֶפֶשׁ</p>

<p>וְנִטְפֵי יֵין־שְׂרֵפָה יַטִּיף אֶל־פִּיהוּ,</p>

<p>דִּמִּיטרִי בֶן־פֶּטֶר, אִישׁ רוּסִי מִלֵּידָה!</p>

<p>הַאֻמְנָם לֹא תָבִין, הַאֻמְנָם לֹא תֵדָע</p>

<p>כִּי רְצוּעָה בַת־אַרְצְךָ אֵינֶנָּה כְנַף־דְּרוֹר?</p>

<p>עָרִיץ אַחַר עָרִיץ חוּטִים בָּהּ טָוָה,</p>

<p>וַתִּכְבַּד הָרְצוּעָה – גַּם יָדְךָ מֶה־עָבָה!</p>

<p>וְלָמָּה תִּתְרַגֵּז בֶּן־פֶּטֶר חֲמוֹר?&quot;</p>

<br />

<p>יִיקַץ הַיֶּלֶד וּבְחָזְקָה יְזוֹרֵר</p>

<p>וְקוֹל שִׁעוּל אַדִּיר יִפְרֹץ מִלִּבּוֹ</p>

<p>מַשְׁקֵה הָרוּסִים מִבַּקְבֻּק הַצּוֹרֵר</p>

<p>לֹא יִתֵּן לָאֻמְלָל לָמוּת בְּאִבּוֹ</p>

<p>מַשְׁקֵה רוּסִיָּה, פְּלָאֶיךּ מֶה רָבוּ!</p>

<p>הֲלֹא אַתָּה מֵעוֹלָם שִׁקּוּי־רְפוּאָה</p>

<p>גַּם בִּידֵי מְלָכֶיהָ תּוֹפְשֵׂי הָרְצוּעָה –</p>

<p>יַשְׁקוּ עֲשׁוּקֵיהֶם וְלֹא יִשְׁתּוֹבָבוּ!&#8230;</p>

<p>יִיַקץ הַיֶּלֶד, לְאַט יִפְקַח עָיִן</p>

<p>וּשְׂפָתָיו תַּבַּעְנָה דְבָרִים מוּזָרִים;</p>

<p>&quot;הִנֵּה הַמְּדוּרָה&#8230; זוּלָתוֹ אֵל אָיִן&#8230;</p>

<p>עִמְּכֶם אָמוּתָה מוֹת יְהוּדִים יְשָׁרִים&quot;&#8230;</p>

<ul>
<li>כֶּלֶב מְשֻׁגָּע! דִמִּטְרִי יַבִּיעַ</li>
</ul>

<p>וְרֹאשׁוֹ רֹאשׁ קִפּוֹד, בְּרֹגֶז יַנִיעַ,</p>

<p>הָבָה אֶשָּׂאֲךָ אֶל בֵּית־חָפְשִׁית הַצָּבָא!</p>

<p>שָׁם, יְהוּדִי אָרוּר, בְּמֶרְיְךָ תָמוֹת,</p>

<p>וְעַל כְּתֵפָיו יַנִּיחַ גַּל הָעֲצָמוֹת,</p>

<p>וְיִשָּׂא אֶת טַרְפּוֹ כִּזְאֵב מֵעֲרָבָה.</p>

<br />
</blockquote>

<h2 id="ז">ז</h2>

<blockquote>
<p>חֲמִשִּׁים שָׁנָה מֵאָז נְשִׁיָּה צָלָלוּ</p>

<p>וּמְצָרֵי הַתֹּפֶת <strong>לֹא</strong> מָשְׁלוּ בַיָּלֶד,</p>

<p>בִּלְחָיֵי מְעַנָּיו עֲשָׂבִים כְּבָר עָלוּ</p>

<p>וְהוּא בָּרִיא וָחַי כְּאִלוּ עַתָּה יִוָּלֶד.</p>

<p>יִשְׂרָאֵל כַּסְנֶה בּוֹעֵר מֵעוֹלָם,</p>

<p>אַךְ אֵיי הָאוֹר שׁוֹלֵט בְּרוּחוֹ וּבְשָׂרוֹ;</p>

<p>הֶבֶל הַמְּדוּרוֹת, אֵל חָפֵץ בִּיקָרוֹ,</p>

<p>וַיְשִּׂימוֹ סַלְמַנְדְּרָא לְכָל בָּאֵי עוֹלָם:</p>

<p>וַיִּגְדַּל הַיֶּלֶד וַיְהִי הוֹד בַּחוּרִים</p>

<p>וַיָּשָׁב בְּשָׁלוֹם מֵעֲבוֹדַת מַלְכֵּהוּ</p>

<p>אל תְּחוּם מוֹשַׁב עַמּוֹ, כְּלוּב הָאֲסוּרִים,</p>

<p>הָאוֹכְלִים בַּמָּצוֹק אִישׁ בְּשַׂר רֵעֵהוּ&#8230;</p>

<p>וִיְהִי לְבַעַל אִשָּׁה וּבָנִים חֲמִשָּׁה,</p>

<p>וַתִּתֶּן לוֹ מִשְׂרָה מַמְלֶכֶת הָרִשְׁעָה</p>

<p>בְּלִשְׁכַּת הַפְּקִידִים עַל יַד שַׂר הַפֶּלֶךְ;</p>
</blockquote>

<blockquote>
<p>וַיְהִי הָאִישׁ <strong>בָּרוּךְ</strong><a href="#fn:1" id="fnref:1" title="see footnote" class="footnote"><sup>1</sup></a> חַיֵי רֵישׁ וָלַחַץ</p>
</blockquote>

<blockquote>
<p>בֵּין רוּסִים רְשָׁעִים, חֲבֵרִים בְּנֵי שַׁחַץ,</p>

<p>על לֶחֶם נַקּוּדִים מִפַּתְבַּג הַמֶלֶךְ.</p>

<p>וּבָרוּךְ לֹא הִתְאוֹנֵן עַל רֹעַ מַצָבוֹ,</p>

<p>וַיִּשְׁמַח כִּי נִשְׁאַר בֵּן נֶאֱמָן לְדָתוֹ,</p>

<p>וְעַתָּה כִּי זָקֵן וְכֹחוֹ עֲזָבוֹ,</p>

<p>הֵן מִשְׂרַת הַמֶּלֶךְ תְּכַלְכֵּל שֵׂיבָתוֹ,</p>

<p>אַךְ מַה תִּקְוַת עִבְרִי בְּרוּסְיָה הַשְּׁפָלָה?</p>

<p>בְּעֶצֶם יוֹם בָּהִיר בָּאַתְהוּ אִגֶּרֶת:</p>

<p>&quot;אִם תְּמָאֵן לְקַבֵּל דַּת הַנַּצֶרֶת</p>

<p>תּוּסַר מִכַּנְּךָ מִיּוֹם זֶה וָהָלְאָה&quot;</p>
</blockquote>

<p>* * *</p>

<blockquote>
<p>עָל אַדְמַת רוּסִיָּה הָעֲקֻבָּה מִדָּמִים</p>

<p><strong>בְּשַׁוְלַן</strong> הָעִיר, בְּפִנָּה גַלְמוּדָה,</p>

<p>נִשְׁקָף שָׁם בַּיִת מָט מֵרֹב יָמִים</p>

<p>עוֹמֵד כְּזֵכֶר לְחֻרְבַּן בַּת יְהוּדָה&#8230;</p>

<p>שָׁמָּה בַּחָרְבָּה, בֵּין כָּתְלֵי חֻרְבָּנָהּ,</p>

<p>מִּתְהַלֵּךְ אִישׁ שֵׂבָה אָנֶה וָאָנֶה,</p>

<p>כַּהֲלוֹךְ יִרְמְיָהוּ בֵּין קִבְרֵי צַלְמָוֶת</p>

<p>עֲנָנִים עַל מִצְחוֹ יְזָרוּ מַחֲשַׁכִּים,</p>

<p>וּכְמוֹ מִטְרוֹת עֻזָּם מֵעֵינָיו מְפַכִּים</p>

<p>אֶגְלֵי מֵי־רֹאשׁ, דִמְעוֹת עַצָּבֶת&#8230;</p>

<p>שָׁמָּה בַּפִּנָּה עַל מִטָּה מִתְנֹדֶדֶת</p>

<p>וְסַפְסָל צוֹלֵעַ קְרָשִׁים נִשְׁעָנִים;</p>

<p>עֲלֵיהֶם רַעְיָתוֹ יְצוּעָהּ מְרַפֶּדֶת</p>

<p>וַחֲמִשָּׁה יְלָדִים עַל מַחְצֶלֶת שֶׁל קָנִים.</p>

<p>אוֹר כֵּהֶה שָׁם נֵר יָפִיץ מִמְּנוֹרָה</p>

<p>מֵרוּחַ בּוֹ יִגַּע שַׁלְהַבְתוֹ תָנוּעַ,</p>

<p>תִּתְנַשֵׂא, תִּתְאַבֵּךְ וְאוֹרָהּ זָרוּעַ</p>

<p>בִּנְטוֹתָהּ הַצִדָּה – אַךְ תֵּכַהּ מְהֵרָה&#8230;</p>

<p>תְּנְשֵּׂא תִּתְאַבֵּך בַּנֵּר הַשַּׁלְהֶבֶת</p>

<p>בִּנְטוֹתָהּ הַצִּדָּה לְעֵינֵי הֶעָני,</p>

<p>וּמַחֲשָׁבָה אֶל לִבּוֹ אַט מִתְגַּנֶּבֶת</p>

<p>אוּלַי הַצִדָּה אֶטֶה גַּם אָנִי?..</p>

<p>אֶטֶה הַצִּדָּה וְאוֹרִי יִבָּקֵעַ</p>

<p>וְהֹדְפַי יְקָרְבוּנִי כְּאָח לָהֶם וָרֵעַ,</p>

<p>אָז אֶשְׁכַּח עֲמָלִי, רָגְזָה וָנֶהִי&#8230;</p>

<p>לֹא! לֹא! יִקְרָא פִתְאֹם וּפָנָיו מִשְׁתַּנִּים,</p>

<p>דָּתִי לֹא אָמִיר מֵעָקַת מְעַנִּים!</p>

<p>עִבְרִי הָיִיתִי וְעִבְרִי עוֹד אֶהִי!..</p>

<br />
</blockquote>

<blockquote>
<p>לֹא אַחֲלִיף הָאֵל בְּעַד לֶחֶם וּבִרְיָה!</p>

<p>וְאִם פֹּה עָלַי שׁוֹאָה זֵדִים הֵמִיטוּ –</p>

<p>אֶל עֶרֶשׂ יַלְדוּתִי אָשׁוּב סִבִּרְיָה,</p>

<p>שָׁם רֵעִים יְשָׁנִים לִי עֶזְרָה יוֹשִיטוּ&#8230;</p>

<p>שָׁם אֶמְצָא לִי מַעֲמָד, אֶמְצָא מַרְגוֹעַ&#8230;</p>

<p>אוֹי! אוֹי! הִרְעִים פִּתְאֹם קוֹל אִשְׁתּוֹ הַיְשֵׁנָה</p>

<p>אֲרָיוֹת וּכְפִירִים, אֵלִי רְאֵה־נָא,</p>

<p>סוֹחֲבִים יְלָדַי!.. פֹּה קָדְקֹד!.. שָׁם זְרֹעַ!..</p>

<p>הָהּ אִישִׁי יִטָּרֵף!.. הָהּ, כָּלָה!.. הָהּ כָּלָה!..</p>

<p>וּכְרֶגַע וְתִיקַץ, תִּפְקַח עֵינֶיהָ,</p>

<p>תִּקְפּוֹץ לָאָרֶץ וּבְנֶפֶש נִבְהָלָה</p>

<p>תְּעוֹרֵר מִשְׁנָתָם חֲמֵשֶׁת בָּנֶיהָ.</p>

<p>&quot;נוּסוּ! הִמָּלְטְוּ! תִּקְרָא כְּמִשְׁתּוֹלֶלֶת,</p>

<p>מִשִּׁנֵּי לְבָאִים מֵחֶרֶב אֹכֶלֶת,</p>

<p>וּבְטֶרֶם דָּמֵנוּ לָאָרֶץ יִשָּׁפֵךְ!&#8230;</p>

<p>אִישָׁהּ יִבָּהַל, רוּחוֹ נֶעְכֶּרֶת,</p>

<p>הֵרָגְעִי נָא, יִקְרָא, בְרָגְזָה נִסְתֶּרֶת,</p>

<p>חֲלוֹם הֶבֶל חָלַמְתְּ וּלְטוֹבָה יֵהָפֵךְ!&#8230;</p>

<p>הַיְלָדִים יֵעוֹרוּ וְאֶל אִמָּם יִשּׁמּוּ,</p>

<p>בֵּין כֹּה תִּזַךְ דַּעְתָּהּ, תַּכִּיר מַעֲמָדָה;</p>

<p>–אוֹדְךָ אֲדֹנָי כִּי זֶה רַק חֲלוֹם הוּא!</p>

<p>תִּקְרָא וּתְחַבְּקֵם בְגִילָה וּרְעָדָה.</p>

<p>&quot;אַל תִּשְׁעִי רַעְיָתִי אֶל מַחֲזוֹת הֲבָלִים,</p>

<p>יִשְׁעֵנוּ בַצָרָה אֱלֹהִים וְלֹא נִירָא!..</p>

<p>הֵן עָלָה עַל־לִבִּי לָשׁוּב סִבִּירָה:</p>

<p>שָׁם יִתַּם עָנְיֵנוּ, יָנוּסוּ הַצְּלָלִים&quot;&#8230;</p>

<ul>
<li>הָהּ, בָּרוּךְ מָחְמַדִּי, הֶרֶף נָא הֶרֶף!</li>
</ul>

<p>בַּחֲלוֹמִי בָּדֶּרֶך נֵלֵךְ כֻּלָּנוּ,</p>

<p>וּפִתְאֹם מֵאַיִן?.. עֲדַת חַיְתוֹ טֶרֶף&#8230;</p>

<p>וּכְלָבִים וּזְאֵבִים טוֹרְפִים אוֹתָנוּ&#8230;</p>

<p>&quot;הַרְפִּי מֵהֶבֶל! – אִישָּׁה יַעֲנֶנָּה,</p>

<p>עוֹד רוּסְיָה אַרְצֵנוּ הַפְקֵר אֵינֶנָה,</p>

<p>וּמַלְכָּהּ, שָׂרֶיהָ – חֲתַת בְּנֵי עַוְלָתָה&#8230;</p>

<p>אֶל עֶרֶשׂ יַלְדוּתִי נֵלְכָה נָשוּבָה,</p>

<p>שָׁם אֶרֶץ רְחָבָה, נֹאכַל מִטּוּבָהּ&quot;</p>

<p>וַתִּדֹּם הָאִשָּׁה וַתִּבְלַע דִּמְעָתָהּ&#8230;</p>

<br />
</blockquote>

<h2 id="ח">ח</h2>

<blockquote>
<p>פְּנֵי קָדִים כַּתּוֹלָע, גַלֵּי־פָז יֵרֹמוּ<sub>;</sub></p>

<p>הַרְחֵק שָׁם הַרְחֵק יָצִיץ אוֹר בָּהִיר,</p>

<p>וְכַדּוּר אֵשׁ מִתְנַשֵּׂא, מֶלֶךְ הַיּוֹם הוּא</p>

<p>זֶה בָּרָא אֱלֹהִים לְחַמֵּם וּלְהָאִיר.</p>

<p>וְלֹא בֹשָה הַחַמָּה, אֵשׁ יָהּ בָּהּ בֹּעָרֶת,</p>

<p>לִשְלֹחַ אֶת אוֹרָהּ גַּם לְרוּסְיָה הַחוֹטֵאת&#8230;</p>

<p>וּמֵעַל לְצַלְמֵי <strong>נִיזְנִי</strong> עַתָּה נִשֵּׂאת –</p>

<p>עִיר מְלֵאֲתִי רוּסִים וֶאֱלִילֵי הַנַּצָּרֶת&#8230;</p>

<p>עַל־רָזֵי לֵיל אֶתְמוֹל, תַּעֲלֻמוֹת הָעֶרֶב</p>

<p>קַוֶּיהָ הַמְּאִירִים יַזְהִירוּ, יִצְהָלוּ,</p>

<p>וְאוֹתוֹת בַּנֶּתֶר, כִּדְמוּת שְׁתִי וָעֵרֶב,</p>

<p>וְעַל רֹב בָּתֵּי <strong>נִיזְנִי</strong> לְאוֹרָהּ יִגָּלוּ&#8230;</p>

<p>וּבְקֶרֶב הָעִיר מִתְהַלְּכִים חֲשֻׁכִּים,</p>

<p>וּבְחֻבָּם יַסְתִּירוּ סוֹדוֹת עֲמֻקִּים,</p>

<p>עֵין מֵבִין בְּרוּחָם סֶלֶף מַכָּרֶת&#8230;</p>

<p>עֵינֵיהֶם מִסָּבְאָם בַּדָּם מְמֻלָּאוֹת,</p>

<p>כִּמְשַׁחֲרוֹת לַטֶּרֶף הֵן נָדוֹת וְנָעוֹת,</p>

<p>&quot;כאֵשׁ טֶרֶם תּפרוֹץ בְּקִרְבָּם נֶעֶצָרֶת&#8230;</p>

<p>אֶל בֵּית מְלוֹן אֹרְחִים בְּטַבּוּר הַקִּרְיָה</p>

<p>סָר בָּרוּךְ וּבֵיתוֹ זֶה שָׁעוֹת אֲחָדוֹת:</p>

<p>דֶּרֶךְ עִיר <strong>נִיזְנִי</strong> הוּא הוֹלֵךְ סִבִּרְיָה</p>

<p>וּלְפֶרֶם<a href="#fn:2" id="fnref:2" title="see footnote" class="footnote"><sup>2</sup></a> הָעִיר פָּנָיו מוּעָדוֹת.</p>

<p>נַפְשׁוֹ תְפַרְפֵּר בֵּין יֵאוּשׁ וְתוֹחֶלֶת,</p>

<p>אִשְׁתּוֹ נֶעֱצֶבֶת חוֹלָה וַעֲיֵפָה;</p>

<p>שַׁלְוָה עַל פָּנֶיהָ וְלִבָּהּ כְּהַר־שְׂרֵפָה,</p>

<p>שָׁם רָגְזָה גֹעֶשֶׁת וְהִיא כְצֹהָלֶת&#8230;</p>

<p>הָהּ, מִי יְתַנֶּה עֲמַל הַנִּדְכָּאִים!</p>

<p>מִי יִסְפּוֹר נוֹדָם עַד בֹּאָם הֲלוֹם?!</p>

<p><strong>הוּא</strong> נִלְחַם בְּרִישׁוֹ וּבְחֹסֶר אֶמְצָעִים,</p>

<p><strong>וְהִיא</strong> מַה־נִּלְחֲמָה בְּמַרְאוֹת הַחֲלוֹם!&#8230;</p>

<p>וְעַתָּה כַּף רַגְלָם עַד כֹּה כִי הִגִּיעָה,</p>

<p>אָזְלָה מִכִּיסָם הוֹצָאַת הַנְּסִיעָה</p>

<p>וְאֵין מַכִּיר וּמוֹדַע מִימִינָם, מִשְֹּמֹאלָם&#8230;</p>

<p>&#8220;הָהּ, אִישִׁי, מַה־נַּעֲשֶׂה בֵּין נָכְרִים וְזָרִים?&#8221;</p>

<p>&quot;אֵצֵא, יַעֲנֶנָּה, לְבַקֵּשׁ מַכָּרִים,</p>

<p><strong>עִבְרִי בֵּין עִבְרִים</strong> לֹא אָבַד מֵעוֹלָם!&quot;.</p>
</blockquote>

<p>* * *</p>

<blockquote>
<p>חַיָּה וּמַגֵּפָה, פִּרְצַת הַר גָּעַשׁ,</p>

<p>יָם יוֹצֵא מִדְּלָתָיו, קִיטֹר מִמִּסְגָּרֶת,</p>

<p>כַּדוּר מִתּוֹתָח עַל כַּנְפֵי הָרָעַשׁ</p>

<p>וּמֵאַף אֵל זֹעֵם סוּפָה סֹעָרֶת,</p>

<p>מוּל רָעַת הָאָדָם מַה־נֶּחְשְׁבוּ הֵמָּה</p>

<p>כִּי יְשַׁלַּח מִפָּנָיו רֶסֶן אִישׁוּתוֹ</p>

<p>וְעַל יִצְרוֹ הַטּוֹב תָּעֹז נַבְלוּתוֹ, –</p>

<p>תַּחְתָּיו אָז תִּרְגַּז הָאָרֶץ מִמְּקוֹמָהּ&#8230;</p>

<p><strong>וּבְנִיזְנִי</strong> הִיא רֹגֶזֶת כְּנֵפֶץ הר פְּרָצִים</p>

<p>נֹצוֹת מְרַחֲפוֹת, תִּשְׁלַגְנָה בַּשְּׁוָקִים,</p>

<p>קוֹלוֹת מִתְנַשְׂאִים, שְׁאוֹן פְּרָאִים וּמַפָּצִים</p>

<p>וְשַׁוְעַת עֲשׁוּקִים עוֹלָה עַד שְׁחָקִים.</p>

<p>נָשִׁים תְּשֻׁגַלְנָה, יְרֻטְּשׁוּ עוֹלָלִים</p>

<p>וַהֲרוּגִים וּפְצוּעִים בַּדָּם מְגֹלָלִים</p>

<p>וּכְלָבִים יִסְחֲבוּ אֲבָרִים אֲבָרִים.</p>

<p>לְשׁוֹן בְּנֵי אָדָם נִכְרֶתֶת מִפִּיהֶם</p>

<p>וּשְׁחוּטִים יְלָדִים לְעֵין אִמָּם וַאֲבִיהֶם.</p>

<p>שֶּהֵמָּה בַחוּץ יָזוּבוּ מְדֻקָּרִים&#8230;</p>

<p>עַל יַד הַחַלּוֹן אֵשֶׁת בָּרוּךְ נִצֶבֶת;</p>

<p>וַתֵּרֶא וַיִקְפָּא דָמָהּ בַּקֶּרֶב:</p>

<p>עֲדַת זֹבְחֵי אָדָם אִישָׁהּ סֹבֶבֶת</p>

<p>וּלְפִיהוּ מַגִּישָׁה צֶלֶם שְׁתִי וָעֵרֶב<a href="#fn:3" id="fnref:3" title="see footnote" class="footnote"><sup>3</sup></a></p>

<p>רֶגַע הוּא עוֹמֵד נִפְעָם עַל יָדָם,</p>

<p>פּתְאֹם יִתְנָעֵר וּבְגאֲוָה יִתְרוֹמֵם</p>

<p>יִירַק בְּבוּז בִּפְנֵי שִׁקּוּץ מְשׁוֹמֵם,</p>

<p>אֱלֹהֵי הַנַּצֶרֶת – אֱלִיל אֹכְלֵי אָדָם,</p>

<p>אוֹיָה! מִלִבָּהּ הִתְמַלֵּט קוֹל נוֹרָא,</p>

<p>וּפִתְאֹם הַדֶּלֶת בְּרַעַשׁ הִתְפּוֹצָצָה</p>

<p>וְאחַת יְחֵפִים, מִדָּמִים שִׁכּוֹרָה,</p>

<p>כְּקֶטֶב מְרִירִי הַחֶדְרָה הִתְפָּרָצָה.</p>

<p>&#8220;מָוֶת לַיְהוּדִים, אַבְּדָן וְכָלָה!&#8221;</p>

<p>רָעם קוֹל אָיֹם, וּבְלֵב הָאֻמְלָלָה</p>

<p>תָּקַע שַׂכִּינוֹ רַב הַטַּבָּחִים.</p>

<p>חֲמֵשֶׁת בָּנֶיהָ עִמָּה נִרְצָחוּ</p>

<p>וְדֶרֶך הַחַלּוֹן עִם אִמָּם הָשְׁלָכוּ</p>

<p>אֶל עֲרֵמַת הַחֲלָלִים, גַּל הַנִּרְצָחִים&#8230;</p>
</blockquote>

<p>* * *</p>

<blockquote>
<p>וְזָרַח הַשֶׁמֶשׁ, אוֹרוֹ מַה־יָּהֵל!</p>

<p>חֻמּוֹ מַה־נָּעִים, פָּנָיו מַה־שָּׁלוּ!</p>

<p>וּשְנֵים עָשָׂר חֲלָלִים, הֲרוּגֵי יִשְׂרָאֵל,</p>

<p>מוּל נֹגַהּ זַרְחוֹ בָּרְחוֹב יִתְגַּלְגָּלוּ!..</p>

<p>וְזָרַח הַשֶּׁמֶשׁ עַל־בָּרוּךְ הַקָּדוֹש,</p>

<p>הַנוֹפֵל שָׁם חָלָל וְעֵינָיו הַקְּפוּאוֹת</p>

<p>לְיוֹצְרוֹ בּוֹ דָבַק, שָׁמַיְמָה נְשׂוּאוֹת –</p>

<p>וְזָרַח הַשֶּׁמֶש וְתַחְתָּיו לֹא נָדוֹשׁ!!..</p>

<p>וּבָא הַשֶּׁמֶשׁ וְשָׁקַע הַיָּמָה,</p>

<p>וְעָלָה וְזָרַח בְּאַרְצוֹת מֶרְחַקִּים –</p>

<p>וַהֲרוּגֵי יִשְׂרָאֵל יִרְאֶה גַּם שָׁמָּה</p>

<p>וּדְמֵיהֶם מוּל פָּנָיו כַּמַּיִם מְפַכִּים&#8230;</p>

<p>הָהּ אַבִּיר יַעֲקֹב, נֵצַח יִשְׁרָאֵל!</p>

<p>עַד אָן בְּדַם עַמְּךָ תֵּבֵל תִּתְגָּאֵל</p>

<p>וְלֹא יִכְבַּד עָלֶיהָ פִּשְעָהּ עַד נִפְלָהּ!?..</p>

<p>עִלְזִי בַּת רוּסְיָה, לַחֲטֹא הוֹסִיפִי,</p>

<p>כָּל רֶגֶב מֵעֲפָרֵךְ בְּדָמִים הַחֲנִיפִי –</p>

<p>עֲשׁוּקִים יְשַׁוְּעוּ וְאֵל לֹא יָשִׂים תִּפְלָה!..</p>

<br />
</blockquote>

<div class="footnotes">
<hr />
<ol>

<li id="fn:1">
<p>&#8220;ברוך&#8221; זה שמו, ושם משפּחתו בישראל היה בלאך והוא  יליד שאוולאן. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>&#8220;פערם&#8221; היא העיר הראשונה המובילה לסיביר. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>בצאתו מבית מלונו התנפלו עליו המרצחים בהכירם אותו
שהוא יהודי. בראותו כי באו מים עד הנפש, אמר להם שהוא רוסי, ולמען
נסותו אם אמת בפיו, הגישו &#8220;צלם&#8221; אל פיו לראות אם ינשקהו. אבל ברוך
הקדוש בחר במות מנשק את סמל משיחם. (ראה העתונים העברים והרוסים לשנת
תרמ&quot;ד על דבר הפרעות בניזשני נאוואגאראד) <a href="#fnref:3" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/57062">https://benyehuda.org/read/57062</a></div></body></html>