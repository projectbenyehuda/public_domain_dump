<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[העת אשר אעל עלי לבי]</title>
	<meta name="author" content="משה אבן עזרא"/>
</head>
<body>

<blockquote>
<p>הָעֵת אֲשֶׁר אַעַל עֲלֵי לִבִּי / בִּימֵי נְדוֹדַי אֶת יְמֵי חָרְפִּי,</p>

<p>יִתְעוּ מְזִמּוֹתַי וְרַעְיוֹנַי / יִבָּהֲלוּ עָלַי וְשַׂרְעַפִּי –</p>

<p>וּזְמָן, אֲשֶׁר הָיָה כְבֵן עוֹבֵד / אוֹתִי, וְאֶת כָּל מַעֲשָׂיו עַל פִּי,</p>

<p>עִמִּי בְנֵי אִמִּי – אֲשֶׁר פִּיהֶם / הָיָה דְבַשׁ חִכִּי וּמֹר אַפִּי,</p>

<p>רֵעַי סְבִיבוֹתַי – אֲשֶׁר נָתְנוּ / סִפֵּי יְדִידוֹתָם אֱלֵי סִפִּי,</p>

<p>עֵת יַאֲזִינוּ לִי מְתֵי סוֹדִי / וַיִּחֲלוּ כַטַּל לְאִמְרֵי פִּי, –</p>

<p>עַד אָנְפוּ בִי תוֹלְדוֹת יָמִים / חִנָּם, וְכָבַד עַל זְמָן אַכְפִּי!</p>

<p>עֵינִי לְנַפְשִׁי עוֹלֲלָה כָזֹאת / אוֹ אִם חֲטָאַי עִם קְשִׁי עָרְפִּי?</p>

<p>חַגַּי לְאֵבֶל נֶהְפְּכוּ יַחַד, / קִינִים וְקוֹל מִסְפֵּד – מְקוֹם תֻּפִּי.</p>

<p>לֹא אֶחֱזֶה מִכָּל כְּבוֹד בֵּיתִי / מֵאִישׁ וְעַד אִשָּׁה לְבַד גַפִּי,</p>

<p>נָדוּ מְיֻדָּעַי – וְכַחוֹתָם / הֵמָּה עֲלֵי לִבִּי וְעַל כַּפִּי.</p>

<p>הָיוּ מְאוֹר עֵינַי – וְאֵיךְ אֶרְאֶה / בִּלְתָּם וְחָשְׁכוּ כוֹכְבֵי נִשְפִּי?</p>

<p>מֵעַי – אֲנִי אוֹחִיל, וּמַה יּוֹעִיל, / אַחַי, חֲרוֹת עַל הַזְּמָן אַפִּי?</p>

<p>נַפְשִׁי יְהִי שׁוֹבֶה – וְאֵיךְ אֶלּוֹן / עַל מוֹת מְיֻדָּעַי וְתֹם כַּסְפִּי?
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/3212">https://benyehuda.org/read/3212</a></div></body></html>