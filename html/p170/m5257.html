<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[גְּדוּדֵי לֵיל נְדוֹד מֵרוּץ יְגֵעִים]</title>
	<meta name="author" content="משה אבן עזרא"/>
</head>
<body>

<blockquote>
<p>גְּדוּדֵי לֵיל נְדוֹד מֵרוּץ יְגֵעִים / עֲלֵי שַׁחַק, וּמִלֶּכֶת יְעֵפִים–</p>

<p>חֲשַׁבְתִּים מַסְמְרוֹת כֶּסֶף נְטוּעִים / בְּרָקִיעַ וְחַלּוֹנִים שְׁקוּפִים,</p>

<p>וְהַסַּהַר נְדוּד שֵׁנָה כְחוֹשֵׁק / וְהֵמָּה שׁוֹמְרִים אוֹתוֹ כְצוֹפִים:</p>

<p>אֲדַמֶּה כִּי מְתֵי מִסְפָּר יְשׁוּבוּן – / וְאָכֵן לִרְגָעִים מַאֲלִיפִים!–</p>

<p>וְנִסְחָפִים בְּלֵיל חֶבְרָה כְרֶגַע / וּבִידֵי כוֹכְבי נֶשֶׁף הֲדוּפִים,</p>

<p>כְּאִלּוּ נוֹגְשִׂים בָּהֶם מְאִיצִים, / לְהַעְלִימָם מְבֹהָלִים דְּחוּפִים.</p>

<p>בְּלֵיל הִתְעָרְבוּ רֹאשׁוֹ וְסוֹפוֹ / וְהָיוּ אֶת קְצוֹתָיו נֶאֱסָפִים,</p>

<p>בְּלֵיל עֵינוֹ כְעֵין פֶּחָם, וְרוּחַ / כְּנוֹפֵחַ, וְהַבָּרָק – רְשָׁפִים,</p>

<p>וְאֵין אוֹר – בִּלְעֲדֵי אוֹרֵי גְבִיעִים, / מְמֻלָּאִים בְּמֵי זָהָב צְרוּפִים,</p>

<p>חֲלוּצִים יָצְאוּ לִקְרָב יְגוֹנִים, / עֲדֵי הָיוּ לְפִי חַרְבָּם נְגוּפִים.</p>

<p>וְהַמַּשְקֶה רְפֵה אֹמֶר – וְאָכֵן / בְּמִדְבָּרָיו בְּנֵי חַיִל טְרוּפִים,</p>

<p>וְרוֹאוֹתָיו קְרוּעוֹת בַּקְּסָמִים / וְטוֹבֵי חֵן וְהֵם בַּעְלֵי כְשָׁפִים,</p>

<p>יְחַיֶּה בָם – וּבָם עִתִּים יְמוֹתֵת, / לְמַעַן כִּי חֲזָקִים הֵם וְרָפִים,</p>

<p>וְיוֹרוּ אֶת נְתִיב תֹּם לָעֲנָוִים, / וְלַשָּׂטִים – שְׁבִילֵי נַאֲפוּפִים,</p>

<p>וְכֵן צִדְקַת כְּרוּבִים עַל לְחָיָיו – / וְאַךְ עַל שַׂעֲרוֹ שִׁקְרֵי תְרָפִים,</p>

<p>וְעֹז יָלִין בְּצַוָּארוֹ, וּמִמָּר- / דְּרוֹר פִּזַּר עֲלֵי פָנָיו נְטָפִים,</p>

<p>וְגַן שׁוֹשָׁן עֲלֵי לֶחְיוֹ, וְהִפְקִיד / לְשָׁמְרוֹ הַנְּחָשִׁים הַשְּׂרָפִים.</p>

<p>בְּפִי רַעְיוֹן נְנַשֵּׁק אֶת שְׂפָתָיו / וְנִצָּנָיו בְּיַד אִישׁוֹן קְטוּפִים,</p>

<p>וְעֵינֵינוּ בְכָל טוֹבָה שְׂבֵעִים – / וּבָרָעָב שְׂפָתֵינוּ עֲטוּפִים!</p>

<p>וְשָׁתִינוּ עֲדֵי חַשְׁנוּ לְהַחְלִיף / בְּדִיל אֹפֶל בְּכֶסֶף הַנְּשָׁפִים,</p>

<p>וְנִצָּנֵי שְׁחָקִים נֶעְלְמוּ, כִּי / בְמֵי נַחְלֵי שְׁחָרִים הֵם גְּרוּפִים</p>

<p>וְאָחַז אוֹר כְּנַף אֶרֶץ לְבוֹאָם / וְחִישׁ הָיוּ בְיַד נֶשֶׁף חֲטוּפִים–</p>

<p>וְכוֹכְבֵי הָעֲרוּגוֹת זָרְחוּ בוֹ / בְעֵין שֶׁמֶשׁ לְאַט הָיוּ שְׁזוּפִים.</p>

<p>וּמֵי פֶלֶג כְּצֶקֶת מֵי כְסָפִים – / וְאִם הֵם לַהֲבֵי שֶׁלַח שְׁלוּפִים?</p>

<p>וְשִׁכְבַת טַל עֲלֵי צִצִּים – כְּאִלּוּ / עֲלֵיהֶם גַּרְגְּרֵי סַפִּיר אֲסוּפִים,</p>

<p>תְּדַמֵּם עַל פְּנֵי אֹדֶם עֲרוּגָה / לְזֵעָה נִרְאֲתָה בִּפְנֵי עֲיֵפִים,</p>

<p>וְרֵיחַ כָּל עֲצֵי בֹשֶׂם יְשׁוֹבֵב / נְפָשִׁים אַחֲרֵי מָוֶת לְגוּפִים.</p>

<p>וְהָעוֹף בֵּין עֳפָאִים יִתְּנוּ קוֹל, / כְּשָׁרוֹת אַחֲרֵי סִתְרֵי סְעִיפִים,</p>

<p>וּבִלְשׁוֹן עִלְּגִים שָׁרוּ וְאָכֵן / נְגִינוֹת לִרְגָעִים מַחֲלִיפִים</p>

<p>וְהָרוּחַ תְּנוֹפֵף הַהֲדַסִּים / וְרָאשֵׁיהֶם לְקוֹל הָעוֹף מְנִיפִים</p>

<p>וְיָחֹגּוּ בְלִי יַיִן כְּשִׁכּוֹר / וּבָרוּחַ יְנוּעוּן נֶעֱטָפִים –</p>

<p>כְּאִלּוּ שָׁמְעוּ זֵכֶר יְהוֹסֵף / וְלָקֹד אָרְצָה חָשׁוּ כְפוּפִים,</p>

<p>וְחָרְדוּ מִקְּרֹב לִפְנֵי כְבוֹדוֹ / וְלָזֹאת מִהֲרוּ לָשׁוּב זְקוּפִים.</p>

<p>גְּבִיר נִמְצָא כְשֹׁרֶשׁ לַחֲסָדִים – / וְהָיוּ כָל בְּנֵי חֶסֶד עֲנָפִים,</p>

<p>וְלוֹ לֵבָב יְשׁוֹטֵט בֵּין כְּרוּבִים / וְרַעְיוֹנָיו יְעוּפוּן בֵּין שְׂרָפִים,</p>

<p>וְיוֹם יִנְעַר בְּמִלְחֶמֶת תְּעוּדָה – / אֲלָפֶיהָ יְשׁוּבוּן כַּאֲלָפִים,</p>

<p>וְאִלּוּ עָבְרוּ עַל פִּי דְבָרוֹ – / בְּרוּחוֹ יִהְיוּ כָלִים וְסָפִים.</p>

<p>יְמוּשׁוּן הַרֲרֵי בִין יוֹם דְּבָרוֹ / וְכַדּוּר יִהְיוּ נֶגְדּוֹ צְנוּפִים,</p>

<p>וּפָנִים חָזְקוּ בִּקְרָב תְּעוּדָה – / וְאִם הֵמָּה בְּמֵי בֹשֶׁת שְׁטוּפִים.</p>

<p>בְּפִי עֵטוֹ לְכָל אוֹהֵב וְאוֹיֵב / חֲמַת תַּנִּין יְהִי מַזִּיל וְצוּפִים,</p>

<p>לְשָׁמְעוֹ נִבְהֲלוּ אַנְשֵׁי תְעוּדָה / וּבַצּוּר הוּבְאוּ יַחְדָּו וְכֵפִים.</p>

<p>בְּיוֹם יִגַּל מְאוֹר פָּנָיו – כְּסִילִים / יְשַׁוּוּ עַל תְּהִלָּתָם צְעִיפִים,</p>

<p>וְאִם יַזִּיל מְטַר גִּשְׁמֵי חֲסָדָיו – / יְדֵי עָבִים לְפָנָיו נֶאֱסָפִים.</p>

<p>אֲדַמֶּה אֶת פְּעָלָיו אֶל יְחָשָׂיו / נְקִיִּים מִבְּלִי פֶשַׁע וְחָפִים:</p>

<p>פְּעָלִים כַּעֲנָק עַל צַוָּארֵי יוֹם / וְעַל רָאשֵׁי בְנוֹת לַיִל צְנִיפִים,</p>

<p>וְאֶת שׁוּלֵי מְעִילֵי מַעֲלוֹתָיו / עֲלֵי מַעְלוֹת בְּנֵי עַיִשׁ עֲדוּפִים.</p>

<p>וְנָתְנוּ לוֹ בְנֵי יָמִים רְבָבוֹת / בְּיוֹם נָתְנוּ לְהֹורָיו הָאֲלָפִים.</p>

<p>לְבָבִי יֶהֱמֶה לִנְדוֹד יְהוֹסֵף / וּמוֹרָשָׁיו בְּאֵשׁ אַהַב שְׂרוּפִים</p>

<p>וְיִתְהַפֵּךְ בְּאֵשׁ מֵעַי עֲדֵי כִי / חֲשַׁבְתִּיהוּ כְמוֹ עוּגַת רְצָפִים</p>

<p>וּמוֹרָשָׁיו בְּזָכְרִי יוֹם נְדוֹדוֹ / כְעוֹף חָשִׁים לְעֻמָּתוֹ וְעָפִים</p>

<p>אֲנִי הוֹלֵךְ – וּבָתֵי אַהֲבָתוֹ / בְצַלְעוֹתַי בְיַד אַהַב רְצוּפִים</p>

<p>בְּגָזִית לֹא בְאַבְנֵי גִיר בְּנוּיִים / לְבַל יִהְיוּ יְמֵי עוֹלָם עֲרוּפִים,</p>

<p>אֲהָבִים מִן יְמֵי עַד לֹא לְהַרְאוֹת, / לְבַל יִהְיוּ כְאַהְבַת הַחֲנֵפִים.</p>

<p>וְהֵא שִׁירָה – יְהוֹדוּן לָהּ מְאוֹרִים / וְנִבָּאִים יְעִידוּהָ וְצוֹפִים!
<br> </p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/5257">https://benyehuda.org/read/5257</a></div></body></html>