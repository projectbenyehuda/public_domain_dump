<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[לְאַנְשֵׁי לְבָבוֹת בְּנֵי מַחֲשָׁבוֹת]</title>
	<meta name="author" content="משה אבן עזרא"/>
</head>
<body>

<blockquote>
<p>לְאַנְשֵׁי לְבָבוֹת / בְּנֵי מַחֲשָׁבוֹת / בְּיָדָם נְעִמוֹת / לְמִחְיַת בְּרוּאִים</p>

<p>וְעֵינֵי שְׂעִפִּים / עֲתִידוֹת מְצַפִּים / וְאִסַּר זְמַנִּים / בְּלִי פֶה מְנִיאִים</p>

<p>וְדֵעוֹת כְּמַרְאוֹת / רְאוֹת הַפְּלִיאוֹת / וְעֵצוֹת כְּמַרְאוֹת / וְחֶזְיוֹן נְבִיאִים</p>

<p>יְשׁוּרוּן עֲצֻמוֹת / וְסוֹד תַּעֲלוּמוֹת / וְהֵמָּה <strong>בְּמִסְגַּר</strong> / פְּגָרִים כְּלֻאִים</p>

<p>וּמַה טּוֹב נְפָשִׁים / בְּמִצְעַר אֲנָשִׁים / בְּמַחְנוֹת קְדֹשִׁים / וְאֶל עָל קְרֻאִים [5]</p>

<p>כְּעֶצֶם שְׁחָקִים / וְזֹהַר בְּרָקִים / עֲלֵי עָשׁ עֲמֻסִים / וְכִימָה נְשֻׂאִים</p>

<p>וְלוּלֵי יְצוּעִים / בְּלִבּוֹת לְדֵעִים / אֲזַי גָּבְרוּ מִ-/ גְּבָרִים לְבָאִים</p>

<p>וְיֵצֶר יְשִׂיחֵם / וְשֵׂכֶל יְרִיחֵם / עֲדֵי נִבְדְּלוּ מֵ-/ <strong>עֲיָרֵי פְרָאִים</strong></p>

<p>וְיֵשׁ בַּעֲלָמִים / מְסַכֵּל חֲכָמִים / וְצָעִיר לְיָמִים / מְבָאֵר פְּלָאִים</p>

<p>וּבִקְרָב <strong>מְלִיצִים</strong> / לְלַחֵם חֲלוּצִים / לְהַפִּיל נְפִילִים / וְלַחְלשׁ רְפָאִים [10]</p>

<p>כְּגוּרֵי נְמֵרִים / בְּיַלְדֵי שְׂעִירִים / וְשַׁאְגַת כְּפִירִים / בְּעֶדְרֵי טְלָאִים</p>

<p>לְאָחוֹר מְשִׁיבִים / עֲלָמִים וְשָׂבִים / וְאֹתָם בְּאֹתוֹת / אֱמֶת מַחֲטִיאִים</p>

<p>וְכַמָּה יְשִׁישִׁים / כְּגֹבַהּ בְּרוּשִׁים / גְּדֹלוֹת מְבַקְשִׁים / וְהֵם אַךְ נְכָאִים</p>

<p>תְּמוּנַת גְּבָרִים / תְּבוּנַת <strong>עֲיָרִים</strong> / וְדֵעוֹת גְּמוּלִים / וְגִשְׁמֵי מְרִיאִים</p>

<p>מְתֵי הוֹד וּמִדּוֹת / צְנִיפִים וּמִדּוֹת / וּמִסִּיג <strong>אֲבוּסִים</strong> / וְעָוֶל בְּרִיאִים [15]</p>

<p>וּמִפּתַ פְּתַיּוּת / שְׂבֵעִים וְסִכְלוּת / וּמִיֵין כְּסִילוּת / יְמוֹתָם סְבוּאִים</p>

<p>וּמֵהֶם אֲלָפִים / אֲבָל כַּאֲלָפִים / עֲלֵי <strong>מַאֲבוּסִים</strong> / בְּכָל טוּב מְלֵאִים</p>

<p>גְּבֹהוֹת יְשִׂיחוּן / וְיוֹם רִיב יְרִיחוּן / לְהַשְׂכֵּל יְבֹאוּן / בְּתוֹךְ מַחֲבֹאִים</p>

<p>וּפֹצְחִים בְּמִדְבָּר / כְּרוּחַ בְּמִדְבָּר / וְאַךְ לֹא לְחָבַר / כְּרוּחַ שְׁפָאִים</p>

<p>וּמָשָׁל לְפָנִים / הֲכִי הוֹן עֲוֹנִים / מְסַתֵּר וְְעשֶׁר / מְכַסֶּה חֲטָאִים [20]</p>

<p>קְחוּ לִי מְסַפֵּר / בְּפִי <strong>עֵט וְסֵפֶר</strong> / לְצַפְצֵף בְּשֶׁפֶר / כְּעוֹף בֵּין עֳנָפִים</p>

<p>לְכַתֵּב <strong>אֲמָרִים</strong> / לְשֹׁכְנֵי עֲבָרִים / בְּסַפִּיר <strong>סְפָרִים</strong> / בְּנֹפֶךְ מְלֵאִים</p>

<p>לְאַחִים נְפוּצִים / בְּלִבִּי קְבוּצִים / צְפוּיִם בְּעֵינֵי / זְמָמַי וְנִרְאִים</p>

<p>וּבֵין בֹּעֲרֵיהֶם / יְבַלּוּ יְמֵיהֶם / בְּהֶבֶל כְּגֵרִים / וְגָרֵי כְלָאִים</p>

<p>הֱיוּ נָא נְכֹנִים / לְשֻׁלְחַן אֱמוּנִים / וְגשׁוּ רְעֵבִים / וְהוֹי כָּל צְמֵאִים [25]</p>

<p>לְרַוֹּת <strong>אֲמָרִים</strong> / כְּנוֹזְלֵי שְׂעִירִים / בְּגַנֵּי כְפָרִים / וְיֶרֶק דְּשָׂאִים</p>

<p>כְּנֹפֶת לְפיּוֹת / וְעַל חֹם כְּלָיוֹת / כְּפֶגֶ בְּצִיּוֹת / וּמַלְקוֹשׁ נְשִׂיאִים</p>

<p>וְלָעוּת יְעֵפִים / דְּבָרִים כְּצוּפִים / וְקֹר מֵי עֲדָנִים / וְלֹא מֵי גְבָאִים</p>

<p>וְאֶל יָם מְזִמּוֹת / מְשָׁלִים וְחָכְמוֹת / וְגָבִישׁ וְרָאמוֹת / בּחוֹפוֹ מְצוּאִים</p>

<p>בְּמֵימֵי מְצוּלוֹת / פְּנִינֵי תְהִלּוֹת / וּמֹר וַאֲהָלוֹם / נְבָכָיו מְקִיאִים [30]</p>

<p>לְבָרִים כְּצוּפִים / וְרוֹשׁ לַחֲנֵפִים / וְעֹשֶר לְחָפִים / וְחֹסֶר מְשַׂנְאִים</p>

<p>וּמִכָּל עֲבָרָיו / עֲצֵי מֹר לְאֹרָיו / וְטַרְפֵּי אֱמִירָיו / תְּרוּפַת חֳלָאִים</p>

<p>נְגִידֵי אֲמָרִים / לְעִבְרִים וְהַגְרִים / כְּאֵלִים לְעִמְקֵי / שְׂפָתוֹת וְתָאִים</p>

<p>וְלֶקַח לְרוֹגְנִים / <strong>וְצַחוֹת לְשׁוֹנִים</strong> / וְעֵצָה וְאָמְצָה / לְשָׂרֵי צְבָאִים</p>

<p>פְּרֻדֵי לְשֹׁנוֹת / לְאֹסֵף תְּבוּנוֹת / וְחֶמְאַת <strong>אֲמָרוֹת</strong> / לְחֶמְדַּת נְשִׂיאִים [35]</p>

<p>לְחֹרֶשׁ בְּאִבּוֹ / בְּגַן אֵל מְסִבּוֹ / וְכָל עֵץ אֲשֶׁר בּוֹ / הֲדָרוֹ מְקַנְאִים</p>

<p>מְגַבֵּר חֲיָלִים / בְּפִי <strong>עֵט וּמִלִּים</strong> / וְלוֹ עֹז שְׁחָלִים / וְחֵן הַצְּבָאִים</p>

<p>וְלָשׁוֹן תְּשׁוֹבֵב / מְלִיצוֹת לְנוֹבֵב / נְפָשִׁים תְּשׁוֹבֵב / וְתַחְכִּים פְּתָאִים</p>

<p>קְרָסִים לְמַעְנָיו / בְּנֵי רַעֲיוֹנָיו / בְּלֻלְאוֹת <strong>אֲמָרָיו</strong> / בְּלִי יָד מְבִיאִים</p>

<p>בְּאֹזְנֵי כְסִילִים / נְתָנָם עֲגִילִים / וְעַל צַוְּרוֹנֵי / לְבָנָה חֲלָאִים</p>

<p>וּבִידֵי חֲסָדִים / נְאֻמָיו צְמִידִים / וְחַיָּיו בְּחַיֵּי/ בְּנֵי עָשׁ תְּלוּאִים</p>

<p>וְהִנֵּה יְלָדִים / לְהָקִיץ עֲתִידִים / יְשֵׁנֵי עֲפָרוֹת / וְעוֹרֵר רְפָאִים</p>

<p>וְנֹשְׂאִים בְּפִיהֶם / וְלֹא עַל יְדֵיהֶם / גְּדֻלַּת אֲבִיהֶם / עֲדֵי גוֹי שְׁבָאִים</p>

<p>וְכוֹכְבֵי <strong>אֲמָרוֹת</strong> / לְהָאִיר וְהוֹרוֹת / אֲנָשִׁים <strong>בְּמִסְגַּר</strong> / אֱפֵלָה יְרֵאִים.
<br></p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/6209">https://benyehuda.org/read/6209</a></div></body></html>