<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לֹא פָצְעוּ יָמִים</title>
	<meta name="author" content="משה אבן עזרא"/>
</head>
<body>

<p>לאבא יחיי – יהודה – בן אלרב, בקחתו אשה חדשה</p>

<blockquote>
<br />
</blockquote>

<blockquote>
<p>לֹא פָצְעוּ יָמִים עֲדֵי חָבָשׁוּ / וַיְקוֹמְמוּ בִנְיָן וְכֵן נָתָשׁוּ,</p>

<p>לֹא יָזְמוּ שַׂק הַיְגוֹנִים לֶאֱרֹג / עַד כִּי תְמוּרָתוֹ פְּאֵר חָבָשׁוּ.</p>

<p>הִתְנַחֲמוּ כִּי יָזְמוּ רָעָה, וְהֵן / יִכָּלְמוּ יוֹם יוֹם וְיִתְבּוֹשָׁשׁוּ.</p>

<p>סָמְכוּ בְתַנְחוּמִים לְבָבוֹת יָצְאוּ / עַל שֹׁד כְּצֵל עֹבֵר וְכִמְעַט מָשׁוּ.</p>

<p>שָׁבוּ לְחַזֵּק מֵיתְרֵי אֹהֶל אֲשֶׁר / חֶבְלֵי עֲלִיצוּתוֹ בְּאַף נָטָשׁוּ.</p>

<p>כּוֹכְבֵי שְׂמָחוֹת זָרְחוּ פֶתַע בְּבֵית / אֵבֶל וְאָפְלֵי הַנְּהִי גֹרָשׁוּ.</p>

<p>נֻדּוּ אֲשֶׁר נָדוּ וְלִנְהוֹת נוֹעָדוּ / כַּאְשֶׁר בְּנוֹת הַשִּׁיר לְשׁוֹרֵר חָשׁוּ.</p>

<p>הֶרְאָה זְמָן עָרִים אֲשֶׁר לֹא שִׂבְּרוּ / וַיֶּחֱזוּ רֵעִים אֲשֶׁר דָּרָשׁוּ,</p>

<p>נָשְׂאוּ בְרֹן קוֹלָם אֲשֶׁר הִתְחָרְשׁוּ / תָּמִיד בְּמִקְרֵיהֶם וְהִתְלֶחָשׁוּ.</p>

<p>פָּשְׁטוּ בְנֵי שֵׂכֶל לְבוּשׁ יָגוֹן כְּמוֹ / תַחְתָּיו מְעִילֵי צָהֳלָה לָבָשׁוּ,</p>

<p>וַיֵּדְעוּ כִי אֵל לְרַגְלָךְ בֵּרֲכָם / כִּי בָחֲנוּ שֶׁבַע וְכִי נִחָשׁוּ.</p>

<p>אֹרוּ פְאוֹת אֹהֶל אֲשֶׁר נִתַּק לְךָ, / כִּי בוֹ בְנוֹת עַיִשׁ לְהָאִיר עָשׁוּ.</p>

<p>הִנֵּה מְסִבָּתָךְ בְּשַׁחַק נוֹעֲדוּ / תּוֹכָהּ מְאוֹרֵי רוֹם וְהִתְקַדָּשׁוּ.</p>

<p>שֶׁמֶשׁ וְסַהַר אַתְּ וְרַעְיָתָךְ, וְאִם / צֶדֶק וְשָׁלוֹם מֵאֱנוֹשׁ נִפְגָּשׁוּ.</p>

<p>ומָה דְלֵה מֵי גִילְךָ מִתּוֹךְ בְּאֵר / יֶשַׁע, אֲשֶׁר דַּלּוּ וְלֹא יָבָשׁוּ,</p>

<p>וֶאְרֵה לְךָ מִגַּן בְּחוּרִים מִגְדְּנוֹת / חֵן, אֶחֱרוּ כִמְעַט וְגַם בּוֹשָׁשׁוּ.</p>

<p>עֶדְנָתְךָ שָׁבָה וְהֵשִׁיבָה יְמֵי / נֹעַר אֲשֶׁר בָּלוּ וְהֵן חֻדָּשׁוּ.</p>

<p>הִתְבַּשְּׂרָה, כִּי הַזְּמָן חֹמֶר בְּיַד / חֶפְצְךָ וּבָנָיו מִמְּךָ רָגָשׁוּ.</p>

<p>אֶל מַעֲלָתָךְ שָׁאֲפוּ רַבִּים וְאָ/כֵן זָרְעוּ רוּחַ וְסוּפָה דָשׁוּ.</p>

<p>הוֹדוּ לְךָ עָבִים בְּנִדְבַת יָדְךָ / אַף כָּל אֲשֶׁר קָנוּ וְגַם יָרָשׁוּ.</p>

<p>יִזָּכְרוּ לָעַד פְּעָלֶיךָ בְּפִי / תֵבֵל וּבָנֶיהָ וְלֹא יִנָּשׁוּ.</p>

<p>כָּלוּ מְשַׂנְאֶיךָ בְּאֵשׁ קִנְאָה בְּמוֹ / עָשָׁן וְאֵינֵימוֹ בְּעֵת בֻּקָּשׁוּ.</p>

<p>קַח לָךְ תְּשׁוּרַת דוֹד, פְּצָעָיו עָצְמוּ / חִנָּם וְלֹא זֹרוּ וְלֹא חֻבָּשׁוּ,</p>

<p>יָמִים הֱנִיעוּהוּ בְלִי פֶשַׁע וְהוּא / בָם לֹא יְהִי נוֹשֶׁה וּבוֹ לֹא נָשׁוּ</p>

<p>אוֹן הַתְּבוּנָה מָצְאוּ יָדָיו עֲדֵי / עָשְׁרוֹ, וְאִם מֵהוֹן אֲדָמָה רָשׁוּ.</p>

<p>אֵין לוֹ לְבַד לָשׁוֹן וְעֵט, יִתְחַבְּרוּ / לִסְפֹּר חֲסָדֶיךָ אֲשֶׁר קָדָשׁוּ.</p>

<p>זֶרַע פְּרֻדוֹת מַהֲלָלָיו אַט בְּךָ, / כִּי יַעֲשׂוּ פֶרִי וְלֹא יֶעְבָשׁוּ.</p>

<p>הֵרוֹם וְעַל כָּל־בָּמֳתֵי צָרִים דְּרֹךְ / עַד יִכְרְעוּ אֶצְלָךְ וְיִתְכֶּחָשׁוּ,</p>

<p>כִּי הֵם יְקוֹד אֵיבָה בְלִבָּם יִצְפְּנוּ / וַיַּעֲנוּ רַכּוֹת וְיִתְרוֹשָׁשׁוּ.</p>

<p>כֵּן יִהְיוּ תָמִיד בְּעוֹד חוּג יַהֲלֹךְ, / נִרְאֶה בְשִׂמְחָתְךָ וְהֵם יֵבוֹשׁוּ.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31684">https://benyehuda.org/read/31684</a></div></body></html>