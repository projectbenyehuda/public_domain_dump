<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שַׁבְתִּי וְתַלְתַּלֵּי זְמָן</title>
	<meta name="author" content="משה אבן עזרא"/>
</head>
<body>

<blockquote>
<br />
</blockquote>

<blockquote>
<p>שַׁבְתִּי – וְתַלְתַּלֵּי זְמָן לֹא שָׁבוּ / וִימֵי נְדוּדִים לַעֲלוּמִים שָׁבוּ,</p>

<p>אַחְרֵי בְלוֹתָהּ הָיְתָה עֶדְנָה לְאֵם / פֵּרוּד וְיַלְדֵי תַאֲוָה יֶעְגָּבוּ.</p>

<p>יוֹם צַעֲדֵי שָׁנַי מְאֹד צָרוּ – יְדֵי / מַעְגַּל תְּלָאוֹתַי כְּיָם רָחָבוּ,</p>

<p>גַּם מִשְׁבְּרֵי שֵׂיבָה אֲפָפוּנִי – וּמֵי / עֵינוֹת יְמֵי הַשַּׁחֲרוּת חָרָבוּ.</p>

<p>אֹמַר לְמוֹכִיחַי: לְאַט עָלַי עֲדֵי אֶסְפֹּד, וְהַרְפּוּ – לַאֲשֶׁר בִּי רָבוּ –</p>

<p>הַרְפּוּ, עֲדֵי אָסֵב מְכוֹנִים, מִן יְקוֹד / לִבִּי וּמֵי עֵינַי לְבַד חָרָבוּ,</p>

<p>דָּמוּ לְעָרִים נִכְחֲדוּ, לֹא עָבְרָה / רֶגֶל בְּנֵי אִישׁ בָּם וְלֹא נוֹשָׁבוּ –</p>

<p>אַחַר אֲשֶׁר כַּנְפוֹת יְדִידוֹת מָשְׁכוּ / בָהֶם וְשׁוּלֵי אַהֲבָה סָחָבוּ.</p>

<p>צִבְאוֹת צְבָאוֹת מָעֲטוּ תוֹכָם – וְאַךְ / תַּנּוֹת בְּרִבְעֵיהֶם לְתַנּוֹת רָבוּ.</p>

<p>אֶצְעַק – וְאֵיכָה אִלְּמִים לִי יַעֲנוּ? / אֶקְרָא – וְאֵיכָה חֵרְשִׁים יִקְשָׁבוּ?</p>

<p>הִתְנַכְּרוּ אֵלַי, לְבַד מִמֶּרְקְחֵי / בָשְׂמֵי מְעוֹנֵיהֶם אֲשֶׁר עָזָבוּ.</p>

<p>עַד יִדְשְׁאוּ אַבְנֵי נְצוּרֵיהֶם אֱהִי / סוֹפֵד, וּמִזֶּרֶם בְּכִי יִרְטָבוּ.</p>

<p>קָפְאוּ דְמֵי לִבִּי לְזֵכֶר הַנְּדוֹד, / גַּם נוֹזְלֵי עֵינַי כְּנֵד נִצָּבוּ.</p>

<p>לֹא עָזְרוּ אוֹתִי, וְכָל עֵת אֶשְׁאֲלָה: / נָא שִׁחֲדוּ מִכֹּחֲכֶם – לֹא אָבוּ,</p>

<p>אַךְ בַּחֲזוֹת רִכְבֵי נְסִיעָה דָהֲרוּ / אֵלַי וְאַבִּירֵי נְדוֹד קָרָבוּ –</p>

<p>הִתְבַּקְּעוּ נִבְלֵי דְמֵי עֵינַי, הֲכִי / מִדַּם כְּבֵדִי יוֹם לְיוֹם הָשְׁכָּבוּ.</p>

<p>אִמְרוּ, הֲמֵעֵינוֹת תְּהוֹם יִדְלוּ, וְאִם / מִשִּׁקֲתוֹת רֹאשִׁי בְּכִי יִשְׁאָבוּ?</p>

<p>אוֹ מִשְׂרְפוֹת מַיִם בְּקִרְבִּי, כִּי פְנֵי / הוֹדִי בְּכָל עֵת יִזְּלוּ נִצְרָבוּ?</p>

<p>נִשְׁבַּר לְבָבִי יוֹם קְרֹא: קוּמוּ, סְּעוּ! / גַם מַפְּלֵי גוּפִי בְּעֹז שׁוֹבָבוּ,</p>

<p>הַיּוֹם, אֲשֶׁר לָנוּד לְנוּדִי נוֹעֲדוּ / אַחַי, וְלִבְכּוֹת אוֹהֲבַי סָבָבוּ,</p>

<p>וּמְתוֹפְפוֹת עַל לֵב מְבַכּוֹת בַּעֲדִי, / לֹא נִזְכְּרוּ בִשְׁמָן וְלֹא נִקָּבוּ,</p>

<p>הוֹמוֹת הֲמוֹת יוֹנִים, וְלֶחְיֵיהֶן אֲשֶׁר / דָּמוּ לְחוּט שָׁנִי כְּחוּר הוּשָׁבוּ,</p>

<p>מָשְׁכוּ בְּרֹךְ לָשׁוֹן כְּנַף לִבִּי, וְאֶת / נַפְשִׁי בְּחֵלֶק מַאֲמָר עָקָבוּ:</p>

<p>״אַל נָא תְהִי עוֹזֵב גְּזוּרֵי לֵב, אֲשֶׁר / מִמַּחֲצַב אַהְבָתְךָ נֶחְצָבוּ,</p>

<p>הַשְׁקֵט! הֲכִי שׁוֹמְרֵי בְרִית הָאַהֲבָה / עִם אוֹהֲבֵיהֶם לוֹהֲטִים יִשְׁכָּבוּ!״</p>

<p>וָאֹמְרָה: ״אֶסַּע לְהַרְאוֹת אוֹהֲבִים / מַעְלוֹת תְּהִלּוֹתַי אֲשֶׁר יָאָבוּ,</p>

<p>אָשׁוּט לְהָתִיר אֶת אֲבֵדָתִי אֲשֶׁר / מִבֵּין זְרוֹעוֹתַי בְּנֵי יוֹם שָׁבוּ,</p>

<p>כִּי יוֹם רְאוֹת אַחַי יְגִילוּן כָּל מְתֵי / סוֹדִי – וְיִכָּלְמוּ אֲשֶׁר אָיָבוּ״.</p>

<p>אַךְ הָאֱנוֹשׁ יוֹעֵץ – וְיָפֵר הַזְּמָן / כָּל חִשְּׁבוֹנוֹתָיו אֲשֶׁר חֻשָֻּׁבוּ,</p>

<p>בַּל יָדְעָה מֶנְהוּ תְבוּנָתִי, לְבַד / כִּי יַהְפְּכוּ לִשְׂנֹא אֲשֶׁר יֶאְהָבוּ.</p>

<p>צָנוֹף צְנָפַנִי אֱלֵי אֶרֶץ אֲשֶׁר / נֵרוֹת תְּבוּנָתִי בְּתוֹכָהּ כָּבוּ,</p>

<p>גַּם כּוֹכְבֵי שִׂכְלִי בְּמַאְפַל עִלְּגֵי / מַדָּע וְעִמְקֵי פֶה לְֶבַד הוּעָבוּ.</p>

<p>בָּאתִי גְבוּל רִשְׁעָה וְאֶל עָם, אֵל בְּאַף / זָעַם וְאוֹתוֹ הַיְּקוּם קָבָבוּ –</p>

<p>בֵּינוֹת פְּרָאִים אָהֲבוּ מַשְׁחִית אֲבָל / לִדְמֵי מְתֵי־צֶדֶק וְתֹם אָרָבוּ</p>

<p>וַיִּבְחֲרוּ דַרְכָּם אֲשֶׁר הִתְגּוֹרֲרוּ / עִמָּם וְחָשְׁקוּ בָם וְהִתְעָרָבוּ –</p>

<p>הִתְעָרְבוּ בָהֶם וּמַעֲשֵׂיהֶם, עֲדֵי / הָתְפָּקְדוּ בָהֶם וְהִתְחַשָּׁבוּ.</p>

<p>רָעוּ יְמֵי נֹעַר בְּגַן צֶדֶק, וְעֵת / שָׁבוּ – בְּיַעַר הָאֱלִיל חָטָבוּ,</p>

<p>הֵם כּוֹנֲנוּ חִצֵּי בְנֵי יָמִים עֲלֵי / יֶתֶר וּמוֹרָשֵׁי לְבָבִי רָבוּ.</p>

<p>נָא שַׁאֲלוּ מִפִּי מְלִיצִים חָלְפוּ, / חָיוּ תְעוּדוֹתָם וְהֵם רָקָבוּ,</p>

<p>גַּם מֵעֲלֵי סִפְרֵי תְבוּנָה תִדְרְשׁוּ, / כִּי מִבְּלִי פֶה הָאֱמֶת דָּבָבוּ:</p>

<p>אִם יָעֲצוּ אַחִים כְּרָעָה זֹאת, וְאִם / שָׁמְעוּ מְזִמּוֹת זוּ לְרַע חָשָׁבוּ,</p>

<p>אוֹ לָעֲגוּ בָנִים לְאָבוֹת, כַּאֲשֶׁר / לִי יִלְעֲגוּ בָנַי וּבִי יִרְהָבוּ.</p>

<p>רוּחוֹת בְּשָׂמִים עָבְרוּ נֶשֶׁף בְּבֵית / רִמּוֹן וְעַל הָרֵי שְׂנִיר נָשָׁבוּ –</p>

<p>נָא רַחֲפוּ כִמְעַט עֲלֵי אַחַי, וְאַט / הָבוּ לְאַפִּי מֶרְקְחֵיהֶם, הָבוּ!</p>

<p>הָבוּ שְׁלוֹם שׁוֹכְנֵי פְאַת יָם, כִּי עֲלֵי / נַפְשִׁי בְּנֵי הַמַּעֲרָב יֶעְרָבוּ.</p>

<p>אֶשְׁלַח תְּלֻנּוֹתַי אֲלֵיהֶם עַל יְדֵי / עָב קַל וְעַל כַּנְפֵי כְרוּב יִרְכָּבוּ,</p>

<p>כִּי שָׁכְחוּ דוֹדַי וּבָגְדוּ בִי וְלֹא / נֶחְלוּ עֲלֵי שִׁבְרִי וְלֹא כָאָבוּ,</p>

<p>לֹא הֶעֱלוּ מִקְרִי בְּמַזְכֶּרֶת וְלֹא / שָׂמוּ עֲלֵי לִבָּם – וְהִתְעַצָּבוּ,</p>

<p>לֹא נִחֲמוּ אוֹתִי בְּפִי הָעֵט, וְלֹא / שִׂפְתֵי כְתָב דִּבְרֵי שְׁלוֹמִים נָבוּ.</p>

<p>רָעֵב וְגַם צָמֵא אֲנִי אֶל בּוֹגְדִים / לֹא צָמְאוּ אֵלַי וְלֹא רָעָבוּ.</p>

<p>אֶבְכֶּה יְמֵי חֶבְרָה, אֲשֶׁר מֵהוֹד זְמָן / נֹעַר יְמֵי הַשַּׁחֲרוּת קָצָבוּ,</p>

<p>וַעְלֵי הֲדַר לֵילוֹת, אֲשֶׁר צַחוּ כְּאוֹר / שֶׁמֶשׁ, וְעִמָּם מִשְּׁבוֹ הֻצְהָבוּ –</p>

<p>עָפוּ וְנָגֹלוּ, כְמוֹ סֵפֶר עֲלֵי / טוּרֵי עֲלִיצוֹתַי אֲשֶׁר נִכְתָּבוּ.</p>

<p>אֶצְפֶּה רְאוֹת צַלְמָם בְּעֶרֶשׂ עַל יְדֵי / שֵׁנָה, וּבִשְׂעִפִּים אֲשֶׁר יִתְאָבוּ,</p>

<p>אַךְ נִבְצְרוּ חוֹמוֹת תְּנוּמָתִי עֲלֵי / עֵינַי, וּמֵהַשִּׂיג מְאֹד נִשְׂגָּבוּ.</p>

<p>לִבִּי בְּהִתְנַחֵם עֲלֵי נוּדָם מְאֹד / כִּילַי – וְעֵינַי בַּבְּכִי נָדָבוּ –</p>

<p>אַבְכֶּה לְצִבְאוֹת רוֹם, וְרוֹאוֹת לוּ יְהוּ / לָהֶם – אֲזַי מֵהַבְּכִי יִדְאָבוּ –</p>

<p>יִמַּס כְּמוֹ מַיִם בְּהַזְכִּירִי קְצֵה / חַסְדָּם, וְכִלְיוֹתַי כְּדוֹנַג זָבוּ.</p>

<p>חֵי אַהֲבָתָם, כִּי לְאִטָּם יֵלְכוּ / מֵי מַעְיְנֵי דוֹדַי – וְלֹא נִכְזָבוּ.</p>

<p>מַה יָּקְרוּ עֶבְרֵי קְצוֹת מִזְרָח בְּעֵת / זָכְרִי עֲלִילוֹתָם וּמַה יִּיטָבוּ –</p>

<p>חִידוֹת, אֲשֶׁר מִצּוּף לְשׁוֹנָם מָתְקוּ, / מִלִּים – אֲשֶׁר מֵאַהֲלָם גֻּנָּבוּ</p>

<p>חֻקָּה אֲשִׂימֶנָּה, עֲדֵי יוֹם יַעֲלוּ / כּוֹכְבֵי מְאוֹרֵיהֶם אֲשֶׁר עָרָבוּ.</p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/32004">https://benyehuda.org/read/32004</a></div></body></html>