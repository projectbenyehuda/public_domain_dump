<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[אוְּתָה נַפְשִׁי אֶל מְקוֹם נָפְשָה]</title>
	<meta name="author" content="משה אבן עזרא"/>
</head>
<body>

<blockquote>
<p>אוְּתָה נַפְשִׁי אֶל מְקוֹם נָפְשָה</p>

<p>וְכָלְתָה אֶל מְקוֹם שָׁרְשָׁהּ</p>

<p>וְנִכְסְפָה לִנְוֵה קָדְשָׁהּ</p>

<p>לָלֶכֶת יוֹמָם וָלַיְלָה:  [שמ' יג, לא]
<br></p>
</blockquote>

<blockquote>
<p>נֹעַם הַכָּבוֹד בְּעֵין הַדַּעַת תִּרְאֶה</p>

<p>וּמִבְּלִי אֵבֶר אֵלָיו תִּדְאֶה,</p>

<p>וְתִשְׁאַף אֵלָיו וְתִשְׁתָּאֶה</p>

<p>בְּנֶשֶׁף בְּעֶרֶב יוֹם בְּאִישׁוֹן לַיְלָה:   [מש' ז, ט]
<br></p>
</blockquote>

<blockquote>
<p>יְקָרוֹ תָשׁוּר עַלְ יְדֵי פְעָלָיו</p>

<p>וְתִתְאַו לָגֶשֶׁת אֵלָיו,</p>

<p>יוֹם לְיוֹם תַּבִּיעַ אֹמֶר מַהֲלָלָיו</p>

<p>וְלַיְלָה לְלַיְלָה: [תה' יט, ג]
<br></p>
</blockquote>

<blockquote>
<p>מֵעוֹדִי עָלַי דֶּגֶל חַסְדְּךָ נוֹדָע</p>

<p>וְאֹהֶל יִרְאָתְךָ מִכֹּל לֹא נִגְדָּע,</p>

<p>אֲדֹני חֲקַרְתָּנִי וַתֵּדָע</p>

<p>בָּחַנְתָּ לִבִּי פָּקַדְתָּ לַּיְלָה: [שם יז, ג]
<br></p>
</blockquote>

<blockquote>
<p>שָׂבַעְתִּי נְדֻדִים עַל עַרְשׂוֹת אֲנוּשִׁים</p>

<p>הֱרִיצוּנִי פְעָמַי לִמְעוֹנוֹת קְדוֹשִׁים</p>

<p>בִּנְפֹל תַּרְדֵּמָה עַל אֲנָשִׁים</p>

<p>בִּשְׂעִפִּים מֵחֶזְיוֹנוֹת לַיְלָה:   [איו' ד, יג]
<br></p>
</blockquote>

<blockquote>
<p>הִסְכַּלְתִּי וָאֶשְׁגֶּה כָּל יְמֵי שַׁחֲרוּתִי</p>

<p>וְנִכְלַמְתִּי כִּי קִפַּדְתִּי זְמַן יַלְדוּתִי</p>

<p>לְזׁאת הָיְתָה-לִּי דִמְעָתִי</p>

<p>לֶחֶם יוֹמָם וָלַיְלָה:   [תה' מב, ד]
<br></p>
</blockquote>

<blockquote>
<p>בָּרָה, בְּכֶלֶא הַגּוּף נֶעֱצֶרֶת,</p>

<p>הִתְבּוֹנֲנִי כִּי הָעוֹלָם מַעְבֶּרֶת</p>

<p>עוּרִי עוּרִי לְרֹאשׁ אַשְׁמֹרֶת</p>

<p>קוּמִי רׁנִּי בַלַּיְלָה:  [אי' ג, יט]
<br></p>
</blockquote>

<blockquote>
<p>רוּצִי, זַכָּה, יֵצֶר תַּאֲוָה לִשְׁבֹּר</p>

<p>וְדֶרֶךְ יְשָׁרָה כָּל יְמוֹתַיִךְ לָבׁר,</p>

<p>כִּי יָמַיִךְ כְּיוֹם אֶתְמוֹל כִּי יַעֲבֹר</p>

<p>וְאַשְׁמוּרָה בַלַּיְלָה:     [תה' צ, ד]
<br></p>
</blockquote>

<blockquote>
<p>בְּעַל כָּרְחוֹ אֱנוֹשׁ יוּלַּד לְעָמָל</p>

<p>וְכָל יֵצֶר מַחְשְׁבוֹתָיו אָוֶן וְעָמָל,</p>

<p>וְהוּא כְצִיץ יָצָא וַיִּמָּל</p>

<p>וְיֻדַּד כְּחֶזְיוֹן לַיְלָה:  [איו' כ, ח]
<br></p>
</blockquote>

<blockquote>
<p>יָמֵים עֲלֵיהֶם יִשְׂאוּ קוֹלָם,</p>

<p>מָוֶת יִרְעֵם וְיָסוּר צִלָּם</p>

<p>וְעָזְבוּ לַאֲחֵרִים חֵילָם,</p>

<p>רֶגַע יָמֻתוּ וַחֲצוֹת לַיְלָה: [שם לד, כ]
<br></p>
</blockquote>

<blockquote>
<p>יִכְבַּד עָלַי עׁל עֲוֹנִי בְּחַטָּאתִי</p>

<p>כִּי לׁא שָׁבְתִּי עַד כּׁה מִמְּשׁוּבָתִי</p>

<p>יָגַעְתִּי בְּאַנְחָתִי, וּמִטָּתִי בְּדִמְעָתִי</p>

<p>אַשְׂחֶה בְכָל לַיְלָה:   [תה' ו, ז]
<br></p>
</blockquote>

<blockquote>
<p>עֵינִי נִגְּרָה בְדַם לִבִּי וְלׁא תִדְמֶה,</p>

<p>לִקְאַת מִדְבָּר אֲנִי דוֹמֶה,</p>

<p>יוֹמָם נַפְשִׁי בְּמִסְתָּרִים תֶהֱמֶה</p>

<p>וַתָּקָם בְּעוֹד לַיְלָה:   [מש' לא, טו]
<br></p>
</blockquote>

<blockquote>
<p>קוֹדֶרֶת בְּגָלוּת יְמֵי שִׁבְיָהּ,</p>

<p>הוֹרִידָה לָאָרֶץ עֶדְיָהּ,</p>

<p>תָּנוּד וְדִמְעָתָהּ עַל לֶחֱיָהּ</p>

<p>בָּכוֹ תִבְכֶּה בַּלַּיְלָה:  [אי' א, ב]
<br></p>
</blockquote>

<blockquote>
<p>בַּנֶּשֶׁף קִדַּמְתִּי שַׁוְעָתִי וְלֹא אָנוּחָה</p>

<p>אֶשְׁפְּכָה דַּם לִבִּי וְאֵאָנֵחָה</p>

<p>נַפְשִׁי עָלַי תִּשְׁתּוֹחָח וְעִם לְבָבִי אָשִׂיחָה</p>

<p>אֶזְכְּרָה נְגִינָתִי בַּלַּיְלָה: [תה' עז, ז]
<br></p>
</blockquote>

<blockquote>
<p>חָלְפוּ כָל עְלוּמוֹתַי,</p>

<p>וְקַלּוּ מִנְּשָׁרִים שְׁנוֹתַי,</p>

<p>וְלֹא אַכִּיר מִזְּמָן שִׂמְחוֹתַי</p>

<p>לֹא יוֹם וְלֹא לַיְלָה:  [זכר' יד, ז]
<br></p>
</blockquote>

<blockquote>
<p>זֵדִים הֱצִיקוּנִי וְהִגְדִּילוּ עָלַי פִיהֶם</p>

<p>דּוֹבְרֵים שָׁלוֹם וְנוֹשְׁכִים בְּשִׂנֵּיהם</p>

<p>נָא תִזְכֹּר רֹעַ מַעַלְלֵיהֶם</p>

<p>לְפָנֶיךָ הַיּוֹם יוֹמָם וָלַיְלָה:   [נחמ' א, ו]
<br></p>
</blockquote>

<blockquote>
<p>קַדְּשׁוּ עֲצָרָה וְרַחֲצוּ וְהִתְקַדָּשׁוּ</p>

<p>הָסִירוּ סִיג לְבָבוֹת וְהִתְאוֹשָׁשׁוּ</p>

<p>הַמַּזְכִּירִים אֶת אֲדֹנָי אַל תֶחֱשׁוּ</p>

<p>כָּל הַיּוֹם וְכָל הַלַּיְלָה: [ישע' סב, ו]
<br></p>
</blockquote>

<blockquote>
<p>הִתְבַּשְּׂרִי, בִּתִּי, עוֹד אַנְחִילֵךְ חִנִּי</p>

<p>וּלְאַט אֶנְהָגֵךְ וַאֲבִיאֵךְ לִמְעוֹנִי</p>

<p>כִּי אֵין גּׁאֵל קָרוֹב מִמֶנִּי</p>

<p>לִינִי הַלַּיְלָה:  [רו', ג, יג]</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/4353">https://benyehuda.org/read/4353</a></div></body></html>