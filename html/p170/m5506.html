<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[מְנוּמָם בְּעֵת קוּמָם]</title>
	<meta name="author" content="משה אבן עזרא"/>
</head>
<body>

<blockquote>
<p>מְנוּמָם  /      בְּעֵת קוּמָם  /   לְהַמְלִיכָךְ בְּנֵי רְחוּמִים,</p>

<p>שְׁעֵה שַׁוְעָם   /   מְחֵה פִשְׁעָם  /   וְכָתְבֵם לְחַיִים וּלְרַחֲמִים</p>

<p>חֲמֹל, אָבִי,  /    כִּי תָבִיא   /    בְּמִשְׁפָּט עַל כָּל עֲלֻמִים</p>

<p>שְׁלַח פְּדוּתְךָ, /    מַלְכוּתְךָ    /  מַלְכוּת כָּל עֹלָמִים:       [תה' קמה, יג]
<br><br />
בְּיוֹם אֶקְרָא   /   תְּהִי, נוֹרָא,   /  עֵיְנָך עָלַי לְטוֹבָה</p>

<p>וּבַלָּאט נְחֵה   /  דַל, וּמְחֵה   /   עָוֹן וְחַטָּאת כְּתוּבָה</p>

<p>שָׂא פֶשַׁע   /    וְחִישׁ יֶשַׁע   /   בְּהַשְׁקֵט וְנַחַת וְשׁוּבָה</p>

<p>לְךָ אָשִׁיר   /   כִּי תָסִיר  /    מְשׁוּבַת בַּת שׁוֹבֵבָה</p>

<p>וְלֹא אַעֲלִים  /   כִּי חֲבָלִים    /  נָפְלוּ לִי בַּנְעִמִים:        [תה' טז, ו]
<br><br />
זֶה הַיּוֹם    /   אֲשֶׁר אָיֹם  /    יָצַר רֹאשׁ פְּעֻלָּתוֹ</p>

<p>וְצִוָּהוּ    /    וְטִהֲרָהוּ   /    וְלֹא שָׁמַר מִצְוָתוֹ</p>

<p>וּבוֹ נִשְׁפָּט    /  כִּי לְמִשְׁפָּט  /    נִבְרָא מִתְּחִלָּתוֹ</p>

<p>זֶה לְאֵידוֹ   /   וְזֶה לְצִידוֹ  /   וְזֶה לְחַיָּיו וְזֶה לְמוֹתוֹ</p>

<p>גְּדֹר פִּרְצִי   /    וּלְאוֹר הוֹצִיא  /  דִּינִי כְּשֶׁמֶשׁ בְּצֵאתוֹ</p>

<p>בַּשָּׁמַיִם   /    שִׁבְעָתַיִם  /    כְּאוֹר שִׁבְעַת הַיָּמִים:      [ישע' ל, כו]
<br><br />
אֲנִי עַבְדְּךָ   /    בְּרֹב חַסְדְּךָ   /   עֲשֶׂה עִמִּי לְטוֹבָה אוֹת</p>

<p>וְכִימֵי צֵאת   /   בְּאֵין יוֹצֵאת  /   הַרְאֵנִי נִפְלָאוֹת</p>

<p>וְשָׂא הַנֵּס, /     צוּר, וְכַנֵּס  /    הַפְּזוּרִים בְּכָל פֵּאוֹת</p>

<p>וְהַמְּאוֹרִים   /   הַמְּאִירִים   /  נֵס וְאוֹת לָהֶם יֵאוֹת</p>

<p>בְּעֹז מַלְכִּי  /    בִטְחו כִּי  /    מָלַך אֲדֹנָי צְבָאוֹת -</p>

<p>רְצֵה נִשְׁפִּי   /    וְנִדְבוֹת פִּי /     כְּמוֹ עוֹלוֹת וּשְׁלָמִים:      [תה' קיט, קח]
<br> </p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/5506">https://benyehuda.org/read/5506</a></div></body></html>