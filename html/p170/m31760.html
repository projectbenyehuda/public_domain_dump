<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יוֹנִים בְּנִיהֶם</title>
	<meta name="author" content="משה אבן עזרא"/>
</head>
<body>

<p>אל אבו אברהם (= יצחק) בן שת</p>

<blockquote>
<p>יוֹנִים בְּנִיהֶם נָשְאוּ אֵלֵינוּ / וּבְלִי דְמָעוֹת קוֹנְנוּ עָלֵינוּ</p>

<p>וַיְתוֹפְפוּ עַל לֵב וְכַף נִסְפֹּק עֲלֵי / יָרֵךְ וְנִתֵּן בַּבְּכִי קוֹלֵנוּ.</p>

<p>נָפִיץ בְּדֹלָחֵי דְמָעוֹת מֵעֲנָק / עַיִן וְיִבְעָרוּ כְּגֶחָלֵינוּ,</p>

<p>וַיּאֲדִימוּ מִדְּמֵי כָבֵד וְאֵשׁ / תִּיקַד [בְּקִרְבֵּנוּ וְגַם תֹּאכְלֵנוּ].</p>

<p>דִּמְעָה תְרַגֵּל בַּעֲלוּמֵינוּ וְגַם / תַּגִּיד צְפוּנֵינוּ לְשׁוֹן אֶבְלֵנוּ.</p>

<p>תּוֹעִים בְּמִדְבַּר הַנְּדֹד נֵלֵךְ, בְּאֵין / עַיִן נְגַשֵּׁשָׁה בְּעִי אָפְלֵנוּ.</p>

<p>הָיָה כְלֹא הָיָה זְמַן נֹעַם, וְאֶל / מַרְאוֹת חֲלוֹם דָּמוּ יְמֵי הֶבְלֵנוּ.</p>

<p>עָפוּ בְּכָתֵף כָּל שְׁלוֹמֵינוּ כְּמוֹ / גָלוּ שְׁכֶם אֶחָד יְמֵי גִילֵנוּ.</p>

<p>שַׁאְלוּ: הֲיִזְרַח אוֹר בְּחָשְׁכֵּנוּ, וְאִם / יִבָּקְעוּ עוֹד שַׁחֲרֵי לֵילֵינוּ?</p>

<p>אוֹ הַזְּמָן אָסַר לְבַל יָפִיק זְמַם / נַפְשׁוֹת חֲכָמֵינוּ וּמַשְׂכִּילֵינוּ?</p>

<p>קִנְאוּ יְלָדָיו מַעֲלוֹתֵינוּ עֲדֵי / הִתְגּוֹלְלוּ חִנָּם עֲלֵי גָדְלֵנוּ,</p>

<p>גָּדְרוּ דְרָכֵינוּ וְיָסֹלוּ עֲלֵי / אָרְחוֹת חֲפָצֵינוּ וּמִשְׁאָלֵינוּ,</p>

<p>יָזְמוּ לְהַשְׁאוֹת אֶת־מְעוֹנֵנוּ וּמֵ/אָרְצוֹת מְגוּרֵינוּ לְהַבְדִּילֵנוּ,</p>

<p>מֵהֵיכְלֵי עֹנֶג הֱדִיחוּנִי בְּאַף / וּלְבַת אֱדוֹם חָשׁוּ לְהוֹבִילֵנוּ,</p>

<p>הָפְכוּ כְּחֹמֶר יוֹצְרִים לִבּוֹת בְּנֵי / אַהַב וְרֹאשׁ נָשְׂאוּ לְהַשְׁפִּילֵנוּ.</p>

<p>לֹא דַי לְאָחֵינוּ בְגֹד בָּנוּ עֲדֵי / רֹתֶם נְדֹד מִנּוּ לְהַאְכִילֵנוּ,</p>

<p>סָכְלוּ עֲשֹׂה לִמְאֹד, וְאַךְ יוֹם יָצְאוּ / סוּת תַּאֲוָתָם עָזְבוּ אֶצְלֵנוּ,</p>

<p>וּבְשׁוּר קְרוֹבֵינוּ בְלִי חֵטְא רָחֲקוּ / שַׂמְנוּ בְיִצְחָק מֵאֱנוֹשׁ כִּסְלֵנוּ,</p>

<p>רָמָה יְמִינֵנוּ בְּאַחְוָתוֹ עֲלֵי / תֵבֵל, וַעֲלֵי עָשׁ נִסְחֲבוּ שׁוּלֵינוּ,</p>

<p>מִיּוֹם בְּצִיצַת רֹאשׁ אֲהָבָיו אָחֲזָה / עַל הַרְרֵי עֹז עָמְדוּ רַגְלֵינוּ,</p>

<p>לִקְחוֹ יְבִינֵנוּ, וְאִם נִסְכַּל יְצַו / רוּחַ אֱלֹהִים בּוֹ לְהַשְׂכִּילֵנוּ.</p>

<p>וּבְיוֹם זְמָן בּוֹגֵד יְכַחֵשׁ בֶּאֱמֹר, / כִּי אֵין בְּיָדוֹ יֵשׁ לְהַנְחִילֵנוּ –</p>

<p>יָגִיל בְּהַשְׁלִיט עַל חֲמוּדָיו שׁוֹאֲלָיו / וּבְמַעֲשֵׂי יָדָיו לְהַמְשִׁילֵנוּ.</p>

<p>נוֹדֵב, וְלוּ נַפְשׁוֹ נְשָׁאֵל מִהֲרוּ / שִׂפְתֵי נְדִיבוֹתָיו לְהַשְׁאִילֵנוּ.</p>

<p>עַד לֹא קְצֵה חַסְדּוֹ נְאַחֵז לַעֲרֹךְ / יִכְלוּ חֲרָזֵינוּ וּמַהְלָלֵינוּ.</p>

<p>נַגִּיד, אֲבָל לֹא הַחֲדָשׁוֹת, כִּי אֲשֶׁר / יֵדְעוּ יְשִׁישֵׁינוּ וְעוֹלָלֵינוּ.</p>

<p>אִמְרוּ לְיִצְחָק כִּי יְדִידָיו בֶּאֱסוּר, / יָחִישׁ עֲצַת שִׂכְלוֹ לְהַצִּילֵנוּ.</p>

<p>מִשְׁפַּט גְּאֻלָּה לוֹ, לְמַעַן הוּא שְׁאֵר / שֵׂכֶל, לְזֹאת יָחוּשׁ וְיִגְאָלֵנוּ.</p>

<p>לוּ יֶחֱמָרוּ רַחֲמָיו אָז יֶהֱמוּ / בֵּינוֹת פְּרָאִים חָבְרוּ עָלֵינוּ.</p>

<p>בֵּין בּוֹעֲרִים, אָכֵן בְּעֵינָם חָכְמוּ, / עַד סָכְלוּ, כִּי יִסְכְּלוּ שִׂכְלֵנוּ,</p>

<p>בֵּינָם אֲנַחְנוּ כַּהֲדַסִּים בַּעֲצֵי / יַעַר, וְאָכֵן נָבְלוּ עָלֵינוּ.</p>

<p>שָׁלוֹם לְךָ, רָחוֹק וּמִתְגּוֹרֵר בְּצֵל / צַלְעוֹת לְבָבֵינוּ וּבִכְסָלֵינוּ!</p>

<p>דַּע כִּי בְמִכְתַּב יָדְךָ פִּצְעֵי נְדֹד / נַחְבֹּשׁ וְנִחְיֶה אַחֲרֵי נָפְלֵנוּ,</p>
</blockquote>

<blockquote>
<p>יָקִ[ים] עֲלֵי סֶלַע פְּעָמֵינוּ וְגַם / מִבּוֹר שְׁאוֹנֵי הַנְּדֹד יַעְלֵנוּ.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31760">https://benyehuda.org/read/31760</a></div></body></html>