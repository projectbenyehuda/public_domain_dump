<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מְגוּרֵי אוֹהֲבַי</title>
	<meta name="author" content="משה אבן עזרא"/>
</head>
<body>

<p>אל שלמה</p>

<blockquote>
<br />
</blockquote>

<blockquote>
<p>מְגוּרֵי אוֹהֲבַי נוֹתְרוּ שְׁאִיּוֹת / וְשָׁבוּ אַרְמְנוֹתֵיהֶם כְּצִיּוֹת,</p>

<p>וּמִשְׁלָח נוֹעֲדוּ לִבְנוֹת עֳפָרִים / וּמִרְמָס נִקְרְאוּ לִבְנֵי צְבִיּוֹת,</p>

<p>וְתַחְתָּם רָבְצוּ הַיּוֹם נְמֵרִים / וְתוֹכָם נַעֲרוּ גוֹרֵי אֲרָיוֹת,</p>

<p>וְגַנִּים קִנְּנוּ שָׁם סִיס וְעָגוּר / לְקוֹנֵן נִקְבְּצוּ דַיּוֹת וְאַיּוֹת.</p>

<p>אֲשׁוֹטֵט אַךְ עֲלֵי קִירוֹת נְטוּיוֹת / וְאֶסֹּב הַגְּדֵרוֹת הַדְּחוּיוֹת,</p>

<p>וְעַפְרוֹתָם אֲחוֹנֵן אַט וְאֶרְצֶה / אֲבָנִים מֵעֲרֵמוֹתָם לְחַיּוֹת,</p>

<p>וְאַזִּיל מִדְּמֵי עֵינַי נְחָלִים / אֲשֶׁר לֹא יַעֲבֹר חוֹבֵל בְּצִיּוֹת.</p>

<p>אֲדַבֵּר בָּם וְאֵין מַקְשִׁיב וּמֵשִׁיב / לְבַד תַּנּוֹת יְתַנּוּ תַאֲנִיּוֹת.</p>

<p>זְמָן יָרָה בְיָדוֹ הַחֲזָקָה / שְׁכוּנֵיהֶם וּבִִזְרוֹעוֹת נְטוּיוֹת,</p>

<p>וְעָלוּ כָל מְשׂוֹשֵׂינוּ בְרַגְלָם / וּבִידֵיהֶם נְפָשֵׁינוּ שְׁבוּיוֹת,</p>

<p>וְאֵיכָה נִחְיֶה בִלְתָּם וְהָיוּ / כְּרוּחוֹת וַאֲנַחְנוּ הַגְּוִיּוֹת.</p>

<p>הֲמֵרֵעַי אֲנִי בוֹכֶה וְאִם עַל / נְדֹד אַחִים וּמִפְקַד הָאֲחָיוֹת,</p>

<p>אֲשֶׁר יָזוּב בְּאֵשׁ נוּדָם כְּבֵדִי / וְהַחֵלֶב אֲשֶׁר עַל הַכְּלָיוֹת,</p>

<p>וְאִם אָנוּד עֲלֵי פֵרוּד שְׁלֹמֹה / אֲשֶׁר דּוֹדָיו כְּנֹפֶת צוּף לְפֵיוֹת,</p>

<p>אֲשֶׁר הָיָה מְנָתִי מִגְּבָרִים / הֱיוֹת כָּל הַחֲסָדִים לוֹ מְנָיוֹת.</p>

<p>חֲמַדְתִּיהָ בְּמַעְלָלָיו אֲשֶׁר הֵם / לְכִתְרֵי בַעֲלֵי חֶמְדָּה שְׂכִיּוֹת,</p>

<p>וְכִי נִתְחַבְּרוּ רֵעָיו בְּחָכְמוֹת / מְחֻבָּרוֹת בְּטוּחוֹתָיו לְחַיּוֹת.</p>

<p>בְּבֹר לִבּוֹ לְבַד קָנָה נְפָשׁוֹת / הֲכִי מַעְלוֹת תְּעוּדָה לוֹ קְנוּיוֹת,</p>

<p>וְנָחָם בֶּאֱמוּנָתוֹ עֲדֵי כִי / בְּלִי שֵׁבֶט לְחֶפְצוֹ הֵם נְחוּיוֹת.</p>

<p>אֲהָבָיו הֵם כְּנֵס נִרְאוּ וּמֵהֶם / מְאֹד רַבּוּ אֲשֶׁר לֹא הֵם רְאוּיוֹת.</p>

<p>חֲמָסִי עַל זְמָן הִבְהִיל לְבָבִי / וְיָדָיו תּוֹקְפוֹת עָלַי וְהוֹיוֹת,</p>

<p>בְּנוֹתָיו פָּרְשׂוּ לִי פַח נְדֹדִים – / וְאֵיךְ אַרְיֵה יְהִי טֶרֶף לְשֵׂיוֹת?</p>

<p>וּמִיּוֹם נֶעְצְרוּ עָבֵי כְתָבָיו / בְּלִבִּי נִשְּׂקוּ רִשְׁפֵי כְּוִיּוֹת,</p>

<p>וְלִרְאוֹתָם הֲכִי עֵינַי כְּעֵינֵי / עֲרוּגוֹת אֶל יְדֵי עָנָן תְּלוּיוֹת.</p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31774">https://benyehuda.org/read/31774</a></div></body></html>