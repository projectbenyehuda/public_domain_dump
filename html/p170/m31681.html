<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּנִי הַט אָזְנְךָ</title>
	<meta name="author" content="משה אבן עזרא"/>
</head>
<body>

<p>אל יהודה בן אחיו</p>

<blockquote>
<br />
</blockquote>

<blockquote>
<p>בְּנִי הַט אָזְנְךָ אֶל מַאֲמָרִי / וְאַל תִּהְיֶה לְמוּסָרִי עֲרֵלָה,</p>

<p>וְכָתְבֵהוּ עֲלֵי לוּחַ לְבָבָךְ / לְבַל יִמַּח וְלֹא בִפְנֵי מְגִלָּה,</p>

<p>וְאִם אַתָּה עֲדֶן צָעִיר לְיָמִים, / בְּעֵינַי נַפְשְׁךָ הַיּוֹם גְּדוֹלָה,</p>

<p>הֲכִי יֵשׁ בֵּן וְלוֹ טַעַם זְקֵנִים / וְשָׂב עוֹטֶה מְעִיל נֹעַר כְּשִׂמְלָה.</p>

<p>יְהוּדָה, מַעֲלַת דּוֹדִים וְהוֹרִים / שְׁאַל בַּעְדָהּ, וְאִם יָרְדוּ שְׁאוֹלָה.</p>

<p>הֲכִי חָלְפוּ – וְזִכְרוֹנָם כְּשֶׁמֶשׁ / אֲשֶׁר לֹא תֶחֱסַר לָעַד תְּהִלָּה,</p>

<p>בְּנֵי עֶלְיוֹן, בְּנֵי אַנְשֵׁי תְבוּנָה, / וְהֵמָּה הַקְּרוּאִים לוֹ סְגֻלָּה,</p>

<p>וְלָהֶם עֹז בְּצוּרֵמוֹ וְכָבוֹד / וּבִלְבָבָם לְאַהְבָתוֹ מְסִלָּה.</p>

<p>וְהַמַּשְׂכִּיל – אֲשֶׁר יִשְׁמֹר דְרָכָיו / כְּפִי יָכְלוֹ וְלֹא יַשִּׂיג גְּבוּלָה,</p>

<p>וְיִבְחַר אֶת־עֲמַל גּוּפוֹ לְנַפְשׁוֹ / וְלַגּוּף לֹא תְהִי נַפְשׁוֹ עֲמֵלָה,</p>

<p>וְיִתְבּוֹנֵן בְּמַעְלוֹת הַנְּפָשׁוֹת, / וְיוֹרֶדֶת יְהִי מַכִּיר וְעוֹלָה,</p>

<p>וְיִוָּעֵץ בְּמִצְוַת הַחֲכָמָה / וְלֹא יַשְׂכִּיל לְתַאְווֹת הַסְּכָלָה,</p>

<p>כְּפִי דַעְתּוֹ יְהִי אוֹתָהּ מְיַסֵּר / וְעִמָּהּ יַעֲשֶׂה כָל יוֹם פְּלִילָה.</p>

<p>מְעַט שֵׁנוֹת, בְּנִי, וּמְעַט תְּנוּמוֹת, / מְעַט עַצְלָה, מְעַט שָׁתֹה וְאָכְלָה,</p>

<p>וּבֹא אֶל גַּן נְטָעוּהוּ שְׂעִפֵי / עֲצֵי שׂוֹרֵק, וְלֹא אַלּוֹן וְאֵלָה,</p>

<p>וְתִירוֹשׁוֹ לְהַשְׂמִיחַ וְצִצָּיו / לְהָרִיחַ וְעָלֵהוּ תְעָלָה,</p>

<p>כְּעָגִיל הוּא לְאַף גֶּבֶר וְעָגִיל / עֲלֵי יָדָיו וְעַל לִבּוֹ מְצִלָּה.</p>

<p>קְרָא אוֹתוֹ וְצֵא מֵעִלְּגֵי פֶה / וְעַם לוֹעֵז וּמִשָּׂפָה בְלוּלָה,</p>

<p>וְהַמְלִיחַ בְּמִדְבָּרָיו לְשׁוֹנָךְ / לְבַל אִמְרָתְךָ תִהְיֶה תְפֵלָה.</p>

<p>גְּמוּלִי שִׂים נְצוֹר חֻקִּי, וּמִכֵּן / הֲיִשְׁאַל אָב לְבַד זֹאת הַגְּמוּלָה?</p>

<p>וּמוּסַר יוֹלְדָךְ יִהְיֶה לְרֹאשָׁךְ / לְלִוְיַת חֵן וְתוֹכַחְתּוֹ תְהִלָּה,</p>

<p>וְלִימִינוֹ עֲמֹד לָזִין וְיִצְחָק / יְהִי לִשְׂמֹאל שְׁנֵי זֵיתִים וְגֻלָּה.</p>

<p>וְשָׁלוֹם רָב כְּפִי דוֹדַי וְאִם הֵם / מְעַט בִּכְאֵב וְנַפְשִׁי הָאֲמֻלָה,</p>

<p>אֲשֶׁר הֵעִיק זְמָן תַּחְתָּהּ בְּגָלוּת / כְּמוֹ תָעִיק בְּעָמִיר הָעֲגָלָה.</p>

<p>לְמַעַנְכֶם אֲנִי קוֹרֵא אֱלֹהַי / וּבַעַדְכֶם אֲנִי נוֹשֵׂא תְפִלָּה,</p>

<p>וְאוּלַי תִהְיוּ גָּדֵר לְפֶרֶץ / זְמָן הִרְחִיב בְּיַד אֵיבָה וְעַוְלָה,</p>

<p>וְאֵין מַעְצוֹר לְיַד הָאֵל לְהַפְלִיא / וְעִמָּכֶם יְהִי עוֹשֶׂה לְחֻמְלָה,</p>

<p>וְעוֹד לָכֶם יְהִי מִשְׁפַּט יְרֻשָּׁה / בְּנַחְלַתְכֶם וּמִשְׁפַּט הַגְּאֻלָּה.</p>

<p>יְהוּדָה, עוֹד שְׁמָךְ יֵצֵא בְתֵבֵל / וְזִכְרָךְ יַעֲנוּ עַל כָּל מְסִלָּה,</p>

<p>וְיוֹם יִקָּרְאוּ אֶל עָל נְבוֹנִים / יְהוּדָה יַעֲלֶה לוֹ בַתְּחִלָּה.</p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31681">https://benyehuda.org/read/31681</a></div></body></html>