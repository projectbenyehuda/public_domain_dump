<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תֵּבֵל בְּאֵיבַת לֵב</title>
	<meta name="author" content="משה אבן עזרא"/>
</head>
<body>

<p>תנחומים אל אבו אלפרג – יאשׁיהו בן בזאז במות עליו אמו</p>

<blockquote>
<p>תֵּבֵל בְּאֵיבַת לֵב וּבִצְדִיָּה / תִּשְׂנָא בְנֵי שֵׂכֶל וְתוּשִׁיָּה</p>

<p>כִּשְׁמָהּ פְּעָלֶיהָ, וְשִׁית זוֹנָה / נִקְרֵאת וְסֹרֶרֶת וְהֹמִיָּה.</p>

<p>תִּשְׂטֶה וְתִתְהַפֵּךְ כְּמוֹ חֹמֶר / חוֹתָם מְשַׂחֶקֶת וּבוֹכִיָּה.</p>

<p>לִבָּהּ לְבַב אַרְיֵה וְתֵרָא אֶל / פֶּתִי כְמוֹ עֶגְלָה יְפֵהפִיָּה.</p>

<p>וַיִּנְחֲלוּ דַרְכָּהּ יְלָדֶיהָ / פִּתּוּ בְאִמְרֵי שָׁוְא וּבִרְמִיָּה.</p>

<p>לֹא חָמְדוּ מֵהָאֱנוֹשׁ כִּי אִם / שֹׁנִים אֲשֶׁר פָּקוּ פְּלִילִיָּה.</p>

<p>בָּנוּ מְעוֹן עָוֶל וְלַחֹרֶב / קָרְאוּ מְכוֹנֵיהֶם וְלִשְׁאִיָּה.</p>

<p>הִתְהוֹלְלוּ עַד כִּי מְלָאָם לֵב / כֶּסֶל לְהָרִים יָד בְּיֹאשִׁיָּה.</p>

<p>פָּגְעוּ בְיוֹלַדְתּוֹ אֲשֶׁר מִכָּל / בָּנוֹת לְצוּר הָיְתָה תְרוּמִיָּה.</p>

<p>גֶּפֶן אֱמֶת עַל מַעְיְנֵי צֶדֶק / שֹׂגָה בְגַן יֹשֶׁר וּפוֹרִיָּה.</p>

<p>הֹלֵךְ אֲבֶל־אִמּוֹ בְלֵב קֹדֵר / צֹעֵק לְמִפְקָדָהּ בְּתַאְנִיָּה,</p>

<p>לָהּ חָל וְחָלוּ כָל־בְּנֵי תֵבֵל / לוֹ, גַּם לְבַב הַתֹּם מְאֹד נִהְיָה.</p>

<p>עַיִשׁ וְכִימָה אָבְלוּ, כִּי הִיא / הָיְתָה לְבַד לָהֶם שְׁלִישִׁיָּה.</p>

<p>גַּם הָאֲרָצוֹת רָגְזוּ, עַד כִּי / מֵהַבְּכִי לֹא שָׂגְבָה קִרְיָה.</p>

<p>הַט אָזְנְךָ, מִגְדַּל תְּבוּנוֹת עַל / אָשְׁיוֹת אֱמֶת בָּנוּי לְתַלְפִּיָּה,</p>

<p>וּלְטֹשׁ לְךָ עַיִן רְאוֹת יַד אֵל / מֵאָז אֲשֶׁר עַל הַיְּקוּם הוֹיָה.</p>

<p>עֵצָה יְעוּצָה הִיא, וּמִי יִהְיֶה / רָב בַּעֲצַת רַב־הָעֲלִילִיָּה.</p>

<p>לֹא נִבְצְרוּ מִיַּד שְׁאוֹל בִּקְרָב / חֶרֶב חֲנִית מַסָּע וְגַם שִׁרְיָה.</p>

<p>עַל הָאֲדָמָה הָאֱנוֹשׁ עֵירֹם / נוֹלָד וְשָׁמָּה יַהֲלֹךְ עֶרְיָה.</p>

<p>נַחְנוּ בְנֵי עָפָָר וְהָעָפָר / יָשׁוּב עֲלֵי אֶרֶץ כְּשֶׁהָיָה.</p>

<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31607">https://benyehuda.org/read/31607</a></div></body></html>