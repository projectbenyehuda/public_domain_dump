<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בשולי הקטרוג על החינוך המשותף</title>
	<meta name="author" content="אליהו שומרוני"/>
</head>
<body>

<p>למקרא רשימותיה של ח. על החינוּך המשוּתף<a href="#fn:1" id="fnref:1" title="see footnote" class="footnote"><sup>1</sup></a> התעורר גם בי הרצון להגיב ולומר משהו בשוּלי הדברים הנדונים,
ואפילוּ איני מזוּין כל צרכי בידיעת תורות החינוּך.</p>

<p>ח. ניסתה לערער על אחד מערכי התנוּעה הקיבוצית והציגה את
השאלה לפני עצמה ולפני כוּלנוּ: החינוּך המשוּתף האם הוּא <strong>פּוֹעל־יוצא
הכרחי</strong> מחיי השיתוּף? את התשוּבה לשאלה זו עלינוּ לחפּשׂ לא בתקנות ולא
בסעיפים מנוּסחים, אלא בעצם מטרת חיינו הקיבוּציים, וממנה עלינוּ להסיק גם
על החינוּך המשוּתף. אנוּ דור ראשון למהפּכה חברתית ואישית זו, ששמה –
<strong>קיבוּץ</strong>, ושאלת־גורל היא לנוּ, אם הדור הצעיר שנולד וגדל בקיבוּץ, ימשיך
במפעל אבותיו, אף כי חסרים לו כמה תנאים אוֹבּייקטיביים, אשר הולידוּ את
גורמי המהפּכה בנוּ. לא נכונה הדעה הרוֹוחת ש&#8217;מלחמת אבות וּבנים' היא תופעה
החוֹזרת ונשנית <strong>בכל</strong> דור ודור. אין מרד הבנים באבות בא לעולם אלא אם
בשלוּ במעמקי האוּמה תנאים כלכליים, חברתיים ותרבוּתיים המחייבים שינוּיים
רציניים למען ההתקדמוּת.</p>

<p>במאה ה־18 וה־19 היו דורות בעם ישראל שלא מרדוּ כלל בדרכי
אבותיהם. טבעי הוּא שהדור הצעיר בעם, אשר כוחו אתו, נוטל עליו את התפקיד
לעקור דרכי אבות, על כל הצער והיסוּרים הכרוּכים בדבר, למען החדש, הגואל.
במידה שעיננוּ יכולה לחדור ולראות את העתיד, איננוּ רואים כיום סיבות
מכריעות שתדחפנה את הדור השני או השלישי בתנוּעה הקיבוּצית לערער את
<strong>יסוֹדוֹת</strong> החיים הקיבוּציים אשר הניח הדור הראשון. לפי הכרתנוּ כלוּלים
בצוּרת החיים הקיבוּצית־פּועלית, מיטב השאיפות והמַאוַיים, שעליהם חירפוּ
נפשם בחירי הדורות בתולדות האנוֹשוּת. ואם הדור הבא אחרינוּ לא יסלף
מוּשׂגיו, ואם חוּשיו לא יקהוּ להבחין בין טוב לרע, בין יושר לרֶשע ובין
אנוֹכיוּת לעזרה הדדית – בודאי <strong>שיוסיף</strong> נדבּכים חדשים על בנין החברה
החדשה שהקימוֹנוּ, ולא יקעקע את יסודותיו. אוּלם אסוּר לנוּ להסתפּק
באמוּנה זו בלבד, מתוך הנחה <strong>שמאליו</strong> מוּבטחים לנוּ <strong>רציפוּת</strong> מפעלנוּ
והמשכוֹ בידי הדוֹר הבא. כמו שבתהליך יצירת החברה הקיבוּצית על ידינוּ,
נתוּנים אנוּ בהיאָבקוּת מַתמדת בין כוחות הנסיגה שבתוכנוּ המושכים אותנוּ
לאחוֹר, ובין מתיחוּת רצוננוּ ומגמתנוּ לשלמוּת קיבוּצית – כך מחייבת
אותנוּ הדאגה <strong>להמשך</strong> מפעלנו ליצור <strong>ערוּבוֹת</strong> ממשיות עוד בימינוּ,
להבטיחוֹ מסכּנות של סילוּף. החינוּך המשוּתף של ילדינוּ הוּא אחת
הערוּבוֹת העיקריות לכך, שמפעלנוּ הקיבוּצי לא יהיה חזיוֹן בן־חלוֹף, אשר
צף ועלה על גל קוֹניוּנקטוּרה מסוּימת, ונמחה מעל פּני האדמה עם מַשב רוחות
חדשים. הטעוּת היסודית בהרהוּריה של ח. אינה מוּנחת בנסיונה למנות את
הליקוּיים במוסדות הילדים – (דבר שיש לעשותו מתוך כוונות של שיפּוּר), כי
אם בעצם המחשבה, כי ייתכן להשאיר סדר־חיים קיבוּצי ומאמצי בנין חברה
קיבוּצית, תוך עקירת עקרוֹן החינוּך המשוּתף.</p>

<p>כלוּם מקרה הוּא הדבר, שסדר החיים הקיבוּצי גרר מאָז ‏
ימיה הראשונים של הקבוּצה באופן אוֹרגני, ללא החלטה דוֹגמטית קודמת,
טיפּוּל וחינוך משוּתף? כלוּם מקרה הוּא, שחברה המיוּסדת על ביטוּל הקנין
הפּרטי, על עזרה הדדית ועל יחסי אדם חדשים, – תפסה חיש מהר עמדה אחרת
למעמדה של החבֵרה בקרבה ולדרכי חינוּך הילד? לא זו בלבד שאין כאן מקריוּת,
אלא שכל הבנין הקיבוּצי כמשטר חיים, אשר פניו אל העתיד והמבשׂר את הבאוֹת,
היה רעוּע מלכתחילה והיה צוֹפן אפשרוּיות ל&#8217;הפיכת הקערה', אילוּ היתה חסרה
בו אבן יסוֹד זו ששמה: חינוּך משוּתף.</p>

<p>בטוח אני, שלמרבית נקוּדות הקטרוּג (אגב, אין הן חדשות כלל
בתנוּעה הקיבוּצית), אשר ציינה ח. ניתנוּ ועתידות להינתן תשוּבות
מַספּיקוֹת מצד עובדי החינוּך המשוּתף בתנוּעה הקיבוּצית, מתוך נסיונם הרב
והמאַלף. אך קשה להשתחרר מן המחשבה ששרשי הקטרוּג נמצאים לאו דווקא
בליקוּיי החינוּך המשוּתף, אלא בכל אותה מסכת החיים הקיבוּצית כוּלה התובעת
מן האָדם <strong>מתיחוּת אישית לאורך ימים בכל שטחי חייו</strong>. כמו לכל תנוּעה
חברתית מהפּכנית אמיתית הבאה <strong>לשנות</strong> סדרי בראשית, אורבת גם לנוּ הסכּנה
של <strong>קוֹצר־רוּח</strong> באנשים, שהתיצבוּ בתפקידי ההגשמה ושל התפּרקוּת אטית
ממעמסת הערכים, אשר בהם יצאנוּ לדרך הארוּכה. הכרת <strong>הדרך הארוּכה</strong> על כל
קשייה וההצטיידוּת <strong>בנשימה ארוּכה</strong> כדי לילך בה צריכה, בדרך כלל, להיות
אחת מאבני היסוד בחינוּכנוּ העצמי והתנוּעתי – אם אין רצוננוּ להיות
משיחי־שקר המבהיקים באופק לרגע היסטורי וצוללים מיד בתהום הנשיה.</p>

<p>ראשיתה של הדרך עוד בגולה, כשהתיצב הצעיר היהוּדי לפני
ההכרח לקבוע את דרך חייו כפועל המתעתד לעלות לארץ־ישראל. מה רבים
מבני־הנעוּרים אשר מפרפּרים היוּ עוד <strong>בתחנה</strong> ראשונה זו, ששמה המעבר
לעבודה גוּפנית, פּרפּוּרי־יסוּרים רבים בין הצו ההכּרתי הבּרוּר (או הכרח
המצב החמרי), לבין אלף בלמים ממינים שונים, אשר כוּלם כאחד אָמרוּ: חסר
הכוח לגשר על התהום שבין ההלכה ובין המעשה. לאחר שהצעיר כובש את עצמו וגובר
על מעצוריו, משהוּא יוצא לדרך זו ומגיע לתחנה הראשונה – אל הארץ – מתברר
מיד כי גם כאן עוד נכוֹנוּ לו מבחנים. כי עדיין רחוק הוּא מן &#8216;המנוּחה
והנחלה&#8217;, וכי הכרעות רבות מצפּות לו כאן: עצם ההחלטה הפנימית להצטרף לחיי
קיבוּץ, ההסתגלוּת לעבודה בתנאי הארץ, חבלי רכישת לשון הארץ, התאמה לחברה
ולסדרי־חברה העומדים בניגוּד בולט להרגלי חייו הקודמים וכו'. אך חשוּבה
ביותר בכל אלה היא העוּבדה, כי גם לאחר שהאָדם שלנוּ עבר את כל התחנות
הללוּ, אינה פּוֹסקת אף רגע היאָבקוּת הפּרט עם עצמו והיאָבקוּת הכלל עם
הפּרט על שמירת דמוּתה של החברה החדשה. לוּ צירפנוּ אחד לאחד את כל אותם
הענינים הקטנים (מתוך הפּרוטוקולים של שיחות הקיבוּץ), בהן באָה לידי
גילוּי נטיית הפּרט לנסיגה – ואפילוּ לא הגיע לידי מסקנה של עזיבת המסגרת –
היתה מתגלה לעינינוּ תמוּנה עשירת־גוונים של היאָבקוּת קשה <strong>וּמַתמדת</strong>
מצד החברה – אם לא נצרף הנה את המקרים, שהחברה עצמה עלוּלה להיות נתוּנה
במורד – על <strong>שלמוּת צרוּפה</strong>, על טוֹהר רעיונותיה, על נאמנוּת למטרה
הסופית. לעתים רחוקות משׂיג החבר <strong>בהכּרה</strong>, שרגעי חוּלשתו (ולמי מאתנוּ
אין רגעים כאלה?), המעוררים בו את היצרים, שהקיבוּץ קידש עליהם מלחמה,
מתיצבים בסתירה לדרך כולה ולא לפרט אחד שבה. הנה ח. בטוחה ומאמינה שהוצאת
אבן יקרה זו, ששמה חינוּך משוּתף, מתוך הבנין הקיבוּצי לא יזעזע את
יסודותיו ולא יסכן את כושר עמידתו. אך כלוּם אין היא תופסת, כי בכוח אותו
הגיון ובאותן דרכי אוֹריינטציה יבוא מחר חבר אחר ויאמר לעקור עקרון יסודי
נוסף של החברה הקיבוּצית, וגם הוּא יבטיח לנוּ, שמעשה זה אינו מתנקש
ביסודות הקיבוּץ, באשר &#8216;העקרון הזה איננוּ פּוֹעל־יוֹצא הכרחי של חיינו
המשוּתפים&#8217;.</p>

<p>כלום לא נעשוּ נסיונות כאלה בעבר? <strong>כל ויתוּר עקרוני בשטח
אחד בהכרח שיגרור שוּרת ויתוּרים לאורך כל החזית</strong>. התרפּוּת מתח־החיים או
ה&#8217;עייפוּת' הנוטה לוַתר על עקרון מסוּים – <strong>למראה קשיים בדרך ההגשמה</strong> –
בהכרח שתגרור הפחתת מאמצים לקיוּם שאר עקרונות חיינוּ ולשמירה עליהם. אם לא
נשיג בהכרתנוּ את חוּקיוּת בלתי־כתוּבה זו של חיינוּ הקיבוּציים יועמד בספק
ערכּוֹ המַתמיד והמַהפּכני של כל מפעלנוּ. אַל נשכח, כי גם כאשר <strong>איננוּ
מכריזים</strong> על התפּרקוּת מעקרונות – מלאים חיינוּ יום־יום סטיות קלות
וחמוּרות מאותן הדברות החקוּקות על לוּחות הבּרית הקיבוּציים. מבחינה זו
ייאָמר לשבחה של ח., שהביאה את ספקוֹתיה אל בימת משפּט הציבוּר, במקום
שלדאבוֹננו מרוּבות הדוּגמאות, כשחברים מתחילים <strong>למעשה</strong> להתנהג בניגוּד
לעקרון מסוּים, <strong>בטרם</strong> הסתלקה ממנוּ החברה כוּלה.</p>

<p>אם בדברים אלה לא הכנסתי את ראשי לשאלות החינוּך
הקוֹנקרטיות, באשר מאמין אנוכי שרשימות ח. חורגות ממסגרת הדיוּן על
ליקוּיים בחינוּך המשוּתף, והשארתי את התשוּבה עליהן לעובדי החינוּך – קשה
לעבור בשתיקה על החד־צדדיוּת הבולטת מאוד ברוּח דבריה של ח. מפליא פּשוּט
כוחה של השכחה המשתלטת עלינוּ. מספּיקות שנים מועטות של חיי קיבוּץ, כדי
למחות מזכרוננוּ את פּרצוּפו האמיתי של אותו הווי חיים בעל־ביתי,
שהתקוֹממנוּ לו בעבר. וכך מונה ח. את מגרעות החינוּך המשוּתף, כשנגד עיניה
מרחפת איזו דמוּת אידיאלית ושלמוּת חינוּכית ונפשית של ילד המתחנך בבית
פּרטי של אבא־אמא.</p>

<p>בפרק האחרון של דבריה כשח. הרגישה שהגדישה את הסאָה היא
מציגה את השאלה היסודית: אוּלי בכל זאת מרוּבה החיוּב בחינוּך המשוּתף
שכדאי בגללו להשלים גם עם השלילה? אך גם בזאת היא מפקפּקת, באשר אינה רוצה
&#8216;להתחייב בנפשו של הדור לשם הגשמת דבר, שאין היא רואה בו עקרוֹן חיינוּ
השיתוּפיים&#8217;. זה שנים אחדות נשמעות תלוּנות בעל־פּה ובכתב – על תוצאות
החינוּך המשוּתף, האשמות כבדות ניתכות על ראש הדור הצעיר הגדל בתנוּעה. אני
כופר בעצם ההנחה שהחינוּך המשוּתף כבר ניתן כיום לסיכּוּם לשם בדיקת
תוצאותיו. על יסוד מה? האם ניתנה כבר לדור הצעיר האפשרוּת לעמוד במבחן –
ולא עמד בו? מנַין הפּזיזוּת לחרוץ משפּט על נטע רך בחברתנו הזקוּק ככל שאר
<strong>יסודותינוּ</strong> (עזרה הדדית, שויון, הסתלקוּת מקנין פּרטי וכו'), <strong>לצמיחה
ולטיפּוּח</strong> בידים נאמנות וחרוּצות, השואבות ממעיין האידיאה הגדולה. כלוּם
מוּצדקת המסקנה, שילדינוּ לא יעמדוּ במבחן השיתוּפיוּת כיוָן ששגוּרה עתה
בפיהם המלה &#8216;שלי&#8217;? לדעתי, משגה כבד בידי שוֹללי החינוּך המשותף להתבסס על
תופעה זו, באשר מקורה גם בתכונות הנמסרות בירושה (ואין להתעלם שהצורך בקנין
פרטי טבוע באדם של תקוּפתנוּ כ&#8217;טבע שני') וגם במוּשׂגיה וּבהתנהגוּתה של
<strong>חברת הבוגרים</strong>. אך עדיין אינני מוכן להסיק מכאן את המסקנה החותכת שתופעה
זו, על הקו השלילי שבה, שדווקא היא תקבע את דמוּתו ואָפיוֹ של הדור הצעיר –
ולא אותו היש הגדול של חינוּך דור צעיר על רקע של מפעל קיבוּצי ובמסגרתוֹ,
דור מוּשרש בעבודה ובטבע סביבתו, דור שהשיתוּף סם חיים הוּא לו ועצם החיים.
מנין ועל יסוד מה האמוּנה בנצחון הטפל על העיקר? החינוּך הוּא תהליך ממוּשך
של פּעוּלות או הפעלות, שתכליתו טשטוּשם (אם לא עקירתם) של קוי אופי
שליליים והבלטת קוי אופי חיוּביים הטבוּעים באדם. האין ביכולת חברתנוּ,
המהווה את הקרקע הדשן לגידוּל הדור הצעיר, להפעיל ולהבליט יותר את קוי
האופי החיוּביים? בדרך כלל נדמה שהויכוּח מתנהל לא לפי הכתובת הנכונה: את
ההאשמות הניתכות על ילדינוּ על־ידי הבוגרים <strong>יש להחזירן – רוּבן ככוּלן
–לחברת הבוגרים</strong>, באשר ממנה בא המופת הרע, כמו שממנה נמסרים לילדינוּ גם
יסודותיהם החיוּביים של חיינוּ. לא ייתכן כלל לשמור את חברות הילדים
מליקוּיים רציניים, אם חברת הבוגרים תהיה מלאה פּגימות רציניות של חוסר
שויון, של זלזוּל או של פגיעה בכבוד חבר, של חוסר תשוּמת־לב לאוֹרח, של
אנוֹכיוּת – כל אותן &#8216;המעלוֹת&#8217;, אשר בגלל קוצר ראיה או בשל רצון להסתָרת
מוּמים, רוצים לתלותן דוקא בקוֹלר עקרון החינוּך המשוּתף. תמימוּת היא
לחשוב שהלינה בחדר ההורים, השמירה מ&#8217;קוֹלקטיביוּת יתירה' וקביעת המשפּחה
כמקור ההשפּעה ה&#8217;מכרעת' על חינוּך הילדים, עלוּלה ליצור את קיר המגן שבעדו
לא תחדורנה ההשפּעות המזיקות הללוּ, אם הן חיות וקיימות בחברה סביבנוּ. ואם
כך הדבר, הרי ניתנת לנוּ הוכחה נוספת למחשבה, כמה אחוּזים, דבוּקים
וּשלוּבים מאמצינו לחינוּך הדור הצעיר ברוחנוּ, בהיאבקוּתנוּ המַתמדת על
הדמוּת המוּסרית־קיבוּצית של חברתנוּ הבוגרת. זוהי נקוּדת־המוֹצא לדיוּן
והיא בלבד עלוּלה להתווֹת לנוּ דרך־אמת.</p>

<p>אין הדבר מוּצדק לא מן הצד העוּבדתי ולא מבחינת ההישׂגים,
שנגיב על כל קושי שניתקל בו בהגשמת אחד מעקרונותינוּ, בסקפּטיציזם ובויתוּר
על העיקרון עצמו. לא מקרה הוּא, שח. אינה יכולה להיות &#8216;עקבית&#8217; ולהציע
בסיוּם דבריה הצעות חדשות על יסוד התנגדוּת לחינוּך משוּתף והיא מסתפּקת
בשוּרת תיקוּנים (עוּבדות קבוּעות וכו'), אשר בוַדאי לא ירבוּ החוֹלקים
עליהם. מסקנה עקבית מהנחתה המוּטעית בשטח זה היתה מביאה אותה במוּקדם או
במאוּחר לערעוּר הבנין הקיבוּצי עצמו, ולכך לא התכוונה ח.
ברשימותיה.</p>

<p>לבסוף הריני מצטרף לדעת המערכת, שלא נענתה לחברים שסברוּ,
שיש לגנוז את רשימותיה של ח., משום ש&#8217;הן יוצאות דופן'. אסוּר לנוּ לעלות על
דרך זו. שטחים רבים מוּזנחים בחיינוּ, והגבה חברית וּבירוּר קוֹלקטיבי
<strong>בזמן הנכון</strong> עשוּיים למנוע תוצאות בלתי־רצוּיות.</p>

<p>כל העוקב אחרי הנכתב והנאמר בכינוּסים שונים בשאלה זו
יודע, שענין החינוּך המשוּתף הוּא אחת השאלות העדינות והמוּרכבות ביותר
בתנוּעה הקיבוּצית. אוּלי משום שדרוּשה כאן התגבּרוּת על מסורת ועל הרגלי
דורות יותר מאשר בשטחים אחרים בחיינוּ. עלינוּ לצאת כמנצחים גם בשטח זה,
כמו בשטחים אחרים (עבודה, משק), שבהם הראינוּ את היכולת הרבה הגנוּזה בחיי
שיתוּף. אך תנאי קודם לכך: ראיית הדברים מתוך <strong>אָפקי</strong> תנוּעה בהירים,
מתוך השקעה מתמדת של כוחות תרבוּת, מדע, חינוּך. בטוּח אני, שיבוא יום
וייפּסק הויכוּח התפל על &#8216;קיפּוּח&#8217; השפּעת ההורים על ילדיהם בצוּרת החינוּך
המשוּתף. קיפּוּח כזה אינו קיים במציאוּת, כשם שאין סתירה במַהוּת הדברים
בין חינוּך קוֹלקטיבי של חברות ילדים, וּבין השפּעה חיוּבית מעשירה העשוּיה
לבוא מצד ההורים. הקיבוּץ חייב לחתור למזיגת שני הגורמים (בעצם <strong>שלושה</strong>,
גם חברת הבוגרים) ולהשלמתם ההדדית. רק כשיעמדוּ כל הגורמים הללוּ על רמה
מוּסרית־תרבוּתית נאוֹתה, יהיה חינוּכנוּ יעיל ויתן את פּריו הרצוּי.
בנפוֹל גורם אחד – יורד גם ערכּם של שאר הערכים. גם מחוּצה לנוּ, גם על
הילד הנתוּן לחינוּך אינדיבידוּאַלי, כביכול, ולהשפּעה &#8216;מכרעת&#8217; של בית
הוריו, מַשפּיעים גורמים רבים: הסביבה הסוציאלית, הרחוב, בית־הספר, תנוּעת
הנוער. ‏אך במקום ששם גורמים אלה <strong>נלחמים</strong> זה בזה, ניתנת לקיבוּץ
<strong>אפשרוּת</strong> (לצערנוּ <strong>עדיין</strong> לא ניצלנוּה במלואה, <strong>ומכאן</strong> – הסיבוכים)
להביא לידי <strong>הרמוֹניה</strong> מַכּסימַלית את שלושת הגורמים שצוּינוּ לעיל.
בכיווּן זה בלבד צריכים להיות דרוּכים מאמצינוּ.</p>

<blockquote>
<br />
</blockquote>

<p>1937</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>ראה &#8216;על שיר הערש&#8217;, ח. ש–י, קובץ &#8216;אפיקים&#8217;, ע'  387 <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56012">https://benyehuda.org/read/56012</a></div></body></html>