<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הנהגת 'השומר הצעיר' דוחקת הקץ</title>
	<meta name="author" content="אליהו שומרוני"/>
</head>
<body>

<p>מורגש הצורך להבהיר לעיני החברים בקיבוּץ את מצבנוּ ואת
עמדתנוּ בתוך התנועה העולמית – &#8216;השומר הצעיר&#8217;. אם עוד לפני זמן־מה היוּ
שקיווּ למצוא הסדר מניח את הדעת בתוך מסגרתה הקיימת של התנוּעה, באה הישיבה
בבנימינה וגרמה לנו אכזבה מרה. בישיבה זו עם חברים מן ההנהגה העליונה שלל
הרוב שלילה מוחלטת את דרכנוּ – את נסיוננוּ להתלכד בתוך הקיבוץ המאוחד,
כמסגרת כללית לתנוּעה הקיבוּצית כוּלה, ואת האוריינטציה על מפלגת פועלי
ארץ־ישראל, כמסגרת מעמדית מדינית כללית של ציבוּר הפועלים בארץ.</p>

<p>בעקבות הישיבה בבנימינה נתקיימוּ ישיבות של המועצות הראשית
בארצות שונו, וסיכוּמן הוא שלילת האפשרוּת למצוא שפה משוּתפת אתנוּ. מנגנון
הקיבוּץ הארצי מיסודו של &#8216;השומר הצעיר&#8217; פעל במהירות ברוב הארצות לגיבוּש
התנוּעה ברוּחו. נוסף על ההסתדרות בלטביה, שהיא בלב ונפש אתנו, התיצבה
לצדנוּ בימים האחרונים גם ההסתדרוּת באוסטריה. הידיעות מליטא הן, כי שם
עדיין החברים מתלבטים. קיים שם הרצון שהקיבוּץ הליטאי יצטרף מסגרת הקיבוּץ
הארצי, אך עם זאת מחייבים אוריינטציה על מפלגת פועלי ארץ־ישראל. בקרוב
יתלבנוּ ודאי הדברים.</p>

<p>הרוב בועידה העולמית של &#8216;השומר הצעיר&#8217; העומדת להתכנס
בקרוב, ידחק בוַדאי להכרעה מידית בויכוּח הקיים בינינוּ. אין בכוחנו למנוע
את דחיקת הקץ, כלומר, אין בכוחנוּ למנוע את הרוב מהכרעתו בעד
פילוג<a href="#fn:1" id="fnref:1" title="see footnote" class="footnote"><sup>1</sup></a>. במצב זה עומדת לפנינוּ השאלה מה תהיה דרכו של קיבוצנו אחרי ההכרעה הנדונה – הכרעה לפילוּג?</p>

<p>אפשרוּיות שונות ייתכנוּ למחרת הפילוּג, אוּלם לפנינוּ דרך
אחת בלבד, גם אם תהיה קשה מאוד. הדרך הקלה היא, ויתוּר על ערכים ותפקידים
שאנו נושאים אתנו ושנלחמנו עליהם עד עתה: הן במסגרת התנועה העולמית, הן
בתוך הקיבוץ המאוּחד. במקרה זה עלוּל הקיבוּץ להיות לאחת הפלוּּגות בתוך
הקיבוּץ המאוחד; והתנוּעה השומרית שלנו בגולה תחדל להיות תנוּעה חינוּכית
בקרב הנוער. פירוּש הדבר, כי עליה על הדרך הקלה אומרת ליקוידציה. אני חושב
שלא נוכל ללכת בדרך זו. אולם הבחירה בדרך הקשה מחייבת לא רק אמוּנה בצדקת
דרכנו, אלא גם ריכוז כוחות מכסימליים לפעוּלה בתנוּעה, הרגשת אחריוּת גדולה
ואמוּנה כי על אף הכל נצליח.</p>

<p>אם הרוב יכריע בועידה הקרובה בעד פילוּג, יוּטל עלינו
להקים מסגרת שניה של תנועת &#8216;השומר הצעיר&#8217; בגולה; ונצטרך להביא לפני הנוער
תכנית פעוּלה חדשה. מה יהיוּ יסודות התכנית? יסודותיה יהיוּ מותאמים
לתנוּעת נוער קיבוצית ציונית־סוציאליסטית. לא נשלול את השיטות החינוּכיות
בנוער בגולה כפי שנתגבשוּ בתנועה העולמית. אוּלם נתבע את ביטוּל ההתבדלוּת
של הנוער בעלייתו לארץ – פרי המגמה של הרוב ב&#8217;השומר הצעיר'. אנו נורה לנוער
דרך למעמד פועלים מאוחד ולתנועה קיבוּצית מאוּחדת. דרכנוּ בנוער בגולה תהיה
אחרת מדרכה של המפלגה בנוער בגולה. אנו נבנה תנועת נוער חינוכית עצמית. אך
אין פירוּשו של דבר, שתנועתנו העצמית בגולה תיצור לעצמה אידיאולוגיה
מיוחדת. אנו ניצור תאים להכשרה אישית עצמית, אך נדריכם לאותה הדרך
האידיאולוגית האומרת: תנועה קיבוצית מאוחדת וארגון פוליטי מאוּחד של
הפועלים.</p>

<p>את דרכנוּ בתוך התנועה העולמית הנני רואה כאָטאפה, כשלב
בדרך השומרית. לכן הנני מאמין, שההתפּתחוּת הנוכחית בתנוּעה העולמית,
המביאה ליצירת שתי מסגרות לתנוּעת &#8216;השומר הצעיר&#8217;, עוד עתיד לה מפנה. אם
תנועת &#8216;השומר הצעיר&#8217; תרצה להיות נאמנה לאידיאלים שלה, יבוא המפנה. אז תגיע
התנועה העולמית לעמדתנוּ ותמצא – כמונוּ – את הדרך למפלגה ותנועה הקיבוּצית.</p>

<blockquote>
<br />
</blockquote>

<p>1930</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>כפי שכבר הוזכר – הפילוּג בוּצע בועידה העולמית  השלישית שנתקיימה בורוּטקי (סלובקיה) בימים 7–14 לספטמבר 1930 <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/55932">https://benyehuda.org/read/55932</a></div></body></html>