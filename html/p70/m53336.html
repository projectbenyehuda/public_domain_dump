<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אורות וצללים: קטעי סיפור</title>
	<meta name="author" content="נחמה פוחצ'בסקי"/>
</head>
<body>

<p>והיא שבה.</p>

<p>שוב רואה ידידה את אותם שמי הזהר שכה אהבה, את החולות,
ההרים והגבעות, את הכרמים עם שדות הבר – הכל הכל כמקדם! ועיניה הגדולות עם
מבטיהן החמימות מתיזות מיצוצי אושר.</p>

<p>טל נער בלחיה הורדה וחם בחרות בגופה הזקוף והרענן; והיא
במטבח, – כל היום מטפלת בעבודת המטבח של הפועלים. שבעים איש! למזון זול
ומבריא דואגת ידידה והעבודה מרובה כל הימים.</p>

<p>לילה! – לידידה אין פנאי לקחת חלק באספות הפועלים
ובוכוחיהם. מתלהבים הם ורועשים – כבוש עבודה, יחס הסביבה, השפעה כלפי פנים
וכלפי חוץ&#8230; ידידה מסתלקת – לה מחכה עבודה: זרח או בריל קודח! בידים
חרוצות היא מהפכת את משכב החולה, מגישה לו את הכסתות, החלב; מחליפה את
התחבשות.</p>

<p>וסדור הכביסה של החברים אימתי, אם לא בלילה? וטליאת בגדיהם? ורשימת צרכי המזונות שדרוש מחר להביא מן העיר?</p>

<p>וחורו פני ידידה, לחייה צמקו, ברק העינים היפות הועם ועליזות רוחה חמקה עברה לה.</p>

<p>• גלילה, גלילה! – והיא על שפת ים יפו יושבת שקועה&#8230; גדול
ואודם כדור האש, שנוגע בשפתו הלוהטת בגלי האפק הקרים. לאט לאט הוא צולל
תהומות, ונחלי ארגמן מתפשטים ברקיע, ושלהבת אוחזת את כנפי העבים.</p>

<p>• מה כה שקועה בהרהורים ידידה? – שואלים שני החברים היושבים על צדה.</p>

<p>וידידה מתלהבת – כרמל&#8230; תבור&#8230; הרי הגליל ומושבותיו!&#8230;
שם היא תמצא בודאי ספוק נפשי. תיסד אגדה של פועלות; גנים [?]; מושבות
תיסדנה; ענף חדש וגדול יברא!&#8230; גלילה גלילה, – שם רק שם שדה לעבודה
רצינית.</p>

<p>מקשיבים דבריה הגלים הנוזלים אט אל החוף. בקצף לשונם
מלחכים הם את החול הטחוב וחוזרים בפחד למעמקיהם. העיז גל אחד, פרץ, התגנב
ולחך את קצה סנדלה ונשק את שולי שמלתה. –</p>

<p>פרצה ידידה בצחוק וברחה מחבריה.</p>

<p>הר כנען&#8230; בין אבניו הלבנות והצחות משתטחות שורות גפנים
זמורות. ידידה מקוששת ביניהן את העצים, מחברת גל אל גל ומוציאם מן
הכרם.</p>

<p>שם בשפוע ההר חורש גלעדי; שירתו הנוגה משתפכת בעצב על פני
הכנען. נוטה ידידה אזנה ותמהה&#8230; למה היא כה נוגה שירתו? אמש, כשהוא הרציא
בביה&quot;ס היה כה מלא אמונה!&#8230; מהתפתחות הלאומיות בין עמי הבלקן, עבר
להתפתחות הרגש הזה בעמנו&#8230;</p>

<p>באמונה ובטחון הוכיח, כי הגרעין הקטן והצנום שהורד לחום אדמתנו – ינבט, ישגשג, יפרח!&#8230;</p>

<p>כמה הוא היה מענין אמש!&#8230; דומה שאף פעם לא ראתה אותו כה
יפה בשערותיו הבהירות ובעיניו הגדולות, האפורות. דבורו שטף כמעין נובע,
וזרם חם, חם בא ממנו אל תוך לבה, אל תוך נפשה.</p>

<p>מדוע כה כונו מבטיו אליה, רק אליה?&#8230; לא! שטיה היא, – טועה היא!</p>

<p>מתוך כפיפה על קשוש העצים היא מעיפה עין השדה, גלעדי עולה בהר עם המחרשה ובעלו הולך ונגרר אחריו.</p>

<p>היא הזדקפה ותסתכל בו מרחוק. חלצתו הדקה הבליטה את רוחב
כתפיו החזקות, ראשו זקוף היה ביהירות כשהוא לחץ את המחרשה באדמת האבות ופתח
עמוק את תלמיו.</p>

<p>היא הרגישה בנצחונו על האדמה הקשה ובתוך עיפותה התערב איזה רגש של נעימות אי מובנה.</p>

<p>הסתכלה היא, הסתכלה בחרישתו ותפן הצדה. מראה המושבה הנהדר
בצבץ נגד עיניה – גנים, עצים, שדרות, כרמי שקדים פורחים, יערות, יערות
לבנים!</p>

<p>הרי גלעד חובקים את העמק הירֹק ושם, שם החרמון! – ראשו השב – כמה קסם שופך הוא על כל הסביבה!</p>

<p>ורואה ידידה מימין את מי מרום השקטים, ואת ים הכנרת בקסם
יפיו משמאל, – ומתחילות עיניה מתיזות שוב ניצוצי אושר, והלב דופק, דופק
בשמחה.</p>

<p>&#8230;גן עדן עליון – וזה שערי השמים!</p>

<p>מי הכניסה בשערים הללו?</p>

<blockquote>
<br />
</blockquote>

<p>נחמה פוחצבצקי</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/53336">https://benyehuda.org/read/53336</a></div></body></html>