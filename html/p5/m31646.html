<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שָׂרִיד</title>
	<meta name="author" content="אברהם סולודר"/>
</head>
<body>

<blockquote>
<p>בִּבְלוֹאֵי אֳהָלִים, בְּטַחַב הַמְּחִלּוֹת</p>

<p>יָשְׁבוּ רִאשׁוֹנֵי הָעוֹלִים,</p>

<p>וַתִּרְעַד תְּפִלָּתָם עַל מַעֲנִיּוֹת שָׂדָם</p>

<p>וּרְגָבִים אֶת חֹם דִּמְעָם בּוֹלְעִים.</p>

<p>חֳלָאִים הֳשִׂימוּם. הַקְּבָרִים יִרְבָּיוּן&#8230;</p>

<p>כָּלִים בִּנְשִׁיַּת הַדְּמָמָה&#8230;</p>

<p>רַבִּי אַיְזִיק עוֹד נוֹתַר מִקְּהַל הָרִאשׁוֹנִים</p>

<p>דָּבֵק עֲרִירִי בַּשְּׁמָמָה.</p>

<p>עִם שַׁחַר יְהַלֵּךְ לְאִטּוֹ בַּמִּשְׁעוֹל</p>

<p>אֶל גִּבְעַת הַקְּבָרִים הַלְּבָנָה.</p>

<p>בְּלֵאוּת מַבָּטָיו, בְּהֵדֵי צְעָדָיו</p>

<p>מְרַחֲפָה הַזִּקְנָה כַּעֲנָנָה.</p>

<p>הַגִּבְעָה לוֹ קוֹרְאָה. שְׁלֹשָה עָשָׂר בָּנָיו</p>

<p>וּנְכָדַיו מְחַכִּים לוֹ בְּתִלָּם.</p>

<p>שִׁכְּלָתַם קַדַּחַת אֲיֻמָּה בְּלִי הֶרֶף&#8230;</p>

<p>כְּבָר עָלוּ עֲשָׂבִים עַל שְׁבִילָם&#8230;</p>

<p>עַל אַחֲרוֹן הַקְּבָרִים יַעֲמֹד רַבִּי אַיְזִיק</p>

<p>נִשְׁעָן עַל מַקְּלוֹ בִּדְמָמָה.</p>

<p>כְּמוֹ יִרְאֶה בְּחָזוֹן יַלְדוּתוֹ הָרְחוֹקָה,</p>

<p>כְּמוֹ יִשְׁמַע שִׁיר לֵב, מְעוּף נְשָׁמָה&#8230;</p>

<p>פֹּה רִבְקָה&#8217;לִי טְמוּנָה, נֶכְדָּתוֹ הַקְּטַנָּה,</p>

<p>אוֹר זְקֻנָיו, נִחוּמָיו בְּשֵׂיבָה,</p>

<p>יוֹם יוֹם יִזְכְּרֶנָּה וְרָאָה גִּיל רֹאשָׁהּ</p>

<p>וְשָׁמַע אֶת צְחוֹק הַשּׁוֹבֵבָה.</p>

<p>אָז בַּלֵּילוֹת, בְּקָרְאוֹ אַט: &#8220;צִיּוֹן מַר תִּבְכֶּה&#8221;&#8230;</p>

<p>וִירַוֶּה הַצְּלָלִים בִּנְכָאָיו,</p>

<p>אָז תָּקוּם וְיָשְׁבָה עַל בִּרְכָּיו, וּמָרְטָה</p>

<p>אֶת זְקָנוֹ וּמָחֲתָה אֶת דְּמָעָיו.</p>

<p>&quot;הַלַיְלָה חָלַמְתִּי, כִּי בָא הַמָּשִׁיחַ – – &quot;</p>

<p>בַּדְּמִי צִלְצֵל קוֹל הַשּׁוֹבֵבָה.</p>

<p>&#8220;לֹא תִבְכֶּה עוֹד, סָבָא, כְּשֶׁיָּבוֹא מָשִׁיחַ?&#8221;</p>

<p>מַה אִמְּצָה אֶל לֵב, מָה אֲהֵבָהּ!</p>

<p>אָז נָגַהּ אוֹר וְנִחֲמוֹ עַל מַחֲנֵה עוֹלָלָיו</p>

<p>שֶׁהִפִּיל הַמָּוֶת וּגְזָלָם.</p>

<p>אַךְ גַּם אוֹתָהּ שָׁכַל&#8230; וַיִּכְבּוּ נִחוּמָיו&#8230;</p>

<p>וְעַל קִבְרָהּ פֹּה יֶהְגֶּה וְחָלַם&#8230;</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31646">https://benyehuda.org/read/31646</a></div></body></html>