<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גַּן יְרָקוֹת לִי</title>
	<meta name="author" content="אברהם סולודר"/>
</head>
<body>

<blockquote>
<p>גַּן יְרָקוֹת לִי, פְּאֵר לָעָיִן</p>

<p>וְשִׁיר לַלֵּב. בְּעֶצֶם יָדִי</p>

<p>נְטַעְתִּיהוּ כְּשֹׁךְ סַעֲרוֹת־רוּחִי,</p>

<p>וּבְנַפְשִׁי שַׁלְוַת אוֹרָה קָמָה,</p>

<p>אַהֲבָה חֲדָשָׁה עָלְתָה וּפָרָחָה,</p>

<p>וָאֶטַּע גַּנִּי, וֶאֶשְׁפֹּךְ עָלָיו</p>

<p>כָּל הֶמְיַת לִבִּי הָרַעֲנַנָּה וְגַעְגּוּעַי.</p>

<br />
</blockquote>

<blockquote>
<p>בֹּקֶר בֹּקֶר אֲהַלֵּך בְּגַנִּי</p>

<p>בְּרוּם הָאֲוִיר יוֹם פָּז צָעִיר שׁוֹרֶה,</p>

<p>טָס בַּדְּשָׁאִים, נִגָּף בַּגִּבְעוֹלִים</p>

<p>וּמְמַלֵּא צְחוֹקוֹ הַגְּבִיעִים –</p>

<p>בִּשְׁבִילֵי גַנִּי אָז אֶתְהַלֵּךְ</p>

<p>אַקְשִׁיב רַעַד גִּילוֹ לִקְרַאת אוֹר הַיּוֹם.</p>

<p>וּמַרְאוֹת נֶהְדָּרִים בּוֹסְמִים עֵינַי:</p>

<p>תְּלָמִים רְטֻבֵּי טָל, פַּלְגֵי יֶרֶק,</p>

<p>עֲרוּגוֹת חֶמְדָּה, כֹּל עֲרוּגָה – מַרְבַד צְבָעִים,</p>

<p>מַצַּע לַחֲלוֹם־לֵיל עָיֵף וּלְטַל הַבֹּקֶר,</p>

<p>וּכְאִלּוּ זֶה הַבֹּקֶר נוֹצְרוּ כֻּלָּם,</p>

<p>מְיַחֲלִים חִוְרִים יַטּוּ ראׁשׁ לַמִּזְרָח, הַשִּׁמְשׁוֹנִים</p>

<p>גִּבְעוֹלֵי פוֹל נִדְהֲמוּ, וְצִיצֵיהֶם שָׂעֲרוּ שִׁבְעָתַיִם,</p>

<p>עֲלֵי הַכְּרוּב הַכֵּהִים מְתוּחִים כְּמִפְרָשִים.</p>

<p>וּבְרֶטֶט הַכֹּל יִרְעַד גַּם לְבָבִי,</p>

<p>אֶשָׁח עַל כָּל עֲרוּגָה, אֶשְׁטְפֶנָּה</p>

<p>בְּשִׁירַת אַהֲבָתִי:</p>

<p>&quot;פִּרְחִי זַכָּה. וִיבָרְכֵךְ הַיּוֹם</p>

<p>וְיַשְׁקֵך זְהַב שִׁמְשׁוֹ&quot;.</p>

<br />
</blockquote>

<blockquote>
<p>דִּמְמַת עָרֶב.</p>

<p>מִן הַשְּׁחָקִים שׁוֹפְעָה הַדּוּמִיָּה</p>

<p>נָחָה כְּקִפָּאוֹן עַל הָרוּחוֹת הָרוֹעֲדוֹת</p>

<p>וְהַלְּבָבוֹת הָעֲיֵפִים.</p>

<p>וְאַחַר – רַעַשׁ פֶּלִאי: רַעַשׁ גַּעְגּוּעִים.</p>

<p>הָמֹה יֵהוֹם הַיְּקוּם וְיָשִׁיר בַּדּוּמִיָּה</p>

<p>שִׁיר הַגַּעְגּוּעִים.</p>

<p>לְשֶׁטֶף אוֹר הַסַּהַר יֵרָא גַּנִּי בְּיִפְעָתוֹ:</p>

<p>וְצִיר יוֹם בְּמַעֲטֵה לָיְלָה, וּמַשַּׁק לוֹ כִּנְטָפִים,</p>

<p>כְּמוֹ עֲדַת כְּרוּבִים מַכָּה עָלָיו, פְּרָחָיו.</p>

<p>בְּדוּמִיַּת עֶרֶב יֵעָרָה לִבִּי בְּהֶמְיָתוֹ,</p>

<p>יָתִּיז זִיקֵי גַעְגּוּעָיו:</p>

<p>&quot;אֲהַבְתִּיךָ, גַּנִּי!</p>

<p>יִפְעָתְךָ הַחַיָּה, הַזּוֹרַחַת</p>

<p>בְּטָהֳרָה, בְּשִׁירָה.</p>

<p>שַׁלְוָתְךָ הַשַּׁאֲנַנָּה, מְלֵאֲתִי הוֹד בִּטָּחוֹן</p>

<p>כָּאֲרִי, כַּשְּׁכִינָה.</p>

<p>וְצֵל כָּל צֶמַח, דַּק וְרַךְ, הַנּוֹשֵׁק צֵל חֲבֵרוֹ,</p>

<p>יְטַפְּסוּ סְבִיב כָּל חֶלְקָה כְּשַׁרְשְׁרוֹת.</p>

<p>אֶחְזֶה בָךְ – וְלִבִּי שׁוֹקֵט, רַךְ כָּמוֹךָ,</p>

<p>טָהוֹר, זַך כָּמוֹךָ.</p>

<p>עוֹד לֹא בָדָד אֲנִי. עוֹד אֶנָּחֵמָה</p>

<p>בְּטַלְלֵי פְאַרְךָ,</p>

<p>אֲהַבְתִּיךָ, גַּנִּי!</p>

<br />

<p>גַּן יְרָקוֹת לִי, וָאֶשְׁפֹּךְ עָלָיו</p>

<p>כָּל שִׁירוֹת לִבִּי הָרַעֲנַנּוֹת וְגַעְגּוּעַי.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31641">https://benyehuda.org/read/31641</a></div></body></html>