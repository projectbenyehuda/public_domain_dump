<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בֵּין הַחֶרְמוֹן וְהַלְבָנוֹן</title>
	<meta name="author" content="אברהם סולודר"/>
</head>
<body>

<blockquote>
<p>בֵּין הַחֶרְמוֹן וְהַלְבָנוֹן,</p>

<p>עַל גִּבְעָה כְּלִילַת זֵר אֳרָנִים שְׁלֵוִים,</p>

<p>שָׁכַבְתִּי שְׁכוּר-חֲלוֹמוֹת.</p>

<p>זָרְחו בַּדּוּמִיָּה גַּלֵּי הַלִּיטַנִּיס,</p>

<p>עִם תְּכֵלֶת-בְּדָלְחָם הָעֲמקָּה</p>

<p>עִם פִּזְמוֹנָם, קַל וְסוֹאֵן, הָרוֹעֵף</p>

<p>עַל הַרְרֵי הַחוֹף הַחוֹלְמִים בָּעַרְפַּלִים,</p>

<p>זְרוּעֵי שִׂיחִים-פְּנִינִים וּכְפָרִים צְלוּלֵי-חֵן.</p>

<p>יֵשׁ נִדְמֶה לִי:</p>

<p>&quot;בְּקִמְטֵי-הַחֲגָוִים הַנֶּחְפָּזִים?</p>

<p>גּוֹלְשִׁים גַּמָּדִים צַחִים</p>

<p>שׁוֹקְעִים כִּנְטָפִים אֲדֻמִּים לַתְּהוֹם&quot;.</p>

<p>יֵשׁ נִדְמֶה לִי:</p>

<p>&quot;&#8230;אֵין גּוּף וּמֻצָּק. יַם-הַיְּצִירָה נוֹזֵל,</p>

<p>כֹּחוֹת-צְבָעִים וּרְגָשׁוֹת אַט יִנְהָרוּ;</p>

<p>בַּחֲלַל הַתֹּהוּ שְׁפוּכָה הַתִּפְאֶרֶת,</p>

<p>זִיו הַבִּטָּחוֹן לָהּ וּדְרוֹר עוֹלָמִים.</p>

<p>גַּם אֲנִי נֶעְלָם אִתָּם אֶנָּשֵׂאָה&quot;.</p>

<p>אֶל שִׂיאֵיכֶם קָחוּנִי, הַחֶרְמוֹן וְהַלְּבָנוֹן!</p>

<p>בְּחַיֵּי-שֶׁפֶל יָרִיד מַר מַזָּלִי&#8230;</p>

<p>נֵר-קֶסֶם דָּלַק בִּי, זִיק-שַׁדַּי,</p>

<p>בְּקֶרֶב נַפְשִׁי מְיַחֵל-מַאֲמִין דָּלָק – –</p>

<p>דֹּעֲכָה שַׁלְהַבְתּוֹ</p>

<p>וַעֲשָׁנוֹ יָנוּד לִי בְּאֶבְלִי&#8230;</p>

<p>אֶל רֹאשׁ פִּסְגַּתְכֶם – שָׁם אֶבְנֶה לִי הֵיכָלִי</p>

<p>בַּשֶּׁלֶג וּבֶעָבִים,</p>

<p>וְהָיוּ שׁוֹמְרֵי-רֵעֵי הַדֹּב וְהַנֶּשֶׁר.</p>

<p>לְעַרְבוֹת-זִיו אֶשְׁלַח עֶדְרֵי דִמְיוֹנוֹתַי,</p>

<p>שֶׁמֶשׁ צָעִיר יִרְעַם.</p>

<p>הַלְּבָנָה בְּמִלּוּאָהּ תַּזְהִיר מֶרְחַקֵּי –</p>

<p>וְזָרְחָה אַהֲבָתִי הַשּׁוֹטְפָה וַעֲתֶרֶת אֲבִיבִי.</p>

<p>בַּלֵּילוֹת הַחַמִּים אַרְכִּין רֹאשִׁי, אַקְשִׁיב</p>

<p>בִּגְדֹל עֻבָּרֵי-נִצָּנִים בָּעֲמָקִים,</p>

<p>בִּרְעֹד הַזֹּהַר בַּיְּאוֹרוֹת הָעֲגוּמִים,</p>

<p>בִּסְאוֹן עֲלוּמֵי זָמִיר לִמְחוֹל גַּחֲלִילִיּוֹת.</p>

<p>וּבְשִמְמוֹן-סְתָו –</p>

<p>הוֹזָה עֲזּובָה וְחוֹלֵם הַהֶבֶל</p>

<p>בָּאָרֶץ הַדּוֹמְמָה כְּחוֹטְאָה עַל עֲבָרָה –</p>

<p>עִם סוּפַת גֶּשֶׁם אֵדָא,</p>

<p>אֶזְרֶה בֶּהָדָר רְסִיסִים –</p>

<p>כַּנְפֵי חֲלוֹמוֹת וַהֲמוּלָה בְּהִירָה.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2681">https://benyehuda.org/read/2681</a></div></body></html>