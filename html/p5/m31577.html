<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּהֶמְיַת יָם</title>
	<meta name="author" content="אברהם סולודר"/>
</head>
<body>

<h2 id="א">א</h2>

<blockquote>
<p>עֲזָבַתְנִי אִמִּי, שְׁכֵחַנִּי אֵלִי,</p>

<p>עַל הַיָּם הַהוֹמֶה דּוּמָם אִנָּשֵׂאָה.</p>

<p>בּוֹטְחָה וְרוֹעֶשֶׁת צָפָה הָאֳנִיָּה</p>

<p>עִמָּהּ תָּטוּס נַפְשִׁי זוֹעֵפָה וּצְמֵאָה.</p>

<br />
</blockquote>

<blockquote>
<p>עֲזָבַתְנִי אִמִּי, שְׁכֵחַנִּי אֵלִי.</p>

<p>גַּלְמוּד עִם יְגוֹנִי לַמֶּרְחָק אִנָּשֵׂאָה.</p>

<p>יָם רְחַב יָדָיִם! אִסְפָה נָא נְשָׁמָה,</p>

<p>רַחֶם נָא נִדָּחָה, קוֹדְרָה וּנְכֵאָה.</p>

<br />
</blockquote>

<h2 id="בּ">בּ</h2>

<blockquote>
<p>כָּהוּ שְׁחָקִים וְשָׁחָרוּ,</p>

<p>הַמַּעֲרָב אִשּׁוֹ יֶרֶב,</p>

<p>עַל כָּל יִלָּחֵמוּ</p>

<p>יוֹם וָעֶרֶב.</p>

<br />
</blockquote>

<blockquote>
<p>מְזָרֵי זִקִּים גַלִּים עוֹרְגִים</p>

<p>לְאוֹר הַשֶּׁמֶשׁ, לִנְשִׁיקָתָהּ,</p>

<p>וְהִיא גּוַֹעַת עִם דִּמְדּוּמָהּ&#8230;</p>

<p>חשֶׁךְ אָתָא.</p>

<br />
</blockquote>

<blockquote>
<p>וְאָנוּ גַלִּים בַּאֲפֵלָה,</p>

<p>בְּכִי יְתוֹמִים סָבִיב הָמָה.</p>

<p>לִבִּי קָשֶׁה, מַר וְאִלֵּם –</p>

<p>אֵין נֶחָמָה.</p>

<br />
</blockquote>

<h2 id="ג">ג</h2>

<blockquote>
<p>סַעַר קָם, הַיָּם פָּתַח</p>

<p>מַעְיְנֵי עֻזּוֹ הַחֲתוּמִים.</p>

<p>בְּכָל תָּקְפָּם בִּי הֵקִיצוּ</p>

<p>וַיִּסְאֲנוּ הָעֲלוּמִים.</p>

<br />
</blockquote>

<blockquote>
<p>לֹא יְדַעְתִּיכֶם, חַסְדֵי אַהֲבָה,</p>

<p>לֹא אִמַּצְתִּנִי, אֵם יְקָרָה –</p>

<p>אִנָּעֲרָה נָא וְאֵחַד</p>

<p>בַּהֲמוֹת קֶצֶף וּבַסְּעָרָה!</p>

<br />
</blockquote>

<blockquote>
<p>עֵינִי יוֹקְדָה. יָדִי נְטוּיָה,</p>

<p>נַפְשִׁי אוֹרְבָה, עֵרָה –</p>

<p>עַל הַגַּלִּים הַזֵּדוֹנִים</p>

<p>פֶּתַע אֶשְׂתָּעֵרָה!</p>

<br />
</blockquote>

<blockquote>
<p>חָגִּי נַפְשִׁי, חַג חַיַּיִךְ</p>

<p>בְּהִשְׂתָּעֵר הַהֲוָיָה!</p>

<p>לִבִּי רָבַץ מֵת וְאִלֵּם –</p>

<p>עִם הַסַּעַר קָם וְחָיָה.</p>

<br />
</blockquote>

<h2 id="ד">ד</h2>

<blockquote>
<p>הִטָּהֲרוּ שָׁמַיִם. יְגֵעֵי מְשׁוּבָה</p>

<p>יִנּוֹעוּ הַגַּלִּים, יִלְחָשׁוּ מִשְׁתָּאִים:</p>

<p>&#8220;מֶה הָיָה, מֶה עָבַר?&#8221;&#8230; וּמִתְרַצִּים עַל זְדוֹנָם</p>

<p>הֵם שָׁטִים בַּחֲשָׁאי, לַמֶּרְחַק נִשָּׂאִים.</p>

<br />
</blockquote>

<blockquote>
<p>רְאֵה, כּוֹכָבִים יַרְעִיפוּ אוֹרָה –</p>

<p>זִיו וְטִיסָה, זִיק וּצְלִיל.</p>

<p>מִכָּל כּוֹכָב עֲלֵי מָיִם</p>

<p>מֵאִיר שְׁבִיל.</p>

<br />
</blockquote>

<blockquote>
<p>תְּהוֹם וּמְרוֹמִים הִתְלַכָּדוּ,</p>

<p>יָם וְשַׁחַק – אֶרֶג פְּלָאִים,</p>

<p>רוּחוֹת יֹפִי וַחֲלוֹמוֹת</p>

<p>זָעִים־בָּאִים.</p>

<br />
</blockquote>

<blockquote>
<p>וַאֲנִי נִשָּׂא תּוֹךְ עֲדָנִים</p>

<p>עָטוּף יִפְעָה שַׁאֲנַנָּה,</p>

<p>וּבְרוּם יָהּ בְּלֵב יָם</p>

<p>כִּבְחֵיק אֵם אִישָׁנָה&#8230;</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31577">https://benyehuda.org/read/31577</a></div></body></html>