<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חֶבְלֵי־מָשִׁיחַ</title>
	<meta name="author" content="אברהם סולודר"/>
</head>
<body>

<blockquote>
<br />
</blockquote>

<h2 id="א">א</h2>

<blockquote>
<p>&quot;נִשְׂגַּבְתָּ סוֹד הַגְּאוּלָה! בְּעֹז וָגִיל</p>

<p>אֶחְתּוֹר עֲדֵי אָבוֹאָה סֵתֶר זְבוּלְךָ.</p>

<p>בְּסַעֲרוֹת־תְּפִלּוֹתַי אָסֹל שְׁבִיל,</p>

<p>בְּאֵשׁ לִבִּי אַבְעִיר, אַפִּיל קִיר גְּבוּלְךָ.</p>

<p>שַׁדַּי! תּוֹלַעַת אֲדָמָה רְפַת־אוֹנִים</p>

<p>אֲנִי&#8230;רְאֵה נַפְשִׁי! בָּהּ זִיק שְׁאוֹל יִלְהַט&#8230;</p>

<p>הַלֵּב נִשְׁבַּר וַיֵּהָפֵךְ תֵּל יְגוֹנִים&#8230;</p>

<p>כָּלָה הַקֵּץ. שַׁדַּי הוֹפַע מִיַּד, מִיַּד!&quot;</p>

<p>כֹּה הִתְפַּלֵּל, הָגָה רַבִּי מֵאִיר הַשָּׂב</p>

<p>דּוּמָם סוֹדוֹ נָשָׂא, רַךְ־עַיִן, כְּפוּף־גַּב.</p>

<p>עוֹד שָׁם בְּמֶרְחַקֵּי־גוֹלָה,</p>

<p>צָץ בְּלִבֵּהוּ הַחֲלוֹם.</p>

<p>זִרְמֵי־גַעְגּוּעִים עַזִּים</p>

<p>עָטוּהוּ, הֲמָמוּהוּ דֹּם.</p>

<p>צַר, צַר הָיָה לוֹ בַּנֵּכָר&#8230;</p>

<p>הָמָה לִבּוֹ עֲיֵף רָזִים&#8230;</p>

<p>וַיַּעַל אֶרֶץ אֲבוֹתָיו</p>

<p>עִם הָרוּחוֹת הַנֶּחְפָּזִים.</p>

<p>שְׁמֵי־תְכֵלֶת עֲמֻקִּים,</p>

<p>יְפִי־גִבְעָה טָהוֹר וָרַךְ — —</p>

<p>הִרְגִּישׁ לִבּוֹ זִיו קְדוּשָׁה</p>

<p>אֶל תּוֹךְ נַפְשׁוֹ יְפַךְ, יְפַךְ&#8230;</p>

<p>יוֹם יוֹם יֵתַע הוֹמֶה, סוֹעֵר</p>

<p>בֵּין הֶהָרִים, בַּשְּׁבִילִים.</p>

<p>כְּלַהֲקוֹת־יוֹנִים הוֹמִים</p>

<p>קִרְבּוֹ שִׁירֵי הַתְּהִלִּים,</p>

<p>וּמַלְאָכִים זַכִּים רָנִים</p>

<p>נִגְלוּ לוֹ עַל כָּל גַּג וָתֵל.</p>

<p>דּוּמָם, בַּחֲרָדָה יִלְחַשׁ:</p>

<p>&#8220;אֶת כְּבוֹדְךָ רָאִיתִי, אֵל&#8221;.</p>

<p>בָּעִיר הָעַתִּיקָה, בְּחֵיק הַסִּמְטָאוֹת,</p>

<p>בֵּית הַמִּדְרָשׁ עוֹמֵד, קַן סוֹד וּפְלָאוֹת,</p>

<p>שָׁם &#8220;שַׁעַר הַשָּׁמַיִם&#8221;, קַן־הַקַּבָּלָה,</p>

<p>בְּשֶׁקֶט חֲלָלוֹ זִיו אֱלֹהִים עָלָה&#8230;</p>

<p>בַּלֵּיל בַּלֵּיל יָבוֹאוּ זְקֵנִים שַׁחִים,</p>

<p>רוֹעֵד אוֹר פַּנָּסָם בְּסוֹד רוּחוֹת לַחִים.</p>

<p>בֵּית הַמִּדְרָשׁ נֵעוֹר אָז. הַנֵּרוֹת חַיִּים.</p>

<p>הוֹמִים הַלְּבָבוֹת, הוֹמִים מַאֲוַיִּים.</p>

<p>עוֹלְמוֹת־חֵן אֵיתָנִים וַעֲדִינִים שָׁטִים,</p>

<p>גַּלֵּי הַסְּפִירוֹת בָּאִים וְנִמְלָטִים&#8230;</p>

<p>בְּחֶדֶר צַר, בּוֹדֵד רַבִּי מֵאִיר יֵשֵׁב</p>
</blockquote>

<blockquote>
<p>שָׁם — וְנַפְשׁוֹ רָוָה זִיו־חֶסֶד, זִיו־כְּאֵב&#8230;</p>
</blockquote>

<blockquote>
<p>בְּשׁוּט עָבֵי־הַטַּל רַכֵּי צִנָּה בָּרוֹם —</p>

<p>אָז תַּחֲרֹג נַפְשׁוֹ כְּרַעַם בַּתְּהוֹם&#8230;</p>

<p>&quot;קָרוֹב אֲנִי אֵלֶיךָ, אֵל! שְׁמַע הַצָּו:</p>

<p>לֹא אַרְפְּךָ, הוֹרֵד אוֹר יִשְׁעֲךָ הָרָב!</p>

<p>בָּנֶיךָ נִשְׁחָטִים, אוֹר תּוֹרָתְךָ יִדְעָךְ,</p>

<p>שֵׁם כְּבוֹדְךָ גָּלָה מִלֵּב, נִסָּח&quot;&#8230;</p>

<p>בַּחֶדֶר הֵד שׁוֹקֵט צוֹלֵל. הַס בַּפִּנָּה.</p>

<p>נִשְׁמַת־הַלֵּיל רוֹעֶדֶת וּמַאֲזִינָה&#8230;</p>

<p>חֲדַל־אֱיָל, רַבִּי מֵאִיר יִצְנַח,</p>

<p>עִם סַהַר־גִּיל צְחוֹק קַל עַל פָּנֵיהוּ נָח&#8230;</p>

<p>רַק הוּא, רַבִּי מֵאִיר, רַק הוּא יֵדַע הַסּוֹד:</p>

<p>הַקֵּץ קָרוֹב. קֵץ לְשִׁפְלוּת לְבוּז וְנוֹד.</p>

<p>תִּגְבַּרְנָה הַצָּרוֹת עַל הָאֻמָּה כֻלָּה —</p>

<p>הֵן, אֵלֶּה הַצָּרוֹת, תָּחֵשְׁנָה גְּאוּלָה.</p>

<p>בְּחִיל וְגִיל יַקְשִׁיב לְשֶׁטֶף הַדָּמִים&#8230;</p>

<p>יֵדַע, יֵדַע רַבִּי מֵאִיר: לְקֵץ יָמִים</p>

<p>סוּפַת־עֹז תַּחֲלֹף עַל יִשְׂרָאֵל הַנָּד.</p>

<p>הַשַּׁחַק אָז יִמֹּט, הַהֲוָיָה תִּרְעַד,</p>

<p>יִשְׁטֹף הַתֹּהוּ אֶת הַיְּקוּם הָעֵר, הֶחָי&#8230;</p>

<p>קָרוֹב הַיּוֹם! בָּא יוֹם הַדִּין. יוֹם אֲדֹנָי&#8230;</p>

<p>אָז הַיְּצִירָה תּוֹפַע טַל אשֶׁר כְּלוּלָה,</p>

<p>אָז יַעֲנֹד מָשִׁיחַ זֵר הַגְּאוּלָה.</p>

<br />
</blockquote>

<h2 id="ב">ב</h2>

<blockquote>
<p>אָבִיב צָעִיר בַּשַּׁחַק אָז רִחֵף.</p>

<p>שִׁירַת צִיצִים בַּגַּיא, עַל צֶלַע־כֵּף</p>

<p>הֵד בְּרָכָה, עֲנֹג אֶבְרָה, נָהַר</p>

<p>עַל עִיר וָנִיר, וְשָׁרוּ תֵל וָהָר.</p>

<p>וְשָׁרוּ לְבָבוֹת שִׁיר עֲלוּמִים.</p>

<p>דִּשְׁאֵי־חוֹמָה הִזִּילוּ נִחוּמִים.</p>

<p>אָבִיב צָעִיר בַּשַׁחַק דֹּם יְפַךְ —</p>

<p>בָּרְחוֹבוֹת דַּם־יְהוּדִים נִשְׁפַּךְ&#8230;</p>

<p>זָעִים רוּחוֹת רָעִים, שֻׁדַּד הַלֵּב —</p>

<p>אָבִיב צָעִיר בַּשַּׁחַק אָז רִחֵף&#8230;</p>

<br />
</blockquote>

<blockquote>
<p>רָאִיתִי צִלְלֵי־אָבוֹת דּוּמָם צָפִים —</p>

<p>פֹּה נִינֵיהֶם מִתְרוֹצְצִים וְנִגָּפִים.</p>

<p>אַל, אַל תִּכָּלְמוּ, אָבוֹת! לֹא הֶרֶג כְּלָבִים</p>

<p>הָרְגוּ נִינֵיכֶם. כְּסַעַר לְהָבִים</p>

<p>הֵם נִלְחָמִים עַזִּים, מָרִים,</p>

<p>לִבּוֹת אָבִיב, לִבּוֹת־זִיו נִסְעָרִים.</p>

<p>חוֹמוֹת יְרוּשָׁלַיִם רָאוּם הַבִּרְיוֹנִים, הַגְּאֵיוֹנִים!</p>

<br />
</blockquote>

<blockquote>
<p>עִם לֵיל מֵרוֹם הַשַּׁחַק רַד הָעֶלְבּוֹן,</p>

<p>עֶלְבּוֹן־עֲנָק, זוֹעֵם, גֵּא כֶּעָוֹן.</p>

<p>מֵת הָאָבִיב. קִבְרוֹ נִשָּׂא בָרוֹם.</p>

<p>עֻלַּף הַיְּקוּם וַיִּתְכַּנֵּס לוֹ דֹּם&#8230;</p>

<p>בָּאֹפֶל כֶּתֶם־דָּם יַבְרִיק, עוֹלָם קָטָן —</p>

<p>בּוֹ נִשְׁקָפִים הָעֶלְבּוֹן וְהַשָּׂטָן.</p>

<p>הַבִּרְיוֹנִים שָׁרִים שִׁירֵי־חָרוֹן, שִׁירֵי־קְרָב,</p>

<p>הַיְּשִׁישִׁים תּוֹהִים עַל עוֹלָמָם חָרָב&#8230;</p>

<p>אִלֵּם הַלֵּיל. תּוֹעֶה הָעֶלְבּוֹן הַמָּר&#8230;</p>

<p>הַשַּׁחַק שְׁכוּל־אוֹר וְצַר לוֹ, צַר&#8230;</p>

<br />
</blockquote>

<blockquote>
<p>שָׁט תֹּהוּ בַּחֲלַל־הַמְּבוֹאוֹת</p>

<p>עִמּוֹ נִשְׁמוֹת־הַחֲלָלִים תּוֹעוֹת.</p>

<p>הִי־סֵתֶר יַחֲלֹף כְּלֵב, כְּגַל:</p>

<p>&#8220;צִיץ הַתִּקְוָה. צִיץ־הַתִּקְוָה קָמָל&#8221;&#8230;.</p>

<br />
</blockquote>

<blockquote>
<p>בְּמַאֲפֵל־סִמְטָה קוֹל דֶּלֶת נִפְתָּחָה</p>

<p>חוֹלֵף כְּנַאֲקַת־חַיָּה, כַּאֲנָחָה.</p>

<p>קוֹל עַז עוֹלֶה: &#8220;בָּא יוֹם הַדִּין, יוֹם־אֲדֹנָי!&#8221;</p>

<p>וַיְהִי הַהֵד, כִּיצִיר אֵשׁ, עֵר וָחָי.</p>

<p>אִישׁ צַח, לָבָן, כַּמֵּת בְּתַכְרִיכָיו, עָבַר</p>

<p>בָּאֹפֶל, כְּכוֹכָב בְּמַחֲשַׁכִּים יִנְהָר.</p>

<p>הַשּׁוֹמְרִים נִדְהָמוּ. חֻבְּאוּ בַּצֵּל.</p>

<p>הָעֶלְבּוֹן חָוַר, גָּנַח הַלֵּיל.</p>

<br />
</blockquote>

<blockquote>
<p>דֹּם אֶל הַר־הַזֵּיתִים דַּרְכּוֹ אָחַז,</p>

<p>אַט אַט צָעַד, חֶזְיוֹן גֵּאוּת וָרָז.</p>

<p>שָׁם מֵחֵיקוֹ הוֹצִיא שׁוֹפָר, תָּקַע</p>

<p>בְּכָל אוֹנוֹ — הַדּוּמִיָּה בָּקַע&#8230;</p>

<p>פָּרַשׂ כַּפָּיו, קָרָא בְּקוֹל עַז, מַר:</p>

<p>&quot;קוּמוּ, שׁוֹכְנֵי עָפָר!</p>

<p>בָּא יוֹם־הַדִּין, יוֹם אֲדֹנָי</p>

<p>וְשָׁב הַמֵּת וָחָי.</p>

<p>הִתְנָעֲרוּ, תִּלִּים!</p>

<p>בַּמִּשְׁעוֹלִים, בַּשְּׁבִילִים</p>

<p>צְאוּ, צְאוּ בַּמְּחוֹלוֹת.</p>

<p>הַמַּקְהֵלוֹת עוֹלוֹת,</p>

<p>הַמַּקְהֵלוֹת הַלְּבָנוֹת,</p>

<p>כַּעֲנָנוֹת.</p>

<p>חֲיוּ, מֵתִים זַכִּים!</p>

<p>מִמֶּרְחַקִּים</p>

<p>הָבִיאוּ הַמָּשִׁיחַ הַגּוֹאֵל&#8230;</p>

<p>אֲנִי, מֵאִיר בֶּן&#8230; אֶקְרָא לָכֶם הַלֵּיל.</p>

<p>דּוֹרוֹת דּוֹרוֹת</p>

<p>טָווּ זֵר תְּפִלּוֹת־אוֹרוֹת&#8230;</p>

<p>כָּלָה הַקֵּץ, גּוֹסֵס הַיְּקוּם הֶחָי&#8230;</p>

<p>בָּא יוֹם־הַדִּין, יוֹם אֲדֹנָי&quot;&#8230;</p>

<br />
</blockquote>

<blockquote>
<p>בֵּינוֹת לַקְּבָרִים רַבִּי מֵאִיר יִצְעַד,</p>

<p>לִבְנַת־מַדָּיו לְסַהַר־פָּז תִּלְהַט&#8230;</p>

<p>קוֹל הַשּׁוֹפָר יָשׁוּט לַמֶּרְחַקִּים,</p>

<p>קוֹלוֹ יִקְרָא: &quot;חֲיוּ, מֵתִים זַכִּים!</p>

<p>אַיֶּכָּה, הַמָּשִׁיחַ הַגּוֹאֵל?&#8230;</p>

<p>הוֹפַע, הוֹפַע בְּמַאֲפֵל הַלֵּיל!&quot;&#8230;</p>
</blockquote>

<p>— — — — — — — — —</p>

<blockquote>
<p>בִּקְצֵה־הָעִיר, מֻצַּף־עֳפָאֵי־גַן,</p>
</blockquote>

<blockquote>
<p>בֵּית־תִּפְאָרָה נִשָּׂא, עַלִּיז וָרָן.</p>

<p>זוֹעֶמֶת חוֹמָתוֹ. מִבַּעַד לַשְּׂבָכוֹת</p>

<p>קוֹל נְשָׁמוֹת בָּא, טְרוּפוֹת וְנִדָּחוֹת.</p>

<p>בְּכִי וָשִׁיר הוֹמִים,</p>

<p>שִׁיר־יְשִׁימוֹן, שִׁיר־יְתוֹמִים.</p>

<p>&#8220;בֵּית־הַמְשֻׁגָּעִים&#8221; שָׁם. יוֹם וָלֵיל</p>

<p>רַב הַשָּׁאוֹן בּוֹ, יְלַל זָר, הוֹלֵל.</p>

<p>מֵאַחַד הַחַלּוֹנוֹת פּוֹרֵץ קוֹל מַר:</p>

<p>&quot;קוּמוּ, שׁוֹכְנֵי עָפָר!</p>

<p>בָּא יוֹם הַדִּין, יוֹם אֲדֹנָי&quot;&#8230;</p>

<p>יָטוּס הַקּוֹל לַמֶּרְחַקִּים, לְהַר וָגַיְא,</p>

<p>תּוֹעֶה הֵדוֹ בִּיגוֹן־הַסְּלָעִים.</p>

<p>וּבְהַקְשִׁיב אִישׁ לַקּוֹלוֹת הַנִּשָּׂאִים —</p>

<p>וְהִשְׁתּוֹמֵם, נִדְהָם יִצְעַד לְאַט</p>

<p>וּבְעֵינוֹ דִּמְעָה תִרְעָד&#8230;</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/28167">https://benyehuda.org/read/28167</a></div></body></html>