<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אדברה וירוח לי</title>
	<meta name="author" content="יוסף אלמנצי"/>
</head>
<body>

<p>&ensp; &ensp; &ensp; &ensp; &ensp; לעיני בני ישראל, לשם ולתהלת דון יצחק אברבנאל.</p>

<blockquote>
<p><strong>הַפֹּרְטִים</strong> עַל פִּי כִנּוֹר וָנֶבֶל</p>

<p>כִּמְעַט הֲלֹא כֻלָּמוֹ</p>

<p>שִׂיחָם הֲכִי הִגְדִּילּו;</p>

<p>וַיֵּצְאוּ לִלְקֹט בִּנְגִינָתָמוֹ</p>

<p>צוּף מָן[וְלֹא הוֹעִילוּ],</p>

<p>עַל גִּיל וְעַל הָאֵבֶל;</p>

<p>וַיַחְשְׁבוּ מַשָׂא כָבֵד וָסֵבֶל,</p>

<p>גַּלּוֹת עֲדַת חָנֵף, שַׁבֵּחַ גֶּבֶר</p>

<p>חָכָם וּמַשְׁבִּיר שֶׁבֶר;</p>

<p>וַיִתְּנוּ לַתֹּם כָּתֵף סֹרָרֶת,</p>

<p>רַק לַעֲשׂוֹת לָהֶם הוֹן, שֵׁם תִּפְאָרֶת.</p>

<br />

<p>הַקֹּפְאִים עַל שִׁמְרִיהֶם יַכְתִּירוּ,</p>

<p>וִיהַלְלוּ דַרְכָּמוּ;</p>

<p>וּבְמָר-דְּרוֹר וָבֶשֶׂם</p>

<p>הֵם יִרְקְחוּ בִגְדָם, גַּם כִּי בוּז לָמוֹ;</p>

<p>הוֹדָם כְּאוֹר הַלֶּשֶׁם</p>

<p>יִתְרֹעֲעוּ, יָשִׁירוּ,</p>

<p>גַּם כֹכְבֵי נִשְׁפָּם לָהֶם יָאִירוּ;</p>

<p>עַל יוֹם כְּלוּלוֹתָם אֹמֶר יַמְתִּיקוּ,</p>

<p>מִצוּף דְּבַשׁ יָצִיקוּ;</p>

<p>כָּזֹאת בְּיוֹם מוֹתָם פֶלֶא יַשְׁמִיעוּ,</p>

<p>עַל הָאֲבָנִים רַב טוּבָם יוֹדִיעוּ.</p>

<br />

<p>הֵם יַחְנוּ סָבִיב הֵנָּה וָהֵנָּה</p>

<p>לִדְרשׁ לְשׁוֹן הָאָרֶץ;</p>

<p>&quot;דֹּבֵר שְׂפַת בֶּן-עֵבֶר</p>

<p>[הֵם אֹמְרִים] פֹרֵץ עָלָיו כָּל-פָּרֶץ;</p>

<p>כִּי חֵן בְּפִי הַגֶּבֶר</p>

<p>אֵין לָהּ, הֲלֹא עוֹדֶנָּה</p>

<p>זָרָה, מְשׁוֹרֵר הִנֵּה יִמְאָסֶנָּה;</p>

<p>שָׂפָה יְשָׁנָה הִיא כִימֵי שָׁמָיִם,</p>

<p>עַתָּה כְזֶרֶם מָיִם</p>

<p>הֵן עָבְרָה פִתְאֹם, כִּי יֵשׁ לָהּ חֶלֶף;</p>

<p>שָׂפָה עֲנִיָּה אֵיךְ תִּהְיֶה לָאֶלֶף?&quot;</p>
</blockquote>

<p>- - - - - - -</p>

<blockquote>
<p>בִּמְשֹׁרְרֵי עַמִּים יִנְעַם טוּב טָעַם</p>

<p>אִם הוֹד, אֱמֶת וָישֶׁר</p>

<p>מַעְגַּל זְמִירוֹתָמוֹ,</p>

<p>וִירוֹמְמוּ חָכְמָה, לֹא הוֹן וָעשֶׁר;</p>

<p>אָז אוֹר יְקָרוֹת לָמוֹ,</p>

<p>אוֹר צַח בְּסֵתֶר רָעַם,</p>

<p>אָז צָלְחָה דַרְכָּם גַם זֹאת הַפָּעַם.</p>

<p>וּבְשֵׁם אֲדֹנַי, צוּר תָּמִים, עָשָׂנִי.</p>

<p>כֵּן אֶעֱשֶׂה גַם אָנִי</p>

<p>לִכְבוֹד חֲכַם לֵבָב, אִישׁ עֹשֵׂה פֶלֶא</p>

<p><strong>יִצְחָק</strong> שְׁמוֹ, בֵּיתוֹ <strong>אַבַּרְבָּנֵילִי</strong>.</p>

<br />

<p>בִּשְׁנַת <strong>צְחֹק</strong> יֻלַּד <strong>יִצְחָק</strong> בָּאָרֶץ,</p>

<p>יֻלַּד בָּעִיר <strong>לִסְבֹּנָה</strong>,</p>

<p>נָאוָה וְקִרְיַת מֶלֶך;</p>

<p>חָכְמוֹת בְּתוֹכָהּ כָּל-הַיּוֹם תָּרֹנָה,</p>

<p>הֵן הִיא לְחֵפֶץ הֵלֶךְ,</p>

<p>מָחוֹז בְּבֹא הַקָּרֶץ,</p>

<p>מִשֹּׁד לְהַצִּילוֹ, מִנִּי כָל-פָּרֶץ,</p>

<p>וּשְׁאוֹן הֲמוֹן גַּלִּים לֹא יַפְחִידֵהוּ;</p>

<p>יִשְׂמַח לְקוֹל רֹאֵהוּ</p>

<p>מֵהָאֳנִי יוֹרֵד אֶל הַיַּבֶּשֶׁת</p>

<p>בַּל יֹאכְלֵהוּ עוֹד לָבוּשׁ קַשְׂקֶשֶׂת.</p>

<br />

<p><strong>יִצְחָק</strong> בְּלֵב תָּמִים, עֹדֶנּוּ נָעַר</p>

<p>אָהַב מְלַמֵּד ישֶׁר,</p>

<p>חֹקֵר אֱמוּנָה אֹמֶן,</p>

<p>דֹּבֵר אֱמֶת, רֹדֵף צֶדֶק וָאשֶׁר.</p>

<p>בִּסְחִי, בְּאֵשׁ וָדֹמֶן</p>

<p>בָּזָה כְסִיל וָבָעַר,</p>

<p>וּכְבַהֲמוֹת שָׂדָי, וּכְחַיְתוֹ-יָעַר.</p>

<p>נָתַן בְּאוֹצָרוֹ חָכְמָה וָדָעַת.</p>

<p>לֹא חָח וְלֹא טַבָּעַת,</p>

<p>עַד כִּי בְרֹב שִׂכְלוֹ הִפְלִיא, וַיֵּלֶךְ</p>

<p>בֵּין הַפְקִידִים עַל גִּנְזֵי הַמֶּלֶךְ.</p>

<br />

<p>עָמַד בְּבֵית אַלְפוֹנס שָׁלֵו, וַיֵּרֶב</p>

<p>עָשְׁרוֹ וְשֵׁם תִּפְאֶרֶת</p>

<p>עַל מַעֲשָׂיו לַמֶּלֶךְ;</p>

<p>יִקְרַת תְּבוּנָתוֹ הִנֵּה נֶהְדֶּרֶת</p>

<p>בָּעִיר וְגַם בַּפֶּלֶךְ</p>

<p>אָז בֵּין זְאֵבֵי עֶרֶב</p>

<p>הִצִּיל בְּחָכְמָתוֹ נַפְשׁוֹ מֵחֶרֶב,</p>

<p>כִּי אֹרְבִים חִצָם לִירוֹת בַּסֵּתֶר</p>

<p>הֵם כּוֹנְנוּ עַל יֶתֶר,</p>

<p>עֹשִׂים בְּתַחְבּוּלוֹת לַחְצֹב לוֹ קֶבֶר;</p>

<p>מִי יַעֲמֹד לִפְנֵי קִנְאַת הַגֶּבֶר?</p>

<br />

<p>אָבַד אֱנוֹשׁ חָסִיד, אוֹי! מִן הָאָרֶץ</p>

<p>אַלְפוֹנס בְּפָּרְטוֹגָאלוּ</p>

<p>מֶלֶךְ וְשֹׁפֵט צֶדֶק!</p>

<p>כָּלוּ יְמֵי חַיָּיו, כֶּעָשָׁן כָּלוּ,</p>

<p>אֵין עוֹד מְחַזֵּק בֶּדֶק,</p>

<p>בָּא לַיְּהוּדִים קָרֶץ,</p>

<p>כִּי אֹהֲבָם אֵין עוֹד, אֵין גֹּדֵר פָּרֶץ;</p>

<p>עָפָר עֲלֵי רֹאשָׁם שָׂמוּ כֻּלָּמוֹ.</p>

<p>הָהּ! אֵין תְּעָלָה לָמוֹ.</p>

<p>כִּי קָם בְּנוֹ יוֹאָן לָהֶם מַרְזֵחַ,</p>

<p>יָרֵא אֲזַי <strong>יִצְחָק</strong>, מִשָׁם בֹּרֵחַ</p>

<br />

<p><strong>חָמֵשׁ וְאַרְבָּעִים</strong> מִיּוֹם יִוָּלֶד</p>

<p>שָׁנָיו אֲשֶׁר עָבָרוּ;</p>

<p>אַךְ אַחֲרֵי הַשֶּׁקֶט</p>

<p>הִנֵּה כְמוֹקֵד עַצְמוֹתָיו נִחָרוּ;</p>

<p>אֵין עוֹד פְּרִי, אֵין לֶקֶט</p>

<p>נָע נָד עֲלֵי הֶחָלֶד,</p>

<p>אָבַד צְרוֹר כַּסְפּוֹ, עָרוֹם כַּיָּלֶד</p>

<p>הָלַךְ לְ<strong>קַסְטִלְיָיא</strong> לִמְצֹא מָנוֹחַ,</p>

<p>כִּי אֵין אֱיָל וָכֹחַ</p>

<p>לוֹ, מִמְּגִנַּת לֵב, מֵחִיל וָפָחַד,</p>

<p>אַף כִּי בְּנֵי בֵיתוֹ לֹא הָיוּ יָחַד.</p>

<br />

<p>הָאֵל אֲשֶׁר נֹתֵן לַיָּעֵף כֹּחַ,</p>

<p>יֶתֶר שְׂאֵת וָיֶשַׁע,</p>

<p>בַּיּוֹם וְגַם בַּלָּיִל</p>

<p>נַפְשׁוֹת חֲסִידָיו הַשֹׁמֵר מֵרֶשַׁע</p>

<p>נָתַן לְיִצְחָק חָיִל</p>

<p>מֶנְהוּ לְבַעֵר חוֹחַ</p>

<p>בֶּטַח שְׁלֵיו לִשְׁכֹּן, אָז אָז לָקֹחַ</p>

<p>סֵפֶר בְּרִית הֵחֵל, דַּת אֵל שָׁמָיִם</p>

<p>אָז חִישׁ וּבִשְׁנָתָיִם</p>

<p>סֵפֶר <strong>דְּבָרִים</strong> <strong>וּנְבִיאֵי</strong> הַצֶּדֶק,</p>

<p>הוֹאִיל בְּפִיו בֵּאֵר, לָסִיר כָּל-חֶדֶק.</p>

<p>לִבּוֹ בְקִרְבּוֹ חַם, וּכְאֵשׁ שַׁלְהֶבֶת</p>

<p>לֹהֵט בְּתוֹךְ הַיָּעַר,</p>

<p>אִוָּה לְמוֹשַׁב מֶלֶךְ,</p>

<p>לֹא שָׁקְטָה רוּחוֹ עַד צֵאת מִשָּׁעַר</p>

<p>קִרְיַת צְבִי, וַיֵּלֶךְ</p>

<p>אֶל עִיר אֲשֶׁר נִשְׂגֶּבֶת</p>

<p><strong>מַדְרִיד</strong>, וְשָׁם <strong>יִצְחָק</strong> חָמַד לָשֶׁבֶת;</p>

<p>אָז בַּחֲצַר פֶרְנָאנדוֹ בִּלְתִּי רָעַד</p>

<p>הֵבִין וְהִרְחִיב צָעַד,</p>

<p>עַד כִּי בְעֵינָיו חֵן מָצָא בַל נֵכֶל,</p>

<p>נָבוֹן וְחָכָם, אִישׁ יֹדֵעַ שֵׂכֶל.</p>

<br />

<p>הוּא שַׁלְאֲנָן ישֵׁב, יוֹם יוֹם מַצְלִיחַ,</p>

<p>מֵסִיר בְּעַמּוֹ גֹעַל,</p>

<p>מֵטִיב לְאֹם דָּל, חֵלֶךְ,</p>

<p>כִּי בֶאֱמוּנָה הוּא עֹשֶׂה כָל-פֹּעַל</p>

<p>תָּמִיד בְּבֵית הַמֶּלֶךְ;</p>

<p>מַגִּיד לְמַלְכּוֹ שִׂיחַ,</p>

<p>עַל אֹיְבָיו יָרִיעַ אַף יַצְרִיחַ;</p>

<p>שָׁלֵו בְּמַתְכֻּנְתּוֹ, רָחוֹק מִכָּעַשׂ,</p>

<p>מִקּוֹל סְאוֹן, וַיָּעַשׂ</p>

<p>בַּיֹעֲצִים לוֹ שֵׁם, גָּדַר כָּל-פָּרֶץ,</p>

<p>שָׁמְעוֹ וְאוֹרוֹ עַל כַּנְפוֹת הָאָרֶץ.</p>

<br />

<p>אַחַר <strong>שְׁמֹנֶה</strong> שָׁנִים כִּי בֹטֵחַ</p>

<p><strong>יִצְחָק</strong> בְּצֵל מַחְסֵהוּ,</p>

<p>חָשַׁךְ בְּצֵאתוֹ שֶׁמֶשׁ,</p>

<p>וַיֶחֱרַד <strong>יִצְחָק</strong>, רָפוּ יָדֵיהוּ;</p>

<p>לֹא זָרְחָה כָּאֶמֶשׁ</p>

<p>כִּימָה וְגַם יָרֵחַ;</p>

<p>הָיָה עֲלָטָה, עָשׁ עוֹד לֹא זֹרֵחַ;</p>

<p>אָבַד כְּסִיל כִּסְלוֹ כִכְסִיל וָבָעַר.</p>

<p>נָעוּ עֲצֵי הַיָּעַר;</p>

<p>בָּרָד וְאַבְנֵי אֶלְגָבִישׁ נָפָלוּ,</p>

<p>חוֹמָה וְחֵל עִבְרִים יַחְדָּו אֻמְלָלוּ.</p>

<br />

<p>הוֹי אָח וְהוֹי אָחוֹת, אִשָּׁה עִם בָּעַל,</p>

<p>בָּנִים וְהוֹרֵי ישֶׁר!</p>

<p>שָׁבַת מְשׂוֹשׂ לִבָּמוֹ,</p>

<p>נֶהְפַּךְ לְאֵבֶל גִּיל, לָעֹנִי עשֶׁר,</p>

<p>צָרָה וְיָגוֹן לָמוֹ;</p>

<p>שֹׁתֶה בְסַף הָרָעַל</p>

<p>כָּל אִישׁ יְהוּדִי, גַּם כִּי בוֹ אֵין מָעַל,</p>

<p>מִקְצֵה <strong>סְפָרָד</strong> חִישׁ לָצֵאת כַּהֵלֶךְ</p>

<p>כִּי כֵן דְּבַר הַמֶּלֶךְ:</p>

<p><strong>&quot;שָׁלשׁ אֲנִי נוֹטֵל, עִבְרִי, עָלֶיךָ:</strong></p>

<p><strong>מֻת, אוֹ בְרַח לָךְ, אוֹ הָמֵר דָּתֶךָ&quot;</strong></p>

<br />

<p><strong>יִצְחָק</strong> שְׂבַע קָלוֹן סֹפֵק עַל יֶרֶךְ,</p>

<p>כִּי שִׁמְמָה וָקָרֶץ,</p>

<p>חֶרְפָּה, שְׂחֹק וְקֶלֶס</p>

<p>תָּמִיד לְיִשְׂרָאֵל יִהְיֶה בָאָרֶץ.</p>

<p>שָׁקַל אֲזַי בַּפֶּלֶס:</p>

<p>אִם תֵּת דֳּמִי לַפֶּרֶךְ,</p>

<p>כִי טוֹב מְאֹד לָלֶכֶת</p>

<p>לִבְכּוֹת, לְהִתְחַנֵּן, לִשְׁאֹל לַמֶּלֶךְ,</p>

<p>מִמַחֲשַׁבְתּוֹ יָשׁוּב עַל עָם חֵלֶךְ.</p>

<br />

<p>אֵזוֹר לְמָתְנָיו שָׂם וִיקָר וָישֶׁר,</p>

<p>אֵמוּן וְעַנְוָה צֶדֶק;</p>

<p>לַחְגֹּר חֲלָצָיו כֹּחַ,</p>

<p>חַיִל לְחַזֵּק בִּיהוּדָה כָּל בֶּדֶק</p>

<p>בִּינָה לְהָכִין אשֶׁר,</p>

<p>וּמְעִיל צְדָקָה תַּחַת בִּגְדֵי עשֶׁר.</p>

<p>הֵן רָץ כַּנֶּשֶׁר חָשׁ לָעוּף, וַיֵּלֶךְ</p>

<p>לָשִׁיב חֲמַת הַמֶּלֶךְ;</p>

<p>עַל, חֵלְכָה אוּלַי יָחֹס, יוֹשִׁיעַ</p>

<p>דַּכָּא, וְכֹה <strong>יִצְחָק</strong> אֹמֶר הִבִּיעַ:</p>

<br />

<p>&quot;מַלְכִּי, אֲדֹנִי רָם, רַחֵם עַבְדֶּךָ</p>

<p>בֹּכֶה בְמַר הַנֶּפֶשׁ,</p>

<p>וּבְצוֹם וְשַׂק וָאֵפֶר,</p>

<p>עַל עַמְּךָ, עַמִּי, מֻשְׁלָךְ בָּרֶפֶשׁ!</p>

<p>אוֹתִי מְחֵה מִסֵּפֶר</p>

<p>חַיִּים, וְעַל עַמֶּךָ</p>

<p>חוּסָה, וְאַל תִּשְׁפֹךְ עָלָיו זַעְמֶךָ;</p>

<p>הַבֵּט עֳנִי עַמִּי עַל כָּל-הָאָרֶץ,</p>

<p>נֶחְשָׁב כְּמוֹ הַשָּׁרֶץ;</p>

<p>בָּזוּי וְשָׁסוּי, חַכְלִילִי עֵינָיִם,</p>

<p>מִיֵין חֲמַת שַׁדַּי שֹׁתֶה כַמָּיִם&quot;.</p>

<br />

<p>מַחְסִי וּמִשְׂגַבִּי, כִּי לָךְ הַכֹּחַ,</p>

<p>עַל עַמְּךָ הָעֶבֶד</p>

<p>מַה לָךְ לְשַׁנּוֹת טָעַם?</p>

<p>מֵחַסְדְּךָ רָב לֹא אֶשְׁאַל לְזֶכֶר</p>

<p>כִי אִם לְכַלֹּת זָעַם;</p>

<p>אֶת-יָדְךָ פָּתֹחַ</p>

<p>תִּפְתַּח לְעַם עָנִי, תֹּאבֶה לִסְלֹחַ</p>

<p>מַלְכִּי, לְתַעְרָהּ נָא הָשֵׁב הַחֶרֶב,</p>

<p>בִּינָה הֲגִיגִי, הֶרֶב</p>

<p>לִי הַסְּלִיחָה; אַל יֶעְשַׁן אַפֶּךָ</p>

<p>חִנָּם בְיִשְׂרָאֵל צֹאן מַרְעִיתֶךָ.</p>

<br />

<p>שׁוּר אַחֲרֵי מִי, מֶלֶךְ רָב, יָצָאתָ,</p>

<p>אַחַר זְבוּב וָשָׁרֶץ;</p>

<p>פַּרְעשׁ הֲלֹא רָדַפְתָּ</p>

<p>נֶחְשָׁב כְּאַיִן עַל כַּנְפוֹת הָאָרֶץ.</p>

<p>מַה זֶּה אֲשֶׁר הִשְׁקַפְתָּ</p>

<p>עַל עַמְּךָ, כִּי בָאתָ</p>

<p>נֶגְדּוֹ בְּשֶׁטֶף אַף? מַה זֶּה מָצָאתָ</p>

<p>לִדְחוֹת מְפֻזָר וּמְפֹרָר בֶּחָלֶד</p>

<p>מִשָׂב וְעַד הַיָּלֶד?</p>

<p>מַה זֹּאת, אֲדֹנִי רָם, עָשִׂיתָ לָנוּ,</p>

<p>עַל מֶה חֳרִי, הָאַף הַגָּדוֹל בָּנוּ?&quot;</p>

<br />

<p>עַל מֶה, אֲדוֹנִי, פֹה חָצַבְתָּ קֶבֶר</p>

<p>לָנוּ? אֲהָהּ הַקְשִׁיבָה</p>

<p>קוֹל צֹעֲקִים אֵלֶיךָ!</p>

<p>בִּרְצוֹנְךָ נַעַר, זָקֵן הֵטִיבָה</p>

<p>בֹּכִים לְכַף רַגְלֶךָ!</p>

<p>אִם יֶחֱטָא רַק גֶּבֶר</p>

<p>הוּא בַעֲוֹן בִּצְעוֹ יוּמַת בַּל שֶׁבֶר;</p>

<p>אַךְ עַל עֲדַת עִבְרִים הָסֵר כָּל-כָּעַשׂ</p>

<p>מִלִּבְּךָ; הִיא תָעַשׂ</p>

<p>אָז, כָּל-אֲשֶׁר תֹּאמַר, אָדוֹן, אֵלֶיהָ,</p>

<p>נָקִי וּבַר תִּרְאֶה פֹעַל כַּפֶּיהָ&quot;</p>

<br />

<p>&quot;מַלְכִּי וְצוּר יִשְׁעִי הֶרֶב לִסְלֹחַ</p>

<p>עַל כָּל-אֲשֶׁר דִּבַּרְתִּי;</p>

<p>עָנִי וְכֹאֵב אָנִי.</p>

<p>אִם הַגְּבוּל, וּכְעַז פָּנִים עָבַרְתִּי.</p>

<p>עֹז אַפְךָ הִכָּנִי,</p>

<p>אֵין בִּי עֱזוּז וָכֹחַ,</p>

<p>לֹא מָצְאָה נַפְשִׁי מֵאָז מָנוֹחַ.</p>

<p>שִׁמְעָה תְפִלָּתִי אַךְ זֹאת הַפַּעַם,</p>

<p>קַצֵּץ כְּלֵי הַזָּעַם!</p>

<p>אָנָּא לְגוֹי נִבְזֶה הַגְדִּל חַסְדֶּךָ,</p>

<p>כַּפֵּר לְיִשְׂרָאֵל, גַּם לִי עַבְדֶּךָ.&quot;</p>

<br />

<p><strong>אוֹי</strong>! כַּאֲשֶׁר כִּלָּה <strong>יִצְחָק</strong> כָּל-אֹמֶר,</p>

<p>הִשְׂכִּיל אֲזַי וַיָּבֶן,</p>

<p>כִּי אָבְדָה תוֹחֶלֶת</p>

<p>עִבְרִים אֲמֵלָלִים, וּכְמוֹ הָאָבֶן</p>

<p>קָשֶׁה דְבַר מֶמְשֶׁלֶת;</p>

<p>רָעָה מְלֹא הָעֹמֶר</p>

<p>נֶגְדָּם, וְהִנָּם, הָהּ! מִרְמָס כַּחֹמֶר.</p>

<p>הִנֵּה שְׁמֹעַ לֹא אָבָה הַמֶּלֶךְ,</p>

<p>וַיֶחֱרַד וַיֵּלֶךְ</p>

<p>יִצְחָק חֲפוּי רֹאשׁוֹ, אָבֵל, כִּי שָׁמָּה.</p>

<p>לֹא שָׁקְטָה רוּחוֹ, גַּם לֹא נֻחָמָה.</p>

<br />

<p><strong>אוֹי וַאֲבוֹי קִינִים</strong> בַּחוּץ נִשְׁמָעוּ</p>

<p>אֵין לַיְּהוּדִים הֶגֶּה;</p>

<p>בָּאָה שְׁנַת <strong>הַזֶּרֶם</strong></p>

<p>לָהֶם, <strong>בְּקִינִים</strong> הָהּ! <strong>וָהִי וָהֶגֶה</strong>,</p>

<p>הֵם נִתְפְּשׁוּ בַחֶרֶם,</p>

<p>מִפֹּה וּמִפֹּה נָעוּ,</p>

<p>נָצוּ, וּבִישִׁימוֹן הַדֶּרֶךְ תָּעוּ;</p>

<p>אָבַד יְקָר הוֹנָם בִּקְצוֹת הָאָרֶץ</p>

<p>[פָּרַץ אֲדֹנָי פָּרֶץ!]</p>

<p>אִישִׁים וְנָשִׁים, שָׂב, יָשִׁישׁ וָיָלֶד,</p>

<p>מִטַּף וְעַד זָקֵן נָדוּ בֶחָלֶד.</p>

<br />

<p><strong>יִצְחָק</strong> וּבֵיתוֹ מִ<strong>מַּדְרִיד</strong>, בַּיָּמָה</p>

<p>דֶּרֶךְ אֳנִי רַבָּתִי,</p>

<p>בִּרְתֵת וְחִיל וָפָחַד,</p>

<p>בָּאוּ לְקִרְיַת נָאפּוֹלִי שָׂרָתִי;</p>

<p>וַיִּמְצְאוּ גַם יָחַד</p>

<p>שִׁבְתָּם וְקוּמָם שָׁמָּה,</p>

<p>עַל כִּי עֲדַת עִבְרִים עוֹד בָּהּ רֻחָמָה.</p>

<p>מֵאֵין הֲפוּגוֹת אָז <strong>יִצְחָק</strong> עַל אֵלֶּה</p>

<p>הִרְבָּה לְהַפְלִיא פֶלֶא;</p>

<p>בָּטַח בְּחֶסֶד אֵל נוֹרָא, וַיֵּלֶךְ</p>

<p>שָׁלֵו <strong>לְפֶרְדִּינָאנדוֹ</strong> שָׁמָּה מֶלֶךְ.</p>

<br />

<p>דִּבֶּר וּמָצָא חֵן, בִּינָה יֹדֵעַ;</p>

<p>אֶת כָּל-אֲשֶׁר קָרָהוּ</p>

<p>סִפֵּר בְּעֹז וָכֹחַ;</p>

<p>פָּקִיד בְּאוֹצָרוֹ פִתְאֹם שָׂמָהוּ</p>

<p>מַלְכּוֹ, וּבוֹ לִבְטֹחַ</p>

<p>הֵחֵל כְּאָח וּכְרֵעַ,</p>

<p>עַל כִּי בְּ<strong>יִצְחָק</strong> הוֹד הִכִיר וָרֵעַ.</p>

<p>הִנֵּה מְשַׂנְאָיו מִפָּנָיו יָפוּצוּ,</p>

<p>כָּל-אֹהֲבָיו יָרוּצוּ</p>

<p>לוֹ, כִּי בְנֵר שִׂכְלוֹ שִׂכְלָם יָאִירוּ,</p>

<p>וּבְאוֹר בְּרַק לִקְחוֹ, לִקְחָם יַזְהִרוּ.</p>

<br />

<p>וַיְהִי בְיוֹם מוֹת פֶרְנָאנְדוֹ הַמֶּלֶךְ</p>

<p>עַמָּיו בְּכִי נָשָׂאוּ,</p>

<p>מִסְפֵּד, נְהִי וָאֵבֶל,</p>

<p>כִּי הוּא בְמָלְכוֹ טוֹב, כֻּלָּם מָצָאוּ,</p>

<p>מַרְחִיק בְּעַמּוֹ הֶבֶל.</p>

<p>תּוֹמֵךְ יְמִין הַחֵלֶךְ,</p>

<p>אִם גֵּר וְאִם אֶזְרָח, תּוֹשָׁב וָהֵלֶךְ.</p>

<p><strong>אַלְפוֹנס</strong> בְּנוֹ תַחְתָּיו קָם, גַּם כִּי נָעַר,</p>

<p>שֹׁפֵט אֱמֶת בַּשָּׁעַר;</p>

<p>וּבְכֵן יְכַבֵּד אָב אָהַב בַּחֵשֶׁק</p>

<p><strong>יִצְחָק</strong>, וְעַל בֵּיתוֹ שָׂמוֹ בֶן-מֶשֶׁק.</p>

<p>הֵרִים כְּבוֹד הוֹדוֹ עַד לַשָּׁמָיִם.</p>

<p>כִּי בַחֲצַר הַמֶּלֶךְ</p>

<p>יִצְחָק בְּפִי כָּל-גֶּבֶר:</p>

<p>רָצוּי וְדֹרֵשׁ טוֹב בָּעִיר וָפֶלֶךְ.</p>

<p>יוֹעֵץ וּמַשְׁבִּיר שֶׁבֶר,</p>

<p>אִמְרוֹ כְמוֹצָא מָיִם,</p>

<p>עֻזוֹ כְיָם גָּדוֹל וּרְחַב יָדָיִם.</p>

<p>אֶל מוּל פְנֵי אַלְפוֹנס בֹּקֶר וָלָיִל,</p>

<p>עָמַד לְהַרְאוֹת חָיִל;</p>

<p>וּבְכָל-מָקוֹם מוֹשַׁב מַלְכּוֹ בָּאָרֶץ,</p>

<p>שֹׁקֵד לְהַצִּילוֹ מִשֹּׁד וָקָרֶץ.</p>

<br />

<p>אוֹיָה! מְשׂוֹשׂ מַלְכּוֹ שָׁבַת לָנֶצַח</p>

<p>עַל כִּי בְלִי כָל-פֶשַׁע</p>

<p>קַרְלוֹ שְׁמִינִי מֶלֶךְ</p>

<p>צָרְפַת קְרָב עָרַךְ נֶגְדּוֹ מֵרֶשַׁע;</p>

<p>בָּרַח אֲזַי וַיֵּלֶךְ</p>

<p>אַלְפוֹנס בְּשִׁפְלוּת מֵצַח</p>

<p>אֶל עִיר וְחֹף <strong>מֵיסִינָה</strong>; שָׁם מֵרֶצַח</p>

<p>נַפְשׁוֹ לְהַצִּיל [עִם <strong>יִצְחָק</strong> בֹּרֵחַ</p>

<p>אִתּוֹ] הֲלֹא בֹטֵחַ:</p>

<p>אַךְ קָדְחָה חִישׁ בּוֹ אֵשׁ הַקַּדָּחַת,</p>

<p>בִּדְמִי יְמֵי חַיָּיו רָאָה הַשָּׁחַת.</p>

<br />

<p><strong>יִצְחָק</strong> אֲזַי דָּוֶה בִּבְלִי כָל-סָעַד,</p>

<p>וּמְלֵא כְאֵב בַּשָׁעַר;</p>

<p>[כִּי אַהֲבָה כַמָּוֶת</p>

<p>עַזָּה בְקִרְבּוֹ עַל מַלְכּוֹ, עוֹד נָעַר</p>

<p>הֹלֵךְ בְּגֵיא צַלְמָוֶת;]</p>

<p>וַיֹּאחֲזֵהוּ רָעַד,</p>

<p>יִרְאָה וּפַלָּצוּת מֵהַרְחִיב צָעַד,</p>

<p>אָמַר בְּלִבּוֹ אָז, כִּי טוֹב לִנְסֹעַ</p>

<p>מֵעִר אֲשֶׁר בָּה רֹעַ.</p>

<p>וּבְצִי בְלֵב יַמִּים, בִּשְׁנַת <strong>הַמֶּרִי</strong></p>

<p>הָלַךְ לְחֹף קָרְפוּ לָשֵׂאת לוֹ פֶּרִי.</p>

<br />

<p>שָׁמָּה חֲכָמִים גַּם מֵרָחוֹק בָּאוּ</p>

<p>דִּבְרֵי אֱנוֹשׁ לִשְׁמֹעַ</p>

<p>כֻּלּוֹ יְקָר וָאֶדֶר;</p>

<p><strong>יִצְחָק</strong> בְּשַׁלְוָה אָז הֵחֵל לִנְטֹעַ</p>

<p>מַטָּע לְשֵׁם וָהֶדֶר;</p>

<p>הִתְמַהְמְהוּ, תָּמָהוּ,</p>

<p>אֵיךְ בּוֹ פְּרִי דַת אֵל פִּתְאֹם מָצָאוּ;</p>

<p>נֶחְמָד לְמַרְאֶה, טוֹב לַחֵךְ עוֹדֶנּוּ,</p>

<p>וַיִּלְקְטוּ מִמֶּנּוּ</p>

<p>אִישׁ אִישׁ לְפִי אָכְלוֹ, חֹמֶשׁ אוֹ רֹבַע,</p>

<p>כִּי אֹהֲבָם הוֹצִיא לָהֶם לָשׂבַע.</p>

<br />

<p><strong>יִצְחָק</strong> בְּשָׂשׂוֹן פֹּה מָצָא הַסֵּפֶר</p>

<p>בָּזוּז [וְאֵין יוֹדֵעַ</p>

<p>עַד מָה] בְּעִיר לִסְבֹּנָה</p>

<p>מֶנְהוּ, וְעַל מִשְׁנֵה <strong>תּוֹרָה</strong> נוֹבֵעַ</p>

<p>מֵי דָת, וּבוֹ תָרֹנָּה</p>

<p>חָכְמוֹת בְּאִמְרֵי שֶׁפֶר,</p>

<p>אֵין תַּעֲלוּלִים בּוֹ, אֵין מִשְׁלֵי אֵפֶר,</p>

<p><strong>יִצְחָק</strong> בְּ<strong>בֶן-אָמוֹץ</strong> שָׂם אָז מַחְסֵהוּ,</p>

<p>הִפְלִיא בְּרוֹם יָדֵיהוּ,</p>

<p>צַחוֹת <strong>יְשַׁעְיָה</strong> נֶאְדָּרִי בַכֹּחַ,</p>

<p>בֵּין חֹקְרֵי לִבּוֹת לִרְמֹס הַחוֹחַ.</p>

<br />

<p>יָצָא <strong>בְיָד רָמָה</strong> מִשָּׁם, וַיֵּלֶךְ</p>

<p><strong>יִצְחָק לְמוֹנוֹפּוֹלִי</strong></p>

<p>(עִיר עַל שְׂפַת הַיָּמָּה)</p>

<p>בָּרִיא, שְׁלֵיו, בִּלְתִּי יָגוֹן וָחֹלִי</p>

<p>פֹה שָׁקְטָה, נֻחָמָה</p>

<p>נַפְשׁוֹ, אֲשֶׁר כַּהֵלֶךְ</p>

<p>מִפֹּה וּמִפֹּה נָע מֵעִיר אֶל פֶּלֶךְ.</p>

<p>חֹסֶן <strong>יְשׁוּעוֹת</strong> אֶל עַמּוֹ <strong>הִשְׁמִיעַ</strong>,</p>

<p>אוֹרוֹ הֲלוֹם הוֹפִיעַ;</p>

<p>הִשְׁקָה פְּנֵי אַרְצוֹ מִ<strong>מַּעְיַן יֶשַׁע</strong>,</p>

<p><strong>יֵשַׁע מְשִׁיחוֹ</strong> הוּא, מֹחֶה כָּל-פֶּשַׁע.</p>

<br />

<p>שָׁם <strong>מַחֲזֶה שַׁדַּי</strong>, חֶזְיוֹן אֵל נֵצַח</p>

<p>הִפְלִיא בְ<strong>יִצְחָק</strong> שָׁמָּה;</p>
</blockquote>

<blockquote>
<p>בִּשְׂדֵה אֱמֶת וָצֶדֶק</p>

<p>הִנֵּה אֲלֻמָתוֹ נִצָּבָה, קָמָה;</p>

<p>אֵין קוֹץ וְאֵין בָּה חֵדֶק,</p>

<p>רַק לָהּ מְלִילוֹת קֶצַח,</p>

<p>אֵמוּן וּפִסַּת בַּר-לֵבָב לָנֶצַח.</p>

<p>רַב <strong>מִפְעֲלוֹת הָאֵל</strong> בִּבְרִיאַת חֶלֶד,</p>

<p>סִפֵּר לְלָבוּשׁ גֶּלֶד;</p>

<p>הִזְכִּיר <strong>יְמוֹת עוֹלָם</strong>, גָּלֻת בֶּן-עֵבֶר,</p>

<p>הֵבִין שְׁנוֹת דֹּר דֹּר לָתֵת-לוֹ שֶׁבֶר.</p>

<br />
</blockquote>

<blockquote>
<p>מֵ<strong>רֹאשׁ אֲמָנָה</strong> הוּא הִזִּיל מֵי יֶשַׁע</p>

<p>מֵעֵין יְקָר וָלֶקַח;</p>

<p>הִשְׁקָה בְנֵי עַם עֵבֶר</p>

<p>מִ<strong>נַּחֲלַת אָבוֹת</strong>, מִיֵּין הָרֶקַח</p>

<p>מָתוֹק לְחֵךְ כָּל-גֶּבֶר,</p>

<p>נָעִים לְכַלֵּא פֶשַׁע,</p>

<p>מַה טּוֹב לְהַשְׁבִּית חִישׁ שֵׁבֶט הָרֶשַׁע.</p>

<p>חִדֵּשׁ בְּמִכְתָבָיו חֻקֵּי שָׁמָיִם,</p>

<p>הָיָה כְעֵץ עַל מָיִם</p>

<p>שָׁתוּל, אֲשֶׁר פִּרְיוֹ לִמְשׂוֹשׂ קֹנֵהוּ</p>

<p>יִתֵּן בְּעִתּוֹ, לֹא יִבּוֹל עָלֵהוּ.</p>

<br />
</blockquote>

<blockquote>
<p>חִזֵּק בְּמָעֻזוֹ עַל אֶדֶן טֹהַר</p>

<p>עַמּוּד אֱמֶת לָנֶצַח;</p>

<p>הִתְוָה בְּקַו הַיּשֶׁר</p>

<p><strong>צֶדֶק לְעוֹלָמִים</strong> לִהְיוֹת עַל מֶצַּח;</p>

<p>הֶרְאָה זְבוּל הָאשֶׁר,</p>

<p>הֵפִיץ <strong>עֲטֶרֶת</strong> זֹהַר</p>

<p>עַל רֹאשׁ <strong>זְקֵנִים</strong> בָּרֵי לֵב וָתֹאַר;</p>

<p>עָשָׂה בְעִתּוֹ כֹּל, וּבְתַכְלִית יֹפִי</p>

<p>כִּבָּה יְקוֹד אֵשׁ דֹּפִי;</p>

<p>עַל <strong>מִזְבְּחוֹת</strong> כָּבוֹד הִקְרִיב כָּל-חָיִל,</p>

<p>עַל בֵּית מְרִי פָסַח כִּצְבִי וָאָיִל.</p>

<br />
</blockquote>

<blockquote>
<p><strong>יִצְחָק</strong> בְעֵט סֹפֵר גָּדַר כָּל-פָרֶץ</p>

<p><strong>שֶׁבַע</strong> שְׁנֵי הַשֶּׁקֶט</p>

<p>מִדֵּי הֱיוֹתוֹ שָׁמָּה,</p>

<p>דַּי לוֹ בְחָכְמָתוֹ לִלְקֹט בָּהּ לֶקֶט;</p>

<p>מִמַּעֲמַקֵּי יָמָּה</p>

<p>אוֹ מִתְּהֹמוֹת אֶרֶץ</p>

<p>הֵן הֶעֱמִיק, הִרְחִיב שָׁמְעוֹ. מִקָּרֶץ</p>

<p>הִצִּיל לְאֹם גֹּלֶה, נִדָּח, נָגוּעַ,</p>

<p>בַּבֹּץ וְטִיט טָבוּעַ;</p>

<p>כִּי בַעֲדוֹ הִזְהִיר אוֹר אִמְרֵי שֶׁפֶר,</p>

<p>נֹגַהּ שְׁבִיב דַּרְכּוֹ בִמְגִלַּת סֵפֶר.</p>

<br />
</blockquote>

<blockquote>
<p>אָרְכוּ לוֹ שָׁם הַיָּמִים, רֵעַ</p>

<p>בָּא לוֹ בְחֹזֶק מֵצַח</p>

<p>אִתּוֹ לְמַלֶּל-אֵלֶּה:</p>

<p>&quot;שָׁלוֹם לְךָ יִצְחָק, שָׁלוֹם לָנֶצַח!</p>

<p>הַצְלַח וְהַפְלֵה פֶלֶא;</p>

<p>כִּי בָךְ עֱזוּז וָדֵעַ;</p>

<p>מַלְכִּי בְּפָּרְטוֹגָאל הִנֵּה יֹדֵעַ</p>

<p>אַל תַּעֲרֹץ, הַסְכֵּת וּשְׁמַע בַּל רָעַד</p>

<p>כִּי הִנְנִי לָךְ סָעַד,</p>

<p>אוּלַי בְּעֵינָיו חֵן יִמְצָא עַמֶּךָ,</p>

<p>אִם תַּאֲזִין אֵלַי, וּבְטוּב טַעְמֶךָ&quot;.</p>

<br />
</blockquote>

<blockquote>
<p>דַּע אֹהֲבִי כִּי צִיר לַמֶּלֶךְ אָנִי,</p>

<p>צִיר נֶאֱמָן שָׁלוּחַ</p>

<p>לִשְׁאֹל בְּבֹא אֵלֶיךָ</p>

<p>אִם תַּעֲשֶׂה חֶפְצוֹ? מַלְכִּי בָּטוּחַ</p>

<p>יִשְׁמַע לְעֹז קוֹלֶךָ</p>

<p>(כֵּן כַּאֲשֶׁר צִוָּנִי)</p>

<p>אַלּוּף וְשָׂרֵי עַם הַוֵּינֶצְיָּאְנִי;</p>

<p>כִּי בָם גְּדֹלוֹת, נִפְלָאוֹת אֵין חֵקֶר</p>

<p>לַחְקֹר בְּדִבְרֵי שֶׁקֶר,</p>

<p>לִשְׁפֹּט אֱמֶת בַּתֹּם וּלְהָבִין טָעַם</p>

<p>גַּם לַעֲזֹב עֶבְרָה אוֹ לִשְׁפָּךְ-זָעַם&quot;</p>

<br />
</blockquote>

<blockquote>
<p>אַחַר אֲשֶׁר כִּלָּה צִיר פָּרְטוֹגָאלוּ</p>

<p>כָּל-סוֹד, וְשָׂם בַּסֵּתֶר</p>

<p>אֶל חֵיק יְדִיד פִּקֵּחַ,</p>
</blockquote>

<blockquote>
<p><strong>יִצְחָק</strong> אֲזַי הֵשִׁיב לוֹ בִּשְׂפַת יֶתֶר:</p>
</blockquote>

<blockquote>
<p>&quot;הִנֵּה אֲנִי שֹׁכֵחַ</p>

<p>אֶת-כָּל אֲשֶׁר נֹאָלוּ</p>

<p>נֶגְדִּי אֲנָשִׁים, כִּי עַתָּה נָפָלוּ</p>

<p>לִשְׁאֹל עֲצָתִי; אִישׁ נֹקֵם אֵינֶנִי,</p>

<p>לָכֵן הֲלֹם הִנֵּנִי</p>

<p>חָשׁ לַעֲבֹד מַלְכוּת, וּכְיַרְחֵי קֶדֶם;</p>

<p>אֵין לִי לְהוֹסִיף עוֹד עַל זֶה, וָאֶדֶם&quot;.</p>

<br />
</blockquote>

<blockquote>
<p>חִישׁ אֹהֲבוֹ נָסַע שָׁלֵו מִשָּׁעַר,</p>

<p>כִּי מִשְׁאֲלוֹת הַמֶּלֶךְ</p>

<p><strong>יִצְחָק</strong> בְּבֹא קִרְיָתָה</p>

<p>הֵן יַעֲשֶׂה. אָז עֹז אָזַר, וַיֵּלֶךְ</p>

<p>יִצְחָק בְּלִי אֵימָתָה,</p>

<p>בִּלְתִּי רְתֵת וָשָׂעַר</p>

<p>[עִמּוֹ בְנוֹ יוֹסֵף עוֹד רַךְ וָנָעַר]</p>

<p>אֶל חֹף וְנֶצְיָה, עִיר בִּשְׂפַת הַיָּמָה,</p>

<p>מִבְחַר גְּבָרִים שָׁמָּה,</p>

<p>שָׂרִים וְאַנְשֵׁי שֵׁם, נִכְבַּדֵּי אָרֶץ,</p>

<p>הָעֹמְדִים יוֹם יוֹם לִגְדֹּר כָּל-פָרֶץ.</p>

<br />
</blockquote>

<blockquote>
<p><strong>יִצְחָק</strong> בְּוֵינֶצְיָה <strong>אָז הֵרִים</strong> תֹּרֶן</p>
</blockquote>

<blockquote>
<p>כִּי כָל אֲשֶׁר הֵכִינוּ</p>

<p>צִיר נֶאֱמָן וָמֶלֶךְ</p>

<p>עָשָׂה. תְּבוּנָתוֹ שָׁמָּה הֵבִינוּ</p>

<p>אֶזְרָח וְגֵר וְהֶלֶךְ;</p>

<p>עֶטּוֹ כְמוֹ צִפֹּרֶן</p>

<p>שָׁמִיר וּמִכְתָּבוֹ כִּתְבוּאַת גֹּרֶן</p>

<p>גַּם ישְׁבֵי הָאִי רָאוּ, תָּמָהוּ.</p>

<p>אֶת כָּל אֲשֶׁר קָרָהוּ</p>

<p>כָּתַב בְּחֹסֶן רָב אֶל רֹאשׁ לִסְבֹּנָה</p>

<p><strong>יִצְחָק</strong>, אֲשֶׁר חָכְמוֹת אֵלָיו תָּרֹנָּה.</p>

<br />
</blockquote>

<blockquote>
<p>צִוָּה לְמִשְׁפַּחְתּוֹ לָלֶכֶת שָׁמָּה,</p>

<p>כִּי הוּא וּבֵיתוֹ יָחַד</p>

<p>שָׁם יִמְצְאוּ מַרְגּוֹעַ</p>

<p>עַד תֹּם יְמֵי חַיָּיו בִּבְלִי כָּל-פָּחַד,</p>

<p>חֶרְדַת מְרִי וָרֹעַ.</p>

<p>נַפְשׁוֹ הֲלֹם נֻחָמָה</p>

<p>עִם אֹהֲבָיו רַבִּים מִקֵּדְמָה, יָמָּה.</p>

<p>תַּכְלִית <strong>בְּרִית הָאֵל</strong> וּנְבִיאֵי צֶדֶק</p>

<p>בֵּאֵר לְבַעֶר-חֵדֶק</p>

<p>מִמַּחְשְׁבוֹת סָכָל וּרְפֵה יָדָיִם,</p>

<p>מִקּוֹל מְחַרֵף מַעַרְכוֹת שָׁמָיִם.</p>

<br />
</blockquote>

<blockquote>
<p>אֶל <strong>רַב</strong> תְּמִים דֵּעִים, מֹרֶה הָאשֶׁר,</p>

<p><strong>שָׁאוּל</strong> שְׁמוֹ בָאָרֶץ</p>

<p>כָּתַב בְּמַר הַנֶּפֶשׁ,</p>

<p>אֵיךְ בָּא לְכָל-בֵּיתוֹ פֶּרֶץ עַל פָּרֶץ</p>

<p>לִהְיוֹת כְּטִיט וָרֶפֶשׁ,</p>

<p>גַּם כִּי בְדַרְכֵי ישֶׁר</p>

<p>אֵמוּן וְזֵעַת אַף קָנָה לוֹ עשֶׁר</p>

<p>גָּדוֹל, וְלֻקַּח מֶנְהוֹ כִמְעַט רֶגַע</p>

<p>עַל צוֹק, חֲלוֹף וָפֶגַע;</p>

<p>אַךְ אַחֲרֵי בֹאוֹ אֶל עִיר שָׂרָתִי,</p>

<p>שָׁבָה לְמִשְׁפַּחְתּוֹ טוֹבָה רַבָּתִי.</p>

<br />
</blockquote>

<blockquote>
<p><strong>יִצְחָק</strong> בְּוֵינֶצְיָה בָחַר לָשֶׁבֶת.</p>

<p>כִּי שָׁם מְקוֹם הַיֶּשַׁע;</p>

<p>קִרְיָה אֲשֶׁר בָּהּ צֶדֶק</p>

<p>יָלִין. וְלֹא יָקוּם שֵׁבֶט הָרֶשַׁע;</p>

<p>לֹא יִמְצְאוּ בָהּ בֶּדֶק</p>

<p>רֹאִים בְּעֹז נִשְׂגֶּבֶת</p>

<p>לָרִיק מְחִי נֶגְדָּהּ, לַשָׁוְא מַקֶּבֶת;</p>

<p>תִּשְׂחַק לְדָיֵק עִיר בָּאִיִים רָמָה,</p>

<p>מַלְכָּה בְתוֹךְ הַיָּמָה;</p>

<p>רַק בָּה בְּעַד רָעָב צָרִים יָבֹאוּ,</p>

<p>מִשְׁטַח חֲרָמִים שָׁוְא, צִנָּה לַתֹּהוּ.</p>

<br />
</blockquote>

<blockquote>
<p>אִוָה לְמוֹשָׁב לוֹ מַצְפּוּן הַדָּעַת</p>

<p>וּמְעוֹן נְכֹנֵי אָרֶץ,</p>

<p>כִּי שָׁם פְּרִי וָלֶקֶט</p>

<p>אֶל אֹהֲבֵי מוּסָר וּרְחֵקֵי קָרֶץ.</p>

<p>שָׁם מָצְאָה כָל-שֶׁקֶט</p>

<p>רוּחוֹ, וְשָׁם לָטָעַת</p>

<p>הֵחֵל בְּתוֹךְ גִּנַּת אֹזֶן שֹׁמָעַת</p>

<p>כָּל-מִין עֲצֵי בִינָה נֶגֶד הַיֵּצֶר</p>

<p>לָרָשׁ וְיֹרֵשׁ עֵצֶר.</p>

<p>הֶרְאָה לְאִישׁ נָבוּב דֶּרֶךְ הַמֶּלֶךְ</p>

<p>מֹרֶה נְבֻכִים הוּא, אִם גֵּר אִם הֵלֶךְ.</p>

<br />
</blockquote>

<blockquote>
<p>אוֹיָה! וְרַק <strong>חָמֵשׁ</strong> שָׁנִים עָבָרוּ</p>

<p>מִיּוֹם אֲשֶׁר הִגִּיעַ</p>

<p>לִמְצֹא הֲלֹם מַרְגּוֹעַ,</p>
</blockquote>

<blockquote>
<p>בקהל אדני את קלו לשמיע;</p>
</blockquote>

<blockquote>
<p>הֵן בָּא זְמַן לִנְסֹעַ,</p>

<p>שָׁנָיו, אֲבוֹי! גָּמָדוּ,</p>

<p>כָּל-אֹהֲבָיו בָּכוּ וַיִּתְמַרְמָרוּ,</p>

<p>כִּי כָהֲתָה עֵינוֹ, מֶנְהוּ נָס לֵחַ,</p>

<p>כַּדְרוֹר, כְּעוֹף פּוֹרֵחַ;</p>

<p>נֶהְפַךְ לְמָר מָתוֹק, עֵנָב לַבֹּסֶר.</p>

<p>הָהּ! נֶאֱסַף צַדִּיק בִּשְׁנַת <strong>הַ</strong> חֹסֶר.</p>

<br />
</blockquote>

<blockquote>
<p><strong>שִׁבְעִים</strong> וְעוֹד <strong>שָׁנָה</strong> רוּחוֹ נִשְׁאָרָה</p>
</blockquote>

<blockquote>
<p>בּוֹ לַעֲמֹד לָאֶדֶן</p>

<p>אֶל ישְׁבֵי הֶחָלֶד;</p>

<p>עָף אַחֲרֵי כֵן, עָף <strong>יִצְחָק</strong> לָעֶדֶן</p>

<p>נָקִי וְחַף כַּיָּלֶד.</p>

<p>אוֹרָה וְשִׂמְחָה סָרָה</p>

<p>כִּי הַשְּׁמוּעָה כֹּה וָכֹה נִמְהָרָה.</p>

<p>אָז אֹהֲבָיו רַבִּים הַפָּאדוֹבָנִי</p>

<p>בָּאוּ לְוֵינֶצְיָאנִי,</p>

<p>לִשְׁאֹל לְהִתְחַנֵּן מִטּוּב לִבָּמוֹ,</p>

<p>לִקְבֹּר גְּוִיָּתוֹ אֵצֶל עִירָמוֹ,</p>

<br />
</blockquote>

<blockquote>
<p>בָּכוּ בְקוֹל גָּדוֹל וַיִּתְחַלְחָלוּ</p>

<p>בָּנָיו, וּפָאדוֹבָנִי</p>

<p>הָיוּ מְאֹד לָטֹרַח</p>

<p>וַיִפְרְצוּ בִּלְבַב הַוֵּינֶצְיָאנִי</p>

<p>לַשְׁבִּית קְרָב מֵאֹרַח.</p>

<p>הֵם לַאֲשֶׁר שָׁאָלוּ</p>

<p>לֹא מֵאֲנוּ; וּכְאִישׁ אֶחָד נִקְהָלוּ</p>

<p>עִבְרִים לְהָבִיא גֵו <strong>יִצְחָק</strong> אֶל קֶבֶר,</p>

<p>לֹא עַל שְׁכֶם הַגֶּבֶר;</p>

<p>אַךְ בַּעֲגָלָה לִכְבוֹדוֹ שָׂמוּהוּ,</p>

<p>וּלְשַׁעֲרֵי <strong>פָּאדוֹבָה</strong> הוֹלִיכוּהוּ.</p>

<p>קִרְיַת מְשׂוֹשִׂי, נֶאֱמָנָה, נִשְׂגֶבֶת,</p>

<p>רָמָה, וּמִימֵי קֶדֶם</p>

<p>מוֹשַׁב יְקָר וָדָעַת;</p>

<p>לִשְׂמֹאל, לְצַד יָמִין, אָחוֹר וָקֶדֶם</p>

<p>מִמֵּךְ הֲלֹא נוֹבָעַת</p>

<p>עֵין אַחֲוָה; בָּךְ שֶׁבֶת</p>

<p>וּמְכוֹן בְּרִית שָׁלוֹם: כָּל יָד כֹּתֶבֶת</p>

<p>עֻזֵּךְ וּמָעֻזֵךְ, עִיר הַתִּפְאֶרֶת;</p>

<p>אַשְׁרִיךְ אֲשֶׁר נִקְבֶּרֶת</p>

<p>תַּחְתֵּךְ גְּוִיַּת אִישׁ, מַחְמַד כָּל-גֶּבֶר,</p>

<p><strong>יִצְחָק</strong> שְׁמוֹ. זֶה לוֹ צִיּוּן עַל קֶבֶר.</p>

<p><strong>חָכָם הֲלֹם קֻבַּר, שֵׂכֶל יֹדֵעַ,</strong></p>

<p><strong>נֶחְמָד כְּיֵין הָרֶקַח</strong></p>

<p><strong>יוֹם יוֹם בְּבֵית הַמֶּלֶךְ;</strong></p>

<p><strong>תִּקֶּן סְפָרִים בִּתְבוּנָה וָלֶקַח;</strong></p>

<p><strong>גָּלָה שְׁלֵיו, וַיֵּלֶךְ</strong></p>

<p><strong>זָקֵן וְאַף שָׂבֵעַ</strong></p>

<p><strong>מֵעִיר לְעִיר, גַּם כִּי עָיֵף, יָגֵעַ.</strong></p>

<p><strong>חֹקֵר וְלֹא נֹטֶה עַל קַו הַתֹּהוּ,</strong></p>

<p><strong>אַיֵּה אֱנוֹשׁ כָּמֹהוּ?</strong></p>

<p><strong>נוֹדָע בְּכָל-גּוֹיִם, אִישׁ עוֹשֵׂה אֵלֶּה,</strong></p>

<p><strong>לֹא קָם כְּדוֹן יִצְחָק אַבַּרְבָּנֵילֵי.</strong></p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/37091">https://benyehuda.org/read/37091</a></div></body></html>