<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>זמרת יה</title>
	<meta name="author" content="דוד לוונטל"/>
</head>
<body>

<blockquote>
<br />
</blockquote>

<blockquote>
<p>נוֹרָא יְיָ שַׂגִיא מְאוֹד,</p>

<p>מְאוֹרוֹת זְבוּלוֹ הַשְׁמִיעוּ גְדוּלָתוֹ!</p>

<p>נוֹרָא יְיָ וְגָבַהּ מְאֹד</p>

<p>גְדוּדֵי מַזָרוֹת חוֹגְגוּ תְהִלָתוֹ!</p>

<p>נוֹרָא יְיָ נְהָרוֹת וְיַמִים</p>

<p>רוֹמְמוּהוּ בִשְׁאוֹן גַלֵיכֶם!</p>

<p>תִּרְזָה וְאַלּוֹן וְכָל רָמֵי הַקוֹמָה</p>

<p>הַשְׁפִּילוּ לְפָנָיו שִׂיאֲכֶם!</p>

<p>רָם יְיָ כָּל בַּהֲמוֹת יָעַר</p>

<p>כַּבְּדוּהוּ אִם תֵּצְאוּ לַטָרֶף</p>

<p>לַיִשׁ וְלָבִיא נָמֵר וּבֶן שָׁחַץ</p>

<p>פְּרָאִים עִם חַיְתוֹ עָרֶב!</p>

<p>רָם יְיָ כָּל צוּר גָבוֹהַּ</p>

<p>יֶעְתַּק יִתְפּוֹצֵץ מִפְּנֵי צוּר קוֹנוֹ!</p>

<p>עֹפֶל וְגִבְעָה וְכָל הַרְרֵי שְׂרֵפָה</p>

<p>הִמַסּוּ הִמַסוּ מֵהֲדַר גְאוֹנוֹ!</p>

<p>רָם יְיָ אֶרְאֵלֵי שְׁחָקִים</p>

<p>נַשְׂאוּהוּ בְרוֹן כִּנוֹרוֹתֵיכֶם!</p>

<p>אֲבַדוֹן וָמָוֶת הֵילִילוּ וָחֹתּוּ</p>

<p>מִסַעֲרוֹ הַמִתְחוֹלֵל עַל רָאשֵׁיכֶם;</p>

<p>רָם יְיָ כָּל צִפּוֹר בַּיָעַר</p>

<p>יָרוֹן יְזַמֵר כֶּעָשׂר וּמְצַלְתָּיִם</p>

<p>שׁוֹכְנֵי צַמֶרֶת מְקַנְנֵי עֳפָאִים</p>

<p>מֵהֵד שִׁירַתְכֶם יָרוֹנוּ הַשְׁפָיִם</p>

<p>נוֹרָא יְיָ וּמְרוֹמָם מְאֹד,</p>

<p>יְרָאֵהוּ בֶן אָדָם יְרָאֵהוּ!</p>

<p>הֶבֶל חַיֶיךָ וּשְׂאֵתוֹ דְעָה</p>

<p>לָכֵן הִטָמֵן בֶּעָפָר וְעָתְרֵהוּ!</p>

<p>חֲבוֹשׁ פָּנֶיךָ בֶּן אָדָם תּוֹלֵעָה</p>

<p>הֵחָבֵא בָאֲדָמָה וּקְרָאֵהוּ</p>

<p>הוּא אֵל חַי נַעֲלֶה עַל כָּל אוֹמֶר</p>

<p>עַל כָּל מִלָּה תְשׂוֹחֲחֵהוּ.</p>

<p>וְלִי מַה יָקְרוּ רֵעֶיךָ אֵל!</p>

<p>הוֹי מֶה עָצְמָה אַהֲבָתְךָ בְלִבִּי!</p>

<p>תִּקְדַח כְּמוֹ אֵשׁ כְּמוֹ עָשׁ לָטוֹהַר</p>

<p>לְהַגִידָהּ לְאֶחָי לָעָה נִבִּי</p>

<p>אֵל נַעֲרָץ בְּסוֹד חַשְׁמַלִּים</p>

<p>בַּמָה אִכַּף בַּמָה אֲקַדֵּם אֶת פָּנֶיךָ</p>

<p>אִם אֱנוֹש רִמָּה כָּמוֹנִי הַיוֹם</p>

<p>יַעֲרֹב נְשׂוֹא זִמְרָה אֵלֶיךָ</p>

<p>הֲלֹא לְמַעַן הָבִיא זֶבַח תּוֹדָה</p>

<p>עַל אַחַת הַטּוֹבוֹת גְמַלְתָּנִי</p>

<p>נָפַחְתָּ בְאַפִּי נִשְׁמַת חַיִים,</p>

<p>וְאָדָם עַל הָאָרֶץ שַׂמְתָּנִי.</p>

<p>הִשְׁכַּנְתָ בְלִבִּי חָכְמָה וָדַעַת</p>

<p>לְהָבִין קְצוֹת נִפְלְאוֹתֶיךָ בָּמוֹ אֲחַבֵּק זְרוֹעוֹת שָׁמַיִם</p>

<p>אֶתְעָרֵב עִם סוֹד חַיוֹתֶיךָ.</p>

<p>בָּמוֹ אֶעֱלֶה כַנְשָׁרִים אֵבֶר</p>

<p>אָעוּפָה וְאִבָּהֵל מֵרִבְבוֹת כַּדוּרִים,</p>

<p>מִתְגַלְגַלִים בָּרוּחַ כְּכִידוֹרֵי לוֹהֵט,</p>

<p>יָעוּפוּ גַם יַעֲמוֹדוּ עַל פִיךָ בִּסְדָרִים.</p>

<p>עַתָּה יְיָ סְעָדֵנִי מִמָרוֹם</p>

<p>סְעָדֵנִי לְבַל אֲחַלֵל זֹאת הַתְּשׁורָה</p>

<p>אָצַלְתָּ מִכְּבוֹדְךָ עֲלֵי אָדָם נִתְעָב</p>

<p>יָגוֹרְתִּי פֶּן אַשְׁבִּית מִטָהֳרָהּ</p>

<p>בִּלְעָדֶךָ אֱהִי כֶעָלֶה נִדָף</p>

<p>אֶפּוֹל בִּידֵי אוֹיִבְתִּי הַתְּשׁוקָה</p>

<p>אֵסָעֵר כְּקַש מֵרוּחַ קָדִים עַזָה</p>

<p>אֵחָנֵק אֶטָרֵף מִשִׁנֵי זֹאת עֲלוּקָה</p>

<p>לָכֵן כָּל תִּקְוָתִי אַךְ עָלֶיךָ יְיָ</p>

<p>עָלֶיךָ סַלְעִי מַחְסִי ומִשְׂגַבִּי</p>

<p>אִתָּךְ אֶתְהַלֵךְ בְּתוֹם נָפֶשׁ</p>

<p>אֶזְבַּח לְיִרְאָתְךָ רוּחִי בְתּוֹךְ קִרְבִּי</p>

<p>אֶעֱזוֹב רִגְשַׁת קִרְיָה מְלֵאָה</p>

<p>וְאֶתְבּוֹדֵד כָּאֲיָלָה עַל בָּמוֹת יָעַר</p>

<p>אֶשְׁכּוֹן בְּצֵל אֵלֵי מַטְעֶךָ</p>

<p>מְקוֹם לֹא יַחְרִידֵנִי זְעָקָה וְגָעַר</p>

<p>אַפְלִיא חָכְמָתְךָ בְכָל עָלֶה וְסִרְפָּד</p>

<p>אֶשְׁתֶּה כְּיוֹנֵק מִשֹׁד תְּנובוֹתֶךָ</p>

<p>אָשִׂים יְמֵי צְבָאִי קֹדֶשׁ הִלּוּלִים</p>

<p>עַד אָבֹא אֶשְׁכּוֹן חֲצֵרֶיךָ.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/38577">https://benyehuda.org/read/38577</a></div></body></html>