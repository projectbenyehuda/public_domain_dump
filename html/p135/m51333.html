<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ההתישבות החקלאית</title>
	<meta name="author" content="משה גליקסון"/>
</head>
<body>

<p>ההתישבות החקלאית היא היסוד לכל מפעלנו בארץ, דבר זה הוא
מן המפורסמות, שאין חולק עליהם ואין מהרהר אחריהם. ואסון לאומי הוא לנו,
שדוקא מקצוע זה הוזנח בשנים האלה. אין לזלזל אמנם במעשים שנעשו; ודאי שכל
עבודת ההכנה וההכשרה, הכשרת הקרקע והכשרת החומר האנושי, יש לה חשיבות גדולה
ועתידה היא להביא עוד פירות מן הבחינה הלאומית הכללית. ואולם לא די בזה.
השנים האלה לא הוסיפו על רכושנו החקלאי הממשי. לתקון מעוות זה צריכה להיות
מכוונת כל תשומת לבנו. כל העבודה הישובית של ההסתדרות הציונית ומוסדותיה.
המפעלים, המכוונים לשם הכשרת הקרקע והאנשים, המשקים
המיוחדים לשם לימוד והשתלמות, תחנות הנסיון וכו', הם ודאי חשובים, הם תנאי
קודם חשוב למעשי ההתישבות. אבל התנאי אינו עוד עצם המעשה. הקונגרס צריך
לדאוג לכך, שבעתיד הקרוב יתרבה בארץ שטח האדמה המעובדת בידי יהודים, יתרבו
נקודותינו הישוביות, היסוד החקלאי העברי, העובד את האדמה ומוציא לחם ממנה.
הקרן הקימת לישראל וקרן היסוד לא תמלאנה שתיהן את עיקר תעודתן, אם פעלן
הראשון, היסודי, לא יראה במשך השנים הקרובות; אם לא ירבו בעתיד הקרוב במדה
הגונה את שטח הקרקעות שברשותנו ואת הישובים החקלאיים שבארץ, אם לא ישקיעו
סכומים גדולים בקנית אדמה ובהתישבות של עובדים על הקרקע.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/51333">https://benyehuda.org/read/51333</a></div></body></html>