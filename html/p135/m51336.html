<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קרדיט לאומי</title>
	<meta name="author" content="משה גליקסון"/>
</head>
<body>

<p>ארבעה העיקרים של שאלות ארץ-ישראל
המעשיות: העליה והעבודה, ההתישבות החקלאית, בנין בתים וקרדיט, קשורים
וכרוכים זה בזה. שאלת העבודה תלויה בהתישבות החקלאית ובבנין בתים, ושני אלה
אי-אפשר להם בלי סדור ענין הקרדיט על יסודות לאומיים ישוביים רחבים.
מבחינת-מה אפשר לאמר, כי שאלה זו של הקרדיט היא בשעה זו מרכז הכובד של
שאלותינו המעשיות. לעת עתה חסרים עדיין חיינו הכלכליים בארץ עיקר גדול,
תנאי ראשון להתפתחות טבעית – את הקרדיט לסוגיו השונים. אנו קובלים על מעוט
יכלתנו במקצוע היצירה הכלכלית, על העדר איניציאטיבה פרטית, אנו מתאוננים
שאין הברכה שרויה במעשינו, ושוכחים, כי חסרים אנו את העיקר, את העורק החי
של הכלכלה הלאומית, את מחזור הדם של החיים הכלכליים. אף בארצות עשירות
ומפותחות אין החקלאי ואין בעל-הבית ואין איש המסחר והתעשיה יכולים להתקיים
בלי אותו מחזור הדם, בלי הקרדיט בצורותיו השונות. רוב מה שהחקלאי משקיע
באדמתו ובעל-הבית בביתו ואיש-התעשיה<a href="#fn:1" id="fnref:1" title="see footnote" class="footnote"><sup>1</sup></a> בתעשיתו,
הוא משקיע לא משלו, אלא משל אחרים, ממון &#8220;לאומי&#8221; וממון &#8220;עולמי&#8221;, הזורם
ועובר דרך צנורותיהם של המוסדות לקרדיט אפותיקאי, תעשיתי ומסחרי, להשקות
ולהפרות כל פינה. אין תקנה ליצירתנו הכלכלית במקצוע החקלאות, אלא אם כן
יסודר תחילה ענין הקרדיט האפותיקאי והתעשיתי על יסודות לאומיים-ישוביים
רחבים.</p>

<p>וזוהי החשובה שבתעודות המעשיות של הקונגרס. נעזוב לפי שעה
את הויכוחים על &#8220;שיטת&#8221; ההתישבות, עבודת ישוב לאומית ואיניציאטיבה פרטית מה
עדיף? נראה לי, שבשעת נסיון זו אין לנו לבקש דרך, אלא דרכים. כל מה שעשוי
לחזק את עמדתנו ולהרבות את חילנו האנושי והחמרי בארץ, רצוי לנו, ובלבד
שיעשה באמונה ובכשרון, בלב טהור, בנפש ערה, מתוך הכרת חובה ואחריות כלפי
הכלל, על כל פנים דבר אחד ברור לנו: העבודה הלאומית, גאולת הארץ, הכשרת
הקרקע והחומר האנושי, יצירת המוסדות לקרדיט קרקעי ותעשיתי מכספי העם, על
ידי קרן היסוד, כל זה הוא צורך הכרחי של השעה, ולוא יהא אפילו כדי לפתוח
פתח לאיניציאטיבה פרטית, שלעת-עתה עיקר חסרונה הוא – שאיננה&#8230;</p>

<p>לב טהור, נפש ערה ודעה צלולה נחוצים לנו בימים הגדולים
האלה. הלואי שתהא בנו עזות שבאמת לשוב ולבדוק את <strong>ערכינו ואמתותינו לאור
המציאות והנסיון</strong>.</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>במקור &#8220;תעישה&#8221; – הערת פב&quot;י. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/51336">https://benyehuda.org/read/51336</a></div></body></html>