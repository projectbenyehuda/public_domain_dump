<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הון לאומי והון פרטי</title>
	<meta name="author" content="משה גליקסון"/>
</head>
<body>

<p>ארץ-ישראל לא תבנה לא על ידי ההון הלאומי לבד ולא על ידי ההון הפרטי לבד היא תבנה על ידי הקואופרציה והצירוף של שניהם.</p>

<p>ההון הלאומי לא יספיק למפעל הגדול של בנין הארץ, שאין
דוגמתו ליוקר, – לא יספיק אף אם יפתחו לנו לבותיהם של מיליוני אחינו
בתפוצות הגולה, אף אם יפתחו לנו אוצרות לא שערנום של קרבנות והתנדבות
לאומית.</p>

<p>אולם גם על ידי האיניציאטיבה הפרטית בלבד לא תגאל אדמת
המולדת ולא יבנו שממות הארץ כולה. משק הנטיעות אינו עוד הישוב בחקלאי כולו.
רק חלק קטן מאדמת ארץ-ישראל מוכשר למשק נטיעות. וכשם שקרקעותיה של הארץ
שונות, כך גם שיטות עיבודה ודרכי בנינה והחומר האנושי הבונה שונים ויהיו
שונים בהכרח. ההתישבות החקלאית מחייבת בחלקה הגדול את יסוד ה&#8220;חלוציות&#8221;. היא
תובעת כל נשמתו של אדם ומטילה עליו קרבנות קשים ומתמידים במשך כמה שנים,
אשר ה&#8220;איניציאטיבה הפרטית&#8221;, ה&#8220;חשבון&#8221; הכללי הפשוט לא יביאום לעולם.</p>

<p>אנו עוסקים ב&#8220;קולוניזציה&#8221; ושוכחים אמת פשוטה ויסודית אחת:
&#8220;קולוניזאציה&#8221; היא לא רק ענין כלכלי, אלא גם, ובעיקר, ענין לאומי-מדיני,
ואין לעשותה על פי החשבון הכלכלי הפשוט של הוצאה והכנסה. בנוהג שבעולם,
קופת המדינה נענית לצרכי המשק ההתישבותי, אשר לפי עצם מהותו הוא בתקופתו
הראשונה משק &#8220;גרוע&#8221; בהכרח; היא נענית לו יותר על פי חשבון לאומי-מדיני
ופחות על פי חשבון כלכלי. חובת המסים המוטלת על כל אזרח שלא בטובתו, היא
הדרך והתנאי ההכרחי לספוק הצרכים האלה. אנו, אין לנו מטרופולין, שכחו יפה
לדאוג ל&#8220;מושבות&#8221;; אין לנו שלטון מדיני, שיטיל חובות ומסים על היחיד לשם
בנין המולדת, ואנו תלויים, אם נאבה ואם נמאן, בהתנדבות החפשית. הלואי
ששלטונות הארץ יענו במקצת לצרכי התישבותנו מבחינת הקלות והנחות במסים,
הכשרת תנאים כל שהם לעבודתנו אנו – את קופת המדינה לא יפתחו לנו על כל פנים
לצרכים אלה. הקרנות הציוניות הן הן לעת עתה הקופה המדינית שלנו. הן
ה&#8220;סורוגטים&#8221; למסים ולחובות של האזרח, שאין להם שלומים כלכליים, דבר זה הוא
ודאי מקור חולשתנו הגדולה. אולם אם קשה וארוכה דרך זו – דרכנו היא. אי-אפשר
להתישבות החקלאית בחלקה הגדול בלי ההון הלאומי, בלי הקרנות הלאומיות, בלי
תקציבים וצורות חברתיות חדשות, לפי שאי אפשר בלי עבודת כבוש והכשרה קשה
ומרובה. צרפו לזה את תפקידיו של ההון הלאומי בהכשרת התנאים הצבוריים
ההכרחיים לכל ישוב חדש, בספוק צרכי צבור, או צרכי אזרח יסודיים של המתישב
כגון עניני החנוך ובתי-הספר, הבריאות הצבורית וכדומה מן הצרכים ההכרחיים,
שאין ההסתדרות הציונית יכולה לפטור עצמה מסיפוקם על ידי ההחלטה הפשוטה,
הנכונה בלי ספק בעצם הדבר, שחובתם ואחריותם על ממשלת הארץ. יותר מאשר בכל
שעה אחרת אנו צריכים אולי לשנן כעת לעצמנו את הדברים הפשוטים האלה. תפקידן
של הקרנות הלאומיות שלנו בבנין הארץ גדול וחשוב הרבה, מכפי שהמבקרים ואנשי
האופוזיציה רוצים להודות.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/51329">https://benyehuda.org/read/51329</a></div></body></html>