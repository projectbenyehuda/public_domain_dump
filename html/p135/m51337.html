<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תכניתיות משקית</title>
	<meta name="author" content="משה גליקסון"/>
</head>
<body>

<p>אין בידינו לגזור גזירות על היחיד ולכוף על קיומן בכח
המשטרה, אבל אפשר שיהא בידינו, אם יהיה ברצוננו, ליצור תחליף לאותו משטר
ולקיים פיקוח לאומי וריגולציה לאומית בכלכלתנו במדת מה, לסייע מתוך מאמצים
לאומיים ל&#8220;תכניתיות&#8221; במשקנו. הדרך לכך היא קודם-כל בחיזוק ה&#8220;סקטור&#8221; הלאומי
שבמשקנו הכללי. קרנות לאומיות עשירות, בעלות יכולת והיקף, הון לאומי הראוי
לשמו היו יכולים לא רק להשלים את אשר יחסיר ההון הפרטי לפי עצם טבעו, לא רק
למלא תפקידים &#8220;ממלכתיים&#8221;, המחייבים הפסד ממון, השקעות שאין עמן הכנסות,
קרבנות, אשר להון הפרטי אין שוה להביאם; הם היו יכולים גם להשפיע לטובה על
המבנה הכלכלי שלנו בכללותו, לתקן את הדיספרופורציה האיומה שבין העיר לכפר,
המעמידה את כל בניננו על כרעי תרנגולת, להקליט חלק חשוב מן העליה בקרקע
ובפרנסות פרודוקטוביות. ה&#8220;סקטור&#8221; הלאומי שבמשק העברי בארץ היה יכול, אילו
לא היה דל ועלוב כל כך, לשמש במדה מרובה על ידי עצם היותו ובכח הדוגמא, כח
מכוון ומדריך, קובע צורה ו&#8220;חוק&#8221; גם ל&#8220;סקטור&#8221; הפרטי שבמשק. סוף סוף יש גם
בפעולותיהם של ה&#8220;יחידים&#8221; נושאי משטר האיניציאטיבה הפרטית-החפשית, על כל
פנים של רובם, מיסוד הרצון הלאומי והשאיפה הלאומית, ולכתחילה הם מתכוונים
להצטרף לשיטה מושכלת של בנין לאומי. ודאי אין אנו ממלכה ממש ואין לנו &#8220;כח&#8221;.
אבל כלום לא הטלנו על עצמנו בדרך כלל תפקידים של ממלכה ממש ושל כח ממש? הרי
זהו כל ענינה של הציונות ושל הסתדרותה, זו &#8220;המדינה&#8221; בדרך, שאנו אומרים למלא
וממלאים למעשה תפקידים ממלכתיים בכח הרצון הלאומי וההתנדבות הלאומית. כלום
כל ענין הקולוניזציה אינו תפקיד ממלכתי? וכי די בהם ב&#8220;אינטרסים&#8221; של היחיד
וב&#8220;חירותו&#8221; כדי לבנות ארץ? כלום נשבת כבר לגמרי מלבנו הרצון הלאומי, כלום
אפסה הכרת חובה ואחריות לאומית בישראל? כלום אין לנו באמת בעולמנו אלא
כנופיא של &#8220;ספקולנטים המתרוצצים כעכברים מסוממים בכל הארץ&#8221;?</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/51337">https://benyehuda.org/read/51337</a></div></body></html>