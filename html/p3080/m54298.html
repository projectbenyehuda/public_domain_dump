<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>צִוְחַת־הַשְּׁחוֹר</title>
	<meta name="author" content="דוד ט&quot;ש"/>
</head>
<body>

<blockquote>
<p>יֵשׁ רֶנֶן לַצֶּבַע, יֵשׁ שִׁיר לַגָּוָן.</p>

<p>אֵימָה תְּהַלֵּךְ מִשִּׁירַת־הַשְּׁחֹור,</p>

<p>חֶרְדַּת־מָוֶת, אֵימַת־חֲשֵׁכָה;</p>

<p>הוֹד חַיִּים וְלִבְלוּב וּפְרִיחָה –</p>

<p>זֶהוּ שִׁיר הַיָּרֹק יְנַגֵּן;</p>

<br />
</blockquote>

<blockquote>
<p>תֹּם־נֶפֶשׁ וְשַׁלְוַת־חֵן הַלֹּבֶן יְרַנֵּן.</p>

<p>וַאֲנִי שִׁיר אַחֵר בַּלֹּבֶן אֶשְמָעָה,</p>

<p>שִׁירַת נַפְתּוּלֵי מַכְאוֹבִים.</p>

<br />
</blockquote>

<blockquote>
<p>לָבָן קִיר־הַבַּיִת, לָבָן הַסָּדִין</p>

<p>וְלָבָן הוּא סִנַּר הָאָחוֹת.</p>

<p>הַכֹּל פֹּה לָבָן בְּתוֹךְ בֵּית־הַחוֹלִים,</p>

<p>לֹבֶן הַתֹּם וְשַׁלְוַת־הַהַשְׁקֵט.</p>

<p>וַאֲנִי בּוֹ שׁוֹמֵעַ גְּנִיחַת־הַחוֹלֶה,</p>

<p>אֶנַקת מַכְאוֹבָיו וְצַעֲרוֹ;</p>

<p>לְלַחַשׁ אָחוֹת (סִנָּרָהּ הוּא לָבָן!)</p>

<p>אַאֲזִין בָּאָמְרָהּ לַנֶּאֱנָק:</p>

<p>אֵין דָּבָר, כִּי הַכֹּל יַעֲבֹר!</p>

<p>וְאֵין הִיא יוֹדַעַת</p>

<p>אֵיךְ יַעֲבֹר הַחוֹלֶה –</p>

<p>אִם יַעֲבֹר בְּכִי טוֹב</p>

<p>אוֹ בִּבְכִי לַהוֹלֵךְ&#8230;</p>

<p>וְעַתָּה לְעֵינַי פֹּה (עַל סְדִינוֹ הַלָּבָן!)</p>

<p>הוּא שׁוֹכֵב וְנִמּוֹק בִּדְמָמָה.</p>

<br />
</blockquote>

<blockquote>
<p>הֲנִתְּנוּ הַחַיִּים כֵּן לִשְׁכַּב בְּתוֹךְ לֹבֶן,</p>

<p>בְּתוֹךְ לֹבֶן־קִירוֹת וּבְתוֹךְ לֹבֶן־סָדִין,</p>

<p>לְאֵימֶיהָ שֶׁל צִוְחַת־הַשְּׁחֹור לְהַקְשִׁיב?</p>

<p>אָכֵן, כִּי יָדַעְתִּי עַתָּה:</p>

<p>בְּתוֹךְ רֶנֶן הַזֹּךְ שֶׁלַּלֹּבֶן</p>

<p>שָׁמַעְתִּי אֵימֵי צִוְחַת־שְׁחֹור&#8230;</p>

<p>וְאִם עוֹד אֶשְׁמַע רֹן־הַיְרֹוק מְלַבְלֵב,</p>

<p>לִי אֵין עוֹד מַרְגּוֹעַ</p>

<p>וְאֵין לִי שַׁלְוָה –</p>

<p>וְאֵין לְנַפְשִׁי שִׁיר־הַלֹּבֶן!</p>
</blockquote>

<blockquote>
<p>**</p>

<br />
</blockquote>

<p>**</p>

<p>ירושלים, שבט, תש&quot;ח.</p>

<p>נכתב בשעות האחרונות,</p>

<p>לפני צאתו לפעולתו האחרונה.</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/54298">https://benyehuda.org/read/54298</a></div></body></html>