<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>סוֹד נֶצַח־יִשְׂרָאֵל</title>
	<meta name="author" content="דוד ט&quot;ש"/>
</head>
<body>

<p>עם ישראל הקטן והחלש, המפוזר והמפורד, המושפל והנרדף – מהו
הכוח השומר עליו לבל יאבד בעולם השנאה והרשע? חידה היא זאת, חידת עולם לעם
עולם. היהודי הנצחי חידה נצחית הוא. &#8220;כאשר יענו אותו כן ירבה וכן יפרוץ&#8221; –
עובדה היא בישראל מימי גלוּת מצרים ועד היום. ומהוּ סוד הפלא הזה? מהו הכוח
הטמיר לקיום חיים אלה, העומדים מחוץ לכל חוקי־הטבע? חידה זו מגרה את המחשבה
ואינה נותנת לה מנוח, ואחרי כל הנסיונות לפתרה, היא נשארת חידה סתומה
וחריפה. מהו הסוד הצפון הנותן ליהוּדי סובל ומעוּנה את הכוח להגיד: &#8220;יהודי
אני ויהודי אהיה!&#8221; בודאי יש משהו סתום וסמוי בסגולות הנפש של עם ישראל
המאפשר זאת.</p>

<p>הרצל אמר, שעם ישראל לא היה נשאר בחיים עד היום, לוּלא
נועדה לו מטרה גדולה בתולדות האנושות. יתכן, שהמטרה הגדולה והקדושה שהגורל
הטיל על העם, רצונו הלוהט להלחם למען המטרה הזאת, ההרגשה שהוא &#8220;עבד ה'&#8221; –
לפי ביטויו של ישעיה – ושעליו מוטלת החובה לתקן עולם במלכות שדי, מלכות של
צדק ויושר, שויון ושלום־עולם, – הרגשה זאת והכרה זאת הן הן המחזקות את העם
במצביו הקשים ביותר ונותנות לו כוח להתגבר על כל המכשולים והגלים הזידונים.
מלחמה נצחית לעם הנצח – מלחמת הצדק והאמת, מלחמה שהחלה בעברי הראשון,
באברהם אבי־האומה שניפץ את אלילי־אביו. אכן גורל האומה הוא מימי היותה,
מלחמת מצוה של העם העברי מיום היולדו. ראיית העתיד הנכסף, חזון אחרית־הימים
– כפי שמצאו את ביטוים בנביאי־ישראל – ייתכן שאלה שימשו אור מעודד במחשכי
הגולה וכוח מעודד במצוקתה לשאת כל עמל וסבל ולחיות.</p>

<p>וברוח מיוחדת זו של עם ישראל קשורות כל שאר סגולותיו
שהוסיפו לו כוח ועצמה לסבול ולחיות: ראשית כל – האמונה באדון־עולם השומר על
עמו ושממנו בא הכל, גם הטובות וגם הרעות; אחריה באה האמונה בתורת־ישראל;
והרי האמונה בתעודת ישראל &#8220;להיות מורים להמון לאומים רבים ובה אנחנו קיימים
עד היום הזה ועמה נעמוד וניוושע תשועת־עולמים&#8221; (רנ&quot;ק); ולבסוף – האמונה
במשיח שיביא את הגאולה לישראל ואת תורת ישראל ורוחה ישכין בכל העולם, אמונה
זו נתנה לעם את התקוה – זו התקוה הנושנה־החדשה – התקוה המבטיחה לעם הסובל
עתיד שכולו זוהר, עולם שכולו אור.</p>

<p>ייתכן, שעצם הייסורים והסבל פעלו את פעולתם להגברת כוח
הקיום של עמנו. כיון שהגזרות והפורענויות הבלתי־פוסקות היו נחלת האומה על
כל פזוריה, היו משמשות גורם מאחד, מלכד ומקרב לכל בני העם.</p>

<p>כוח רוחני זה הוא, כנראה, הפתרון לחידת העם העברי הקטן
והחלש, המתקיים זה אלפי שנים בנסים בלבד. בסגולות־נפש ישראליות אלו צפון
סוד קיומו של עם ישראל.</p>

<p>ובסגולות־נפש אלו טמון גם הפתרון לשאלה קשה אחרת הקשורה בגורל ישראל בעמים: מהי הסיבה לשנאת ישראל?</p>

<p>גם לבעייה זו רבים הפתרונים: יש הרואים את מקור שנאת־ישראל
בהצלחת היהודים במסחר ובקנאת־הגויים. פינסקר קבע, כי הסיבה היא ש&#8220;איננו
נחשבים כאומה חיה. זרים אנו בכל מקום, ועל כן יבוזו לנו&#8221;. הרצל רואה את
סיבת האנטישמיות ב&#8220;אבדן כשרון־ההתבוללות לעם ישראל ובעודף מספר בעלי ההשכלה
הבינוניים בתוכנו&#8221;, ולכן ישנאונו בשל יתרונותינו כאשר ישנאונו בשל
חסרונותינו.</p>

<p>אבל ייתכן וייתכן שאותו כוח מופלא הגורם לקיום עמנו הוא גם
הגורם לשנאה אליו. השוני, ההתבדלות, &#8220;אבדן כשרון־ההתבוללות&#8221;, ההתיימרות
לעמוד מעל לכל העולם ולהיות מורה־דרך לעולם – אולי באלה טמון סוד שנאת־עולם
לעם־עולם. ישראל הקטן ובזה־העמים הוא היחידי שאינו רוצה להתבולל בגויים,
מתבדל מהם, את תורתם אינו מקבל ובדרכיהם אינו הולך. יתר על כן: הוא עודנו
מתיימר – כן חושב העולם – להורותנו את הדרך בה נלך! הוא מטיף &#8220;כי מציון תצא
תורה&#8221; – ודבר ה' מן היהדות. אכן, אותו הגורם הנותן לעמנו כוח לעמוד איתן
נגד הרדיפות הוא גם הגורם לרדיפות. התפקיד המיוחד של עם ישראל להיות מאור
לגויים, עבד ה', המפיץ את תרבוּת ישראל ומוּסרו במלחמת הנצח בין אלהי ישראל
והאלילות מימי עובדי־הכוכבים העתיקים עד רוצחי־דורנו, – זהו הגורם לשנאה
העיורת לישראל. רוחו החזק של ישראל גורם לסבלותיו והוא גם גורם גורם לקיומו
ולבטחונו בגאולה בארצו.</p>

<p>פתרון אחד לסוד קיום־ישראל ולחידת שנאת־ישראל.</p>

<p><strong>תש&quot;ב (בן י&quot;ג ומחצה)</strong></p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/54628">https://benyehuda.org/read/54628</a></div></body></html>