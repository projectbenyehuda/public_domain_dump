<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>במצרים</title>
	<meta name="author" content="יהודה הלוי"/>
</head>
<body>

<h2 id="שְׂאוּהָרִיםוּמִדְבָּרִיםוְיַמִּים">שְׂאוּ הָרִים וּמִדְבָּרִים וְיַמִּים</h2>

<blockquote>
<p>שְׂאוּ, הָרִים וּמִדְבָּרִים וְיַמִּים,</p>

<p>שְׁלוֹמִי אֶל יְדִיַדי הָעֲגוּמִים,</p>

<p>וְאַל יִדְאַג לְבָבָם בַּעֲדִי – כִּי</p>

<p>חֲבָלִים נָפְלוּ לִי בַנְּעִימִים!</p>

<p>אֲנִי אָמוֹן בְּנֹא אָמוֹן בְּאַרְמוֹן,</p>

<p>מְקוֹם הַפָּז וּמַחְצַב הַכְּתָמִים,</p>

<p>בְּבֵית אַהְרֹן, בְּבֵית אָרוֹן, מְקוֹם רֹן,</p>

<p>מְקוֹם שָׁרוֹן עֲיָנוֹת וַאֲגַמִּים,</p>

<p>בְּבֵית חָכָם, בְּבֵית חָבֵר, בְּבֵית רַב,</p>

<p>בְּבֵית דַּיָּן, בְּבֵית צָדִּיק וְתָמים.</p>

<p>יְרוּשַׁלְמִי – קְדֻשָּׁה לוֹ יְרֻשָּׁה</p>

<p>יְרָשָׁהּ מֵאֲבוֹתָיו הַקְּדוּמִים,</p>

<p>קְדוֹשִׁים מִמְּקוֹם מִקְדָּש יְבוֹאוּן</p>

<p>וּמוֹלַדְתָּם בְּהָרֵי הַבְּשָׂמִים,</p>

<p>אֲשֶׁר נָשָׂא פְאֵר תּוֹרָה וּמִשְׂרָה</p>

<p>כְּשֵׂאת אַהְרֹן פְּאֵר אוּרִים וְתֻמִּים.
<br></p>
</blockquote>

<h2 id="הֶרֶףשְׁאוֹןיָם">הֶרֶף שְׁאוֹן יָם</h2>

<blockquote>
<p>הֶרֶף, שְׁאוֹן יָם, עַד אֲשֶׁר יִקְרַב</p>

<p>תַּלְמִיד וְיִשַּׁק אֶת‑פְּנֵי הָרָב –</p>

<p>יַד אַהֲרֹן הָרָב, אֲשֶׁר שִׁבְטוֹ –</p>

<p>לֹא נָס נְעִים לֵחֹה וְלֹא חָרָב</p>

<p>לִמֵּד וְלֹא אָמַר לְיָדוֹ &#8220;רָב!&#8221;</p>

<p>הַיּוֹם אֲנִי מוֹדֶה כְנַף מִזְרָח,</p>

<p>כִּי מָחֳרָת אֶקֹּב כְּנַף מַעְרָב.</p>

<p>אֵיךְ יַעֲזֹב אִישׁ אֶת צְרִי‑גִלְעָד</p>

<p>אַחְרָיו – וְהוּא חוֹלֶה נְשׁוּךְ עַקְרַב?</p>

<p>אוֹ יַחלִיף אֶת‑צֵל עֲנַף עָבוֹת</p>

<p>בַּחֹם וּבַקֶּרַח וּבַשָּׁרָב?</p>

<p>חֵלֶף לְצֵל קוֹרַת נְוֵה הָרָב</p>

<p>צִלִּי – מְעוֹן קִרְיָה לְמֶלֶךְ רָב!
<br></p>
</blockquote>

<h2 id="נְטֵהבִיאֱלֵיצֹעַן">נְטֵה בִי אֱלֵי צֹעַן</h2>

<blockquote>
<p>נְטֵה בִי אֱלֵי צֹעַן וְיַם‑סוּף וְהַר חֹרֵב</p>

<p>וְאֶסֹּב אֱלֵי שִׁילֹה וְאֶל‑תֵּל דְּבִיר חָרֵב</p>

<p>וְאֵלֵךְ אֱלֵי מַסְעֵי אֲרוֹן הַבְּרִית, עַד כִּי</p>

<p>אֲלַחֵךְ עֲפַר קִבְרוֹ אֲשֶׁר מִדְּבַשׁ עָרֵב.</p>

<p>וְאֶרְאֶה נְוֵה נָאוָה אֲשֶׁר שָׁכְחָה קִנָּהּ –</p>

<p>וְגֹרְשׁוּ בְּנֵי יוֹנָה וְשָׁכְנוּ בְּנֵי עֹרֵב.
<br></p>
</blockquote>

<h2 id="אֱלֹהַיפִּלְאֲךָדּוֹרדּוֹריְרֻחָשׁ">אֱלֹהַי פִּלְאֲךָ דּוֹר דּוֹר יְרֻחָשׁ</h2>

<blockquote>
<p>אֱלֹהַי, פִּלְאֲךָ דּוֹר דּוֹר יְרֻחָשׁ</p>

<p>וּמִפִּי אָב לְבָנִים לֹא יְכֻחָשׁ.</p>

<p>וְזֶה הַיְּאוֹר לְעֵד כִּי דָם הֲפַכְתּוֹ</p>

<p>בּלֹא לַהַט וְלֹא קֶסֶם וְנַחַשׁ,</p>

<p>אֲבָל שִׁמְךָ בְּיַד מֹשֶׁה וְאַהְרֹן</p>

<p>וְהַמַּטֶּה אֲשֶׁר נֶהְפַּךְ לְנָחָשׁ.</p>

<p>הֱיֵה עֵזֶר לְעֶבֶד הֶאֱמִין בָּךְ</p>

<p>וְלִרְאוֹת אֶת מְקוֹמוֹת פִּלְאֲךָ חָשׁ!
<br></p>
</blockquote>

<h2 id="הֲפָשַׁטהַזְּמָןבִּגְדֵיחֲרָדוֹת">הֲפָשַׁט הַזְּמָן בִּגְדֵי חֲרָדוֹת</h2>

<blockquote>
<p>הֲפָשַׁט הַזְּמָן בִּגְדֵי חֲרָדוֹת</p>

<p>וְלָבַשׁ אֶת בְּגָדָיו הַחֲמוּדוֹת,</p>

<p>וְלָבְשָׁה הָאֲדָמָה שֵׁשׁ וְרִקְמָה</p>

<p>וְעָשְׂתָה מְשְׁבְּצוֹת זָהָב רְפִידוֹת?</p>

<p>וְכֹל מִזְרַע יְאוֹר – תַּשְׁבֵּץ, כְּאִלּוּ</p>

<p>נְאוֹת גּשֶׁן בְּחֹשֶׁן הֵם אֲפוּדוֹת,</p>

<p>וּמַרְבַדֵּי נְאוֹת מִדְבָּר – חֲטוּבוֹת,</p>

<p>וְרַעַמְסֵס וּפִתוֹם – פָּז רְבוּדוֹת.</p>

<p>וְשִׁדָּה עַל שְׂפַת הַיְּאוֹר וְשִׁדּוֹת,</p>

<p>צְבָאוֹת הֵן, אֲבָל שֶׁהֵן כְּבֵדוֹת:</p>

<p>יְדֵיהֶן כָּבְדוּ מִן הַצְּמִידִים</p>

<p>וְצָרוּ צַעֲדֵיהֵן בַּצְעָדוֹת.</p>

<p>וְלֵב יִפְתֶּה וְיִשְׁכַּח אֶת‑זְקוּנָיו</p>

<p>וְיִזְכֹּר עוֹד יְלָדִים אוֹ יְלָדוֹת</p>

<p>בְּגַן עֵדֶן בְּמִצְרַיִם בְּפִישׁוֹן,</p>

<p>בְּגַנּוֹת עַל שְׂפַת נָהָר וְשָׂדוֹת.</p>

<p>וְהַקָּמוֹת יְרַקְרַקּוֹת אֲדֻמּוֹת</p>

<p>וְלְרִקְמוֹת מְלֻבָּשׁוֹת בְּגֻדוֹת,</p>

<p>וְרוּחַ יָם תְּנִיפֵמוֹ, וְנִרְאוּ</p>

<p>כְּמוֹ מִשְׁתַּחֲווֹת אֶל אֵל וּמוֹדוֹת&#8230;
<br></p>
</blockquote>

<h2 id="רְאֵהעָרִיםוְהִתְבּוֹנֵןפְּרָזוֹת">רְאֵה עָרִים וְהִתְבּוֹנֵן פְּרָזוֹת</h2>

<blockquote>
<p>רְאֵה עָרִים וְהִתְבּוֹנֵן פְּרָזוֹת</p>

<p>אֲשֶׁר הָיוּ לְיִשְׂרָאֵל אֲחֻזוֹת,</p>

<p>וְתֵן כָּבוֹד לְמִצְרַיִם – וְהָקֵל</p>

<p>פְּעָמֶיךָ וְאַל תִּדְרֹךְ עֱזוּזוֹת</p>

<p>בְּחוּצוֹת עָבְרָה בָּם הַשְּׁכִינָה</p>

<p>לְבַקֵּשׁ דַּם בְּרִית עַל הַמְּזוּזוֹת.</p>

<p>וְעַמּוּד אֵשׁ וְעַמּוּדֵי עֲנָנִים –</p>

<p>וְעֵינֵי כֹל מְצַפּוֹת בָּם וְחוֹזוֹת.</p>

<p>וּמִשָּׁם חֻצְּבוּ בַּעְלֵי בְרִית אֵל</p>

<p>וּפִנּוֹת עַם אֲדֹנָי שָׁם גְּרוּזוֹת!
<br></p>
</blockquote>

<h2 id="לְמִצְרַיִםעֲלֵיכָל‑עִיר">לְמִצְרַיִם עֲלֵי כָל‑עִיר</h2>

<blockquote>
<p>לְמִצְרַיִם עֲלֵי כָל‑עִיר תְּהִלָּה</p>

<p>אֲשֶׁר הָיָה דְבַר אֵל שָׁם תְחִלָּה</p>

<p>וְשָׁמָּה נִטְּעָה גֶּפֶן בְּחוּרָה</p>

<p>וְהָיוּ אֶשְׁכְּלוֹתֶיהָ סְגֻלָּה,</p>

<p>וְשָׁם נוֹלְדוּ שְׁלוּחֵי אֵל וְהָיוּ</p>

<p>שְׁלוּחֵי אֵל כְּבֵין חָתָן וְכַלָּה.</p>

<p>וְשָׁם יָרַד כְּבוֹד הָאֵל וְהָלַךְ</p>

<p>בְּעַמּוּד אֵשׁ וְעָנָן וַחֲתֻלָּה,</p>

<p>וְשָׁמָּה נַעֲשָׂה קָרְבַּן אֲדֹנָי</p>

<p>וְנִתַּן דַּם בְּרִית וַיְהִי גְאֻלָּה,</p>

<p>וְשָׁמָה מַעֲמָד מֹשֶׁה לְהַעְתִּיר –</p>

<p>וְאֵין מַעְמָד כְּמוֹ זֶה לַתְּפִלָּה,</p>

<p>וְיִשְׂרָאֵל לְמִצְרַיִם וְאַשׁוּר</p>

<p>שְׁלִישִיָּה – וּבֵינֹתָם מְסִלָּה.</p>

<p>וּמִזְבֵּחַ לְאֵל הָיָה בְתוֹכָהּ</p>

<p>לְרוֹמֵם אֶת‑שְׁמוֹ עַל כַּל‑תְּהִלָּה,</p>

<p>וְהָאוֹתוֹת וְהַמּוֹפְתִים וְהַשֵּׁם</p>

<p>אֲשֶׁר עוֹלָם בְּהוֹד זִכְרוֹ מְמֻלָּא,</p>

<p>וְגַם מִנַּהֲרֵי עֵדֶן נְהָרָהּ</p>

<p>וְטוּב אַרְצָהּ בְּגַן עֵדֶן מְסֻלָּא.</p>

<p>חֲקַרְנוּהָ וְכֶן הִיא – אַךְ לְבָבִי</p>

<p>יְמָאֵן לַמְּרַפִּים עַל נְקַלָּה,</p>

<p>וְאֵדַע כִּי שְׁכִינָה נָטְתָה שָׁם</p>

<p>כְּאוֹרֵחַ לְצֵל אַלּוֹן וְאֵלָה –</p>

<p>וְעִם שָׁלֵם וְצִיוֹן הִיא כְאֶזְרָח</p>

<p>וְשָׁם תּוֹרָה וְשָׁמָּה הַגְּדֻלָּה,</p>

<p>מְקוֹם הַדִּין, מְקוֹם הָרַחֲמִים שָׁם,</p>

<p>וְשָׁם יָחִיל אֱנוֹשׁ לִשְׂכַר פְּעֻלָּה,</p>

<p>וְהַר נִקְרָא לְאֵל הַר נַחֲלָתוֹ</p>

<p>וְהִפְרִישׁוּ לְהַקְדִּישׁוֹ כְּחַלָּה.</p>

<p>וְיוֹרֵד מִקְּדֻשָּׁתָהּ לְבָבֶל</p>

<p>וּמִצְרַיִם [כְּמוֹעֵל בָּהּ מְעִילָה],</p>

<p>אֲבָל אִישׁ יַעֲלֶה מִּכֹּל אֲרָצוֹת</p>

<p>אֲלֵיהֶן – מַעֲלָה הִיא לוֹ מְעֻלָּה!</p>

<p>וְלָמָּה יִלְעֲגוּ עָלַי מְלִיצִים</p>

<p>וְלָמָּה אֶהְיֶה לָהֶם לְמִלָּה?</p>

<p>אֲשֶׁר אִם הֵם בְּדָת אֵל מַאֲמִינִים –</p>

<p>אֲדִינֵמוֹ בְּתוֹרַת הַקְּהִלָּה.</p>

<p>וְאִם לֹא יַאֲמִינוּ – הֵן מְחִיצָה</p>

<p>וְאֵין בֵּינִי וּבֵינֵהֶם נְחָלָה.
<br></p>
</blockquote>

<h2 id="צְנָפַנִיזְמָן">צְנָפַנִי זְמָן</h2>

<blockquote>
<p>צְנָפַנִי זְמָן אֶל מִדְבְּרֵי‑נֹף.</p>

<p>אֱמֹר לִזְמָן: יְטַלְטִל עוֹד וְיִצְנֹף,</p>

<p>עֲדֵי כִּי אֶחֱזֶה מִדְבַּר יְהוּדָה</p>

<p>וְאָבֹא יַרְכְּתֵי צָפוֹן יְפֵה נֹף,</p>

<p>וְאֶעְטֶה שָׁם יְקָר מִשֵּׁם אֱלֹהַי</p>

<p>וְאֶלְבַּשׁ אֶת­‑­פְּאֵר קָדְשׁוֹ וְאֶצְנֹף.
<br></p>
</blockquote>

<h2 id="אִםרְצוֹןנַפְשְׁכֶם">אִם רְצוֹן נַפְשְׁכֶם</h2>

<br>  

<blockquote>
<p>אִם רְצוֹן נַפְשְׁכֶם לְמַלֹּאת רְצוֹנִי,</p>

<p>שַׁלְחוּנִי וְאֵלְכָה לַאֲדֹנִי –</p>

<p>כִּי מְנוּחָה לֹא אֶמְצְאָה עוֹד לְרַגְלִי,</p>

<p>עַד אֲכוֹנֵן בְּבֵית מְעוֹנוֹ מְעוֹנִי.</p>

<p>אַל פְּעָמַי תְּאַחֲרוּ מִנְּסֹעַ,</p>

<p>כִּי אֲפַחֵד פֶּן יִקְרֵנִי אֲסוֹנִי.</p>

<p>שֶׁאֱלָתִי – חֲסוֹת בְּכַנְפֵי כְבוֹד אֵל</p>

<p>וְהֱיוֹת עִם מְלוֹן אֲבוֹתַי מְלוֹנִי.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2941">https://benyehuda.org/read/2941</a></div></body></html>