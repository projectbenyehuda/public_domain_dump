<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לְיַעֲלַת חֵן תַּמָּה</title>
	<meta name="author" content="יהודה הלוי"/>
</head>
<body>

<blockquote>
<br />
</blockquote>

<blockquote>
<p>לְיַעֲלַת חֵן תַּמָּה / אֲשֶׁר סָפָה וְתַמָּה</p>

<p>בְּאָזְנַי קוֹל דְּמָמָה / מִתַּחַת הָאֲדָמָה</p>

<p>אֲשֶׁר הוֹרִידוּהָ שָׁמָה:</p>

<br />
</blockquote>

<blockquote>
<p>״אָבִי זְנָחַנִי / וְאַחַי שְׁכֵחוּנִי</p>

<p>וְכֻלָּם דָּחוּנִי / לְצִיָּה וּמְשַׁמָּה.</p>

<p>נְשָׁמָה נְשַׁמָּה –</p>

<p>לַשַּׁחַת קָרָאתִי אָבִי אָתָּה אִמִּי וַאֲחוֹתִי לָרִמָּה.</p>

<br />
</blockquote>

<blockquote>
<p>פִּתְאֹם נִקְרֵאתִי / לָשׂוּם שְׁאוֹל בֵּיתִי</p>

<p>וְהָגְלֵה הָגְלֵיתִי / וְלִבְכוֹר מָוֶת נִשֵּׂאתִי.</p>

<p>אוֹי לִי כִי נִדְמֵיתִי!</p>

<p>וְלָבַשְׁתִּי חֲרָדוֹת / מְקוֹם בִּגְדֵי חֲמוּדוֹת</p>

<p>וְתַחַת שֵׁשׁ וְרִקְמָה –</p>

<p>לַשַּׁחַת קָרָאתִי אָבִי אָתָּה אִמִּי וַאֲחוֹתִי לָרִמָּה.</p>

<br />
</blockquote>

<blockquote>
<p>יִקָּרְעוּ מְעִילַי / וְיִתְפָּרְקוּ עֲגִילָי,</p>

<p>וְקִשּׁוּרַי וְכֵלַי / הַמּוּסָרִים מֵעָלָי,</p>

<p>נָא יִבְכּוּ עַל בְּתוּלָי!</p>

<p>בְּכֶלֶא סֻגַּרְתִּי / וּבַמֵּתִים גַּרְתִּי</p>

<p>וְלֹא אֵדְעָה עַל מָה –</p>

<p>לַשַּׁחַת קָרָאתִי אָבִי אָתָּה אִמִּי וַאֲחוֹתִי לָרִמָּה.</p>

<br />
</blockquote>

<blockquote>
<p>שִׁמְעוּ, מְיֻדָּעַי, / מֶה עָצְמוּ נְגָעָי,</p>

<p>חֲדָשִׁים לִרְגָעַי / יִגַּר מִדְּמָעָי</p>

<p>וְאֵשׁ תּוּקַד בֵּין צְלָעָי.</p>

<p>וְאוֹחִיל – וְאֵין מִסְעָד / וְצֹרִי אֵין בְּגִלְעָד</p>

<p>וְרוֹפֵא אֵין שָׁמָּה.</p>

<p>לַשַּׁחַת קָרָאתִי אָבִי אָתָּה אִמִּי וַאֲחוֹתִי לָרִמָּה.</p>

<br />
</blockquote>

<blockquote>
<p>הֲלֹא הַכֹּל הֶבֶל! / כָּל יוֹשְׁבֵי תֵבֵל</p>

<p>רֶגַע כְּצִיץ נוֹבֵל, / מִבֵּית כִּנּוֹר וָנֵבֶל</p>

<p>לָלֶכֶת אֶל בֵּית אֵבֶל.</p>

<p>וְשָׁבוּ הַשְּׂמָחוֹת / צְוָחוֹת וַאֲנָחוֹת</p>

<p>וְעֵצָה וּמְזִמָּה – / לְבוּשָׁה וּכְלִמָּה.</p>

<p>לַשַּׁחַת קָרָאתִי אָבִי אָתָּה אִמִּי וַאֲחוֹתִי לָרִמָּה.</p>

<br />
</blockquote>

<blockquote>
<p>אִמְרוּ לְכָל שׁוֹאֵל: / הִיא בַת יְרֵא הָאֵל,</p>

<p>כְּבוּדָּהּ כִּבְנוֹת אֲרִיאֵל. / לְתַנּוֹת עִם כּוֹכְבֵי אֵל</p>

<p>תֵּלַכְנָה בְּנוֹת יִשְׂרָאֵל</p>

<p>בְּקוֹל מִסְפֵּד וְקִינָה, / כִּי שָׁכְנָה עֲנָנָה</p>

<p>וְחָפְרָה הַלְּבָנָה וּבוֹשָׁה הַחַמָּה –</p>

<p>לַשַּׁחַת קָרָאתִי אָבִי אָתָּה אִמִּי וַאֲחוֹתִי לָרִמָּה.</p>

<br />
</blockquote>

<blockquote>
<p>גַּחַל יִשְׂרְפֵנִי / וְנַחַל יִשְׁטְפֵנִי</p>

<p>וְשַׁחַל יִטְרְפֵנִי. / אָבִי וְאִמִּי עֲזָבוּנִי –</p>

<p>וַאדֹנָי יַאַסְפֵנִי.</p>

<p>יְצוּרַי יָזוּעוּ / וְשׁוֹמְרַי יָנוּעוּ</p>

<p>וּגְוִיָּה תַמָּה נְשָׁמָה נְשַׁמָּה –</p>

<p>לַשַּׁחַת קָרָאתִי אָבִי אָתָּה אִמִּי וַאֲחוֹתִי לָרִמָּה.</p>

<br />
</blockquote>

<blockquote>
<p>קוֹרֵא מִמְּעוֹנָיו / שָׁלוֹם לַהֲמוֹנָיו</p>

<p>יָאֵר אֶת פָּנָיו / וְתִהְיֶה לְפָנָיו</p>

<p>מוֹצֵאת שָׁלוֹם בְּעֵינָיו,</p>

<p>וְגַם לַאֲבֵלֶיהָ / וְשׁוֹמְמִים עָלֶיהָ</p>

<p>יְשַׁלֵּם נֶחָמָה.</p>

<p>לַשַּׁחַת קָרָאתִי אָבִי אָתָּה אִמִּי וַאֲחוֹתִי לָרִמָּה.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31886">https://benyehuda.org/read/31886</a></div></body></html>