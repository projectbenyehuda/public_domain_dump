<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[עַיִן נְדִיבָה אֲשֶׁר תָּשׁוּט]</title>
	<meta name="author" content="יהודה הלוי"/>
</head>
<body>

<blockquote>
<p>עַיִן נְדִיבָה אֲשֶׁר תָּשׁוּט כְּסוֹחֶרֶת</p>

<p>תִּקַּח נְדוּדִים וְתִתֵּן דַּר וְסֹחֶרֶת –</p>

<p>נִטְפֵי בְדלֹחַ, אֲשֶׁר לוּלֵי יְקוֹד הֶאֱדִי‑</p>

<p>בָם, חֻבְּרוּ גַרְגְּרָיו כַּעְנָק לְגַרְגֶּרֶת,</p>

<p>הָלֹךְ וּבָכֹה עֲלֵי חָרְבוֹת נְוֵי אוֹהֲבִים,</p>

<p>לֹא מַאֲזֶנֶת לְקוֹל, אַף לֹא מְדַבֶּרֶת.</p>

<p>אֵין דַּי לְיַד הַנְּדוֹד הַחְרֵב נְוֵיהֶם – עֲדֵי</p>

<p>קִירוֹת לְבָבִי לְקוֹרוֹתָיו מְקַרְקֶרֶת!</p>

<p>יִתְנַכְּרוּ לִי, כְאִלּוּ לּא יְדַעְתִּים, אֲבָל</p>

<p>יַכִּיר לְבָבִי אֲשֶׁר עֵינִי מְנַכֶּרֶת,</p>

<p>נֹכַח אֲדֹנָי נְתִיב הַנּוֹדְדִים – עִם שְׁנַת</p>

<p>עַיִן נְדִיבָה הֲמוֹן הוֹנָהּ מְפַזֶּרֶת!</p>

<p>אֶתְנַחֲמָה מִנְּדֹד צִבְאוֹת צְבָאִים מְעַט –</p>

<p>לוּלֵי צְבָאוֹת בְּמָרוֹם לִי לְמַזְכֶּרֶת:</p>

<p>בִּקְשֹׁר לְבָנָה עֲלֵי מַלְכָּהּ, וְהִיא תַּחֲשׁׁב</p>

<p>כִּי נָע וְצָלַל בְּיַם מַעְרָב כְּעוֹפֶרֶת,</p>

<p>תִּשְׁלֹף אֲזַי לַהֲטֵי חַרְבוֹת בְּרָקִים וְעַל –</p>

<p>גֵּו הָאֲדָמָה בְּשִׁבְטֵי אֵשׁ מְיַסֶּרֶת,</p>

<p>בִּרְקֵי בְרָקִים מְרַקֶּדֶת – רְקֹד יַעֲלֶה</p>

<p>בִּכְנַף רְדִיד פָּז מְפַזֶּזֶת מְכַרְכֶּרֶת.</p>

<p>תִּתְעַל אֲדָמָה בְּשִׁרְיוֹנוֹת אֲפֵלָה – וְכוֹ‑</p>

<p>כָבִים יְטִילוּן חֲנִית זִיקוֹת מְאַזֶּרֶת.</p>

<p>תָּרוּץ וְתִכְהֶה, וְיֶשׁ‑ עֵת תַּעֲמֹד עַל פְּנֵי</p>

<p>שַׁחַק כְּדִמְיוֹן לְשׁוֹן זָהָב בְּאַדֶּרֶת,</p>

<p>וּפְנֵי לְבָנָה מְשֻׁנִּים בַּאֲבַק הַקְּרָב</p>

<p>כִּפְנֵי גְּבֶרֶת חֲיָלֶיהָ מְגַבֶּרֶת.</p>

<p>עֵדֶר רְעִיתִיו וּבִכְבֵדוּת נְחִיתִיו, כְּאִ‑</p>

<p>לוּ אֵין בְּעֶדְרִי לְבַד חוֹלָה וְנִשְׁבֶּרֶת.</p>

<p>אֶבְכֶּה לְפֵרוּד בְּנוֹת עָש וַאֲקַנֵּא בְכִי‑</p>

<p>מָה עַל הֱיוֹתָהּ יְמֵי עוֹלָם מְחֻבֶּרֶת.</p>

<p>תִּסְעַד מְרוֹמָהּ בְּתַבְנִית יָד לְבַל יֵט? וְאִם</p>

<p>לִמְדֹּד יְרִיעוֹת רקִיעִים פָּרְשָׂה זֶרֶת?</p>

<p>אִם נֶעְצְרוּ מַרְכְּבוֹת שֶׁמֶשׁ וְאִם פַּאֲתֵי</p>

<p>קָדִים סְגוּרוֹת וְאִם דַּרְכָּהּ מְסֻגֶּרֶת?</p>

<p>מָתַי לְדַר יַהֲפֹךְ נֹפֶךְ, וּמַאַחֲרֵי</p>

<p>צַמָּה שְׁחוֹרָה לְחִי שַׁחַר מְשַׁחֶרֶת?</p>

<p>אֶמְאַס בְּלֵילִי, עֲדֵי סַהַר בְּעֵינַי דְּמוּת</p>

<p>נֶגַע וּפָשָׂה בְּעוֹר כּוּשִׁי כְבַהֶרֶת.</p>

<p>וּבְעֵת רְאֹתִי לְשׁוֹן אֵשׁ תַּהֲלֵךְ אֶשְׂמְחָה –</p>

<p>אוּלַי תְּהִי בַּעֲלוֹת שַׁחַר מְבַשֶּׂרֶת.</p>

<p>לַיִל כְּכוּשִׁי – הֲיַהְפֹּךְ עוֹר לְעוֹלָם? וְרָ‑</p>

<p>קִיעַ כְנָמֵר – וְאֵיךְ יֶחְסַר חֲבַרְבֶּרֶת?</p>

<p>עַד נוֹאֲשָׁה עֵין מְיַחֵל לַחֲזוֹת זָהֳרֵי</p>

<p>חַמָּה אֲשׁרֶ פַּעֲמֵי רִכְבָּהּ מְאַחֶרֶת.</p>

<p>רוּחַ לְאַט רִגְּלָה בֵּין הָעֲרוּגוֹת וּמִ‑</p>

<p>לֵּב הַהֲדַס גִּלְּתָה אַהֲבָה מְסֻתֶרֶת,</p>

<p>וִיצַפְצְפוּ בַּעֲלֵי כָנָף, וְיוֹנַת רְחוֹ‑</p>

<p>קִים לַעֲגַת פֶּה – וְלִי צֶחוֹת מְדַבֶּרֶת!</p>

<p>תַּטִּיף רְבִיב חֵן וְתַשׁכִּיב טַלֲ אָהֲבִים כְּמָן,</p>

<p>עֵת מִרְסִיס לַיִל כְּנָפֶיהָ מְנַעֶרֶת.</p>

<p>תַּקְטִיר לְבֹנָה וְאִם תַּתִּיר צְרוֹר מֹר – וְאִם</p>

<p>שִירַת שְׁלֹמֹה בְּאֶבְרָתָהּ מְקֻשֶּׁרֶת?</p>

<p>עַד נִבְקְעוּ מִשּׁחוֹר טוּרָיו שְׁחָרִים וְכֵן</p>

<p>חֻבְּרוּ – כְּהִתְחַבְּרוּת אֹפֶל בְּאַשְׁמֹרֶת:</p>

<p>טוּרָיו כְּלַיִל וְעִנְיָנָיו כְּשַׁחַר, כְּמוֹ</p>

<p>עַלְמָה בְּעַד שַׂעֲרָהּ לֶחְיָהּ מְסַתֶּרֶת.</p>

<p>שִׁירָה – אֲשֶׁר נִשְׁבְּעָה כִּי הִיא לְבַד חֻצְּבָה</p>

<p>מֵהַרֲרֵי מֹר וְלֹא בַמֹּר מְקֻטֶּרֶת,</p>

<p>טוּרִים כְמוֹ אָהֳלֵי קֵדָר, וְגִליוֹן כְּמִי‑</p>

<p>רִיעוֹת שְׁלֹמֹה, וְהִיא נָאוָה שְׁחַרְחֹרֶת.</p>

<p>לֹא רָאְתָה עֵין אֱנוֹשׁ טוּרִים עֲרוּכִים בְּאַבְ‑</p>

<p>נֵי אֵשׁ, עֲדֵי רָאְתָה שִׁירוֹ בְּאִגֶּרֶת.</p>

<p>נִיצוֹץ דְּבָרָיו יְכִילוּהוּ סְפָרָיו – היַחְ‑</p>

<p>תּוּ אֵשׁ בְּחֵיקָם? וְאֵשׁ לֹא תֵּרְדְּ בִּנְעֹרֶת!</p>

<p>כָּהֶם כְּסִפְרו כְּמוּסִים תּוֹךְ לְבָבִי, חֲקוּ­</p>

<p>קִים אוֹת בְּאוֹת, נִתְּנּוּ תּוֹכוֹ לְמִשְׁמֶרֶת.</p>

<p>הִיא הָעֲרוּגָה אֲרָגוהָ יְדֵי רַעֲיוֹן,</p>

<p>חִנּוֹ סְבִיבָהּ וְהוּשָׂמָה לְכֹתֶרֶת,</p>

<p>זִמְרַת מְגָדִים וְזִמְרַת שִׁיר לְחֵךְ קוֹרְאָהּ</p>

<p>עַל בַּת זְמוֹרָה לְשׁוֹנִי בָּהּ מְזַמֶּרֶת.</p>

<p>הֵא לָךְ פְּרִי שִׁיר יְבַכֵּר לָחֳדָשָׁיו, אֲבָל</p>

<p>הָאַהֲבָה לַחֲלָקֶיהָ מְבַכֶּרֶת –</p>

<p>מֵאֵת יְדִידְךָ אֲשֶׁר שְׁמוֹ זְמָן אַחֲרוֹן,</p>

<p>אַחַר עָבֹר טוּב זְמָן נִמְצָא בְּמַזְכֶּרֶת.</p>

<p>הוא מִקְּרוּאָיו – וְאִם לֹא בֵין כְּתוּבִים שְׁמוֹ,</p>

<p>אֵין בּוּז הֱיוֹתוֹ לְשִׁיּוּרָיו כְּמָסֹרֶת.</p>

<p>רוֹדֵף נְדִיבָיו לְהִדָּבֵק בְּסוֹדָם, וְיוֹם</p>

<p>יִהְיוּ כְּכָבֵד – יְהִי לָהֶם כְּיֹתֶרֶת.</p>

<p>נָמוּ אֲנָשִׁים עֲדֵי שַׁחַר יְעִירֵם – אֲבָל</p>

<p>נַפְשׁוֹ בְהָקִיץ וְלֵב שַׁחַר מְעוֹרֶרֶת</p>

<p>לִשְׁקֹד עֲלֵי אַהֲבַת דּוֹדוֹ וְלִצְרֹף מְאֹד</p>

<p>לוֹ אַהֲבָתוֹ כְּחִיצוֹנָה כְּחוֹדֶרֶת.</p>

<p>קַח מִכְּבַד פֶּה שְׂפַת צָחוֹת, יְצוּקָה בְּפָז</p>

<p>שׂוּמָה עֲלֵי מִשְׁבְּצוֹת הַשִּׁיר כְּשַׁרְשֶׁרֶת,</p>

<p>הִיא בַת יְדִידוּת וּמֵהַר אַהֲבָה חֻצְּבָה</p>

<p>לִמְהֹר בְנוֹת אַהֲבָתְךָ לִי מְמַהֶרֶת.</p>

<p>רוּחַ שְׁחָרִים, פנֵי כָל‑ אוֹהֲבִים שַׁחֲרִי</p>

<p>ושְׁלוֹם שְׁלֹמֹה הֲיִי תּמִיד מְסַפֶּרֶת!
<br> </p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/5173">https://benyehuda.org/read/5173</a></div></body></html>