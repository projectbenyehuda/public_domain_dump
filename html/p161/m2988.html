<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[מִי יַעֲבָר לָנוּ לְעֵבֶר יָם]</title>
	<meta name="author" content="יהודה הלוי"/>
</head>
<body>

<p>לרבי חביב (אהוב) אלמהדוי</p>

<br>

<blockquote>
<p>מִי יַעֲבָר לָנוּ לְעֵבֶר יָם</p>

<p>יִשְׁבֹּר שְׁאוֹן גַּלָּיו וְעֹז דָּכְיָם</p>

<p>יִדְרֹךְ בְּכָל עֹז בָּמֳתֵי יַמִּים</p>

<p>יָשׁוּט עֲלֵי חוֹפָם וְעַל אִיָּם</p>

<p>יָשׁוּט וְיִצְעַד בֵּין עֲרוּגוּת בִּין</p>

<p>עַל אֶשְׁכְּלוֹת כֹּפֶר וְעַל פִּרְיָם</p>

<p>קוֹל תּוֹר עֲלֵי פֶרַח וְעַל כַּפְתֹּר</p>

<p>יָרוּן עֲלֵי אִבָּם וְעַל עָפְיָם</p>

<p>כַּנְפֵי אֳנִי יִפְרֹשׂ אֱלֵי פַתְרוֹס</p>

<p>תֹּרֶן וְנֵס יַעְמִיד עֲלֵי צִיָּם</p>

<p>וּלְפַאֲתֵי מִזְרָח בְּקוֹל יִצְרַח</p>

<p>אֵיפֹה חֲכָמֶיךָ אֱמֹר אַיָּם</p>

<p>וּסְבִיב סְבִיב יִלְקֹט שְׁבִיב וּרְבִיב</p>

<p>עַד כִּי יְחַבֵּר אֶת שְׁבִיס חֶלְיָם</p>

<p>אוֹת עַל פְּנֵי גוֹלָה כְּאוֹר עֹלָה</p>

<p>יִתְבַּשְּׂרוּ כִּי תַם זְמַן עָנְיָם</p>

<p>יָצָא בְּעִקְבֵי צֹאן צְבִי רָצוֹן</p>

<p>יָשִׁיב עֲדָרִים אֶל נְאוֹת רָעְיָם</p>

<p>סָלַל מְסִלּוֹתָם לְהַעְלוֹתָם</p>

<p>רִפַּד בְּאַבְנֵי שֵׁשׁ מְקוֹם דִּחְיָם</p>

<p>נִפְרַץ עֲלֵי פִי אִלְּמִים חָזוֹן</p>

<p>וַיִּתְּנוּ קוֹל אַחֲרֵי דָמְיָם</p>

<p>שָׁכַן עֲנַן כָּבוֹד וְאֵין אַהְרֹן</p>

<p>עָלְתָה בְּאֵר מַיִם וְאֵין מִרְיָם</p>

<p>שָׁלוֹם לְךָ הַצִּיר אֲשֶׁר הֵאִיר</p>

<p>עֵינַי וְעָצַר עַנְנֵי בִכְיָם</p>

<p>הֵן אַחֲרֶיךָ אֵת חֲבֵרֶיךָ</p>

<p>מָשְׁכוּ דְבָרֶיךָ בְּהוֹד צִבְיָם</p>

<p>אָהוּב קְרָאוּךָ אֲבוֹתֶיךָ</p>

<p>אַף מַאֲמָרָם הַזְּמָן קִיָּם</p>

<p>נָתְנוּ צְבָא מָרוֹם לְךָ מָקוֹם</p>

<p>מֵעַל לְכִיּוּנָם וְרֹאשׁ תִּלְיָם</p>

<p>הִתְבּוֹנְנוּ אֶל יָפְיְךָ עֵינֵי</p>

<p>יַלְדֵי יְפִי כִּי אַתְּ יְפֵה פִיָּם</p>

<p>וּלְשׁוֹן אֲרָם וּלְשׁוֹן עֲרָב וּלְשׁוֹן</p>

<p>עֵבֶר עֲבָדוּךָ וְלֹא דַיָּם</p>

<p>קַמְתָּ וְרָקַמְתָּ וְהִשְׁלַמְתָּ</p>

<p>מֵעֶרְבְּךָ דֵי מַחֲסוֹר שִׁתְיָם</p>

<p>הִשְׁתַּקְשְׁקוּ חָכְמוֹת סְבִיבֶךְ</p>

<p>קוּם וֶאֱסֹר רִכְבָּם וְשָׂא תִּלְיָם</p>

<p>פָּרְשׂוּ חֲלִיפוֹת מַחְלְצוֹתֵיהֶם</p>

<p>הִתְעַל בְּרִקְמָתָם לְבַשׁ מִשְׁיָם</p>

<p>נִתְּנוּ בְיָדְךָ מַפְתְּחוֹתֵיהֶם</p>

<p>הֵרַךְ לְךָ אֵל אֶת עֱזוּז קָשְׁיָם</p>

<p>אַל יַחֲרִידוּךָ בְּנֵי יָמִים</p>

<p>וּלְעַג לְעֶבְרָתָם וְעַל חָרְיָם</p>

<p>כִּי יֵשׁ לְךָ מַרְפֵּא בְּפִצְעֵיהֶם</p>

<p>גַּם יֵשׁ לְךָ רִנָּה בְּקוֹל נִהְיָם</p>

<p>שׁוּר תּוֹלְדוֹתֵיהֶם פְּתָנִים הֵם</p>

<p>חַכֵּה רְפוּאָתָם וְגוּר חָלְיָם</p>

<p>אַל תֶּחֱרַד כִּי רֹפְאֵי גִלְעָד</p>

<p>מִן הַפְּתָנִים יַעֲשׂוּ צָרְיָם</p>

<p>הַרְחֵק וְאַל יַבְהִילְךָ דָפְיָם</p>

<p>וּקְרַב וְאַל יַשִּׂיאֲךָ יָפְיָם</p>

<p>אַל תֶּאֱנַף אִם יַּעֲלֶה עָמְקָם</p>

<p>אַל תַּעֲלֹז אִם יֶעֱמַק שִׁפְיָם</p>

<p>הִתְנַהֲלָה אִתָּם לְאִטֶּךָ</p>

<p>יוֹם יֵלְכוּ עִמְּךָ בְּעֹז קִרְיָם</p>

<p>תֵּן מִן יְמוֹתֶיךָ לְצָרְכֶּךָ</p>

<p>חֶצְיָם וְיִשָּׁאֵר לְךָ חֶצְיָם</p>

<p>אַתָּה מְלוּכָה תַעֲשֶׂה עַתָּה</p>

<p>אִם חַחֲךָ תָּשִׁים עֲלֵי לֶחְיָם</p>

<p>אַל יִפְתְּ לִבֶּךָ לְרִיפוֹתָם</p>

<p>פֶּן יִכְתְּשׁוּ אֹתְךָ בְּמוֹ עֶלְיָם</p>

<p>גַּם אַל יְנִיאוּךָ מְקַנְאֶיךָ</p>

<p>הָאֹהֲבִים לִהְיוֹתְךָ סִחְיָם</p>

<p>הוֹסֵף וְיוֹסִיפוּ כְאֵב עַד כִּי</p>

<p>יֵלְכוּ בְּלֵב חָלָל וְגוּף קַיָּם</p>

<p>רָאוּ לְךָ עֵדִים אֲשֶׁר עַד יָם</p>

<p>נָגְעוּ וְשָׁב עִדִּים גְּאוֹן עֶדְיָם</p>

<p>קֶרֶן לְךָ מֵרִים זְמָן מֵרִים</p>

<p>מָתְקוּ בְךָ מָרִים וְסַר מִרְיָם</p>

<p>הֵן בֶּאֱרוֹת בִּינָה לְפָנֶיךָ</p>

<p>אַל תֶּעֱצַל כִּי לִבְּךָ דָלְיָם</p>

<p>וּצְבִי אֲרָצוֹת הִנְּךָ הַיּוֹם</p>

<p>חַכֵּה מְעַט מָחָר תְּהִי אַרְיָם</p>

<p>יוֹם תַּחֲזִיק בִּידֵי תְעוּדָה יוֹם</p>

<p>דִּבְרֵי אֱמֶת תַּעֲמִיד עֲלֵי בָרְיָם</p>

<p>חָכְמוֹת יְחַיּוּ לֵב מְבַקְשֵׁיהֶם</p>

<p>יִתְרוֹן לְךָ כִּי לִבְּךָ חִיָּם</p>

<p>אִם טוֹב לְךָ לִשְׁבּוֹת שְׁבִי לִבּוֹת</p>

<p>הִנָּם לְפָנֶיךָ שְׁבֵה שִׁבְיָם</p>

<p>אִם תִּגְפֵם אוֹ תֶהְדְּפֵם אַתָּה</p>

<p>כָּל מַחֲמֻדֵּיהֶם וּמַאְוַיָּם</p>

<p>מַלֵּא וְהַשְׁקֵה יֵין אֲהָבֶיךָ</p>

<p>וּשְׁנֵה וְשַׁלֵּשׁ לִי מְלֹא כֶלְיָם</p>

<p>אִם עִכְּבוּ יָמִים לְהַרְאוֹתִי</p>

<p>כָּל הַיְקָר בָּךְ שִּׁלְּמוּ נִשְׁיָם</p>

<p>הָפֵץ בְּאוֹר שֵּׂכֶל עֲנַן כֶּסֶל</p>

<p>יִשְׁכֹּן בְּעַד עָבִים וְעַל עָבְיָם</p>

<p>הַמַּהֲלָל חָפֵץ לְהִתְהַלֵּל</p>

<p>עַל כֵּן בְּךָ הֵחַל וּבָךְ סִיָּם</p>

<p>וּרְחַק עֲדֵי תִשְׁחַק צְבָא שַׁחַק</p>

<p>שׁוֹרָם עֲלֵי אַרְיָם וְעַל גִּדְיָם</p>

<p>וִיקַדְּמוּ אֹתְךָ חֲרוּזֵי שִׁיר</p>

<p>רָצִים בְּאֶשְׁכָּרָם וְטוּב שַׁיָּם</p>

<p>וּלְהַרֲרֵי מוֹר יִקְרְאוּ לֵאמֹר</p>

<p>מִי יַעֲבָר לָנוּ לְעֵבֶר יָם.
<br></p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/2988">https://benyehuda.org/read/2988</a></div></body></html>