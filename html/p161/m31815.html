<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הֲרֵיחַ מֹר וְאִם רֵיחַ עֲסִיסִים</title>
	<meta name="author" content="יהודה הלוי"/>
</head>
<body>

<p>למשה אבן עזרא</p>

<blockquote>
<br />
</blockquote>

<blockquote>
<p>הֲרֵיחַ מֹר וְאִם רֵיחַ עֲסִיסִים, / וְאִם רוּחַ מְנוֹפֶפֶת הֲדַסִּים,</p>

<p>וְאִם דִּמְעַת עֳפָרִים עַל לְחֵיהֶם, / וְאִם עַל הַוְּרָדִים הָרְסִיסִים?</p>

<p>וְאִם כִּנּוֹר בְּעַד מָסָךְ מְנַגֵּן / וְאִם תֹּרִים בְּעַד סָעִיף וְסִיסִים? –</p>

<p>וְאִם שֵׁם הַגְּבִיר מֹשֶׁה וְזִכְרוֹ / אֲשֶׁר מִלֵּא כְּזֵכֶר מֹר אֲפָסִים?</p>

<p>גְּבִיר שָׁת מִפְּאֵר הַחֵן שְׁבִיסָיו – / וְאוּלָם הוּא יְפָאֵר הַשְּׁבִיסִים.</p>

<p>וְהַחֵן אוֹהֲבוֹ, גַּם הוּא יְדִיד חֵן – / שְׁנֵיהֶם אִישׁ בְּאָחִיו נֶעֱלָסִים.</p>

<p>וְיָרַשׁ הַנְּדִיבוּת מֵאֲבוֹתָיו / וְנִדְבוֹתָיו עֲלֵיהֶם שָׂם תְּפוּשִׂים,</p>

<p>עֲדֵי כִי מַעֲשָׂיו נָתְנוּ לְזִכְרוֹ / כְּנָפַיִם פְּרוּשִׂים כַּפְּרָסִים.</p>

<p>וְהֶעָרוּךְ בְּכָל יָקָר – בְּיוֹם כָּל / בְּנֵי אָדָם עֲרוּכִים בַּחֲרָשִׂים.</p>

<p>וּבָא לִשְׁקֹל נְדִיבוֹתָיו, אֱמָר לוֹ: / הֲתִשְׁקֹל הַרְרֵי עַד בַּפְּלָסִים?</p>

<p>יְבֹרַךְ צוּר חֲנָנוֹ לַאֲבוֹתָיו / וְלֹא שָׁת בִּנְיְנֵי חַסְדּוֹ הֲרוּסִים.</p>

<p>קְחָה, הַשָּׂר, חֲרוּזִים – כַּחֲרוּזִים / לְצַוַּאר זִכְרְךָ שַׂמְתִּים רְכוּסִים,</p>

<p>לְאַחֵז בָּם יְדִידוּתְךָ נְתַתִּים / לְלֻלְאוֹת אַהֲבָתְךָ בַּקְּרָסִים,</p>

<p>וְלִמְעִיל מַעֲלָתְךָ פַּעֲמוֹנִים / וְאֶל תִּפְאַרְתְּךָ לִכְלִיל עֲכָסִים.</p>

<p>וְאַל יֵקַל בְּעֵינֶיךָ מְעַטָּם – / לְמַעַן מַעֲטָם רִקְמָה פְרוּשִׂים,</p>

<p>וּמִיָּקָר אֲגַרְתִּימוֹ, עֲדֵי יָ/אֲתוּ לִשְׁמָךְ מִזּוֹלֵל חֲפוּשִׂים.</p>

<p>אֱלֹהִים יַעֲנֶה לָךְ רַב שְׁלוֹמוֹת / כְּרֹב מַיִם אֲשֶׁר לַיָּם מְכַסִּים.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31815">https://benyehuda.org/read/31815</a></div></body></html>