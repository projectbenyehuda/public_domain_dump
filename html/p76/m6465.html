<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בנדוד הצפרים</title>
	<meta name="author" content="שמחה בן-ציון"/>
</head>
<body>

<p>זכורני בעודני נער בדרום רוסיה, צופה הייתי בימי הסתיו בנדודי הצפרים, ולבי – יגון-געגועים משכהו אז שמה, אל הארץ ההיא אשר שמה הצפרים תבואנה&#8230;</p>

<p>הנה כלה הקיץ, חג האסיף יחלוף, מתקדרים עבים, עולים ומאפילים כל זוהר וכל צוהר-תכלת בשמים. עלים, פאר הקיץ והדרו, נופלים כמושים, מתגוללים כאשפה בקרב חוצות, ורוח בזעפו יטאטאם&#8230; וכבת קול יוצאת ומיללת, בארובת הגגות תבוא ותהגה נכאים, בכה תבכה בלילות על הקיץ הגווע, תקום בבוקר – החסידות שעל גג הסוף שבקצה העיירה – אַיָן? אנה באו הן ובניהן יחד?</p>

<p>אומרים: בככר של שפת הנחל, שמה נועדו יחד כל החסידות מכל הכפרים שבסביבה, מחנה גדול אחד נאספו – ובשירה אחת עפו מכאן.</p>

<p>ושאר הצפרים היכן?</p>

<p>הנה הסנוניות שבעיירה מתחת כל גג נאספה כל הקהילה לבית-הכנסת. שם על גגו, על ראש כפּתו, ועל שיני החומה והזיזין שלמעלה עמדו, והרוח עליהן מטפחת ברביבי גשם, והן מתכנסות לתוך כנפיהן המרושלות ומרעידות, לקנן לא יבואו ועוּף לא יעופו. ולמה הן ממתינות? –</p>

<p>ממתינות – והקהל הולך הלוך ורב, מכל הסביבה נאספו קהל גדול מאד, יחידות מתעופפות לפעמים סביב המחנה – כמפקדי כל הצבא. והנה יצא צפצוף-תרועה אחד – וירוֹמו יחד&#8230;</p>

<p>כרשת אחת שחורה פרוּשׂה, שטה ומפליגה שם בקדרוּת הענן, נישאה מן העין – ונתיתמה העיירה.</p>

<p>את המראה הזה בעיני ראיתי ולבי, לבי נער, הגה, בכה בקרבי נכאים: מי יתן לי אֵבר כסנונית – ועם המחנה הזה התעופפתי מפה גם אני!</p>

<p>והנה הגיעה השעה ואף אני כצפור נדדתי.</p>

<p>אל ארץ אחרת ביקשתי מפלט לי מארץ מולדתי, אשר כבן-חורג הייתי לה. ואל ארץ חמה, גם אנכי באתי, אל ארץ קדומים ארץ אבותי הקדמונים באתי לתור לי מנוח – לבנות קן לי לבנַי יחד.</p>

<p>והנה גם פה בארץ הזאת פגשתי במחנות-שמים אלה.</p>

<p>פגשתים בחזירתן שמה אליכם, בני מולדתי, בדרך שובן לארצותיכם ראיתים&#8230;</p>

<p>באחת ממושבות יהודה, בבית ידידי, אשר ב&#8220;נס-ציונה&#8221; הקטנה, שם עמדתי ומן החלון הפתוח נשקפתי מערבה; צופה הייתי בשקיעת חמתו הנהדרה של יום שבט. האויר הפושר נתמלא גוני-פז וארגמן, וירקרק – גבעות ועצי-פרדס נחפו זהב – והנה <strong>ברד</strong>, כעין ברד שחור נופל שם מעבר לפרדס&#8230;</p>

<p>רגע – ואלפי סנוניות מלאו את המושבה.</p>

<p>אלו בענפי האילנות ובראשי הגגות נאחזו, ואלו עודן מתעופפות ברחובות לבקש מנוח.</p>

<p>והנה שלוש מהן אל חדרי בעד לחלון באו וקנו להן שביתה, שתים על ארון הספרים ואחת על התמונה, תמונת הרצל; עמדו והביטו על סביבן, ראו כי נפרדו מעל חברותיהן – והתחילו מתעופפות אילך ואילך עד שמצאו חור החלון, וָימלטו. והנה שוב באו נתעופפו שתים אל הבית, ויחד זו אצל זו עמדו להן על תמונת הרצל אף נרדמו שם.</p>

<p>ואני עודני משתאה ומביט לחוץ – הלהשתקע במושבה הקטנה הזאת בא הנה כל המחנה הכבד והעצום הלזה?</p>

<p>אבל למחרת הבוקר אך נפתח החלון ביקשתי את הצפרים, חפּשה עיני בחוץ – ואף סנונית אחת לא מצאתי עוד&#8230;</p>

<p>הן אך ללון נטו במושבה, אך כעוברי אורח חנוּ בה לפני הפליגן אל מעברי הים הגדול, – ואני לא ראיתי בצאתן, בצאת הסנונית שמה אל המקומות ההם, ארץ מגורי נעורי&#8230;</p>

<p>אולם ימים אחדים אחרי-כן, ראיתי בצאת החסידות בהפליגן אל עבר הים.</p>

<p>רוכב הייתי אז על הסוס ויוצא בבוקר מיער <strong>חדרה</strong>, – והנה גם שם נזדמן לי לראות באורחת-מצרים אחת, שם, על יד הבצה, קהל-חסידות מטיילות, קהל גדול ונהדר, מאות מאצילי העופות הללו, על מצע דשא ופרחי-פרחים בקומה זקופה יתהלכו. כל אחת לעצמה פוסעת לה ומטיילת בשתיקה, הן ודאי, גם צפרדעים, גם לטאות שם במקום הבצה ימצאו לסעוד את לבן.</p>

<p>עברתי ביניהן והן אך פינו דרך לי ולסוסי, ולא נבהלו להתעופף מן המקום אשר אווּ להן. אך בעוד שעה, בעלותי ההרה בואך <strong>זכרונה-יעקב</strong> – משנתגלה לי הים, והנה בין זה הים ובין תכלת השמים חבל עופות נמשך, קו אחד ארוך רותת נישׂא במרום – והן הן החסידות!</p>

<p>הן עזבו כבר את בצת-חדרה ובקהלן יחד יסעו הלאה, יעברו עד בואן שמה, אל אותם הכפרים השאננים, ששם בתים קטנים ולבנים, גגות-סוּף יחבושו,–</p>

<p>התסור אחת מהן גם אל עיירתי מקום מגורי נעורי? –</p>

<p>הו, שאו שלום, מלאכי האביב, שאו שמה ברכה עוף השמים!</p>

<p>ונעלמה כל העדה – –</p>

<p>ובעודני נוסע ברוב שׂרעפי וזכרונותי – והנה שוב עדה, עדת חסידות אחרת נוסעת – והיא נישׂאה מעלה, ברום מעל ראשי ממש תנשׂא – והנה כנקוּדה נעקרה משם, מחבל הנוסעים – חסידה אחת בין הסלעים נפלה&#8230;</p>

<p>דפקתי סוסי ואַטהוּ שמה, חפשׂתיה – ומצאתיה&#8230; זקנה עלובה: – כמה פעמים עברת עבור ושוב דרך יבשות וימים, מירכתי צפון אל ירכתי דרום ומירכתי דרום אל ירכתי צפון – והנה בא יומה ותפול&#8230;</p>

<p>יחד בחבורה אל קִנה הרחוק התאמצה עוד לעוף עם בנותיה, יחד עם רעותיה התנשאה מעל גדות הנילוס ותעף, עד כי עייפו רפו כנפיה – ויפול פגרה במדבר הזה&#8230;</p>

<p>דומני, כי בנפלה שמעה אזני קול מר בא ממרום, בהתעופף החבורה הלאה מבלי נטות מדרכה, דרך השמים – –</p>

<p>צר, צר לנופל, אך מן הדרך אין לסור – קדימה! קדימה ואם כי צר צר לנופל בדרך&#8230;</p>

<p>ובצר גם אל לבי ירדתי ומרטתי מאברות המתה שתים מנוצותיה היותר גדולות, להיותן לי לזכרון.</p>

<p>ובאחת מהן – הנה אני כותב עתה את דברי אלה לכם, בנים, לזכרון!</p>

<p>לכם – בבוא עתכם לעוף – – – קדימה, קדימה! –</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6465">https://benyehuda.org/read/6465</a></div></body></html>