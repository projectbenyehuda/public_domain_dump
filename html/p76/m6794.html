<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לקול הצרצר</title>
	<meta name="author" content="שמחה בן-ציון"/>
</head>
<body>

<h1 id="לקולהצרצורש.בן-ציון">לקול הצרצור / ש. בן-ציון</h1>

<h2 id="משירתנפשאחת">(משירת נפש אחת)</h2>

<p>אחי בן-תאומי! העודך זוכר אותו בוקר של חג השבועות, אז, כאשר התגנבנו מפני אבא ואמא ונשׂם פעמינו הקטנות לדרך?</p>

<p>והדך ההיא הלא קרובה היתה, כדי טיוּל של קטנים, – כי הלא רק עד קצה-כפת-השמים חפצנו לבוא&#8230;</p>

<p>והשמים וכל צבאם הרי כל-כך קרובים היו אז לנו – הנה ההר והנה השמים, – ונצא לתור אותם ולחקרם, אותם וכל אשר עליהם מלמעלה.</p>

<p>ומי זה עצרנו אז בדרך ולא נתנָנוּ לעלות על ההר הירוק, עד ראש התכלת שלו, לתקוע שם את ראשינו בקצה הרקיע ולראות מה שם מעבר השני, ממעל לו?? –</p>

<p>לבדנו בשדה אנחנו, ההר עודהו רחוק, ואנחנו רודפים אחרי חרגולים מנתּרים וצפּריות מעופפות, – התעוּ אותנו פרפרים, הוגיעו אותנו חגבים, ונפול עיפים ויגעים בין פרחי-כרכום, המשתעשעים בחַמה עם רוח קלילה פושרת, ושם שכבנו עד כי נרדמנו&#8230;</p>

<p>הקיצונו – והנה צרצור קורא אל רעהו, מסביב צרצורים מלעיגים עלינו, מתגרים בנו ב&#8220;צִרצְרוּר&#8221; שלהם עד כדי להכעיס&#8230; כי מפני מה הם <strong>נסתרים</strong> כך, ואין למצוא אף אחד מהם, לדעת מה זה ועל מה זה ישרקו לנו ככה? – – –</p>

<p>ואנו הולכים הביתה, וחריקה-שריקה זרה וריקה אחרינו תקרא:</p>

<p>– צִרְר-צְרוּרְר-צרר-צרוּרר&#8230;</p>

<hr />

<p>וזוכר אתה, אחי, את הימים שלאחר-כן?</p>

<p>עוד קטנים היינו גם אז, לנער &#8220;בר-מצוה&#8221; היינו קוראים עוד: &#8220;גדול&#8221; – והנה שוכבים אנו יחד במיטה אחת, אצל  החלון הפתוח ולנוגה הירח.</p>

<p>מאהלו של הרקיע, הירח נשקף לנו, הוא והכוכבים המפוּזרים ומרוחקים איש מרעהו; דממת-אלהים מסביב, ואנחנו לבדנו מביטים בהיכל העליון, והכל שם גלוי לעינינו, גלוי וגם נעלם בתעלומות עולמים&#8230; קורצים הכוכבים מטה, אל מיטתנו ממש, אלינו שנינו ירמוזו: &#8220;הביטו – ותדעו מה&#8221;&#8230; ואיש לאחיו ישַׂקרו: &#8220;עדיין אין אלו מבינים כלום&#8230;&#8221; ולעינינו, בפנינו, מוסרים הם זה לזה ברמיזה כל רזי-עולם, וכל העולם מלא לחישה דקה ומקשיב ומשתאה בדממה דקה&#8230;</p>

<p>והנה גם אנחנו ככוכבים – מוסרים אנו סודות זה לזה בלחישה, סודות של גן-עדן&#8230; גן-עדן התחתון – זהו דבר המובן לנו מאליו, אבל גן-עדן העליון, הוא בעדניו מהו?</p>

<p>– בידוע לי – אמרת אז אתה בלחישה: – שנשמותיהם של קטנים, בגן-עדן העליון מנוחתן –</p>

<p>ופחד לב שנינו וחרד בגילה, כי עדיין קטנים אנו&#8230; נשמותינו כאילו התרוצצוּ בחוּבּן לעלות, לעלות שמה, לגן-עדן העליון, כל-זמן שלא נעשינו עדיין גדולים. וסבורים היינו כי עוד מעט, וירד אחד המלאכים השאננים והעלה מן המיטה אחד, – אותך או אותי?&#8230;</p>

<p>ואז נשבענו חרש בתקיעת-כף זה לזה, כי הנפטר משנינו תחילה, בו יבוא לאחר &#8220;שלושים&#8221; לספר לאחיו בפרוטרוט מכל אשר <strong>שם</strong>&#8230;</p>

<p>ואנחנו שוכבים ומצפים <strong>לשם</strong>&#8230; במרום נתלו מבטינו – וכאן, מאחורי הגדר, איזה צרצור נסתר מצרצר עלינו מתוך פינתו:</p>

<p>– צרר-צרורר, – ישרוק ולא יחדל – – –</p>

<hr />

<p>ואותם הימים, בעוד שחשבנו כי רק בשנינו הדבר תלוי – התזכור? –</p>

<p>שני אחים אנחנו, ומחר, והבאתי אני גרגר אחד של &#8220;זכות&#8221; והוספתי על המשקל – <strong>והשתַווּ</strong> הכפות של מאזני-השמים; ובאת גם אתה והבאת והטלת על הכף עוד &#8220;מצוה&#8221; אחת – <strong>והכרעת</strong> את הכל לזכות –</p>

<p>הוכרעה הכף&#8230; ובשופר גדול יתּקע, יריעת השמים תנָער ברעם, ונפלו כוכבים ומזלות, והנה – &#8220;דָרַך כוכב מיעקב&#8221;, לאור קרניו מלאכים יחפזוּ, ינשאו כנפיהם, נפרשו אברותיהם ונשאוּם לקצוי תבל, לעשות את אשר יש עוד לעשות שמה&#8230; ומכנף הארץ זמירות תשָמענה, כי הנה נגלה, הנה יעלה ויבוא ויגיע וירָאה – <strong>המלך המשיח</strong>! –</p>

<p>שמים וארץ ישתאו ליום&#8230; דממה – ובת-קול יוצאת – כרוח צח תזכּך שמים וּתשפּר ארץ&#8230; משוך תמשוך כנימת-כינור נעורה מקצה השמים ועד קצהם&#8230; וקולו של אליהו יוצא ומחיה נפשות, מושך בקריאה ואומר: &#8220;יחיוּ מתיך!&#8221; – – –</p>

<p>שהרי סוף-כל-סוף יבוא הסוף! ואם לא עכשיו ואם לא במהרה בימינו – אימתי?!</p>

<p>כי כלום אפשר כי גם אני גם אתה, אחי – כי גם אנחנו שנינו, <strong>האנחנו</strong> התאומים נמות ונקבר באדמה?? – למה?&#8230; המות – אין לך הוכחה גדולה הימנו ל&#8220;קץ הימין&#8221; כי בא ובילע המות לנצח!</p>

<p>ואפשר שאין הדבר תלוי אלא בשנינו, – ובכן, הרי &#8220;מצוה&#8221; ועוד &#8220;מצוה&#8221;, וסוף-סוף, נכריע את העולם לכף-זכות&#8230;</p>

<p>וזוכר אתה? במוצאי-יום-מנוחה עם חשיכה, אז יחד ישבנו, ועל כפת-השמים המזוככה, שכּפה הערב מסתור על כל היקום, עלו אז צללי-ענקים וצלמי-נכבדי-קדם&#8230; והנה גם <strong>הישיש</strong> הנכבד והאיום, שעל תלתלי-שיבתו עטרת שחורה גדולה המכספה בקצותיה – הוא, היושב נשען במרכבה המתנשאת מאליה, וגם <strong>התינוקות</strong>, כרוּבים קטנים הנשקפים מבין שוליו שנערמו בחיק-הרֶכב, וגם אותה <strong>הרבנית</strong> הענָוה והעצובה היושבת כפוּפה למולו וכמו רמוֹז תרמוז <strong>לכפיר</strong> הגדול, אריה דבי עילאה, שידחף בכפותיו את המרכבה למהר לכתה, – כל החבורה הדוממה ההיא נענעו בראשיהם על אבינו המזמר בתוך הבית בנעימת נחמה על אליהו הנביא, כי</p>

<blockquote>
<p>&#8220;בִּמְהֵרָה יָבוֹא אֵלֵינוּ עִם מָשִׁיחַ בֶּן-דָּוִד&#8221;&#8230;</p>
</blockquote>

<p>מנענעים העליונים ראש וכמו ישתאו לדבר: רז זה מי גילה לתחתונים? <strong>הוא</strong> הרי באמת במהרה יבוא – והרי אנחנו עם על בני ביתנו נוסעים לקראתו לקדם פניו – – –</p>

<p>אך הצרצור – כאילו אין כל שינוי מוכן ומזומן לבוא בעולם – הריהו מצרצר לו ברינתו הנבערה:</p>

<p>– צרר-צרורר, צרר-צררורר! –</p>

<hr />

<p>לשמים לא עלינו, גן-עדן העליון לא ראינו, ומשיח גם הוא לא בא – ואנחנו עודנו מבקשים פתרונים&#8230;</p>

<p>התזכור?</p>

<p>השׂפם אך החל צמח בשפתנו, והלב עורג ומתגעגע – ערגת-אהבה, כלוֹת-גוף-ונפש לפלגא נאה-חמוּדה וחיננית זו שבעולם, לפלג-הגוּף שביצירה, – אל ה&#8220;היא&#8221; שלעינינו הוא עורג בכל רגשותיו העזים והבּיישנים כאחד&#8230; אולם, המחשבה על הבלתי גלוי ונראה לעין, אותה המחשבה התבענית הנדחקת ומצטחצחת לצאת מן המיצר אל &#8220;אשר לא כאן&#8221; – <strong>היא</strong> מתגברת!</p>

<p>ואז דימינו, כי רק עוד מעט יש לנו לחשוב, עוד בספר אחד יש לנו לדרוש, עוד קצת עיון וחפּוּש – ומצאנו את המפתח&#8230; ואז נגש – ונשאו שערים ראשיהם, עוד צעד – והרימונו את המסך מעל הנעלם&#8230;</p>

<p>רק עוד ספר פלוני עלינו לקרוא, עוד עיון עמוק והתרכזות המחשבה של שנים שלושה ימים בספר אלמוני, עוד מקצת, עוד מעט – הן רבו הדברים אשר גילו לנו הספרים עד היום – ונגענו במסך&#8230; ואז, מבלי חת – להרים או לקרוע, אך לגלוֹת!</p>

<p>והנה יש ספרים, הרוצים להוכיח כי אי-אפשר לדעת&#8230; אבל&#8230; אבל אנחנו הלא נדע! – הן לא לעולם נתע, וכבר יש רמזים לידיעה זו; עוד הקדמה קטנה, עוד הנחה אחת – ואותה נבקש ונמצא באיזה ספר – ומזה והלאה עשה נעשה לנו דרך גם באין עוזר! –</p>

<p>פתח כמלוא מחט סדקית ביקשנו – ותעינו מיום ליום&#8230;</p>

<p>ואתה שוכב בערב אחד עיף, או קצת חולה – כ&#8220;רוחני&#8221; הייתי אז בעיני, אחי&#8230; פניך הדלים כמו רוּקמו תכלת זכּה אשר עור דק וחיור עליה יסוכך, עיניך הגדולות והכחולות נעצמות לישון, לפול בתוך השכחה, – ואני תפשתי אז בציצות ראשך הרכות והמזהיבות:</p>

<p>– האיך? לישון אתה אומר? ו&#8220;ידיעה ובחירה&#8221; – מה יהא עליהן?! –</p>

<p>– לבוקר משפט – ענית אתה החושב המתון: – נניח נא עוד לשאלה שתקָלט כולה ותתישב על האבנַים שבמוח, שתעוּבד שם מעט שלא מדעת, אולי תֵקל&#8230;</p>

<p>העששית שפכה אור אשה האחרון בתוך החשכה המתעבה בחדר, תימרת-עשן דקה עולה מן הזכוכית שגחלת דקה לוחשת בה, הנה עוּממה גם היא, חושך – וגם אני נפלתי על משכבי, כבשתי את מצחי הכואב בתוך הכר –</p>

<p>והצרצור עלי מצרצר בשירו החורק כפצירה-פים המנסרת בברזל. גם לחשוב גם לישון אין הוא נותן:</p>

<p>– צרר-צרוּרר, צרר-צרורר – מבלי הרף.</p>

<hr />

<p>&#8230; ותאומים יתומים נשארנו על פרשת דרכים, מבלי &#8220;ידיעה&#8221; ומבלי &#8220;בחירה&#8221; בחיים&#8230; ולקחנו, דודנו לקנטורא (למשרד) שלו, לעשותנו &#8220;אנשים&#8221;.</p>

<p>בחדר אחד אנו יושבים, אני לשולחן ואתה לשולחן, פנקסים עבים ורחבים לפנינו, ואנו ממלאים את דפיהם בסיפראות; רק לפעמים מפסיק האחד ושואל בלחישה לאחיו:</p>

<p>– מה אתה חושב, היכן ארשום מספר זה?</p>

<p>וכי יפגשו מבטי עינינו זה בזה – ועברו איש על פני אחיו, כאילו פגשו בלוחו של שעון שעמד מלכת&#8230; כי מה נתבונן ומה נאמר עוד איש לאחיו?</p>

<p>והנה אמרת אתה – התזכור? ביום השלג והרוח היה זה, בלכתנו יחד מן הקנטורא, והרוח היה סוטר על כל פנים ההולכים נגדו, – אז פתחת אתה ותאמר:</p>

<p>– החיים – ערכם כאַין אם אין לך בהם דבר היקר מן החיים&#8230;</p>

<p>ושוב אמרת:</p>

<p>– החיים – כולם הם הבאַת קרבן לאל נערץ אשר בלבך, ואם זה אינו – הכל טפל וחסר טעם, משא שלא לצורך&#8230;</p>

<p>ועוד אמרת:</p>

<p>– כחש הדור באלהי-עולם ואינו מודה אלא באלהי-השעה, וגם אלו יושיעו לפי שעה. הדוד, למשל, עובד לאל-הזהב ולאל-המשפחה, ואנו – כל האלים הללו, או שאין אנו מודים בהם, או שהם אינם מודים בנו – ומה חיינו?&#8230;</p>

<p>ותוסף עוד ותאמר:</p>

<p>– גם האל הנהדר, אלוהי האמנות, אך לפי שעה הוא, אבל הוד לו ויפעה לו על החיים. אולם, אך כוהניו יעמדו לפניו ויעבדוהו, והזר, אך על סף היכלו ידרוך, לראות רגע בהדרו – אם יש לו לשלם מחיר &#8220;הבּילֶט&#8230;&#8221; ואני ואתה, הן גם כסף לעולם לא יהיה לנו&#8230;</p>

<p>– והאהבה?</p>

<p>– שנינו אהבנו את האחת, והיא – השלישי יוליכנה שולל. הן כוהן הוא לאלהי האמנות, וברק-הזהב ינוצץ לו מן העתיד&#8230;</p>

<p>ואנחנו הולכים ויורדים, במורד העיר נרד, והנהר הנעכר סוער לקראתנו, הרוח על פנינו מטפח, והשלג עלינו סובב ומערפל – <strong>לאסיפת-סתרים</strong> אנו הולכים – – –</p>

<p>&#8230; ונגלה עלינו אל חדש, אל קנוא ונוקם שפך אש בדמינו וידליקם, – קנאת עובדים אובדים, קנאת כל העבדים אכלתנו&#8230;</p>

<p>הימח מלבך, אחי, זֵכר החרי והקצף והשנאה הכבושים והקדושים אשר קדחו בקרבנו לכל הרע המתעלה, לכל אַלים הדורס, לכל יד תקיפה-מעיקה המחניקה את האדם בעניו?</p>

<p>זכור אזכור אותם הלילות, אסיפות-המחבואים ומגילות-הסתרים – עד אשר גילתה אותך יד השוטרים ותחביאך היא&#8230; ואני – בלעדיך נשארתי – – –</p>

<p>לבדי נשארתי, ואין בחדר, אלא אני והצרצור הנסתר&#8230; לילה-לילה אך הוא ישיחני ואיזה חשבון-עולם נבער וריק הוא עושה עלי&#8230; וצורם הוא בי את האוזן ומנקר בהברותיו אלו הקבועות לו לנצח:</p>

<p>– צרר-צרורר-צרר-צרורר!!&#8230;</p>

<hr />

<p>&#8230; ופליטת &#8220;ההגנה העצמית&#8221;, סוף-סוף, בין הרי הגליל עמדתי.</p>

<p>ואתה, אחי, איכּה? היֶשך עוד בחיים? אם במבצר, אם בארץ-גזירה, או נע ונד מעבר לגבול אתה? או כי כבר נמתח לך קו הסך-הכל שלך בחבל התליה? – – –</p>

<p>מדממת הלילה מעל משמרתי תשחרך רוחי, על השממה בארץ ירדן וחרמונים אזכרך, אח אובד, ואתך אשיחה:</p>

<p>– אחי! – אני עוד יֶשני בחיים&#8230;</p>

<p>היש גם היקר לי מן החיים?</p>

<p>אמרתי: הכל יקר מן החיים: פרדת-אכּר, שור או עז או שה, ואפילו אשכול-ענבים אחד – יקר ערכו מן החיים! יען כי – החיים בזולי-הזול&#8230;</p>

<p>נזדלזלו החיים מאז, מימי ההריגה ההם, בנפול חברים בשפך-דמם על מרצפת אבן ועל שלג שוָקים&#8230; חוֹר אחד בבשר, ואזל לו אותו הנוזל האדום והתוסס, נקרש – ואין שמים ואין ארץ, אין משיח ואין אידיאות, אין חברה ואין רֶשע ואין צדק ואין חירות ואין חרי ואין קצף, – אין חיים ואין גם היקר מחיים! – –</p>

<p>ובהיות החיים, בעוד הדמים נעצרים בבשר וסובבים בעורקיו – אי אתה יודע מה לעשות בהם, ואין לך אלא <strong>להפקירם</strong> בלבד.</p>

<p>ואבוא הנה להפקיר&#8230; <strong>פה</strong>, ולא שם <strong>ליד</strong> השוטר והנוגש!</p>

<p>&#8230; ומה הוא הדבר אשר הוֹוה אתי פה?</p>

<p>– אחי! אַיכּה, תּאוֹם-נפשי, ואשאלך!</p>

<p>מה הוא הרגש המסתער בצהלתו עד כדי הפּל אותי ארצה, ולבי לבי אל חיק האדמה, אמא-אדמה?!</p>

<p>הן כל המלים הנשאות פה על שפה ולשון בשם &#8220;התקוה הנושנה&#8221; – הלא כולן כמוץ נחשבו לי. ומה הוא הגרעין, אותו הגרעין הפנימי אשר הלך ומילא ישותי, ועדיין הולך הוא וגדל עוד?</p>

<p>מה היא השירה המפעפעת בי לילה, בעמדי על המושבה הנרדמה? –</p>

<p>יָקרו החיים, אחי! יקרו, עזו עלי וגברו ומתוך לבי ישוררו – שירה וַתּרנית, שירת-הפקר צוהלה!</p>

<p>ותרן אני! את החיים, את <strong>היקר</strong> אני מפקיר עליך, אדמה!</p>

<p>– הפקר חיים הפקר!!</p>

<p>&#8230; ושמע נא, אחי, הן גם פה הצרצור נסתר&#8230;</p>

<p>מסתר קוץ וסלע הוא בהברותיו הקבועות נצח עלי יצרצר:</p>

<p>– צרר-צרורר, צרר-צרורר! – –</p>

<p>יצרצר לו! שירת לבי עזה היא, נצחית היא משירתו הנבערה! – – – – – – – – – – – – – – –</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/6794">https://bybe.benyehuda.org/read/6794</a></div></body></html>