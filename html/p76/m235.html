<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רָחֵל</title>
	<meta name="author" content="שמחה בן-ציון"/>
</head>
<body>

<h2 id="חֲזוֹן-הַיָּמִים">/חֲזוֹן-הַיָּמִים/</h2>

<blockquote>
<p>שְׁאוֹן-כְּנָפַיִם יָטוּשׁ יָבֹא –</p>
</blockquote>

<blockquote>
<p>בְּנַהֲמַת-יָם וִילֵל-יְשִׁימוֹן עַל מְעוֹנִי תִּתְחַבֵּט סְעָרָה, וְקִינַת-מָרוֹם בִּמְשׁוֹךְ-חֲלִילִים תְּיַבֵּב</p>
</blockquote>

<blockquote>
<p>עִמָּהּ בְּתוֹךְ הַחֲשֵׁכָה.</p>
</blockquote>

<blockquote>
<p>קָרְבָה, לִמְרַאֲשׁוֹתַי יָשְׁבָה הַזְּקֵנָה וְנֶאֱלָמָה עָלַי תִּשְׁתּוֹחָח&#8230; הֵנִיפָה יָד וְכָנָף שְׁחוֹרָה –</p>
</blockquote>

<blockquote>
<p>צָפוּ דוֹרוֹת אַלְפֵי שָׁנָה, מְסוֹרוֹת-עוֹלָם קָמוּ קָפְאוּ, הָיוּ רֶגַע אֶחָד כַּבִּיר-כָּבֵד בְּתוֹךְ הַחֲשֵׁכָה&#8230;</p>
</blockquote>

<blockquote>
<p>וּבַחֲשֵׁכָה עָלַי תִּשְׁתּוֹחַח שְׁכִינַת-אֵלֶם, נֶאֶנְחָה פָעַם, – נִשְׁמַת רוּחָהּ עָלַי הִלְהִיבָה אֵשׁ</p>
</blockquote>

<blockquote>
<p>שְׁחוֹרָה, וְנֶעֶרְמוּ יוֹבְלוֹת עַל הַמּוֹקֵד.</p>
</blockquote>

<blockquote>
<p>שְׁכִינַת-אֵלֶם, שְׁכִינַת-עַמִּי עָלַי נִצָּבָה – כֹּהֵן קוֹדֵר עַל עוֹלָתוֹ&#8230; יִקַּד רֹאשִׁי, וּבַבְּעֵרָה,</p>
</blockquote>

<blockquote>
<p>מְדוּרַת-נַפְשִׁי, צַלְמֵי-קֶדֶם וְצִלְלֵי-הֹוֶה נֶעְתָּמִים יְרַחֵפוּ.</p>
</blockquote>

<blockquote>
<p>שְׁכִינַת-עַמִּי, שְׁכִינַת-אֵלֶם עָלַי תִּשְׁתּוֹחָח – וּבַחֲשֵׁכָה וּבַסְּעָרָה יְדַבְּרוּ יָמִים.</p>
</blockquote>

<br>  

<h2 id="א">א</h2>

<blockquote>
<p>הַקֶּבֶר אֲשֶׁר בְּדֶרֶךְ בֵּית-לֶחֶם –</p>
</blockquote>

<blockquote>
<p>נוֹדֵד-קְדוּמִים, נוֹדֵד עוֹלָם עָמַד פֹּה בְדֶרֶךְ עָצְבּוֹ, טָמַן פֹּה חֶמְדַּת-יָמָיו, חֶמְלַת-נַפְשׁוֹ, אוֹר כָּל חַיָּיו הַעֲגוּמִים.</p>
</blockquote>

<blockquote>
<p>בְּיָדָיו כָּרָה אֶת הַקֶּבֶר, כָּרַע, חָבַק אֶת הַגּוּף שֶׁקָּרַת-מָוֶת צִפְּדַתְהוּ, אֵת רַעְיָתוֹ עֲלוּבַת-הַמַּזָל חָבַק, נָשָׂא בִזְרוֹעוֹתָיו – וַיּוֹרִידֶנָּה&#8230; כִּסָּה בֶעָפָר עַל הַנֶּפֶשׁ, אֵם-הָרַחֲמִים, גָּלַל אֶבֶן, אֶבֶן גְּדוֹלָה, וַיַּצֵּב עָלֶיהָ מַצֵּבָה וְעִם בְּנֵי-אוֹנָהּ, הַיְתוֹמִים, פָּנָה דוּמָם, הָלַךְ לוֹ&#8230;</p>
</blockquote>

<blockquote>
<p>וְאֶבֶן-שָׂדֶה, בְּלִי שֵׁם וּכְתֹבֶת, עֲזוּבָה עָמְדָה שָׁם בַּשָּׂדֶה, תּוּגַת-נְצָחִים לֹא נֻחָמָה לְכָל הַשָּׁנִים, אִלֶּמֶת דּוֹמֶמֶת עַל הַצַּעַר שֶׁאֵין הַלָּשׁוֹן יְכוֹלָה לְהַגִּידוֹ – תּוּגַת-הָעוֹלָמִים בִּבְדִידוּתָהּ&#8230;</p>
</blockquote>

<blockquote>
<p>וְהַשָּׁנִים תַּעֲבֹרְנָה, כְּמַחֲנֶה זֶה שֶׁל צִפֳּרִים נוֹדְדוֹת, זוֹ אַחַר זוֹ תַחֲלֹפְנָה – וְדוֹמֵמָה וְגַלְמוּדָה הִיא הָאָבֶן&#8230; יִרְאֶנָּה כּוֹכָב, כּוֹכָב נוֹפֵל, וְהוֹרִיד עָלֶיהָ בִּכְאֵב עֶלְבּוֹנוֹ דִמְעַת אִשּׁוֹ – וְיֵעָלֵם. תַּעֲבֹר נֶפֶשׁ, נֶפֶשׁ נִדָּחָה עֹטְיָה מִדְבָּר, וְעָמְדָה וְתָמְכָה רֹאשָׁהּ בְּרֹאשׁ הָאֶבֶן, וְזָלְגָה חֶרֶשׁ דִּמְעַת עַיִן – וְאָבָדָה&#8230; וְדוֹמֵמָה הִיא הָאֶבֶן בִּיגוֹן הַחַיִּים וְהַמָּוֶת&#8230;</p>
</blockquote>

<blockquote>
<p>וְהִנֵּה פָרַץ מִסְפֵּד, יִלְלַת-עָם –</p>
</blockquote>

<blockquote>
<p>עַל הַקֶּבֶר בְּדֶרֶךְ אֶפְרָת תִּזְעַק קִינָה בְּאַלְפֵי קוֹלוֹת: קוֹל אִמּוֹת סוֹפְדוֹת וּמְבַכּוֹת וְקוֹל יַלְדֵיהֶן גּוֹעֶה עִמָּן כִּבְנֵי-צֹאן, קוֹל בַּחוּרִים בְּאֶנְקַת-כְּאֵבָם וּמְרִי-נַפְשָׁם, קוֹל בְּתוּלוֹת בְּאַנְחָתָן הַנֶּעֱצָרָה וּמְתַנָּה בּשֶׁת עֲלוּמֵיהֶן, וְקוֹל זְקֵנִים יִרְעַד יָרִיד בְּשַׁאֲגָתָם הַנִּתָּכָה. שָׁם אֲסוּרִים יִתְגּוֹלָלוּ, בְּדַם פִּצְעֵיהֶם יִתְעַטָּפוּ, כַּבְלֵיהֶם תַּחְתָּם יְצַלְצְלוּ וְיַחֲרֹקוּ, קוֹל הַשּׁוֹט עַל גַּבָּם יַצְלִיף, וְהֵם – לִבּוֹתֵיהֶם אֶל הָאֲדָמָה, אֶל הַקֶּבֶר וְאֶל הַמַּצֵּבָה יְדֻבָּקוּ, וְאִישׁ בְּקוֹלוֹ, אִישׁ בִּכְאֵבוֹ וּבְשֶׁפֶך נַפְשׁוֹ מָרָה-מָרָה יְקוֹנֵנוּ, וְאֶל אִמָּם, אֵם-הָרַחֲמִים, כְּעוֹלְלִים כֵּן יִקְרָאוּ, יַעֲרֹגוּ, יְעֹעֵרוּ –</p>
</blockquote>

<blockquote>
<p>והיא נעורה  לעיניהם מן הקבר אז עלתה, עב צחורה כן נצבה, עמדה האם על הבנים – – – ובהתאבך תימרות-עשן ולהבי-אש מן הקדש, בעלות החרבן שם מרחוק, מהר-האלהים ועיר ומלכותו, – היא התנשאה לעיניהם, וכקול החליל בתאניה יצאה יבבה ותלך בדממת השמים, הלך-הלך לכל מרחבם – – –</p>
</blockquote>

<blockquote>
<p>וַתִּתְנַשֵּׂא אָז הַבְּכִיָּה. כִּבְכִי-נְהָרוֹת בְּלִי הֲפוּגוֹת הִשְׁתַּפְּכָה, מֵהָרֵי-יְהוּדָה וְהָעֲבָרִים עַד הָרֵי-אֶפְרַיִם-וְנַפְתָּלִי הִיא נִסְחָפָה, נֶחְבְּטָה בַּלְּבָנוֹן וַאֲרָזָיו וְנִזְרְקָה אָחוֹר עַל הַחוֹלוֹת וְסַלְעֵי-מִדְבָּר וַתַּך כַּיָּם בַּיָּם הַגָּדוֹל, וַתֵּלֶךְ סָחֹף וְעָבֹר עִם בְּכִי יַחַד כּוֹכְבֵי-מָרוֹם וּשְׁאוֹן יַחַד גַּלֵּי-יָם, וְכָל הָאָרֶץ זָעָה נָעָה עַל קְבָרֶיהָ – –</p>
</blockquote>

<blockquote>
<p>אָז יַעֲלוּ כָּל <strong>הָאָבוֹת</strong>, טָסוּ-רָחֲפוּ יְשִׁישִׁים עִם עָבֵי-חֲזִיזִים וְקִרְעֵי-עָשָׁן-וְלֶהָבוֹת, וְעַל אֵל בַּשָּׁמַיִם מִשְׁבְּרֵי הַיְלָלָה הָמוּ, בָּכוּ וַיִּרְעָשׁוּ בִּבְכִי הַחֻרְבָּן וְהַגָּלוּת&#8230;</p>
</blockquote>

<blockquote>
<p>הֲלֹא הִיא הַקִּינָה חוֹלְלוּהָ אֲבוֹת-הָעוֹלָם, נְבִיאֵי-עֶלְיוֹן בְּחֶבְלָם הַגָּדוֹל עוֹרְרוּהָ, הִיא שֶׁהֵטִילָה נַחֲשׁוֹל בָּעוֹלָם וַיְהַלֵּךְ קוֹלָהּ בִּשְׂפַת-כָּל-עָם לְכָל הַדּוֹרוֹת, כִּי גָדַל <strong>אֲבֵל-גּוֹי-אֶחָד</strong> זֶה וַיְהִי מִסְפֵּד-נְצָחִים לְכָל הַיְקוּם וּבוֹרְאוֹ יַחַד בּוֹ בַלָּיְלָה.</p>
</blockquote>

<blockquote>
<p>וְאַף <strong>הוּא</strong> מִמָּרוֹם בְּהֶמְיַת-תְּהוֹמוֹת תָּבֹא אָז אַנְחָתוֹ חֶרֶשׁ – –
וַיִתְאַפֵּק עֶלְיוֹן וַיָּקָם וְאֶל הָאָבוֹת וְהַנְּבִיאִים קָרָא, – וּכְחַשְׁרַת-עָבִים לוֹהֲטִים בָּאֵשׁ, עָמְדוּ, כָּל אַבִּירֵי יִשְׂרָאֵל וְרוֹעָיו סָבִיב&#8230; כֻּלָּם פְּרוּעֵי-רֹאשׁ-וְזָקָן הִבִּיטוּ אֶל יְיָ, וְתַאֲנִיָּתָם נֶעֶצְרָה אֵימָה – – –</p>
</blockquote>

<blockquote>
<p>וְהִנֵּה קוֹלוֹ, קוֹל-דְּמָמָה, קוֹל-אָבֵל נִלְאֶה בִיגוֹנוֹ נִשְׁמַע – קוֹל יְיָ בַּאֲמָרָיו יַעַן: &#8220;שׁוּבוּ&#8230; אַל-נָא תִרְאוּנִי בְחָרְבָּנִי&#8230; שׁוּבוּ&#8230; גַּם אֲנִי אָשׁוּב, אֵלְכָה-לִי אָבֹאָה <strong>בְמִסְתָּרִים</strong> שֶׁלִּי. חֶשְׁכַת-כָּל-הַקְּבָרִים אָשִׁית סְבִיבוֹתָי&#8230; כִּי אַף אָנֹכִי עִמָּכֶם בַּצָּרָה, עַד בֹּא יוֹם&#8230; שׁוּבוּ לִמְנוּחַתְכֶם, שׁוּבוּ&#8221;&#8230;</p>
</blockquote>

<blockquote>
<p>וַיָּשׁוּבוּ, – וַתַּעֲמֹד הָאָרֶץ רֵיקָה וַעֲזוּבָה, שׁוֹמֵמָה וְדוֹמֵמָה – – –</p>
</blockquote>

<blockquote>
<p>אַךְ נֶפֶשׁ אַחַת עוֹד תֵּתַע בֵּין הֶהָרִים וַעֲלֵיהֶם תָּרִיד בִּיגוֹנָהּ.</p>
</blockquote>

<blockquote>
<p>כְּיוֹנָה שַׁכּולָה, אַלְמָנָה נוֹדֶדֶת מֵאֲרֻבָּתָהּ, נָעָה נָדָה הִיא בְהֶמְיָתָהּ, לֹא תִמְצָא מָנוֹחַ. כִּבְכִי-פֶּלֶג מְפַכֶּה עֲלֵי חָצָץ – קוֹל-בִּכְיָהּ יוֹמָם וָלַיְלָה לֹא יִדּוֹם.</p>
</blockquote>

<blockquote>
<p>– &#8220;שׁוּבִי, נַפְשִׁי, לִמְנוּחָיְכִי, שׁוּבִי גַם אַתְּ, רָחֵל&#8230;&#8221; קָרָא לָהּ עַתִּיק יוֹמִין: – &quot; שׁוּבִי, שׁוּבִי, רָחֵל, וּתְנִי לָהֶם, לָאָרֶץ וְשָׁמַיִם, לִשְׁתֹּק בִּיגוֹנָם עַד בּוֹא עֵת&#8230;&quot;</p>
</blockquote>

<blockquote>
<p>אַךְ הִיא – דַּם-בָּנֶיהָ וּבְנוֹתֶיהָ לֹא יִתֵּן דֳּמִי לָהּ, וּתְרַפְרֵף עַל הַשְׁמָמָה&#8230;</p>
</blockquote>

<blockquote>
<p>בּבְכִי תַעֲלֶה הָרִים וְתֵרֵד בְּקָעוֹת, תְּרַחֵף בֵּין שָׁמַיִם וָאָרֶץ כְּעָב גַּלְמוּדָה אַחֲרֵי הַסְּעָרָה, מִסְתַּכֶּלֶת בְּמֶרְחָבוֹ שֶׁל עוֹלָם – בָּנֶיהָ אֵיפֹה הֵם?&#8230;</p>
</blockquote>

<blockquote>
<p>וּבַחֲשׁוֹת הַכֹּל, קוֹל הַתּוּגָה נִשְׁמָע בָּאָרֶץ; בּוֹדֵד יְחִידִי יְהַלֵּךְ
בִּילֵל-יְשִׁימוֹן, כָּל-הַיּוֹם יְהַלֵּךְ בְּאֵין מַעֲנֶה. וּבַלַּיְלָה, בְּשָׁעָה שֶׁכָּל-הָעוֹלָם נוֹפֵל נִרְדָּם בַּעֲמָלוֹ, – וְהָלַךְ הַקּוֹל בִּדְמָמָה וּבָא כִנְגִינַת אֵם דּוֹאֵבָה עַל עֲרִיסַת יַלְדָּהּ הֶחוֹלֶה, הוֹלֵךְ וּמוֹשֵׁךְ עִמּוֹ קִינָה מִקְּצֵה הַשָּׁמַיִם וְעַד קְצֵהֶם&#8230; תִּשְׁמָעֶנּוּ אַךְ נְשָׁמָה נִדָּחָה, נֶפֶשׁ אֲמוּלָה מִתְגַּעְגַּעַת – וְעָנְתָה בַאֲנָחָה. וִיהוּדִי נוֹדֵד, אוֹבֵד בַּנֵּכָר, מִבֵּין הָעֲרָבִים עַל נַהֲרוֹת בָּבֶל יַקְשִׁיב – וְהִכִּיר בַּקּוֹל, כִּי קוֹל <strong>אִמּוֹ</strong> הוּא הַהוֹלֵךְ <strong>מִצִּיּוֹן</strong>, הוֹלֵךְ וְנוֹשֵׂא בְּכִיָּה <strong>לְכָל הָעוֹלָם</strong>&#8230;
&#8220;רָחֵל מְבַכָּה עַל בָּנֶיהָ, מֵאֲנָה הִנָּחֵם&#8221; –</p>
</blockquote>

<blockquote>
<p>שִׁבְעִים שָׁנָה&#8230;</p>
</blockquote>

<blockquote>
<p>וְהִנֵּה קוֹלוֹת זִמְרָה בַּשְּׁמָמָה, תְּרוּעָה עוֹבֶרֶת בְּאֶרֶץ-תֹּהוּ –</p>
</blockquote>

<blockquote>
<p>קוֹל תְּרוּעַת הַבָּנִים, שְׁזוּפֵי הַנְּדוּדִים וּצְמוּקֵי הַיִּסּוּרִים, שֶׂשָּׁבוּ לִגְבוּלָם הַשּׁוֹמֵם, קוֹל הַתִּקְוָה, תִּקְוַת עֲנִיִּים נִדָּחִים, נִשְׁמַע בָּאָרֶץ הַנִּחָרָה עַל פֶּחָמֶיהָ –</p>
</blockquote>

<blockquote>
<p>הֲזֹאת הִיא הַיְשׁוּעָה וְזֹאת הַנֶּחָמָה, שִׁלּוּמֵי הַהֶרֶס וְהַהֶרֶג הַהוּא?&#8230;</p>
</blockquote>

<blockquote>
<p>יְתוֹמִים מְרוּדִים, אֲסוּפֵי עָמָל וּתְלָאָה עוֹשִׂים שִׂמְחָה וְתִקְוָה&#8230; פֹּה, בְּמָקוֹם זֶה שֶׁאִמּוֹתֵיהֶם אוֹרְרוּ אֶת הַחַיִּים בְּאֶנְקַת-בָּשְׁתָּן הָאַחֲרוֹנָה, וְאֶנְקַת-אֲבוֹתֵיהֶם כַּשּׁוֹפָר הַקּוֹרֵא חֵרֶם-עוֹלָם הָלָכָה – הֵם בְּקוֹל צָרוּד יְשׁוּעָתָם <strong>זוֹ</strong> יְרַנֵּנוּ וְרוֹאִים בְּנֶחָמָה&#8230;</p>
</blockquote>

<blockquote>
<p>נֶחָמָה עֲלוּבָה יוֹצֵאת בִּמְחוֹל מְשַׂחֲקִים, כְּשֶׁדִּמְעוֹת עֶלְבּוֹנָהּ תְּלוּיוֹת בֵּין רִיסֵי עֵינֶיהָ וְזַעֲקַת כְּאֵבָהּ עֲצוּרָה בֵין שִׁנֶּיהָ&#8230; וְאֵם הַחֶמְלָה, הֲרַת-הָרַחֲמִים יָרְדָה אֲבֵלָה אֱלֵי קִבְרָהּ וַתִּסְתַּתֵּר מֵרְאוֹת וּמֵהֵרָאוֹת בְּתוּגַת כָּל-הַמַּעֲשִׂים וּגְמוּל הַחַיִּים וְאוֹנָם, – וְהָעוֹלָם כְּמִנְהָגוֹ לְיוֹבְלוֹתָיו&#8230;</p>
</blockquote>

<br>  

<h2 id="ב">ב</h2>

<blockquote>
<p>יוֹבְלוֹת הוֹלְכִים, יוֹבְלוֹת בָּאִים – וּלְרוּחַ הַיּוֹם וּלְרוּחַ הַלַּיְלָה קוֹל הַחַיִּים מִתְהַלֵּךְ וְנִשָּׂא הֵדוֹ וְעָבַר מֵעַל לַקְּבָרִים כְּשִׁיר שֶׁל שִׁגָּעוֹן בְּצַהֲלָתוֹ וְיִלְלָתוֹ.</p>
</blockquote>

<blockquote>
<p>קוֹל עֲנוֹת –</p>
</blockquote>

<blockquote>
<p>קוֹל שִׂמְחוֹת-רֶגַע בְּצִוְחָתָן-פֶּרֶא וְקוֹל אַנְחוֹת עֳנִי וּמַכְאוֹב, צוֹרְרֵי-אָדָם תָּמִיד.</p>
</blockquote>

<blockquote>
<p>קוֹל שְׁרִיקוֹת תַּאֲוָה צְמֵאָה וְשִׁכּוֹרָה וּמַשַׁק גַּפַּיִם מִתְנוֹפְפוֹת לִתְעוּפַת <strong>מָרוֹם</strong>, מִתְנוֹפְפוֹת וְנוֹפְלוֹת&#8230;</p>
</blockquote>

<blockquote>
<p>קוֹל מִלְחָמוֹת וּבַהֲלוֹתֵיהֶן – קוֹל נַפְתּוּלֵי הָאָדָם הַמִּתְאַבֵּק וַעֲמָלוֹ תֹהוּ הַמְעַרְבֵּב אֶת הָאָרֶץ –</p>
</blockquote>

<blockquote>
<p>קוֹל עֲנוֹת – <strong>וְהִנֵּה דְמָמָה</strong>&#8230;</p>
</blockquote>

<blockquote>
<p>דְּמְמַת יְשִׁימוֹן מִתְעַלֵּף קָמָה בְאֶרֶץ הַחַיִּים – <strong>הַחֻרְבָּן הַשֵּׁנִי</strong> וְגָלוּתוֹ הַשְּׁלֵמָה עָבָר וַיַּשְׁלֵךְ הָס – – – –</p>
</blockquote>

<blockquote>
<p>מִבַּלְהוֹת-הַדְּמָמָה וְאֵימַת-אֵין-קוֹל הֵקִיצָה רָחֵל וַתֵּצֵא, – וּמִסָּבִיב, אַחֲרֵי כְלוֹת הַכֹּל, אַחֲרֵי הַטָּבַח&#8230;</p>
</blockquote>

<blockquote>
<p>טֶבַח טָבַח הָאָדָם בָּאָדָם, טֶבַח אָבוֹת וְאִמּוֹת עַל בְּנֵיהֶם וּבְנוֹתֵיהֶם, טֶבַח זְקֵנִים וּזְקֵנוֹת עַל נֶכְדֵי טִפּוּחֵיהֶם,– וְאֵין עוֹד אַף תִּינוֹק אֶחָד נוֹחֵר וּמְפַרְכֵּס בְּדָמוֹ, וְאֵין עוֹד אַף עֵגֶל אֶחָד גּוֹעֶה בַּצָּמָא וְעוֹרֵג אֱלֵי אִמּוֹ –</p>
</blockquote>

<blockquote>
<p>אָפְסוּ הַחַיִּים.</p>
</blockquote>

<blockquote>
<p>אַךְ פְּזוּרֵי עֲצָמוֹת וְגִידִים סְרוּחִים עַל הָאַשְׁפַּתּוֹת נִשְׁאָרוּ, וְעַל שְׁיָרֵי סְעוּדָה אֵלוּ, שֶׁהוֹתִירוּ פִרְאֵי-הַשָּׂדֶה וְדוֹרְסֵי-הָעוֹף, אַךְ זְבוּבִים וְיִתּוֹשִׁים בְּזִמְזוּם-תְּנּומָה יְזַמְזֵמוּן&#8230;</p>
</blockquote>

<blockquote>
<p>סְבוּאָה וּמְמֻחָיָה נִרְדְּמָה הָאָרֶץ, שִׁכּוֹרַת-הַדָּמִים וּמְסֹאֶבֶת-הַמֹּחוֹת הַנִּרְמָסִים, הִיא הִתְגַּלְּעָה בְּבָשְׁתָּהּ עַל אֲבָנֶיהָ וְקוֹצֶיהָ הַנֶּעְתָּמִים וְלֹא תֵדָע&#8230;</p>
</blockquote>

<blockquote>
<p>הָיָה אָדָם – אֵין אָדָם, וְהַשָּׁמַיִם – שָׁמַיִם כְּשֶׁהָיוּ.</p>
</blockquote>

<blockquote>
<p>זְעַק וְהֵילֵל, הָטִיחַ רֹאשְׁךָ בַסְּלָעִים וְנַפְּצֵהוּ, קְרַע לִבְּךָ וְהַשְׁלֵךְ בְּתָרָיו בֵּין בִּתְרֵי הַחוֹמוֹת הַקְּרוּעוֹת – וְהָיָה רַק מַאֲכָל לַתַּנִים וְלַנְּחָשִׁים, וְאֹזֶן לִשְׁמֹע וְעַיִן לִרְאוֹת וְנֶפֶשׁ אַחַת לָחוּשׁ אֶת מַכְאוֹבֶיךָ – אַיִן, אָיִן!&#8230;</p>
</blockquote>

<blockquote>
<p>אֶרֶץ גְּזֵרָה&#8230;</p>
</blockquote>

<blockquote>
<p>נִתְּכָה &#8220;הַגְּזֵרָה&#8221; נִתָּכָה וַתַּחֲרֵם וַתַּשְׁמֵד וַתְּבַעֵר, וְכָל-הַנִּשְׁאָר נִפָּץ וַיִּפֹּל תַּחְתָּיו וַיִּדֹּם בְּמַפַּלְתּוֹ – וְאֵין קוֹרֵא &#8220;מַדּוּעַ?&#8221; וְאֵין שׁוֹאֵל &#8220;לָמָּה?&#8221;&#8230;</p>
</blockquote>

<blockquote>
<p>וְרָם הוּא הָרָקִיעַ, זַךְ וּמִתְנַשֵּׂא בִתְכֶלְתּוֹ עַל הַכֹּל, וְשִׁמְשׁוֹ שׁוֹמֵר חֻקּוֹ, זוֹרֵחַ <strong>בִּגְזֵרָה</strong> וְשׁוֹפֵעַ אוֹרוֹ מִלֵּב הַשָּׁמַיִם – מַזְהִיב אֶת הֶחֳרָבוֹת, כַּאֲשֶׁר הִזְהִיב הֵיכָלוֹת.</p>
</blockquote>

<blockquote>
<p>&#8220;גְּזֵרָה&#8221; הִיא – וְהַכֹּל שׁוֹתֵק בִּגְזֵרָה וְדוֹמֵם בַּמָּוֶת&#8230;</p>
</blockquote>

<blockquote>
<p>דּוֹמֵמָה הִיא גַם אֵם-הָרַחֲמִים. דּוּמָם תַּעֲמֹד עַל קִבְרָהּ וְעַל שִׁבְרָה – מַצֵּבָה עַל גַבֵּי מַצֵּבָה עוֹמֶדֶת, שְׁמָמָה וּדְמָמָה.</p>
</blockquote>

<blockquote>
<p>כְּיוֹנָה שְׁבוּרַת כָּנָף הִיא מִדַּדָּה אֶל הֶהָרִים וְקִנֵּי-סָלַע. כָּל הַקִּנִּים, כָּל נְאוֹת-מִשְׁפָּחָה, מִשְׁפְּחוֹת בֵּית-יַעֲקֹב אֲשֶׁר יַחַד חָיוּ, יַחַד שָׂמָחוּ, יַחַד נֶאֱנָחוּ וּדְבוּקֵי דְאָגָה וְאַהֲבָה פֹּה הִתְהַלָּכוּ וַיַּעַמְלוּ יַחַד בָּאָרֶץ – כֻּלָם כֻּלָם נֶהֶרְסוּ, הַקִּנִּים עַל צִפֳּרֵיהֶם וְגוֹזְלֵיהֶם נֶהֶרְסוּ וַיִּדָּמוּ&#8230;</p>
</blockquote>

<blockquote>
<p>יְפֵי אָדָם – תִּינוֹקוֹת מַחֲמַדֵּי לֵב וָעָיִן, אֲשֶׁר הוּחַמּוּ בְתַעֲנוּגִים, הֹרוּ בְעֶצֶב, נוֹלְדוּ בַחֲבָלִים, גֻדְּלוּ בְצַעַר וּבְרַחֲמֵי אָבוֹת; תִּפְאֶרֶת עָם וְרֵאשִׁית אוֹנוֹ – הַגִּבּוֹרִים, אֲשֶׁר חֻשְּׁקוּ אַהֲבָה, הוּרְמוּ עֹז וָזָמֶר, אַדִּירֵי הַנְּקָמָה, נִשְׁרֵי הַחֵרוּת; כְּבוֹד אֲנָשִׁים – נְצִיבֵי עֶלְיוֹן, נְשִׂיאֵי הַמַּחֲשָׁבָה, חַמֵּי לְבָבוֹת שׁוֹאֲפֵי מָרוֹם וְקָדוֹשׁ; הַכֹּהֲנִים וְכָל-אֲשֶׁר קָרְאוּ אֶל יְיָ בַּמָּקוֹם הַזֶּה, לָחֲמוּ וַיִּצְעֲקוּ בְקִנְאָתָם וֶאֱמוּנָתָם: &#8220;הוֹשַׁעְנָא!&#8221; – הִנֵּה הִנָּם פַּחֲמֵי גוּפוֹתָם הַשְּׂרוּפוֹת בֵּין אוּדֵי מִקְדָּשָׁם וּמִשְׂגַּבָּם, וְאֵין אַף אֶחָד אֲשֶׁר יֵאָנַח עַל הַשְּׂרֵפָה וְיָנוּד לַחֶרְפָּה וְלַכְּלִמָּה&#8230;</p>
</blockquote>

<blockquote>
<p>כְּלִמַּת אָדָם וְקִלְלַת אֱלֹהִים מוּטָלָה בִּפְנֵי הַשָּׁמַיִם וְהֶהָרִים סָבִיב, וְרָחֵל פַּרְשָׂה כַפֶּיהָ – וַתִּדֹּם&#8230;</p>
</blockquote>

<blockquote>
<p>תַּמּוּ בְנֵי אוֹנָהּ וְאֵינָם, תַּם הֶחָזוֹן בְּאֶרֶץ עָנְיָהּ וּמְרוּדֶיהָ – גְּזֵרָה נִּגְזְרָה, כִּי רָקֹב תִּרְקַב אֶרֶץ בִּיגוֹנָהּ וַאֲכָלָה כַּעַס עֲמָלָהּ וְהָיְתָה כְלֹא הָיָתָה – וְהֵם אֵינָם עוֹד – – –</p>
</blockquote>

<blockquote>
<p>וְהִנֵּה רוּחַ יָם בָּאָה, בְּנִקְרוֹת הַקִּירוֹת תָּפוּחַ, תֶּהֱמֶה בֵין הַחוֹמוֹת הַנֶּהֱרָסוֹת – קוֹלוֹת מֵרָחוֹק עַד חָרְבוֹת יְרוּשָׁלַיִם תִּשָּׂא תָבִיא:</p>
</blockquote>

<blockquote>
<p>קוֹל אַנְחוֹת חוֹלִים מְפַרְפְּרִים בִּנְחֻשְׁתַּיִם וּכְבָלִים, קוֹל בְּנֵי-אָדָם נִצְלִים עַל הַגֶּחָלִים, שַׁאֲגַת כְּפִירִים רְעֵבִים וּצְמֵאִים וְאֶנְקַת חֲלָלִים שְׁסוּעִים וְנִקְרָעִים, עִם אַנְחַת נְפָשׁוֹת אֲנוּסוֹת וּרְצוּצוֹת הַטֻּמְאָה, נֶחֱנָקוֹת וּמְפַרְסְּוֹת בִּזְרוֹעוֹת תַּאֲוָה הוֹמִיָּה-אַכְזָרִיָּה, – קוֹל הֲמוֹנָהּ שֶׁל <strong>רוֹמָא</strong> נִשָּׂא בָהֵד, וְקוֹל הֲמוֹן יִשְׂרָאֵל וְזַעֲקָתוֹ יַעַן עִמּוֹ: &#8220;יְיָ אֱלֹהֵינוּ יְיָ אֶחָד!&#8221; – – –</p>
</blockquote>

<blockquote>
<p>שָׁמְעָה רָחֵל – וּכְצִפּוֹר פְּצוּעַת חֵץ הִתְרוֹמְמָה, מֵעַל לֶחֳרָבוֹת טָשָׁה – וְלָאָרֶץ עַל חָזֶהָ נָפְלָה&#8230; פַּרְשָׂה כַפֶּיהָ עַל הָאֲבָנִים וְעַל הָעֲצָמוֹת וַתִּזְעָק:</p>
</blockquote>

<blockquote>
<p>&#8220;יַעֲקֹב!&#8230; לָמָּה תֶחֱשֶׁה, יַעֲקֹב?! – וּבָנֵינוּ בוֹעֲרִים עוֹד בְּיִסּוּרֵיהֶם, בּוֹעֲרִים, בּוֹעֲרִים וְאֵינָם אֻכָּלִים!&#8230;קוּמָה יַעֲקֹב, הָעִירָה! יַחַד שָׁמַיִם נִדְאֶה, רָקִיעַ אַחַר רָקִיעַ נְבַקַּע, עַד לְאֵל מִסְתַּתֵּר נַגִּיעַ, נִתְחַבֵּט לְפָנָיו&#8230; אוֹ בְרַגְלֵי כִסְאוֹ שְׁנֵינוּ נֹאחַז – וְרָעָשׁ&#8230; יַעֲקֹב!!&#8221;</p>
</blockquote>

<blockquote>
<p>– – – וּמִקְּצֵה הַשָּׁמַיִם נִגְלָה יָצָא&#8230;</p>
</blockquote>

<blockquote>
<p>מִבֵּין כַּסְפֵּי עָבִים כְּעָנָן מוּפָז עָלָה אַבִּיר, הוֹפִיעַ יַעֲקֹב, וּכְעַרְפְּלֵי טֹהַר אַחֲרָיו שְׁנֵים-עָשָׂר בָּנָיו, שִׁבְטֵי-יָהּ כֻּלָּם עוֹלִים&#8230; בְּדִמְדּוּמֵי תְכֵלֶת יִצְעָדוּ, שָׁטִים עוֹבְרִים בְּשִׁירָה, – יָשִׁיר יַעֲקֹב בַּמְרוֹמִים, וּבָנָיו אַבִּירֵי-יִשְׂרָאֵל יַעֲנוּ לוֹ בְקוֹל:</p>
</blockquote>

<br>  

<blockquote>
<p>&quot;בְּאֶרֶץ-שִׁבְיָה וְחַבְלֵי-בוֹר,  /  אַשְׁרֵי מֵתִים בַּיְיָ.</p>
</blockquote>

<blockquote>
<p>בִּמְצוֹלוֹת-יָם וְנִבְכֵי-תְהוֹמוֹת, /  אַשְׁרֵי מֵתִים בַּיְיָ.</p>
</blockquote>

<blockquote>
<p>בְּלַהֲבוֹת-מְדוּרוֹת וְגַחֲלֵי-אֵשׁ, /  אַשְׁרֵי מֵתִים בַּיְיָ.</p>
</blockquote>

<blockquote>
<p>בְּפִי-אֲרָיוֹת וּמַלְתְּעוֹת-נְמֵרִים,  /  אַשְׁרֵי מֵתִים בַּיְיָ.</p>
</blockquote>

<blockquote>
<p>בְּטֻמְאַת-גּוֹיִים וְאַכְזְרֵי-אָדָם, /  אַשְׁרֵי מֵתִים בַּיְיָ.</p>
</blockquote>

<blockquote>
<p>בְּעִנּוּיֵי-חַיִּים וְיִסּוּרֵי-גְסִיסָה, /  אַשְׁרֵי מֵתִים בַּיְיָ.</p>
</blockquote>

<blockquote>
<p>אַךְ קְדוֹשִׁים יֵדְעוּ תַעֲנוּגֵי-מָוֶת, / אַשְׁרֵי מֵתִים בַּיְיָ.&quot;</p>
</blockquote>

<br>  

<blockquote>
<p>וְשִׁירַת קְדוֹשִׁים זוֹ אִשֵּׁי מָרוֹם הִלְהִיבָה: נִדְלָקִים עֲנָנִים וּבְאוֹר נְפָשׁוֹת זַכּוֹת יַבְהִיקוּ, וְנֶאְדָּמִים שָׁמַיִם בִּדְמֵיהֶם שֶׁל לְבָבוֹת טְהוֹרִים הַצָּפִים עִם חַכְלִיל שֶׁמֶשׁ, שׁוֹטְפִים מְרוֹמִים בִּקְדֻשָּׁה וּבְטָהֳרָה, וַחֲיָלִים וְחַיּוֹת כֻּלָּם שׁוֹתְקִים וּבוֹעֲרִים בַּשִּׁירָה&#8230; שִׁנְאַנֵּי שַׁחַק בְּאֵימָה וּדְבָקָה יַקְשִׁיבוּ – <strong>וְצַעֲרוֹ שֶׁל עוֹלָם אַף הוּא נִדְבָּק וּמִשְׁתַּתֵּק&#8230;</strong></p>
</blockquote>

<blockquote>
<p>וְכִתּוֹת כִּתּוֹת שֶׁל כְּרוּבִים, תִּינוֹקוֹת שֶׁל בֵּית עֶלְיוֹן, צָפִים עוֹלִים. כְּגֶחָלִים לוֹחֲשׁוֹת פְּנֵיהֶם, פְּנֵי תְמִימִים, וְהֵם מְרַפְרְפִים בְּכַנְפֵי-סַפִּירִים וְאֶקְדָּח, מְרַפְרְפִים, לוֹחֲשִׁים וְרוֹמְזִים זֶה לָזֶה:</p>
</blockquote>

<blockquote>
<p>&#8220;אַשְׁרֵי מֵתִים בַּיְיָ, כִּי לָהֶם חַיֵּי הָעוֹלָמִים.&#8221;</p>
</blockquote>

<blockquote>
<p>וּמִתְמוֹגֵג <strong>צַעֲרוֹ שֶׁל עוֹלָם</strong>, הוֹלֵךְ וּמִזְדַּכֵּךְ בְּאֵד שֶׁל זָהָב, וּלְעֻמָּתוֹ חֶדְוַת-הָעוֹלָם מֵרָחוֹק מִתּוֹךְ הָעֲרָפֶל הוֹפִיעָה&#8230;</p>
</blockquote>

<blockquote>
<p>לְאוֹרוֹ שֶׁל <strong>הַמַּעֲרָב הַמִּתְלַבֶּה גִּנְזֵי מִזְרָח נִצְנֵצוּ</strong>&#8230;<br />
וּכְמַשּׂוּאוֹת-אֵשׁ רְחוֹקִים מִבֵּין עַרְפְּלֵי-עֶרֶב חֶבֶל-נְבִיאִים-אֶרְאֵלִים מֵהַר-<strong>הָעֲבָרִים</strong> עָלוּ. וְעַל כַּפֵּיהֶם מֶלֶךְ בְּהוֹדוֹ יִשָּׂאוּ, בְּתַעֲלוּמוֹת הַמֶּרְחָק <strong>טָמִיר</strong> יְרוֹמְמוּהוּ, מֶלֶךְ <strong>הַגְּאֻלָּה</strong>, גְּאֻלַּת כָּל הָעוֹלָם וִישׁוּעָתוֹ, מֵעַרְפְּלֵי כְפוֹר וְעָבוֹת רְחוֹקִים חָזוּי&#8230; וְהוּא תִינוֹק מִתְעַטֵּף בְּפֻרְפִּירָה שֶׁל מַלְכוּת וּפָנָיו לֹא יֵרָאוּ, אַךְ פַּז נִזְרוֹ מִן הָעֲרָפֶל מִתְנוֹצֵץ, <strong>בּוֹעֵר וּמִתְעַלֵּם</strong> בַּמֶּרְחַקִּים, וּלְפָנָיו דֶּגֶל יְשׁוּעָתוֹ מִתְנוֹפֵף&#8230;</p>
</blockquote>

<blockquote>
<p>יֶעֱרַב הַשָּׁמֶש – וּמִמִּזְרָח, מִמִּזְרָח תִּקְוַת הָעוֹלָם לוֹחֶשֶׁת בְּאוֹר הַגָּנוּז, אוֹר הַנֶּעֱלָם, אוֹר יִשְׂרָאֵל בֶּחָזוֹן – <strong>מֶלֶךְ הַמָּשִׁיחַ</strong> – – –</p>
</blockquote>

<blockquote>
<p>&#8230; <strong>וְשַׂרְפֵי-קְדֻשָּׁה מִמַּעֲרָב, וּכְרוּבֵי-תוֹחֶלֶת מִמִּזְרָח</strong> אֶת אֵם-הָרַחֲמִים, אֵם-יִשְׂרָאֵל הַנֶּאֱלָמָה, מֵעַל הֶחֳרָבוֹת הֵרִימוּ וּבְרוּחַ-הָעַרְבַּיִם לִמְנוּחָתָה נְשָׂאוּהָ.</p>
</blockquote>

<h2 id="ג">ג</h2>

<blockquote>
<p>– – – אֶלֶף שָׁנִים וּשְׁמֹנֶה מֵאוֹת שָׁנָה וְעוֹד כַּמָּה וְכַמָּה שָׁנִים, – שָׁנִים בְּלי תַכְלִית, שָׁנִים שֶׁאֵין לָהֶן סוֹף&#8230; וְכַמָּה <strong>יָמִים</strong>, אוֹי, בְּכָל-שָׁנָה וְשָׁנָה, וְכַמָּה, אוֹי, כַּמָּה יִסּוּרִים לְכָל-יוֹם וָיוֹם!&#8230;</p>
</blockquote>

<blockquote>
<p>וְסָפַרְתָּ לְךָ יֶרַח יָמִים, וְיָצָאתָ בְצֵאת הַיֶּרַח וְהָלַכְתָּ אֶל בֵּין הֶהָרִים בְּדֶרֶךְ אֶפְרָתָה. וְהָלַכְתָּ – וּפָגַשְׁתָּ אֵי-אֵלּוּ נְפָשׁוֹת, נְפָשׁוֹת בּוֹדְדוֹת נוֹדְדוֹת שָׁם תַּעֲבֹרְנָה, גְּוִיּוֹת שֶׁשַּׁחוּ מִסֵּבֶל וּתְלָאָה דֶרֶךְ תְּגַשֵּׁשְׁנָה, תִּדֹּדְנָה, וְעֵינֵיהֶן הָרַכּוֹת טְעוּנוֹת הָעֶצֶב וּדְלוּקוֹת הַנֹּהַּ&#8230;</p>
</blockquote>

<blockquote>
<p>נֶפֶשׁ נֶפֶשׁ פְּלֵטַת הַצָּרָה וְהַבֹּשֶׁת מֵאֶרֶץ רְחוֹקָה יָצָאָה – וַתֵּלֶךְ בִּדְמִי יְגוֹנָהּ וַתֵּלֶךְ בְּגַעְגּוּעֵי אֱמוּנָתָה&#8230; בָּאָה בְדֶרֶךְ אֶפְרָתָה, וְעוֹד אָחוֹת, אוֹ שְׁתַּיִם, לְצָרָה אֵלֶיהָ נִדְבָּקוּ, וְיַחַד יִדּוֹדוּן בְּדֶרֶךְ עֶצֶב זוֹ, סְלוּלַת הַדּוֹרוֹת – דֶּרֶךְ קְדוּמִים, דֶּרֶךְ בֵּית-לֶחֶם&#8230; וְכָל-נֶפֶשׁ מַשָּׂא לִבָּה אִתָּה תִּשָּׂא, כִּי כָל-לֵב נֹאד שֶׁל דְּמָעוֹת – דִּמְעוֹת-לֶקֶט הֵן, שֶׁלֻּקְּטוּ מֵאֵת עַם עָנִי וְיָתוֹם, עַם נָפוֹץ וְנוֹדֵד, הַנּוֹשֵׂא בְעֹל גָּלוּת וּבְעַוְלוֹ שֶׁל עוֹלָם, זֶה אֶלֶף שָׁנִים וּשְׁמוֹנֶה מֵאוֹת וְעוֹד כַּמָּה וְכַמָּה שָׁנִים&#8230;</p>
</blockquote>

<blockquote>
<p>יִדּוֹדוּן&#8230; וְהַרְרֵי-עַד מִסָּבִיב יַעַמְדוּ יִשְׁתָּאוּ לִיגוֹן-עַד זֶה, יָגוֹן נוֹדֵד
שֶׁאֵינוֹ פוֹסֵק&#8230; וּלְאָן הֵן הַנְּפָשׁוֹת, נוּגֵי-בְנֵי אָדָם? אָנָה יִשְׂאּו צַעַר עַמָּם וְלִבָּם – נֹאד שֶׁל דְּמָעוֹת?</p>
</blockquote>

<blockquote>
<p>לֹא לִנְשִׂיאֵי הָרִים מְעֻטְּרֵי זַיִת, הַמַּעְפִּילִים לִרְאוֹת מֵרֹאשׁ דוֹרוֹת וְעַד אַחֲרִית, לֹא לְסַלְעֵי-מָגוֹר, שֶׁעַל הַגְּבָעוֹת הִזְדַּקָּפוּ וּבְמוֹרָא-עוֹלָמִים וְגַאֲוַת-מַהְפֵּכָה הִתְקַדָּרוּ – לֹא לָהֶם תִּפְנֶה בְסֵבֶל יְגוֹנָהּ נֶפֶשׁ דּוֹאֵבָה עֲלוּבָה, אַךְ אֶל גַּל אֲבָנִים זֶה שֶׁעֲלֵי קֶבֶר, אֶל &quot;<strong>נֶפֶשׁ</strong> &quot; זוֹ הָעוֹמֶדֶת שָׁם כַּעֲנִיָּה, כְּאַלְמָנָה עַל יַד דֶּרֶךְ מְצַפָּה – שָׁמָּה, שָׁמָּה יוּבָא כָל-לֵב דַּוָי.
בָּאֲפֵלוֹת, בְּצֵל כִּפָּה קוֹדֵרָה שָׁם אֶבֶן עֲנִיָּה נִצָּבָה – אֶבֶן אֱמוּנָה, מִשְׁמֶרֶת עַם עָנִי נוֹשֵׂא צַעֲרוֹ שֶׁל עוֹלָם – אֶל זוֹ מַצֶּבֶת-הָרַחֲמִים וְהַגַּעְגּוּעִים, שָׁם בְּמִסְתָּרִים, יִדְבַּק חָזֶה בְּעָצְמַת-מַכְאוֹבוֹ, בְּלַהַב-אֱמוּנָתוֹ וּמַאֲוַיֵּי-תוֹחַלְתּוֹ וְשָׁפַךְ אֶת לִבּוׁ וְנָסַךְ נֶסֶךְ דִּמְעָתוֹ וְדִמְעַת עַמּוֹ אֲשֶׁר אָסָף&#8230;</p>
</blockquote>

<blockquote>
<p>אֶבֶן, אֶבֶן, אֶבֶן! אַתְּ פְּקוּדַת-הַדּוֹרוֹת, קְדוּשַׁת הַתּוּגָה! בָּךְ כָּבַשְׁנוּ פָנֵינוּ הָעֲלוּבִים, וּמַכְאוֹבֵי כְלִמָּתֵנוּ, <strong>כְּלִמַּת הָעוֹלָם</strong>, בְּאַנְחָתֵנוּ לָךְ לָחַשְׁנוּ, וּבְנוֹת יִשְׂרָאֵל – כַּמָּה נָסְכוּ עָלַיִךְ דִּמְעוֹת-תְּחִנָּה וְשָׂחוּ לָךְ נִגְעֵי-כָל-דּוֹר, עֲמַל-כָּל-אִישׁ, עִצְּבוֹן-אָבוֹת-וְאִמּוֹת וְיִסּוּרֵי-הַבָּנִים, הַקְּטַנִּים עִם הַגְּדוֹלִים, וָאַתְּ – מַה-תַּעֲנִי, אָבֶן? מַה תַּגִּידִי לָאֵלֶּה? – – –</p>
</blockquote>

<br>  

<blockquote>
<p>&#8230; בְּדִמְמַת הַלַּיְלָה, בִּנְפֹל הַתַּרְדֵּמָה בְּשָׁעָה שֶׁרַק נְזִירֵי-הַתּוּגָה עֵרִים יְחִידִים, תּוֹעִים וְחוֹלְמִים רָזֵי-עֲתִידוֹת, חוֹזִים מִתֹּהוּ וְאוֹרָה עֲמוּמָה עוֹלָמוֹת לֹא-הָיוּ וְנֶחָמוֹת לֹא-בָאוּ – בְּדִמְמַת הַלַּיְלָה, תֵּצֵא תַּעֲלֶה אֵם יִשְׂרָאֵל, תַּעֲמֹד תִּשָּׁעֵן עַל מַצַּבְתָּהּ, וְהִיא מַקְשִׁיבָה בַדּוּמִיָּה&#8230; נֵר-שֶׁמֶן צָנוּעַ, יַד-אֱמוּנָה הִדְלִיקָה, מוֹרֶה בְקַוּוֹ עַל אֵיזוֹ &#8220;פִתְקָה&#8221;, עַד דּוֹמֵם לַצָּרָה וְלַגָּלוּת, שֶׁהוֹתִירָה אֵיזוֹ נֶפֶשׁ נִדְכָּאָה נִכְמָרָה – מוֹרֶה וְרוֹמֵז לָהּ בִּשְׁתִיקָה: &#8220;רְאִי גַם רְאִי. אֵם&#8230; רְאִי וּדְעִי!&#8230;&#8221; וְאֵם הָרַחֲמִים – דּוֹמֵמָה הִיא עוֹמֶדֶת עֲלֵי קִבְרָה רוֹאָה וּמַקְשִׁיבָה&#8230;</p>
</blockquote>

<blockquote>
<p>בְּהֵדוֹ שֶׁל יוֹם תַּקְשִׁיב, כְּשֶׁהוּא תוֹעֶה בַּמָּרוֹם וְנָמוֹג בְּמֶרְחֲבֵי-בֹּהוּ, בֵּין הַכּוֹכָבִים&#8230; הוּא הוֹלֵךְ וְקוֹבֵל וּמְסַפֵּר בַּמָּרוֹם מַעֲשֵׂי כָל-יוֹם; כּוֹכָבים בִּרְעָדָה יִשְׁמָעוּ, וּכְרוּבִים – דִּמְעוֹתָם כַּטַּל עֲלֵי אֶרֶץ יֵרֵד.
שׁוֹמַעַת הִיא הָאֵם – וְיוֹדַעַת הִיא בְּצַעֲרָם שֶׁל בָּנִים&#8230;&quot;</p>
</blockquote>

<br>  

<blockquote>
<p>&quot;&#8230; שָׂרָף מִתְעוֹפֵף – הֲלֹא הוּא <strong>מִיכָאֵל</strong> שַׂר יִשְׂרָאֵל – וְשִׁירוֹ אֵשׁ, מַגְבִּיהִי מְרוֹמִים וּמַרְעִישׁ עֶלְיוֹנִים:</p>
</blockquote>

<br>  

<blockquote>
<p>הָבוּ לַנְּשָׁמוֹת, בְּנֵי-אֵלִים! הָבוּ לַנְּשָׁמוֹת, שַׂרְפֵי-שָׁחַק!</p>
</blockquote>

<blockquote>
<p>הָבוּ לַנְּשָׁמוֹת דְּבֵקוֹת-שַׁדַּי,  /  הָבוּ לַנְּשָׁמוֹת-מְאוֹרוֹת!!</p>
</blockquote>

<blockquote>
<p>נִשְׁמוֹת-אַהֲבָה, נִשְׁמוֹת-קְנָאוֹת, נִשְׁמוֹת-יִשְׂרָאֵל –</p>
</blockquote>

<blockquote>
<p>דּוֹלְקוֹת בְּחִשְׁקֵי-יִסּוּרִים, בְּמַאֲוַיֵּי-מָרוֹם-וְקָדוֹשׁ,</p>
</blockquote>

<blockquote>
<p>טוֹבְלוֹת בִּנְהַר-דִּי-נוּר /  וּמַעֲרִיצוֹת וְאוֹמְרוֹת שִׁירָה</p>
</blockquote>

<blockquote>
<p>בְּחֶמְדַּת-מָוֶת, בִּמְסִירַת-נֶפֶשׁ – בִּ&#8220;שְׁמַע יִשְׂרָאֵל&#8221;!!</p>
</blockquote>

<br>  

<blockquote>
<p>וְרוּחוֹת וְקוֹלוֹת בָּאִים נִשָּׂאִים: &#8220;שְׁמַע יִשְׂרָאֵל, שְׁמַע יִשְׂרָאֵל!&#8221; – הֵם טָסִים, דָּאִים, וּכְצִפָּרְנֵי נְשָׁרִים עַל כֵּפֵי-צוּרִים, בְּצִפּוּי הָרָקִיעַ יְחַטְּטוּ, יְנַקֵּרוּ.</p>
</blockquote>

<blockquote>
<p>שׁוֹמַעַת הָאֵם אֶת זֹאת – וְיוֹדַעַת הִיא כֹּחוֹ שֶׁל יִשְׂרָאֵל&#8230;&quot;</p>
</blockquote>

<br>  

<blockquote>
<p>&quot;&#8230; צְלִיל כְּבָלִים וַחֲרִיקַת טַבְּעוֹתֵיהֶם, – מִקְוֵה-עֻזֵּנוּ, נַעֲרַץ-הַדּוֹרוֹת, <strong>מְשִׁיחַ צִדְקֵנוּ</strong> שָׁמַע וַיִּנָּעֵר!&#8230;</p>
</blockquote>

<blockquote>
<p>מְפַרְפֵּר הוּא אֲסִיר-הָעוֹלָם בִּכְבָלָיו, מְפַרְפֵּר – וְאֵינוֹ שׁוֹמְטָם, מְפַרְכֵּס – וְאֵינוֹ קוֹרְעָם&#8230; וְגָדַל הַצַּעַר וְעָצַם מְאֹד. סְתוּם-פֶּה עוֹמֵד כָּל-הַיְקוּם וְאֶנְקָתוֹ חֲנוּקָה, – אֵין קוֹל וְאֵין אֲנָחָה, רַק נִשְׁמַת הַגִּבּוֹר תִּשְׁאַף בַּלַּיְלָה, תִּשֹּׁם בָּרוּחַ, מַכָּה גַלִּים בַּאֲפֶל-חֲלָלוֹ שֶׁל הָעוֹלָם, וְנִגְרָרוֹת שַׁלְשְׁלָאוֹת וּמְצַלְצְלוֹת, נִמְתָּחוֹת וְחוֹרְקוֹת בְּכָל-חֻלְיוֹתֵיהֶן&#8230; וְנוֹרָאָה הַשָּׁעָה. עֲצוּמָה וּכְבֵדָה – וּמִי יִשָּׂאֶנָּה? –</p>
</blockquote>

<blockquote>
<p>שׁוֹמַעַת הָאֵם – וְיוֹדַעַת הִיא, כִּי יֵשׁ <strong>גּוֹאֵל, וְגָאָל</strong>&#8230;</p>
</blockquote>

<blockquote>
<p>וְדוּמָם תִּשָּׂא גַם חֶבְלֵי הַמָּשִׁיחַ&#8230; צִיר-הַצִּירִים יֹאחַז תֵּבֵל, דְּחַק גְּאֻלָּה עֲצוּרָה וּכְבוּשָׁה, וְרָחֵל – עֵינֶיהָ לַמָּרוֹם, סוֹבֶלֶת בְּאַהֲבָה וּמְצַפָּה נֶאֱלָמָה&#8230;&quot;</p>
</blockquote>

<br>  

<blockquote>
<p>&#8220;כָּכָה תַקְשִׁיב, כָּכָה תִשְׁמַע בְּכָל-לָיְלָה, וְאֶל לֵב מָלֵא-רַחֲמִים תִּסְפֹּג צַעַר כָּל-הַדּוֹרוֹת וְיִסּוּרֵיהֶם, תִּשָּׂאֵם בְּחֻבָּה, וְהִסְתַּנְּנוּ שָׁם בְּעֶצֶב, בִּכְאֵב-אַהֲבָה וְגַעְגּוּעֵי-נֶצַח, וְהָיוּ לְנִטְפֵי <strong>תִקְוָה וְתַנְחוּמִים</strong> לְמָרֵי-נֶפֶשׁ&#8230; וְכָל-הַבָּא וּמִשְׁתַּטֵּחַ עַל הַקֶּבֶר – וְהֵינִיק אֶת נַפְשׁוֹ מִשַּׁד תַּנְחוּמֶיהָ וְהִתְנַחֵם וְהֶאֱמִין, כִּי לֹא כָלוּ רַחֲמִים, כִּי לֹא תַמָּה יְשׁוּעָה, וְהָלַךְ וְהֵבִיא נֶחָמָה זוֹ לְאֶחָיו בּכָל-מָקוֹם שֶׁהֵם, – וְהֶאֱמִינוּ גַם הֵם וְהוֹחִילוּ כֻלָּם, זֶה אֶלֶף שָׁנִים וְעוֹד כַּמָּה וְכַמָּה מֵאוֹת בַּשָּׁנִים&#8221; – – – – – –</p>
</blockquote>

<br>  

<blockquote>
<p>וְזָרַח הַשֶּׁמֶשׁ וּבָא הַשֶּׁמֶשׁ&#8230; וְהַרְרֵי-עַד יַעֲמֹדוּ, עוֹד יִשְׁתָּאוּ לְקֶבֶר עָנִי זֶה, שֶׁזִּכְרוֹ נֶצַח.</p>
</blockquote>

<blockquote>
<p>וּמִמֶּרְחַקִּים, מִבֵּינוֹת לֶהָרִים הַתְּמֵהִים, מִזֹּךְ-הָעֲרָפֶל, הַר-הֶהָרִים נִשְׁקָף, הַר <strong>הָעֲבָרִים</strong>, – אַף <strong>הוּא</strong> כָל-הַיּוֹם יַבִּיט בְּדֶרֶךְ בֵּית-לֶחֶם. מַבִּיט הוּא, <strong>מְיַחֵל</strong> וּמְצַפֶּה – עַד הֻצַּת בּוֹ אֵשׁ-קְנָאוֹת וּבָעֵר כַּעֲרֵמַת-גֶחָלִים בִּתְכֵלֶת הָרָקִיעַ וְצַלְמֵי עֲנָנָיו&#8230; בּוֹעֵר, קוֹדֵחַ הַר-דִּי-נוּר, עַד שֶׁהַלַּיִל בְּנֵצַח יְגוֹנוֹ יְשׁוּפֶנוּ. וְקָדַר וְכָבָה בַחשֶׁךְ – – – –</p>
</blockquote>

<br>  

<h2 id="ד">ד</h2>

<blockquote>
<p>אֶלֶף שָׁנָה וּשְׁמוֹנֶה מֵאוֹת שָׁנִים וְעוֹד כַּמָּה וְכַמָּה בַשָּׁנִים&#8230; וְכַמָּה בַשָּׁנִים תִּקְווֹת נִכְזָבוּ, וְכַמָּה, אוֹי כַּמָּה, מַשְׂאוֹת-נֶפֶשׁ צָלָלוּ, צָלְלוּ כַעֹפֶרֶת בְּרֹב הַיָּמִים!&#8230;</p>
</blockquote>

<blockquote>
<p>יָמִים שֶׁאֵין לָהֶם סוֹף&#8230; וּכְבָר כָּבְדוּ מִזֹּקֶן כַּנְפֵי כָּל חָזוֹן, בָּלְתָה נָבְלָה הַתּוֹחֶלֶת, וְקוֹל הַנֶּחָמָה – אַךְ נַחֲרַת-גְסִיסָה&#8230;</p>
</blockquote>

<blockquote>
<p>אַחֲרוֹנֵי יָמִים, הַעֲרֵב זְמַנִּים – וְהַחשֶׁךְ כִּסָּה אָרֶץ&#8230;</p>
</blockquote>

<blockquote>
<p>וּמָה, אֵם-הָרַחֲמִים, מַה תַּקְשִׁיבִי בָאֹפֶל? מָה עוֹד יִשָּׂא וְיָבִיא אֵלַיִךְ הַהֵד?&#8230;</p>
</blockquote>

<blockquote>
<p>קוֹלוֹת קְדוּמִים&#8230; מְצוּקוֹת כָּל הַדּוֹרוֹת, בִּעוּתֵי כָל הָעִתִּים הֶעֱלָה הַשָּׂטָן, וְהִנֵּה – &#8220;קוֹל דָּמִים צוֹעֲקִים&#8221;&#8230; זַעֲקוֹת הַצַּעַר וְאַנְחוֹת הַבּשֶׁת יֶאֶנְקוּ מִן אֲדָמוֹת, יִצְעֲקוּ – אַךְ בַּמָּרוֹם הַכֹּל נִדְמֶה וְאֵין עוֹד עוֹנֶה&#8230;
אַף מִיכָאֵל שַׂר יִשְׂרָאֵל נִדְמֶה, שִׁירוֹ אֵשׁ אֵינוֹ מְקַדֵּשׁ עוֹד אֶת יִסּוּרֵי הַחַיִּים וְהַמּיתָה. וּמָשִׁיחַ – הוּא אַךְ צִלְצֵל בִּכְבָלָיו, וַיִּדָּמוּ&#8230; וּדְמָמָה בַמְּרוֹמִים כְּאִלּוּ נִתְרוֹקְנוּ, וִילָלָה יְתוֹמָה תוֹעָה, אוֹבֶדֶת בַּשָּׁמַיִם מִבְּלִי מְצֹא לֹא מִדַּת-הָרַחֲמִים וְלֹא מִדַּת-הַדִּין&#8230;</p>
</blockquote>

<blockquote>
<p>וּבָאָרֶץ?</p>
</blockquote>

<blockquote>
<p>הִנֵּה הָאָרֶץ, הִנֶּהָ – אֶרֶץ-קְדוּמִים, אֶרֶץ עֲלוּמִים, אֶרֶץ-אָבוֹת&#8230; הִנֵּה סַלְעֵי-שֵׂיבָה <strong>הָהֵם</strong>, וַעֲלֵיהֶם עוֹד חֲלוֹם-הָעֲלוּמִים וְגַעְגּוּעֵי-אֵם צְעִירָה יָרֵחַ מִשָּׁמַיִם יִסָּךְ, וְעָבוֹת-כְּרוּבִים בְּדִמְמַת מְיַחֲלִים נִשָּׂאִים –</p>
</blockquote>

<blockquote>
<p>הֲיֵשׁ עוֹד תּוֹחֶלֶת לָאָרֶץ וְחֶסֶד בַּמָּרוֹם? – וְהַחֲרָדָה וְהַשּׁוֹאָה מֵאַיִן תָּבֹא בְּיִלְלַת הַיֵּאוּשׁ וְצַעֲקוֹת הָרֶצַח?</p>
</blockquote>

<blockquote>
<p>הָס&#8230; שְׁתֵּי כְנָפַיִם כַּבִּירוֹת עוֹלוֹת מִן <strong>הַצָּפוֹן</strong> כַּעֲתֶרֶת הֶעָשָׁן, נִפְרָשׁוֹת, נִמְתָּחוֹת, מַאֲפִילוֹת – כָּנָף מִזֶּה חֶבְרוֹנָה וְכָנָף מִזֶּה הֶרָה הָעֲבָרִים מַפְרִישׁוֹת חֲשֵׁכָה&#8230; וְרֹאשׁ לָהֶן קוֹדֵר שֻׁלַּח מִבֵּין הָאֲגַפָּיִם וַיִּפֶן וַיַּבֵּט אֶל אֶרֶץ בְּאִשּׁוֹ הַזְּעוּמָה, וּפָנָיו נַעֲווּ:</p>
</blockquote>

<blockquote>
<p>– &#8220;אָח-חַה-חָה!&#8221; – נָאַק שְׂחוֹקוֹ כְּקוֹל יַנְשׁוּף אָיֹם וַיַּעֲבֹר בַּגַּלְגַּל הַנִּדְהָם&#8230;</p>
</blockquote>

<blockquote>
<p>נֵעוֹר סַמָּאֵל וַיְקַשְׁקֵשׁ כְּנָפָיו בְסוּפָה וּכְעַיִט עֲלֵי טַרְפּוֹ יִסְתּוֹבֵב בָּעֲלָטָה וְנָאַק וְלָעַג, וְאַחֲרָיו שׁוּעָלִים יְלֵיל-יְשִׁימוֹן יְעֹעֵרוּ, – וְשָׂחַק וְהֵילֵיל הַלַּיְלָה לְכֹל אֲשֶׁר הָיָה וַאֲשֶׁר יִהְיֶה:</p>
</blockquote>

<blockquote>
<p>– &quot;תּוֹחֶלֶת וָחָסֶד&#8230; הוֹחִילוּ, מְיַחֲלֵי עוֹלָם, כִּי טוֹב, כִּי לְעוֹלָם חַסְדּוֹ! – נוֹתֵן מִיתוֹת מְשֻׁנּוֹת לְחַיֵּיכֶם הַמְשֻׁנִּים וַיַּעַשׂ לָכֶם צַוָּארִים לִשְׁחִיטָה, פָּנִים לִרְקִיקָה, גֻּלְגָּלוֹת לְנַפֵּץ וְלִבּוֹת חֲרֵדִים – לְקָרְעָם כַּדָּג&#8230;</p>
</blockquote>

<blockquote>
<p>&quot;הוֹחִילוּ לָאֵל, אֲשֶׁר גִּדֵּל לָכֶם תִּפְאֶרֶת-בַּחוּרִים – לְמַהְפֶּכֶת וְלִתְלִיָּה, וַיָּרֶם בְּתוּלוֹת בְּהוֹד יָפְיָן – לִנְבָלָה וְלִמְדוּשָׁה, וְגִבּוֹרִים וּקְדוֹשִׁים הֵקִים מִבְּנֵיכֶם – כִּי אִישׁ אֶת רֵעֵהוּ בְקִנְאָתָם יֹאכֵלוּ, וַיֶּרֶב לָכֶם קְדֻשּׁוֹת מִדּוֹר דּוֹר – לְחַלֵּל אִשָּׁה בִרְעוּתָהּ.</p>
</blockquote>

<blockquote>
<p>&quot;בִּגְבוּרָתוֹ – אֵם עַל פְּרִי בִטְנָה תְּרֻטָּשׁ, וּדְמֵי יֶלֶד בְּחֵיק אִמּוֹ יִשָּׁפֵךְ, אָבוֹת מֵעַל בָּנִים יִקָּחוּ, וּבָנִים מֵעַל אֲבוֹתָם, – מְפַזְּרָם בָּעוֹלָם, וְאִלְּמִים, גַּלְמוּדִים וְנִשְׁכָּחִים יִתְעוּ יִדְעָכוּ, וַאֲכָלוּם כַּעֲסָם וְנַוְלוּתָם כַּתּוֹלָעִים בִּבְשַׂר הֶחָי&#8230;</p>
</blockquote>

<blockquote>
<p>&quot;<strong>יַגְדִּיל חַסְדּוֹ</strong> – וְלִמֵּד לְשׁוֹנָם לְרַנֵּן וּלְחַנֵּן בְּכָל-לָשׁוֹן עַל פַּת-לֶחֶם וּגְמִיאַת-מָיִם, עַל צֵל-קוֹרָה וְאוֹר-נֵר, וְשָׁמְעוּ נְדִיבֵי-עַמִּים וְהִתְעוֹרְרוּ וְעָשׂוּ לָהֶם חֶסֶד וּצְדָקָה, כַּאֲשֶׁר אָהֵב&#8230;</p>
</blockquote>

<blockquote>
<p>&#8220;הוֹי, אָח-חַה-חָה!! – אַשְׁרֵי הַמְחַכִּים, כִּי לְעוֹלָם חַסְדּוֹ!&#8221; – –</p>
</blockquote>

<pre><code>                                        ***
</code></pre>

<blockquote>
<p>סֹעֲרָה פֵּרְשָׂה אֵם-הָרַחֲמִים כַּפֶּיהָ&#8230; יָמִין וּשְׂמֹאל תִּפְנֶה, אֶל הָרֵי חֶבְרוֹן וַעֲבָרִים תִּשָּׂא עָיִן, וְהֵם מִתְכַּסִּים בשּׁוֹאָה, מִתְעַלְמִּים מִן הָעַיִן כְּלֹא הָיוּ – וּלְבַדָּה הִיא&#8230; הָעֲלָטָה בְּיִלְלַת-שַׂחֲקָהּ סוֹעֶרֶת לוֹעֶגֶת, וְגָבַר סַמָּאֵל וְכָל-פָּרִיצֵי הַחשֶׁךְ מִסָּבִיב יֶהֱמָיוּן&#8230;</p>
</blockquote>

<blockquote>
<p>– וְאַתָּה מִיכָאֵל, אוֹר-יִשְּׂרָאֵל, אַיֶּכָּה?!</p>
</blockquote>

<blockquote>
<p>בֵּין אַבְנֵי הַמָּקוֹם שָׂרוֹ שֶׁל יַעֲקֹב לוֹאֵט שָׁם פָּנָיו בִּכְנָפָיו, וְהֵן רוֹפְפוֹת וְרוֹתְתוֹת עָלָיו כְּכַנְפֵי צִפּוֹר גוֹסֶסֶת&#8230;</p>
</blockquote>

<blockquote>
<p>– לָמָּה תֶחֱשֶׁה? – מַה-נִּדְמֵיתָ, עָזִּי וְזִמְרָתִי בַלֵּילוֹת?!&#8230;</p>
</blockquote>

<blockquote>
<p>– &#8220;כִּי אָזְלַת יָד&#8230; שָׁבְתָה שִׁירַת עַמִּי, כִּי רָקַב וְנָבַק כָּל-לֵב – וַיִּשָּׁאֵר אַךְ הַכְּאֵב&#8221;&#8230;</p>
</blockquote>

<blockquote>
<p>– וְהַגּוֹאֵל – הַעוֹד לֹא הוּצַק וַיִּקֶשׁ בְּפַטִּישֵׁי הֶעָמָל וְהָאָוֶן, כִּי יָקוּם יָרֹעַ נְחֻשְׁתָּיו וִינַתֵּק מוֹסֵרוֹת? –</p>
</blockquote>

<blockquote>
<p>– &#8220;כְּבָר הֻתְּרוּ אֲסוּרָיו. הֻתָּרוּ, וַיְשֻׁלַּח לַחָפְשִׁי – וְנִדָּח בְּבָשְׁתּוֹ כָמוֹנִי, תּוֹעֶה הוּא בֵין הָרֵי יְהוּדָה וְאֶפְרָיִם, עַל מוֹשְׁבוֹת יִשְׂרָאֵל&#8221; – –</p>
</blockquote>

<pre><code>                                       ***
</code></pre>

<blockquote>
<p>וְשָׂחַק וְהֵילֵל הַלַּיְלָה לְכָל אֲשֶׁר הָיָה וַאֲשֶׁר יִהְיֶה.</p>
</blockquote>

<br>  

<blockquote>
<p>&#8230; בּוֹשָׁה וַחֲפֵרָה כוֹרַעַת הָאֵם, הִסְתִּירָה פָנֶיהָ:</p>
</blockquote>

<blockquote>
<p>&quot;וּמֶה? הֲרַק חֲלוֹם עִוְעִים חָזִיתִי כָּל-הַיָּמִים?&#8230; הֲזֶה הוּא חֲלוֹם אַלְפֵי הַשָּׁנִים וְזֶה פִתְרוֹנוֹ?&#8230;</p>
</blockquote>

<blockquote>
<p>&#8220;וְלָמָּה, בְּנֵי אוֹנִי, נִחַמְתִּיכֶם רְמִיָּה מִדּוֹר דּוֹר, וְלֹא מַתֶּם כְּמוֹת הָאָדָם?&#8230; וְלָמָּה רָוִיתִי צַעַר רוֹתֵחַ וָאֶצְּקֶנּוּ בְדִמְעוֹת תִקְוָה, וּלְשׁוּם מָה קִבַּלְתִּי בְאַהֲבָה יִסּוּרֵי-עוֹלָם וַהֲפַכְתִּים רַחֲמִים?&#8230;&#8221;</p>
</blockquote>

<blockquote>
<p>וְרַחֲמֵי כָל-הַדּוֹרוֹת בְּלֵב הָאֵם נִכְמָרוּ עַד כִּי בָעָרוּ, וַתְּהִי כְאֵשׁ עֲמוּמָה הַקּוֹדַחַת מִתּוֹךְ הֶעָנָן – – –</p>
</blockquote>

<blockquote>
<p>וַיְהִי כִי נִצְּבָה וַתְּגַל פָּנֶיהָ – וְהִנָּם דּוֹלְקִים אֵימָה&#8230; דְּלֵקָה נָפְלָה בְרַחֲמֵי-עוֹלָם וַיִּתְלַקָּחוּ!&#8230;</p>
</blockquote>

<blockquote>
<p>וְעִם הָרַעַם אִמְרָתָה רָעָדָה:</p>
</blockquote>

<blockquote>
<p>&quot;רַב לִי&#8230; עַל מִרְמַת כָּל הַדּוֹרוֹת וְחֶרְפָּתָם, דּוֹר אַחֲרוֹן עַתָּה בְאַחַת יִנָּחֵם&#8230; נֶחָמָה <strong>אַחֲרוֹנָה</strong> עַתָּה בִי נוֹצְרָה – וַאֲלֵיכֶם, בָּנַי, עֲלוּבֵי דוֹר-דּוֹר, עַתָּה בְּאוּר אִשָּׁהּ אֱשָׂאֶנָּה – <strong>נֶחָמָה-נְקָמָה</strong> – –</p>
</blockquote>

<blockquote>
<p>וּבַת-לַבָּה הִגְבִּיהָה עוּף – וַתִּנָּשֵׂא בְסַעֲרַת הָעֲלָטָה וַתִּבְקַע כַּבָּרָק – וַתַּעֲבֹר יָם.</p>
</blockquote>

<blockquote>
<p>– אֵם-נְקָמות! אֵם-נְקָמות הוֹפִיעָה לְיִשְׂרָאֵל!!</p>
</blockquote>

<pre><code>                                             ***
</code></pre>

<h2 id="ה">ה</h2>

<blockquote>
<p>אֵם-נְקָמות, אֵם-נְקָמות הוֹפִיעָה – וַאֲנַחְנוּ כֻלָּנוּ רְאִינוּהָ – –</p>
</blockquote>

<blockquote>
<p>גַּם אָנֹכִי רְאִיתִיהָ:</p>
</blockquote>

<blockquote>
<p>רְאִיתִיהָ עַל תַּהֲלוּכוֹת הֲמוֹנִים, עֶדְרֵי בְנֵי-אָדָם – וְהִיא מְרַחֶפֶת עַל דִּגְלֵיהֶם חֲמוּצֵי הַדָּם;</p>
</blockquote>

<blockquote>
<p>רְאִיתִיהָ עַל יְלָדִים – תִּינוֹקוֹת יוֹצְאִים מִבֵּית-רַבָּם, הוֹלְכִים בְּשִׁירָה וְנוֹפְלִים בְּגַחֲלֵי אֶקְדּוֹחַ וְרַעֲמֵי תוֹתָח;</p>
</blockquote>

<blockquote>
<p>רְאִיתִיהָ טָשָׁה עַל גוּפוֹת מוֹשְׁלִים קְרוּעוֹת וּמְבוּסוֹת בַּחוּצוֹת וְעַל בָּרֶקָדוֹת הַנִּבְנוֹת וְנֶהֱרָסוֹת בְּתוֹךְ נַחֲלֵי דָם וְשִׁבְרֵי אָדָם –</p>
</blockquote>

<blockquote>
<p>רְאִיתִיהָ – וְהִיא מוֹצִיאָה אֶת בָּנֶיהָ לְגַרְדּוֹם, לִתְלִיָּה, וְלִירִיָּה, וְלֹא תֵדַע רַחֵם!</p>
</blockquote>

<blockquote>
<p>וְנֶאֱבַק הָאָדָם בָּאָדָם, וְנָפְלוּ שְׁנֵיהֶם חֲבוּקִים וּמִתְבּוֹסְסִים אִישׁ בְּזִרְמֵי דָמוֹ וְדַם רֵעֵהוּ הָרוֹתֵחַ – <strong>וְהִיא</strong> עוֹד עֲלֵיהֶם בּוֹעֶרֶת&#8230; וְגָסְסוּ חֲרוּקֵי-שֵׁן וְשָׁאַפוּ&#8230; תִּפַּח נַפְשָׁם, וְנִקְמָתָם לֹא רֻוָּיָה!&#8230;</p>
</blockquote>

<blockquote>
<p>רְאִיתִיהָ אַף גַּם שְׁמַעְתִּיהָ;</p>
</blockquote>

<blockquote>
<p>שְׁמַעְתִּיהָ בְּמַפַּץ בָּמְבָּאוֹת וּבְהֶרֶס חוֹמוֹת וָחֵיל – וַתִּרְעַם: &#8220;נָקָם וָמָוֶת!&#8221;</p>
</blockquote>

<blockquote>
<p>שְׁמַעְתִּיהָ מִתְּרוּעַת מִלְחָמָה, מִשִּׁירֵי מֶרֶד, מִשַּׁאֲגַת חֵרוּת, מִנִּבְחַת שִׁעְבּוּד – וְהִיא צוֹרַחַת: &#8220;אַךְ נָקָם!&#8221; –</p>
</blockquote>

<blockquote>
<p>שְׁמַעְתִּיהָ גַם בַּזְּעָקָה הַחוֹצֶבֶת לַהַב: &#8220;פּוֹעֲלֵי עוֹלָם הִתְאַחָדוּ!&#8221; – וְהִיא עֲלֵיהֶם מַאְדִּירָה בְקוֹל: &#8220;לַעֲשׂוֹת נְקָמָה!!&#8221;</p>
</blockquote>

<blockquote>
<p>תְּרוּעוֹת שׁוֹנוֹת עַל כָּל-לָשׁוֹן וְעַל כָּל-שְׂפָתַיִם דּוֹלְקוֹת תִּצְוַחְנָה – אַךְ <strong>קוֹל-לֵב אֶחָד</strong> פּוֹרֵץ מִן הַגָּרוֹן – לֵב נוֹאָשׁ בּוֹעֵר בְּחֶרְפָּה, שׁוֹאֵג בְּרֶצַח:&#8220;נְקַם גָּלוּת, נְקַם אָבוֹת וּבָנִים מִדּוֹר דּוֹר!&#8221;&#8230;</p>
</blockquote>

<blockquote>
<p>רְאִיתִיהָ, שְׁמַעְתִּיהָ:</p>
</blockquote>

<blockquote>
<p>בְּרֹאשׁ אֶחָד מִבָּנֶיהָ הַמֻּפְקָרִים תְּנַפֵּץ עֲשָׂרָה רָאשִׁים, וְאֶת הַשְּׂרִידִים, פָּרִיצֵי-אֱנוֹשׁ, מַחֲרִיבֵי-עוֹלָם, תְּשַׁלַּח בַּמְּדִינוֹת כַּצְּרָעוֹת הַלָּלוּ, כִּזְבוּבֵי-מָוֶת תּוֹסְסֵי-אֶרֶס וְנוֹשְׂאֵי-חַבָּלָה – הֶרֶס וְהֶרֶג בְּעָרִים וּכְפָרִים וְכִלָּיוֹן חָרוּץ <strong>לְבֵית-יַעֲקֹב</strong> בַּנְּקָמָה – – –</p>
</blockquote>

<blockquote>
<p>וְהוֹלֵךְ הַמָּוֶת שְׁנוּן הַמַּלְתָּעוֹת, קֶבֶר-פִּיו פָּעוּר, וּבִשְׁאוֹל-גְּרוֹנוֹ נַחֲרַת דָּמִים שׂוֹחֶקֶת&#8230;</p>
</blockquote>

<pre><code>                                      ***
</code></pre>

<blockquote>
<p>רָאִיתִי אֶת הַמָּוֶת וְאֶת הַכִּלָּיוֹן וָאֹמַר:</p>
</blockquote>

<blockquote>
<p>&#8220;הִנְנִי אֶפֹּלָה&#8230; אַךְ אֶפְּלָה נָא עַל אֶרֶץ-חֲלוֹמוֹתַי וְגַעְגּוּעֵי נְעוּרַי&#8221;&#8230;
מִיַּלְדוּתִי לָהּ קִוִּיתִי, נְשָׂאתִיהָ בְלִבִּי וּבַלַּיְלָה עַל מִשְׁכָּבִי לָהּ שָׁרָה נִשְׁמָתִי, דִּמִּיתִיהָ, שִׁוִּיתִיהָ לְעֵינֵי רוּחִי – עַתָּה אֶפְּלָה נָא עָלֶיהָ וְאֹמְרָה:</p>
</blockquote>

<blockquote>
<p>&quot;מוֹלֶדֶת-רוּחִי, אֶרֶץ תִּקְוָה כוֹזֵבָה! אֶת-דָּמִי הַפַּעַם בְּפָנַיִךְ אֶשְׁפֹּכָה – סִבְאִי, אֶרֶץ, וּדְעִי, כִּי נֶאֱמָן הָיִיתִי גַם אַחֲרֵי נִכְזָבְתְּ – סִבְאִי וּדְעִי כִּי חָנָפְתְּ! –</p>
</blockquote>

<blockquote>
<p>&quot;חֲלוֹם-זָהָב מְשַׁכֵּר וּמַדּוּחֵי תוֹחֶלֶת מֵעִמֵּך לָעוֹלָם נָשָׂאנוּ – עַתָּה יִטּשׁ נָא הַדָּם מִלֵּב קֹוַיִךְ עַל חוֹלוֹתַיִךְ, צִיּוֹן! וְיָעִידוּ שָׁמַיִם וְיַגִּידוּ: פֹּה נוֹלְדוּ חוֹלְמֵי הָעוֹלָם, תּוֹעֵי-הַתִּקְוָה, וּפֹה הָשְׁלְכוּ פִגְרֵיהֶם, עֵדֵי הָרְמִיָּה וְדִרְאוֹן הַזְּמָן.</p>
</blockquote>

<blockquote>
<p>&#8220;וְאֵדֵי בַלָּהוֹת מִדָּמֵינוּ יַעֲלוּ וְהִבְעִיתוּ מֵרָאשֵׁי הָרִים כָּל-בָּאֵי-עוֹלָם, וְיָדְעוּ כִּי שֶׁקֶר כָּל-חֲלוֹם, כִּי אָבְדָה כָל-תִּקְוָה לָעוֹלָם וּמְלוֹאוֹ&#8221;.</p>
</blockquote>

<pre><code>                                              ***
</code></pre>

<blockquote>
<p>וָאֵרֵד הַיָּמָּה וָאֶסַּע וָאָבֹא גוֹלֶה, סַר וָמָר אַרְצָה הָאָבוֹת.</p>
</blockquote>

<blockquote>
<p>– – – וְלָמָּה זֶה תִּתְיַפִּי, אֶרֶץ חֲנֵפָה? – חִדְלִי מֵרֹב כְּשָׁפָיִךְ! לָמָּה תִפְרְשִׂי זַכֵּי שָׁמָיִךְ, תַּעְטִי אַרְגָּמָן וְצִבְעוֹנֵי כָל-זֹהַר? וּזְהַב חוֹלֵךְ מַה-תְּרַפְּדִי, תַּצִּיעִי, תָּנִיפִי – מִשְׁכַּב דּוֹדִים תַּחֲלִיקִי? –</p>
</blockquote>

<blockquote>
<p>גַּם בִּמְנִיפוֹת תְּמָרִים תְּנוֹפְפִי עַל פָּנָיִךְ, גַּם בִּפְרָחִים וְשׁוֹשַׁנִּים כְּכַלָּה תִּתְעַדְּנִי וּבְרֵיחַ תַּפּוּחִים עוֹד תִּשְׁתַּכָּרִין – חִדְלִי בוֹגֵדָה!&#8230; מַה-כְּזָבִים עוֹד תָּפִיחִי בִמְשׁוּבַת רוּחוֹתַיִךְ מְפֻנְּקֵי חֵיקֵךְ, מַטְמוֹן <strong>זָרִים</strong>?!</p>
</blockquote>

<blockquote>
<p>יְדַעְתִּיךְ! הִנֵּה הִנֵּךְ קַרְקַע בְּתוּלָה, אַדְמַת חֶמְדָּה, נוֹדֶפֶת אָבִיב – אַךְ מַה-תָּעִירִי וּמַה-תְּעוֹרְרִי? אֵילוּ חוּשִׁים תֹּאבִי תְחַדְּשִׁי בִי בִקְסָמָיךְ? אִישׁ מָצוֹק אָנִי, בֶּן עַם גּוֹלֶה וְנוֹאָשׁ, וּכְבָר <strong>נִקְרַע לְבָבִי</strong> בְקוֹצֵי הַצָּרָה וְהָאָוֶן – לֹא אָחוּשׁ לָךְ! וְאֶת-<strong>מֹחִי</strong> – אוֹתוֹ לֹא תַכְחִישִׁי גַם בְּחֵן-הוֹרִים, בְּרִגְשֵׁי-מוֹלֶדֶת וּשְׂפוּנֵי קְדֻשָׁה&#8230;</p>
</blockquote>

<blockquote>
<p>&#8230; הָרִים מְעֻלָּפִים רָזֵי-שָׁמַיִם וְעַרְפְּלֵי-דוֹרוֹת, טְמוּנֵי-מְעָרוֹת מְעוֹן-חוֹזִים, עוֹרְקֵי-צִיָּה&#8230; מַה-תַּבִּיטוּ בִי תִּשְׁאָלוּ: &#8220;מַה-לְּךָ יָתוֹם נָע וָנָד?&#8221;&#8230;</p>
</blockquote>

<blockquote>
<p>לֹא אֹבֶה, לֹא אֶשְׁמַע!</p>
</blockquote>

<blockquote>
<p>לֹא אֶשְׁמַע בְּמַשַּׁק נַחֲלֵי אֵיתָן שׁוֹאֲגִים כְּאַלְפֵי אֲרָיוֹת, כִּתְרוּעַת מַכַּבִּים בְּיוֹם קְרָב, לֹא אֶרְאֶה בְסַלְעֵי-מָגוֹר, צוּרֵי-שַׁדָּי, עֲלֵיהֶם שִׁמְשׁוֹן וְאֶחָיו הַדָּנִים טִפְּסוּ וַיְדַלֵּגוּ, – לֹא יָדַעְתִּי אֶת-אֲבוֹתַי, אֲשֶׁר פֹּה נָפְלוּ, נִקְבָּרוּ, לֹא רְאִיתִים! – אֶת-<strong>בְּנֵיהֶם</strong> אֲנִי רוֹאֶה, תּוֹלָעֵי-יַעֲקֹב אֵלּוּ וְרִמַּת בְּשָׂרוֹ!</p>
</blockquote>

<blockquote>
<p>וְאַתֶּם, הַשָּׁמָיִם – הוֹ, שְׁמֵי לַיְלָה אֵלּוּ מְאַחֲזֵי הָעֵינָיִם! – עַד אָן תְּרַמּוּ בְעֶדְנַת-תַּפְנוּקֵיכֶם, בְּרִמְזֵי כּוֹכְבֵיכֶם וְלֹא תֵבוֹשׁוּ?&#8230; עַד אָן תּוֹנוּ בְנֵי-אָדָם, כִּי זַכּוֹתֶם, כִּי רוֹמַמְתֶּם, כִּי קְדַשְׁתֶּם, כִּי שַׁאֲנַנְתֶּם? אַתֶּם, אַתֶּם, עוֹכְרֵי עַמִּי! אַתֶּם שֶׁגִּדַּלְתֶּם לָנוּ חוֹלְמֵי-עוֹלָם, חוֹזִים הוֹזֵי-תִקְוָה לַבֶּהָלָה וּלְדֵרָאוֹן!&#8230;</p>
</blockquote>

<blockquote>
<p>&#8230;אֶל הַיָּם! אֶל הַיָּם, הָרוֹתֵחַ בְּקִצְפּוֹ תָמִיד, אָטוּשָׁה! כִּפְרִיץ חַיּוֹת אִתּוֹ יַחַד אֶשְׁאַג לָיְלָה, – עִם כַּעֲסוֹ כַעֲסִי אֶשְׁלַח, כִּי לִבִּי כְלִבּוֹ יִרְעַשׁ!</p>
</blockquote>

<blockquote>
<p><strong>הַיָּם –</strong></p>
</blockquote>

<blockquote>
<p>גַּם אוֹתוֹ, מְכַשֵּׁפָה, יִשַּׁנְתְּ וַיֵּרָדֵם לְרַגְלָיִךְ.  גַּם עָלָיו נָסַכְתְּ קְסָמַיִךְ, וְהוּא דוֹבֵב לָךְ אַהֲבָה מִן הַחֲלוֹם, וְעוֹרוֹ רוֹעֵד לוֹ עֶדְנָה, מִצְטַמֵּק וּמְרַטֵּט בְּאוֹר כּוֹכָבִים וְיָרֵח&#8230; וְאוֹרוֹת, אוֹרוֹת תּוֹעִים, שָׁם מֵרָחוֹק, יְרַפְרְפוּ, יְשַׂקֵּרוּ וְשַׁרְבִיטֵי נֹגַהּ מֵרָחוֹק יִשְׁלָחוּ&#8230; אֶת מִי תַעֲלִי שָׁם בִּקְסָמָיִךְ?</p>
</blockquote>

<blockquote>
<p>אֳנִיּוֹת הֵן, <strong>וּמִשָּׁם</strong> הֵן בָּאוֹת&#8230; בָּאוֹת וְנוֹשְׂאוֹת שְׂרִידִים-מְרוּדִים – &#8220;וְשָׁבוּ בָנִים לִגְבוּלָם&#8221;&#8230; בָּנִים מִפְּלֵיטֵי הַהֶרֶג, שְׂרִידֵי הַשִּׁגָּעוֹן וְהַנְּקָמָה&#8230;</p>
</blockquote>

<blockquote>
<p>– הוֹ, אֻמְלָלִים! גַּלְמוּדִים-יְחִידִים, מִי קְרָאֲכֶם הֵנָּה וַתָּבֹאוּ?</p>
</blockquote>

<blockquote>
<p>– <strong>אָנֹכִי, אָנֹכִי קְרָאתִים</strong> – קוֹל מִמֶּרְחַב-יָם וּמַאֲפֶל-לַיְלָה בַּטּוּחוֹת יַעֲנֶה: – <strong>הֵנָּה קְרָאתִים, וְהֵמָּה יָבוֹאוּ</strong>&#8230;&quot;</p>
</blockquote>

<blockquote>
<p>– לָמָּה?</p>
</blockquote>

<blockquote>
<p>– &#8220;<strong>כִּי לֹא תַם עוֹד הֶחָזוֹן</strong>&#8230; עוֹד חָזוֹן לְיִשְׂרָאֵל בָּאָרֶץ הַזֹּאת, עוֹד חָזוֹן לוֹ בַּתֵּבֵל כֻּלָּהּ&#8221; – –</p>
</blockquote>

<blockquote>
<p>וּלְעֵינַי חָזוֹן, – אִישׁ שֵׂיבָה קוֹדֵר, וְגֹבַהּ לוֹ וְגַוַּן-תְּכֵלֶת לוֹ בְזֹהַר הַכּוֹכָבִים, וּקְוֻצּוֹתָיו-כֶּסֶף עַל שֶׁכֶם וְחָזֶה יִשְׁתַּלְשָׁלוּ. פֶּלַח יָרֵחַ מְאָדָּם בְּחֶשְׁכַת הֶעָנָן מֵאֲחוֹרָיו יֵרֵד, כְּגַחֶלֶת לוֹחֶשֶׁת הַיָּמָּה שׁוֹקעַ – וְהוּא נִצָּב&#8230; מִשֵּׂיבַת-גְּבִינָיו וְרִיסָיו הַמְעֻבּוֹת עֵינֵי-עֲלוּמִים בְּנָגְהָן נִשָּׂאוֹת וְאֶל הֶהָרִים, תַּעֲלוּמוֹת מֶרְחַקִּים, מִזְרָחָה תַּבֵּטְנָה&#8230;</p>
</blockquote>

<blockquote>
<p>וַאֲנִי נוֹפֵל בְּקִסְמֵי הֶחָזוֹן, לִבִּי הֹלֶם פָּעַם, לִבִּי בְּאַלְמוּת-עֲלוּמִים אֶל לֵב הָאֲדָמָה יִדְפֹּק – אֲדָמָה נֶחָמָה&#8230;</p>
</blockquote>

<br>  

<p>כתוב ראשונה באב-אלול התרס&quot;ו, יפו.</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/235">https://benyehuda.org/read/235</a></div></body></html>