<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הרמן ודורותיאה</title>
	<meta name="author" content="יוהאן וולפגנג פון גתה / שמחה בן-ציון"/>
</head>
<body>

<p>בתתי לפני הקהל העברי, תרגום זה של אחת היצירות היותר שלימות והיותר חביבות שבלשונות אירופא, ספר הנקרא והנלמד זה יותר ממאה שנה, – מצאתי לנכון, ליתן עמו גם הערות-בקרת וביאורים מספיקים, הראויים ביחוד <strong>למורה עם תלמיד</strong>; בחשבי, שכדאי לנו, שתכנס יצירה זו לביה&quot;ס העברי, ולא רק בתור דוגמא ספרותית בלבד, אלא גם בתור ספר חנוכי לבני-הנעורים בכלל.</p>

<p>המתרגם.</p>

<br>

<h2 id="קַלִּיאֹפָּה.">קַלִּיאֹפָּה.</h2>

<br>

<h3 id="צָרָהוְעֶזְרָה.">צָרָה וְעֶזְרָה.</h3>

<br>  

<blockquote>
<p>&quot;עוֹד לֹא רָאִיתִי שׁוּק גַּלְמוּד וּרְחוֹבוֹת שֶׁדָּמְמוּ כָּכָה!</p>
</blockquote>

<blockquote>
<p>אָפְסוּ הַחַיִּים, אָפֵסוּ! שָׁמְמָה נִקְּתָה הַקִּרְיָה,</p>
</blockquote>

<blockquote>
<p>יָצְאוּ יוֹשְׁבֶיהָ נָדָדוּ, הֲנוֹתְרוּ חֲמִשִּׁים עוֹד נָפֶשׁ?</p>
</blockquote>

<blockquote>
<p>גְּדוֹלָה סַקְרָנוּת! הֵן כֻּלָּם אַךְ לִרְאוֹת בַּמַּחֲזֶה נֶחְפָּזוּ,</p>
</blockquote>

<blockquote>
<p>מַחֲזֵה הַגּוֹלָה בְעָנְיָהּ, מַחֲנֶה הַהוֹלֵךְ בַּיָּגוֹן,</p>
</blockquote>

<blockquote>
<p>וְכֵן עַד לְדֶרֶךְ הַכָּבִישׁ, זֶה מַהֲלָךְ שֶׁל שָׁעָה לֹא קַלָּה,</p>
</blockquote>

<blockquote>
<p>הֵם, בַּאֲבַק-יוֹם בְּעֵרָה, אָצִים וְרָצִים בַּמּוֹרָד.</p>
</blockquote>

<blockquote>
<p>מוּטָב, כִּי אֵשֵׁב פֹּה תַּחְתָּי. מָה אֵצֵא, מָה אַבִּיט בַּצָּרָה?</p>
</blockquote>

<blockquote>
<p>תְּלָאַת יְשָׁרִים בַּל אֶרְאֶה, בִּשְׂאֵתָם צְרוֹרוֹתָם בַּגּוֹלָה,</p>
</blockquote>

<blockquote>
<p>פְּלֵטַת שְׁאֵרִית רְכוּשָׁם מֵעֵבֶר לָרֵין, מִמּוֹשְׁבוֹתָם,</p>
</blockquote>

<blockquote>
<p>וְכֵן עֲקַלְקַלּוֹת בַּדְּרָכִים, מִשְׁעוֹלֵי עִמְקֵנוּ הַמֻּבְדָּל,</p>
</blockquote>

<blockquote>
<p>בֵּינוֹת לְשַׁדְמוֹת-הַבְּרָכָה אַךְ הָלֹךְ וּבָכֹה יִדּוֹדוּן.</p>
</blockquote>

<blockquote>
<p>אָכֵן כִּי אַתְּ, אֵשֶׁת-חָיִל, הֵיטַבְתְּ וַתַּעֲשִׂי בְשַׁלְּחֵךְ</p>
</blockquote>

<blockquote>
<p>בְּנֵנוּ נְדָבוֹת בְּבַדִּים נוֹשָׁנִים, בְּמָזוֹן וּמַשְׁקֶה,</p>
</blockquote>

<blockquote>
<p>קַדֵּם חֵלְכָּאִים בַּדָּרֶךְ; מֵחוֹבַת הֶעָשִׁיר נְתִינָה.</p>
</blockquote>

<blockquote>
<p>שָׂשׂ הַבֵּן לָרוּץ בָּרָכֶב! וְיָדוֹ אֵיךְ תִּשְׁלַט בָּרְכָשִׁים!</p>
</blockquote>

<blockquote>
<p>גַּם הַמֶּרְכָּבָה הַחֲדָשָׁה שֶׁלָּנוּ, מַה קַּלָּה, מַה טּוֹבָה!</p>
</blockquote>

<blockquote>
<p>קוֹלְטָה אַרְבָּעָה לִרְוָחָה, וַחֲמִשִּׁי הָרַכָּב בַּדּוּכָן,</p>
</blockquote>

<blockquote>
<p>עַתָּה הַבֵּן בָּהּ יְחִידִי, וַהֲדוּרֵי כָל דֶּרֶךְ אֵיךְ תִּצְלָח!&quot;</p>
</blockquote>

<blockquote>
<p>כָּכָה, בְּשִׁבְתּוֹ בְּפֶתַח הַשַּׁעַר וְנִשְׁקַף הַשּׁוּקָה,</p>
</blockquote>

<blockquote>
<p>מְסַפֵּר עִם אִשְׁתּוֹ בְרָצוֹן בַּעַל-בֵּית-לַיִשׁ-הַזָּהָב.</p>
</blockquote>

<br>  

<blockquote>
<p>נְעִימוֹת לוֹ תָשִׁיב אֲמָרוֹת בַּעֲלַת-הַבַּיִת הַנְּבוֹנָה:</p>
</blockquote>

<blockquote>
<p>&quot;מוֹדָה אָנֹכִי, בַּעֲלִי, כִּי קָשָׁה לִי תָמִיד הַפְּרֵדָה</p>
</blockquote>

<blockquote>
<p>גַם מִבְּלוֹיֵי הַשְּׂמָלוֹת; כָּל דָּבָר לוֹ שָׁעָה בַבָּיִת,</p>
</blockquote>

<blockquote>
<p>וְאֵלּוּ בְשַׁעְתָּם, בַּצֹּרֶךְ, מִכְרָם בַּכֶּסֶף לֹא תִמְצָא.</p>
</blockquote>

<blockquote>
<p>אַךְ בְּכָל חֶפְצִי, בְּגָדִים עוֹד טוֹבִים הַפַּעַם נָתָתִּי,</p>
</blockquote>

<blockquote>
<p>בְּשָׁמְעִי, כִּי עֵרוֹם בַּגּוֹלָה שָׁם יֵלְכוּ גַם שֵׂיבָה גַּם יָלֶד.</p>
</blockquote>

<blockquote>
<p>וְאַתָּה הֲתִסְלָח? הֵן גַּם מֵאֲרוֹנְךָ לֹא מַשְּׁהוּ גָזָלְתִּי.</p>
</blockquote>

<blockquote>
<p>אַף זֶה חֲלוּק-הַשַּׁבָּתוֹן שֶׁלָּךְ, הַכֹּתֶן הַנָּאוֶה</p>
</blockquote>

<blockquote>
<p>בְּפִרְחֵי-צִיץ-הֹדּוּ, הֶחָלוּק הָרָפוּד פְלַנֵּלָה רַכִּיכָה,</p>
</blockquote>

<blockquote>
<p>לֻקַּח בַּשְּׁלָל, שֶׁכֵּן נִמְעַךְ וְעָבַר וּבָטֵל מִמּוֹדָה&quot;.</p>
</blockquote>

<br>  

<blockquote>
<p>שָׂחַק לוֹ בַעַל-הַבַּיִת הַמְהֻגָּן וְעָנָה וְאָמָר:</p>
</blockquote>

<blockquote>
<p>&quot;לִבִּי לַחֲלוּקִי, הֶחָלוּק הַנּוֹשָׁן! זֶה אֶרֶג מֵהֹדּוּ,</p>
</blockquote>

<blockquote>
<p>כֹּתֶן הַמֻּבְחָר, לֹא נִמְצָא כָמוֹהוּ בַיָּמִים הָאֵלֶּה.</p>
</blockquote>

<blockquote>
<p>אַךְ, לַכֹּל עֵת! חֲסַל סֵדֶר חָלוּק! גְּזֵרַת הַדּוֹר הִיא:</p>
</blockquote>

<blockquote>
<p>אֵין אָדָם יוֹצֵא בְכִפָּה וְסַנְדָּל אוֹ חָלוּק, חָלִילָה,</p>
</blockquote>

<blockquote>
<p>אֶלָּא בַסֻּרְתָּא, בַּפֶּקֶשׁ, וְדַוְקָא בְמַגָּף הַמְסֻמָּר&quot;.</p>
</blockquote>

<br>  

<blockquote>
<p>&#8220;רְאֵה נָא!&#8221; אָז תַּעַן הָאִשָּׁה, &quot;מִיּוֹצְאֵי-חִפָּזוֹן לַמַּרְאֶה</p>
</blockquote>

<blockquote>
<p>הִנֵּה כְבָר שָׁבִים אֲחָדִים. כְּנִרְאֶה, כְּבָר הִרְחִיק הַמַּחֲנֶה.</p>
</blockquote>

<blockquote>
<p>וְכַמָּה נַעֲלוֹתָם בְּאָבָק נִתְכַּסּוּ, וּפְנֵיהֶם לֶהָבִים!</p>
</blockquote>

<blockquote>
<p>אִישׁ אִישׁ מַפָּתוֹ בְיָדוֹ, מְנַגֵּב הַזֵּעָה מֵאַפָּיו.</p>
</blockquote>

<blockquote>
<p>אָמְנָם, נַפְשִׁי לֹא חָשְׁקָה לְרוֹצֵץ כֵּן הַרְחֵק בַּחַמָּה,</p>
</blockquote>

<blockquote>
<p>לִרְאוֹת בְּאוֹתוֹ הַמַּחֲזֶה! דַּיֵּינִי בְסִפּוּר הַדְּבָרִים&quot;.</p>
</blockquote>

<br>  

<blockquote>
<p>מַסְכִּים הַבַּעַל בְּטוּבוֹ, מְאַשֵּׁר וּמוֹסִיף וְאוֹמֵר:</p>
</blockquote>

<blockquote>
<p>&quot;חַמָּה; אַךְ יָמִים כָּאֵלֶּה מַה-טֹּבוּ לַקָּצִיר בְּחֻמָּם.</p>
</blockquote>

<blockquote>
<p>יָבֵשׁ וּמְיֻבָּשׁ, כִּשְׁחָת זוּ בְעִתָּהּ לַמְּגוּרָה הֵבֵאנוּ,</p>
</blockquote>

<blockquote>
<p>דָּגָן נֶאֱסֹפָה. בְּהִירִים שָׁמָיִם, עָב קַלָּה אֵין רוֹאֶה.</p>
</blockquote>

<blockquote>
<p>בֹּקֶר, וְרוּחַ קָרִירָה מְשִׁיבָה כָל נֶפֶשׁ בִּנְעִימוֹת.</p>
</blockquote>

<blockquote>
<p>אַוִּיר זֶה קְבָע הוּא לְיָמִים, הַמֶּזֶג הַטּוֹב לֹא יְשֻׁנֶּה!</p>
</blockquote>

<blockquote>
<p>גָּמְלָה הַקָּמָה, גָּמֵלָה, וּמָחָר לַקָּצִיר נֵצֵאָה&quot;.</p>
</blockquote>

<br>  

<blockquote>
<p>עוֹד הוּא מְדַבֵּר, וּגְבָרִים וְנָשִׁים מִתְרַבִּים לָעֵדוֹת,</p>
</blockquote>

<blockquote>
<p>הַכֹּל בְּדֶרֶךְ-הַשּׁוּק אֶל בָּתֵּיהֶם יִנְהָרוּ יֵלֵכוּ.</p>
</blockquote>

<blockquote>
<p>כֵּן עִם הַבָּנוֹת בָּא שָׁם מִנֹּכַח בַּסּוּסִים הַשָּׁכֵן,</p>
</blockquote>

<blockquote>
<p>(הוּא הוּא הֶעָשִׁיר וְרִאשׁוֹן לַסּוֹחֲרִים בָּעִיר וּבַסְּבִיבִה)</p>
</blockquote>

<blockquote>
<p>בְּרַעַשׁ כִּרְכַּרְתָּם יַעַבְרוּן (בְּלַנְדוֹא הִיא הָיְתָה עֲשׂוּיָה)</p>
</blockquote>

<blockquote>
<p>עַד פְּנֵי הַבַּיִת הַמְחֻדָּשׁ, זֶה בֵיתוֹ, שָׁם בָּאוּ, יָרָדוּ.</p>
</blockquote>

<blockquote>
<p>חָיוּ הָרְחוֹבוֹת בֶּהָמוֹן; כִּי אִם זוֹ הָעִיר הִיא קְטַנָּה,</p>
</blockquote>

<blockquote>
<p>רַב בָּהּ הַיִּשּׁוּב, עַם עוֹבֵד מִתְכַּשֵּׁר בִּמְלֶאכֶת חֲרֹשֶת.</p>
</blockquote>

<br>  

<blockquote>
<p>יוֹשְׁבִים הַצֶּמֶד הַשַּׁאֲנָן בְּפֶתַח הַשַּׁעַר בִּשְׁנָיִם,</p>
</blockquote>

<blockquote>
<p>רוֹאִים בָּעוֹבְרִים וְשָׁבִים, וּמְסִיחִים בָּהֶם לַהֲנָאַָה;</p>
</blockquote>

<blockquote>
<p>פָּתְחָה בְאֶמְצָע הָאִשָּׁה הַחֲשׁוּבָה וְאָמְרָה לְבַעֲלָהּ:</p>
</blockquote>

<blockquote>
<p>&quot;שָׂא נָא עֵינֶיךָ! הֵן מוֹרֵה-הַצֶּדֶק, הַכֹּהֵן, וְעִמּוֹ</p>
</blockquote>

<blockquote>
<p>גַם שְׁכֵנֵנוּ הָרַקָּח שָׁם בָּאִים; אַךְ הֵמָּה יָשִׂיחוּ</p>
</blockquote>

<blockquote>
<p>כָל אֲשֶׁר רָאוּ בַמַּחֲנֶה, מְדִיבֵי הַנֶּפֶשׁ הַמַּרְאוֹת&quot;.</p>
</blockquote>

<br>  

<blockquote>
<p>בָּאוּ הָאוֹרְחִים הַשְּׁנָיִם, בֵּרְכוּ יְדִידוֹת לַבְּעָלִים,</p>
</blockquote>

<blockquote>
<p>לְמוּלָם בַּשַּׁעַר גַּם הֵמָּה עַל סַפְסָל שֶׁל עֵץ נִתְיַשָּׁבוּ,</p>
</blockquote>

<blockquote>
<p>אַבְקַת נַעֲלוֹתָם נָעָרוּ וּלְרוּחַ מַפּוֹתָם נוֹפֵפוּ.</p>
</blockquote>

<blockquote>
<p>פָּתַח רִאשׁוֹנָה הָרַקָּח, לְאַחַר תַּגְמוּלֵי הַבְּרָכוֹת,</p>
</blockquote>

<blockquote>
<p>וְכָכָה אָז יֹאמַר בִּנְאֻמּוֹ, כִּמְעַט בְּרַגְזָנוּת יְדַבֵּר:</p>
</blockquote>

<blockquote>
<p>&quot;כֶּסֶל זֶה דֶרֶךְ הַבְּרִיּוֹת! כְּכֻלָּם הֵם שָׁוִים בַּמִּדָּה,</p>
</blockquote>

<blockquote>
<p>שִׂמְחָה לְמַרְאֵה עֵינֵיהֶם צָרַת חֲבֵרָם כִּי תָבֹא!</p>
</blockquote>

<blockquote>
<p>הַכֹּל הֵן רָצִים כֵּן לִרְאוֹת לֶהָבָה אוֹכֶלֶת מִשְׁכָּנוֹת,</p>
</blockquote>

<blockquote>
<p>אָצִים לְהַבִּיט בֶּן-מָוֶת הַמּוּבָל בְּעָנְיוֹ לַגַּרְדֹּם.</p>
</blockquote>

<blockquote>
<p>יַחַד כֵּן יָצְאוּ הַפָּעַם הִתְעַנֵּג בְּמַרְאֵה הַגּוֹלִים,</p>
</blockquote>

<blockquote>
<p>וְאֵין בָּהֶם אֶחָד כִּי יִזְכֹּר, הַצָּרָה הַזֹּאת, שֶׁלֹּא תָבֹא,</p>
</blockquote>

<blockquote>
<p>תִּפְגַּע גַּם אוֹתוֹ לְמָחָר, אוֹ אַחַר זְמַן-מַה תְּשַׁחְרֵהוּ.</p>
</blockquote>

<blockquote>
<p>מִדָּה שֶׁל פַּחֲזוּת אֵין-סְלִיחָה, וּבְטֶבַע הָאָדָם נְתוּנָה&quot;.</p>
</blockquote>

<br>  

<blockquote>
<p>מַעֲנֶה לְהָשִׁיב בְּחָכְמָה אָז יִפְתַּח הַכֹּהֵן, אִישׁ יַקִּיר,</p>
</blockquote>

<blockquote>
<p>(תַּכְשִׁיט הָעִיר הוּא וּפְאֵרָהּ, בָּחוּר הַקָּרוֹב לַשַּׁחֲרוּת,</p>
</blockquote>

<blockquote>
<p>בָּקִי בַחַיִּים, בַּבְּרִיּוֹת, יוֹדֵעַ מַחְסוֹרֵי עֲדָתוֹ,</p>
</blockquote>

<blockquote>
<p>מָלֵא הוּא תוֹרָה וּמוּסָר, כִּתְבֵי הַקֹּדֶשׁ הוֹרוּהוּ, –</p>
</blockquote>

<blockquote>
<p>הֵמָּה שֶׁגִּלּוּ לֶב-אָדָם, עָרְמָתוֹ, גּוֹרָלוֹ, מַעֲשֵׂהוּ, –</p>
</blockquote>

<blockquote>
<p>וְשָׁאַב גַּם חָכְמָה וְדַעַת מִמֵּיטַב סְפָרִים חִיצוֹנִים.)</p>
</blockquote>

<blockquote>
<p>אָמָר: &quot;אֵינִי מְגַנֶּה הַמִּדּוֹת, הַתְּפֵלוֹת לִכְאוֹרָה,</p>
</blockquote>

<blockquote>
<p>אוֹתָן שֶׁנָּטְעָה אִמֵּנוּ הַטּוֹבָה, הַבְּרִיָּה, בָּאָדָם;</p>
</blockquote>

<blockquote>
<p>אֲשֶׁר לֹא תַעֲשֶׂה הַחָכְמָה, לֹא תוֹעִיל הַתְּבוּנָה בְדַעְתָּהּ,</p>
</blockquote>

<blockquote>
<p>עָשֹה תַעֲשֶׂה הַנְּטִיָּה בְחֶזְקַת הַיָּד הַשַּׁלָּטֶת.</p>
</blockquote>

<blockquote>
<p>לוּלֵי סַקְרָנוּת הַמְפַתָּה, הַמּוֹשְׁכָה לֶב-אָדָם בְּחִנָּהּ,</p>
</blockquote>

<blockquote>
<p>אִמְרוּ, אֵיךְ הָיָה זֶה מַשִּׂיג הַמְכֻוָּן הַיָּפֶה בַּדְּבָרִים,</p>
</blockquote>

<blockquote>
<p>יַחַס כָּל יֵשׁ אֶל עֻמַּת חֲבֵרוֹ? – מִתְאַוֶּה הָאָדָם</p>
</blockquote>

<blockquote>
<p>חָדָשׁ לֹא מָצוּי, יְבַקְּשׁוֹ וְיִיגַע מְצֹא בוֹ גַם מוֹעִיל,</p>
</blockquote>

<blockquote>
<p>וְסוֹפוֹ לַטּוֹב הַמְרוֹמֵם כִּי יִשְׁאַף, וְהָיָה לְמָעְלָה.</p>
</blockquote>

<blockquote>
<p>אָדָם נַעַר – חֲבֶרְתּוֹ בַחַיִּים אַךְ פַּחֲזוּת עַלִּיזָה,</p>
</blockquote>

<blockquote>
<p>הִיא כָל סַכָּנָה מֵעֵינָיו תַּעְלִים, כְּעָב בְּיָד תִּמְחֶה</p>
</blockquote>

<blockquote>
<p>עִקְבוֹת הָרַע זֶה הַמַּכְאִיב, בַּל יִרְאֶה כָל פַּחַד בַּדֶּרֶךְ.</p>
</blockquote>

<blockquote>
<p>עַל כֵּן יִשְׁתַּבַּח הָאִישׁ, אִם כְּגָדְלוֹ וְעָצְמוֹ בַשָּׁנִים,</p>
</blockquote>

<blockquote>
<p>גִּדֵּל לוֹ, אִמֵּץ מִפַּחֲזוּת עַלִּיזָה אֶת יִשּׁוּב-הַדָּעַת,</p>
</blockquote>

<blockquote>
<p>אֲשֶׁר בְּאָשְׁרוֹ וּבְעָנְיוֹ בוֹ יִיגַע וְיַחְתֹּר לַנְּצוּרוֹת,</p>
</blockquote>

<blockquote>
<p>יוֹצִיא הַטּוֹב לְפָעֳלוֹ וְשִׁלֵּם הַחֶסְרוֹן וּמִלְּאוֹ&quot;.</p>
</blockquote>

<br>  

<blockquote>
<p>יְדִידוּת אָז תַּעַן בַּעֲלַת-הַבַּיִת וּבְקֹצֶר-הָרוּחַ:</p>
</blockquote>

<blockquote>
<p>&#8220;סַפְּרוּ אֶת אֲשֶׁר רְאִיתֶם! כִּי זֹאת קִוְּתָה נַפְשִׁי לִשְׁמֹעַ&#8221;.</p>
</blockquote>

<br>  

<blockquote>
<p>&#8220;מִי זֶה יְמַלֵּל&#8221;, כֵּן נָשָׂא הָרַקָּח מְשָׁלוֹ וַיֹּאמֶר:</p>
</blockquote>

<blockquote>
<p>&quot;מִי זֶה יַּבִּיעַ הַתְּלָאָה, הַצָּרוֹת הַשּׁוֹנוֹת הַלָּלוּ!</p>
</blockquote>

<blockquote>
<p>אַחֲרֵי כָל רוֹאִי, זוּ נַפְשִׁי לֹא תוּכַל עוֹד שְׂמֹחַ בִּמְהֵרָה.</p>
</blockquote>

<blockquote>
<p>מִנִּי הַמֶּרְחָק, בְּעוֹדֵנוּ בַמִּגְרָשׁ, הָאָבָק רָאִינוּ,</p>
</blockquote>

<blockquote>
<p>אוּלָם הַמַּחֲנֶה מִגִּבְעָה לְגִבְעָה כְּבָר נָדַד וְאֵינוֹ,</p>
</blockquote>

<blockquote>
<p>הִרְחִיק בְּלֶכְתּוֹ וְאֵין לְהַכִּירוֹ וּרְאוֹתוֹ בַמֶּרְחָב.</p>
</blockquote>

<blockquote>
<p>אַךְ עַד הַדֶּרֶךְ, הַחוֹצֶה בְרֹחַב הָעֵמֶק, כִּי בָאנוּ,</p>
</blockquote>

<blockquote>
<p>עָלָה שָׁם שָׁאוֹן, מְהוּמַת עֲגָלוֹת וְרַגְלִים הָעוֹבְרִים;</p>
</blockquote>

<blockquote>
<p>הֵמָּה בִכְבֵדוּת יִתְנַהֲלוּ, נֶחְשָׁלִים, וְרַב עוֹד מִסְפָּרָם.</p>
</blockquote>

<blockquote>
<p>אוֹתָם רָאִינוּ, שָׁאַלְנוּ וַנֵּדַע, מַה מָּרָה הַגָּלוּת</p>
</blockquote>

<blockquote>
<p>וְכַמָּה גְדוֹלָה גַם שִׂמְחַת הַנֶּפֶשׁ שֶׁהָיְתָה לִפְלֵטָה.</p>
</blockquote>

<blockquote>
<p>דָּאַב הַלֵּב שָׁמָּה לִרְאוֹת הַכְּבוּדָה הַשּׁוֹנָה עֲמוּסָה,</p>
</blockquote>

<blockquote>
<p>כָּל-זֶה הַסָּמוּי בַּבַּיִת וּמֻקְצֶה לִשְׁעוֹתֵי הַצֹּרֶךְ,</p>
</blockquote>

<blockquote>
<p>הוֹן, שֶׁכָּל בַּעַל-בַּיִת, הַמַּכִּיר תֹּעֶלֶת הַחֲפָצִים,</p>
</blockquote>

<blockquote>
<p>דָּבָר וְדָבָר בַּמִּשְׁמָר, מְזֻמָּן לַשִּׁמּוּשׁ יְשִׂימוֹ –</p>
</blockquote>

<blockquote>
<p>עַתָּה רְאִינוּם גְּבוּבִים, עַרְבֻּבְיָה עַל קָרוֹן וַעֲגָלָה,</p>
</blockquote>

<blockquote>
<p>מִין בְּשֶׁאֵינוֹ בֶן-מִינוֹ מְקֻשָּׁר מִתּוֹךְ הַחִפָּזוֹן,</p>
</blockquote>

<blockquote>
<p>נָפָה וּמַרְבַד עִם אָרוֹן כֹּרָכוּ, סָדִין עַל מַרְאָה</p>
</blockquote>

<blockquote>
<p>מְכַסֶּה, וּפְרוּקָה הַמִּטָּה, וּבְתוֹךְ הַמִּשְׁאֶרֶת מַצָּעָהּ.</p>
</blockquote>

<blockquote>
<p>אַךְ הַסַּכָּנָה כֵן תִּגְזֹל כָּל תְּבוּנָה. הֵן כָּכָה רָאִינוּ</p>
</blockquote>

<blockquote>
<p>לִפְנֵי שְׁנוֹת עֶשְׂרִים, בְּיוֹם הַתַּבְעֵרָה, בְּדוֹמֶה לַמַּחֲזֶה:</p>
</blockquote>

<blockquote>
<p>הַצֵּל הִצִּילוּ אָז דְּבָרִים אֵין-חֵפֶץ, וְיָקָר עָזָבוּ.</p>
</blockquote>

<blockquote>
<p>עַתָּה גַּם הֵמָּה בְדַאֲגַת אֵין-בִּינָה כָּל מַשָּׂא יוֹבִילוּ,</p>
</blockquote>

<blockquote>
<p>כָּל הַנְּמִבְזֶה בַמְּלָאכָה עַל סוּסִים וּשְׁוָרִים הִכְבִּידוּ:</p>
</blockquote>

<blockquote>
<p>לוּחוֹת וּקְרָשִׁים שֶׁבָּלוּ, מְרֻפְּטֵי פִטָּסִים נוֹשָׁנִים,</p>
</blockquote>

<blockquote>
<p>לוּלִים וּכְלוּבִים, וְגוֹנְחִים יְלָדִים וְנָשִׁים הַטְּעוּנִים</p>
</blockquote>

<blockquote>
<p>סַלִּים, גִּיגִיּוֹת וּצְרוֹרוֹת, כָּל טָפֵל בְּתוֹכָם צָרָרוּ;</p>
</blockquote>

<blockquote>
<p>קָשֶׁה לָאָדָם כִּי יַעֲזֹב, הַנּוֹתָר מֵהוֹנוֹ וּרְכוּשׁוֹ.</p>
</blockquote>

<blockquote>
<p>כָּכָה בַמְּבוּכָה נִדְחָקִים, שָׁם עָבְרוּ בִמְהוּמַת הַמַּחֲנֶה,</p>
</blockquote>

<blockquote>
<p>אֵלֶּה בַבְּקָרִים יִתְנַהֲלוּ לְאִטָּם, וְאֵלֶּה בַסּוּסִים</p>
</blockquote>

<blockquote>
<p>דּוֹפְקִים נֶחְפָּזִים, וַתַּעַל הַצְּוָחָה, קוֹל נָשִׁים וְטַפָּן</p>
</blockquote>

<blockquote>
<p>לֻחְצוּ בַדֹּחַק, וּגְעִיַּת הַפָּרוֹת וְנִבְחַת הַכְּלָבִים</p>
</blockquote>

<blockquote>
<p>וְאֶנְקַת זְקֵנִים וְחוֹלִים, מֻטָּלִים לְמַעְלָה בַמִּטּוֹת</p>
</blockquote>

<blockquote>
<p>עַל הָעֲגָלוֹת הַטְּעוּנוֹת, הַגְּדוּשׁוֹת בְּכֹבֶד מַשָּׂאָן,</p>
</blockquote>

<blockquote>
<p>שָׁם הֵם מִתְחַבְּטִים בְּטִלְטוּל הַדֶּרֶךְ, יָנוּעוּ כוֹאֲבִים.</p>
</blockquote>

<blockquote>
<p>וְהִנֵּה מִגֹּבַהּ הַמְּסִלָּה הַצִּדָּה נִמְעַד שָׁם גַּלְגַּל,</p>
</blockquote>

<blockquote>
<p>חָרַג וַיַּחֲרֹק – וְנֶהְפַּךְ הַקָּרוֹן וְנָפַל בַּחֲפִירָה,</p>
</blockquote>

<blockquote>
<p>הוּטְלוּ אֲנָשָׁיו בַּשְּׁדֵמָה, בִּזְעָקָה לְרָחוֹק נִזְקָרוּ, –</p>
</blockquote>

<blockquote>
<p>טוֹב כִּי לֹא הֻזְּקוּ בְנָפְלָם, כִּי אֶחָד מֵהֵמָּה לֹא נִשְׁבָּר, –</p>
</blockquote>

<blockquote>
<p>תֵּבָה וְאַרְגָּז אַחֲרֵיהֶם הוּטָלוּ, בַּקָּרוֹב נָפָלוּ.</p>
</blockquote>

<blockquote>
<p>אָמְנָה, כָּל רוֹאֶה נְפִילָה זוֹ אָמָר, כִּי תַחַת הַמַּשָּׂא,</p>
</blockquote>

<blockquote>
<p>תַּחַת אַרְגָּזִים יְשֻׁבְּרוּ, יְפֻצְּחוּ עַצְמוֹתָם בִּבְשָׂרָם.</p>
</blockquote>

<blockquote>
<p>הָפוּךְ הַקָּרוֹן וְנִשְׁבָּר, עֲזוּבִים אֲנָשָׁיו אֵין עוֹזֵר,</p>
</blockquote>

<blockquote>
<p>כִּי כָל אֲחֵיהֶם בַּצָּרָה, הֵם נוֹסְעִים נֶחְפָּזִים לַדָּרֶךְ,</p>
</blockquote>

<blockquote>
<p>אִישׁ-אִישׁ לְנַפְשׁוֹ אַךְ יַחֲשֹׁב וְנִסְחַף בְּשֶׁטֶף הַזָּרֶם.</p>
</blockquote>

<blockquote>
<p>חַשְׁנוּ אֲנַחְנוּ לַנּוֹפְלִים וַנִּמְצָא שָׁם זְקֵנִים וְחוֹלִים;</p>
</blockquote>

<blockquote>
<p>בְּבֵיתָם בַּמִּטָּה הִתְעַנּוּ, עַל עֶרֶשׂ דְּוָי הִתְהַפָּכוּ,</p>
</blockquote>

<blockquote>
<p>פֹּה עַל הַקַּרְקַע יֵאָנְקוּ, בְּפִצְעָם יֵילִילוּ כַתַּנִּים,</p>
</blockquote>

<blockquote>
<p>תַּכֶּה הַשֶּׁמֶשׁ עַל רֹאשָׁם, וּמַשְׂאַת הָאָבָק תְּכַסֵּם&quot;.</p>
</blockquote>

<br>  

<blockquote>
<p>נִכְמַר לֶב בַּעַל-הַבַּיִת, וְעָנָה וְאָמַר בְּרַחֲמִים:</p>
</blockquote>

<blockquote>
<p>&quot;הוֹ, לוּ מְצָאָם שָׁם הֶרְמָן וְרִחֲמָם וְהֵשִׁיב נַפְשׁוֹתָם!</p>
</blockquote>

<blockquote>
<p>נַפְשִׁי לֹא תוּכַל גַּם לִרְאוֹת, מוֹרָא הַשֶּׁבֶר לַמַּרְאֶה.</p>
</blockquote>

<blockquote>
<p>הֵן אַךְ שָׁמֹעַ שָׁמַעְנוּ, וַתֶּחֱרַד נַפְשֵׁנוּ לָאָסוֹן.</p>
</blockquote>

<blockquote>
<p>מַשְּׁהוּ מִהַרְנוּ שָׁלַחְנוּ מִבִּרְכַּת הַבַּיִת וְטוּבוֹ,</p>
</blockquote>

<blockquote>
<p>הוֹשַׁע כִּמְעָט אַךְ לִמְעָט; וְנָחָה דַעְתֵּנוּ, לִכְאוֹרָה.</p>
</blockquote>

<blockquote>
<p>עַתָּה מַה נָּשׁוּב נָעִירָה אֵת מַחֲזוֹת הַיָּגוֹן לָעָיִן?</p>
</blockquote>

<blockquote>
<p>דַּעְתּוֹ שֶׁל אָדָם אִם תֶּחֱלָשׁ, וּבָא אָז הַפַּחַד לְדַכְּאוֹ,</p>
</blockquote>

<blockquote>
<p>עִמּוֹ הַדְּאָגָה תִּתְגַּנֵּב, הַשְּׂנוּאָה עָלַי מִכָּל אָוֶן.</p>
</blockquote>

<blockquote>
<p>בֹּאוּ, יְדִידִים, עִמָּדִי! לַמָּדוֹר הָאַחֲרוֹן נָסוּרָה;</p>
</blockquote>

<blockquote>
<p>שָׁמָּה נִסָּתֵר מֵחַמָּה, יוֹם בּוֹעֵר בְּאִשּׁוֹ לֹא יַחֲדֹר</p>
</blockquote>

<blockquote>
<p>דֶּרֶךְ מְצוּקֵי הַקִּירוֹת; שָׁמָּה גַם תָּבִיא זוּגָתִי</p>
</blockquote>

<blockquote>
<p>צַרְצוּר הַיַּיִן הַמְשֻׁמָּר, וּנְגָרֵשׁ צַרְצֹרֵי הַיָּגוֹן.</p>
</blockquote>

<blockquote>
<p>בֹּאוּ, לֹא יִנְעַם פֹּה מַשְׁקֶה, פֹּה זְבוּבִים מִשְׁתַּתְּפִים בַּכּוֹסוֹת.&quot;</p>
</blockquote>

<blockquote>
<p>קָמוּ וְיָרְדוּ שְׁלָשְׁתָּם, וַיִּיטַב לְנַפְשָׁם בַּקָּרָה.</p>
</blockquote>

<br> 

<blockquote>
<p>זְהִירָה בַהֲלִיכָה כֵּן בָּאָה, הֵבִיאָה בַעֲלַת-הַבַּיִת</p>
</blockquote>

<blockquote>
<p>מַשְׁקֶה מְצֻלָּל בְּבַקְבּוּק מְלֻטָּשׁ, עַל טַס-בְּדִיל מַזְהִיר,</p>
</blockquote>

<blockquote>
<p>בְּלִוְיַת גְּבִיעִים יְרַקְרְקֵי-מַרְאֶה, כַּדָּת לְיֵין רֵינוּס.</p>
</blockquote>

<blockquote>
<p>מְסֻבִּין בִּשְׁלֹשָה לְשֻלְחָן סְגַלְגַּל, שֶׁרַגְלָיו מוּצָקוֹת,</p>
</blockquote>

<blockquote>
<p>נוֹצֵץ מְמֹרָק בְּצִבְעוֹ הַשָּׁחוּם, הָרֵעִים יָשָׁבוּ.</p>
</blockquote>

<blockquote>
<p>צָלְלוּ בִנְשִׁיקָה שְׁתֵּי כוֹסוֹת, כּוֹס-כֹּהֵן וְכוֹס-אָדוֹן נִפְגָּשׁוּ.</p>
</blockquote>

<blockquote>
<p>אַךְ זֶה הַשְּׁלִישִׁי, הַרַקָּח, עוֹד יֹאחֵז בְּכוֹסוֹ וּמְחַשֵּׁב.</p>
</blockquote>

<blockquote>
<p>דָּחַק בּוֹ בַעַל-הַבַּיִת, מְזָרְזוֹ בְדִבְרֵי יְדִידוּת:</p>
</blockquote>

<br> 

<blockquote>
<p>&quot;חַי וְקַיָּם, שְׁכֵנִי! שְׁתֵה נָא וְיִיטַב לִבֶּךָ!</p>
</blockquote>

<blockquote>
<p>שׁוֹכֵן-עַד שׁוֹמֵר עָלֵינוּ וּלְעוֹלָם עִמָּנוּ כֵן יֶהִי.</p>
</blockquote>

<blockquote>
<p>זְכוֹר, כִּי מֵעֵת הַתַּבְעֵרָה שֶׁאָחֲזָה כָל פִּנּוֹת עִירֵנוּ,</p>
</blockquote>

<blockquote>
<p>אַחֲרֵי מוּסָרוֹ הַקָּשֶׁה הַלָּז, כְּאָב כֵּן רָצָנוּ,</p>
</blockquote>

<blockquote>
<p>בְּחַסְדוֹ, כָּאָדָם, כִּבְיָכוֹל, הַנִּזְהָר בְּאִישׁוֹן בַּת-עֵינוֹ,</p>
</blockquote>

<blockquote>
<p>נָצַר אוֹתָנוּ וַיָּגֵן וַיָּסֶךְ אֶבְרָתוֹ עָלֵינוּ.</p>
</blockquote>

<blockquote>
<p>בְּטַח בּוֹ! הֲקָצְרָה כְבָר יָדוֹ מִגָּנוֹן וְהַצֵּל גַּם עָתָּה?</p>
</blockquote>

<blockquote>
<p>יֶשַׁע יְמִינוֹ הֵן יַרְאֶה, וְדַוְקָא בְשַׁעַת סַכָּנָה.</p>
</blockquote>

<blockquote>
<p>קִרְיָה פוֹרַחַת זוּ הֵקִים מֵעָפָר, עֲמַל יַד חָרוּצִים</p>
</blockquote>

<blockquote>
<p>רָאָה וַיְבָרֶךְ מַעֲשֵׂינוּ, וַתְּשַׂגְשֵׂג הָעִיר לְתִפְאָרֶת,</p>
</blockquote>

<blockquote>
<p>עַתָּה, הֲיַהֲפוֹךְ הַבְּרָכָה לִקְלָלָה, הַבִּנְיָן לְחָרְבָּה?&quot;</p>
</blockquote>

<br>  

<blockquote>
<p>בְּשִׂמְחָה וּבְחֶסֶד יַעֲנֶה אָז כֹּהֵן הַצֶּדֶק וְיֹאמַר:</p>
</blockquote>

<blockquote>
<p>&quot;הַחֲזֵק אֱמוּנָה זוֹ תַמָּה, חֲזַק וְהִתְחַזֵּק בָּהּ תָּמִיד!</p>
</blockquote>

<blockquote>
<p>מִבְטָח וּמִבְצָר בַּטּוֹבָה הִיא תִהְיֶה וּתְבוּנָה תַשְׂכִּילְךָ,</p>
</blockquote>

<blockquote>
<p>אַף בְּיוֹם צָרָה תִסְעָדְךָ, נֶחָמָה וְתִקְוָה תַפְרִיחַ.&quot;</p>
</blockquote>

<br>  

<blockquote>
<p>הוֹסִיף עוֹד בַּעַל הַבַּיִת וְדִבֵּר בְּעֹז וּבִתְבוּנָה:</p>
</blockquote>

<blockquote>
<p>&quot;בְּרָכָה תָרִיעַ לוֹ נַפְשִׁי, לְפֶלֶג אֱלֹהִים, הָרֵינוּס,</p>
</blockquote>

<blockquote>
<p>עֵת כִּי אֶרְאֵהוּ, אֶפְגָּשׁוֹ בְנָסְעִי בַדֶּרֶךְ לִמְלַאכְתִּי!</p>
</blockquote>

<blockquote>
<p>כַּבִּיר וְגָדוֹל יֵרָאֶה וְהִרְהִיב עִם עֵינַי אֶת לִבִּי.</p>
</blockquote>

<blockquote>
<p>אָכֵן זֶה לִבִּי לֹא פִלֵּל, לֹא דִמָּה – יְפֵה-נֹף זֶה יִהְיֶה</p>
</blockquote>

<blockquote>
<p>בֵּית-הַמִּלְחָמָה וְסוֹלְלַת-מָוֶת מִנֶּגֶד לַפְרַנְקִים,</p>
</blockquote>

<blockquote>
<p>אוֹ, כִּי זֶה נַחַל-הָרְוָחָה כֵן יִהְיֶה הַשּׁוּחָה לַצּוֹרֵר.</p>
</blockquote>

<blockquote>
<p>מָגֵן עֻזֵּנוּ בַטֶּבַע, מָגֵן בָּעָם וּבָאָרֶץ,</p>
</blockquote>

<blockquote>
<p>מָגֵן עַל כֹּל אֱלֹהֵינוּ, – מִי פֶתִי כִּי יִפְחַד וְיִירָא?</p>
</blockquote>

<blockquote>
<p>נִלְאֹה כְבָר נִלְאוּ הַלּוֹחֲמִים, הַכֹּל מְבַשֵּׂר לַשָּׁלוֹם.</p>
</blockquote>

<blockquote>
<p>יָבֹא יוֹם מוֹעֵד, יוֹם חַג, לוֹ תְצַפֶּה הָאָרֶץ זֶה כַמָּה,</p>
</blockquote>

<blockquote>
<p>יַעֲנוּ פַעֲמוֹנִים בְּבֵית אֱלֹהֵינוּ אֶל שִׁירוֹת הָעוּגָב,</p>
</blockquote>

<blockquote>
<p>אַף גַּם חֲצוֹצְרָה בַתּוֹדָה תָרִיעַ, – וְהוֹ, מִי יִתְּנֵנִי</p>
</blockquote>

<blockquote>
<p>יוֹם זֶה, כִּי אֶרְאֶה אֶת הֶרְמָן הַמּוֹבִיל בְּחִירַת לְבָבוֹ,</p>
</blockquote>

<blockquote>
<p>יִקְרַב, יַעֲמֹד פָּנֶיךָ, הַכֹּהֵן, לְבִרְכַּת נִשּׂוּאִין!</p>
</blockquote>

<blockquote>
<p>כֵּן יְהִי לָנוּ, זֶה יוֹם הַיְשׁוּעָה, יָחֹגּוּ מַמְלָכוֹת,</p>
</blockquote>

<blockquote>
<p>זֵכֶר לְבֵיתִי וְשִׂמְחַת מִשְׁפַּחְתִּי לְיָמִים יָמִימָה!</p>
</blockquote>

<blockquote>
<p>אָכֵן, לְצַעֲרִי, הֵן אֶרְאֶה בַנַּעַר הַלָּז, שֶׁבַּבַּיִת</p>
</blockquote>

<blockquote>
<p>יִרְהַב בַּמְּלָאכָה, מִזְדָרֵז, מַצְלִיחַ, – בַּחוּץ הוּא נַעֲשֶׂה</p>
</blockquote>

<blockquote>
<p>בַּיְשָׁן לֹא-יִצְלָח, צָנוּעַ וְנֶחְבָּא מִפְּנֵי כָל הַבְּרִיּוֹת.</p>
</blockquote>

<blockquote>
<p>הוּא גַם מִשְׁתַּמֵּט מֵחֶבְרַת עֲלָמוֹת, בְּנוֹת-גִּילוֹ הַיָּפוֹת,</p>
</blockquote>

<blockquote>
<p>וְשִׂמְחַת-מְחוֹלוֹת, תַּאֲוַת-בַּחוּרִים, לֹא רָצְתָה נַפְשׁוֹ&quot;.</p>
</blockquote>

<br>  

<blockquote>
<p>כָּכָה בְדַבְּרוֹ גַם הִקְשִׁיב הָאָב; שַׁעֲטַת הַסּוּסִים</p>
</blockquote>

<blockquote>
<p>בְּרַעַשׁ מִמֶּרְחָק תְּמַהֵר וְתִקְרַב, תְּרוֹצֵץ מֶרְכָּבָה,</p>
</blockquote>

<blockquote>
<p>בְּרַעַם גַּלְגַּלִּים וּדְהָרָה לְפֶתַח-הַשַּׁעַר עָבָרָה.</p>
</blockquote>

<br> 

<h2 id="תֶּרְפְּסִיכוֹרָה.">תֶּרְפְּסִיכוֹרָה.</h2>

<br>  

<h3 id="הֶרְמָן.">הֶרְמָן.</h3>

<br>  

<blockquote>
<p>נִכְנַס הַבֵּן אֶל הַחֶדֶר, בָּחוּר טוֹב-תֹּאַר וְנָאֶה,</p>
</blockquote>

<blockquote>
<p>נָתַן הַכֹּהֵן בּוֹ עַיִן בּוֹחֶנֶת, בּוֹדֶקֶת נְפָשׁוֹת,</p>
</blockquote>

<blockquote>
<p>רָאָה הֲלִיכוֹת הַנַּעַר, עֶמְדָּתוֹ וּמַרְאֵה הַפָּנִים,</p>
</blockquote>

<blockquote>
<p>הִשְׁהָה בוֹ עֵינוֹ, עֵין-חוֹקֵר, הִבִּיט בַּנַּעַר – וַיָּבֶן.</p>
</blockquote>

<blockquote>
<p>פָּתַח לְדַבֵּר בְּשַׂחֲקָה, וּשְׂפָתָיו נְעִימוֹת מִלֵּלוּ:</p>
</blockquote>

<blockquote>
<p>&quot;שַׁבְתָּ וּבָאתָ כְאָדָם מְחֻדָּשׁ, – חַיֶּיךָ, מֵעוֹלָם</p>
</blockquote>

<blockquote>
<p>לֹא רְאִיתִיךָ בְחֶדְוָה כָזוֹ! עֵינֶיךָ נַעֲלָסוֹת</p>
</blockquote>

<blockquote>
<p>שִׂמְחַת-הַנֶּפֶשׁ מְעִידוֹת הֵן בָּךְ; כְּנִרְאֶה, שִׂמְּחוּךָ</p>
</blockquote>

<blockquote>
<p>מַעֲשֵׂה הַצְּדָקָה וּבִרְכַּת עֲנִיִּים עַל מַתְּנוֹת יָדֶךָ&quot;.</p>
</blockquote>

<br>  

<blockquote>
<p>מֵשִׁיב הַבֵּן לוֹ בְנַחַת, בְּתֻמַּת לְבָבוֹ יְדַבֵּר:</p>
</blockquote>

<blockquote>
<p>&quot;צֶדֶק וְטוֹב אִם עָשִׂיתִי? בַּל אֵדָע, בַּל אֶשְׁפֹּט; אַךְ לִבִּי</p>
</blockquote>

<blockquote>
<p>אָמַר לִי כָּכָה לַעֲשׂוֹת, וַאֲשֶׁר עָשִׂיתִי אֲסַפֵּר.</p>
</blockquote>

<blockquote>
<p>אִמִּי, אַתְּ הַרְבֵּה בָדַקְתְּ פֹּה וַתְּחַפְּשִׂי מַה לִּבְחוֹר בַּשְּׂמָלוֹת,</p>
</blockquote>

<blockquote>
<p>כָּכָה נֶעְכַּבְתִּי עַד צָרְרֵךְ הַצְּרוֹר; גַּם יֶתֶר הַדְּבָרִים,</p>
</blockquote>

<blockquote>
<p>הַיַּיִן, הַשֵּׁכָר, כְּלֵיהֶם כֵּן יַחַד בִּמְתִינוּת אֹרָזוּ,</p>
</blockquote>

<blockquote>
<p>עַד כִּי בְצֵאתִי אֶת שַׁעַר הַחוֹמָה, רָאִיתִי כְבָר שָׁבִים;</p>
</blockquote>

<blockquote>
<p>שָׁב כָּל הָעָם בַּהֲמוֹנָיו, אֲנָשִׁים וְנָשִׁים וִילָדִים,</p>
</blockquote>

<blockquote>
<p>כִּי כְבָר עָבַר הַמַּחֲנֶה, הִפְלִיגוּ הַגּוֹלִים בַּדָּרֶךְ.</p>
</blockquote>

<blockquote>
<p>מַהֵר נֶחְפַּזְתִּי אַחֲרֵיהֶם וָאָרִיץ הַסּוּסִים הַכְּפָרָה,</p>
</blockquote>

<blockquote>
<p>שָׁמָּה, שָׁמַעְתִּי, יָנוּחוּ, יָלִינוּ הַגּוֹלִים הַלָּיְלָה.</p>
</blockquote>

<blockquote>
<p>רֹאשׁ הַמְּסִלָּה הַחֲדָשָׁה אַךְ עָלֹה עָלִיתִי לְעָבְרָה,</p>
</blockquote>

<blockquote>
<p>וְהִנֵּה זֶה קָרוֹן רָאִיתִי, מֵעֵץ טוֹב וְחָסוֹן הוּא עָשׂוּי,</p>
</blockquote>

<blockquote>
<p>צֶמֶד שְׁוָרִים בּוֹ מוֹשְׁכִים, אַבִּירִים מִלְּעֵבֶר הַנָּהָר.</p>
</blockquote>

<blockquote>
<p>אֶצְלָם בְּצַעֲדֵי בִטָּחוֹן פּוֹסְעָה לָהּ עַלְמָה מַנְהִיגָה,</p>
</blockquote>

<blockquote>
<p>בְּמַלְמַד הָאָרֹךְ תְּנַהֵל מְגֻדְּלֵי הַבְּקָרִים הַשְּׁנָיִם,</p>
</blockquote>

<blockquote>
<p>תִּדְפֹּק אַף תַּעֲצוֹר בְּלֶכְתָּם, בִּתְבוּנָה וּזְהִירוּת תּוֹלִיכֵם.</p>
</blockquote>

<blockquote>
<p>נָשְׂאָה עֵינֶיהָ, רָאַתְנִי, וּלְנֹכַח הַסּוּסִים בְּנַחַת</p>
</blockquote>

<blockquote>
<p>קָרְבָה וַתַּעֲמֹד וַתֹּאמַר: &quot;שָׂא נָא, אֲדוֹנִי, לִדְבָרָי!</p>
</blockquote>

<blockquote>
<p>הֵן לֹא כִרְאוֹתְךָ הַפַּעַם אוֹתָנוּ הָיִינוּ מֵעוֹלָם.</p>
</blockquote>

<blockquote>
<p>עוֹד לֹא הִסְכַּנְתִּי לְבַקֵּשׁ מַתָּנוֹת, מֵאָדָם נְדָבָה,</p>
</blockquote>

<blockquote>
<p>אֲשֶׁר יִתְּנוּהָ בִכְדֵי לְהִפָּטֵר מֵאֶבְיוֹן לֹא נִרְצֶה.</p>
</blockquote>

<blockquote>
<p>אוּלָם הַצָּרָה מַכְרִיחָה לְדַבֵּר; הֵן אִשָּׁה יוֹלֶדֶת</p>
</blockquote>

<blockquote>
<p>פֹּה עַל הַתֶּבֶן שׁוֹכֶבֶת, אִשְׁתּוֹ שֶׁל עָשִׁיר בִּנְכָסִים;</p>
</blockquote>

<blockquote>
<p>אוֹתָהּ, עוֹד הָרָה, בַּקָּרוֹן הַזֶּה וּשְׁוָרָיו הִצַּלְתִּי,</p>
</blockquote>

<blockquote>
<p>עִמָּהּ בַּלָּאט כֵּן אֶתְנַהֵל, וְהִיא בָהּ אַךְ נַפְשָׁהּ תִתְעַטָּף.</p>
</blockquote>

<blockquote>
<p>הִנֵּה הֶחָיָה, וְהִנֵּה בְחֵיקָהּ הַוָּלָד הֶעָרֹם;</p>
</blockquote>

<blockquote>
<p>עַתָּה, בַּמֶּה לָהּ יוֹשִׁיעוּ אַחֵינוּ מְנֻדֵּי הָעֹנִי,</p>
</blockquote>

<blockquote>
<p>אִם גַּם נִמְצָאֵם בִּכְפָר זֶה הַקָּרוֹב, בְּעָמְדָם לָנוּחַ?</p>
</blockquote>

<blockquote>
<p>וּמְסֻפְּקַתְנִי אִם שָׁם הֵם עָמָדוּ, וְאִם עוֹד נַשִּׂיגֵם.</p>
</blockquote>

<blockquote>
<p>נוֹתָר מִבַּדִּים אִם נִמְצָא בְּבֵיתְךָ, וְאִם אַתָּה, אֲדוֹנִי,</p>
</blockquote>

<blockquote>
<p>שׁוֹכֵן בְּקִרְבַת הַמָּקוֹם הַלָּז, – הָבִיאָה וָתֵן-נָא!&quot;</p>
</blockquote>

<br>  

<blockquote>
<p>הִיא מְחַנֶּנֶת, וְהִנֵּה הֶחָיָה מִקַּשׁ נָשְׂאָה רֹאשָׁהּ,</p>
</blockquote>

<blockquote>
<p>נָתְנָה בִי פָנִים מַחֲוִירוֹת יְגֵעוֹת, וְעֵינֶיהָ שָׁאָלוּ.</p>
</blockquote>

<blockquote>
<p>&#8220;אָכֵן&#8221;, אָז אַעַן, &quot;הָרוּחַ הַנְּדִיבָה תְנַבֵּא לַנָּדִיב,</p>
</blockquote>

<blockquote>
<p>תַּגִּיד מֵרֹאשׁ לוֹ, בַּמֶּה זֶה יְקַדֵּם אִישׁ-מַחְסוֹר בְּעָנְיוֹ.</p>
</blockquote>

<blockquote>
<p>הִנֵּה גַּם אִמִּי, לְבָבָהּ לָהּ הִגִּיד מַחְסוֹרְכֶם מַה יִּהְיֶה,</p>
</blockquote>

<blockquote>
<p>עַל-כֵּן הִיא נָתְנָה צְרוֹר זֶה בְיָדִי, לְהַלְבִּישׁ עֲרֻמִּים.&quot;</p>
</blockquote>

<blockquote>
<p>קִשְׁרֵי הַצְּרוֹר כֵּן הִתַּרְתִּי וָאוֹצִיא וָאֶתֵּן אֶל יָדָהּ</p>
</blockquote>

<blockquote>
<p>בַּדִּים, כֻּתָּנוֹת, וּלְבוּשׁוֹ שֶׁל אַבָּא, הֶחָלוּק, עִמָּהֶם.</p>
</blockquote>

<blockquote>
<p>שָׂמְחָה הַנַּעֲרָה וַתּוֹדֶה וַתֹּאמֶר: &quot;הָאָדָם בְּאָשְׁרוֹ</p>
</blockquote>

<blockquote>
<p>סָבוּר, כִּי אֵין עוֹד הַנִּסִּים מִתְרַחֲשִׁים בַּזְּמַנִּים הַלָּלוּ,</p>
</blockquote>

<blockquote>
<p>אוּלָם בְּעָנְיוֹ עוֹד יִרְאֶה יְמִין-אֱלֹהִים הַמַּפְלִיאָה.</p>
</blockquote>

<blockquote>
<p>אֵל כֵּן יִגְמָלְכֶם בְּיָדוֹ, כְּגָמְלוֹ עָלֵינוּ בְיֶדְכֶם!&quot;</p>
</blockquote>

<blockquote>
<p>שָׂמְחָה לַבַּד גַּם הָאֵם הַיּוֹלֶדֶת וַתְּחוֹנֵן בְּיוֹתֵר</p>
</blockquote>

<blockquote>
<p>אֶת הַפְלַנֵּלָא הָרַכָּה בַּחֲלוּק-הַשַּׁבָּתוֹן שֶׁל אַבָּא.</p>
</blockquote>

<blockquote>
<p>&#8220;עַתָּה, נָחוּשָׁה,&#8221; אָז תֹּאמַר הָעַלְמָה, &quot;נָבֹאָה הַכְּפָרָה,</p>
</blockquote>

<blockquote>
<p>וַדַּאי הַקָּהָל שֶׁלָּנוּ כְבָר עָמַד לוֹ שָׁמָּה לָנוּחַ.</p>
</blockquote>

<blockquote>
<p>שָׁם מִיָּד נֵשֵׁב, נַעֲשֶׂה לַקָּטָן כָּל בִּגְדֵי מַעֲטֵהוּ.&quot;</p>
</blockquote>

<blockquote>
<p>חָזְרָה הִבִּיעָה לִי תוֹדָה, בֵּרְכַתְנִי מִלִּבָּהּ בַּשָּׁלוֹם,</p>
</blockquote>

<blockquote>
<p>דָּפְקָה בַשְּׁוָרִים, וַיֵּלֶךְ הַקָּרוֹן. וַאֲנִי עוֹדִי עוֹמֵד,</p>
</blockquote>

<blockquote>
<p>עוֹצֵר בַּסּוּסִים וְחוֹשֵׁב עִם לִבִּי הַדָּן מַה לַּעֲשׂוֹת:</p>
</blockquote>

<blockquote>
<p>אִם אֲמַהֵרָה, אָרוּצָה בַסּוּסִים, אָבֹאָה הַכְּפָרָה</p>
</blockquote>

<blockquote>
<p>וְשָׁם בְּמוֹ יָדִי בַּקָּהָל אֲחַלֵּק הַצֵּידָה הֵבֵאתִי,</p>
</blockquote>

<blockquote>
<p>אוֹ, כִּי אֶת הַכֹּל לָעַלְמָה פֹה אֶתֵּן, וְהִיא כְבִינָתָהּ</p>
</blockquote>

<blockquote>
<p>תִּבְחַר, תְּחַלֵּק לְאִישׁ אִישׁ כְּצָרְכּוֹ? גָּזַרְתִּי וָאַחֲלִיט;</p>
</blockquote>

<blockquote>
<p>לְאִטִּי אַחֲרֶיהָ בְרִכְבִּי נָסַעְתִּי, הִגַּעְתִּי עָדֶיהָ,</p>
</blockquote>

<blockquote>
<p>וְכֵן לָהּ בְּחָפְזִי אָמָרְתִּי: &quot;הָעַלְמָה הַטּוֹבָה, זוֹ אִמִּי</p>
</blockquote>

<blockquote>
<p>שָׂמָה פֹה אִתִּי, מִלְּבַד הַשְּׂמָלוֹת לְכַסּוֹת עֲרֻמִּים,</p>
</blockquote>

<blockquote>
<p>גַּם מְעַט מָזוֹן וּמַשְׁקֶה, לָרָעֵב וְעָיֵף בַּדָּרֶךְ;</p>
</blockquote>

<blockquote>
<p>הִנֵּה הָאַרְגָּז שֶׁמִּלְּאָה מִכָּל אֲשֶׁר מָצְאָה בַצֵּידָה.</p>
</blockquote>

<blockquote>
<p>עַתָּה, כַּאֲשֶׁר נִקְרֵית לִי בַדֶּרֶךְ, הֵן טוֹב כִּי בְיָדֵךְ</p>
</blockquote>

<blockquote>
<p>אֶתֵּן גַּם זֶה, כִּי לְחַלֵּק תָּבִינִי שָׁם יוֹתֵר מִמֶּנִּי,</p>
</blockquote>

<blockquote>
<p>אַתְּ בָּם הֵן תֵּדְעִי כָל אִישׁ וּמַחְסוֹרוֹ; רְצִי נָא וָקָחִי&quot;.</p>
</blockquote>

<br>  

<blockquote>
<p>&#8220;הִנְנִי אֲחַלְקָה כִדְבָרְךָ, אֲדוֹנִי&#8221;, הַנַּעֲרָה עָנָתָה,</p>
</blockquote>

<blockquote>
<p>&#8220;אֹכֶל לָרָעֵב אֶתֵּנָּה, וְשִׁקּוּי – לְחוֹלֶה וְזָקֵן&#8221;.</p>
</blockquote>

<blockquote>
<p>עוֹדָהּ מְדַבְּרָה, פָּתַחְתִּי הָאַרְגָּז וָאוֹצִיא אֶת כָּל-בּוֹ,</p>
</blockquote>

<blockquote>
<p>כִּכְּרוֹת-הַלֶּחֶם וְאַטְמֵי הַבָּשָׂר, הַמְקֻטָּר וּמְתֻבָּל,</p>
</blockquote>

<blockquote>
<p>כֵּן גַּם בַּקְבּוּקֵי הַיַּיִן וְשֵׁכָר, וָאֶתֵּן עַל יָדָהּ.</p>
</blockquote>

<blockquote>
<p>נוֹתֵן הָיִיתִי עוֹד כַּמָּה, אִלְמָלֵי נִתְרוֹקֵן הָאַרְגָּז.</p>
</blockquote>

<blockquote>
<p>כָּל זֶה הָעַלְמָה לָקָחָה וַתַּחֲבֹש וַתָּשֶׂם בַּקָּרוֹן</p>
</blockquote>

<blockquote>
<p>לְרַגְלֵי הֶחָיָה, וַתִּסַּע, וָאֵפֶן גַּם אָנִי וָאָשׁוּב&quot;.</p>
</blockquote>

<br>  

<blockquote>
<p>הֶרְמָן אַךְ כִּלָּה לְדַבֵּר, וְאוֹהֵב דְּבָרִים, הַשָּׁכֵן,</p>
</blockquote>

<blockquote>
<p>נָשָׂא מְשָׁלוֹ וַיַּעַן: &quot;הוֹ, אַשְׁרֵי הָאָדָם וְזָכוּי,</p>
</blockquote>

<blockquote>
<p>אִם הוּא לְבַדּוֹ לְנַפְשׁוֹ בִימֵי הַמְּבוּכָה הַלָּלוּ,</p>
</blockquote>

<blockquote>
<p>וְאֵם עַל בָּנֶיהָ בְפַחֲדָם מַחֲסֶה לֹא יְבַקְּשׁוּ בִכְנָפוֹ!</p>
</blockquote>

<blockquote>
<p>אַשְׁרַי כַיּוֹם! אָנֹכִי בְגַפִּי אֶעֶמְדָה לְנַפְשִׁי;</p>
</blockquote>

<blockquote>
<p>חוֹבַת הַבַּעַל וְדַאֲגַת הָאָב לֹא עָכְרוּ בִי רוּחִי.</p>
</blockquote>

<blockquote>
<p>מוֹרָא הַגָּלוּת אִם עָלָה עַל לִבִּי, לַבָּאוֹת אִם אֶפְחָד,</p>
</blockquote>

<blockquote>
<p>הִנֵּה חָבַשְׁתִּי לִי כְבָר כָּל הֶחָשׁוּב, כָּל מֵיטַב חֲפָצָי,</p>
</blockquote>

<blockquote>
<p>כָּל הַמַּטְבֵּעוֹת שֶׁלִּי הָעַתִּיקוֹת וְכָל עֶדְיֵי אִמִּי,</p>
</blockquote>

<blockquote>
<p>נוּחָהּ בָּעֵדֶן, אֲשֶׁר עוֹד אֶחָד מֵהֶם לֹא מָכָרְתִּי.</p>
</blockquote>

<blockquote>
<p>אָמְנָם, עוֹד הַרְבֵּה פֹה אַשְׁאִיר, אִם כִּי בֶעָמָל רְכַשְׁתִּים;</p>
</blockquote>

<blockquote>
<p>סַמַּי, לְמָשָׁל, עַל-יַד וְעַל-יָד הֵן אֲסַפְתִּים בַּשָּׁנִים</p>
</blockquote>

<blockquote>
<p>וְצַר לִי הַפְקִירָם, אִם כִּי מְחִירָם הוּא אָמְנָם לֹא גָדוֹל;</p>
</blockquote>

<blockquote>
<p>אַךְ אִם מְשָׁרְתִי עִמָּהֶם יִשָּׁאֵר, יָנוּחַ לְבָבִי.</p>
</blockquote>

<blockquote>
<p>כֵּן, אִם הִצַּלְתִּי אֶת גּוּפִי וּמְאֹדִי – הַכֹּל הִצַּלְתִּי.</p>
</blockquote>

<blockquote>
<p>עַל כֵּן אָמָרְתִּי: הָאָדָם יְחִידִי אַךְ קַל הוּא בְרַגְלָיו&quot;.</p>
</blockquote>

<br>  

<blockquote>
<p>&#8220;מְשֻׁנִּים הַדְּבָרִים, שְׁמַעֲנוּם מִפִּיךָ, שְׁכֵנֵנוּ&#8221;. כֵּן עָנָה</p>
</blockquote>

<blockquote>
<p>הֶרְמָן הַצָּעִיר בִּמְחָאָה, &quot;הָכֵיצַד? הֲזֹאת תּוֹרַת אָדָם,</p>
</blockquote>

<blockquote>
<p>כִּי אַךְ לְנַפְשׁוֹ בְטוֹבָה וּבְרָעָה יִחְיֶה לְבַדּוֹ,</p>
</blockquote>

<blockquote>
<p>וְצַעַר זוּלָתוֹ וּשְׂשוֹנוֹ לֹא יֵדַע, לֹא יַרְגִּישׁ לְעוֹלָם?</p>
</blockquote>

<blockquote>
<p>לֹא כֵן! אָנֹכִי אַךְ בּוֹחֵר הָיִיתִי בִבְרִית הַנִּשּׂוּאִין</p>
</blockquote>

<blockquote>
<p>דַּוְקָא כַיּוֹם, עֵת מִפַּחַד הַצָּרָה תְבַקֵּשׁ לָהּ מָגֵן</p>
</blockquote>

<blockquote>
<p>עַלְמָה בַגֶּבֶר, וְגֶבֶר בָּאִשָּׁה יְבַקֵּשׁ נֶחָמָה&quot;.</p>
</blockquote>

<br>  

<blockquote>
<p>שָׁמַע הָאָב וַיִּשְׂחַק וַיֹּאמֶר: &quot;אֱמֶת וְיַצִּיב!</p>
</blockquote>

<blockquote>
<p>נָעַם לִי דְבָרְךָ, בְּנִי, כִּי הַיּוֹם בְּחָכְמָה דִבָּרְתָּ&quot;.</p>
</blockquote>

<br> 

<blockquote>
<p>אַף גַּם הָאֵם זוּ הַטּוֹבָה מִהֲרָה לְקַיֵּים הַדְּבָרִים:</p>
</blockquote>

<blockquote>
<p>&#8220;כֵּן, כֵּן, בְּנִי!&#8221; הִיא עָנְתָה וַתֹּאמַר, &quot;וַאֲנַחְנוּ הַמּוֹפֵת.</p>
</blockquote>

<blockquote>
<p>נַחְנוּ, אָבִיךָ וְאִמְּךָ, הֵן לֹא בְעֵת שִׂמְחָה נֶאֱרָסְנוּ,</p>
</blockquote>

<blockquote>
<p>שְׁנֵינוּ – אַךְ צָרָה בַקֶּשֶׁר הַקַּיָּם אוֹ זֶה קָשְׁרָה גַּם יָחַד.</p>
</blockquote>

<blockquote>
<p>אֶזְכֹּר, בְּשֵׁנִי בַשַּׁבָּת זֶה הָיָה, – לִי זָכוּר הַמְּאוֹרָע</p>
</blockquote>

<blockquote>
<p>בְּיוֹמוֹ, שֶׁהָיָה לְמָחֳרַת הַדְּלֵקָה שֶׁשָּׂרְפָה עִירֵנוּ, –</p>
</blockquote>

<blockquote>
<p>עֶשְׂרִים בַּשָּׁנָה מֵאָז כֵּן עָבָרוּ. רִאשׁוֹן בַּשַּׁבָּת</p>
</blockquote>

<blockquote>
<p>הָיָה כַיּוֹם, יוֹם חַמָּה, וְחָסְרוּ הַמַּיִם בַּבְּאֵרוֹת,</p>
</blockquote>

<blockquote>
<p>הַכֹּל בִּבְגָדִים שֶׁל יוֹם-טוֹב יָצָאוּ, כָּל אֶחָד לְעֶבְרוֹ,</p>
</blockquote>

<blockquote>
<p>אֵלֶּה בַכְּפָרִים וְאֵלֶּה בְבָתֵּי-מַרְזֵחַ יָשָׁבוּ.</p>
</blockquote>

<blockquote>
<p>פָּרְצָה הָאֵשׁ בִּקְצֵה הָעֲיָרָה וַתֵּצֵא לְרוֹצֵץ</p>
</blockquote>

<blockquote>
<p>תּוֹךְ הָרְחוֹבוֹת בְּרוּחַ-פְּרָצִים, זוּ יָצְרָה בַלְּהָבִים.</p>
</blockquote>

<blockquote>
<p>אַסְמֵי-הַדָּגָן הַמְּלֵאִים הִתְלַקְּחוּ מִיָּד בַּבְּעֵרָה,</p>
</blockquote>

<blockquote>
<p>עָשָׁן וְאֵשׁ הִתְאַבְּכוּ בָּרְחוֹבוֹת, הַשּׁוּקָה הִגִּיעוּ,</p>
</blockquote>

<blockquote>
<p>עָלָה בָאֵשׁ אָז בֵּית-אָבִי, גַּם בַּיִת זֶה עִמּוֹ הִתְלַקָּח.</p>
</blockquote>

<blockquote>
<p>אַךְ הַמְּעַט מִן הַדְּלֵקָה הִצַּלְנוּ. כָּל אוֹתוֹ הַלַּיְלָה</p>
</blockquote>

<blockquote>
<p>נֹכַח הָעִיר שָׁם בַּמִּגְרָשׁ יָשַׁבְתִּי, הַכֵּלִים שָׁמַרְתִּי,</p>
</blockquote>

<blockquote>
<p>עַד שֶׁהַתְּנוּמָה כֵן נָפְלָה עָלָי; וּבְרֶדֶת הַקָּרָה</p>
</blockquote>

<blockquote>
<p>לִפְנֵי הַשַּׁחַר וַתַּרְעֵד עַצְמוֹתַי, אָז נִפְקְחוּ עֵינַי,</p>
</blockquote>

<blockquote>
<p>וְהִנֵּה עִירֵנוּ עֲשֵׁנָה בָאוּדִים, תַּנּוּרִים וּכְתָלִים</p>
</blockquote>

<blockquote>
<p>עָמְדוּ חֲרוּכִים, – וְלִבִּי כֹה הִכְאִיב. אַךְ הִנֵּה הַשֶּׁמֶשׁ</p>
</blockquote>

<blockquote>
<p>עָלָה בְהָדָר, וְאוֹרוֹ הֶחָדָשׁ אָז אִמֵּץ בִּי רוּחִי.</p>
</blockquote>

<blockquote>
<p>קַמְתִּי נֶחְפָּזָה, כְּיַד דְּחָפַתְנִי לְמַהֵר לַמָּקוֹם,</p>
</blockquote>

<blockquote>
<p>שָׁם זֶה בֵיתֵנוּ עָמַד מֵעוֹלָם, וְלִרְאוֹת, הַחַיִּים</p>
</blockquote>

<blockquote>
<p>עוֹד עוֹפוֹתַי, טִפַּחְתִּים בְּאַהֲבָה, אַהֲבַת לֵב יַלְדָּה.</p>
</blockquote>

<blockquote>
<p>חָרְבַּת-הַבַּיִת וְעִיֵּי הֶחָצֵר עוֹד קָדְחוּ בְעָשָׁן,</p>
</blockquote>

<blockquote>
<p>מִשְׁכַּן אֲבוֹתַי וּמְעוֹנִי רָאִיתִי מַפֹּלֶת וּשְׂרֵפָה.</p>
</blockquote>

<blockquote>
<p>וְהִנֵּה זֶה אַתָּה, בַּעֲלִי, מֵעֵבֶר הַשֵּׁנִי עָלִיתָ;</p>
</blockquote>

<blockquote>
<p>בְּעִיֵּי הַחָרְבָּה שָׁם אַתָּה הָפָכְתָּ, הַנִּשְׁאָר בִּקַּשְׁתָּ, –</p>
</blockquote>

<blockquote>
<p>תּוֹךְ הַמַּפֹּלֶת, בָּאֻרְוָה, שָׁם נָפַל זֶה סוּסְךָ אָהָבְתָּ,</p>
</blockquote>

<blockquote>
<p>תַּחַת אֲבָנִים וְקוֹרוֹת עֲשֵׁנוֹת. וּשְׁנֵינוּ עָמָדְנוּ.</p>
</blockquote>

<blockquote>
<p>פָּנִים אֶל פָּנִים בְּעֶצֶב נִבַּטְנוּ, כִּי נָפְלָה הַמְּחִיצָה,</p>
</blockquote>

<blockquote>
<p>גָּדֵר שֶׁהִבְדִּיל בֵּין חָצֵר לְחָצֵר, וַתִּשְׁלַח וַתֹּאחֶז</p>
</blockquote>

<blockquote>
<p>יְמִינִי בִּימִינְךָ וַתֹּאמֶר לִי: &quot;לִיזְכֶן, מֵאַיִן תָּבֹאִי?</p>
</blockquote>

<blockquote>
<p>אַל נָא תַעַמְדִי פֹה, עִקְבוֹת נַעֲלַיִךְ הֵן כֹּה תִשָּׂרַפְנָה.</p>
</blockquote>

<blockquote>
<p>תּוֹךְ הָעֲרֵמוֹת הָאֵשׁ הֵן עוֹד תִּקְדָּח, מַגָּפַי חָרָכָה&quot;.</p>
</blockquote>

<blockquote>
<p>וְכֵן עַל זְרוֹעֶיךָ מִיָּד לְקַחְתָּנִי, וְדֶרֶךְ חֲצֵרְךָ</p>
</blockquote>

<blockquote>
<p>כֹּה נְשָׂאתַנִי עַד כִּפַּת הַשַּׁעַר, זוֹ שְׁאֵרִית הַשְּׂרֵפָה.</p>
</blockquote>

<blockquote>
<p>שָׁם הוֹשַׁבְתָּנִי, גַּם נָשֹׁק נָשַׁקְתָּ לִי, אַף כִּי סֵרָבְתִּי.</p>
</blockquote>

<blockquote>
<p>אָז לִי תְדַבֵּר יְדִידוֹת נְעִימוֹת בְּדִבְרֵי כַוָּנָה:</p>
</blockquote>

<blockquote>
<p>&quot;שׁוּרִי, זֶה בֵיתִי אַךְ עִיֵּי מַפֹּלֶת. וּתְנִי נָא אֶת יָדֵךְ</p>
</blockquote>

<blockquote>
<p>עִמִּי לִבְנוֹתוֹ, וְאָקִים אָנֹכִי עִם אָבִיךְ אֶת בֵּיתוֹ&quot;.</p>
</blockquote>

<blockquote>
<p>שֵׂכֶל מִלֶּיךָ אָנֹכִי לֹא בַנְתִּי, עַד אִמְּךָ שָׁלַחְתָּ</p>
</blockquote>

<blockquote>
<p>דַּבֵּר עִם אָבִי נִכְבָּדוֹת, וַנָּבֹא בַבְּרִית עַד מְהֵרָה.</p>
</blockquote>

<blockquote>
<p>עוֹד כַּיּוֹם אֶזְכֹּר בְּשִׂמְחָה הַקּוֹרוֹת הַחֲרוּכוֹת בַּדְּלֵקָה,</p>
</blockquote>

<blockquote>
<p>וְשֶׁמֶשׁ זֶה עָלָה אָז אַדִּיר וְנֶהְדָּר בְּאוֹתוֹ הַבֹּקֶר.</p>
</blockquote>

<blockquote>
<p>הֵן זֶה הַיּוֹם מִתּוֹךְ אִשּׁוֹ אֶת אִישִׁי לִי נָתַן לְעוֹלָם,</p>
</blockquote>

<blockquote>
<p>וְטֶרֶם עוֹד נִבְנוּ הָרְחוֹבוֹת, אֶת בְּנִי, בֶּן-נְעוּרַי, חִבָּקְתִּי.</p>
</blockquote>

<blockquote>
<p>עַל כֵּן, בְּנִי, תְּבָרֶכְךָ נַפְשִׁי! כִּי דַבֵּר הוֹאַלְתָּ</p>
</blockquote>

<blockquote>
<p>כֹּה בְתֹם לִבְּךָ וַתַּחֲשֹׁב כֵּן לִבְנוֹת אֵת בֵּיתְךָ גַם אָתָּה;</p>
</blockquote>

<blockquote>
<p>עַתָּה, בָּרִיב וְעַל חָרְבוֹת הָאָרֶץ, בְּרִית-אַהֲבָה אָבִיתָ&quot;.</p>
</blockquote>

<br>  

<blockquote>
<p>עָנָה הָאָב מִתּוֹךְ שִׂמְחָה לְדִבְרֵי הָאֵם וְכֵן אָמָר:</p>
</blockquote>

<blockquote>
<p>&quot;אֱמֶת וְיַצִּיב וְנָכוֹן, רַעְיָתִי! מַמָּשׁ כָּךְ הֲוָה;</p>
</blockquote>

<blockquote>
<p>נָכוֹן הַמַּעֲשֶׂה, לַאֲמִתּוֹ סִפַּרְתִּיו, וְצֶדֶק מִשְׁפָּטֵךְ.</p>
</blockquote>

<blockquote>
<p>אֲבָל, הֵן מוּטָב הַמְעֻלֶּה. שֶׁכֵּן, לֹא כָל אָדָם מְחֻיָּב</p>
</blockquote>

<blockquote>
<p>הַכֹּל מֵחָדָשׁ מִבְּרֵאשִׁית לְהַתְחִיל בְּדֶרֶךְ הַחַיִּים.</p>
</blockquote>

<blockquote>
<p>נַחְנוּ עֻנֵּינוּ, סָבַלְנוּ, וְרַבִּים אָז סָבְלוּ כָמוֹנוּ;</p>
</blockquote>

<blockquote>
<p>אוּלָם, הֵן אַשְׁרֵי הָאִישׁ שֶׁאֲבוֹתָיו לוֹ בַיִת הֵקִימוּ,</p>
</blockquote>

<blockquote>
<p>וְהוּא אַךְ יְשַׁכְלֵל וְשִׁפֵּר נַחֲלָתוֹ בִתְבוּנוֹת כַּפֵּיהוּ!</p>
</blockquote>

<blockquote>
<p>כָּל הַהַתְחָלוֹת הֵן קָשׁוֹת, וּמֶשֶׁק הַבַּיִת – מִכֻּלָּן.</p>
</blockquote>

<blockquote>
<p>רַבִּים וְשׁוֹנִים הֵם צָרְכֵי הָאָדָם, שֶׁהֵמָּה מִתְיַקְּרִים</p>
</blockquote>

<blockquote>
<p>יוֹם-יוֹם בִּמְחִירָם, וּלְהַרְבּוֹת מָמוֹנוֹ בִגְלָלָם יְבַקֵּשׁ.</p>
</blockquote>

<blockquote>
<p>עַל כֵּן אֲקַוֶּה, כִּי אַתָּה, בְּנִי, אֶל בֵּיתֵנוּ כֵן תָּבִיא</p>
</blockquote>

<blockquote>
<p>כַּלָּה כַהֲלָכָה, עִם מַתְּנוֹת-שִׁלּוּחִים, כְּאֹרַח הַבָּנוֹת.</p>
</blockquote>

<blockquote>
<p>בָּחוּר אִישׁ-חַיִל כְּדַאי לַאֲרוּסָה שֶׁתְּנֻדַּן כָּרָאוּי.</p>
</blockquote>

<blockquote>
<p>אִשָּׁה חֲמוּדָה – מַה-טּוֹב וּמַה-נָּעִים לַבַּעַל הַכּוֹנְסָהּ,</p>
</blockquote>

<blockquote>
<p>עֵת כִּי אַחֲרֶיהָ נִכְנָסִים אַרְגָּזִים וְסַלִּים מְלֵאִים.</p>
</blockquote>

<blockquote>
<p>עַל-כֵּן גַּם תָּכִין הָאֵם בְּרֹב שָׁנִים בַּדִּים וּסְדִינִים,</p>
</blockquote>

<blockquote>
<p>מִבְחוֹר כָּל אֶרֶג תְּזַמֵּן לְבִתָּהּ, לְיוֹם חֲתוּנָתָהּ.</p>
</blockquote>

<blockquote>
<p>לְיוֹם זֶה יָכִינוּ גַם מָארֵי-הַסִּנְדּוּק כְּלֵי-כֶסֶף, דּוֹרָנוֹת,</p>
</blockquote>

<blockquote>
<p>וְטָמוּן וּמְשֻׁמָּר בַּשֻּׁלְחָן שֶׁל אַבָּא הַזָּהָב הַיָּקָר.</p>
</blockquote>

<blockquote>
<p>כָּכָה תְשַׂמַּח לֶב-חָתָן בְּמַתָּן וְנֵדֶה הַנַּעֲרָה,</p>
</blockquote>

<blockquote>
<p>אֲשֶׁר בָּהּ בָּחַר לְעוֹלָם מִכָּל-בְּנוֹת-עִירָהּ לְאַהֲבָה.</p>
</blockquote>

<blockquote>
<p>הַכֹּל הֵן יוֹדְעִים מַה נָּעִים לָעַלְמָה בְבֵיתָהּ הֶחָדָשׁ,</p>
</blockquote>

<blockquote>
<p>אִם אֵת כֵּלֶיהָ שֶׁלָּהּ מָצֹא תִמְצָא בַמִּטְבָּח, בֶּחָדֶר,</p>
</blockquote>

<blockquote>
<p>אִם מִשֶּׁלָּהּ אֶת-הַשֻּׁלְחָן תְּכַסֶּה, תַּצִּיעַ הַמִּטָּה.</p>
</blockquote>

<blockquote>
<p>כֵּן! אַךְ מֻפְרָנָה בַכֹּל כְּדִבָּעֵי כַלָּתִי תִכָּנֵס.</p>
</blockquote>

<blockquote>
<p>אִשָּׁה עֲנִיָּה – סוֹפָהּ כִּי תֵקַל בְּעֵינֵי הַבָּעַל,</p>
</blockquote>

<blockquote>
<p>אָמָה לוֹ תִהְיֶה, אִם רַק בִּצְרוֹר לוֹ כְאָמָה הִיא בָאָה.</p>
</blockquote>

<blockquote>
<p>הַטֵּה אַךְ יַטֶּה מִשְׁפָּטָהּ, וְתוֹר הָאַהֲבָה כֵן יַחֲלֹף.</p>
</blockquote>

<blockquote>
<p>כֵּן, בְּנִי הֶרְמָן, כִּי תָבִיא בִמְהֵרָה רַעְיָתְךָ אֶל בֵּיתִי</p>
</blockquote>

<blockquote>
<p>שַׂמַּח תְּשַׂמַּח זִקְנָתִי, אַךְ כַּלָּה כְמוֹ שֶׁאָמָרְתִּי;</p>
</blockquote>

<blockquote>
<p>אַחַת הַשְּׁכֵנוֹת, לְמָשָׁל, מֵאוֹתוֹ הַבַּיִת הַיָּרֹק.</p>
</blockquote>

<blockquote>
<p>עָשִׁיר הָאִישׁ, בַּעַל אוֹתוֹ הַבָּיִת! עֲבֻדָּה מַעֲשִׁירָה</p>
</blockquote>

<blockquote>
<p>בְּבָתֵּי-חֲרָשְׁתּוֹ; זֶה סוֹחֵר בְּכָל אֲשֶׁר יִפְנֶה יַצְלִיחַ.</p>
</blockquote>

<blockquote>
<p>בָּנוֹת לוֹ שָׁלֹש, כָּל הוֹנוֹ לָהֵנָּה בִלְבַדָּן הֵן יִהְיֶה.</p>
</blockquote>

<blockquote>
<p>הִנֵּה מִשְּׁלָשְׁתָּן, לָאִישׁ אַךְ הַבְּכִירָה יְעוּדָה, וּפְנוּיוֹת,</p>
</blockquote>

<blockquote>
<p>אוּלַי לְיָמִים מֻעָטִים, תַּעֲמֹדְנָה עוֹד שְׁתֵּי אַחְיוֹתֶיהָ;</p>
</blockquote>

<blockquote>
<p>דָּן לֹא הָיִיתִי עוֹד, בְּנִי, בִּמְקוֹמֶךָ, וְאַחַת מִשְּׁתֵּיהֶן</p>
</blockquote>

<blockquote>
<p>כְּבָר לִי נָשָׂאתִי, כְּמוֹ שֶׁנִּטַּלְתִּי אֶת אִמְּךָ בְשַׁעְתָּהּ&quot;.</p>
</blockquote>

<br>  

<blockquote>
<p>עָנָה וְאָמַר הַבֵּן בַּעֲנָוָה אֶל אָבִיו הַמְזָרְזוֹ:</p>
</blockquote>

<blockquote>
<p>&quot;אָמְנָה, כְּחֶפְצְךָ, אָבִי, חָפַצְתִּי גַם אָנִי, כִּי אַחַת</p>
</blockquote>

<blockquote>
<p>אִוְּתָה גַם נַפְשִׁי מִבְּנוֹת שְׁכֵנֵנוּ; הֵן יַחַד גֻּדַּלְנוּ,</p>
</blockquote>

<blockquote>
<p>יַחַד שִׂחַקְנוּ, שָׁם אֵצֶל הַבְּאֵר שֶׁבַּשּׁוּק, בִּנְעוּרֵינוּ,</p>
</blockquote>

<blockquote>
<p>מָגֵן הָיִיתִי לָהֵן מִפְּנֵי תִגְרוֹת תַּעֲלוּלִים קַנְטְרָנִין.</p>
</blockquote>

<blockquote>
<p>אַךְ כְּבָר עָבְרוּ הַיָּמִים הָהֵם, וְהַנְּעָרוֹת כְּגָדְלָן</p>
</blockquote>

<blockquote>
<p>פְּנִימָה בְּבֵיתָן תֵּשַׁבְנָה, מִסְתַּלְּקוֹת מִמַּעֲשֵׂי הַיַּלְדּוּת.</p>
</blockquote>

<blockquote>
<p>נָאֶה חִנּוּכָן בֶּאֱמֶת! וּלְעִתִּים הָיִיתִי עוֹד נִכְנָס</p>
</blockquote>

<blockquote>
<p>לְבֵיתָן, כְּחֶפְצְךָ אַבָּא, בִּמְעוֹנָן בִּקַּרְתִּי לִפְעָמִים,</p>
</blockquote>

<blockquote>
<p>אוּלָם חֶבְרָתָן לְצַעַר וּבֹשֶת אַךְ הָיְתָה לִי תָמִיד.</p>
</blockquote>

<blockquote>
<p>תָּדִיר עָלַי אַךְ שָׂחָקוּ, הִתּוּלָן וְלַעֲגָן נָשָׂאתִי:</p>
</blockquote>

<blockquote>
<p>הִנֵּה מְעִילִי מָאֳרָךְ, אוֹ אֶרֶג בְּגָדַי מְעֻבֶּה,</p>
</blockquote>

<blockquote>
<p>צִבְעוֹ לֹא נָאֶה, אוֹ רֹאשִׁי – שְׂעָרוֹ לֹא סֻלְסַל כָּרָאוּי.</p>
</blockquote>

<blockquote>
<p>שַׂמְתִּי אֶל לֵב וְקִבַּלְתִּי עַל עַצְמִי הִתְנָאֶה, הִתְקַשֵּׁט</p>
</blockquote>

<blockquote>
<p>כְּנַעֲרֵי-הַסַּחַר, הַבָּאִים לֵרָאוֹת בְּרִאשׁוֹן בַּשַּׁבָּת,</p>
</blockquote>

<blockquote>
<p>אֵלֶּה הַמְהַדְרִין בִּלְבוּשׁ, וּלְכָל עוֹנָה יִזְדַּיְפוּ כַמּוֹדָה;</p>
</blockquote>

<blockquote>
<p>אוּלָם כִּמְשַׁנֶּה טַעְמוֹ בְעֵינֵי הַבָּנוֹת נִרְאֵיתִי.</p>
</blockquote>

<blockquote>
<p>עָלוּב עַל חִלּוּל כְּבוֹדִי הָיִיתִי, אַף לִבִּי בִי כָאַב</p>
</blockquote>

<blockquote>
<p>לִרְאוֹת, כִּי חֶפְצִי הַטּוֹב עִם כָּל הִשְׁתַּדְלוּתִי בִגְלָלָן</p>
</blockquote>

<blockquote>
<p>אַךְ לְקַלָּסָה, תְּבַטְּלֵנִי כְעָפָר אַף מִינָה הַצְּעִירָה.</p>
</blockquote>

<blockquote>
<p>הִנֵּה כֵן הָיָה לְבָשְׁתִּי עִמָּדִי בַפֶּסַח שֶׁעָבָר:</p>
</blockquote>

<blockquote>
<p>מְעִילִי הֶחָדָשׁ, הַתָּלוּי כָעֵת אַךְ בָּאָרוֹן, חִנַּכְתִּי,</p>
</blockquote>

<blockquote>
<p>רֹאשִׁי עָשִׂיתִי מְסֻלְסָל, מְתֻלְתָּל כְּכָל הַבַּחוּרִים.</p>
</blockquote>

<blockquote>
<p>בָּאתִי לְבֵיתָן – וְחוּכָא לַבָּנוֹת; אָמַרְתִּי: לֹא בִי הִיא.</p>
</blockquote>

<blockquote>
<p>יָשְׁבָה לָהּ מִינָה לַפְּסַנְתֵּר, הָאָב, אַף גַּם הוּא אָז בַּבָּיִת,</p>
</blockquote>

<blockquote>
<p>יוֹשֵׁב מִתְעַנֵּג עַל שִׁירַת הַבַּת, וְדַעְתּוֹ בְּדֵחָה.</p>
</blockquote>

<blockquote>
<p>אוּלָם אָנֹכִי לֹא הַכֹּל הֵבַנְתִּי מִדִּבְרֵי הַשִּׁירָה;</p>
</blockquote>

<blockquote>
<p><strong>פַּעַם אַךְ אֶשְׁמַע פָּמִינָה</strong> נִזְכֶּרֶת, וּפַעַם <strong>תָּמִינוֹ</strong>.</p>
</blockquote>

<blockquote>
<p>סִיְּמָה; וְאָנֹכִי, לְבִלְתִּי עוֹד שֶׁבֶת כְּאִלֵּם, שָׁאַלְתִּי</p>
</blockquote>

<blockquote>
<p>לְתֹכֶן הַשִּׁירָה, וּמִי הֵם הַצֶּמֶד פָּמִינָה-תָּמִינוֹ.</p>
</blockquote>

<blockquote>
<p>שָׁתְקוּ, לֹא עָנוּ וְשָׂחֲקוּ בִרְמִיזָה, אַךְ בַּעַל-הַבַּיִת</p>
</blockquote>

<blockquote>
<p>אָמַר בְּלִגְלוּג: &#8220;כְּנִרְאֶה, מַר מַכִּיר אַךְ אָדָם וְחַוָּה&#8221;.</p>
</blockquote>

<blockquote>
<p>פָּרַץ הַצְּחוֹק אָז עָלַי מִכָּל עֵבֶר, הַנְּעָרוֹת, הַנְּעָרִים</p>
</blockquote>

<blockquote>
<p>שׂוֹחֲקִים קוֹל אֶחָד, וְשׂוֹחֵק הַזָּקֵן וְיָדָיו עַל כְּרֵסוֹ.</p>
</blockquote>

<blockquote>
<p>נָפַל כּוֹבָעִי, כִּי חָלְשָה בִי דַעְתִּי, – וְגָבַר עוֹד צְחוֹקָם,</p>
</blockquote>

<blockquote>
<p>נִמְשַׁךְ וְהָלַךְ כָּל אוֹתָהּ הַשָּׁעָה, וַאֲפִילוּ בַּשִּׁירָה.</p>
</blockquote>

<blockquote>
<p>עָלוּב וְכוֹעֵס קִדַּמְתִּי יָצָאתִי וָאָשׁוּב הַבָּיְתָה.</p>
</blockquote>

<blockquote>
<p>בָּאתִי, פָּשַׁטְתִּי מְעִילִי וּלְעוֹלָם בָּאָרוֹן תְּלִיתִיו,</p>
</blockquote>

<blockquote>
<p>שְׂעָרִי סָתַרְתִּי וָאֶמְתַּח תַּלְתַּלָּיו וּבְאַפִּי נִשְׁבַּעְתִּי:</p>
</blockquote>

<blockquote>
<p>דָּרֹךְ לֹא אֶדְרֹךְ עַל סַף זֶה הַבָּיִת! – וְכֵן אֲקַיֵּמָה.</p>
</blockquote>

<blockquote>
<p><strong>שָׁם בְּאִוַּלְתָּם, שָׁמַעְתִּי, כִּי גַם יְכַנּוּנִי תָּמִינוֹ</strong> &quot;.</p>
</blockquote>

<br>  

<blockquote>
<p>אָמְרָה לוֹ אִמּוֹ: &quot;אַל תִּטּוֹר נָא, הֶרְמָן! עַד מָתַי עוֹד תִּכְעַס</p>
</blockquote>

<blockquote>
<p>עַל הַיְלָדוֹת הַלָּלוּ? הֲלֹא אַךְ יְלָדוֹת שְׁלָשְׁתָּנָה.</p>
</blockquote>

<blockquote>
<p>מִינָה הַטּוֹבָה, – יָדַעְתִּי כִּי נוֹטָה לִבָּתָהּ אַחֲרֶיךָ.</p>
</blockquote>

<blockquote>
<p>אֶתְמוֹל, אוֹ שִׁלְשׁוֹם, שָׁאֲלָה עָלֶיךָ. בְּמִינָה, בְּנִי, תִּבְחָר!&quot;</p>
</blockquote>

<br>

<blockquote>
<p>אוּלָם הַבֵּן אַךְ יֶהְגֶּה וְיֹאמַר: &quot;לֹא אֵדַע, לֹא אוּכָל.</p>
</blockquote>

<blockquote>
<p>אוֹתוֹ הַכַּעַס כֹּה נֶחְתַּם בִּלְבָבִי. לֹא אֹבֶה, לֹא אוּכַל</p>
</blockquote>

<blockquote>
<p>רְאוֹתָהּ בְּשִׁבְתָּהּ לַפְּסַנְתֵּר, לֹא אֶשָּׂא, לֹא אֶשְׁמַע גַּם שִׁירָהּ&quot;.</p>
</blockquote>

<br>  

<blockquote>
<p>שָׁמַע הָאָב וַיִּתְעַבָּר, וַיַּעַן בְּאַפּוֹ וַיֹּאמַר:</p>
</blockquote>

<blockquote>
<p>&quot;נַחַת חָשַׂכְתָּ מִמֶּנִּי מֵעוֹלָם! מֵאָז כֵּן הִנֶּךָ.</p>
</blockquote>

<blockquote>
<p>הוּא שֶׁדִּבַּרְתִּי, מֵאָז רְאִיתִיךָ כִי סוּס וּמַחֲרֵשָׁה</p>
</blockquote>

<blockquote>
<p>לִבְּךָ יִקָּחוּ: אַךְ מְלֶאכֶת הָעֶבֶד הַנִּשְׂכָּר לְרַבּוֹ</p>
</blockquote>

<blockquote>
<p>אַתָּה תַעֲשֶׂה, וְאָנֹכִי בִגְלָלְךָ כַחֲשׂוּךְ-בֵּן הָיִיתִי,</p>
</blockquote>

<blockquote>
<p>בֵּן בּוֹ אִכָּבֵד, כִּי יֵצֵא בַשַּׁעַר וְיָבֹא בַבְּרִיּוֹת.</p>
</blockquote>

<blockquote>
<p>אִמְּךָ זוֹ תָמִיד בַּשָּׁוְא נִחֲמָה אוֹתִי, בְּתִקְווֹת שֶׁל הָבֶל;</p>
</blockquote>

<blockquote>
<p>דַּרְדֵּק, בֵּי-רַב עוֹד הָיִיתָ, וָאֶרְאֶה מֵאָז בְּךָ עָמָל,</p>
</blockquote>

<blockquote>
<p>אַחֲרוֹן בַּתַּלְמוּד יָשַׁבְתָּ, בִּכְתוֹב וּקְרוֹא לֹא הִצְלָחְתָּ.</p>
</blockquote>

<blockquote>
<p>אָכֵן, זֶה דֶרֶךְ כָּל נַעַר שֶׁלִּבּוֹ חֲסַר-רִגְשֵׁי-כָבוֹד,</p>
</blockquote>

<blockquote>
<p>נַעַר לֹא יִתְאַו לְמַעֲלַת אֲנָשִׁים וְנֶחְבָּא לַכֵּלִים.</p>
</blockquote>

<blockquote>
<p>צֵא וּלְמַד עַל עַצְמֶךָ! לוּ אָבִי לִי דָאַג בִּנְעוּרַי,</p>
</blockquote>

<blockquote>
<p>כְּמוֹ שֶׁדָּאַגְתִּי עָלֶיךָ בְמוֹרִים וּסְפָרִים אָנֹכִי,</p>
</blockquote>

<blockquote>
<p>אָז לֹא הָיִיתִי כָעֵת אַךְ פֻּנְדָּקִי לְלַיִשׁ הַזָּהָב&quot;.</p>
</blockquote>

<br>  

<blockquote>
<p>קָם לוֹ הַבֵּן הַמְנֻזָּף וַיִּגַּשׁ בַּלָּאט אֶל הַדָּלֶת;</p>
</blockquote>

<blockquote>
<p>אַךְ זֶה אָבִיהוּ בַחֲרוֹנוֹ יְבַהֲלוֹ, עוֹד יִקְרָא אַחֲרֵיהוּ:</p>
</blockquote>

<blockquote>
<p>&quot;לֵךְ לְךָ, מַמְרֶה! יָדַעְתִּי, קְשֵׁה-עֹרֶף מֵאָז כֵּן הָיִיתָ!</p>
</blockquote>

<blockquote>
<p>לֵךְ לְסִבְלָתְךָ וּנְהַג אֶת הַמְּלָאכָה כְּעֶבֶד נֶאֱמָן,</p>
</blockquote>

<blockquote>
<p>אוּלָם, זֹאת דַּע, כִּי לֹא תָבִיא לִי אָמָה, בַּת-כְּפָר לְתוֹךְ בֵּיתִי;</p>
</blockquote>

<blockquote>
<p>דַּע, כִּי לֹא תֹאמַר עַל פָּרָה חוֹרֶשֶׁת: כַּלָּתְךָ הִיא, אָבִי!</p>
</blockquote>

<blockquote>
<p>יָמִים הֵן רַבִּים חָיִיתִי, לָצֵאת יְדֵי הַכֹּל לָמַדְתִּי,</p>
</blockquote>

<blockquote>
<p>כָּל הַמִּתְאָרְחִים תּוֹךְ בֵּיתִי, כַּגְּבִירוֹת כַּגְּבָרִים יָעִידוּ,</p>
</blockquote>

<blockquote>
<p>כַּמָּה כִרְכּוּרִים אֲכַרְכֵּר לְהָפִיק רְצוֹן אִישׁ וְחַסְדּוֹ, –</p>
</blockquote>

<blockquote>
<p>עַתָּה הִגִּיעָה גַם שַׁעְתִּי, כִּי תָפֵק נָא רָצוֹן מִלְּפָנַי</p>
</blockquote>

<blockquote>
<p>כַּלָּה חֲסוּדָה וְנָאָה, – אֶרְאֶה כַף-נַחַת אַף אָנִי!</p>
</blockquote>

<blockquote>
<p>נַגֵּן תְּנַגֵּן לִי זוֹ גַם בַּפְּסַנְתֵּר! כִּי תִהְיֶה לְבֵיתִי</p>
</blockquote>

<blockquote>
<p>כָּבוֹד וְתַכְשִׁיט. יִקָּבְצוּ גַם הֵנָּה בְרִאשׁוֹן בַּשַּׁבָּת</p>
</blockquote>

<blockquote>
<p>פְּנֵי-הָעֲיָרָה, וְיִנְעַם פֹּה שִׁבְתָּם כְּאֵצֶל שְׁכֵנֵנוּ&quot;.</p>
</blockquote>

<br>  

<blockquote>
<p>הֵסִיט הַבֵּן כָּאן בַּמַּנְעוּל וּפָתַח וְיָצָא בַּחֲשָׁאִי.</p>
</blockquote>

<br>  

<h2 id="תָּלִיָּה.">תָּלִיָּה.</h2>

<br>  

<h3 id="הָאֶזְרָחִים.">הָאֶזְרָחִים.</h3>

<br> 

<blockquote>
<p>נִמְלַט הַבֵּן הַצָּנוּעַ מִדִּבְרֵי תוֹכָחָה הַקָּשִׁים,</p>
</blockquote>

<blockquote>
<p>אוּלָם הָאָב טֶרֶם יֶחְדַּל מֵהַטִּיף מוּסָרוֹ וְאוֹמֵר:</p>
</blockquote>

<blockquote>
<p>&quot;דָּבָר שֶׁאֵינוֹ בָאָדָם לֹא יַעֲלֶה הֵימֶנּוּ לְעוֹלָם.</p>
</blockquote>

<blockquote>
<p>קָשֶׁה, אוֹ נִמְנָע, כִּי תָבֹא תִקְוָתִי, כִּי אֶזְכֶּה בַשִּׂמְחָה,</p>
</blockquote>

<blockquote>
<p>לִרְאוֹת בַּבֵּן כִּי הוּא שֻׁנָּה מִמֶּנִּי וַיִּיטַב מֵאָבִיו.</p>
</blockquote>

<blockquote>
<p>בַּיִת וְנַחֲלָה, אוֹ עִיר וּצְרָכֶיהָ – מַה יִּהְיֶה בְסוֹפָם</p>
</blockquote>

<blockquote>
<p>אִם לֹא יִשָּׁקֵד עֲלֵיהֶם וְעַל תַּקָּנָתָם לְחַדְּשֵׁם,</p>
</blockquote>

<blockquote>
<p>חַדֵּשׁ כִּדְרִישַׁת הַזְּמַן וּכְדֶרֶךְ כָּל אֶרֶץ נְאוֹרָה?</p>
</blockquote>

<blockquote>
<p>אָדָם, הָאֶזְרָח בְּאַרְצוֹ, הַהוּא כְפִטְרִיָּה בַת-יוֹמָהּ</p>
</blockquote>

<blockquote>
<p>יִהְיֶה, כִּי יִמַּל בִּמְקוֹמוֹ וְיֹאבַד עַד מַהֵר בַּתֹּהוּ</p>
</blockquote>

<blockquote>
<p>בְּלִי שֵׁם וּשְׁאֵרִית אַחֲרֵיהוּ וְזֵכֶר לְפָעֳלוֹ בַּחַיִּים?</p>
</blockquote>

<blockquote>
<p>מַרְאֵה כָל בַּיִת אַךְ תִּרְאֶה, וְהֵעִיד בִּבְעָלָיו, זֶה מַה הוּא;</p>
</blockquote>

<blockquote>
<p>שַׁעַר הָעִיר אִם אַךְ תָּבֹא, כֵּן תָּעִיד גַּם הִיא בְרָאשֶׁיהָ.</p>
</blockquote>

<blockquote>
<p>חוֹמָה וָחֵל אִם נָפָלוּ, אִם אַשְׁפָּה גְבוּבָה בַנָּחַל;</p>
</blockquote>

<blockquote>
<p>אִם גַּם הָרְחוֹבוֹת סֹאָבוּ, לֹא נֻקּוּ; אִם תִּזַּח מִנִּדְבַּךְ</p>
</blockquote>

<blockquote>
<p>אָבֶן, וְאֵין יָד מְשִׁיבָה וּמְשַׁפְּצָה; אִם נָטְתָה, אוֹ רָקְבָה</p>
</blockquote>

<blockquote>
<p>קוֹרָה אַךְ אֶחָת, וְשָׁוְא יִשְׁאַל סַעַד הַבַּיִת מֵחָדָשׁ, –</p>
</blockquote>

<blockquote>
<p>דַּע, כִּי בְעַצְלוּת בְּעָלָיו כֵּן יִמַּךְ יֵעָזֵב הַמָּקוֹם.</p>
</blockquote>

<blockquote>
<p>כִּי אִם לֹא יְפֻקַּח וִיצֻוֶּה מִמַּעַל עַל סֵדֶר, טָהֳרָה,</p>
</blockquote>

<blockquote>
<p>יַסְכֵּן כָּל גֶּבֶר בְּאֶזְרַח הָאָרֶץ לְטֻמְאַת-רַשְׁלָנוּת</p>
</blockquote>

<blockquote>
<p>כְּהַסְכֵּן לַסְּחָבוֹת הַצּוֹאוֹת הַקַּבְּצָן הַמַּחֲזִיר עַל פְּתָחִים.</p>
</blockquote>

<blockquote>
<p>עַל כֵּן חָפָצְתִּי, כִּי יֵצֵא נָא הֶרְמָן וְיִסַּע בָּאָרֶץ,</p>
</blockquote>

<blockquote>
<p>יִרְאֶה בְעֵינָיו לְפָחוֹת אֶת שְׁטְרַסְבֻּרְג וּפְרַנְקְפֻרְט הֶעָרִים,</p>
</blockquote>

<blockquote>
<p>כֵּן גַּם בַּת-מַנְהֵים הַנְּעִימָה, הַיְשָׁרָה, הַבְּנוּיָה לְחֶדְוָה.</p>
</blockquote>

<blockquote>
<p>כָּל מִי שֶׁרָאָה אַךְ פַּעַם הֶעָרִים הַגְּדוֹלוֹת בְּטָהֳרָן,</p>
</blockquote>

<blockquote>
<p>הוּא לֹא יָנוּחַ עַד תַּקְּנוֹ גַם עִירוֹ, אַף אִם הִיא מִצְעָרָה.</p>
</blockquote>

<blockquote>
<p>אִם לֹא יְשַׁבַּח כָּל עוֹבֵר אֶת שַׁעַר עִירֵנוּ הַמְתֻקָּן,</p>
</blockquote>

<blockquote>
<p>אוֹ אֵת הַמִּגְדָּל הַמְסֻיָּד וּבֵית-מִקְדָּשֵׁנוּ הַמְחֻדָּשׁ?</p>
</blockquote>

<blockquote>
<p>מִי לֹא יְהַלֵּל מַרְצֶפֶת הָרְחוֹבוֹת? וְשִׁיטַת הַמַּיִם,</p>
</blockquote>

<blockquote>
<p>תַּחַת לַקַּרְקַע תִּסְתָּעֵף וּרְוָיָה לַנְּפָשׁוֹת תְּחַלֵּק,</p>
</blockquote>

<blockquote>
<p>תִּתֵּן גַּם בִּטְחָה בַלְּבָבוֹת לַהֲדוֹךְ תַּבְעֵרָה בְפָרְצָהּ, –</p>
</blockquote>

<blockquote>
<p>אִם לֹא עָשִׂינוּ גַם זוֹ מִלְּאַחַר הַמּוֹקֵד הָאָיוֹם?</p>
</blockquote>

<blockquote>
<p>בְּוַעַד-הָעִיר שֵׁשׁ פְּעָמִים רֹאשׁ-בִּנְיָה אָנֹכִי הָיִיתִי,</p>
</blockquote>

<blockquote>
<p>רָאוּ אֶזְרָחִים – אִשְּׁרוּנִי, תּוֹשָׁבִים – וַיּוֹדוּ פָעֳלִי;</p>
</blockquote>

<blockquote>
<p>אֲשֶׁר הִצַּעְתִּי – עָשִׂיתִי, אַף גַּם שִׁכְלַלְתִּי מוֹסָדוֹת</p>
</blockquote>

<blockquote>
<p>טוֹבֵי חֲבֵרַי יְסָדוּם וְלִגְמוֹר לֹא עָלְתָה בְיָדָם.</p>
</blockquote>

<blockquote>
<p>חֵשֶׁק הַמַּעֲשֶׂה כֵן אָחַז גַּם יֶתֶר כָּל חַבְרֵי הַוַּעַד,</p>
</blockquote>

<blockquote>
<p>הַכֹּל כֵּן בִּקְּשׁוּ לְהוֹעִיל, וְכֵן גַּם הֶחֱלִיטוּ וְקִבְּלוּ</p>
</blockquote>

<blockquote>
<p>לָסֹל הַכָּבִישׁ הֶחָדָשׁ, לִמְסִלַּת-הַמְּדִינָה חַבְּרֵנוּ.</p>
</blockquote>

<blockquote>
<p>אַךְ חוֹשְׁשַׁנִּי לַבָּנִים! הַדּוֹר זֶה הַצָּעִיר הוּא אַחֵר;</p>
</blockquote>

<blockquote>
<p>אֵלֶּה תַעֲנֻגּוֹת יִרְדֹּפוּ, אַךְ קִשּׁוּט הָעוֹבֵר כָּל חֶשְׁקָם,</p>
</blockquote>

<blockquote>
<p>בַּיְתָה אֲחֵרִים יִרְבָּצוּ, אֲחוֹרֵי הַתַּנּוּר יֵחָבְאוּ, –</p>
</blockquote>

<blockquote>
<p>דּוֹאֵג אָנֹכִי פֶן יִהְיֶה כֵן הֶרְמָן גַּם הוּא כָל הַיָּמִים&quot;.</p>
</blockquote>

<br>  

<blockquote>
<p>עָנְתָה הָאֵם הַנְּבוֹנָה וּלְבַעֲלָהּ דְּבָרֶיהָ הִגִּידָה:</p>
</blockquote>

<blockquote>
<p>&quot;תָּמִיד, הוֹ אָבִי, לֹא תִצְדַק בַּבֵּן עֵת תְּדַבֵּר מִשְׁפָּטִים!</p>
</blockquote>

<blockquote>
<p>חֵפֶץ לְבָבְךָ לֹא תִמְצָא, לֹא תִרְאֶה בוֹ טוֹבָה בִקַּשְׁתָּ,</p>
</blockquote>

<blockquote>
<p>כִּי הֵן הַבָּנִים בַּדְּפוּס לֹא יֵעָשׂוּ כְצֶלֶם חֶפְצֵנוּ;</p>
</blockquote>

<blockquote>
<p>כֵּן יִהְיוּ לָנוּ, כַּאֲשֶׁר נְתָנָם הָאֵל כֵּן נֶאֱהָבֵם.</p>
</blockquote>

<blockquote>
<p>חַנֵּךְ נְחַנְּכֵם לַטּוֹב, כִּי יֵלְכוּ בוֹ הֵם לְפִי דַרְכָּם;</p>
</blockquote>

<blockquote>
<p>אִישׁ כְּכִשְׁרוֹנוֹ כֵן יִהְיֶה, לֹא שָׁווֹת הַדֵּעוֹת בַּבְּרִיּוֹת,</p>
</blockquote>

<blockquote>
<p>אִישׁ אִישׁ כְּטִבְעוֹ יְבַקֵּשׁ הַטּוֹב, וְהָאֹשֶר – כְּרוּחוֹ.</p>
</blockquote>

<blockquote>
<p>עַל כֵּן לֹא אֶתֵּן לְגַנּוֹת אֶת הֶרְמָן בִּנְזִיפוֹת עַל חִנָּם!</p>
</blockquote>

<blockquote>
<p>כִּי הֵן יְדַעְתִּיו, שֶׁכְּדַאי הוּא לַנְּכָסִים שֶׁיִּנְחַל אַחֲרֵינוּ,</p>
</blockquote>

<blockquote>
<p>הוּא בַעַל-בַּיִת לְמוֹפֵת אַךְ יִהְיֶה לְכָל הָאֶזְרָחִים,</p>
</blockquote>

<blockquote>
<p>אַף גַּם בַּוַּעַד, חַיֶּיךָ, כִּי יִהְיֶה שָׁם לֹא בָאַחֲרוֹנִים.</p>
</blockquote>

<blockquote>
<p>אוּלָם כָּל יוֹם בְּדִבְרֵי הַמּוּסָר אַךְ יָדָיו תְּרַפֶּה,</p>
</blockquote>

<blockquote>
<p>נָזוּף כֵּן יָצָא הַיּוֹם מִפָּנֶיךָ, וְדַעְתּוֹ חָלָשָׁה&quot;.</p>
</blockquote>

<br>  

<blockquote>
<p>אָמְרָה וַתְּמַהֵר וַתֵּפֶן וְאַחֲרֵי הַבֵּן כֵּן יָצָאָה,</p>
</blockquote>

<blockquote>
<p>בַּקְּשׁוֹ הָלָכָה, לְעוֹדֵד לְבָבוֹ בְדִבְרֵי נֶחָמָה;</p>
</blockquote>

<blockquote>
<p>הָגוּן וְרָאוּי לְכָךְ הוּא בְנָהּ זֶה הַטּוֹב וְהַיָּקָר.</p>
</blockquote>

<br>  

<blockquote>
<p>עָנָה אַחֲרֶיהָ בִשְׂחוֹק מִטּוּב-לֵב וּבִמְנוֹד-רֹאשׁ הַבָּעַל:</p>
</blockquote>

<blockquote>
<p>&quot;עַם לֹא הָיָה הַנָּשִׁים! כָּהֵנָּה כַיְּלָדִים הַקְּטַנִּים,</p>
</blockquote>

<blockquote>
<p>אֲשֶׁר אַךְ יִחְיוּ וְיַעֲשׂוּ כָל אֶחָד כְּיֵצֶר לְבָבוֹ;</p>
</blockquote>

<blockquote>
<p>עוֹשִׂים וְרוֹצִים עוֹד שֶׁבַח, אַךְ רַכּוֹת וְדִבְרֵי-חֲלָקוֹת.</p>
</blockquote>

<blockquote>
<p>אוּלָם לְעוֹלָם בַּאֲמִתּוֹ הֵן יַעֲמֹד מְשַׁל-הַקַּדְמוֹנִי:</p>
</blockquote>

<blockquote>
<p>אִם אַךְ לְפָנִים לֹא תִצְעַד, הִסּוֹג אָז תִּסֹּג לְאָחוֹר!&quot;</p>
</blockquote>

<br>  

<blockquote>
<p>הֶגְיוֹן לְבָבוֹ יַבִּיעַ בְּכָל כֹּבֶד-רֹאשׁ אָז הָרַקָּח:</p>
</blockquote>

<blockquote>
<p>&quot;מוֹדֶה אֲנִי לָךְ, מַר שָׁכֵן, אַף לִבִּי בִי יֵט לַתִּקּוּנִים,</p>
</blockquote>

<blockquote>
<p>אֶבְחַר בַּמּוֹעִיל, אִם אֵינוֹ בְיֹקֶר וַעֲדַיִן הוּא חָדָשׁ;</p>
</blockquote>

<blockquote>
<p>אוּלָם מַה יִּפְעַל הָאִישׁ בְּאֵין אוֹצְרוֹת הַכֶּסֶף בְּיָדוֹ,</p>
</blockquote>

<blockquote>
<p>מַה זֶּה יְתַקֵּן, פְּנִימָה אוֹ חוּצָה, וִיחַדֵּשׁ בַּעֲמָלוֹ?</p>
</blockquote>

<blockquote>
<p>קָצְרָה יַד אֶזְרָח מִלִּפְעֹל בָּאָרֶץ, לֹא יוּכַל לַעֲשׂוֹת</p>
</blockquote>

<blockquote>
<p>אִם גַּם יְבַקֵּשׁ; צְרָכָיו גְּדוֹלִים וּמַחְסוֹר בְּכִיסוֹ,</p>
</blockquote>

<blockquote>
<p>עַל כֵּן תִּרְפֶּינָה לוֹ יָדָיו, תּוּשִׁיָּה מִמֶּנּוּ נִבְצָרָה.</p>
</blockquote>

<blockquote>
<p>הִנֵּה אָנֹכִי לַעֲשׂוֹת חָפָצְתִּי, אַךְ מִי זֶה יְבַזְבֵּז</p>
</blockquote>

<blockquote>
<p>עַל הַחִדּוּשִׁים רֹב מָמוֹן וָהוֹן וּבְשַׁעַת סַכָּנָה?</p>
</blockquote>

<blockquote>
<p>בֵּיתִי זֶה כְבָר הָיָה מַצְהִיל, מִתְהַדֵּר כַּמּוֹדָה בִמְעִילוֹ,</p>
</blockquote>

<blockquote>
<p>כָּל חַלּוֹנוֹתָיו כְּבָר הָיוּ מְשַׂקְּרִים בִּשְׁמָשׁוֹת גְּדוֹלוֹת;</p>
</blockquote>

<blockquote>
<p>אֲבָל, מִי יִדְמֶה וְיַעֲשֶׂה כַסּוֹחֵר הַלָּז רַב-הָעֹשֶר,</p>
</blockquote>

<blockquote>
<p>אֲשֶׁר כֵּן יֵדַע גַּם לִמְצֹא כָל סְחוֹרָה בְזֹל וּבְמֻבְחָר?</p>
</blockquote>

<blockquote>
<p>שׁוּרָה, מַה נָּאוֶה זֶה בֵיתוֹ מִנֶּגֶד! עַל גַּוְנוֹ הַיָּרֹק</p>
</blockquote>

<blockquote>
<p>יָשִׂישׂ לוֹ לֹבֶן, מִקְלָעוֹת צַחְצָחוֹת, כִּיּוּרֵי תִפְאֶרֶת!</p>
</blockquote>

<blockquote>
<p>לוּחוֹת חַלּוֹנָיו גְּדוֹלִים, וְנוֹצְצוֹת לְטוּשׁוֹת הַשְּׁמָשׁוֹת;</p>
</blockquote>

<blockquote>
<p>קוֹדְרִים עֲמוּמִים יֵרָאוּ כָל בָּתֵּי הָרְחוֹב לְעֻמָּתוֹ!</p>
</blockquote>

<blockquote>
<p>אֲבָל, הֵן אַחַר הַדְּלֵקָה, הַיָּפִים אָז הָיוּ בָתֵּינוּ,</p>
</blockquote>

<blockquote>
<p>בֵּית-הַמִּרְקַחַת, &#8220;הַמַּלְאָךְ&#8221;, וּבֵיתְךָ זֶה &#8220;לַיִשׁ הַזָּהָב&#8221;.</p>
</blockquote>

<blockquote>
<p>גַּנִּי גַם הוּא אַךְ לִתְהִלָּה הֵן הָיָה מִסָּבִיב,</p>
</blockquote>

<blockquote>
<p>תָּרִים הֵן סָרוּ לְהַבִּיט מִבַּעַד לַסֹּרָג הַמָּאְדָּם,</p>
</blockquote>

<blockquote>
<p>לִרְאוֹת שָׁם פִּסְלֵי-קַבְּצָנִים וְדַקֵּי-גַּמָּדִים בַּצְּבָעִים.</p>
</blockquote>

<blockquote>
<p>אָדָם קִדַּמְתִּיו בְּסֵפֶל שֶׁל קַהֲוָה תוֹכֵכִי הַסֻּכָּה,</p>
</blockquote>

<blockquote>
<p>זוֹ הָעֲשׂוּיָה דְמוּת גַּחַר, וְעַתָּה נְטוּיָה כְבָר לִנְפּוֹל, –</p>
</blockquote>

<blockquote>
<p>שָׂשׂ הָיָה לִרְאוֹת כָּל גַּוְנֵי-הַגְּוָנִים בִּמְסֻדְּרֵי-צְדָפִים</p>
</blockquote>

<blockquote>
<p>נֶגְדּוֹ זָרָחוּ, וְגַם הַבְּקִיאִים בַּדָּבָר, מִסְתַּכְּלִים</p>
</blockquote>

<blockquote>
<p>הָיוּ בְצִמְצוּם-עֵינַיִם לְאַבְנֵי הַבְּדִיל וְהָאַלְמֹג.</p>
</blockquote>

<blockquote>
<p>חֶמְדָּה לְמַרְאֶה כֵן הָיוּ בַטְּרַקְלִין צִיּוּרֵי הָאָמָּן:</p>
</blockquote>

<blockquote>
<p>נְגִידִים וּגְבִירוֹת לְבוּשֵׁי צִבְעוֹנִין מְטַיְּלִים בַּגַּנּוֹת,</p>
</blockquote>

<blockquote>
<p>נוֹגְעִים, אוֹ אוֹחֲזִים, בְּאֶצְבַּע שַׁפִּידָה הַצִּיצִים בְּעֻקְצָם.</p>
</blockquote>

<blockquote>
<p>אֲבָל מִי יִרְאֶה כַיּוֹם עוֹד בָּאֵלֶּה! אַךְ כַּעַס לְעֵינַי</p>
</blockquote>

<blockquote>
<p>אֶמְצָא בְצֵאתִי, – הַכֹּל נִשְׁתַּנָּה לְ&#8220;טַעַם&#8221;, כִּבְיָכוֹל,</p>
</blockquote>

<blockquote>
<p>טַעַם, שֶׁשְּׂבָכוֹת לְבָנוֹת וְסַפְסְלֵי עֵץ בְּגַנּוֹתָם.</p>
</blockquote>

<blockquote>
<p>הַכֹּל אַךְ פָּשׁוּט וְחָלָק, צִפּוּיֵי-הַזָּהָב וְגָלְפֵי-צַעֲצֻעַ</p>
</blockquote>

<blockquote>
<p>עָבְרוּ וּבָטְלוּ; עֵץ נָכְרִי בִמְחִירוֹ כָל כֶּסֶף יִתֵּנוּ.</p>
</blockquote>

<blockquote>
<p>רוֹצֶה הָיִיתִי לַעֲשׂוֹת חֲדָשׁוֹת תּוֹךְ בֵּיתִי גַם אָנִי,</p>
</blockquote>

<blockquote>
<p>לֶכֶת עִם רוּחַ הַזְּמָן וּלְשַׁנּוֹת הַכֵּלִים, הָרְהִיטִים,</p>
</blockquote>

<blockquote>
<p>אֲבָל, הֵן מוֹרָא יַעֲלֶה עַל אָדָם גַּם מַשְּׁהוּ לְהַתְחִיל;</p>
</blockquote>

<blockquote>
<p>יַד מִי מַשִּׂיגָה כָעֵת כִּי תְשַׁלֵּם לֶחָרָשׁ כִּשְׂכָרוֹ?</p>
</blockquote>

<blockquote>
<p>רוֹצֶה הָיִיתִי לְהַזְהִיב מֵחָדָשׁ מַלְאָכִי מִיכָאֵל,</p>
</blockquote>

<blockquote>
<p>סֶמֶל הָאַפְתֵּק, אוֹתוֹ וְאֵת הַדְּרָקוֹן זֶה הַנִּזְעָם,</p>
</blockquote>

<blockquote>
<p>אֲשֶׁר בֵּין רַגְלָיו יִתְפַּתָּל, – וְשַׁבְתִּי נִחַמְתִּי, אָמָרְתִּי:</p>
</blockquote>

<blockquote>
<p>יִהְיֶה לוֹ כֵן בְּשַׁחְמוּתוֹ, וּבְאָמָּן יַקְרָן בַּל אֶדְרֹש&quot;.</p>
</blockquote>

<br>  

<h2 id="אֵיטֶרְפָּה.">אֵיטֶרְפָּה.</h2>

<br>  

<h3 id="הָאֵםעִםבְּנָהּ.">הָאֵם עִם בְּנָהּ.</h3>

<br>  

<blockquote>
<p>סָחִים הַגְּבָרִים, מִשְׁתָּעִים לָהֶם, וְהָאֵם מִבַּחוּץ שָׁם</p>
</blockquote>

<blockquote>
<p>הוֹלְכָה, מְבַקְּשָׁה אֶת בְּנָהּ שֶׁנִּתְעַלָּם. עַל סַפְסַל-הָאֶבֶן,</p>
</blockquote>

<blockquote>
<p>אָמְרָה, יִמָּצֵא, בִּמְקוֹמוֹ הָרָגִיל שֶׁלִּפְנֵי הַבָּיִת;</p>
</blockquote>

<blockquote>
<p>בָּאָה – וְאֵינוֹ; וַתִּפֶן וַתָּסַר לָאֻרְוָה, כִּי אָמְרָה,</p>
</blockquote>

<blockquote>
<p>לִפְקֹד הַסּוּסִים הוּא נִכְנָס, אַבִּירֵי הָרֶכֶשׁ שֶׁקָּנָה</p>
</blockquote>

<blockquote>
<p>בְּעוֹדָם עֲיָרִים, וְטִפּוּלָם לְאַחֵר לֹא יַאֲמִין גַּם עָתָּה; –</p>
</blockquote>

<blockquote>
<p>אוּלָם הָעֶבֶד לָהּ אָמָר: &#8220;רְאִיתִיו, כִּי עָלָה הַגָּנָּה&#8221;.</p>
</blockquote>

<br> 

<blockquote>
<p>שְׁתֵּי הַחֲצֵרוֹת, חִיצוֹנִית וּפְנִימִית אֲרֻכּוֹת הַמִּדָּה,</p>
</blockquote>

<blockquote>
<p>עַל-פְּנֵי אֲסָמִים וּרְפָתִים נֶאֶמְנֵי-הַבִּנְיָן, – עָבָרָה;</p>
</blockquote>

<blockquote>
<p>בָּאָה הַגַּנָּה, – לָרָחוֹק עַד חוֹמַת-הָעִיר יִשְׂתָּרֵעַ, –</p>
</blockquote>

<blockquote>
<p>עוֹבְרָה וּשְׂמֵחָה לְכָל צֶמַח מִשְׂתַּגְשֵׂג, עוֹבְרָה וְתוֹמְכָה</p>
</blockquote>

<blockquote>
<p>מִסְעָד וּסְמִיכָה שֶׁנָּטוּ וְכָרְעוּ מִתַּחַת לְמַשָּׂא</p>
</blockquote>

<blockquote>
<p>עַנְפֵי תַפּוּחָה, אוֹ עַנְפֵי אֲגַסָּה מְסֻרְבְּלֵי-פֶרִי,</p>
</blockquote>

<blockquote>
<p>תָּרִים גַּם תּוֹלָע מִטַּרְפֵּי-הַכְּרוּב, הָרַעֲנָן וְרָוֶה;</p>
</blockquote>

<blockquote>
<p>פְּסִיעָה בְטֵלָה אַף אַחַת לֹא תִפְסַע הָאִשָּׁה בַּת-חָיִל.</p>
</blockquote>

<blockquote>
<p>כָּכָה הִיא חָלְפָה בְּגַן זֶה הָאָרֹךְ, עַד קִצּוֹ הִגִּיעָה,</p>
</blockquote>

<blockquote>
<p>עַד אֶל הַסֻּכָּה הַמְחֻפָּה טְרַף-עִזִּים, – גַּם שָׁמָּה לֹא נִמְצָא,</p>
</blockquote>

<blockquote>
<p>כַּאֲשֶׁר לֹא נִרְאָה זֶה הֶרְמָן עַד הֵנָּה בְּכָל הַגָּן כֻּלּוֹ.</p>
</blockquote>

<blockquote>
<p>זֹאת אַךְ רָאָתָה, לֹא נָעוּל הַפַּשְׁפָּשׁ שֶׁלְּנֹכַח הַסֻּכָּה, –</p>
</blockquote>

<blockquote>
<p>פֶּתַח שֶׁפָּרַץ, מֵחֶסֶד מְיֻחָד אֲלֵיהֶם, הַזָּקֵן</p>
</blockquote>

<blockquote>
<p>נְשִׂיא-הָעֲיָרָה וּפָתַח לְגַנָּם בְּכֹתֶל-הַמִּבְצָר;</p>
</blockquote>

<blockquote>
<p>פָּתְחָה וְיָצְאָה אַף עָבְרָה הַתְּעָלָה, הַחֲרֵבָה אֵין-מָיִם,</p>
</blockquote>

<blockquote>
<p>עָלְתָה הַכַּרְמָה, הַמְּסֻיָּג לוֹ יָפֶה, וְאֵצֶל הַמְּסִלָּה,</p>
</blockquote>

<blockquote>
<p>בְּצֵלַע הַגִּבְעָה, נִשָּׂא יִשְׂתָּרַע אֶל עֵבֶר הַשָּׁמֶשׁ.</p>
</blockquote>

<br>  

<blockquote>
<p>עָלְתָה וַתִּשְׂמַח גַּם פֹּה עַל רֹב תְּנוּבָה וּמֶגֶד-הַבְּרָכָה;</p>
</blockquote>

<blockquote>
<p>סֻבְּלָה עֲנָבִים כָּל גֶּפֶן לְמַכְבִּיר, מִסְתּוֹר לֹא נִמְצָא</p>
</blockquote>

<blockquote>
<p>לְכֻלָּם בֶּעָלִים. שָׁרוּי בִּצְלָלִים, בְּחֻפַּת-שָׂרִיגִים,</p>
</blockquote>

<blockquote>
<p>מִשְׁעוֹל הַתִּיכוֹן הַמֻּדְרָג שְׁקִיפִין, מִשְׁבְּרֵי-אָבֶן,</p>
</blockquote>

<blockquote>
<p>בְּסֻּכֹּה שָׁם תְּלוּיִים אַשְׁכֹּלוֹת שֶׁל עָנִיג וּמֻשְׁקִית,</p>
</blockquote>

<blockquote>
<p>גַּסֵּי-עֲנָבִים, עֲנָבִים גַּמְלָנִין, כְּחוּלִים-אַדְמוּמִים.</p>
</blockquote>

<blockquote>
<p>שֹׁרֵק זֶה, עָלָיו כֵּן שָׁקְדָה יַד נוֹטְעוֹ, פְּרִי-מִתְקוֹ יְעַטֵּר</p>
</blockquote>

<blockquote>
<p>שֻׁלְחַן-אֻשְׁפִּיזִין, וְאוּלָם בִּשְׁאָר כָּל הַכֶּרֶם – רַגְלִיּוֹת,</p>
</blockquote>

<blockquote>
<p>גֶּפֶן וָגֶפֶן טְעוּנָה לְעַצְמָהּ עֲנָבוֹת הַדַּקּוֹת,</p>
</blockquote>

<blockquote>
<p>הֵנָּה הַנּוֹתְנוֹת הַיַּיִן הַמְשֻׁבָּח. וְהִיא כַעֲלוֹתָהּ</p>
</blockquote>

<blockquote>
<p>תַּעֲלֶה שִׂמְחָתָהּ לַבָּצִיר הַקָּרֵב עִם חַג הַהִלּוּלִים;</p>
</blockquote>

<blockquote>
<p>יוֹמָם יְרֹעָע, יִבָּצֵר בַּכְּרָמִים, יִדָּרֵךְ הֶעָסִיס,</p>
</blockquote>

<blockquote>
<p>יְמַלֵּא חָבִיּוֹת, וְלַיְלָה יִיָּרוּ שַׂרְפֵי-אֵשׁ פּוֹקְעִים,</p>
</blockquote>

<blockquote>
<p>הָדָר יַעֲנוּ מִקְּצוֹת-כָּל-הַמְּדִינָה לִיפֵה-תוֹר-הָאָסִיף.</p>
</blockquote>

<br> 

<blockquote>
<p>שָׂמְחָה – אוּלָם, כְּצָוְחָהּ לְהֶרְמָן פַּעֲמַיִם וְשָׁלֹשׁ</p>
</blockquote>

<blockquote>
<p>וְעָנָה אַךְ הֵד לָהּ בְּלַעַג קוֹלוֹתָיו מִצְּרִיחֵי הַקִּרְיָה</p>
</blockquote>

<blockquote>
<p>בְגַלְגָּא וּזְעָקָה, – נָע בָּהּ לְבָבָהּ מִדְּאָגָה וּתְמִיָּה.</p>
</blockquote>

<blockquote>
<p>חַפֵּשׂ אֶת הֶרְמָן הִיא לֹא הִסְכִּינָה; מֵעוֹדוֹ לֹא יָצָא</p>
</blockquote>

<blockquote>
<p>הַרְחֵק מִבֵּיתָהּ בְּטֶרֶם לָהּ יַגִּיד, לְמַעַן לֹא תִדְאַג</p>
</blockquote>

<blockquote>
<p>אִמּוֹ הַטּוֹבָה וְלִבָּהּ-אַהֲבָה בַּל יֶהְגֶּה לוֹ אֵימָה.</p>
</blockquote>

<blockquote>
<p>אָכֵן, עוֹד נַפְשָׁהּ בָּהּ קִוְּתָה הַשִּׂיגוֹ בְּלֶכְתּוֹ מִקָּרוֹב,</p>
</blockquote>

<blockquote>
<p>כִּי גַם בְּמַעֲלֵה-וּבְמוֹרַד-הַכֶּרֶם עוֹד פְּתוּחִים הַשְּׁעָרִים.</p>
</blockquote>

<br>  

<blockquote>
<p>יָצְאָה מִכַּרְמָהּ וַתָּבֹא אֶל חֶלְקַת הַשָּׂדֶה, אֶל נִירָהּ,</p>
</blockquote>

<blockquote>
<p>שֶׁטַח הַנִּרְחָב עַל גַּבֵּי הָרָמָה הָעוֹטֵף שִׁבֳּלִים.</p>
</blockquote>

<blockquote>
<p>עוֹד הִיא מְהַלְּכָה גַּם פֹּה עַל אַדְמָתָהּ, עַל נַחֲלַת בַּעֲלָהּ,</p>
</blockquote>

<blockquote>
<p>עוֹד הִיא שְׂמֵחָה גַם פֹּה עַל יְבוּלָהּ, עַל קָמָה קוֹדֶדֶת,</p>
</blockquote>

<blockquote>
<p>שִׁפְעַת הַתְּנוּבָה הַגּוֹלְשָׁה בִּזְהָבָהּ עַל פְּנֵי כָל הַמֶּרְחָב.</p>
</blockquote>

<blockquote>
<p>בֵּין הַמַּעֲנוֹת לִפְאוֹתָן, בַּשְּׁבִיל בֵּין הַזָּהָב תְּהַלֵּךְ,</p>
</blockquote>

<blockquote>
<p>אֶל הָאֲגַסָּה מְגַמַּת פָּנֶיהָ, – עֵץ גָּדוֹל נָטוּעַ</p>
</blockquote>

<blockquote>
<p>שָׁם עַל הַגַּבְנוּן, בִּקְצֵה גְבוּל הַנַּחֲלָה, תְּחוּם שַׁדְמוֹתֶיהָ.</p>
</blockquote>

<blockquote>
<p>עֵץ זֶה – אֶת נוֹטְעוֹ מִי יֵדַע, מִי יִזְכֹּר? אַךְ נוֹדַע הָאִילָן,</p>
</blockquote>

<blockquote>
<p>נִשְׁקָף זֶה נוֹפוֹ עַל פְּנֵי כָל הַסְּבִיבָה, וּפִרְיוֹ לְהַלֵּל.</p>
</blockquote>

<blockquote>
<p>תַּחְתָּיו הַקּוֹצְרִים יִסְעָדוּ, בְּחֹם הַצָּהֳרַיִם יָנוּחוּ,</p>
</blockquote>

<blockquote>
<p>רוֹעִים בְּצִלּוֹ עַל עֶדְרָם יִשְׁמֹרוּ, כִּי נָעִים שָׁם שִׁבְתָּם</p>
</blockquote>

<blockquote>
<p>עַל הַסַּפְסָלִים מֵאַבְנֵי-הַשָּׂדֶה לְמוֹשָׁב נָכוֹנוּ.</p>
</blockquote>

<br>  

<blockquote>
<p>שָׁם, עַד הָאִילָן, הִיא בָאָה, וְשָׁמָּה גַּם מָצְאָה אֶת הֶרְמָן</p>
</blockquote>

<blockquote>
<p>יוֹשֵׁב וְתוֹמֵךְ אֶת רֹאשׁוֹ בְּכַפָּיו וְנִרְאֶה כְּצוֹפֶה</p>
</blockquote>

<blockquote>
<p>קַצְוֵי מֶרְחַקִּים מֵעֵבֶר לֶהָרִים, וְגַבּוֹ אֶל אִמּוֹ.</p>
</blockquote>

<blockquote>
<p>חֶרֶשׁ הִיא נִגְּשָׁה עָדֵיהוּ, בַּלָּאט כֵּן בְּשִׁכְמוֹ נָגָעָה.</p>
</blockquote>

<blockquote>
<p>נִבְהַל הַבֵּן לָהּ וַיִּפֶן – וְהִנֵּה הַדִּמְעָה בְּעֵינָיו.</p>
</blockquote>

<br>  

<blockquote>
<p>&#8220;אִמָּא&#8221;, הוּא אָמַר בִּמְבוּכָה, &#8220;לָמָּה זֶה כֹה הִבְהַלְתִּנִי?&#8221;</p>
</blockquote>

<blockquote>
<p>מִהֵר וּמָחָה דִמְעָתוֹ, וְנַפְשׁוֹ עֲנֻגָּה נִכְלָמָה.</p>
</blockquote>

<br>  

<blockquote>
<p>&#8220;מַה-לָּךְ? הַאַתָּה, בְּנִי, כֹּה בָכִיתָ?&#8221;, כֵּן תָּמְהָה, שָׁאֲלָה</p>
</blockquote>

<blockquote>
<p>אִמּוֹ נָבוֹכָה, &quot;עַד הֵנָּה בְּכָךְ לֹא רָאִיתִי פָנֶיךָ!</p>
</blockquote>

<blockquote>
<p>אָנָּא, בֵּן, הַגֵּד מָה עִצֵּב לִבֶּךָ? וּמָה הֱבִיאֲךָ</p>
</blockquote>

<blockquote>
<p>בָּדָד פֹּה שֶׁבֶת, בְּחֶבְיוֹן הָעֵץ? וְדִמְעָה זוֹ מָהִי?&quot;</p>
</blockquote>

<br>  

<blockquote>
<p>אִמֵּץ הַבֵּן זֶה הַטּוֹב אֶת לְבָבוֹ וַיַּעַן וַיֹּאמַר:</p>
</blockquote>

<blockquote>
<p>&quot;אַךְ חֲסַר-לֵבָב כַּיּוֹם לֹא יִתְעַצֵּב לְמַרְאֵה הָעֹנִי,</p>
</blockquote>

<blockquote>
<p>תְּלָאַת אֲנָשִׁים הַתּוֹעִים בַּצָּרָה, בִּנְדוּדֵי הַגּוֹלָה;</p>
</blockquote>

<blockquote>
<p>אַךְ חֲסַר-דַּעַת לֹא יִדְאַג כָּעֵת לִשְׁלוֹם-בֵּיתוֹ וְאַרְצוֹ,</p>
</blockquote>

<blockquote>
<p>אֶרֶץ מוֹלֶדֶת נִשְׁקֶפֶת לָאָסוֹן, לְיָמִים נוֹרָאִים.</p>
</blockquote>

<blockquote>
<p>אֲשֶׁר רָאִיתִי הַיּוֹם אַף שָׁמָעְתִּי, עַד לִבִּי בִי נָגָע;</p>
</blockquote>

<blockquote>
<p>הִנֵּה יָצָאתִי, יְפֵה-נוֹף זֶה אַבִּיט הַפָּרוּשׂ מִסָּבִיב,</p>
</blockquote>

<blockquote>
<p>כָּרִים פּוֹרִיִּים וּגְבָעוֹת גִּיל חוֹגְרוֹת, עֲתֶרֶת הַבְּרָכָה,</p>
</blockquote>

<blockquote>
<p>שִׁבֳּלֵי-פָז אֵלּוּ, לְקָצִיר וְעָמִיר, דְּגָנָן הִכְרִיעָן,</p>
</blockquote>

<blockquote>
<p>עֵצִים עֲמוּסִים נִכְבַּדֵּי-הַפֶּרִי לְמַלֵּא אֲסָמִים, –</p>
</blockquote>

<blockquote>
<p>אוּלָם, אוֹי לָנוּ, כִּי קָרוֹב הָאוֹיֵב! הָרֵינוּס בִּנְחָלָיו,</p>
</blockquote>

<blockquote>
<p>אָמְנָם, כְּחוֹמָה יָשִׁית סְבִיבֵנוּ; אֲבָל מַה חוֹמָה,</p>
</blockquote>

<blockquote>
<p>נַחַל וְהָרִים מוּל עַם זֶה הַנִּשָּׂא כְּסוּפָה עָלֵינוּ?</p>
</blockquote>

<blockquote>
<p>הֵמָּה לְדִגְלָם מִקַּצְוֵי אַרְצוֹתָם כָּל גֶּבֶר קָרָאוּ,</p>
</blockquote>

<blockquote>
<p>נַעַר וְזָקֵן שָׁם יַחַד בְּהָמוֹן יֵלֵכוּ, – וְהָמוֹן בְּלֶכְתּוֹ</p>
</blockquote>

<blockquote>
<p>מָוֶת לֹא יִירָא; אַחֲרֵי הֶהָמוֹן הֲמוֹנִים יָגִיחוּ.</p>
</blockquote>

<blockquote>
<p>הוֹ! הַעוֹד יֵשׁ גֶּרְמָנִי כִּי יִבְחַר לוֹ שֶׁבֶת תּוֹךְ בֵּיתוֹ?</p>
</blockquote>

<blockquote>
<p>וְיֵשׁ עוֹד מִתְבָּרֵךְ בִּלְבָבוֹ מִשּׁוֹאַת-הָאָסוֹן הִנָּצֵל?</p>
</blockquote>

<blockquote>
<p>אִמִּי, חַי אָנִי, כִּי חָרֹה לִי יֶחֱרֶה הַיּוֹם שֶׁפְּטָרוּנִי!</p>
</blockquote>

<blockquote>
<p>לָמָּה עִם צוֹבְאֵי הַצָּבָא לַקְּרָב לֹא לֻקַּחְתִּי גַם אָנִי?</p>
</blockquote>

<blockquote>
<p>אָמְנָם, כִּי יָחִיד לְהוֹרַי אָנֹכִי, וְרַבָּה נַחֲלָתָם,</p>
</blockquote>

<blockquote>
<p>רַבָּה בַּנְּכָסִים הַמְּלָאכָה וְחָשׁוּב מַעֲשֵׂנוּ בָאָרֶץ;</p>
</blockquote>

<blockquote>
<p>אוּלָם, מִי יִתֵּן בֶּחָלוּץ עַל מִשְׁמַר גְּבוּלֵנוּ נִצָּבְתִּי,</p>
</blockquote>

<blockquote>
<p>תַּחַת זֶה שִׁבְתִּי פֹה מַמְתִּין לָעַבְדוּת, לָאָבְדָן כִּי יָבֹא!</p>
</blockquote>

<blockquote>
<p>לִבִּי בִי יֹאמַר, שְׂעִפַּי אִמְּצוּנִי, אַף רוּחִי בִי תִשְׁאָף,</p>
</blockquote>

<blockquote>
<p>לָתֵת אֶת נַפְשִׁי אֶל עַמִּי, אָמוּתָה עַל אַרְצִי הַפָּעַם!</p>
</blockquote>

<blockquote>
<p>מוֹפֵת כֵּן אָשִׂים אֶת חַיַּי וּמוֹתִי אֶל אַחַי וְרֵעָי.</p>
</blockquote>

<blockquote>
<p>אַרְצִי גֶּרְמַנְיָה! כָּל בָּחוּר וְטוֹב בָּךְ לוּ נֶאֶסְפוּ לִגְבוּלֵךְ,</p>
</blockquote>

<blockquote>
<p>מִשְׁמָר וּמָעוֹז לוּ שַׂמְנוּ לֵב אֶחָד – וְנֶעֱצַר הָאוֹיֵב,</p>
</blockquote>

<blockquote>
<p>אֲשֶׁר לֹא תִדְרֹךְ כַּף-רֶגֶל הַנָּכְרִי עַל אֶרֶץ חַיֵּינוּ,</p>
</blockquote>

<blockquote>
<p>אֲשֶׁר לֹא יֹאכַל הַצּוֹרֵר וִיבוֹסֵס לְעֵינֵינוּ פִּרְיֵנוּ,</p>
</blockquote>

<blockquote>
<p>אֲשֶׁר לֹא יַהֲדֹךְ עוֹד גְּבָרִים וְנָשִׁים וּבְתוּלוֹת לֹא יָשֹׁד!</p>
</blockquote>

<blockquote>
<p>לָכֵן, אַתְּ אִמִּי, שְׁמָעִינִי: בְּלִבִּי מִשְׁפָּטִי גָמָרְתִּי,</p>
</blockquote>

<blockquote>
<p>יָשְׁרִי בִי יַעֲנֶה, בִּינָתִי זֹאת תִּקְרָא: עֲשֵׂה אַל תְּאַחֵר.</p>
</blockquote>

<blockquote>
<p>מַרְבֵּה מַחֲשָׁבָה – מַרְבֵּה חֲרָטָה, לֹא יִבְחַר בַּמְּעֻלֶּה,</p>
</blockquote>

<blockquote>
<p>עַל כֵּן לֹא אָשׁוּב מִזֶּה עוֹד הַבָּיְתָה, מִפֹּה כֵּן אֵלֵכָה!</p>
</blockquote>

<blockquote>
<p>אֵרְדָה הָעִירָה, אֶתְיַצֵּב, לְעָבְדָהּ אֶת אַרְצִי אִנָּתֵן,</p>
</blockquote>

<blockquote>
<p>יָדִי וְלִבִּי נְתוּנִים, נָתוּן כָּל-בִּי לַמִּלְחָמָה!</p>
</blockquote>

<blockquote>
<p>וְיֹאמַר נָא אָבִי, אִם לִבִּי חֲסַר-רִגְשֵׁי-כָבוֹד עוֹדֶנּוּ,</p>
</blockquote>

<blockquote>
<p>אִם זֶה אָנֹכִי לֹא אֹבֶה לְמַעֲלַת אֲנָשִׁים הַגִּיעַ&quot;.</p>
</blockquote>

<br>

<blockquote>
<p>שֵׂכֶל מִלֶּיהָ אָז תָּשִׁיב הָאֵם זוֹ הַטּוֹבָה, הַנְּבוֹנָה,</p>
</blockquote>

<blockquote>
<p>וּמֵאֵלֶיהָ גַם דִּמְעָה חֲרִישִׁית אָז תִּזְלַג בְּדַבְּרָהּ:</p>
</blockquote>

<blockquote>
<p>&quot;לָמָּה, בְּנִי, כֹּה שֻׁנָּה רוּחֶךָ, כִּי תְדַבֵּר אֶל אִמְּךָ</p>
</blockquote>

<blockquote>
<p>שָׂפָה אַחֶרֶת, מֵאֲשֶׁר הִסְכַּנְתִּי לִשְׁמֹעַ מִפִּיךָ?</p>
</blockquote>

<blockquote>
<p>גָּלוּי וְיָשָׁר כָּל חֵפֶץ לְבָבְךָ לִי תָמִיד הִבַּעְתָּ,</p>
</blockquote>

<blockquote>
<p>עַתָּה, לוּ אַחֵר בֵּינֵינוּ זֹאת שָׁמַע – וַיְשַׁבַּח דְּבָרֶיךָ,</p>
</blockquote>

<blockquote>
<p>נִתְעֶה זֶה הָיָה לְהַאֲמִין בְּדִבְרֵי מִשְׁפָּטְךָ וַיֹּאמֶר:</p>
</blockquote>

<blockquote>
<p>אָכֵן, כִּי צָדַק הַנָּעַר, אַךְ יָשָׁר וָזַךְ חֵפֶץ לִבּוֹ.</p>
</blockquote>

<blockquote>
<p>לֹא כֵן אָנֹכִי; הֵן בּשְׁתִּי בְּשָׁמְעִי, כִּי לֹא בְתֹם לִבְּךָ</p>
</blockquote>

<blockquote>
<p>עַתָּה דִבַּרְתָּ; מַחֲשָׁבוֹת אַחֵרוֹת בְּקִרְבּוֹ צָפָנְתָּ.</p>
</blockquote>

<blockquote>
<p>נַפְשִׁי יוֹדַעַת, כִּי לֹא קוֹל חֲצוֹצְרָה וְתֹף-הַמִּלְחָמָה</p>
</blockquote>

<blockquote>
<p>הֵעִיר רוּחֶךָ, אַף לֹא הִכָּבֵד לְעֵינֵי הַנְּעָרוֹת</p>
</blockquote>

<blockquote>
<p>תַּחְפֹּץ בְּבִגְדֵי הַשָּׁרֵת. רוּחֲךָ זֶה אַמִּיץ וְיָשָׁר,</p>
</blockquote>

<blockquote>
<p>אוּלָם, יָדַעְתִּי, אַךְ בַּיִת וְשָׂדֶה – בָּהֶם כָּל חַיֶּיךָ.</p>
</blockquote>

<blockquote>
<p>עַתָּה, גוֹרָלְךָ, הַגִּידָה נָא, לָמָּה שַׁנּוֹתוֹ גָזָרְתָּ?&quot;</p>
</blockquote>

<br>  

<blockquote>
<p>בְּיָשְׁרוֹ אָז יַעַן הַבֵּן: &quot;אַךְ טוֹעָה הַפַּעַם, אַתְּ אִמִּי.</p>
</blockquote>

<blockquote>
<p>לֹא כָל הַיָּמִים הֵם שָׁוִים; לְאִישׁ הֵן יִשְׁתַּנֶּה הַנָּעַר.</p>
</blockquote>

<blockquote>
<p>יֵשׁ מִי שֶׁבָּגַר בְּצִנְעָה וַיִּגְמַל לְפָעֳלָה מֵרֵעָיו</p>
</blockquote>

<blockquote>
<p>אֲשֶׁר בְּרַעַשׁ גָּדֵלוּ, בַּחֲלִיפוֹת הַחַיִּים נִשְׁחָתוּ.</p>
</blockquote>

<blockquote>
<p>שָׁקֵט צָנוּעַ הָיִיתִי, וְכֵן גַּם עַד עַתָּה הִנֵּנִי,</p>
</blockquote>

<blockquote>
<p>אוּלָם, בִּי גָמַל זֶה לִבִּי, הַשּׂוֹנֵא כָל עַוְלָה וָאָוֶן,</p>
</blockquote>

<blockquote>
<p>מֵבִין אָנֹכִי וּבוֹחֵן בַּדְּבָרִים, בַּמַּעֲשִׂים הַנַּעֲשִׂים,</p>
</blockquote>

<blockquote>
<p>אִמְּצָה עֲבוֹדָה גַם גּוּפִי, לִי עָתְקוּ גַם יָדַי וְרַגְלָי.</p>
</blockquote>

<blockquote>
<p>עַל כֵּן אַךְ אֱמֶת דִּבַּרְתִּי לָךְ, אִמִּי, נֶאֱמָנִים כָּל דְּבָרָי.</p>
</blockquote>

<blockquote>
<p>אוּלָם, צָדַקְתְּ בְּמוּסָרֵךְ גַּם אָתְּ, כִּי דְבַר-מָה הֶעֱלָמְתִּי.</p>
</blockquote>

<blockquote>
<p>מַחֲצִית הָאֱמֶת גִּלִּיתִי וּמַחֲצִית, הִכַּרְתְּ, כִּי כִסֵּיתִי.</p>
</blockquote>

<blockquote>
<p>הִנֵּה כֵן אוֹדֶה: לֹא הַסַּכָּנָה הַקְּרוֹבָה קְרָאַתְנִי</p>
</blockquote>

<blockquote>
<p>צֵאת מִבֵּית-אָבִי, גַּם מַשְׂאַת-הַנֶּפֶשׁ הַגְּדוֹלָה, לְעַמִּי</p>
</blockquote>

<blockquote>
<p>הָבֵא הַיֶּשַׁע וּמְחִתָּה עַל אוֹיְבָיו, בִּי לֹא הָיָתָה.</p>
</blockquote>

<blockquote>
<p>מִלִּים, אַךְ מִלִּים פָּנַיִךְ מִלַּלְתִּי, לְהַסְתִּיר הֶגְיוֹנִי,</p>
</blockquote>

<blockquote>
<p>כַּסּוֹת רְחָשִׁים, שֶׁפָּלְחוּ וְקָרְעוּ בִי לִבִּי, בִּקַּשְׁתִּי.</p>
</blockquote>

<blockquote>
<p>לָכֵן, הַרְפִּי נָא אִמִּי! יָדַעְתִּי כִּי תֹהוּ זֶה חֶפְצִי</p>
</blockquote>

<blockquote>
<p>אַסְתִּיר בִּלְבָבִי, – וְיֵלְכוּ נָא חַיַּי גַם הֵמָּה לַתֹּהוּ!</p>
</blockquote>

<blockquote>
<p>כִּי הֵן יָדַעְתִּי, אַךְ הֶבֶל הַיָּחִיד, אַךְ רַע יְהִי חֶלְקוֹ,</p>
</blockquote>

<blockquote>
<p>אִם הַכְּלָל כֻּלּוֹ לֵב אֶחָד לֹא יִשְׁאַף אֶת הַכֹּל לַעֲשׂוֹת&quot;.</p>
</blockquote>

<br>  

<blockquote>
<p>&#8220;לָכֵן אֶת הַכֹּל לִי הוֹדַע&#8221;, כֵּן אָמְרָה הָאֵם הַנְּבוֹנָה,</p>
</blockquote>

<blockquote>
<p>&quot;אַל נָא תַעֲלִים כָּל דָּבָר מִמֶּנִּי, אִם גָּדוֹל אִם קָטֹן.</p>
</blockquote>

<blockquote>
<p>עַזִּים הַגְּבָרִים, זְרִיזִים מַקְדִּימִים הֵם לִרְאוֹת כָּל תַּכְלִית,</p>
</blockquote>

<blockquote>
<p>אַךְ הֵן הַנִּמְהָר יְמַהֵר גַּם הִסּוֹג אִם מִכְשׁוֹל בְּדַרְכּוֹ;</p>
</blockquote>

<blockquote>
<p>לֹא כֵן הָאִשָּׁה, חָרוּצָה וּשְׁלוּחָה הִיא לִמְצֹא לָהּ עֵזֶר,</p>
</blockquote>

<blockquote>
<p>הִיא גַם סְחַרְחַר, בְּדֶרֶךְ עֲקִיפִין, אֶל חֶפְצָהּ תַּגִּיעַ.</p>
</blockquote>

<blockquote>
<p>בִּי, אַל תְּכַחֵד! לָמָּה נִמְהַרְתָּ, בְּנִי, כֵּן הַפָּעַם?</p>
</blockquote>

<blockquote>
<p>מוּזָר הָיִיתָ, לֹא אוּכַל הַכִּירְךָ, דָּמֶיךָ יִרְתָּחוּ;</p>
</blockquote>

<blockquote>
<p>הִנֵּה שׁוּב עָלְתָה דִמְעָתְךָ וּתְבַקֵּשׁ הִתְנַפֵּל מֵעָיִן&quot;.</p>
</blockquote>

<br>  

<blockquote>
<p>נַפְשׁוֹ לַיָּגוֹן אָז יִתֵּן הַנַּעַר הַטּוֹב מִתּוֹךְ בֶּכִי,</p>
</blockquote>

<blockquote>
<p>בָּכֹה כֵּן יִבְכֶּה עַל אִמּוֹ, בְּחֵיקָהּ יְתַנֶּה וְיֹאמַר:</p>
</blockquote>

<blockquote>
<p>&quot;אָמְנָה, דִּבְרֵי-פִי-אָבִי הַיּוֹם הִכּוּ לִבִּי כַּחִצִּים,</p>
</blockquote>

<blockquote>
<p>חִנָּם יִסְּרַנִּי, לֹא נִמְצָא בִי אָוֶן מִתְּמוֹל אוֹ מִשִּׁלְשׁוֹם.</p>
</blockquote>

<blockquote>
<p>כַּבֵּד אֲבוֹתַי מִנְּעוּרַי הִסְכַּנְתִּי, אָבִיתִי, אָהָבְתִּי;</p>
</blockquote>

<blockquote>
<p>חָכָם וְנָבוֹן אָמַרְתִּי לֹא נִמְצָא בַּחֶלֶד מֵהוֹרָי,</p>
</blockquote>

<blockquote>
<p>הֵם שֶׁהוֹרוּנִי מִקַּדְמַת יַלְדוּתִי, וְתוֹרָתָם חָפָצְתִּי.</p>
</blockquote>

<blockquote>
<p>אֶזְכֹּר, בְּנֵי-גִילִי בִי נִחֲרוּ, וְרַבּוֹת סָבַלְתִּי בְלִבִּי,</p>
</blockquote>

<blockquote>
<p>עֵת הֵם לָעֲגוּ לְנַפְשִׁי, עַל חָפְצִי בַטּוֹב מֵרְרוּנִי,</p>
</blockquote>

<blockquote>
<p>נַחַת-זְרוֹעָם וּמְשׁוּבַת-זְדוֹנָם לָהֶם לֹא גָמָלְתִּי;</p>
</blockquote>

<blockquote>
<p>אַךְ אִם בְּאָזְנַי עַל אָבִי לָעָגוּ, אִם שָׂחֲקוּ בְצֵאתוֹ</p>
</blockquote>

<blockquote>
<p>בְּרִאשׁוֹן בַּשַּׁבָּת מִבֵּית-הַתְּפִלָּה וַיֵּלֶךְ נִכְבָּדוֹת;</p>
</blockquote>

<blockquote>
<p>אִם אַךְ הֵם לוֹצְצוּ לְשֶׁנֶץ-כִּפָּתוֹ וְצִיצֵי-חֲלוּקוֹ, –</p>
</blockquote>

<blockquote>
<p>בֶּגֶד בּוֹ הָיָה מִתְנָאֶה, מִמֶּנּוּ הַיּוֹם אַךְ נִפְטָרְנוּ, –</p>
</blockquote>

<blockquote>
<p>אָז, מַה קֻּפְּצוּ אֶגְרוֹפַי בְּאַפִּי, אֶתְעַבֵּר, אֶסְתָּעֵר,</p>
</blockquote>

<blockquote>
<p>אַכֶּה בְּיָדַי נוֹרָאוֹת, לֹא אַבִּיט עַל אֲשֶׁר תַּכֶּינָה,</p>
</blockquote>

<blockquote>
<p>אַכֶּה בְאַפִּי, עַד נוּסָם חֲמוּצֵי אַפַּיִם וָחֹטֶם,</p>
</blockquote>

<blockquote>
<p>לְנַפְשָׁם יִמָּלְטוּ, כִּי אֶדְרֹס וְאֶרְמֹס, אֵין רַחֵם בַּחֲמָתִי.</p>
</blockquote>

<blockquote>
<p>כָּכָה גָדָלְתִּי, אַף נָשׂא נָשָׂאתִי בְרָגְזוֹ שֶׁל אַבָּא,</p>
</blockquote>

<blockquote>
<p>מוּסַר אֲחֵרִים נָשָׂאתִי, אֲנִי כַּפָּרָתָם הָיִיתִי,</p>
</blockquote>

<blockquote>
<p>רֻגְזוֹ, מְרִי-נַפְשׁוֹ מִישִׁיבוֹת-הַוַּעַד עַל רֹאשִׁי יָרָדוּ,</p>
</blockquote>

<blockquote>
<p>חָלְקוּ חֲבֵרָיו כְּנֶגְדוֹ, אָנֹכִי אֶת מִרְיָם נָשָׂאתִי.</p>
</blockquote>

<blockquote>
<p>עִתִּים גַּם אַתֶּם לִי נַדְתֶּם, כִּי הַרְבֵּה עִמָּכֶם סָבָלְתִּי,</p>
</blockquote>

<blockquote>
<p>אִתְּכֶם בַּדְּאָגָה הָיִיתִי, דַּאֲגַת הָאָבוֹת בְּחַסְדָּם,</p>
</blockquote>

<blockquote>
<p>אֲשֶׁר יְבַקְּשׁוּ אַךְ הַרְבּוֹת נְכָסִים וָעֹשֶר לַבָּנִים,</p>
</blockquote>

<blockquote>
<p>טוֹבָה מִנַּפְשָׁם יַחֲשֹכוּ וְאָצְרוּ לִבְנֵיהֶם אַחֲרֵיהֶם.</p>
</blockquote>

<blockquote>
<p>אוּלָם, הֵן לֹא אַךְ בַּחֲשָׂכוֹן לֶעָתִיד הָאָדָם יְאֻשָּׁר.</p>
</blockquote>

<blockquote>
<p>שָׂדֶה בְשָׂדֶה כִּי יִקְרָב, כְּרִי עַל כְּרִי אִם יֵעָרֵם</p>
</blockquote>

<blockquote>
<p>אֹשֶר לֹא יִתְּנוּ עוֹד, אִם גַּם כִּי נָאווּ הַנְּכָסִים לְמַרְאֶה.</p>
</blockquote>

<blockquote>
<p>מַזְקִין הָאָב, וְעִמּוֹ גַם בָּנָיו בַּיָּמִים יָבֹאוּ,</p>
</blockquote>

<blockquote>
<p>שִׂמְחַת יוֹם-הֹוֶה לֹא יֵדְעוּ מִדַּאֲגַת יוֹם-מָחָר יִשָּׂאוּ.</p>
</blockquote>

<blockquote>
<p>נֶחְמָד לְמַרְאֶה גְאוֹן נַחֲלָתֵנוּ, הַשְּׁדֵמוֹת בְּיָפְיָן,</p>
</blockquote>

<blockquote>
<p>שִׁפְעַת הַתְּנוּבָה רוֹבֶצֶת בְּכֶרֶם וְגָן שָׁם מִלְּמָטָּה,</p>
</blockquote>

<blockquote>
<p>שָׁם גַּם אֲסָמִים וּרְפָתִים, כָּל עֹשֶר הַנְּכָסִים שֶׁלָּנוּ;</p>
</blockquote>

<blockquote>
<p>אוּלָם, כִּי אַבִּיט בֵּיתֵנוּ, שָׁם חַלּוֹן לִי נִשְׁקָף מִגַּגּוֹ,</p>
</blockquote>

<blockquote>
<p>עֵין-עֲלִיָּתִי, מְעוֹנִי הַבּוֹדֵד, – אָז אֶזְכֹּר הַלֵּילוֹת</p>
</blockquote>

<blockquote>
<p>אֵשֵׁב שָׁם, אוֹחִיל לַסַּהַר כִּי יָעַל, וְלִפְנֵי הַשַּׁחַר</p>
</blockquote>

<blockquote>
<p>אֶשְׁמֹר לַבֹּקֶר כִּי יָהֵל, – אֶת לֵילוֹת נְדוּדַי אֶזְכֹּרָה,</p>
</blockquote>

<blockquote>
<p>בָּם אַךְ לְשָׁעָה מֻעָטָה תְנַחֲמֵנִי הַשֵּׁנָה הַמְתוּקָה –</p>
</blockquote>

<blockquote>
<p>הָהּ! אָז הַכֹּל כִּמְעוֹנִי אַךְ גַּלְמוּד וְשׁוֹמֵם לְעֵינָי;</p>
</blockquote>

<blockquote>
<p>גַּם הַחֲצֵרוֹת, הַגָּן וְהַכֶּרֶם, הַשָּׂדֶה בַּגִּבְעָה,</p>
</blockquote>

<blockquote>
<p>הַכֹּל כֹּה מַשְׁמִים; כִּי שָׁרוּי בְּלִי טוֹבָה הַשָּׁרוּי בְּלִי אִשָּׁה&quot;.</p>
</blockquote>

<br>  

<blockquote>
<p>שָׁמְעָה הָאֵם זוֹ הַטּוֹבָה, וַתַּעַן בִּתְבוּנַת לְבָבָהּ:</p>
</blockquote>

<blockquote>
<p>&quot;אֲבָל, בְּנִי, אִם רַעְיָה בִקַּשְׁתָּ לְהָבִיא אֵלֶיךָ,</p>
</blockquote>

<blockquote>
<p>אֲשֶׁר תְּשַׁוֶּה אֶת לֵילְךָ כְּמַחֲצִית חַיֶּיךָ הַנְּעִימָה,</p>
</blockquote>

<blockquote>
<p>וְיוֹמָם תְּחַבֵּב עָלֶיךָ אַף תַּצְהִיל יְגִיעַ-כַּפֶּיךָ, –</p>
</blockquote>

<blockquote>
<p>זֹאת הֵן גַּם אָנוּ, אָבִיךָ וְאִמְּךָ, לְךָ כֵן נִשְׁאָלָה,</p>
</blockquote>

<blockquote>
<p>אַף גַּם בְּפִינוּ יוֹם יוֹם זֵרַזְנוּךָ, כִּי תִבְחַר בְּעַלְמָה.</p>
</blockquote>

<blockquote>
<p>אוּלָם יָדָעְתִּי, וְעַתָּה זֶה לִבִּי לִי יֹאמַר כִּי כֵן הוּא:</p>
</blockquote>

<blockquote>
<p>אִם עוֹד לֹא בָאָה הַשָּׁעָה הָרְאוּיָה, וּבְטֶרֶם תִּמָּצֵא</p>
</blockquote>

<blockquote>
<p>אִשָּׁה רְאוּיָה, הֲגוּנָה לַשָּׁעָה – אַךְ שָׁוְא יִבְחַר גָּבֶר,</p>
</blockquote>

<blockquote>
<p>לִבּוֹ אַךְ יִפְחַד שֶׁמָּא לֹא כִוֵּן, וּבְגַפּוֹ כֵּן יַעֲמֹד.</p>
</blockquote>

<blockquote>
<p><strong>אֵת שֶׁהֶעֱלַמְתָּ אַגִּידָה: לִי נִרְאֶה, כִּי עַתָּה</strong> בָחָרְתָּ,</p>
</blockquote>

<blockquote>
<p>עַל כֵּן לְבָבְךָ כֹּה נֻגָּע, עַל כֵּן תִּתְנוֹדֵד, תִּתְרַגֵּשׁ.</p>
</blockquote>

<blockquote>
<p>פִּיךָ פְּתַח וְיָאִירוּ דְבָרֶיךָ! לִי יֹאמַר לְבָבִי:</p>
</blockquote>

<blockquote>
<p>אוֹתָהּ הַנַּעֲרָה, פָּגַשְׁתָּ בַגּוֹלָה, אַךְ אוֹתָהּ חָשָׁקְתָּ&quot;.</p>
</blockquote>

<br>  

<blockquote>
<p>&#8220;אִמָּא-רְחִימָה, נִחַשְׁתְּ וּמָצָאת!&#8221; כֵּן קָרָא וַיֶּחֱרַד</p>
</blockquote>

<blockquote>
<p>נֶגְדָהּ הַבֵּן, &quot;אַךְ זֹאת הִיא הַנַּעֲרָה! וְהַיּוֹם אֶל בֵּיתִי</p>
</blockquote>

<blockquote>
<p>אִם לֹא אֲבִיאֶנָּה, הִיא תִּסַּע, הִיא תֵּלֵךְ, וְאוּלַי לְעוֹלָם</p>
</blockquote>

<blockquote>
<p>תֹּאבַד מִמֶּנִּי בִּמְבוּכַת-הַקְּרָבוֹת וּנְדוּדֵי הַגּוֹלָה!</p>
</blockquote>

<blockquote>
<p>אִמִּי! הֵן בִּלְתָּהּ אַךְ שָׁוְא לִי יְבַכְּרוּ הַשָּׂדוֹת תְּנוּבָתָם,</p>
</blockquote>

<blockquote>
<p>חִנָּם כָּל תְּבוּאַת הַשָּׁנִים הַבָּאוֹת, בִּרְכָתָן מֵאָפַע,</p>
</blockquote>

<blockquote>
<p>בֵּיתִי-מְעוֹנִי, הַכֶּרֶם וְהַגָּן בִּלְעָדֶיהָ לִי זָרָא.</p>
</blockquote>

<blockquote>
<p>גַּם אַהֲבָתֵךְ, הוֹ אִמָּא, לֹא תוּכַל גַּם הִיא עוֹד נַחֲמֵנִי!</p>
</blockquote>

<blockquote>
<p>יַד הָאַהֲבָה כִּי תִקְשֹׁר מַעֲדַנּוֹת לֶב-גֶּבֶר-וְעַלְמָה,</p>
</blockquote>

<blockquote>
<p>תַּתִּיר, תְּנַתֵּק שְׁאָר כָּל הַקְּשָׁרִים; כִּי לֹא רַק הַנַּעֲרָה</p>
</blockquote>

<blockquote>
<p>תַעֲזֹב אָבִיהָ וְאִמָּהּ אַחֲרֵי הַגֶּבֶר כְּלֶכְתָּהּ,</p>
</blockquote>

<blockquote>
<p>גֶּבֶר גַּם הוּא אֶת אִמּוֹ לֹא יַכִּיר, אֶת אָבִיו לֹא יֵדָע,</p>
</blockquote>

<blockquote>
<p>אִם זוֹ הָעַלְמָה יְחִידַת לְבָבוֹ אַךְ תִּפְנֶה לִנְסוֹעַ.</p>
</blockquote>

<blockquote>
<p>עַל כֵּן אָמַרְתִּי: שְׁעִי מִנִּי, אִמִּי, וְאֵלְכָה בִיגוֹנִי,</p>
</blockquote>

<blockquote>
<p>אַרְחִיק נְדוֹד לִי, כִּי אָבִי כְבָר הֶחְלִיט וַיִּגְזָר לִי אֹמֶר;</p>
</blockquote>

<blockquote>
<p>בֵּיתוֹ לֹא בֵיתִי, אִם אֲשֶׁר רָצִיתִי לֹא אָבִיא בְצִלּוֹ,</p>
</blockquote>

<blockquote>
<p>אִם הוּא יִסָּגֵר מִלִּפְנֵי הָעַלְמָה בָהּ נַפְשִׁי בָחָרָה!&quot;</p>
</blockquote>

<br> 

<blockquote>
<p>חָפְזָה הָאֵם זוֹ הַנְּבוֹנָה וּבְרוּחַ נִבְהָלָה הֵשִׁיבָה:</p>
</blockquote>

<blockquote>
<p>&quot;נִצְּבוּ כַצּוּרִים בְּזֶה קֳבָל זֶה הַגְּבָרִים הַשְּׁנָיִם!</p>
</blockquote>

<blockquote>
<p>נִקְשֵׁי-הַגַּאֲוָה נִטָּעוּ, וְאֶחָד לַשֵּׁנִי לֹא יִקְרָב,</p>
</blockquote>

<blockquote>
<p>אֶחָד לַשֵּׁנִי לֹא יִפְתַּח רִאשׁוֹנָה אַף הֶגֶה שֶׁל פִּיּוּס.</p>
</blockquote>

<blockquote>
<p>עַל כֵּן שְׁמָעֵנִי, בְּנִי, וְאַגִּידָה: יֵשׁ תִּקְוָה בְלִבִּי,</p>
</blockquote>

<blockquote>
<p>כִּי גַם אָבִיךָ עוֹד יֹאבֶה, אִם כֵּנָה הַנַּעֲרָה וְטוֹבָה,</p>
</blockquote>

<blockquote>
<p>הוּא, אִם כִּי אָסַר לְךָ בַּת-עֲנִיִּים, יִתְפַּיֵּס, יִתְרַצֶּה.</p>
</blockquote>

<blockquote>
<p>כֵּן הוּא בְּרָגְזוֹ מְבַטֵּא לִפְעָמִים, מִתְרַגֵּשׁ וְגוֹזֵר</p>
</blockquote>

<blockquote>
<p>גְּזֵרוֹת שֶׁסּוֹפוֹ לְוַתֵּר עֲלֵיהֶן; פִּיו אוֹסֵר, פִּיו מַתִּיר.</p>
</blockquote>

<blockquote>
<p>אָכֵן אַךְ פִּיּוּס, לְמִלָּה אַךְ רַכָּה בְּדִין הוּא מְצַפֶּה;</p>
</blockquote>

<blockquote>
<p>כִּי הֲלֹא אָב הוּא! וַאֲנַחְנוּ הֵן נֵדַע, אִם יָרִיב יִתְקַצֵּף</p>
</blockquote>

<blockquote>
<p>בְּשִׁבְתּוֹ לַשֻּׁלְחָן, וְהָיָה זֶה קִצְפּוֹ אַךְ קֶצֶף עַל יָיִן.</p>
</blockquote>

<blockquote>
<p>יַיִן יְעִירוֹ, בּוֹ יַגְבִּיר חֲיָלִים, וְכָל מֶרֶץ רְצוֹנוֹ</p>
</blockquote>

<blockquote>
<p>בְּעֻזּוֹ יִתְקוֹמֵם, עַל כֵּן לֹא יִשְׁמַע אָז מַעֲנֵה-פִי-אַחֵר,</p>
</blockquote>

<blockquote>
<p>בַּאֲשֶׁר כִּי יִשְׁמַע אַךְ רַחֲשֵׁי לְבָבוֹ, אַךְ סַעַר רוּחֵהוּ.</p>
</blockquote>

<blockquote>
<p>אוּלָם, הִנֵּה הָעֶרֶב זֶה הוֹלֵךְ וְקָרֵב; אָבִיךָ –</p>
</blockquote>

<blockquote>
<p>נָחָה כְבָר דַּעְתּוֹ בְּשַׁקְלָא וְטַרְיָא עִם רֵעָיו הַמְסֻבִּים,</p>
</blockquote>

<blockquote>
<p>רַךְ הוּא וָטוֹב, כִּי אִם פָּגָה וְעָבְרָה רִנְנַת יֵינוֹ,</p>
</blockquote>

<blockquote>
<p>אָז, הֵן יָדַעְתִּי, כִּי לִבּוֹ יְיַסְּרוֹ אִם עָוָה לַחֲבֵרוֹ;</p>
</blockquote>

<blockquote>
<p>יָעֹז לִבֶּךָ! וּגְדוֹלָה הֶעָזָה אִם לֹא תַחְמִיצֶנָּה.</p>
</blockquote>

<blockquote>
<p>בֹּאָה! חֲבֵרָיו, הַמְסֻבִּים עוֹד עִמּוֹ, אַךְ בָּנוּ יִתְמֹכוּ,</p>
</blockquote>

<blockquote>
<p>עָזֹב יַעֲזֹב עִמָּנוּ בְיוֹתֵר הַכֹּהֵן הַנִּכְבָּד&quot;.</p>
</blockquote>

<br> 

<blockquote>
<p>שִׁדְּלָה וְזֵרְזָה בְקוּמָהּ וּמָשְׁכָה מִמּוֹשַׁב הָאֶבֶן</p>
</blockquote>

<blockquote>
<p>עִמָּהּ, אַחֲרֶיהָ, אֶת בְּנָהּ הַמִּתְרַצֶּה; וּשְׁנֵיהֶם כֵּן יָרְדוּ</p>
</blockquote>

<blockquote>
<p>שׁוֹתְקִים וּמְחַשְּׁבִים לְנַפְשָׁם בַּמַּעֲשֶׂה הָרַב שֶׁלִּפְנֵיהֶם.</p>
</blockquote>

<br>  

<h2 id="פּוֹלִי-הִמְנִיָּה.">פּוֹלִי-הִמְנִיָּה.</h2>

<br>  

<h3 id="אֶזְרַח-הָעוֹלָם.">אֶזְרַח-הָעוֹלָם.</h3>

<br>  

<blockquote>
<p>יוֹשְׁבִים בִּמְסִבָּה וּמְסַפְּרִים עוֹד שְׁלשֶׁת הָרֵעִים כְּאֶחָד,</p>
</blockquote>

<blockquote>
<p>רוֹעֵה-הָעֵדָה – הַכֹּהֵן, הָרַקָּח וַאֲדוֹנֵי-הַבַּיִת,</p>
</blockquote>

<blockquote>
<p>נוֹשְׂאִים-וְנוֹתְנִים עֲדַיִן בְּאוֹתוֹ הָעִנְיָן שֶׁלְּמָעְלָה,</p>
</blockquote>

<blockquote>
<p>הוֹפְכִים וְדוֹרְשִׁים בַּמְּדֻבָּר מִכַּמָּה וְכַמָּה צְדָדִים.</p>
</blockquote>

<blockquote>
<p>חֶלְקוֹ אָז יָשִׁיב כַּהֲלָכָה גַם אִישׁ הַמַּעֲלָה, הַכֹּהֵן:</p>
</blockquote>

<blockquote>
<p>&#8220;אֵין אֲנִי חוֹלֵק עָלֶיךָ&#8221;, כֵּן אָמַר לָאָדוֹן – &quot;יָדַעְתִּי,</p>
</blockquote>

<blockquote>
<p>תָּמִיד כֵּן יִרְצֶה הָאָדָם בַּמּוּטָב, וְתָמִיד הוּא שׁוֹאֵף,</p>
</blockquote>

<blockquote>
<p>נוֹשֵׂא אֶת נַפְשׁוֹ לַנַּעֲלֶה, אוֹ אֶל הֶחָדָשׁ, לְמִצְעָר.</p>
</blockquote>

<blockquote>
<p>אוּלָם, אַל נָא כֹה תַפְלִיג בַּמִּשְׁפָּט! רְאֵה, כִּי הַטֶּבַע</p>
</blockquote>

<blockquote>
<p>נָטַע בַּלְּבָבוֹת גַּם תְּבִיעָה אַחֶרֶת, שְׁמִירַת הַיָּשָׁן;</p>
</blockquote>

<blockquote>
<p>שִׂמְחָה לַנֶּפֶשׁ – הַהֶרְגֵּל, כִּי תַחְפֹּץ בַּאֲשֶׁר הִסְכִּינָה,</p>
</blockquote>

<blockquote>
<p>וְטוֹב הוּא כָל חֵפֶץ, אִם אַךְ הוּא טִבְעִי וּמֻסְכָּם לַשֵּׂכֶל.</p>
</blockquote>

<blockquote>
<p>הַרְבֵּה הֵן יַחְפֹּץ הָאָדָם, אִם כִּי צְרָכָיו מוּעָטִים</p>
</blockquote>

<blockquote>
<p>כְּמִדַּת גּוֹרָלוֹ הַמְצֻמְצָם, כְּמִסְפַּר יְמוֹתָיו הַסְּפוּרִים.</p>
</blockquote>

<blockquote>
<p>אוּלָם בַּל אוֹכַח אִישׁ-מַעֲשֶׂה, הַשּׁוֹקֵד וְלָהוּט לָעֵסֶק, –</p>
</blockquote>

<blockquote>
<p>יַמִּים לְאָרְחוֹתָם כֵּן יַעֲבֹר, נְתִיבוֹת-יַבָּשָׁה רְחוֹקִים,</p>
</blockquote>

<blockquote>
<p>רוֹדֵף הוּא, נִמְרָץ, לֹא יִיעָף, תָּמִיד אַךְ יָשִׂישׂ לָעשֶׁר,</p>
</blockquote>

<blockquote>
<p>יִשְׂמַח כִּי יִצְבֹּר לְנַפְשׁוֹ וּלְכָל אֲשֶׁר עִמּוֹ יֶאֱצֹר;</p>
</blockquote>

<blockquote>
<p>אַךְ גַּם הָאֶזְרָח הַשַּׁאֲנָן כַּבֵּד אֲכַבֵּד בִּלְבָבִי, –</p>
</blockquote>

<blockquote>
<p>מָתוּן כֵּן יֵצֵא זֶה לִפְקֹד, לְסוֹבֵב אַךְ נַחֲלַת אֲבוֹתָיו,</p>
</blockquote>

<blockquote>
<p>מְסַיֵּר נְכָסָיו לַבְּקָרִים וִימַלֵּא מַחְסוֹרָם לַשָּׁעוֹת.</p>
</blockquote>

<blockquote>
<p>נִכְסֵי צֹאן-בַּרְזֶל לוֹ הֵמָּה, לֹא יְשֻׁנּוּ מִשָּׁנָה לְשָׁנָה;</p>
</blockquote>

<blockquote>
<p>אִילָן שֶׁנָּטַע, אַף הוּא לֹא יְמַהֵר לְהָבִיא פֵרוֹתָיו,</p>
</blockquote>

<blockquote>
<p>סָמוּךְ לִשְׁתִילָה עוֹד לֹא יִתְקַשֵּׁט בְּצִיצֵי תִפְאֶרֶת.</p>
</blockquote>

<blockquote>
<p>אָדָם זֶה זָקוּק לִמְתִינוּת, לְרוּחַ נְכוֹנָה וּשְׁקֵטָה,</p>
</blockquote>

<blockquote>
<p>שֵׂכֶל הַיָּשָׁר בְּכָל מִשְׁלַח יָדוֹ זְהִירוּת יוֹרֵהוּ.</p>
</blockquote>

<blockquote>
<p>הוּא אַךְ מְעַט מִן הַזְּרָעִים לוֹ בָחַר לְהַפְקִיד בַּקַּרְקַע,</p>
</blockquote>

<blockquote>
<p>כֵּן אַךְ מְעַט מִן הַחַיָּה בִּרְשׁוּתוֹ יְגַדֵּל לְהַפְרוֹת;</p>
</blockquote>

<blockquote>
<p>זֶה אַךְ לַמּוֹעִיל יַעֲמֹל, אַךְ בּוֹ תָמִיד יַחֲשֹׁב וְיִיגָע, –</p>
</blockquote>

<blockquote>
<p>וְאַשְׁרֵי הָאָדָם, שֶׁטִּבְעוֹ אַךְ רוּחַ נְכוֹנָה מַתְמִידָה, –</p>
</blockquote>

<blockquote>
<p>הוּא הַמְחַיֶּה כֻּלָּנוּ! וְאֶזְרַח עִיר קְטַנָּה, שֶׁעָמַד</p>
</blockquote>

<blockquote>
<p>גַּם עַל הַקַּרְקַע גַּם עַל חֲרשֶׁת, הֵן יְאֻשַּר כִּפְלָיִם!</p>
</blockquote>

<blockquote>
<p>נַפְשׁוֹ לֹא תִדָּךְ בַּלַּחַץ הַמֵּצִיק לָאִכָּר בִּתְחוּמָיו,</p>
</blockquote>

<blockquote>
<p>כֵּן גַּם לֹא יִבּוֹךְ בְּפִזּוּר-הַנֶּפֶשׁ שֶׁל יוֹשְׁבֵי-כְּרָכִים</p>
</blockquote>

<blockquote>
<p>רְדוּפֵי-הַתַּאֲוָה לְהַשִּׂיג גְּדוֹלִים וַחֲשׁוּבִים מֵהֵמָּה,</p>
</blockquote>

<blockquote>
<p>וְקִנְאַת הַנָּשִׁים וְתַחֲרוּת הַבָּנוֹת עוֹד תֶּרֶב בְּיִצְרָהּ.</p>
</blockquote>

<blockquote>
<p>לָכֵן, אַךְ בָּרֵךְ תְּבָרֵךְ אֶת בִּנְךָ בְּשֶׁקֶט יְגִיעוֹ,</p>
</blockquote>

<blockquote>
<p>תְּבָרֵךְ גַּם אִשְׁתּוֹ שֶׁיִּבְחַר כִּלְבָבוֹ, כִּדְמוּתוֹ לְעֶזְרוֹ&quot;.</p>
</blockquote>

<br>  

<blockquote>
<p>כָּכָה הוּא דִבֵּר, וּבָאָה הָאֵם וּבְנָהּ הֶרְמָן אַחֲרֶיהָ,</p>
</blockquote>

<blockquote>
<p>יָדוֹ בְיָדָהּ, כֵּן תּוֹבִילֵהוּ וְכֵן הִצִּיגַתְהוּ</p>
</blockquote>

<blockquote>
<p>לְאָבִיו, בְּאָמְרָהּ: &quot;אִישִׁי! הֵן כַּמָּה יִחַלְנוּ וַנֶּהְגֶּה,</p>
</blockquote>

<blockquote>
<p>עֵת מִשְׁתָּעִים בֵּינֵינוּ הָיִינוּ, קִוִּינוּ לְיוֹם טוֹב,</p>
</blockquote>

<blockquote>
<p>הֶרְמָן בּוֹ יִבְחַר לוֹ אֵשֶׁת-בְּרִיתוֹ וִישַׂמַּח לִבֵּנוּ.</p>
</blockquote>

<blockquote>
<p>כֹּה וְגַם כֹּה חִשַּׁבְנוּ, נִחַשְׁנוּ בְּמִי תִרְצֶה נַפְשׁוֹ,</p>
</blockquote>

<blockquote>
<p>פַּעַם אֶת זוֹ וּפַעַם אֶת זוֹ לוֹ יָעַדְנוּ בַּשִּׂיחָה.</p>
</blockquote>

<blockquote>
<p>עַתָּה, בָּא יוֹם קִוִּינוּהוּ, מִן הַשָּׁמַיִם הֶרְאוּהוּ,</p>
</blockquote>

<blockquote>
<p>שֻׁלְּחָה לִקְרָאתוֹ בַת-זוּגוֹ, בָּהּ רָצְתָה נַפְשׁוֹ, בָּחָרָה.</p>
</blockquote>

<blockquote>
<p>יִבְחַר לְנַפְשׁוֹ כְּחֶפְצוֹ, הֵן אָמֹר אָמַרְנוּ כֵן תָּמִיד,</p>
</blockquote>

<blockquote>
<p>גַּם מִתְּמוֹל שִׁלְשׁוֹם שָׁאַלְתָּ, אָמַרְתָּ: לוּ חֶדְוַת הָאַהֲבָה</p>
</blockquote>

<blockquote>
<p>תְחַיֶּה בְנֵנוּ בִּמְשׂוֹשָׂהּ, – וְהִנֵּה הִגִּיעָה הַשָּׁעָה;</p>
</blockquote>

<blockquote>
<p>הִנֵּה זֶה אָהַב וְהִנֵּה זֶה בָחַר וַיַּחְלֵט כַּגָּבֶר!</p>
</blockquote>

<blockquote>
<p>מִי הִיא הַנַּעֲרָה? הֲלֹא הִיא הַגֵּרָה הַיּוֹם אַךְ פְּגָשָׁהּ.</p>
</blockquote>

<blockquote>
<p>קַח לוֹ אֶת זוֹ; פֶּן יִהְיֶה, כֵּן נִשְׁבַּע, לְעוֹלָם כְּאַלְמָן&quot;.</p>
</blockquote>

<br>  

<blockquote>
<p>&#8220;תְּנֶנָּה לִי, אַבָּא!&#8221; כֵּן קָרָא הַבֵּן, &quot;בְּנִקְיוֹן לְבָבִי</p>
</blockquote>

<blockquote>
<p>אוֹתָהּ בָּחָרְתִּי, וְהָיְתָה גַם בַּת לְךָ טוֹבָה, נֶאֱמָנָה&quot;.</p>
</blockquote>

<br>  

<blockquote>
<p>אוּלָם הָאָב אַךְ יָשַׁב וַיִּדֹּם. אָז יָקוּם הַכֹּהֵן,</p>
</blockquote>

<blockquote>
<p>יִפְתַּח בִּנְאוּמוֹ, וַיַּעַן וַיֹּאמֶר: &quot;עַל חַיֵּי הָאָדָם</p>
</blockquote>

<blockquote>
<p>וְגוֹרַל עֲתִידוֹ, הָרֶגַע – אַךְ הוּא יִגְזֹר תָּמִיד וְיִפְקֹד.</p>
</blockquote>

<blockquote>
<p>כִּי אִם יִרְבֶּה הָאָדָם לִבְחֹן אֶת דְּבָרוֹ וְיַחְקֹר,</p>
</blockquote>

<blockquote>
<p>הִנֵּה מִשְׁפָּטוֹ – הָרֶגַע לוֹ יַחְלִיט, וְנָבוֹן לֹא יִטְעֶה;</p>
</blockquote>

<blockquote>
<p>כִּי כָל הַמַּשְׁהֶה אֶת עַצְמוֹ בַּבְּחִירָה וּמַרְבֶּה כֵן לִשְׁקוֹל</p>
</blockquote>

<blockquote>
<p>דָּבָר מוּל דָּבָר, הֲרֵי זֶה מִסְתַּכֵּן לְהַטְעוֹת אֶת חוּשָׁיו.</p>
</blockquote>

<blockquote>
<p>תָּמִים הוּא הֶרְמָן, יְדַעְתִּיו מִנְּעוּרָיו, מֵעוֹלָם לֹא שָׁלַח</p>
</blockquote>

<blockquote>
<p>יָדוֹ לִשְׁנָיִם, לֶאֱחֹוז בָּאֶחָד וְגַם בְּמִשְׁנֵהוּ;</p>
</blockquote>

<blockquote>
<p>רַק לְפִי כֹחוֹ כֵּן חָפֵץ וַיִּתְפֹּשׂ, וּכְתָפְשׂוֹ כֵּן יֹאחַז.</p>
</blockquote>

<blockquote>
<p>עַתָּה אַל תִּירְאוּ אַף אַל תִּתְמָהוּ, כִּי פִתְאֹם כֵּן הָיָה</p>
</blockquote>

<blockquote>
<p>וְעָלָה הַדָּבָר בִּקַּשְׁתֶּם זֶה-כַּמָּה, וְאַף אִם לָעַיִן</p>
</blockquote>

<blockquote>
<p>נִגְלָה וַיּוֹפַע בְּצוּרָה אַחֶרֶת מֵאֲשֶׁר חֲשַׁבְתֶּם!</p>
</blockquote>

<blockquote>
<p>חֵשֶׁק לִבֵּנוּ אַךְ יַעְלִים מִמֶּנּוּ אֶת עֶצֶם הֶחָשׁוּק,</p>
</blockquote>

<blockquote>
<p>מַתַּן-אֵל יֵרֵד שֶׁלֹּא כִדְמוּתֵנוּ בְצֶלֶם שִׂכְלֵנוּ.</p>
</blockquote>

<blockquote>
<p>לָכֵן, זֶה בִּנְכֶם יְחִידְכֶם, הַטּוֹב וְהַנָּבוֹן, רְאוּ אַל</p>
</blockquote>

<blockquote>
<p>תְּנַכְּרוּ מִפָּנָיו הַנַּעֲרָה, זוּ עוֹרְרָה לִבּוֹ רִאשׁוֹנָה.</p>
</blockquote>

<blockquote>
<p>אַשְׁרֵי הָאִישׁ, לוֹ נִתְּנָה הָאִשָּׁה רֵאשִׁית-אַהֲבָתוֹ,</p>
</blockquote>

<blockquote>
<p>וְחֶמְדַּת כָּל חִשְׁקוֹ לֹא אָמְלָה בַּיָּגוֹן, בְּסֵתֶר לְבָבוֹ!</p>
</blockquote>

<blockquote>
<p>אַבִּיט – וְהַכָּרַת פְּנֵי בִנְכֶם אַךְ תַּעַן: הוּטַל הַגּוֹרָל.</p>
</blockquote>

<blockquote>
<p>חֵשֶׁק הַנֶּאֱמָן כֵּן יַשְׁלִים עַד תֹּם אֶת הַנַּעַר לְגָבֶר.</p>
</blockquote>

<blockquote>
<p>הִנֵּה הוּא נִצָּב, לֹא יָנוּד; אֶת זוֹ אִם מִפָּנָיו תִּמְנָעוּ –</p>
</blockquote>

<blockquote>
<p>מֵיטַב שְׁנוֹתָיו, יָרֵאתִי, כִּי יִתְּמוּ בְיָגוֹן לֹא נֻחָם&quot;.</p>
</blockquote>

<br>  

<blockquote>
<p>קָפַץ הָרַקָּח, כִּי דְבָרוֹ מִלְּשׁוֹנוֹ מְזֻמָּן כְּבָר הָיָה</p>
</blockquote>

<blockquote>
<p>לִקְפֹּץ בַּשִּׂיחָה, אַךְ בְּיִשּׁוּב הַדַּעַת כֵּן עָנָה וְאָמָר:</p>
</blockquote>

<blockquote>
<p>&quot;הֶרֶף! גַּם עַתָּה בַּדֶּרֶךְ הַתִּיכוֹן, שְׁבִיל-זָהָב נֵלֵכָה.</p>
</blockquote>

<blockquote>
<p>זְרִיזִים-מְתוּנִים כֵּן נִהְיֶה, כְּמַאֲמַר אוֹגֻסְטוּס הַקֵּיסָר.</p>
</blockquote>

<blockquote>
<p>מוּכָן לַשְּׁלִיחוּת, לְטוֹבַת הַשָּׁכֵן הֶחָבִיב הִנֵּנִי,</p>
</blockquote>

<blockquote>
<p>עֵזֶר בַּעֲנִיּוּת-כָּל-דַּעְתִּי הֲרֵינִי מְזֻמָּן הֱיוֹת לוֹ.</p>
</blockquote>

<blockquote>
<p>מַה-גַּם הַבָּחוּר – לֹא-כָל-שֶׁכֵּן טוֹב שֶׁיִּזָּקֵק לוֹ מַדְרִיךְ?</p>
</blockquote>

<blockquote>
<p>עַל כֵּן שְׁלָחוּנִי וְאֵלְכָה, אָנֹכִי כֵן אֶבְחַן הַנַּעֲרָה,</p>
</blockquote>

<blockquote>
<p>אֶחְקֹר עָלֶיהָ כָל דָּבָר לַאֲשֻׁרוֹ מִבְּנֵי קְהִלָּתָהּ.</p>
</blockquote>

<blockquote>
<p>דָּבָר מִתּוֹךְ דָּבָר מֵבִין אָנֹכִי, אִישׁ לֹא יַטְעֵנִי&quot;.</p>
</blockquote>

<br>  

<blockquote>
<p>דְּבָרִים נִמְרָצִים אָז יִשְׁלַח הַבֵּן בְּמַעֲנֵהוּ, וַיֹּאמַר:</p>
</blockquote>

<blockquote>
<p>&quot;שָׁכֵן טוֹב! אָנָּא, לְכָה נָא וַחֲקָר-לִי; אַךְ, בְּבַקָּשָׁה,</p>
</blockquote>

<blockquote>
<p>יוֹאֶל-נָא יֵלֵךְ הָאָדוֹן הַכֹּהֵן גַּם הוּא אִתָּךְ, עִמָּךְ.</p>
</blockquote>

<blockquote>
<p>אַנְשֵׁי תְרוּמוֹת, כָּמוֹךָ כַכֹּהֵן, עֵדוּתָם בִּשְׁנָיִם</p>
</blockquote>

<blockquote>
<p>מַה נֶּאֱמָנָה. וְדַע לְךָ, אָבִי! לֹא נַעֲרָה סוֹרֵרָה</p>
</blockquote>

<blockquote>
<p>בָאָה לִקְרָאתִי, כִּי לֹא פָרֵשׂ רֶשֶׁת לְנַעַר תְּמִים-דֶּרֶךְ</p>
</blockquote>

<blockquote>
<p>בָּאָה הָעַלְמָה, לֹא נַסּוֹת מַזָּלָהּ כֵּן תַּעֲבֹר בָּאָרֶץ.</p>
</blockquote>

<blockquote>
<p>צָרָה וּמְבוּכָה, מִלְחָמָה עָרִיצָה מְחַבְּלָה אֲרָצוֹת,</p>
</blockquote>

<blockquote>
<p>בָּתִּים נֶאֱמָנִים כְּבָר נָתְשָׁה בְעֶבְרָה וְהָפְכָה מִשֹּׁרֶשׁ,</p>
</blockquote>

<blockquote>
<p>הִיא אֶת הַנַּעֲרָה כֵן נָתְשָׁה וַתַּשְׁלֵךְ אֶל אֶרֶץ נָכְרִיָּה.</p>
</blockquote>

<blockquote>
<p>שָׂרִים מֵחֶרֶב נָדָדוּ, נִכְבַּדֵּי אֲצִילִים כֵּן נָעוּ,</p>
</blockquote>

<blockquote>
<p>מְלָכִים גֹּרָשׁוּ, נְסִיכִים בְּבָשְׁתָּם יִתְחַפְּשׂוּ בַגּוֹלָה, –</p>
</blockquote>

<blockquote>
<p>כֵּן זוֹ הַטּוֹבָה בַנָּשִׁים עִם עַמָּהּ מֵאַרְצָהּ נָדָדָה.</p>
</blockquote>

<blockquote>
<p>תִּדַּד בַּצָּרָה, אֶל נַפְשָׁהּ לֹא תֵפֶן; עֲנִיָּה אֵין יֶשַׁע,</p>
</blockquote>

<blockquote>
<p>הִיא לַאֲחֵרִים בְּנַפְשָׁהּ תּוֹשִׁיעַ, תַּעֲזֹר מִצָּרָה.</p>
</blockquote>

<blockquote>
<p>גָּדוֹל הַשֶּׁבֶר וְרָחָב הַחָרְבָּן, הֶאֱבִיל הָאָרֶץ,</p>
</blockquote>

<blockquote>
<p>אוּלָם הֵן יֵשׁ אֲשֶׁר תֵּצֵא מֵרָעָה גַם טוֹבָה; וְעַתָּה,</p>
</blockquote>

<blockquote>
<p>לָמָּה לֹא תִמְצָא לָהּ נַפְשִׁי נֶחָמָה בִּזְרוֹעֵי הָרַעְיָה</p>
</blockquote>

<blockquote>
<p>בְּעֵת הַמִּלְחָמָה, כַּאֲשֶׁר מָצָאתָ בְּיוֹם הַתַּבְעֵרָה?&quot;</p>
</blockquote>

<br>  

<blockquote>
<p>פָּתַח הָאָב אָז אֶת פִּיהוּ וַיַּעַן אֶת בְּנוֹ כֵן וַיֹּאמַר:</p>
</blockquote>

<blockquote>
<p>&quot;אֵיכָה, בְּנִי, כֹּה הֻתְּרָה לְשׁוֹנְךָ וַתַּמְרֵץ בִּדְבָרִים,</p>
</blockquote>

<blockquote>
<p>וְהִיא הֵן לֹא נָעָה, כִּמְעַט גַּם לַצֹּרֶךְ, מִכַּמָּה בַשָּׁנִים!</p>
</blockquote>

<blockquote>
<p>אָכֵן, מְגוֹרַת כָּל אָב עָלַי בָאָה הַפָּעַם, כִּי פֶתַע</p>
</blockquote>

<blockquote>
<p>יָקוּם הַבֵּן וְיָעֹז בִּרְצוֹנוֹ, וְאִתּוֹ זוֹ אִמּוֹ</p>
</blockquote>

<blockquote>
<p>נוֹחָה לְרַחֲמִים, וְעִמָּם כָּל שָׁכֵן יֶחֱרֶה אַף יַחֲזִיק</p>
</blockquote>

<blockquote>
<p>צֵאת לְמִלְחֶמֶת-הַמִּצְוָה כְּנֶגֶד הָאָב וְהַבָּעַל.</p>
</blockquote>

<blockquote>
<p>אוּלָם אָנֹכִי לֹא אֵצֵא לִקְרַאתְכֶם. זֶה לָמָּה? הֵן רָאֹה</p>
</blockquote>

<blockquote>
<p>אֶרְאֶה מֵרֹאשׁ קַשְׁיוּת-עֹרֶף וְנַחֲלֵי דְמָעוֹת; וְלָכֵן,</p>
</blockquote>

<blockquote>
<p>לְכוּ נָא וְנַסּוּ בַּבַּת, אִם תֹּאבֶה וְתָבֹא אֶל בֵּיתִי –</p>
</blockquote>

<blockquote>
<p>תָּבֹא וְתִהְיֶה; אִם לָאו – שְׁכַח, הֶרְמָן, זִכְרָהּ לָנֶצַח!&quot;</p>
</blockquote>

<br>  

<blockquote>
<p>שָׁמַע הַבֵּן אֶת דִּבְרֵי אָבִיהוּ וַיִּקְרָא בְצָהֳלָה:</p>
</blockquote>

<blockquote>
<p>&quot;עוֹד לִפְנֵי עֶרֶב תֵּתַצַּב כֹּה, אָבִי, הַבַּת מִלְּפָנֶיךָ,</p>
</blockquote>

<blockquote>
<p>לְעַלְמָה כָזֹאת אַךְ יִתְפַּלֵּל כָּל אִישׁ אֲשֶׁר לִבּוֹ לֹא טָפָשׁ.</p>
</blockquote>

<blockquote>
<p>אָכֵן, גַּם הִיא, כֵּן אֲקַוֶּה, תְּאֻשָּׁר בְּחֶלְקָהּ עִמָּדִי,</p>
</blockquote>

<blockquote>
<p>תָּמִיד זוֹ נַפְשָׁהּ הַטּוֹבָה תוֹדֵנִי, כִּי אָב וְגַם אֵם לָהּ</p>
</blockquote>

<blockquote>
<p>נָתֹן כֵּן אֶתֵּן, אִם אַךְ חֲפַצְתֶּם בַּת טוֹבָה וּנְבוֹנָה.</p>
</blockquote>

<blockquote>
<p>אוּלָם, אַל נָא אֶתְמַהְמַהּ, אֵלְכָה אֶאֶסְרָה הַסּוּסִים.</p>
</blockquote>

<blockquote>
<p>נֵצְאָה, יְדִידִים, בְּעִקְבוֹת הָעַלְמָה זוּ נַפְשִׁי אָהֵבָה.</p>
</blockquote>

<blockquote>
<p>שָׁמָּה בְיֶדְכֶם גּוֹרָלִי אַפְקִידָה, לְדִינְכֶם אוֹחִילָה,</p>
</blockquote>

<blockquote>
<p>מִשְׁפָּט תּוֹצִיאוּ, – לְפִיהוּ, נִשְׁבַּעְתִּי, אֲכוֹנֵן אֲשׁוּרָי.</p>
</blockquote>

<blockquote>
<p>לִרְאוֹת הַנַּעֲרָה אֲנִי גַּם לֹא אָסוּר, כָּל עוֹד לֹא לִי הִיא&quot;.</p>
</blockquote>

<br>  

<blockquote>
<p>כִּלָּה וַיֵּצֵא, בְּעוֹד הַנִּשְׁאָרִים בַּבַּיִת שׂוֹחֵחוּ,</p>
</blockquote>

<blockquote>
<p>שׁוֹפְטִים וְשׁוֹקְלִים בַּדָּבָר הַנִּכְבָּד, נִמְהָרִים, נֶחְפָּזִים.</p>
</blockquote>

<br> 

<blockquote>
<p>וְהֶרְמָן דָּץ אֶל הָאֻרְוָה, שָׁם רְכָשָׁיו אַמִּיצִים שַׁאֲנַנִּים</p>
</blockquote>

<blockquote>
<p>עוֹמְדִים לָאֵבוּס וְאוֹכְלִים לִתְאָבוֹן בַּשְּׂעוֹרָה הַטּוֹבָה,</p>
</blockquote>

<blockquote>
<p>גַּם מִן הַשְּׁחָת הַיְּבֵשָׁה, רֵיחָנִית שֶׁל מֵיטַב הַקָּצִיר.</p>
</blockquote>

<blockquote>
<p>מִהֵר שָׂם רִסְנָם הַמְצֻחְצָח בְּפִיהֶם וּבָלַם לְחֵיהֶם,</p>
</blockquote>

<blockquote>
<p>הִכְנִיס בִּמְשִׁיכָה הָרְצוּעוֹת לַקְּרָסִים מְצֻפֵּי-הַכָּסֶף,</p>
</blockquote>

<blockquote>
<p>חִזַּק מוֹשְׁכוֹתָם מֻרְחָבוֹת אֲרֻכּוֹת, וּמָשַׁךְ בַּצֶּמֶד,</p>
</blockquote>

<blockquote>
<p>מָשֹׁךְ וְהוֹצֵא לֶחָצֵר, וְהַנַּעַר הַמְזֹרָז כֵּן יַקְרִיב</p>
</blockquote>

<blockquote>
<p>נֶגְדָּם הָרֶכֶב, קַל מַהֵר בַּמּוֹט אֲחוֹרַנִּית יִדְחָפוֹ.</p>
</blockquote>

<blockquote>
<p>קָשְׁרוּ כַקִּצְבָה בַּחֲבָלִים טְהוֹרִים וְכָבְשׁוּ לַצֹּלָב</p>
</blockquote>

<blockquote>
<p>כֹּחַ אַבִּירִים, מֶרֶץ הַסּוּסִים הַשָּׂשִׂים לַמַּסָּע.</p>
</blockquote>

<blockquote>
<p>לֻקַּח הַשּׁוֹט, וְהֶרְמָן זֶה מַטֶּה לַשַּׁעַר מֶרְכַּבְתּוֹ;</p>
</blockquote>

<blockquote>
<p>בָּהּ הַיְדִידִים, בְּחֵיקָהּ הַמְּרֻפָּד, נִתְיַשְּׁבוּ רְוָחִים.</p>
</blockquote>

<blockquote>
<p>נִשְּׂאוּ בְגִלְגּוּל אוֹפַנִּים, מַרְצֶפֶת הָרְחוֹב כֵּן עָבָרוּ,</p>
</blockquote>

<blockquote>
<p>בָּתֵּי הַחוֹמוֹת יַחֲלֹפוּ, טְהוֹרֵי מִגְדָּלִים נָגֹזוּ, –</p>
</blockquote>

<blockquote>
<p>וְהָלְאָה, בַּמְּסִלָּה, בַּכָּבִישׁ הֶחָדָשׁ, עוֹד יָחִישׁ כֵּן הֶרְמָן,</p>
</blockquote>

<blockquote>
<p>יַחְפֹּז מֶרְכַּבְתּוֹ, בָּהָר יַעֲלֶנָּה, בַּגַּיְא יְשַׁלְּחֶנָּה;</p>
</blockquote>

<blockquote>
<p>סוּסָיו לֹא עָצַר עַד נִרְאָה נִתְבָּהֵר הַכְּפָר עַל מִגְדָּלוֹ.</p>
</blockquote>

<blockquote>
<p>צָצוּ וקָרְבוּ הַבָּתִּים, מוּקָפֵי הַגִּנּוֹת בַּחֲצֵרוֹת,</p>
</blockquote>

<blockquote>
<p>וְהֶרְמָן מְחַשֵּׁב, מִתְנַהֵל לְאִטּוֹ וְתַחֲנָה לוֹ יָתוּר.</p>
</blockquote>

<br>  

<blockquote>
<p>בֵּינוֹת אִילָנוֹת נִכְבַּדֵּי הַצֵּל, בֵּין אֲשֵׁרוֹת נִשָּׂאוֹת</p>
</blockquote>

<blockquote>
<p>נִטְּעוּ וְשֹׁרְשׁוּ זֶה מֵאוֹת בַּשָּׁנִים, נָוֶה שָׁם שַׁאֲנָן,</p>
</blockquote>

<blockquote>
<p>נִרְחָב וְרַעֲנָן, הַנֶּחְפָּה לוֹ דֶשֶׁא, – כַּר-מוֹעֵד וְעֹנֶג</p>
</blockquote>

<blockquote>
<p>לְאַנְשֵׁי הַכְּפָר וּלְיוֹשְׁבֵי כְרַכִּים מִסָּבִיב יָבֹאוּ.</p>
</blockquote>

<blockquote>
<p>תַּחַת הָעֵצִים בְּאֵר שָׁם כְּרוּיָה בָּרַחַב לָהּ יִשְּׁרוּ,</p>
</blockquote>

<blockquote>
<p>מַטָּה אֵלֶיהָ בַמַּעֲלוֹת יֵרֵדוּ; שָׁם סַפְסְלֵי-סֶלַע</p>
</blockquote>

<blockquote>
<p>חֻטְּבוּ נָכוֹנוּ מִסָּבִיב לַבַּיִר הַמְקִירָה מֵימֶיהָ,</p>
</blockquote>

<blockquote>
<p>קָרִים טְהוֹרִים, לְתוֹךְ אַגַּן-אֶבֶן הַנּוֹחַ לְשָׁאֳבָה.</p>
</blockquote>

<blockquote>
<p>צֵל טוֹב שָׁם חָמַד לוֹ הֶרְמָן לְעָמְדָה עִם סוּסָיו וְרִכְבּוֹ,</p>
</blockquote>

<blockquote>
<p>נָטָה וַיָּסַר אֶל-אֵצֶל הַבְּאֵר וַיַּעֲמֹד וַיֹּאמֶר:</p>
</blockquote>

<blockquote>
<p>&quot;עַתָּה, רְדוּ נָא, יְדִידִים, וּלְכוּ נָא וַחֲקֹרוּ, אִם אֱמֶת</p>
</blockquote>

<blockquote>
<p>רְאוּיָה הַנַּעֲרָה כִּי אוֹשִׁיט לָהּ יָדִי בְרִית-עוֹלָם קַיָּמֶת.</p>
</blockquote>

<blockquote>
<p>אָמְנָם, יָדַעְתִּי, כִּי אֲשֶׁר כְּבָר אֵדַע תְּבַשְּׂרוּ בְשׁוּבְכֶם.</p>
</blockquote>

<blockquote>
<p>וְלוּ זֶה אָנֹכִי בְעַצְמִי הָלַכְתִּי, מִיָּד לַכְּפָר בָּאתִי, –</p>
</blockquote>

<blockquote>
<p>דְּבָרִים אֲחָדִים, וּכְרֶגַע הַיָּפָה הֶחְלִיטָה גוֹרָלִי.</p>
</blockquote>

<blockquote>
<p>לֵכוּ גַּם אַתֶּם, הֵן הַכֵּר תַּכִּירוּ הַנַּעֲרָה בַקָּהָל,</p>
</blockquote>

<blockquote>
<p>כִּי לֹא תִמָּצֵא כִדְמוּתָהּ בַּבָּנוֹת, זֹאת אֵדַע נֶאֱמָנָה;</p>
</blockquote>

<blockquote>
<p>אַךְ גַּם סִמָּנֵי תִלְבָּשְתָּהּ הַטְּהוֹרָה לָכֶם כֹּה אוֹדִיעָה.</p>
</blockquote>

<blockquote>
<p>חָשְׁנָהּ הָאָדֹם, מַגְבִּיהַּ הֶחָזֶה, מִתְרַכֵּס בַּפְּתִילִים;</p>
</blockquote>

<blockquote>
<p>הִדּוּק הַיָּפֶה, מַחְגָּרְתָּהּ הַשְּׁחוֹרָה, תְּאַמֵּץ מָתְנֶיהָ;</p>
</blockquote>

<blockquote>
<p>צַח פִּי כֻתָּנְתָּהּ, הַצַּוְּרוֹן הַמְשֻׁנָּץ סִלְסוּלִים צְחוֹרִים,</p>
</blockquote>

<blockquote>
<p>זֵר-חֵן וָחֶסֶד הוּא עוֹשֶׂה בַּטֹּהַר לִתְפוּחַ-הַלֶּחִי;</p>
</blockquote>

<blockquote>
<p>נִשָּׂא לַחָפְשִׁי זֶה רֹאשָׁהּ הַסְּגַלְגַּל וְעַלִּיז לְמַרְאֶה,</p>
</blockquote>

<blockquote>
<p>עָלָיו מַחְלָפוֹת אֲדוּקוֹת וּכְרוּכוֹת עַל שְׁפוּדוֹת-הַכָּסֶף;</p>
</blockquote>

<blockquote>
<p>יוֹרְדָה מֵחָשְׁנָהּ זוֹ שִׂמְלַת הַתְּכֵלֶת בְּקִפְלֵי-קְפָלִין,</p>
</blockquote>

<blockquote>
<p>וְשׁוּלֵי כַּנְפוֹתָם לְקַרְסֹל-הַחֵן בַּהִלּוּךְ מַשִּׁיקִים.</p>
</blockquote>

<blockquote>
<p>עַתָּה, הֲרֵי אֲנִי מַתְנֶה, יְדִידִים, עִמָּכֶם וּמְבַקֵּשׁ:</p>
</blockquote>

<blockquote>
<p>אֲשֶׁר יָזַמְנוּ אַל תֹּאמְרוּ, אַף בַּל תְּדַבְּרוּ בַנַּעֲרָה,</p>
</blockquote>

<blockquote>
<p>שַׁאֲלוּ אֲחֵרִים עָלֶיהָ, וַאֲשֶׁר יַגִּידוּ שְׁמָעוּ.</p>
</blockquote>

<blockquote>
<p>יִהְיֶה בְּפִיכֶם דֵּי מַעֲנֶה אֶת-דַּעַת אֲבוֹתַי הָנִיחַ –</p>
</blockquote>

<blockquote>
<p>שׁוּבוּ אֵלַי אָז, וּנְחַשְּׁבָה נָא יַחַד דַּרְכֵּנוּ לְהַבָּא.</p>
</blockquote>

<blockquote>
<p>כָּכָה בַּדֶּרֶךְ, בְּנָסְעִי עִמָּכֶם, תִּכַּנְתִּי כִּי נַעֲשֶׂה&quot;.</p>
</blockquote>

<br>  

<blockquote>
<p>הִגִּיד דְּבָרָיו, וְקָמוּ הַיְדִידִים וַיֵּלְכוּ הַכְּפָרָה.</p>
</blockquote>

<blockquote>
<p>שָׁם בֵּין אֲסָמִים וּבָתִּים וְגַנִּים הֲמוֹנִים יִשְׁרֹצוּ,</p>
</blockquote>

<blockquote>
<p>קָרוֹן אֶל קָרוֹן בָּרְחוֹב זֶה הַנִּרְחָב הֻצְּגוּ נִקְבָּצוּ,</p>
</blockquote>

<blockquote>
<p>גְּבָרִים מְטַפְּלִים בַּבָּקָר הַגּוֹעֶה, בְּסוּס וְעֶגְלָתוֹ,</p>
</blockquote>

<blockquote>
<p>שׁוֹקְדוֹת הַנָּשִׁים, מְכַבְּסוֹת בְּגָדִים וְשׁוֹטְחוֹת לַשָּׁמֶשׁ,</p>
</blockquote>

<blockquote>
<p>טְפָלִים עַל יוּבַל מְשַׂחֲקִים, בְּמֵימָיו מִשְׁתַּכְשְׁכִים. שָׁמָּה,</p>
</blockquote>

<blockquote>
<p>בֵּין הָעֲגָלוֹת, בֵּין אָדָם וּבְהֵמָה נִדְחָקִים, נִבָּטִים</p>
</blockquote>

<blockquote>
<p>יָמִין וּשְׂמֹאל הַמַּלְאָכִים, הַתָּרִים הַשְּׁנָיִם, מְבַקְּשִׁים</p>
</blockquote>

<blockquote>
<p>לִרְאוֹת וּלְהַכִּיר לְפִי הַסִּמָּנִים אַלְמוֹנִית הָעַלְמָה;</p>
</blockquote>

<blockquote>
<p>עָבְרוּ נִדְחָקוּ, תָּרוּ בִּקֵּשׁוּ – וְטֶרֶם יִמְצָאוּ.</p>
</blockquote>

<blockquote>
<p>רָאוּ לְפֶתַע כִּי צָפַף הֶהָמוֹן אֶל בֵּין הָעֲגָלוֹת,</p>
</blockquote>

<blockquote>
<p>נִצִּים שָׁם גְּבָרִים וּמְאַיְּמִים, וּנְשֵׁיהֶם מִתְחָרוֹת בַּצְּוָחָה.</p>
</blockquote>

<blockquote>
<p>וְהִנֵּה זֶה יָצָא שָׁם זָקֵן, יְמַהֵר בְּצַעֲדוֹ נִכְבָּדוֹת,</p>
</blockquote>

<blockquote>
<p>קָרַב אֶל אַנְשֵׁי הָרִיב וְצִוָּה – וְחָדְלוּ הַקּוֹלוֹת;</p>
</blockquote>

<blockquote>
<p>כֻּלָּם לוֹ יֶחֱשׁוּ בְיִרְאַת הַכָּבוֹד, לַמּוּסָר יַשְׁמִיעֵם:</p>
</blockquote>

<blockquote>
<p>&#8220;אַחַי!&#8221; כֵּן קָרָא, &quot;הַעוֹד לֹא הוֹרָנוּ הָאָסוֹן כִּי נָבִין</p>
</blockquote>

<blockquote>
<p>לִחְיוֹת בְּשָׁלוֹם וּבְמִישׁוֹר בֵּינֵינוּ, וְאִם גַּם כִּי יֶחֱטָא</p>
</blockquote>

<blockquote>
<p>אִישׁ לְרֵעֵהוּ וִיעַקֵּשׁ הַיְשָׁרָה, הַשֵּׁנִי לֹא יָרִיב?</p>
</blockquote>

<blockquote>
<p>אָדָם בְּאָשְׁרוֹ לֹא יִסְלַח כָּל עָוֹן; אַךְ בַּעֲלֵי יִסּוּרִין</p>
</blockquote>

<blockquote>
<p>נְתוּנִים בַּצָּרָה, הָאֶחָד לַחֲבֵרוֹ אֵיךְ יִקֹּם, אֵיךְ יָרִיב?</p>
</blockquote>

<blockquote>
<p>אִישׁ לַחֲבֵרוֹ יְפַנֶּה מְקוֹמוֹ עַל אֶרֶץ נָכְרִיָּה,</p>
</blockquote>

<blockquote>
<p>חִלְקוּ בְשָׁלוֹם כָּל-יֵשׁ תַּחַת יֶדְכֶם וּמְצָאתֶם כֵּן רַחֲמִים&quot;.</p>
</blockquote>

<blockquote>
<p>כָּכָה הַזָּקֵן הִטִּיף מוּסָרוֹ, וַתָּשָׁךְ הָעֵדָה,</p>
</blockquote>

<blockquote>
<p>כֻּלָּם הִצִּיגוּ כֵן בְּקָרָם, עֶגְלוֹתָם כְּסִדְרָם בְּשָׁלוֹם.</p>
</blockquote>

<br>  

<blockquote>
<p>הִקְשִׁיב הַכֹּהֵן אֶת דִּבְרֵי הַזָּקֵן וַיָּשֶׂם אֶל לִבּוֹ,</p>
</blockquote>

<blockquote>
<p>יִשּׁוּב-הַדַּעַת וְחָכְמַת-הַשּׁוֹפֵט בַּגֵּר הַזֶּה הִכִּיר,</p>
</blockquote>

<blockquote>
<p>פָּנָה וַיִּקְרַב וַיִּפְתַּח לְדַבֵּר אֵלָיו בְּכָבוֹד:</p>
</blockquote>

<blockquote>
<p>&quot;אָבִי! הֵן אָמְנָם, הָעָם בִּימֵי-אָשְׁרוֹ, בְּשִׁבְתּוֹ עַל אַרְצוֹ,</p>
</blockquote>

<blockquote>
<p>כָּל עוֹד הוּא חַי עַל תְּנוּבַת אַדְמָתוֹ הָרְחָבָה,</p>
</blockquote>

<blockquote>
<p>אֲשֶׁר תַּצְמִיחַ פְּרִי-מִגְדָּהּ חֲדָשִׁים לְשָׁנִים, לִירָחִים,</p>
</blockquote>

<blockquote>
<p>אָז, בְּעוֹד זְמַנִּים כְּסִדְרָם, כָּל אֶחָד הוּא יָשָׁר גַּם חָכָם;</p>
</blockquote>

<blockquote>
<p>אִישׁ בְּצַד שְׁכֵנוֹ, אִישׁ עִם חֲבֵרוֹ כֵּן יִחְיֶה יַעֲסֹק,</p>
</blockquote>

<blockquote>
<p>וְחָכָם לֹא יֻכַּר בָּעֵדָה, כְּאַחַד-הָעָם אַךְ יֵחָשֵׁב,</p>
</blockquote>

<blockquote>
<p>כִּי כָל הַמַּעֲשֶׂה מֵאֵלָיו כְּדַרְכּוֹ בְּמִישׁוֹר יֵעָשֶׂה;</p>
</blockquote>

<blockquote>
<p>אַךְ אִם הָאָסוֹן יַהֲרוֹס, יְשַׁבֵּשׁ אֶת דַּרְכֵי הַחַיִּים,</p>
</blockquote>

<blockquote>
<p>בָּתִּים אִם יַהֲפֹךְ וִימַגֵּר וְשָׂדֶה וְגַן יַכֵּת שַׁמָּה,</p>
</blockquote>

<blockquote>
<p>גֶּבֶר וְאִשְׁתּוֹ מִתַּחַת קוֹרָתָם עַל טַפָּם יְגָרֵשׁ,</p>
</blockquote>

<blockquote>
<p>יַתְעֵם בַּדְּרָכִים, וְלֵילוֹת וְיָמִים יְנִיעֵם בַּתְּלָאָה, –</p>
</blockquote>

<blockquote>
<p>הָהּ, אָז יִרְאוּ יָבִינוּ מִי חָכָם בְּעַמּוֹ וְנָבוֹן,</p>
</blockquote>

<blockquote>
<p>אֹזֶן וְלֵבָב אָז יַטּוּ לִדְבָרָיו, יְיַחֲלוּ מִשְׁפָּטוֹ.</p>
</blockquote>

<blockquote>
<p>עַתָּה, דְבָרֶיךָ רָאִיתִי נִשְׁמָעִים לְכֻלָּם בְּרִיבָם –</p>
</blockquote>

<blockquote>
<p>אִם לֹא הָרֹאשׁ וְשׁוֹפֵט הַגּוֹלָה אַתָּה, אֲדוֹנִי?</p>
</blockquote>

<blockquote>
<p>כֵּן! כְּאַחַד הַשּׁוֹפְטִים מִקֶּדֶם, מַנְהִיגֵי הַדּוֹרוֹת</p>
</blockquote>

<blockquote>
<p>אֲשֶׁר נֵהֲלוּ בְּחָכְמָה אֶת עַמָּם הַתּוֹעֶה בַּמִּדְבָּר,</p>
</blockquote>

<blockquote>
<p>כֵּן רְאִיתִיךָ, הוֹ אָבִי, כִּרְאוֹת פְּנֵי הוֹשֵׁעַ אוֹ משֶׁה&quot;.</p>
</blockquote>

<br>  

<blockquote>
<p>עֵינֵי כְבוֹדוֹ בַּכֹּהֵן אָז יִתֵּן הַשּׁוֹפֵט וַיֹּאמַר:</p>
</blockquote>

<blockquote>
<p>&quot;אָמְנָם כֵּן, יָמִים כְּיָמִים מִקֶּדֶם כָּעֵת הִשִּׂיגוּנוּ,</p>
</blockquote>

<blockquote>
<p>יָמִים כַּכְּתוּבִים בְּכִתְבֵי-הַקֹּדֶשׁ וּבְסִפְרֵי-הַדּוֹרוֹת</p>
</blockquote>

<blockquote>
<p>זֵכֶר עוֹלָמִים. כִּי כָל אֲשֶׁר חַי אַךְ הַיּוֹם וְאֶתְמוֹל,</p>
</blockquote>

<blockquote>
<p>בָּא כְבָר בַּיָּמִים. כִּי עָצְמוּ הַמַּעֲשִׂים וְרַבּוּ בִמְאוֹדָם.</p>
</blockquote>

<blockquote>
<p>אֶזְכֹּר הֶעָבָר עָלֵינוּ תְּמוֹל שִׁלְשׁוֹם וְאֶרְאֶה בַמַּחֲזֶה</p>
</blockquote>

<blockquote>
<p>דּוֹרוֹת עַל רֹאשִׁי יִרְבָּצוּ – קַדְמוֹנוֹת, אַךְ כֹּחָן עוֹד חָדָשׁ.</p>
</blockquote>

<blockquote>
<p>הָהּ, גַּם אֲנַחְנוּ בִּבְחִינַת הָאִישׁ, כָּעֵת הֵן הָיִינוּ,</p>
</blockquote>

<blockquote>
<p>אֲשֶׁר אֵל-שַׁדַּי בְּאִשּׁוֹ לוֹ נִרְאָה מִתּוֹךְ סְנֵה-הַמִּדְבָּר,</p>
</blockquote>

<blockquote>
<p>נִגְלֹה, הוֹ, נִגְלָה גַם לָנוּ הָאֵל בְּעַב-עָנָן וְלַבָּה&quot;.</p>
</blockquote>

<br>  

<blockquote>
<p>הוֹאִיל הַכֹּהֵן עוֹד דַּבֵּר וְשָׁאֹל בַּזָּקֵן הַשּׁוֹפֵט</p>
</blockquote>

<blockquote>
<p>עַל כָּל קוֹרוֹתָיו וְקוֹרוֹת הָעֵדָה, כָּל אֲשֶׁר מְצָאָם,</p>
</blockquote>

<blockquote>
<p>בָּא בֶּן-לְוָיָה שֶׁלּוֹ, זֶה הָרַקָּח, וְלָחַשׁ בְּאָזְנוֹ:</p>
</blockquote>

<blockquote>
<p>&quot;דַּבֵּר נָא עִמּוֹ כִּי תַטֶּה הַשִּׂיחָה לְעִנְיַן הַנַּעֲרָה,</p>
</blockquote>

<blockquote>
<p>בֵּין כֹּה אָנֹכִי לְחַפְּשָׂהּ אֵלֵכָה, וְכַאֲשֶׁר אֶמְצָאָהּ</p>
</blockquote>

<blockquote>
<p>אָשׁוּב כְּרֶגַע עָדֶיךָ&quot;. נִעֲנַע הַכֹּהֵן בְּרֹאשׁוֹ,</p>
</blockquote>

<blockquote>
<p>וְאָץ לוֹ הַמְרַגֵּל לָתוּר בֵּין גְּדֵרוֹת, אֲסָמִים וְגַנִּים.</p>
</blockquote>

<br> 

<h2 id="קְלִיאוֹ.">קְלִיאוֹ.</h2>

<br>

<h3 id="הַדּוֹר.">הַדּוֹר.</h3>

<br>  

<blockquote>
<p>שָׁאֹל אָז יִשְׁאַל הַכֹּהֵן לְשׁוֹפֵט-הַגּוֹלָה הַזָּקֵן</p>
</blockquote>

<blockquote>
<p>עַל כָּל הַמּוֹצְאוֹת עֲדָתוֹ מִיּוֹם אֲשֶׁר גֹּרְשׁוּ מִבָּיִת.</p>
</blockquote>

<blockquote>
<p>עָנָה הַזָּקֵן וְאָמָר: &quot;רַבּוּ הַצָּרוֹת עַל עַמִּי,</p>
</blockquote>

<blockquote>
<p>מְרוֹרַת הַשָּׁנִים כֻּלָּהְנָה שָׁתִינוּ מָצִינוּ כִּפְלָיִם;</p>
</blockquote>

<blockquote>
<p>בָּנוּ גַּם תִּקְוָה קוֹסֶמֶת, תּוֹחֶלֶת כּוֹזֶבֶת הֵתֵלָה.</p>
</blockquote>

<blockquote>
<p>מִי זֶה יִוָּאֵל לֹא יוֹדֶה, כִּי רוּחוֹ בּוֹ גָבַר וַיִּגְבַּהּ</p>
</blockquote>

<blockquote>
<p>לְמַרְאֵה הַנֹּגַהּ הָרִאשׁוֹן שֶׁל שֶׁמֶשׁ-הֶחָדָשׁ הָעוֹלֶה?</p>
</blockquote>

<blockquote>
<p>שָׂשׂוּ נִפְעָמוּ הַלְּבָבוֹת, דָּפְקוּ בֶּחָזֶה הַמְּשֻׁחְרָר,</p>
</blockquote>

<blockquote>
<p>לְשֵׁמַע בְּשׂוֹרַת-הַצֶּדֶק, – זְכוּת אַחַת לְכָל בְּנֵי-אָדָם,</p>
</blockquote>

<blockquote>
<p>דְּרוֹר לְכָל נֶפֶשׁ בָּאָרֶץ, וְשָׁוִים כָּל נִבְרָא בַּצֶּלֶם!</p>
</blockquote>

<blockquote>
<p>אִישׁ אֶת חַיָּתוֹ לְנַפְשׁוֹ, קִוִּינוּ, לְחֶפְצוֹ כֵּן יִחְיֶה,</p>
</blockquote>

<blockquote>
<p>תֻּתַּר הָרְצוּעָה, דָּמִינוּ, זוֹ יַד הַבַּטָּלָה קָשָׁרָה,</p>
</blockquote>

<blockquote>
<p>מוֹסְרוֹת-הָעַמִּים יְפֻתְּחוּ, שִׁלְטוֹן הָעֹשֶק אֲסָרָם.</p>
</blockquote>

<blockquote>
<p>הֵן כָּל הַגּוֹיִם מִסָּבִיב עֵינֵיהֶם אָז נָשְׂאוּ בְּתִקְוָה,</p>
</blockquote>

<blockquote>
<p>עַמִּים – אֶל עִיר זוֹ הָרֹאשָׁה, אֶל &#8220;אֵם-כָּל הַתֵּבֵל&#8221; יִחֵלוּ, –</p>
</blockquote>

<blockquote>
<p>וְשֵׁם זֶה, הַנֶּהְדָּר בַּדּוֹרוֹת, הֵן נָאוֶה לָהּ אָז שִׁבְעָתָיִם.</p>
</blockquote>

<blockquote>
<p>אוֹ אִם לֹא מֵיטַב-הַשֵּׁמוֹת בֵּין כּוֹכָבִים לָאָדָם</p>
</blockquote>

<blockquote>
<p>הָיוּ שְׁמוֹת-הָאֲנָשִׁים רִאשׁוֹנֵי הַבְּשׂוֹרָה הַגְּדוֹלָה?</p>
</blockquote>

<blockquote>
<p>גָּאֹה אָז גָּאוּ בָּאָדָם כָּל לֵב, כָּל רוּחַ, כָּל לָשׁוֹן,</p>
</blockquote>

<blockquote>
<p>וְנַחְנוּ, הַשְּׁכֵנִים הַקְּרוֹבִים, כְּמוּבָן, רִאשׁוֹנִים נִלְהָבְנוּ.</p>
</blockquote>

<br>  

<blockquote>
<p>פָּרְצָה מִלְחָמָה נִטָּשָׁה, וּמַחֲנוֹת הַפְרַנְקִים חֲלוּצִים</p>
</blockquote>

<blockquote>
<p>קָרְבוּ אֵלֵינוּ. אָמַרְנוּ, אַךְ אַחֲוָה יָבִיאוּ בָאָרֶץ,</p>
</blockquote>

<blockquote>
<p>וְאָמְנָם גַּם בָּאָה יְדִידוּת לְרַגְלָם. בְּרוּחַ רוֹמֵמָה</p>
</blockquote>

<blockquote>
<p>נָטְעוּ הָעֵצִים, תָּרְנֵי-הַדְּרוֹר בְּאַרְצֵנוּ תָּקָעוּ,</p>
</blockquote>

<blockquote>
<p>עַם בְּשֶׁלּוֹ וּמֶמְשַׁלְתּוֹ בְּיָדוֹ לְקוֹמֵם הִבְטִיחוּ.</p>
</blockquote>

<blockquote>
<p>שָׂמְחוּ צְעִירֵי הַדּוֹר וְצָהָלוּ, שָׂשׂוּ גַּם זְקֵנִים,</p>
</blockquote>

<blockquote>
<p>הַכֹּל בַּמָּחוֹל אָז יֵצְאוּ לַדֶּגֶל הֶחָדָשׁ מִסָּבִיב.</p>
</blockquote>

<blockquote>
<p>תָּקְפוּ הַפְרַנְקִים; בְּרוּחָם-לֶהָבָה אָז יִקְחוּ רִאשׁוֹנָה</p>
</blockquote>

<blockquote>
<p>לֶב-כָּל-הַגְּבָרִים, וְאַחַר, גַּם לָקְחוּ כֵן רָכְשׁוּ לֶב-נָשִׁים</p>
</blockquote>

<blockquote>
<p>בְּרוּחַ נְדִיבָה, בְּעָצְמַת הַכְּשָׁפִים שֶׁל חִנָּם וְחַסְדָּם.</p>
</blockquote>

<blockquote>
<p>כָּל הַמִּלְחָמָה בְּכֹבֶד מַשָּׂאָהּ אָז קַלָּה עָלֵינוּ,</p>
</blockquote>

<blockquote>
<p>תִּקְוַת-הַבָּאוֹת לָעַיִן רִחֵפָה, וַתֶּאֱמַץ כָּל רוּחַ,</p>
</blockquote>

<blockquote>
<p>מָשְׁכָה בְּכֹחָהּ לִדְרָכִים חֲדָשׁוֹת, אֶל רַחֲבֵי מֶרְחַקִּים.</p>
</blockquote>

<br>  

<blockquote>
<p>הוֹ, מַה טּוֹבוּ הַיָּמִים לֶחָתָן, עֵת עִם הַכַּלָּה</p>
</blockquote>

<blockquote>
<p>יִסֹּב בְּמָחוֹל, בִּמְשׂוֹשׂוֹ לִקְרַאת חֲתוּנָתוֹ הַבָּאָה!</p>
</blockquote>

<blockquote>
<p>אוּלָם עוֹד יָפֶה וְנָאֶה מִכֵּן עִתֵּנוּ הָיָתָה,</p>
</blockquote>

<blockquote>
<p>עֵת כָּל הַטּוֹב, כָּל הַנִּשְׂגָּב בְּדִמְיוֹן-הָאָדָם, אָמַרְנוּ:</p>
</blockquote>

<blockquote>
<p>הִנֵּה נַשִּׂיגוֹ, כִּי קָרוֹב. הֻתְּרָה הַלָּשׁוֹן בְּפִיהָ,</p>
</blockquote>

<blockquote>
<p>זְקֵנִים וּנְעָרִים הִבִּיעוּ הֶגְיוֹנוֹת וּרְגָשׁוֹת שַׂגִּיאִים.</p>
</blockquote>

<br>  

<blockquote>
<p>אוּלָם עַד מַהֵר נִתְקַדְּרוּ הַשְּׁחָקִים, דּוֹר סוֹרֵר הִשְׂתָּרֵר,</p>
</blockquote>

<blockquote>
<p>בָּנִים מַשְׁחִיתִים, לְהֵיטִיב לֹא יֵדְעוּ, לִשְׁלֹט פָּרָצוּ;</p>
</blockquote>

<blockquote>
<p>נַפְשָׁם טָרָפוּ, וְתַחְתָּם שִׁכְנֵיהֶם אֲחֵיהֶם עַד דַּכָּא</p>
</blockquote>

<blockquote>
<p>לָחֲצוּ רָצָצוּ, וְשִׁלְּחוּ בָם הָמוֹן פָּרוּעַ בּוֹצֵעַ.</p>
</blockquote>

<blockquote>
<p>זָלְלוּ וְסָבְאוּ הַגְּדוֹלִים, אֲדוֹנִים הִגְדִּילוּ הָעֹשֶק,</p>
</blockquote>

<blockquote>
<p>סָבְאוּ וְעָשְׁקוּ כְמוֹהֶם גַּם קְטַנִּים, כָּל עֶבֶד-עֲבָדִים.</p>
</blockquote>

<blockquote>
<p>בָּזְזוּ שִׁחֵתוּ, כִּי צָרָה עֵינָם בַּנּוֹתָר לְמָחָר.</p>
</blockquote>

<blockquote>
<p>גָּדַל הַלָּחַץ, מִיּוֹם לְיוֹם כָּבְדוּ הַשּׁוֹד וְהַמְּצוּקָה,</p>
</blockquote>

<blockquote>
<p>צַעֲקַת עֲשׁוּקִים מִי יִשְׁמַע – הַיָּד הֶעָרִיצָה מָשָׁלָה.</p>
</blockquote>

<blockquote>
<p>תָּקַף הַיָּגוֹן וַיְמַרְמַר גַּם נֶפֶשׁ נְדִיבָה וּמְתוּנָה,</p>
</blockquote>

<blockquote>
<p>אִישׁ אִישׁ בְּלִבּוֹ אַךְ חָרַשׁ וְנִשְׁבַּע כָּל נִקְמֵי-נְקָמוֹת,</p>
</blockquote>

<blockquote>
<p>נִקְמַת הַשּׁוֹד וְהַחֶרְפָּה, נְקַם-תִּקְוָה כִּפְלַיִם נִכְזָבָה.</p>
</blockquote>

<blockquote>
<p>יְמִין-הַגֶּרְמָנִים אָז תֵּרוֹם וַתְּהִי הַיְשׁוּעָה עַל-יָדָם,</p>
</blockquote>

<blockquote>
<p>נָסוּ הַפְרַנְקִים, נָסֹגוּ, עָזְבוּ הָאָרֶץ, נִמְלָטוּ.</p>
</blockquote>

<blockquote>
<p>הָהּ, מוֹרָאֵי-מִלְחָמָה אַךְ אָז הֵן רָאִינוּ, יָדַעְנוּ!</p>
</blockquote>

<blockquote>
<p>נָדִיב וָטוֹב הַמְנַצֵּחַ, לְפָחוֹת, כֵּן יִהְיֶה לְמַרְאֶה,</p>
</blockquote>

<blockquote>
<p>חָס הוּא עַל עַם זֶה הִכְנִיעַ, כְּמִקְנַת כַּסְפֵּהוּ לוֹ יִהְיֶה,</p>
</blockquote>

<blockquote>
<p>עֶבֶד הָעוֹבְדוֹ בְּאוֹנוֹ, מֵהוֹן כָּל נְכָסָיו לוֹ יָבִיא;</p>
</blockquote>

<blockquote>
<p>אוּלָם לֹא יֵדַע כָּל חֹק זֶה הַנָּס, בְּבָרְחוֹ מִמָּוֶת</p>
</blockquote>

<blockquote>
<p>יָבוֹס אַף יַשְׁמִיד הַכֹּל, בְּלִי רַחֵם אַךְ יַשְׁחִית יְכַלֶּה,</p>
</blockquote>

<blockquote>
<p>רוּחוֹ כָּאֵשׁ בְּקִנְאָתוֹ, וְהַיֵּאוּשׁ בַּחֲמָתוֹ יַעֲרֶה</p>
</blockquote>

<blockquote>
<p>רִשְׁעַת כָּל אָוֶן מִלֵּבָב, לְחַבֵּל, לְרַצַּחַ וּלְהַחֲרִיב.</p>
</blockquote>

<blockquote>
<p>הוּא אֵין-כָּל-קָדוֹשׁ בְּעֵינָיו, וּבָזַז וְהֵשַׁם וְחִלֵּל,</p>
</blockquote>

<blockquote>
<p>פֶּרֶא זֶה יָדוּשׁ כָּל אִשָּׁה, וְעָרִיצָה תַאֲוָתוֹ נִזְעָמָה,</p>
</blockquote>

<blockquote>
<p>מָוֶת בַּדֶּרֶךְ יְרַדְּפוֹ, וְהוּא בְּאַחֲרוֹנֵי רְגָעָיו</p>
</blockquote>

<blockquote>
<p>סוֹבֵא לְשָׁכְרָה בָּרֶצַח, הַדָּם וְהַזְּעָקָה מְשׂוֹשׂוֹ.</p>
</blockquote>

<br>  

<blockquote>
<p>צָלְחָה כָּאֵשׁ אָז הַחֵמָה וַתַּלְהֵב כָּל גֶּבֶר בָּאָרֶץ,</p>
</blockquote>

<blockquote>
<p>נָקֹם עַל חָרֵב וְאָבֵד, גָּנוֹן וְהַצֵּל הַנּוֹתָר.</p>
</blockquote>

<blockquote>
<p>חוּשִׁים אָז כֻּלָּם נֶחֱלָצוּ, נִמְשָׁכוּ; מְנוּסַת הַפְּלֵיטִים,</p>
</blockquote>

<blockquote>
<p>עֵינֵי בֶהָלָה וּפָנִים מַחֲוִירוֹת לָרְדִיפָה עוֹדֵדוּ.</p>
</blockquote>

<blockquote>
<p>צָלְלוּ פַעֲמוֹנִים, הֵרִיעוּ, הֵעִירוּ קְנָאוֹת בַּנֶּפֶשׁ,</p>
</blockquote>

<blockquote>
<p>פַּחַד הַבָּאוֹת, גְּמוּלוֹת נְקָמָה לֹא עָצְרוּ בַּזָּעַם.</p>
</blockquote>

<blockquote>
<p>כְּלֵי הַמְּלָאכָה, הַשְּׁלֵוָה בַּשָּׂדֶה, – כְּלֵי הַהֲרֵגָה</p>
</blockquote>

<blockquote>
<p>הָיוּ לָרוֹדֵף, חֶרְמֵשׁ וּמַלְגֵּז דָּמִים נָטָפוּ;</p>
</blockquote>

<blockquote>
<p>עֶבְרַת הַקִּנְאָה בְּלִי חֶמְלָה וְרַחֲמִים בָּאוֹיֵב טָרָפָה,</p>
</blockquote>

<blockquote>
<p>תִּכְכֵי-הַיִּרְאָה עִם טֵרוּף שֶׁל רֶצַח הִתְהוֹלְלוּ סָבִיב.</p>
</blockquote>

<blockquote>
<p>הָהּ! בַּל אֶרְאֶה עוֹד אָדָם בְּבֹשֶת שִׁגְעוֹנוֹ הַנִּבְזֶה!</p>
</blockquote>

<blockquote>
<p>חַיָּה טוֹרֶפֶת בְּאַפָּהּ, וְלֹא אָדָם מְטֹרָף בַּחֲמָסוֹ.</p>
</blockquote>

<blockquote>
<p>אֵיךְ אִישׁ עוֹד יִשָּׂא שֵׁם-חֵרוּת עַל לָשׁוֹן, וּבְנַפְשׁוֹ לֹא שָׁלָט!</p>
</blockquote>

<blockquote>
<p>פָּרַץ הַגְּבוּלִין – וּפָרְצוּ וְזִנְּקוּ הָרַע וְהָאָוֶן,</p>
</blockquote>

<blockquote>
<p>רָמְסוּ, הִשְׁחִיתוּ, וּמִשְׁפָּט וּצְדָקָה בְּבָשְׁתָּם נִסְתָּרוּ&quot;.</p>
</blockquote>

<br>  

<blockquote>
<p>&#8220;אִישִׁי הַשּׁוֹפֵט!&#8221; יַעֲנֶה הַכֹּהֵן, &quot;בַּדְּבָרִים הָאֵלֶּה</p>
</blockquote>

<blockquote>
<p>דַּנְתָּ לְחוֹבָה, בָּאָדָם כִּחַדְתָּ; וּמָה אֲשִׁיבֶךָ?</p>
</blockquote>

<blockquote>
<p>הַרְבֵּה הֵן אָוֶן וְעָמָל רָאִיתָ, מִשְׁפָּטְךָ הֵם הִקְשׁוּ;</p>
</blockquote>

<blockquote>
<p>אוּלָם לַיָּמִים, שֶׁעָבְרוּ בַצָּרָה, אִם תִּסְקֹר מֵחָדָשׁ,</p>
</blockquote>

<blockquote>
<p>תּוֹדֶה בַּאֲמִתְּךָ גַּם אָתָּה, כִּי רַבּוֹת גַּם טוֹבוֹת רָאִיתָ,</p>
</blockquote>

<blockquote>
<p>חֶסֶד וּגְבוּרָה מַטְמֻנֵּי הַנֶּפֶשׁ, נְצוּרֵי לֵב אָדָם,</p>
</blockquote>

<blockquote>
<p>חָפְרָה סַכָּנָה וַתּוֹצִיא לָאוֹר. יִסּוּרִין מְמָרְקִין,</p>
</blockquote>

<blockquote>
<p>וְנִגְלָה אָז אָדָם כְּמַלְאַךְ-מְרוֹמִים, כָּאֵל לְמוֹשָׁעוֹת&quot;.</p>
</blockquote>

<br>  

<blockquote>
<p>שׂוֹחֵק אָז יָשִׁיב דְּבָרוֹ הַזָּקֵן הַנִּכְבָּד וַיֹּאמֶר:</p>
</blockquote>

<blockquote>
<p>&quot;מָשָׁל לְשֵׂכֶל דְּבָרֶךָ: אָדָם שֶׁנִּשְׂרַף לוֹ בֵּיתוֹ,</p>
</blockquote>

<blockquote>
<p>בָּאִים לְהַזְכִּיר לוֹ כַּסְפּוֹ וּזְהָבוֹ שֶׁהֻתְּכוּ בַדְּלֵקָה,</p>
</blockquote>

<blockquote>
<p>אוֹמְרִין: קְבֹץ אֶת מַתַּכְתָּם מֵאֵפֶר, אִם מְעַט הוּא הַנּוֹתָר,</p>
</blockquote>

<blockquote>
<p>אוּלָם הֵן יָקָר הוּא גַם בְּמֵעוּטוֹ. וְחוֹפֵר וְחוֹטֵט</p>
</blockquote>

<blockquote>
<p>אוֹתוֹ הַמִּסְכֵּן בַּפְּחָמִים, וְכָל צְרוֹר הַנּוֹצֵץ מְשַׂמְּחוֹ.</p>
</blockquote>

<blockquote>
<p>שָׂמְחָה גַּם נַפְשִׁי הַפַּעַם הָשֵׁב שְׂעִפַּי לְמַעֲשִׂים</p>
</blockquote>

<blockquote>
<p>נָאִים אֲחָדִים, שְׂפוּנֵי-טְמוּנֵי-זִכְרוֹנִי הַטּוֹבִים.</p>
</blockquote>

<blockquote>
<p>כֵּן, לֹא אֲכַחֵד הַטּוֹבוֹת; רָאִיתִי, כִּי שׂוֹנְאִים הִשְׁלִימוּ,</p>
</blockquote>

<blockquote>
<p>יַחַד כֵּן נִצְּבוּ לְגוֹנֵן עַל עִירָם; אֱמוּנָה בְרֵעִים,</p>
</blockquote>

<blockquote>
<p>רַחֲמִים בְּאָבוֹת רָאִיתִי, וּבָנִים שֶׁמָּסְרוּ אֶת נַפְשָׁם</p>
</blockquote>

<blockquote>
<p>גְּבוּרוֹת הִפְלִיאוּ. לְעֵינַי, הַנְּעָרִים נַעֲשׂוּ גְבָרִים,</p>
</blockquote>

<blockquote>
<p>זְקֵנִים לַבַּחְרוּת חָזָרוּ, וִילָדִים כַּנְּעָרִים גָּבָרוּ;</p>
</blockquote>

<blockquote>
<p>אַף גַּם הַנָּשִׁים, הֵן אוֹתָן בְּשֵׁם &#8220;מִין הַחַלָּשׁ&#8221; נְכַנֶּה, –</p>
</blockquote>

<blockquote>
<p>עַזּוּ וְגָבְרוּ בַצָּרָה, אָמְצוּ בְרוּחָן לְמוֹפֵת.</p>
</blockquote>

<blockquote>
<p>רֵאשִׁית כֵּן אַזְכִּיר לִתְהִלָּה מַעֲשֶׂה הַנֶּהְדָּר בִּגְבוּרָה</p>
</blockquote>

<blockquote>
<p>אַחַת הַנְּעָרוֹת עָשָׂתָה, עַלְמָה נְדִיבַת-הַלֵּבָב;</p>
</blockquote>

<blockquote>
<p>הִיא עִם הַנְּעָרוֹת בְּחָצֵר גְּדוֹלָה לְבַדָּן נִשְׁאָרוּ,</p>
</blockquote>

<blockquote>
<p>כִּי כָל הַגְּבָרִים לִקְרַאת חֵיל הַנָּכְרִים בַּשָּׂדֶה יָצָאוּ, –</p>
</blockquote>

<blockquote>
<p>בָּאָה כְנֻפְיָה שֶׁל פְּלִיטִים, עַל בָּתֵּי הֶחָצֵר פָּשָׁטוּ,</p>
</blockquote>

<blockquote>
<p>שָׁלְחוּ אֶת יָדָם בַּבִּזָּה וְאֶל בֵּית הַנָּשִׁים פָּרָצוּ;</p>
</blockquote>

<blockquote>
<p>הֵמָּה שָׁם רָאוּ הָעַלְמָה, אִשָּׁה מְגֻדֶּלֶת וְנָאוָה,</p>
</blockquote>

<blockquote>
<p>עִמָּהּ גַּם רִיבוֹת צְעִירוֹת, יְלָדוֹת נֶחְמָדוֹת לְמַרְאֶה, –</p>
</blockquote>

<blockquote>
<p>פָּרְצָה עֲלֵיהֶם תַּאֲוָתָם, וְכֵן הִסְתָּעֲרוּ כַּפְּרָאִים</p>
</blockquote>

<blockquote>
<p>נֹכַח הָעֵדָה הַחֲרֵדָה וְעַל אוֹתָהּ הָעַלְמָה הַנְּדִיבָה,</p>
</blockquote>

<blockquote>
<p>גְּאוֹן כָּל הַבָּנוֹת. אַךְ זוֹ, כְּרֶגַע כֵּן שָׁלְפָה וְגָזְלָה</p>
</blockquote>

<blockquote>
<p>חֶרֶב מִתַּעַר הָאֶחָד, וַתַּךְ כֵּן בְּאַחַת עַל רֹאשׁוֹ.</p>
</blockquote>

<blockquote>
<p>מָט לְרַגְלֶיהָ בְּדָמָיו זֶה נָפָל, וְהִיא עוֹד תְּנוֹפֵף, –</p>
</blockquote>

<blockquote>
<p>נְבָלִים אַרְבָּעָה עוֹד פָּצְעָה וַתְּנִיסֵם מֵעַל רֵעוֹתֶיהָ.</p>
</blockquote>

<blockquote>
<p>סָגְרָה הַשַּׁעַר בִּבְרִיחָיו וּבְחַרְבָּהּ לַמִּשְׁמָר נִצָּבָה&quot;.</p>
</blockquote>

<br>  

<blockquote>
<p>שֶׁבַח זֶה שָׁמַע הַכֹּהֵן וְנִצְנֵץ לוֹ הִרְהוּר בְּלִבּוֹ,</p>
</blockquote>

<blockquote>
<p>אֶפְשָׁר, כִּי זוֹהִי הָעַלְמָה בָּהּ חָשְׁקָה כֹּה נֶפֶשׁ יְדִידוֹ.</p>
</blockquote>

<blockquote>
<p>בִּקֵּשׁ אָז לִשְׁאֹל לַשּׁוֹפֵט, אָנָה הִיא בָאָה הַנַּעֲרָה?</p>
</blockquote>

<blockquote>
<p>אִם הִיא בְקֶרֶב מַחֲנֵהוּ, בֵּין אֵלֶּה הַגּוֹלִים בַּמַּסָּע?</p>
</blockquote>

<blockquote>
<p>אוּלָם לְפֶתַע בָּא נִגַּשׁ אֵלָיו בְּחָפְזָה הָרַקָּח,</p>
</blockquote>

<blockquote>
<p>מָשַׁךְ בְּבִגְדוֹ וְלָחַשׁ לְאָזְנוֹ כַּדְּבָרִים הָאֵלֶּה:</p>
</blockquote>

<blockquote>
<p>&quot;סוֹף-סוֹף מָצָאתִי הָעַלְמָה, בִּקַּשְׁתִּי בֵּין מֵאוֹת הַנָּשִׁים, –</p>
</blockquote>

<blockquote>
<p>הִיא בַּסִּמָּנִים! בֹּא וְרָאִיתָ, תַּכִּירָהּ גַּם אָתָּה;</p>
</blockquote>

<blockquote>
<p>אַף אֶת הַזָּקֵן קַח אִתְּךָ וְסִפֵּר הוּא לָנוּ עָלֶיהָ&quot;.</p>
</blockquote>

<blockquote>
<p>הֵם טֶרֶם יִפְנוּ, וְנִקְרָא הַשּׁוֹפֵט אֶל אֶחָיו, וַיֵּלֶךְ</p>
</blockquote>

<blockquote>
<p>שָׁם אֶל הַמָּקוֹם בּוֹ נִדְרָשׁ, כִּי יָבֹא וְיִתֵּן עֲצָתוֹ.</p>
</blockquote>

<blockquote>
<p>הָלַךְ הַכֹּהֵן מֵאַחֲרֵי הָרַקָּח, וּכְעָבְרָם שָׁם דֶּרֶךְ</p>
</blockquote>

<blockquote>
<p>פִּרְצַת הַגָּדֵר, הִתְחִיל זֶה מַרְאֶה, מְרַמֵּז וְאוֹמֵר:</p>
</blockquote>

<blockquote>
<p>&quot;שָׁם הִיא. הֲתִרְאֶה? רָאִיתִי כִּי חִתְּלָה הַיָּלוּד וָאַכִּיר</p>
</blockquote>

<blockquote>
<p>כֹּתֶן-הֶחָלוּק הַנּוֹשָׁן וּכְסָיַּת-כַּר-תְּכֵלֶת, מֵאֲשֶׁר</p>
</blockquote>

<blockquote>
<p>הֵבִיא וְנָתַן לָהּ הֶרְמָן כַּיּוֹם, – וְאָמְנָם הֵיטִיבָה</p>
</blockquote>

<blockquote>
<p>עָשְׂתָה הַנַּעֲרָה בְּאֵלֶּה הַחֲפָצִים שֶׁנָּתַן לְיָדָהּ, –</p>
</blockquote>

<blockquote>
<p>אֵלֶּה, אָמַרְתִּי, סִמָּנִים מֻבְהָקִים. וּרְאֵה גַם הָאוֹתוֹת</p>
</blockquote>

<blockquote>
<p>אָמַר בָּהּ הֶרְמָן: חָשְׁנָהּ הָאָדֹם מִתְרַכֵּס בַּפְּתִילִים;</p>
</blockquote>

<blockquote>
<p>הִדּוּק הַיָּפֶה, מַחֲגָּרְתָּהּ הַשְּׁחוֹרָה, תְּאַמֵּץ מָתְנֶיהָ;</p>
</blockquote>

<blockquote>
<p>צַח פִּי-כֻתָּנְתָּהּ, הַצַּוְרוֹן הַמְשֻנָּץ סִלְסוּלִים צְחוֹרִים,</p>
</blockquote>

<blockquote>
<p>זֵר חֵן וָחֶסֶד הוּא עוֹשֶׂה בַּטֹּהַר לִתְפוּחַ-הַלֶּחִי;</p>
</blockquote>

<blockquote>
<p>נִשָּׂא לַחָפְשִׁי זֶה רֹאשָׁהּ הַסְּגַלְגַּל וְעַלִּיז לְמַרְאֶה,</p>
</blockquote>

<blockquote>
<p>עָלָיו מַחְלָפוֹת אֲדוּקוֹת וּכְרוּכוֹת עַל שְׁפוּדוֹת הַכָּסֶף.</p>
</blockquote>

<blockquote>
<p>הִנֵּה הִיא יוֹשְׁבָה, אַךְ זוֹ קוֹמָתָהּ הֵן נִרְאֵית נִשָּׂאָה,</p>
</blockquote>

<blockquote>
<p>אַף זוֹ הַשִּׂמְלָה לִתְכֶלְתָּהּ בַּקְּפָלִין תִּשְׁתַּלְשֵׁל מֵחָשְׁנָהּ,</p>
</blockquote>

<blockquote>
<p>וְשׁוּלֵי כַנְפוֹתָם לְקַרְסֹל-הַחֵן כֵּן יִפְּלוּ יִגָּעוּ.</p>
</blockquote>

<blockquote>
<p>הִיא הִיא, אֵין סָפֵק! נֵלְכָה נַחֲקֹרָה, נִשְׁאֲלָה, נִשְׁמָעָה</p>
</blockquote>

<blockquote>
<p>אִם גַּם נְוַת-בַּיִת הִיא כְּשֵׁרָה, עַלְמָה הֲגוּנָה וּצְנוּעָה&quot;.</p>
</blockquote>

<br>  

<blockquote>
<p>עָנָה הַכֹּהֵן בְּבָחֲנוֹ בְעֵינָיו הַנַּעְרָה מֵרָחוֹק:</p>
</blockquote>

<blockquote>
<p>&quot;אָמְנָם, לֹא אֶתְמַהּ כִּי נִלְבַּב הַנַּעַר לְמַרְאֵה הָעַלְמָה,</p>
</blockquote>

<blockquote>
<p>גַּם לְעֵין-מִשְׁפָּט שֶׁל גֶּבֶר הַבָּקִי הִיא תוּכַל לַעֲמֹד.</p>
</blockquote>

<blockquote>
<p>אַשְׁרֵי הַנֶּפֶשׁ חֲנָנָהּ הַטֶּבַע בַּתֹּאַר הַמְשֻׁכְלָל!</p>
</blockquote>

<blockquote>
<p>מֵלִיץ טוֹב עִמָּהּ יִהְיֶה כֵן תָּמִיד, לֹא תִהְיֶה נָכְרִיָּה,</p>
</blockquote>

<blockquote>
<p>יִגַּשׁ כָּל רוֹאֶה בְּבִטְחָה אֵלֶיהָ וִיבַקֵּשׁ קִרְבָתָהּ,</p>
</blockquote>

<blockquote>
<p>אִם אַךְ טוּב-חֵן אֶל תָּאֳרָהּ יִלָּוֶה לְהָפִיק יְדִידוּת.</p>
</blockquote>

<blockquote>
<p>אָכֵן, יְדִידִי, הָאִשָּׁה הָרְאוּיָה הַנַּעַר לוֹ מָצָא,</p>
</blockquote>

<blockquote>
<p>רַעְיָה שֶׁתַּנְעִים וְתַצְהִיל לוֹ חַיָּיו, אֶת יָמָיו הַבָּאִים,</p>
</blockquote>

<blockquote>
<p>חֹסֶן עִתּוֹתָיו לוֹ תִהְיֶה, עֵזֶר אֱמוּנָה כְנֶגְדּוֹ.</p>
</blockquote>

<blockquote>
<p>שָׁלֵם זֶה גוּפָהּ, בּוֹ תִנְוֶה לָטֹהַר אַךְ נֶפֶשׁ תְּמִימָה,</p>
</blockquote>

<blockquote>
<p>הַדְרַת הַנֹּעַר בְּעֻזָּהּ תַּבְטִיחַ גַּם זִקְנָה בוֹטַחַת&quot;.</p>
</blockquote>

<br>  

<blockquote>
<p>הֵשִׁיב הָרַקָּח בְּיִשּׁוּב הַדַּעַת לַדְּבָרִים הָאֵלֶּה:</p>
</blockquote>

<blockquote>
<p>&quot;מִרְמָה בְמַרְאֵה הַפָּנִים, – לְמַרְאֵה עֵינַיִם בַּל אֶשְׁפֹּט!</p>
</blockquote>

<blockquote>
<p>נֻסֹּה נֻסֵּיתִי וָאֶרְאֶה מַה נֶאֱמָן הַמָּשָׁל בְּאָמְרוֹ:</p>
</blockquote>

<blockquote>
<p>כּוּרָא דְּמִלְחָא אֱכוֹל עִם חֲבֵרְךָ עַד שֶׁתַּאֲמִינוֹ.</p>
</blockquote>

<blockquote>
<p>כִּי רַק הַזְּמָן לָדַעַת יוֹרֶךָ טִיב-אָדָם וְעֶרְכּוֹ,</p>
</blockquote>

<blockquote>
<p>וְכַמָּה זֶה נֶאֱמָן אֵלֶיךָ, וּמַה יְדִידוּתְךָ לְפָנָיו.</p>
</blockquote>

<blockquote>
<p>עַל כֵּן, שְׁמָעֵנִי וְנֵלְכָה, נִשְׁאֲלָה בַּמַּחֲנֶה וְנַחֲקֹר</p>
</blockquote>

<blockquote>
<p>פִּי-הָאֲנָשִׁים הַיּוֹדְעִים מִי הִיא הָעַלְמָה וּמָה הִיא&quot;.</p>
</blockquote>

<blockquote>
<p>&#8220;זְהִירוּת אֲשַׁבַּח אַף אָנִי&#8221;, עָנָה וְאָמַר הַכֹּהֵן,</p>
</blockquote>

<blockquote>
<p>&#8220;הֵן לֹא לָנוּ הַשִּׁדּוּךְ, וּמְשַׁדֵּךְ לַאֲחֵרִים יִזָּהֵר&#8221;.</p>
</blockquote>

<br>  

<blockquote>
<p>פָּנוּ הָרֵעִים לָלֶכֶת, וְהִנֵּה הַשּׁוֹפֵט לִקְרָאתָם</p>
</blockquote>

<blockquote>
<p>עוֹלֶה וְחוֹזֵר לְאוֹתוֹ הָרְחוֹב לְרֶגֶל עִנְיָנָיו.</p>
</blockquote>

<blockquote>
<p>זָהִיר בַּדְּבָרִים אָז יִפְנֶה הַכֹּהֵן וְיֹאמַר לַזָּקֵן:</p>
</blockquote>

<blockquote>
<p>&quot;הִנֵּה שְׁנֵינוּ רָאִינוּ שָׁם עַלְמָה, בְּגַן זֶה הַקָּרוֹב,</p>
</blockquote>

<blockquote>
<p>תַּחַת תַּפּוּחַ שָׁם תֵּשֵׁב וְתָכִין חִתּוּלֵי-יְלָדִים,</p>
</blockquote>

<blockquote>
<p>תַּעֲשֶׂה בַכֹּתֶן הַבָּלוּי שֶׁנִּתַּן לְיָדָהּ בִּנְדָבָה;</p>
</blockquote>

<blockquote>
<p>טוֹבָה הַנַּעֲרָה לְמַרְאֶה, בַּת-חַיִל בְּהַכָּרַת פָּנֶיהָ, –</p>
</blockquote>

<blockquote>
<p>הַגֵּד-נָא, מִי הִיא? בְּכַוָּנָה רְצוּיָה כֵּן נִשְׁאַל עָלֶיהָ&quot;.</p>
</blockquote>

<br>  

<blockquote>
<p>נֹכַח הַגִּנָּה אַךְ צָעַד הַזָּקֵן לְהָצִיץ – וַיֹּאמַר:</p>
</blockquote>

<blockquote>
<p>&quot;זֹאת הֵן גַּם אַתָּה, אֲדוֹנִי, כְּבָר תֵּדָע; בְּסַפְּרִי אֵלֶיךָ</p>
</blockquote>

<blockquote>
<p>פֹּעַל-הַגְּבוּרָה הַנָּאֶה שֶׁעָשְׂתָה בְחַרְבָּהּ וּבְעֻזָּהּ</p>
</blockquote>

<blockquote>
<p>אַחַת הַנְּעָרוֹת וַתַּצֵּל אֶת נַפְשָׁהּ וְאֵת רֵעוֹתֶיהָ –</p>
</blockquote>

<blockquote>
<p><strong>מַעֲשֵׂה הַנַּעֲרָה הַזֹּאת</strong> כֵּן הוֹדַעְתִּי, כִּי הִיא הַגִּבּוֹרָה.</p>
</blockquote>

<blockquote>
<p>אָכֵן, כִּגְבוּרַת-יְמִינָהּ כֵּן רוּחָהּ נְדִיבָה לְהַלֵּל:</p>
</blockquote>

<blockquote>
<p>הִיא אֶת שְׁאֵרָהּ הַזָּקֵן, מוֹרָאֵי עִתֵּנוּ דִּכְּאוּהוּ,</p>
</blockquote>

<blockquote>
<p>תָּמְכָה בִיגוֹנוֹ וַתְּכַלְכֵּל שֵׂיבָתוֹ עַד יוֹמוֹ הָאַחֲרוֹן.</p>
</blockquote>

<blockquote>
<p>רוּחָהּ הַטּוֹבָה תְּמָכַתָּהּ לָשֵׂאת כֵּן דּוּמָם לְנַפְשָׁהּ</p>
</blockquote>

<blockquote>
<p>אֶבְלָהּ וִיגוֹנָהּ עַל בְּחִירָהּ הֶחָתָן. נִתְלַהֵב הַבָּחוּר</p>
</blockquote>

<blockquote>
<p>בְּאוּרוֹ שֶׁל רַעְיוֹן הַדְּרוֹר, וְנִשָּׂא בְרוּחוֹ הַנְּדִיבָה</p>
</blockquote>

<blockquote>
<p>בָּא עַד פָּרִיז, וּמִיָּד שָׁם הַמָּוֶת הָאַכְזָר קִדְּמָהוּ,</p>
</blockquote>

<blockquote>
<p>שָׁדוּד כֵּן נָפַל בִּלָּחֲמוֹ מוּל תַּרְמִית וּשְׁרִירוּת עָרִיצִים.&quot;</p>
</blockquote>

<br>  

<blockquote>
<p>כִּלָּה הַזָּקֵן מִדַּבֵּר דְּבָרָיו, בֵּרְכוּהוּ לַפְּרֵדָה</p>
</blockquote>

<blockquote>
<p>שְׁנֵי הַחֲבֵרִים, וְהוֹצִיא הַכֹּהֵן מַטְבֵּעַ שֶׁל זָהָב,</p>
</blockquote>

<blockquote>
<p>(אֵלֶּה שֶׁל כֶּסֶף כְּבָר פִּזֵּר וְחִלֵּק הַיּוֹם בִּנְדָבָה</p>
</blockquote>

<blockquote>
<p>לְדַלֵּי הַגּוֹלִים שֶׁפָּגַשׁ בְּצֵאתוֹ, בְּעָבְרָם לְפָנָיו.)</p>
</blockquote>

<blockquote>
<p>הוֹשִׁיט לַשּׁוֹפֵט וְאָמָר: &quot;קְחָה-נָא אֲדוֹנִי, לְחַלֵּק</p>
</blockquote>

<blockquote>
<p>בֵּין הַנִּצְרָכִים, וְאֵל לָכֶם יוֹסִיף בְּיָדוֹ הָרְחָבָה&quot;.</p>
</blockquote>

<blockquote>
<p>סֵרַב הַזָּקֵן וְאָמַר: &quot;הֵן הַצֵּל הִצַּלְנוּ עִמָּנוּ</p>
</blockquote>

<blockquote>
<p>מִן הַהֲפֵכָה שְׁקָלִים אֲחָדִים, חֲפָצִים וּבְגָדִים,</p>
</blockquote>

<blockquote>
<p>וְעַד שֶׁיִּכְלָיוּ עוֹד נָשׁוּב, אֲקַוֶּה, אִישׁ אֶל נַחֲלָתוֹ&quot;.</p>
</blockquote>

<br>  

<blockquote>
<p>דָּחַק הַכֹּהֵן מַתָּתוֹ לְכַף-יַד הַזָּקֵן וְאָמָר:</p>
</blockquote>

<blockquote>
<p>&quot;אִישׁ אַל יִתְמַהְמַהּ בַּיָּמִים הָאֵלֶּה מֵהָרֵם נִדְבָתוֹ,</p>
</blockquote>

<blockquote>
<p>וְאִישׁ אַל יְסָרֵב מִקַּחַת מַתָּנָה מִיָּד הַנּוֹתֶנֶת!</p>
</blockquote>

<blockquote>
<p>אִישׁ הֵן לֹא יֵדַע עַד מָתַי עוֹד יִהְיֶה רְכוּשׁוֹ בְיָדוֹ,</p>
</blockquote>

<blockquote>
<p>אַף הֵן לֹא יֵדַע כָּעֵת כָּל הַתּוֹעֶה בִּנְדוּדֵי הַגּוֹלָה</p>
</blockquote>

<blockquote>
<p>מָתַי זֶה יָשׁוּב לַמְּנוּחָה, כִּי יֹאכַל מִתְּנוּבַת נַחֲלָתוֹ&quot;.</p>
</blockquote>

<br>  

<blockquote>
<p>&#8220;וַי לַחִסָּרוֹן!&#8221; קָרָא הָרַקָּח וְגִשֵּׁשׁ בְּכִיסָיו,</p>
</blockquote>

<blockquote>
<p>&quot;אִלּוּ, לְמָשָׁל, הַכֶּסֶף בְּכִיסִי, הָיִיתִי מְחַלְּקוֹ</p>
</blockquote>

<blockquote>
<p>יָמִין וּשְׂמֹאל לְקָטֹן וְגָדוֹל, כִּי הַכֹּל נִצְרָכִים!</p>
</blockquote>

<blockquote>
<p>אֶלָּא, פָּטוּר בְּלֹא כְלוּם אִי-אֶפְשָׁר, וְאֶתְּנָה לְמַעַן</p>
</blockquote>

<blockquote>
<p>יֵרָא רְצוֹנִי, וְאִם כִּי בְּפֹעַל לֹא יֻשַּׂג אַךְ מַשְּׁהוּ&quot;.</p>
</blockquote>

<blockquote>
<p>וְסָמוּךְ לַמַּאֲמָר כֵּן שָׁלַף בַּשְּׁנָצִים כִּיס-עוֹר הַמְּרֻקָּם,</p>
</blockquote>

<blockquote>
<p>טַבַּק לִקְטוֹרָה בְּתוֹכוֹ מְשֻׁמָּר, וּבְחֵן וּבְחֶסֶד</p>
</blockquote>

<blockquote>
<p>פִּתַּח וְקִמֵּץ מִתּוֹכוֹ לְשֵׁעוּרִים כְּדֵי חָמֵשׁ מִקְטָרוֹת:</p>
</blockquote>

<blockquote>
<p>&#8220;דַּלָּה הַמִּנְחָה&#8221;, כֵּן אָמַר בְּתִתּוֹ, וְהֵשִׁיב הַזָּקֵן:</p>
</blockquote>

<blockquote>
<p>&#8220;טַבַּק מְשֻׁבָּח לְעוֹבְרֵי דְרָכִים הֵן יִנְעַם לְהַקְטִיר&#8221;.</p>
</blockquote>

<blockquote>
<p>הִסְכִּים הָרַקָּח וְהִתְחִיל מְשַׁבַּח טַבַּקּוֹ, כִּי טוֹב הוּא;</p>
</blockquote>

<blockquote>
<p>אוּלָם הַכֹּהֵן לַהֲלִיכָה מְשָׁכוֹ, וְנִפְטְרוּ שְׁנֵיהֶם.</p>
</blockquote>

<br>  

<blockquote>
<p>&#8220;מַהֵר!&#8221; הֱחִישׁוֹ הַכֹּהֵן, &quot;הַנַּעַר בּוֹ נַפְשׁוֹ מִתְעַנָּה,</p>
</blockquote>

<blockquote>
<p>מְחַכֶּה הוּא לָנוּ; נָחִישָׁה נָבִיאָה הַבְּשׂוֹרָה הַטּוֹבָה&quot;.</p>
</blockquote>

<blockquote>
<p>חָפְזוּ וּבָאוּ לַמָּקוֹם וּמָצְאוּ אֶת הֶרְמָן שָׁם עוֹמֵד</p>
</blockquote>

<blockquote>
<p>נִשְׁעָן לְרִכְבּוֹ אֶל תַּחַת הָאֵלָה; עָרִיצֵי הַסּוּסִים</p>
</blockquote>

<blockquote>
<p>רָמְסוּ הַדֶּשֶׁא מִסָּבִיב, וְהוּא בְּמוֹשְׁכוֹת רִסְנֵיהֶם</p>
</blockquote>

<blockquote>
<p>יֹאחַז, וְנֶאֱחַז-מַחֲשָׁבוֹת לֹא רָאָה בָרֵעִים הַקְּרֵבִים</p>
</blockquote>

<blockquote>
<p>עַד אֲשֶׁר קָרְאוּ בִשְׁמוֹ לוֹ בְּלֶכְתָּם, מְרַמְּזִים לוֹ אוֹתוֹת</p>
</blockquote>

<blockquote>
<p>בְּשׂוֹרָה. מֵרָחוֹק עוֹד הֵחֵל לְסַפֵּר בְּשִׂמְחָה הָרַקָּח,</p>
</blockquote>

<blockquote>
<p>אוּלָם כְּגִשְׁתָּם, תָּפַשׂ הַכֹּהֵן בְּיָדוֹ שֶׁל הֶרְמָן,</p>
</blockquote>

<blockquote>
<p>קָרָא וְהִפְסִיק הַדִּבּוּר לָרַקָּח, וַיַּעַן וַיֹּאמֶר:</p>
</blockquote>

<blockquote>
<p>&quot;בָּחוּר, אַשְׁרֶיךָ! זוֹ עֵינְךָ אֱמוּנָה וְלִבְּךָ אֱמוּנָה</p>
</blockquote>

<blockquote>
<p>לִבְחֹר הֵיטִיבוּ! אַשְׁרֶיךָ, וְאֵשֶׁת נְעוּרֶיךָ אַשְׁרֶיהָ!</p>
</blockquote>

<blockquote>
<p>נָאָה הִיא לָךְ, וְיָאָה הִיא לָךְ! קוּם, הַפְנֵה עֶגְלָתְךָ,</p>
</blockquote>

<blockquote>
<p>נִסְעָה כְּרֶגַע, לִפְאַת הַכְּפָר נָסוּר לְדַבֵּר בַּנַּעֲרָה,</p>
</blockquote>

<blockquote>
<p>לְחֶפְצָהּ וּרְצוֹנָהּ מִיָּד תִּקָּחֶנָּה אֶל בֵּית אֲבוֹתֶיךָ&quot;.</p>
</blockquote>

<br>  

<blockquote>
<p>אוּלָם הַנַּעַר אַךְ עָמַד וַיִּדֹּם, לֹא שָׂמַח לַבְּשׂוֹרָה.</p>
</blockquote>

<blockquote>
<p>דִּבְרֵי מַלְאָכָיו כְּדִבְרֵי אֱלֹהִים מַרְעִיפֵי נֶחָמָה,</p>
</blockquote>

<blockquote>
<p>וְהוּא אַךְ נֶאֱנָח וַיֹּאמֶר: &quot;חוּשִׁים יָצָאנוּ וַנָּבֹא,</p>
</blockquote>

<blockquote>
<p>אוּלָם, מִי יֵדַע שׁוּבֵנוּ? אִם לֹא בַלָּאט עוֹד נָשׁוּבָה,</p>
</blockquote>

<blockquote>
<p>נָבֹא נִכְלָמִים הַבָּיְתָה? – מַכְאוֹבֵי לֶב-אוֹהֵב בָּאוּנִי,</p>
</blockquote>

<blockquote>
<p>חֶשֶׁד וּדְאָגָה וְיֵאוּשׁ, בְּעָמְדִּי לְבַדִּי וּבְחָשְׁבִי.</p>
</blockquote>

<blockquote>
<p>אִמְרוּ, הֲיִבְטַח לְבַבְכֶם כִּי תֵאוֹת הַנַּעֲרָה לָלֶכֶת</p>
</blockquote>

<blockquote>
<p>יַעַן בֶּן-עָשִׁיר הִנֵּנִי, וְהִיא אַךְ עֲנִיָּה וְגוֹלָה?</p>
</blockquote>

<blockquote>
<p>נָדִיב בְּעָנְיוֹ, כַּנָּקִי בֵּעָנְשׁוֹ, אַךְ גֵּא הוּא וְיָהִיר.</p>
</blockquote>

<blockquote>
<p>אוֹתָהּ רָאִיתִי עַסְקָנִית וְגַם מִסְתַּפֶּקֶת בְּמוּעָט –</p>
</blockquote>

<blockquote>
<p>לָקְחָה גוֹרָלָהּ בְּיָדָהּ. וְאַתֶּם, הֲתֹאמְרוּ כִּי גָדְלָה</p>
</blockquote>

<blockquote>
<p>אִשָּׁה כֹה נָאָה וְטוֹבָה, וְלֶב-גֶּבֶר לֹא לֻקַּח בַּהֲדָרָהּ?</p>
</blockquote>

<blockquote>
<p>אוֹ אִם תַּאֲמִינוּ כִּי סֻגַּר לְבָבָהּ עַד כֹּה מֵאָהֳבָה?</p>
</blockquote>

<blockquote>
<p>עַל-כֵּן אָמַרְתִּי, אַל נָא נְמַהֵר אֵלֶיהָ בַסּוּסִים,</p>
</blockquote>

<blockquote>
<p>פֶּן עוֹד נָשׁוּבָה כֻלָּנוּ כְּתוֹהִים. מִתְיָרֵא בִי לִבִּי,</p>
</blockquote>

<blockquote>
<p>אוּלַי כְּבָר רָכַשׁ אֶת לִבָּהּ אִישׁ בָּחוּר, וְלוֹ הַצּוֹלֵחַ</p>
</blockquote>

<blockquote>
<p>תָּקְעָה כְבָר יָדָהּ הָעַזָּה אֱמוּנָה, נִתְּנָה בִשְׁבוּעָה.</p>
</blockquote>

<blockquote>
<p>הָהּ! מָה אֻמְלָל וְנִכְלָם אָז אֻצַּג פָּנֶיהָ בַּשְּׁאֵלָה.&quot;</p>
</blockquote>

<br>  

<blockquote>
<p>פִּיהוּ אָז יִפְתַּח הַכֹּהֵן לְנַחֲמוֹ וּלְאַמֵּץ לְבָבוֹ,</p>
</blockquote>

<blockquote>
<p>הִקְדִּים הָרַקָּח וְנִכְנַס לָעִנְיָן בְּמַעֲנֵה לְשׁוֹנוֹ:</p>
</blockquote>

<blockquote>
<p>&quot;אָמְנָה, דּוֹרוֹת רִאשׁוֹנִים לֹא הָיוּ כָךְ תּוֹהִים עַל עֵסֶק,</p>
</blockquote>

<blockquote>
<p>עִנְיָן וְעִנְיָן בַּמִּנְהָג הַמְקֻבָּל אָז הָלַךְ מֵישָׁרִים.</p>
</blockquote>

<blockquote>
<p>נָתְנוּ עֵינֵיהֶם אֲבוֹת-בֵּן, לְמָשָׁל, בְּנַעֲרָה כִּי טוֹבָה, –</p>
</blockquote>

<blockquote>
<p>שָׁלְחוּ רִאשׁוֹנָה וְקָרְאוּ לִידִידָם הַנֶּאֱמָן לְבֵיתָם,</p>
</blockquote>

<blockquote>
<p>עִמּוֹ נוֹעֲצוּ וְאַחַר שִׁגְּרוּהוּ לְדַבֵּר נִכְבָּדוֹת</p>
</blockquote>

<blockquote>
<p>עִם מִי שֶׁעוֹמֵד מִצַּד הַבְּתוּלָה. בָּא לוֹ הַשַּׁדְכָן</p>
</blockquote>

<blockquote>
<p>לָבוּשׁ כַּהֲלָכָה, בְּרִאשׁוֹן בַּשַּׁבָּת לְאַחַר הַסְּעוּדָה,</p>
</blockquote>

<blockquote>
<p>בֵּרַךְ בְּשָׁלוֹם לָאֶזְרָח בְּבֵיתוֹ; מִתְיַשְּׁבִים, מְסַפְּרִים</p>
</blockquote>

<blockquote>
<p>דִּבְרֵי יְדִידוּת, כְּנָהוּג בַּפְּתִיחָה, וּבְלִשְׁנָא דְחַכִּימָא</p>
</blockquote>

<blockquote>
<p>עוֹבְרִים בְּנַחַת, בַּאֲרֻכּוֹת וּקְצָרוֹת, מֵעִנְיָן לְעִנְיָן,</p>
</blockquote>

<blockquote>
<p>עַד שֶׁמַּגִּיעִים לְהַזְכִּיר לְשֶׁבַח הַבְּתוּלָה הַכַּלָּה,</p>
</blockquote>

<blockquote>
<p>גַּם צַד הֶחָתָן זָכוּר לַטּוֹב אֲגַב שִׂיחָה, וְדַי לְחַכִּימָא.</p>
</blockquote>

<blockquote>
<p>מֵבִין הַשַּׁדְכָן בַּאֲשֶׁר לְפָנָיו וּמַרְחִיב הַדִּבּוּר;</p>
</blockquote>

<blockquote>
<p>נִשְׁמַט לוֹ פְלוֹנִי, אוֹ הֵשִׁיב בְּמֵאוּן – אֵין כָּאן בִּזָּיוֹן;</p>
</blockquote>

<blockquote>
<p>עָלָה הַדָּבָר וְנִגְמַר בְּטוֹב, – נַעֲשֶׂה הַשַּׁדְכָן</p>
</blockquote>

<blockquote>
<p>רִאשׁוֹן לִקְרוּאֵי הַבַּיִת לְכָל מִשְׁתֶּה וְשִׂמְחַת-מִשְׁפָּחָה,</p>
</blockquote>

<blockquote>
<p>זוֹכְרִים לוֹ חַסְדּוֹ הָאִישׁ וְהָאִשָּׁה לִימוֹת כָּל חַיֵּיהֶם,</p>
</blockquote>

<blockquote>
<p>יָדוֹ הֵן קָשְׁרָה בְחָכְמָה הַקֶּשֶׁר הָרִאשׁוֹן בֵּינוֹתָם.</p>
</blockquote>

<blockquote>
<p>עַכְשָׁו, עִם שְׁאָר הַמִּנְהָגִים הַיָּפִים, שָׁבְתוּ וּבָטְלוּ</p>
</blockquote>

<blockquote>
<p>דַּרְכֵי הַשִּׁדּוּךְ הַיְשָׁרִים, כָּל אֶחָד הוּא שַׁדְכָן לְעַצְמוֹ.</p>
</blockquote>

<blockquote>
<p>לָכֵן, יַעֲמֹד הֶחָתָן לִשְׁמֹעַ בְּאָזְנָיו, &#8220;אִי-אֶפְשִׁי&#8221;,</p>
</blockquote>

<blockquote>
<p>יַעֲמֹד מִלִּפְנֵי נַעֲרָה וְאָזְנָיו קְטוּפוֹת לְבָשְׁתּוֹ!&quot;</p>
</blockquote>

<br>  

<blockquote>
<p>&#8220;יִהְיֶה אֲשֶׁר יִהְיֶה!&#8221; קָרָא וַיַּחֲלֶט הַנַּעַר</p>
</blockquote>

<blockquote>
<p>לְאַחַר שֶׁחָשַׁב לְעַצְמוֹ בְּהַטֵּף הָרַקָּח אֶת דְּבָרָיו:</p>
</blockquote>

<blockquote>
<p>&quot;אֵלְכָה אָנֹכִי, לֹא הַשָּׁלִיחַ, אֶשְׁאַל גּוֹרָלִי,</p>
</blockquote>

<blockquote>
<p>אֶדְרֹש בַּנַעֲרָה בָּהּ בָּטַח לְבָבִי, יַאֲמִין לִדְבָרָהּ,</p>
</blockquote>

<blockquote>
<p>אֵמוּן לֹא רָחַשׁ כָּמוֹהוּ מֵעוֹלָם לֶב-גֶּבֶר לְאִשָּׁה.</p>
</blockquote>

<blockquote>
<p>מוֹצָא פִיהָ תְבוּנוֹת, וַאֲשֶׁר תֹּאמַר כֵּן יִהְיֶה.</p>
</blockquote>

<blockquote>
<p>אִם לָאַחֲרוֹנָה הַפַּעַם אֶרְאֶנָּה, הָבָה נָא אֶזְכֶּה,</p>
</blockquote>

<blockquote>
<p>אֶפְגַּע עוֹד מַבַּט-הָאוֹר מֵעֵינֶיהָ הָרְוָחוֹת הַשְּׁחוֹרוֹת;</p>
</blockquote>

<blockquote>
<p>אִם לֹא אֲחַבְּקָהּ בְּיָדַי אֶל נַפְשִׁי, תֶּחֱזֶינָה עוֹד עֵינַי</p>
</blockquote>

<blockquote>
<p>גֹּבַהּ שָׁדֶיהָ, כְּתֵפֶיהָ הַנָּאווֹת, חֲמוּדוֹת לְבָבִי;</p>
</blockquote>

<blockquote>
<p>אֶרְאֶה פִּי-חֵן שֶׁבִּנְשִׁיקָה אַךְ אֶחָת, &#8220;הֵן&#8221; אֶחָד אִם יֹאמַר –</p>
</blockquote>

<blockquote>
<p>נֵצַח יְאַשְּׁרֵנִי, &#8220;לָאו&#8221; אֶחָד יַבִּיעַ – וּלְעוֹלָם נֶעְכָּרְתִּי.</p>
</blockquote>

<blockquote>
<p>אַךְ רַק בִּלְבַדִּי! בִּלְבַדִּי אֵלֵכָה, וְלִי לֹא תַמְתִּינוּ.</p>
</blockquote>

<blockquote>
<p>שׁוּבוּ נָא, אַחַי, וּלְאָבִי וּלְאִמִּי הַגִּידוּ: לֹא טָעָה</p>
</blockquote>

<blockquote>
<p>בִּנְכֶם, הֲגוּנָה הַנַּעֲרָה. אַךְ אוֹתִי פֹה עִזְבוּ לְנַפְשִׁי,</p>
</blockquote>

<blockquote>
<p>אֶהְיֶה לְבַדִּי! בְּמִשְׁעוֹל הַגִּבְעָה, בֹּאֲכָה הַכַּרְמָה,</p>
</blockquote>

<blockquote>
<p>שְׁבִיל הָאֲגַסָּה הַקָּרוֹב, בְּרַגְלַי הַבַּיְתָה אָשׁוּבָה.</p>
</blockquote>

<blockquote>
<p>הוֹ! הַאוֹבִילָהּ בְּשָׂשׂוֹן, הֲתֵלֵךְ עִמָּדִי הַבַּת שֶׁאָהָבְתִּי?</p>
</blockquote>

<blockquote>
<p>אוֹ כִּי אַךְ גַּלְמוּד כֵּן אֵלְכָה בַּמִּשְׁעוֹל הַלָּז בִּיגוֹנִי,</p>
</blockquote>

<blockquote>
<p>אָבֹא הַבָּיְתָה, – וּשְׁבִיל זֶה לְעוֹלָם עֵד-אֶבְלִי כֵן יִהְיֶה.&quot;
<br><br />
כָּכָה הוּא דִבֵּר וַיִּתֵּן הַמּוֹשְׁכוֹת לַכֹּהֵן בְּיָדוֹ;</p>
</blockquote>

<blockquote>
<p>זֶה בְּיַד-רָגִיל כָּבַשׁ הַסּוּסִים בְּפִיהֶם הַמַּקְצִיף,</p>
</blockquote>

<blockquote>
<p>עָלָה בִקְפִיצָה וַיֵּשֶׁב לוֹ נָכוֹן בְּדוּכַן-הַמַּנְהִיג.</p>
</blockquote>

<br>  

<blockquote>
<p>אֲבָל הֵן אַתָּה, הַשָּׁכֵן הַנִּזְהָר, אַךְ תֶּחֱרַד, וַתֹּאמַר:</p>
</blockquote>

<blockquote>
<p>&quot;רַבִּי, בְּיָדְךָ הֵן אַפְקִיד נֶפֶשׁ וְרוּחַ וּנְשָׁמָה,</p>
</blockquote>

<blockquote>
<p>אוּלָם עַצְמוֹתַי וְגוּפִי אֵיךְ אַפְקִיר, אַאֲמִין לְיָדְךָ,</p>
</blockquote>

<blockquote>
<p>אִם הִיא לְשַׁמֵּשׁ בַּחוֹל מִן הַקֹּדֶשׁ הַפַּעַם יָרָדָה?&quot;</p>
</blockquote>

<br>  

<blockquote>
<p>שָׂחֹק כֵּן תִּשְׂחַק, הַכֹּהֵן הַנָּבוֹן, אַף תַּעַן, וַתֹּאמַר:</p>
</blockquote>

<blockquote>
<p>&quot;שֵׁב וְהִשָּׁקֵט, אִישִׁי הָרַקָּח, וְהַפְקֵד גַּם גּוּפְךָ</p>
</blockquote>

<blockquote>
<p>בְּיָדִי אֱמוּנָה, כִּי הִיא הֵן הִסְכִּינָה לֶאֱחוֹז בְּמוֹשְׁכוֹת.</p>
</blockquote>

<blockquote>
<p>לָמוּד אָנֹכִי מִשְּׁטְרַסְבֻּרְגְ בְּסוּסִים וְרֶכֶב לְהַנְהִיג,</p>
</blockquote>

<blockquote>
<p>וְעֵינִי בְקִיאָה לְכַוֵּן הַטָּיָה נְכוֹנָה עַד נִימָה;</p>
</blockquote>

<blockquote>
<p>בֶּן-הַבָּרוֹן בְּטִיּוּלָיו מְלַוֶּה הָיִיתִי אָנֹכִי.</p>
</blockquote>

<blockquote>
<p>יוֹם יוֹם כְּרַעַם בְּגַלְגַּל אָז יַעֲבֹר בַּשַּׁעַר הָרֶכֶב,</p>
</blockquote>

<blockquote>
<p>מֵאֲבַק-דֶּרֶךְ אֲרִיצוֹ, עַד לִנְאוֹת-דֶּשֶׁא וְאֵלוֹת,</p>
</blockquote>

<blockquote>
<p>בֵּינוֹת הֲמוֹנֵי הָאָדָם הַמְבַלִּים אֶת יוֹמָם בַּטִּיּוּל.&quot;</p>
</blockquote>

<br>  

<blockquote>
<p>אֶל הַמֶּרְכָּבָה בְּמַחֲצִית נֶחָמָה נִתְעַלָּה הָרַקָּח,</p>
</blockquote>

<blockquote>
<p>יָשַׁב בִּישִׁיבָה שֶׁיֵּשׁ בָּהּ הֲכָנָה לִקְפִיצָה בַּצֹּרֶךְ;</p>
</blockquote>

<blockquote>
<p>שָׂשׂוּ הַסּוּסִים לְרוֹצֵץ בַּדֶּרֶךְ, חֲזָרָה לָאֻרְוָה,</p>
</blockquote>

<blockquote>
<p>רָצוּ, וְעַנְנֵי אָבָק מִתַּחַת פַּרְסוֹתָם נִשָּׂאוּ.</p>
</blockquote>

<br>  

<blockquote>
<p>שָׁעָה אֲרֻכָּה עוֹד עָמַד הַנַּעַר מַבִּיט אַחֲרֵיהֶם –</p>
</blockquote>

<blockquote>
<p>נִשָּׂא הָאָבָק, מִתְפַּזֵּר הָאָבָק, – וְהוּא עוֹמֵד לוֹ תוֹהֶה.</p>
</blockquote>

<br>  

<h2 id="אֱרַתּוֹ.">אֱרַתּוֹ.</h2>

<br> 

<h3 id="דּוֹרֹתֵּאָה.">דּוֹרֹתֵּאָה.</h3>

<br>  

<blockquote>
<p>הֵלֶךְ בְּדַרְכּוֹ, בִּנְטוֹת לוֹ הַחַמָּה, כִּי תֵרֵד מַעֲרָבָה,</p>
</blockquote>

<blockquote>
<p>יִשָּׂא אֶת עֵינָיו, עוֹד פַּעַם בָּהּ יָצִיץ בְּחָפְזָהּ לִשְׁקֹעַ,</p>
</blockquote>

<blockquote>
<p>אַחַר, עַל מַאֲפֵל הַסְּבָכִים וּלְצֵלַע צוּר קוֹדֵר עוֹד יִרְחַף</p>
</blockquote>

<blockquote>
<p>צַלְמָהּ לְעֵינָיו בֶּחָזוֹן; אֶל כָּל אֲשֶׁר יַבִּיט תְּרַפְרֵף</p>
</blockquote>

<blockquote>
<p>תָּנֵץ לוֹ חַמָּה וּתְנוֹצֵץ בְּזֹהַר כָּל גַּוְנֵי תִפְאָרֶת:</p>
</blockquote>

<blockquote>
<p>כָּכָה נִשְּׂאָה הַדְּמוּת הַחֲבִיבָה, מַרְאֵה הָעַלְמָה,</p>
</blockquote>

<blockquote>
<p>שָׁטָה נְעִימוֹת לְעֵינָיו שֶׁל הֶרְמָן בְּמִשְׁעוֹל הַקָּמָה.</p>
</blockquote>

<blockquote>
<p>הִנֵּה הִתְעוֹרֵר מִקִּסְמֵי הֶחָזוֹן אַף הוֹאִיל לְאִטּוֹ</p>
</blockquote>

<blockquote>
<p>לֶכֶת הַכְּפָרָה – וַיַּעֲמֹד מִשְׁתָּאֶה; שׁוּב לוֹ הוֹפִיעָה</p>
</blockquote>

<blockquote>
<p>תְּמוּנַת הָעַלְמָה בְּגֹבַהּ קוֹמָתָהּ, בְּהוֹדָהּ וְזִיוָהּ.</p>
</blockquote>

<blockquote>
<p>יַבִּיט, יִתְבּוֹנֵן; לֹא תַרְמִית חִזָּיֹון הַפַּעַם לְעֵינָיו,</p>
</blockquote>

<blockquote>
<p>הִיא שָׁם בְּגַפָּהּ כֵּן תָּבֹא לִקְרָאתוֹ, בְּיָדֶיהָ שְׁנֵי כַדִּים,</p>
</blockquote>

<blockquote>
<p>גָּדוֹל הָאֶחָד וְקָטֹן הַשֵּׁנִי, בְּאָגְנָם תִּשָּׂאֵם,</p>
</blockquote>

<blockquote>
<p>תִּצְעַד הָעָיְנָה. בְּשִׂמְחָה כֵּן קָרַב לִקְרָאתָהּ הַנָּעַר,</p>
</blockquote>

<blockquote>
<p>רָאָהּ, וַיֶּאֱמַץ בּוֹ לִבּוֹ, וַיַּעַן לַתְּמֵהָה וַיֹּאמֶר:</p>
</blockquote>

<blockquote>
<p>&quot;אִם גַּם הֲלֹם כֵּן מְצָאתִיךְ, בַּת חַיִל, בַּעֲשׂוֹתֵךְ נְדָבָה</p>
</blockquote>

<blockquote>
<p>עֵזֶר לְאָדָם, לְהַחֲיוֹת נְפָשׁוֹת בְּחֵפֶץ כַּפָּיִךְ?</p>
</blockquote>

<blockquote>
<p>אִמְרִי, מַדּוּעַ הָעַיְנָה אַךְ אַתְּ כֵּן יָצָאת, וְהוּא רָחוֹק,</p>
</blockquote>

<blockquote>
<p>בְּעוֹד שֶׁאֲחֵרִים מִסְתַּפְּקִים לְצָרְכָּם בְּמֵימֵי הַכְּפָר שָׁם?</p>
</blockquote>

<blockquote>
<p>אָמְנָם הַלָּלוּ מַבְרִיאִים וּנְעִימִים לַשְּׁתִיָּה בְיוֹתֵר, –</p>
</blockquote>

<blockquote>
<p>אִם לֹא לֶחָיָה, זוּ נַפְשָׁהּ הִצַּלְתְּ, תָּבִיאִי לְהַשְׁקוֹת?&quot;</p>
</blockquote>

<br>  

<blockquote>
<p>&#8220;שָׁלוֹם&#8221;, לוֹ עָנְתָה הַנַּעֲרָה יְדִידוּת וַתּוֹסֶף וַתֹּאמַר:</p>
</blockquote>

<blockquote>
<p>&quot;הִנֵּה זֶה שְׂכַר-הַהֲלִיכָה קִבַּלְתִּי בְּצֵאתִי הָעָיְנָה,</p>
</blockquote>

<blockquote>
<p>עַל כֵּן פָּגַשְׁתִּי בַּנָּדִיב שֶׁהֶעֱנִיק מִטּוּבוֹ עָלֵינוּ;</p>
</blockquote>

<blockquote>
<p>מַרְאֵה הַנּוֹתֵן יְשַׂמַּח לְבָבוֹת כְּמַתְּנַת נִדְבָתוֹ.</p>
</blockquote>

<blockquote>
<p>בֹּא נָא, אֲדוֹנִי, וּרְאֵה מִי נֶהְנֶה מִנִּדְבַת יָדֶךָ,</p>
</blockquote>

<blockquote>
<p>בֹּא וּתְקַבֵּל הַתּוֹדָה בְּנַחַת מִנְּפָשׁוֹת הֵשַׁבְתָּ.</p>
</blockquote>

<blockquote>
<p>עַתָּה, אֲדוֹנִי, אֲשִׁיבְךָ, מַדּוּעַ הַשָּׂדֶה יָצָאתִי</p>
</blockquote>

<blockquote>
<p>לִשְׁאֹב מִמֵּימֵי הַמַּעְיָן הַטָּהוֹר, וְאִם כִּי הוּא רָחוֹק:</p>
</blockquote>

<blockquote>
<p>יַעַן לֹא נִזְהַר הָעָם וַיַעַכְּרוּ כָּל מֵימֵי הַמָּקוֹם,</p>
</blockquote>

<blockquote>
<p>עָבֹר הֶעֱבִירוּ סוּסֵיהֶם וּבְקָרָם בַּיּוּבָל הַמְפַלֵּג</p>
</blockquote>

<blockquote>
<p>מֵימָיו הַכְּפָרָה, רָמְסוּ מִשְׁקָעוֹ וְנוֹזְלָיו נִדְלָחוּ.</p>
</blockquote>

<blockquote>
<p>כֵּן גַּם, בְּכַבְּסָם בִּגְדֵיהֶם וּכְלֵיהֶם שָׁם, טִמְּאוּ כָל שֹׁקֶת,</p>
</blockquote>

<blockquote>
<p>כָּל בְּאֵר-מַיִם בְּתוֹךְ הַמּוֹשָׁבָה גֵאֲלוּ הַגּוֹלִים.</p>
</blockquote>

<blockquote>
<p>אִישׁ אִישׁ לְנַפְשׁוֹ וּלְצָרְכּוֹ אַךְ חָשָׁב, מַחְסוֹרוֹ כְּרֶגַע</p>
</blockquote>

<blockquote>
<p>מִהֵר מַלְּאוֹתוֹ, לֹא זָכַר אֵת רֵעוֹ שֶׁיָּבֹא אַחֲרֵיהוּ&quot;.</p>
</blockquote>

<br>  

<blockquote>
<p>כָּכָה בְּדַבְּרָהּ הִגִּיעָה עִם הֶרְמָן לַמַּעֲלוֹת הָרְחָבוֹת.</p>
</blockquote>

<blockquote>
<p>יָרְדוּ הָעַיְנָה, עַל גְּדֵרַת אַגָּנוֹ שָׁם שְׁנֵיהֶם יָשָׁבוּ.</p>
</blockquote>

<blockquote>
<p>לָקְחָה כַּד אֶחָד הַנַּעֲרָה בְיָדָהּ וַתִּשַּׁח לְשַׁאֲבָה,</p>
</blockquote>

<blockquote>
<p>לָקַח גַּם הֶרְמָן אֶת כַּדָּהּ הַשֵּׁנִי וְשָׁחַח לַמַּעְיָן;</p>
</blockquote>

<blockquote>
<p>צָפוּ כְנֶגְדָּם שְׁנֵי צַלְמֵי דְמוּתָם בִּתְכֵלֶת שָׁמָיִם,</p>
</blockquote>

<blockquote>
<p>יַחַד הֵם נָעִים וְרוֹחֲפִים, מִתְקָרְבִים, מַבִּיטִים יְדִידוּת.</p>
</blockquote>

<blockquote>
<p>&#8220;הַטִּי נָא כַּדֵּךְ, הַשְׁקִינִי&#8221;, לָהּ אָמַר הַנַּעַר בְּחֶדְוָה.</p>
</blockquote>

<blockquote>
<p>פִּי-כַד לְפִיהוּ אָז תַּגַּע הַנַּעֲרָה. וְשׁוּב הֵמָּה יוֹשְׁבִים</p>
</blockquote>

<blockquote>
<p>יַחְדָּו בְּנַחַת, נִשְׁעָנִים לַכֵּלִים; וַתִּשְׁאַל הַנַּעֲרָה:</p>
</blockquote>

<blockquote>
<p>&quot;אֵיכָה נִקְרֵיתָ, אֲדוֹנִי, הַגִּידָה, בְּמָקוֹם זֶה עָתָּה?</p>
</blockquote>

<blockquote>
<p>אֵיךְ בְּלִי סוּסִים לְכָאן כְּבָר הִגַּעְתָּ מִמְּקוֹם פְּגַשְׁתִּיךָ?&quot;</p>
</blockquote>

<br>  

<blockquote>
<p>רֶגַע הוּא הִבִּיט לָאָרֶץ בְּחָשְׁבוֹ, וַיִּשָּׂא לָהּ עֵינָיו,</p>
</blockquote>

<blockquote>
<p>שָׁלֵו שַׁלְאֲנָן נִסְתַּכֵּל בְּחִבָּה עַד עֹמֶק עֵינֶיהָ</p>
</blockquote>

<blockquote>
<p>בְּנֶפֶשׁ נֻחָמָה; אוּלָם לְדַבֵּר אֵלֶיהָ אֲהָבִים,</p>
</blockquote>

<blockquote>
<p>גַּלּוֹת לָהּ לִבּוֹ לֹא יָכֹל; בְּלִי חֶמְדַּת אַהֲבָה בּוֹ צָפוּ</p>
</blockquote>

<blockquote>
<p>עֵינֵי תְבוּנוֹת הַלָּלוּ, שָׁאֲלוּ אַךְ דִּבְרֵי תְבוּנָה.</p>
</blockquote>

<blockquote>
<p>כָּבַשׁ הַנַּעַר אֵת רוּחוֹ וּבְחֶסֶד אֵלֶיהָ יְדַבֵּר:</p>
</blockquote>

<blockquote>
<p>&quot;שִׁמְעִי נָא, בַּת, וְאַגִּידָה דְבָרָי, וְכֵן לִשְׁאֵלָתֵךְ</p>
</blockquote>

<blockquote>
<p>מַעֲנֶה תִּמְצָאִי: דְּעִי, אַךְ בִּגְלָלֵךְ הֵן בָּאתִי הַפָּעַם!</p>
</blockquote>

<blockquote>
<p>הִנֵּה אָנֹכִי בְּאָשְׁרִי עִם אָבִי וְאִמִּי אֵשֵׁבָה,</p>
</blockquote>

<blockquote>
<p>עִמָּם אֶעֶזְרָה בַּהֲלִיכוֹת הַבַּיִת וּבְכָל הַנְּכָסִים.</p>
</blockquote>

<blockquote>
<p>יָחִיד אָנֹכִי לָהֵמָּה, וְרַבָּה וְשׁוֹנָה הַמְּלָאכָה:</p>
</blockquote>

<blockquote>
<p>לְעִסְקֵי הַשָּׂדֶה אֲנִי הַמְּפַקֵּחַ, וְאָבִי הַשַּׁקְדָּן</p>
</blockquote>

<blockquote>
<p>מַנְהִיג הַבַּיִת, וְאִמִּי הִיא נֶפֶשׁ-כָּל-מַעֲשֶׂה בַּזְּרִיזוּת.</p>
</blockquote>

<blockquote>
<p>אוּלָם, בְּוַדַּאי הֵן תֵּדְעִי גַם אָתְּ, כִּי אַנְשֵׁי-הַשָּׁרֵת</p>
</blockquote>

<blockquote>
<p>בְּקַלּוּת הַדַּעַת וּבְזִלְזוּל הַמְּלָאכָה לַגְּבֶרֶת יַכְאִיבוּ, –</p>
</blockquote>

<blockquote>
<p>תַּחֲלִיף הַמְשָׁרְתִים, וְנִמְצֵאת מַחֲלִיפָה אַךְ חֶסְרוֹן בִּמְעֻוָּת.</p>
</blockquote>

<blockquote>
<p>לָכֵן כְּבָר בִּקְּשָׁה זוֹ אִמִּי לְבֵיתָהּ נַעֲרָה נֶאֱמָנָה,</p>
</blockquote>

<blockquote>
<p>עֵזֶר וְלֹא רַק בַּיָּד, אַךְ גַּם בְּנֶפֶשׁ חֲפֵצָה,</p>
</blockquote>

<blockquote>
<p>לָהּ, תַּחַת בִּתָּהּ שֶׁמֵּתָה בַּיַּלְדוּת, כִּי תִהְיֶה הַנַּעֲרָה.</p>
</blockquote>

<blockquote>
<p>עַתָּה פְּגַשְׁתִּיךְ בְּנָהֳגֵךְ בַּקָּרוֹן, רְאִיתִיךְ עַסְקָנִית,</p>
</blockquote>

<blockquote>
<p>עָצְמַת-יָדַיִם, זְרִיזוּת וּבְרִיאוּת בְּנַפְשֵׁךְ רָאִיתִי,</p>
</blockquote>

<blockquote>
<p>כֵּן גַּם שָׁמַעְתִּי מִדְבָּרֵךְ תְּבוּנוֹת, וַתִּיטְבִי בְּעֵינָי.</p>
</blockquote>

<blockquote>
<p>שַׁבְתִּי, וּלְהוֹרַי וִידִידֵי-בֵיתֵנוּ הִלַּלְתִּיךְ כְּפָעֳלֵךְ.</p>
</blockquote>

<blockquote>
<p>עַתָּה, הִנֵּה זֶה בָּאתִי לְדַבֵּר אֵלַיִךְ וּלְהַגִּיד:</p>
</blockquote>

<blockquote>
<p>חֵפֶץ אֲבוֹתַי גַּם חֶפְצִי, – הוֹ, סִלְחִי, אִם לָעוּ דְבָרָי!&quot;</p>
</blockquote>

<br>  

<blockquote>
<p>&#8220;אַל נָא תִּמָּנַע מֵהַגִּיד חֶפְצֶךָ&#8221;, לוֹ עָנְתָה הַנַּעֲרָה,</p>
</blockquote>

<blockquote>
<p>&quot;לֹא נֶעֱלָבְתִּי, וְאַף גַּם בְּתוֹדָה אֶת דְּבָרְךָ אֶשְׁמָעָה.</p>
</blockquote>

<blockquote>
<p>הַגֵּד מְפֹרָשׁ. אָנֹכִי, אֲדוֹנִי, נְכוֹנָה לְשָׁמְעָה:</p>
</blockquote>

<blockquote>
<p>סוֹכְנָה לַבַּיִת, לְעָבְדָה בַּמְּלָאכָה וְלִשְׁמוֹר אֶת טוּבוֹ,</p>
</blockquote>

<blockquote>
<p>נַעֲרָה מְשָׁרְתָה לִפְנֵי אֲבוֹתֶיךָ אָבִיתָ שָׂכְרֵנִי,</p>
</blockquote>

<blockquote>
<p>יַעַן רָאִיתָ וַתִּשְׁפֹּט כִּי זְרִיזָה וּמְנֻסָּה אָנֹכִי,</p>
</blockquote>

<blockquote>
<p>עַל-כֵּן אָמַרְתָּ, כִּי אֵדַע לְהָפִיק רְצוֹנָם בַּבָּיִת?</p>
</blockquote>

<blockquote>
<p>קָצְרָה שְׁאֵלָתְךָ, וְלָכֵן גַּם תִּקְצַר תְּשׁוּבָתִי אֵלֶיךָ:</p>
</blockquote>

<blockquote>
<p>הִנְנִי אֵלֵכָה. לִי קוֹרֵא מַזָּלִי, וּלְקוֹלוֹ אֶשְׁמָעָה.</p>
</blockquote>

<blockquote>
<p>פֹּה זֶה מִלֵּאתִי חוֹבָתִי, הֵבֵאתִי הֶחָיָה בְּשָׁלוֹם</p>
</blockquote>

<blockquote>
<p>אֶל קְרוֹבֶיהָ בַּמַּחֲנֶה, וְהֵמָּה גַם שָׂמְחוּ כִּי נִצְּלָה;</p>
</blockquote>

<blockquote>
<p>רֹב הַפְּזוּרִים נֶאֶסְפוּ גַם הֵמָּה, וְיִתְרָם עוֹד יָבֹא;</p>
</blockquote>

<blockquote>
<p>רַבִּים כְּבָר חוֹשְׁבִים בְּקָרוֹב כֵּן לָשׁוּב אֶל בֵּיתָם, –</p>
</blockquote>

<blockquote>
<p>עָשׂוּי כָּל גּוֹלֶה לְקַוּוֹת שִׁיבָתוֹ; אַךְ לֹא כֵן אָנֹכִי,</p>
</blockquote>

<blockquote>
<p>רַמֵּה אֶת נַפְשִׁי לֹא אוּכַל בְּתִקְוָה בַּיָּמִים הָאֵלֶּה.</p>
</blockquote>

<blockquote>
<p>רוֹאֶה בִּי לִבִּי, כִּי עוֹד נָכוֹנוּ גַם פְּגָעִים וּתְלָאוֹת.</p>
</blockquote>

<blockquote>
<p>פָּקַר הָעוֹלָם, הֻתְּרָה הָרְצוּעָה, וּמִי יִקְשְׁרֶנָּה,</p>
</blockquote>

<blockquote>
<p>אִם לֹא הַצָּרָה, הַמִּשְׁפָּט הַגָּדוֹל הַבָּא לִקְרָאתֵנוּ?</p>
</blockquote>

<blockquote>
<p>עַל-כֵּן אַךְ טוֹב לִי, אִם אֶמְצָא לְהַחֲיוֹת בִּמְלָאכָה אֶת נַפְשִׁי,</p>
</blockquote>

<blockquote>
<p>לַעֲבוֹד אִישׁ נִכְבָּד בְּעַמּוֹ וּגְבִרְתּוֹ הָאִשָּׁה הַטּוֹבָה;</p>
</blockquote>

<blockquote>
<p>כִּי הֵן לֹא נָאוֶה לְעַלְמָה הֱיוֹתָהּ אַךְ גֵּרָה גְרוּרָה.</p>
</blockquote>

<blockquote>
<p>הִנֵּה אָשׁוּבָה, אָבִיאָה הַכַּדִּים, אֲבָרְכָה יְדִידַי,</p>
</blockquote>

<blockquote>
<p>אַף אֵת בִּרְכָתָם אֶשְׁאָלָה לַפְּרֵדָה, וְאֵלְכָה כֵן עִמָּךְ.</p>
</blockquote>

<blockquote>
<p>בֹּאָה, כִּי תִרְאֵם גַּם אַתָּה, מֵהֵמָּה אָז שָׁם תִּקָּחֵנִי&quot;.</p>
</blockquote>

<br>  

<blockquote>
<p>שָׂמַח הַנַּעַר בְּשָׁמְעוֹ כִּי אָבְתָה הַנַּעֲרָה לָלֶכֶת,</p>
</blockquote>

<blockquote>
<p>אוּלָם, עֲדַיִן הוּא תוֹהֶה לְהַגִּיד כָּל לִבּוֹ אֵלֶיהָ,</p>
</blockquote>

<blockquote>
<p>נִמְלַך וְהֶחֱלִיט כִּי מוּטָב שֶׁתִּשְׁהֶה עֲדַיִן בַּטָּעוּת,</p>
</blockquote>

<blockquote>
<p>עַד כִּי יְבִיאָהּ אֶל בֵּיתוֹ, שָׁם יִרְכֹּש לְבָבָהּ בְּאַהֲבָה.</p>
</blockquote>

<blockquote>
<p>אַךְ, הָהּ! טַבַּעַת הַזָּהָב לָהּ, סִמַּן קִדּוּשִׁין בָּאֶצְבַּע.</p>
</blockquote>

<blockquote>
<p>דּוּמָם אָז יָחִיל הַנַּעַר, תָּאֵב לְהַקְשִׁיב אֶמְרָתָהּ:</p>
</blockquote>

<blockquote>
<p>&#8220;נֵלְכָה&#8221;, אָז תֹּאמַר הַנַּעֲרָה, &quot;בָּנוֹת הַמְאַחֲרוֹת לָשֶׁבֶת</p>
</blockquote>

<blockquote>
<p>אֵצֶל הַבְּאֵר עַל הַכֵּלִים, הַבְּרִיּוֹת מְלִיזוֹת אַחֲרֵיהֶן;</p>
</blockquote>

<blockquote>
<p>אַף כִּי אִם נָעִים לְפַטְפֵּט בְּהָקִיר הַבַּיִר מֵימֶיהָ&quot;.</p>
</blockquote>

<blockquote>
<p>קָמוּ וּשְׁנֵיהֶם כְּאֶחָד שׁוּב כֵּן הִבִּיטוּ הַמָּיְמָה,</p>
</blockquote>

<blockquote>
<p>שׁוּב בָּבוּאוֹתָם נִשְׁקָפוּ, וַתֹּאחֲזֵם כֵּן אַוָּה עֲנֻגָּה.</p>
</blockquote>

<br>  

<blockquote>
<p>דּוּמָם אָז תִּקַּח הַכַּדִּים, בְּאָגְנָם תִּשָּׂאֵם הָעַלְמָה,</p>
</blockquote>

<blockquote>
<p>תַּעַל בַּמַּעֲלוֹת, וְהֶרְמָן אַחֲרֶיהָ שׁוֹאֵף אֶל צִלָּהּ.</p>
</blockquote>

<blockquote>
<p>בִּקֵּשׁ הוּא לִטּוֹל כַּד אֶחָד מִיָּדָהּ לְהָקֵל מַשָּׂאָהּ,</p>
</blockquote>

<blockquote>
<p>אָמְרָה: &quot;הֶרֶף, כִּי נוֹחַ לַנֹּשֵׂא מַשָּׂא הַשָּׁקוּל.</p>
</blockquote>

<blockquote>
<p>וְאֵיךְ אֶת הָאָמָה יְשָׁרֵת הָאָדוֹן הַמְצַוֶּה עָלֶיהָ?</p>
</blockquote>

<blockquote>
<p>אַל-נָא בְּעֶצֶב כֹּה תַבִּיט עָלָי, לְגוֹרָלִי אַל תָּנֹד.</p>
</blockquote>

<blockquote>
<p>שָׁרֵת הִסְכִּינָה הָאִשָּׁה מֵעוֹדָהּ, לְזֹאת הִיא יְעוּדָה;</p>
</blockquote>

<blockquote>
<p>עָבֹד תַּעֲבֹד וְכָכָה תַגִּיעַ לִהְיוֹת הַשַּׁלָּטֶת,</p>
</blockquote>

<blockquote>
<p>מוֹשְׁלָה בְּבֵיתָהּ, גְּבֶרֶת הַמְצַוָּה מִלִּפְנֵי הַבָּעַל.</p>
</blockquote>

<blockquote>
<p>אִשָּׁה מִנֹּעַר תְּשָׁרֵת לָאָח, לָאָבוֹת תַּעֲבֹד,</p>
</blockquote>

<blockquote>
<p>כֵּן כָּל יָמֶיהָ אַךְ תֵּצֵא וְתָבֹא, אַךְ תִּשָּׂא וּתְנַטֵּל,</p>
</blockquote>

<blockquote>
<p>כֵּן לְזוּלָתָהּ בְּחֵפֶץ כַּפֶּיהָ תָּכִין כָּל מַחֲסוֹר.</p>
</blockquote>

<blockquote>
<p>מוּטָב לָאִשָּׁה הִתְרַגֵּל לְחֶבְלָהּ, כָּל מַעֲשֶׂה כָּל דֶּרֶךְ</p>
</blockquote>

<blockquote>
<p>לָהּ לֹא יִכְבָּדוּ. לֵילוֹת כַּיָּמִים תַּעֲשֶׂה בַּמְּלָאכָה,</p>
</blockquote>

<blockquote>
<p>מַעֲשֶׂה גַּם קָטָן לֹא יָזֹל עָלֶיהָ, לֹא דַקָּה לָהּ מַחַט.</p>
</blockquote>

<blockquote>
<p>נַפְשָׁהּ כֵּן תִּשְׁכַּח, בְּטוֹבַת אֲחֵרִים אַךְ תִּרְאֶה חַיָּתָהּ.</p>
</blockquote>

<blockquote>
<p>אֵם הִיא הָאִשָּׁה, וּמִדַּת הָרַחֲמִים אַךְ הִיא תְּחַזְּקֶנָּה,</p>
</blockquote>

<blockquote>
<p>דְּאָגָה עַל מַכְאוֹב כֵּן תִּשָּׂא בְּחֶמְלָה, תַּעֲנֶה לַיּוֹנֵק</p>
</blockquote>

<blockquote>
<p>לַיְלָה יְעִירָהּ, מֵחוֹלָה וִיגֵעָה כִּי יִדְרֹש אֶת אָכְלוֹ.</p>
</blockquote>

<blockquote>
<p>עֶשְׂרִים בַּגְּבָרִים לֹא יִשְּׂאוּ גַם יַחַד הַנִּטָּל עָלֶיהָ;</p>
</blockquote>

<blockquote>
<p>אֵל אַל יְנַסֵּם, אַךְ אַל נָא יִשְׁכְּחוּ תּוֹדָה לָאִשָּׁה&quot;.</p>
</blockquote>

<br>  

<blockquote>
<p>כָּכָה לְהֶרְמָן הַשּׁוֹתֵק תְּדַבֵּר עַד בֹּאָם הַגַּנָּה.</p>
</blockquote>

<blockquote>
<p>קָרְבוּ לַגֹּרֶן, שֶׁשָּׁם עֲלֵי מַצָּע הֶחָיָה שָׁכָבָה,</p>
</blockquote>

<blockquote>
<p>בֵּינוֹת לַבָּנוֹת, הִצִּילָה הָעַלְמָה; הַנָּאווֹת הַתַּמּוֹת</p>
</blockquote>

<blockquote>
<p>כֻּלָּן מִסָּבִיב בְּשִׂיחָה עַלִּיזָה הָאֵם תְּשַׁעֲשַׁעְנָה.</p>
</blockquote>

<blockquote>
<p>בָּאוּ הֵם שְׁנֵיהֶם בַּמְּסִבָּה, וּכְנֶגְדָּם כֵּן נִכְנַס הַשּׁוֹפֵט;</p>
</blockquote>

<blockquote>
<p>שְׁתַּיִם יְלָדוֹת, הָאַחַת מִימִינוֹ הַשֵּׁנִית מִשְּׂמֹאלוֹ</p>
</blockquote>

<blockquote>
<p>יוֹלִיךְ, – שְׁתֵּיהֶן בַּמְּהוּמָה אָבָדוּ, וְעַתָּה הַזָּקֵן</p>
</blockquote>

<blockquote>
<p>סוֹף-סוֹף מְצָאָן וּלְאִמָּן הֱבִיאָן. קָפְצוּ הַקְּטַנּוֹת,</p>
</blockquote>

<blockquote>
<p>דָּצוּ אֶל אִמָּן. שִׂמְחָה וְגִילָה, תָּשֹשְׂנָה הַפְּעוּטוֹת,</p>
</blockquote>

<blockquote>
<p>אָח קָטָן הֵן מָצְאוּ בְחֵיקָהּ שֶל אִמָּא, צַעֲצוּעַ מֶה חָדָשׁ!</p>
</blockquote>

<blockquote>
<p>&#8220;שָׁלוֹם לָךְ, דּוֹרֹתֵּאָה!&#8221; תִּצְוַחְנָה לָעַלְמָה יְדִידוּת,</p>
</blockquote>

<blockquote>
<p>לֶחֶם וָפֶרִי מִמֶּנָּה תִּשְׁאַלְנָה, אַךְ קֹדֶם-כֹּל – שְׁתִיָּה.</p>
</blockquote>

<blockquote>
<p>נָתְנָה הָעַלְמָה, וְשָׁתוּ מִיָּדָהּ הַקְּטַנּוֹת וְאִמָּן,</p>
</blockquote>

<blockquote>
<p>שָׁתוּ הַנְּעָרוֹת וְשָׁתָה הַשּׁוֹפֵט. לִרְוָיָה כֵּן שָׁתוּ</p>
</blockquote>

<blockquote>
<p>כֻּלָּם וְשִׁבְּחוּ הַמַּיִם הַטּוֹבִים, הַחֲמִיצִים בְּמַשְּׁהוּ,</p>
</blockquote>

<blockquote>
<p>מְשִׁיבֵי הַנֶּפֶשׁ, מַחֲלִימִים וּנְעִימִים לִשְׁתִיַּת הָאָדָם.</p>
</blockquote>

<br>  

<blockquote>
<p>נוּגָה אָז תַּבִּיט הָעַלְמָה אֵלֵימוֹ וַתִּפְתַּח וַתֹּאמַר:</p>
</blockquote>

<blockquote>
<p>&quot;שְׁמַעְנָה, אַחְיוֹתַי, הֵן פַּעַם אַחֲרוֹנָה הִיא זוֹ שֶׁאַגִּישָׁה</p>
</blockquote>

<blockquote>
<p>מַיִם שָׁאַבְתִּי בְּכַדִּי מִיָּדִי לְפִיכֶן בַּצָּמָא.</p>
</blockquote>

<blockquote>
<p>לָכֵן, בְּיוֹם חַם, כַּאֲשֶׁר תְּשׁוֹבְבוּ בַּמַּיִם נַפְשֵׁיכֶן,</p>
</blockquote>

<blockquote>
<p>עֵת הַמְּנוּחָה בַּצֵּל לָכֶן תִּנְעַם עַל מַעְיָן קַר טָהוֹר,</p>
</blockquote>

<blockquote>
<p>זְכֹרְנָה אֲחוֹתְכֶן שֶׁשֵּׁרְתָה לִפְנֵיכֶן בְּחֵפֶץ לְבָבָהּ,</p>
</blockquote>

<blockquote>
<p>טָרְחָה מֵאַחֲוָה וְעוֹד יוֹתֵר טָרְחָה בִגְלַלְכֶן מֵאַהֲבָה.</p>
</blockquote>

<blockquote>
<p>טוֹבוֹת עֲשִׂיתֶן גַּם אַתֶּן עִמָּדִי, עוֹד אַכִּיר לְהַבָּא.</p>
</blockquote>

<blockquote>
<p>צַר לִי הִפָּרֵד מִכֶּן; אֲבָל עַתָּה כָּל אֶחָד הֵן יַכְבִּיד</p>
</blockquote>

<blockquote>
<p>עַל-גַּב רֵעֵהוּ יוֹתֵר מֵאֲשֶׁר לוֹ יָקֵל בְּעֶזְרָה,</p>
</blockquote>

<blockquote>
<p>בְּעוֹד לְאַרְצֵנוּ לֹא שַׁבְנוּ וְנִדַּד וְנָפוּץ בַּנֵּכָר.</p>
</blockquote>

<blockquote>
<p>הִנֵּה הַגֶּבֶר לוֹ תוֹדָה יָאֲתָה עַל מַתְּנַת יָדֵהוּ,</p>
</blockquote>

<blockquote>
<p>תַּכְרִיךְ הַיָּלוּד וּמָזוֹן לַגְּדוֹלִים זֶה הֵבִיא נְדָבָה;</p>
</blockquote>

<blockquote>
<p>עַתָּה זֶה בָּא לְקַחְתֵּנִי אֶל בֵּיתוֹ, לְשָׁרֵת אֱמוּנָה</p>
</blockquote>

<blockquote>
<p>לִפְנֵי אֲבוֹתָיו, עֲשִׁירִים נְדִיבִים, נִכְבָּדִים בִּקְהָלָם.</p>
</blockquote>

<blockquote>
<p>לֶכֶת כֵּן עִמּוֹ רָצִיתִי, כִּי תָמִיד הֵן תַּעֲבֹד הַנַּעֲרָה</p>
</blockquote>

<blockquote>
<p>וְקָשֶׁה לָהּ שֶׁבֶת בְּאֶפֶס כָּל מַעֲשֶׂה וּלְחַבֵּק יָדָיִם.</p>
</blockquote>

<blockquote>
<p>אַחֲרָיו אֵלֵכָה, כִּי נָבוֹן וְנָדִיב הוּא נִרְאֶה בְּעֵינָי,</p>
</blockquote>

<blockquote>
<p>כָּכָה אֲבוֹתָיו בְּוַדַּאי גַּם הֵמָּה, כָּרָאוּי לַגְּבִירִים.</p>
</blockquote>

<blockquote>
<p>שָׁלוֹם לָךְ אֹמַר, אֲחוֹתִי הַטּוֹבָה, וְשִׂמְחִי, הִתְעַנְּגִי</p>
</blockquote>

<blockquote>
<p>עַל זֶה הַיָּלוּד הַטּוֹב וְהַבָּרִיא, בְּנֵךְ הַמְמֻלָּח.</p>
</blockquote>

<blockquote>
<p>אוֹתוֹ בַּחֵיק בַּחִתּוּלִים הַלָּלוּ כִּי תְחַבְּקִיהוּ,</p>
</blockquote>

<blockquote>
<p>זִכְרִי הַבָּחוּר הַנָּדִיב הַזֶּה, כִּי מִיָּדוֹ הֵם לָנוּ,</p>
</blockquote>

<blockquote>
<p>הוּא הֵן גַּם אוֹתִי מֵעַתָּה יְכַלְכֵּל וְיַלְבִּישׁ מִטּוּבוֹ.</p>
</blockquote>

<blockquote>
<p>עַתָּה לְךָ, הַטּוֹב בָּאֲנָשִׁים – כֵּן אָמְרָה לַשּׁוֹפֵט –</p>
</blockquote>

<blockquote>
<p>אֶתֵּן תּוֹדָתִי! כְּאָב לִי הָיִיתָ לִפְרָקִים; זֹאת אֶזְכֹּר.&quot;</p>
</blockquote>

<br>  

<blockquote>
<p>כָּרְעָה לָאִשָּׁה הַטּוֹבָה, לֶחָיָה הַבּוֹכָה בְּדִמְעָה,</p>
</blockquote>

<blockquote>
<p>נָשְׁקָה לָהּ נָשֹׁק, וְאָזְנָהּ כֵּן תַּקְשֵׁב בְּרָכָה בְּלָחַשׁ.</p>
</blockquote>

<br> 

<blockquote>
<p>וְאַתָּה, הַשּׁוֹפֵט, הַזָּקֵן הַנִּכְבָּד, עָנִיתָ לְהֶרְמָן:</p>
</blockquote>

<blockquote>
<p>&quot;וַדַּאי, לַבְּעָלִים הַנְּבוֹנִים תֵּחָשֵׁב, יְדִידִי הַצָּעִיר,</p>
</blockquote>

<blockquote>
<p>אַחֲרֵי כִי תֵדַע כֹּה לִבְחוֹר בָּעוֹזְרִים לְעִסְקֵי בֵיתֶךָ.</p>
</blockquote>

<blockquote>
<p>רָאֹה רָאִיתִי, כִּי בָקָר וְסוּסִים, אוֹ עִזִּים וּכְבָשִׂים</p>
</blockquote>

<blockquote>
<p>אָדָם כִּי יִקְנֶה, אוֹ יָמִיר, – יִתְבּוֹנֵן וְיִבְדֹּק כָּל גּוּפָם,</p>
</blockquote>

<blockquote>
<p>אוּלָם אִם אִישׁ, הַמְחַיֶּה וּמְקַיֵּם הַכֹּל בִּמְלַאכְתּוֹ,</p>
</blockquote>

<blockquote>
<p>אוֹ כִּי יַהֲרֹס וִיחַבֵּל הַכֹּל, אִם בֶּאֱמוּנָה לֹא יַעֲשֶׂה, –</p>
</blockquote>

<blockquote>
<p>אוֹתוֹ יֵשׁ לוֹקְחִים מֵאֲשֶׁר יַעֲלֶה הַגּוֹרָל בַּמִּקְרֶה;</p>
</blockquote>

<blockquote>
<p>אַחַר הֵן יִקּוֹט הָאָדוֹן בְּפָנָיו כִּי נִמְהַר לֹא בָחָן.</p>
</blockquote>

<blockquote>
<p>אָכֵן, כְּנִרְאֶה, כִּי אַתָּה יָדַעְתָּ וַתִּבְחַר בַּנַּעֲרָה</p>
</blockquote>

<blockquote>
<p>אֲשֶׁר לֹא רַבּוֹת כָּמוֹהָ בַּבָּנוֹת לַעֲבֹד וּלְהָבִין.</p>
</blockquote>

<blockquote>
<p>שָׁמוֹר וְזָכוֹר! כִּי כָל עוֹד שֶׁתִּהְיֶה בַּמְּלָאכָה עִמָּכֶם,</p>
</blockquote>

<blockquote>
<p>הִיא אַךְ כְּאָחוֹת כֵּן תִּיטַב אֵלֶיךָ וּכְבַת לַאֲבוֹתֶיךָ&quot;.</p>
</blockquote>

<br>  

<blockquote>
<p>בָּאוּ קְרוֹבֵי הֶחָיָה מֵאֲשֶׁר בַּמַּחֲנֶה לְפָקְדָהּ;</p>
</blockquote>

<blockquote>
<p>מַתָּת כָּל אֶחָד לָהּ הֵבִיא וּבְשוֹרָה, כִּי נִמְצָא לָהּ מָעוֹן.</p>
</blockquote>

<blockquote>
<p>כֻּלָּם אָז שָׁמְעוּ כִּי הוֹלְכָה הַנַּעֲרָה – וּבֵרְכוּ לְהֶרְמָן.</p>
</blockquote>

<blockquote>
<p>מְבָרְכִים וּבְלִבָּם מִתְכַּוְּנִים, מַבִּיטִים הֵם בּוֹ וּמַבְחִינִים,</p>
</blockquote>

<blockquote>
<p>וְאִישׁ אֶל רֵעֵהוּ גַם יֹאמַר בְּלַחַשׁ, בְּאָזְנוֹ יְדַבֵּר:</p>
</blockquote>

<blockquote>
<p>&#8220;אִלּוּ לַבַּעַל כֵּן יִהְיֶה הָאָדוֹן, וָטוֹב אָז לַנַּעֲרָה&#8221;.</p>
</blockquote>

<br>  

<blockquote>
<p>אָחַז אָז הֶרְמָן הָעַלְמָה בְיָדָהּ, זֵרְזָהּ וְאָמָר:</p>
</blockquote>

<blockquote>
<p>&#8220;קוּמִי נֵלֵכָה, כִּי נָטָה הַיּוֹם, וְהָעִיר הִיא רְחוֹקָה&#8221;.</p>
</blockquote>

<blockquote>
<p>סַבּוּ הַנָּשִׁים אֵת דּוֹרֹתֵּאָה, חוֹבְקוֹת וְנוֹשְׁקוֹת,</p>
</blockquote>

<blockquote>
<p>הֶרְמָן יִמְשָׁכָהּ, וּבְרָכוֹת עָלֶיהָ תִרְעַפְנָה מִפִּיהֶן.</p>
</blockquote>

<blockquote>
<p>אוּלָם הַקְּטַנּוֹת בִּצְוָחָה וּבְכִיָּה אָז נָפְלוּ עָלֶיהָ,</p>
</blockquote>

<blockquote>
<p>אָחֲזוּ שִׂמְלָתָהּ, לְאִמָּן הַשְּׁנִיָּה לֹא נָתְנוּ לָלָכֶת.</p>
</blockquote>

<blockquote>
<p>אַחַת הַנָּשִׁים אָז תֹּאמַר לַבָּנוֹת, וּרְעוּתָהּ כֵּן תַּעַן:</p>
</blockquote>

<blockquote>
<p>&quot;הַס, הַיְלָדוֹת! הִיא הֲרֵי הוֹלְכָה הָעִירָה, לְהָבִיא</p>
</blockquote>

<blockquote>
<p>רְקִיקֵי הַנֹּפֶת עִם הַמַּמְתַּקִּים, שֶׁהִזְמִין אֲחִיכֶן,</p>
</blockquote>

<blockquote>
<p>עֵת נְשָׂאַתְהוּ הַחֲסִידָה וַתַּעֲבֹר מֵעַל-בֵּית-הָאוֹפֶה;</p>
</blockquote>

<blockquote>
<p>עוֹד מְעַט תָּשׁוּב וּתְבִיאֵם בַּחֲפִיסוֹת מֻזְהָבוֹת וְנָאוֹת&quot;.</p>
</blockquote>

<blockquote>
<p>הִרְפּוּ הַקְּטַנּוֹת, וְהֶרְמָן הִתִּיקָהּ מִבֵּין כָּל הַזְּרוֹעוֹת,</p>
</blockquote>

<blockquote>
<p>מְשָׁכָהּ הִפְלִיגָהּ מִפְּנֵי כָל הַמַּפּוֹת לָהּ הוּנְפוּ מֵרָחוֹק.</p>
</blockquote>

<br>  

<h2 id="מֶלְפֹּמֵנָה.">מֶלְפֹּמֵנָה.</h2>

<br>  

<h3 id="הֶרְמָןוְדוֹרֹתֵּאָה.">הֶרְמָן וְדוֹרֹתֵּאָה.</h3>

<br>  

<blockquote>
<p>יַחְדָּו בִּשְׁנָיִם כֵּן יֵלְכוּ לְנֹכַח הַחַמָּה הַשּׁוֹקְעָה</p>
</blockquote>

<blockquote>
<p>בְּמִפְלְשֵׁי עָנָן, מִתְעַטְּפָה וּמְאַיְּמָה לָאָרֶץ בִּסְעָרָה,</p>
</blockquote>

<blockquote>
<p>שׁוֹלְחָה לַעֲבָרִים מִבַּעַד לִצְעִיפָהּ מֶבָּטִים הַדּוֹלְקִים,</p>
</blockquote>

<blockquote>
<p>תַּזְהִיר הַשָּׂדֶה בְּאוֹר זֶה הַמַּתְרֶה עַל נִסְתָּר מִתְרַגֵּשׁ.</p>
</blockquote>

<blockquote>
<p>יֹאמַר אָז הֶרְמָן: &quot;הוֹ, לוּ הָרוּחַ בְּזַעֲמוֹ לֹא יָבִיא</p>
</blockquote>

<blockquote>
<p>בָּרָד וְזֶרֶם הַמַּשְׁחִית! הַקָּמָה כֹּה גָבְהָה יָפָתָה&quot;.</p>
</blockquote>

<blockquote>
<p>חוֹצִים עַד צַוָּאר הֵם עוֹבְרִים בֵּין גֹּבַהּ הַקָּנִים בַּמִּשְׁעוֹל,</p>
</blockquote>

<blockquote>
<p>שִׂמְחָה לִשְׁנֵיהֶם עַל גַּלֵּי הַדָּגָן הַגּוֹלְשִׁים בַּמֶּרְחָב.</p>
</blockquote>

<br>  

<blockquote>
<p>פָּתְחָה הָעַלְמָה וַתֹּאמֶר לִידִידָהּ הַמְשַׁלְּחָהּ לְפָנָיו:</p>
</blockquote>

<blockquote>
<p>&quot;נָדִיב הַתּוֹמֵךְ גּוֹרָלִי, אֲשֶׁר בְּצִלְּךָ אֶחְסָיָה,</p>
</blockquote>

<blockquote>
<p>בְּעוֹד שֶׁאֲחֵרִים הַתּוֹעִים בַּחוּצוֹת צְפוּיִים לַסְּעָרָה!</p>
</blockquote>

<blockquote>
<p>הַגֵּד לִי, מַה הוּא הַבַּיִת וּמָה אֲבוֹתֶיךָ, אֲלֵיהֶם</p>
</blockquote>

<blockquote>
<p>אָבֹא לְשָׁרְתָם מֵעַתָּה, לְעָבְדָם בְּחֵפֶץ לְבָבִי?</p>
</blockquote>

<blockquote>
<p>כָּל הַיּוֹדֵעַ אֶת רַבּוֹ הוּא יוּכַל לְהָפִיק רְצוֹנוֹ,</p>
</blockquote>

<blockquote>
<p>יֵדַע לְחַשֵּׁב מַעֲשֵׂהוּ בְּבוֹאוֹ לַעֲשׂוֹת וּלְהַתְקִין</p>
</blockquote>

<blockquote>
<p>דָּבָר הֶחָבִיב לָאָדוֹן, אוֹ חָשׁוּב לְפָנָיו בְּיוֹתֵר.</p>
</blockquote>

<blockquote>
<p>עַתָּה, אָבִיךָ, אִמֶּךָ – בַּמֶּה אֶמְצָא חֵן בְּעֵינֵיהֶם?&quot;</p>
</blockquote>

<br> 

<blockquote>
<p>עָנָה וְאָמַר לָעַלְמָה הָעֶלֶם הַטּוֹב וְהַנָּבוֹן:</p>
</blockquote>

<blockquote>
<p>&quot;אָכֵן חָכַמְתְּ, הָעַלְמָה הַטּוֹבָה, וְיָשָׁר בָּךְ לִבֵּךְ,</p>
</blockquote>

<blockquote>
<p>אִם רוּחַ וְחֵפֶץ לְבַב-אֲדוֹנַיךְ דָּרַשְׁתְּ כֵּן לָדָעַת!</p>
</blockquote>

<blockquote>
<p>הִנֵּה אָנֹכִי לֹא אוּכַל הָנִיחַ אֶת-דַּעְתּוֹ שֶׁל אַבָּא,</p>
</blockquote>

<blockquote>
<p>אִם כִּי אֱמוּנָה בַּשָּׂדֶה בַּכֶּרֶם אֶעֱבֹד לַמּוֹעֵד,</p>
</blockquote>

<blockquote>
<p>חָרִישׁ וְקָצִיר, זָמִיר וּבָצִיר עָלַי הֵם כֻּלָּמוֹ.</p>
</blockquote>

<blockquote>
<p>אִמִּי אַךְ הִיא תִּשְׂבַּע רָצוֹן מִמֶּנִּי וּתְכַבֵּד פָּעֳלִי;</p>
</blockquote>

<blockquote>
<p>לָכֵן גַּם אַתְּ כֵּן תָּפִיקִי רְצוֹנָהּ בַּעֲשׂוֹתֵךְ בַּבַּיִת</p>
</blockquote>

<blockquote>
<p>מְלַאכְתֵּךְ אֱמוּנָה, לְכָל-בּוֹ כְּמוֹ לְשֶׁלָּךְ אִם תִּדְאָגִי.</p>
</blockquote>

<blockquote>
<p>אוּלָם זֶה אָבִי, הַנּוֹי הַחִיצוֹנִי לוֹ יַחֲנִיף וְיִנְעָם.</p>
</blockquote>

<blockquote>
<p>עַלְמָה בַּת טוֹבִים! שֶׁמָּא אַתְּ סְבוּרָה כִּי טָפַשׁ מֵרֶגֶשׁ</p>
</blockquote>

<blockquote>
<p>לִבִּי, אִם כָּכָה לֹא אָחוּשׁ מֵהַגִּיד לְאַחֵר עַל אָבִי?</p>
</blockquote>

<blockquote>
<p>בִּי לָךְ נִשְׁבָּעְתִּי! כִּי אַךְ בְּאָזְנַיִךְ הַפַּעַם זֹאת אָמְרָה</p>
</blockquote>

<blockquote>
<p>לְשׁוֹנִי, שֶׁאֵינָה רְגִילָה לְפִטְפּוּט בְּעָלְמָא. וְלָמָּה?</p>
</blockquote>

<blockquote>
<p>יַעַן כִּי אַתְּ מִלִּבִּי וְנַפְשִׁי כָּל אֵמוּן תִּקְרָאִי.</p>
</blockquote>

<blockquote>
<p>אָבִי מְבַקֵּשׁ וְאוֹהֵב גַּם קִשּׁוּט הַחֵן שֶׁבַּחַיִּים,</p>
</blockquote>

<blockquote>
<p>אוֹתוֹת הַמַּרְאִים וּמְגַלִּים לוֹ חִבָּה וְכָבוֹד בְּפָנָיו,</p>
</blockquote>

<blockquote>
<p>עַל-כֵּן יֵשׁ יָחֹן לִפְעָמִים אִישׁ פָּחוּת הַמֵּבִין נִמּוּסִים</p>
</blockquote>

<blockquote>
<p>וְיִזְעַף לִפְעָמִים עַל אָדָם הַשָּׁקוּד לְעָבְדוֹ בֶּאֱמֶת&quot;.</p>
</blockquote>

<br>  

<blockquote>
<p>שָׂשָׂה לַעֲנוֹת הָעַלְמָה, בַּהֲחִישָׁהּ פְּעָמֶיהָ הַמְּהִירוֹת,</p>
</blockquote>

<blockquote>
<p>קַלָּה לְדַלֵּג כִּצְבִיָּה בַּמִּשְׁעוֹל הַמַּאֲפִיל, וַתֹּאמֶר:</p>
</blockquote>

<blockquote>
<p>&quot;רְצוֹן-אֲבוֹתֶיךָ גַּם שְׁנֵיהֶם אֲקַוֶּה כִּי אֶמְצָא, אָפִיקָה.</p>
</blockquote>

<blockquote>
<p>חֵפֶץ אִמֶּךָ בְּטִבְעִי וּבְנַפְשִׁי יִמָּצֵא מֵאֵלָיו,</p>
</blockquote>

<blockquote>
<p>גַּם חֵן הַחִיצוֹן, כְּחֵפֶץ אָבִיךָ, לֹא זָר לִי מֵעוֹדִי.</p>
</blockquote>

<blockquote>
<p>קְרוֹבִים לַפְרַנְקִים יָשַׁבְנוּ מֵעוֹלָם, וְהֵמָּה מִקֶּדֶם</p>
</blockquote>

<blockquote>
<p>טִפְּחוּ הַחֵן וְהַנִּימוּס הֶעָדִין; שָׁם נָדִיב גַּם אִכָּר,</p>
</blockquote>

<blockquote>
<p>אִישׁ לְמִינֵהוּ, טוּב-טַעַם וְנִימוּס שֶׁל כָּבוֹד מִשְׁפָּטָם.</p>
</blockquote>

<blockquote>
<p>כֵּן גַּם אֶצְלֵנוּ לְמוּדִים הַיְלָדִים לְקַדֵּם אֲבוֹתָם,</p>
</blockquote>

<blockquote>
<p>לָבֹא לִפְנֵיהֶם בְּקִידָה וּנְשִׁיקָה לְבִרְכַּת הַשַּׁחַר,</p>
</blockquote>

<blockquote>
<p>מִדּוֹת הַנִּימוּס כֵּן חֻנְּכוּ לְשָׁמְרָה גַּם כָּל הַיּוֹם כֻּלּוֹ.</p>
</blockquote>

<blockquote>
<p>כָּל שֶׁלָּמַדְתִּי, כָּל שֶׁחֻנַּכְתִּי בַּטּוֹבָה מִנְּעוּרַי,</p>
</blockquote>

<blockquote>
<p>כָּל-תֹּכֶן-לִבִּי לַאֲדוֹנִי הַזָּקֵן, אָבִיךָ, יֵרָאֶה.</p>
</blockquote>

<blockquote>
<p>אוּלָם, מִי כֵן יוֹרֵנִי פָּנֶיךָ הִתְהַלֵּךְ, כִּרְצוֹנְךָ</p>
</blockquote>

<blockquote>
<p>אַתָּה, הַיָּחִיד לְהוֹרֶיךָ, נְגִידִי וּמְצַוִּי לֶעָתִיד?&quot;</p>
</blockquote>

<br>  

<blockquote>
<p>כָּכָה בְּדַבְּרָהּ, הִגִּיעוּ עַד הָאֲגַסָּה בָּרָמָה.</p>
</blockquote>

<blockquote>
<p>סַהַר הַמָּלֵא בְּהוֹדוֹ נִתְבַּהֵר וְזָרַח מִמָּרוֹם, –</p>
</blockquote>

<blockquote>
<p>הָיָה הַלָּיְלָה. אַחֲרוֹנֵי דִמְדּוּמֵי הַחַמָּה נִבְלָעוּ,</p>
</blockquote>

<blockquote>
<p>רָבְצוּ בַּשְּׁפָעוֹת לְקַוִּים, לִגְבוּלוֹת, אֵלּוּ מוּל אֵלּוּ</p>
</blockquote>

<blockquote>
<p>אוֹרוֹת בְּהִירִים כַּיּוֹם וְצִלְלֵי-לַיִל אֲפֵלִים.</p>
</blockquote>

<blockquote>
<p>נֹעַם שִׂיחָתָהּ, שְׁאֵלָתָהּ אֵלֵיהוּ, יִשְׁמַע אָז הֶרְמָן</p>
</blockquote>

<blockquote>
<p>כְּעָמְדָם בְּצֵל הָאִילָן הֶעָנֵף, בַּמָּקוֹם הֶחָבִיב</p>
</blockquote>

<blockquote>
<p>עָלָיו, שֶׁשָּׁם בְּאַהֲבָתוֹ גַּם בָּכָה הַיּוֹם לָהּ, לַגּוֹלָה.</p>
</blockquote>

<blockquote>
<p>הִמְתִּין עַד שֶׁבֶת הַנַּעֲרָה לָנוּחַ כִּמְעַט עַל הָאָבֶן,</p>
</blockquote>

<blockquote>
<p>הוֹשִׁיט אֶת יָדוֹ וַיֹּאחֶז בְּיָדָהּ וַיֵּשֶׁב וַיֹּאמַר:</p>
</blockquote>

<blockquote>
<p>&#8220;יֹאמַר לָךְ לִבֵּךְ, כְּחֶפְצוֹ עֲשִׂי וְהִתְהַלְּכִי לְפָנָי&#8221;.</p>
</blockquote>

<blockquote>
<p>יוֹתֵר לֹא הֵעֵז לְהַגִּיד אֵלֶיהָ, אִם כִּי הַשָּׁעָה</p>
</blockquote>

<blockquote>
<p>יָפָה הָיָתָה; הוּא פָחַד פֶּן יוֹצִיא, יְמַהֵר מִפִּיהָ</p>
</blockquote>

<blockquote>
<p>אֹמֶר הַ&#8220;לָּאו&#8221;, וְגַם הַטַּבַּעַת, – הָהּ, אוֹת זֶה הַמַּמְאִיר! –</p>
</blockquote>

<blockquote>
<p>שָׂמָה לוֹ מַחֲסוֹם. יָשְׁבוּ כֵן דּוּמָם שְׁנֵיהֶם גַּם יָחַד.</p>
</blockquote>

<br> 

<blockquote>
<p>פָּתְחָה הַנַּעֲרָה וַתֹּאמֶר: &quot;מַה מָּתוֹק אוֹר סַהַר בְּהִלּוֹ!</p>
</blockquote>

<blockquote>
<p>בָּהִיר זֶה נָגְהוֹ וּמֵאִיר עֵינַיִם כַּבֹּקֶר בְּצֵאתוֹ.</p>
</blockquote>

<blockquote>
<p>הִנֵּה כֵן אֶרְאֶה הָעִיר וּבָתֶּיהָ, כֻּלָּם עַד בָּרוּר,</p>
</blockquote>

<blockquote>
<p>חַלּוֹן בָּרָמָה עַל גַּג שָׁם יְנוֹצֵץ, שִׁמְשׁוֹתָיו אֶסְפֹּרָה&quot;.</p>
</blockquote>

<br>

<blockquote>
<p>&#8220;חַלּוֹן רָאִית שָׁם מִנֶּגֶד&#8221;, כֵּן יֹאמַר הַנַּעַר מִתְאַפֵּק,</p>
</blockquote>

<blockquote>
<p>&quot;הוּא עַל בֵּיתֵנוּ, הַמָּעוֹן שֶׁאֵלָיו אוֹבִילֵךְ הַפָּעַם.</p>
</blockquote>

<blockquote>
<p>זֶה חַלּוֹן חֶדְרִי, בַּעֲלִיַּת הַגָּג שָׁם אֵשֵׁבָה; וְאוּלַי</p>
</blockquote>

<blockquote>
<p>חֶדְרֵךְ זֶה יִהְיֶה, כִּי סִדְרֵי הַבַּיִת יִשְׁתַּנּוּ בְּבֹאֵךְ.</p>
</blockquote>

<blockquote>
<p>פֹּה לְפָנַיִךְ שְׂדוֹתֵינוּ, כְּבָר בִּכְּרָה קָמָתָם לַקָּצִיר, –</p>
</blockquote>

<blockquote>
<p>בְּצֵל זֶה נָנוּחַ, כְּחֹם הַיּוֹם נֹאכַל פֹּה בַּצָּהֳרָיִם.</p>
</blockquote>

<blockquote>
<p>אוּלָם נָקוּמָה, בְּדֶרֶךְ הַכֶּרֶם וְהַגָּן שָׁם נֵרֵדָה;</p>
</blockquote>

<blockquote>
<p>רוּחַ הַסַּגְרִיר בָּא, הוֹלֵךְ מִמֶּרְחָק בְּזִיקֵי הַבְּרָקִים,</p>
</blockquote>

<blockquote>
<p>וְעוֹלִים הֶעָבִים לִבְלֹעַ הַסַּהַר הַמֵּאִיר נְעִימוֹת&quot;.</p>
</blockquote>

<blockquote>
<p>קָמוּ, הִתְחִילוּ לָרֶדֶת בְּמִשְׁעוֹל הַקָּמָה הַגְּבוֹהָה,</p>
</blockquote>

<blockquote>
<p>יוֹרְדִים וְשָׂשִׂים כֵּן יַחְדָּו לְנֹגַהּ הַלַּיְלָה הַבָּהִיר</p>
</blockquote>

<blockquote>
<p>בָּאוּ הַכַּרְמָה, אֶל אֹפֶל סְבָכָיו בַּצְּלָלִים נִכְנָסוּ.</p>
</blockquote>

<br> 

<blockquote>
<p>צוֹעֵד הַנַּעַר מוֹבִילָהּ בַּמּוֹרָד, בְּדֶרֶךְ הַשְּׁקִיפִין,</p>
</blockquote>

<blockquote>
<p>שִׁבְרֵי-הָאֶבֶן הַבְּנוּיִים לִדְרָגוֹת בַּמִּשְׁעוֹל הַמְסֻכָּךְ.</p>
</blockquote>

<blockquote>
<p>לְאִטָּהּ כֵּן תֵּרֵד הַנַּעֲרָה בְּסָמְכָהּ יָדֶיהָ עַל כְּתֵפָיו.</p>
</blockquote>

<blockquote>
<p>תּוֹעֶה בִנְגוֹהוֹת, לְסֵרוּגִין יָצִיץ מִבֵּין הָעֳפָאִים</p>
</blockquote>

<blockquote>
<p>סַהַר, בְּטֶרֶם יִסָּתֵר וְעָזַב אֶת שְׁנֵיהֶם בַּחֹשֶךְ.</p>
</blockquote>

<blockquote>
<p>תּוֹמֵךְ בִּזְהִירוּת הַבָּחוּר הֶחָסוֹן לָעַלְמָה שֶׁסָּמְכָה</p>
</blockquote>

<blockquote>
<p>נַפְשָׁהּ עָלֵיהוּ, – שֶׁאֵינָהּ בְּקִיאָה בְּדֶרֶךְ הַטְּרָשִׁין.</p>
</blockquote>

<blockquote>
<p>פִּתְאֹם מָעֲדָה וַתִּמּוֹט לִנְפִילָה, כִּי נָקְעָה כַף רַגְלָהּ.</p>
</blockquote>

<blockquote>
<p>חָפַז וּפָנָה הַנַּעַר הַזָּרִיז וּפָשַׁט אֶת יָדָיו,</p>
</blockquote>

<blockquote>
<p>הַחְזֵק וְסָעֹד בַּנֶּפֶשׁ הַחֲמוּדָה, – וַתִּצְנַח עַל שִׁכְמוֹ.</p>
</blockquote>

<blockquote>
<p>חָזֶה אֶל חָזֶה וּלְחִי אֶל לֶחִי נִדְבָּקוּ וַיַּחֲנוּ.</p>
</blockquote>

<blockquote>
<p>עָמַד הַנַּעַר כְּפֶסֶל הַשַּׁיִשׁ, כּוֹבֵשׁ אֶת עַצְמוֹ,</p>
</blockquote>

<blockquote>
<p>חָבֹק לֹא יַחֲבֹק הַנַּעֲרָה בְּאַוָּה, אַךְ נִצָּב לְסַעֲדָהּ.</p>
</blockquote>

<blockquote>
<p>נַפְשׁוֹ מַרְגִּישָׁה בַּסֵּבֶל הַנֶּחְמָד, בִּדְפִיקַת לֵב חָמִים,</p>
</blockquote>

<blockquote>
<p>וְנוֹדֵף מֵאַפָּהּ זֶה רוּחָהּ בְּבָשְׂמוֹ וְנוֹשֵׁם עַל שְׂפָתָיו.</p>
</blockquote>

<blockquote>
<p>אוּלָם כְּאִישׁ בִּגְבוּרָתוֹ אַךְ יִסְבֹּל עֲתֶרֶת הָאִשָּׁה.</p>
</blockquote>

<br>  

<blockquote>
<p>שָׁבָה הִתְאַפְּקָה בִּכְאֵבָהּ וַתֹּאמֶר בִּשְׂחוֹק וַהֲלָצָה:</p>
</blockquote>

<blockquote>
<p>&quot;סִמָּן לִכְעָסִים, כֵּן אוֹמְרוֹת הַבְּרִיּוֹת, אִם תֵּקַע הָרֶגֶל</p>
</blockquote>

<blockquote>
<p>אֵצֶל הַמִּפְתָּן, בְּעָבְרָה הַבָּיְתָה. אָמְנָם, הָיִיתִי</p>
</blockquote>

<blockquote>
<p>רוֹצָה בְּסִמָּן הַיָּפֶה מִזֶּה, לְשַׁעַת כְּנִיסָתִי!</p>
</blockquote>

<blockquote>
<p>נַמְתִּין כִּמְעָט, עַד יִרְוַח לִי; וַאֲבוֹתֶיךָ לֹא יֹאמְרוּ:</p>
</blockquote>

<blockquote>
<p>בַּעַל-בִּישׁ-גַּדָּא! אָמָה צוֹלַעַת הִכְנַסְתָּ לַבָּיִת&quot;.</p>
</blockquote>

<br>  

<h2 id="אוּרָנִיָּה">אוּרָנִיָּה</h2>

<br>

<h3 id="הַבָּאוֹת.">הַבָּאוֹת.</h3>

<br>  

<blockquote>
<p>מוּזוֹת! אַתֵּנָה חֲנַנְתֶּן אֶת-נַפְשׁוֹת-הָאַהֲבָה עַד-הֵנָּה,</p>
</blockquote>

<blockquote>
<p>בְּדֶרֶךְ יְשָׁרָה שְׁלַחְתֶּן הָעֶלֶם, נִלְוִיתֶן אֵלֵיהוּ,</p>
</blockquote>

<blockquote>
<p>בְּחֵיקוֹ הָעַלְמָה הַחֲמוּדָה הִטַּלְתֶּן עוֹד לִפְנֵי הֵאָרְשָׂם:</p>
</blockquote>

<blockquote>
<p>בֹּאנָה, אֶת שְׁנֵי הַנֶּאֱהָבִים הַנְּעִימִים בִּבְרִיתָם הָבֵאְנָה, –</p>
</blockquote>

<blockquote>
<p>עָבִים, הָעוֹלִים עַל הוֹד שְׁמֵי-אָשְׁרָם, קֹמְנָה וּמְחֶינָה!</p>
</blockquote>

<blockquote>
<p>אוּלָם רִאשׁוֹנָה הַגֵּדְנָה הַנַּעֲשֶׂה כָּעֵת שָׁם בַּבָּיִת.</p>
</blockquote>

<br>  

<blockquote>
<p>הִנֵּה הַפַּעַם הַשְּׁלִישִׁית נִכְנֶסֶת הָאֵם הַנִּסְעָרָה,</p>
</blockquote>

<blockquote>
<p>שָׁבָה לַגְּבָרִים הַחַדְרָה, לְרֶגַע אַךְ יָצְאָה מִפְּנֵיהֶם,</p>
</blockquote>

<blockquote>
<p>תְּדַבֵּר בִּדְאָגָה, כִּי חָשְׁכָה הַלְּבָנָה וּבָאָה הַסּוּפָה;</p>
</blockquote>

<blockquote>
<p>תְּדַבֵּר בִּבְנָהּ, כִּי הוּא נִשְׁאַר בַּחוּץ לְסַכָּנַת הַלָּיִל,</p>
</blockquote>

<blockquote>
<p>כֵּן גַּם תִּתְרָעֵם עַל שְׁנֵי הַיְדִידִים, שֶׁהֵם עִם הָעַלְמָה</p>
</blockquote>

<blockquote>
<p>דָּבָר לֹא דִבְּרוּ לְקַחְתָּהּ וְעָזְבוּ הַנַּעַר לְנַפְשׁוֹ.</p>
</blockquote>

<br>  

<blockquote>
<p>&#8220;רָעָה עַל רָעָה תּוֹסִיפִי!&#8221; לָהּ עָנָה הַבַּעַל בְּרֹגֶז;</p>
</blockquote>

<blockquote>
<p>&#8220;רָאֹה הֵן תִּרְאִי כִּי נוֹחִיל גַּם אָנוּ וּנְצַפֶּה לָאַחֲרִית&#8221;.</p>
</blockquote>

<br>  

<blockquote>
<p>פָּתַח בְּנַחַת לְהַטִּיף דְּבָרָיו הַשָּׁכֵן הָרַקָּח:</p>
</blockquote>

<blockquote>
<p>&quot;בְּשָׁעוֹת מִתְרַגְּשׁוֹת כָּאֵלּוּ, אַזְכִּירָה לִבְרָכָה אֶת אָבִי,</p>
</blockquote>

<blockquote>
<p>עָלָיו הַשָּׁלוֹם; שֶׁהוּא בְּחָכְמָתוֹ, בְּעוֹדֶנִּי אַךְ יָלֶד,</p>
</blockquote>

<blockquote>
<p>כָּל קֹצֶר-רוּחַ כֵּן עָקַר מִנַּפְשִׁי, לֹא הִשְׁאִיר כְּנִימָה,</p>
</blockquote>

<blockquote>
<p>הַמְתֵּן לִמְּדַנִי בִּמְנוּחַת הַנֶּפֶשׁ, בַּחֲכָמִים אֵין מָשְׁלָהּ&quot;.</p>
</blockquote>

<blockquote>
<p>אָמַר הַכֹּהֵן: &#8220;הֲתַגִּיד אֵיךְ עָשָׂה אָבִיךָ הַמּוֹפֵת?&#8221;</p>
</blockquote>

<blockquote>
<p>&#8220;מוּסַר-הַשְׂכֵּל בַּדָּבָר&#8221;, עָנָה הָרַקָּח, &quot;וְעַל כֵּן</p>
</blockquote>

<blockquote>
<p>אַגִּיד, אֲסַפֵּר. בְּעוֹדִי אַךְ יֶלֶד עָמַדְתִּי פַּעַם</p>
</blockquote>

<blockquote>
<p>בְּרִאשׁוֹן בַּשַּׁבָּת וְרוּחִי בִי קָצְרָה לְבֹא הַמֶּרְכָּבָה,</p>
</blockquote>

<blockquote>
<p>אֲשֶׁר בָּהּ נִסַּע בְּטִיּוּל שֶׁל עֹנֶג לַבְּאֵר בֵּין הָאֵלוֹת.</p>
</blockquote>

<blockquote>
<p>אוּלָם הִיא בוֹשְׁשָׁה; כְּחֻלְדָּה כֵּן רַצְתִּי מִפֶּתַח לְחַלּוֹן</p>
</blockquote>

<blockquote>
<p>יוֹרֵד בַּמַּעֲלוֹת וְעוֹלֶה וּמֵצִיץ וְחוֹזֵר חֲלִילָה.</p>
</blockquote>

<blockquote>
<p>יָדַי לֹא נָחוּ, שִׁפְשַׁפְתִּין, שֻׁלְחָן וְכִסֵּא גֵרַדְתִּי;</p>
</blockquote>

<blockquote>
<p>רָקְעוּ רַגְלַי, בָּטָשׁוּ; קָרוֹב לִבְכִיָּה הָיִיתִי.</p>
</blockquote>

<blockquote>
<p>אָבִי הַמָּתוּן רָאָנִי בְכָךְ וְלֹא הֱנִיאַנִי,</p>
</blockquote>

<blockquote>
<p>עַד שֶׁנַּעֲשֵׂיתִי כִּמְטֹרָף, אַךְ אָז לְקָחַנִי בִזְרוֹעִי,</p>
</blockquote>

<blockquote>
<p>מָתוּן לַחַלּוֹן עִמָּדִי כֵּן נִגַּשׁ וְאָמַר בְּחָכְמָה:</p>
</blockquote>

<blockquote>
<p>&quot;בֵּית-הַמְּלָאכָה לַנַּגָּר מִנֶּגֶד, הֲתִרְאֶה כִּי סָגוּר?</p>
</blockquote>

<blockquote>
<p>מָחָר יִפָּתַח, וּרְהִטְנִי וּמַשּׂוֹר יָנִיפוּ בַּמְּלָאכָה,</p>
</blockquote>

<blockquote>
<p>שָׁקֹד יִשְׁקֹדוּ, מִבֹּקֶר עַד עֶרֶב יַעַמְלוּ וְיַעֲשׂוּ.</p>
</blockquote>

<blockquote>
<p>אוּלָם חֲשָׁב-נָא אַךְ רֶגַע, כִּי יָאִיר הַבֹּקֶר וְיָעִיר</p>
</blockquote>

<blockquote>
<p>גַּם אֶת הַנַּגָּר וְגַם אֶת נְעָרָיו לְמַעַן יָכִינוּ</p>
</blockquote>

<blockquote>
<p>אָרוֹן שֶׁל מֵת בִּשְׁבִילֶךָ; יְמַהֲרוּ יַעֲשׂוּהוּ בְּחָפְזָה,</p>
</blockquote>

<blockquote>
<p>שׁוֹתְקִים וּטְרוּדִים מִיָּד כֵּן יָבִיאוּ לְכָאן אוֹתוֹ מָדוֹר,</p>
</blockquote>

<blockquote>
<p>הוּא זֶה הַקּוֹלֵט אֶת הַכֹּל, גַּם נִמְהָר גַּם מָתוּן, לַמְּנוּחוֹת,</p>
</blockquote>

<blockquote>
<p>עָלָיו כַּפֹּרֶת תְּכַסֶּה, וְנֶחְתָּם בּוֹ אָדָם לָעוֹלָם.</p>
</blockquote>

<blockquote>
<p>אָז כָּל הַדְּבָרִים כְּמַעֲשִׂים כֵּן נִרְאוּ וְנִצְּבוּ לְעֵינָי;</p>
</blockquote>

<blockquote>
<p>לוּחוֹת וּקְרָשִׁים נִצְמָדִים, הַצֶּבַע הַשָּׁחוֹר יִמָּרֵס, –</p>
</blockquote>

<blockquote>
<p>חֶרֶשׁ מִיָּד כֵּן יָשַׁבְתִּי וּמָתוּן לָרֶכֶב חִכִּיתִי.</p>
</blockquote>

<blockquote>
<p>עַל כֵּן בִּרְאוֹתִי אֲנָשִׁים נִסְעָרִים, נֶחְפָּזִים מֵהַמְתִּין,</p>
</blockquote>

<blockquote>
<p>זֵכֶר הָאַָרוֹן יַעֲלֶה עַל לִבִּי, אֲרוֹן-הַמְּנוּחוֹת&quot;.</p>
</blockquote>

<br>  

<blockquote>
<p>עָנָה הַכֹּהֵן בְּשַׂחֲקָה: &quot;מַרְאֵה הַמָּוֶת בְּאוֹנוֹ</p>
</blockquote>

<blockquote>
<p>אֵימָה לֹא יַטִּיל עַל חָכָם, לֹא יִרְאֶה בּוֹ צַדִּיק כִּלָּיוֹן.</p>
</blockquote>

<blockquote>
<p>הוּא אֵת הָאֶחָד לַחַיִּים אַךְ יִדְחֹף, לַעֲשׂוֹת יוֹרֵהוּ,</p>
</blockquote>

<blockquote>
<p>וְחִזֵּק לַשֵּׁנִי מִיגוֹנוֹ, לָעוֹלָם הַבָּא כִּי יְקַוֶּה;</p>
</blockquote>

<blockquote>
<p>חַיִּים לִשְׁנֵיהֶם כֵּן יִהְיֶה הַמָּוֶת. אָבִיךָ אַךְ עָוָה,</p>
</blockquote>

<blockquote>
<p>כִּי אַךְ הַמָּוְתָה הוּא הֶרְאָה בַּמָּוֶת לַיֶּלֶד הַנִּרְגָּשׁ.</p>
</blockquote>

<blockquote>
<p>הַרְאֵה לַנַּעַר תִּפְאֶרֶת הַזִּקְנָה, כְּבוֹד שֵׂיבָה בְּהוֹדָהּ,</p>
</blockquote>

<blockquote>
<p>יַבִּיט הַזָּקֵן אֶת חֶדְוַת הַנֹּעַר, – וְשָׂמְחוּ גַם שְׁנֵיהֶם</p>
</blockquote>

<blockquote>
<p>לִרְאוֹת אַךְ תְּחִיָּה חוֹזֶרֶת בִּתְקוּפַת-הַחַיִּים הַנִּצְחִית!&quot;</p>
</blockquote>

<br>  

<blockquote>
<p>פֶּתַע הַדֶּלֶת נִפְתָּחָה, וְנִרְאָה הַצֶּמֶד בְּיָפְיוֹ.</p>
</blockquote>

<blockquote>
<p>תָּמְהוּ הַיְדִידִים הַשְּׁנַיִם וְתָמְהוּ הָאָבוֹת הַטּוֹבִים,</p>
</blockquote>

<blockquote>
<p>תֹּאַר הַכַּלָּה הַנָּאוָה כְּתֹאַר הֶחָתָן הָאַבִּיר;</p>
</blockquote>

<blockquote>
<p>קָטָן אָז נִרְאָה הַפֶּתַח מֵהָכִיל שְׁנֵי גִבְהֵי-הַקּוֹמָה</p>
</blockquote>

<blockquote>
<p>אֵלּוּ, שֶׁבְּיַחַד כֵּן דָּרְכוּ עַל גַּבֵּי הַמִּפְתָּן, עָבָרוּ.</p>
</blockquote>

<blockquote>
<p>יַצֵּג אָז הֶרְמָן מִלִּפְנֵי אֲבוֹתָיו הָעַלְמָה שֶׁהֵבִיא,</p>
</blockquote>

<blockquote>
<p>עָנָה בִּדְבָרִים נִמְרָצִים: &quot;הִנֵּה זוֹ עַלְמָה לְבֵיתְכֶם,</p>
</blockquote>

<blockquote>
<p>הוֹרַי, כַּאֲשֶׁר בִּקַּשְׁתֶּם. קַבְּלֶנָּה בְּרָצוֹן, אֲדוֹנִי</p>
</blockquote>

<blockquote>
<p>אָבִי, כִּי לָהּ כֵּן יָאָתָה. וְאַתְּ נָא שַׁאֲלִי לָהּ, אִמָּא</p>
</blockquote>

<blockquote>
<p>רְחִימָה, עַל עִסְקֵי הַבָּיִת, וְתִרְאִי – לָכֶם הִיא רְאוּיָה&quot;.</p>
</blockquote>

<blockquote>
<p>מִהֵר וְהִטָּה לַצַּד אֶת הַכֹּהֵן וְאָמַר עַל אָזְנוֹ</p>
</blockquote>

<blockquote>
<p>בְּלַחַשׁ: &quot;אֲדוֹנִי נִכְבַּדִּי, עָזְרֵנִי הַפַּעַם בַּמְּבוּכָה,</p>
</blockquote>

<blockquote>
<p>מַהֵר וְהַתֵּר הַקֶּשֶׁר הַמְסֻבָּךְ, כִּי יָרֵא אָנֹכִי;</p>
</blockquote>

<blockquote>
<p>הֵן לֹא אָמַרְתִּי לַנַּעֲרָה כִּי רוֹצֶה אָנֹכִי לְאָרְשָׂהּ,</p>
</blockquote>

<blockquote>
<p>הִיא אַךְ לְעָבְדָה בַּבַּיִת, הֱיוֹת מְשָׁרֶתֶת הָלָכָה,</p>
</blockquote>

<blockquote>
<p>עַתָּה, בְּהִוָּדַע לָהּ חֶפְצִי, אֶפְחֲדָה לְבַל תַּעַזְבֵנוּ.</p>
</blockquote>

<blockquote>
<p>גְּשָׁה, הַתִּירָה וּפְשָׁר לִי! אַל נַשְׁהֶה עוֹד אוֹתָהּ בַּטָּעוּת.</p>
</blockquote>

<blockquote>
<p>הַחֲרֵשׁ וּשְׂאֵת עוֹד הַסָּפֵק לֹא אוּכַל, הַעֲלֵם נִלְאֵיתִי.</p>
</blockquote>

<blockquote>
<p>חוּשָׁה, אֲדוֹנִי, הַרְאֵנוּ גַם עַתָּה חָכְמָתְךָ כִּבַּדְנוּ!&quot;</p>
</blockquote>

<br>  

<blockquote>
<p>פָּנָה הַכֹּהֵן לַחֲבוּרָה וּבִקֵּשׁ לִפְתֹּחַ בַּדָּבָר,</p>
</blockquote>

<blockquote>
<p>אוּלָם כְּבָר עָכַר הָאָב אֶת הַנַּעֲרָה, הִכְלִימָהּ בִּדְבָרָיו,</p>
</blockquote>

<blockquote>
<p>אַף כִּי הוּא קִדֵּם פָּנֶיהָ בְּחֶדְוָה וַיְדַבֵּר יְדִידוּת;</p>
</blockquote>

<blockquote>
<p>דְּבָרִים נְכוֹחִים בְּכַוָּנָה טְהוֹרָה כֵּן עָנָה וְאָמָר:</p>
</blockquote>

<blockquote>
<p>&quot;כַּפְתּוֹר וָפֶרַח! מַה יִּשְׂמַח בִּי לִבִּי וְיָגִיל בִּרְאוֹתִי</p>
</blockquote>

<blockquote>
<p>טַעַם הַבֵּן כִּי טוֹב הוּא כְּטַעַם הָאָב. בְּשַׁעְתִּי,</p>
</blockquote>

<blockquote>
<p>מוֹצִיא הָיִיתִי לַמָּחוֹל אַךְ אֵת הַיָּפָה בַּבָּנוֹת,</p>
</blockquote>

<blockquote>
<p>כֵּן גַּם הֵבֵאתִי הַיָּפָה בַּבָּנוֹת אֶל בֵּיתִי לָאִשָּׁה.</p>
</blockquote>

<blockquote>
<p>נֶפֶשׁ הָאִישׁ הֵן נַכִּיר בָּאִשָּׁה שֶׁחָמַד וּבָחָר,</p>
</blockquote>

<blockquote>
<p>בָּהּ אַךְ יֵרָאֶה אִם יֵדַע לְכַבֵּד אֶת עַצְמוֹ כָרָאוּי.</p>
</blockquote>

<blockquote>
<p>אוּלָם גַּם אַתְּ, בַּת-חַיִל, הֵבַנְתְּ וַתַּחֲלִיטִי כְּרָגַע!</p>
</blockquote>

<blockquote>
<p>הֶרְמָן אִם שָׁאַל, כְּנִרְאֶה, אִי-אֶפְשָׁר עוֹד רֵיקָם הֲשִׁיבוֹ&quot;.</p>
</blockquote>

<br>  

<blockquote>
<p>הֶרְמָן – דִּבְרֵי אָבִיהוּ עַל אָזְנָיו אַךְ חָלְפוּ נִדָּפוּ –</p>
</blockquote>

<blockquote>
<p>נַפְשׁוֹ נִרְעָדָה, וּדְמָמָה בְכָל הַמְּסִבָּה נָפָלָה.</p>
</blockquote>

<br>  

<blockquote>
<p>נִצְּבָה הָעַלְמָה וַתַּבֵּט נְבוֹכָה, עַד נַפְשָׁהּ נִפְגָּעָה, –</p>
</blockquote>

<blockquote>
<p>לַעַג-הִתּוּלִים לָהּ נִדְמוּ הַדְּבָרִים הָאֵלֶּה כֻלָּהַם;</p>
</blockquote>

<blockquote>
<p>עָמְדָה, לְחָיֶיהָ הִסְמִיקוּ עַד עָרְפָּהּ, מִבֹּשֶת אָדָמָה,</p>
</blockquote>

<blockquote>
<p>אוּלָם הִיא אִמְּצָה עוֹד רוּחָהּ, הִתְאַפְּקָה וַתַּעַן לַזָּקֵן,</p>
</blockquote>

<blockquote>
<p>אַף כִּי אֶת כָּל-דַּאֲבוֹנָהּ הַסְתֵּר לֹא יָכְלָה, וַתֹּאמֶר:</p>
</blockquote>

<blockquote>
<p>&quot;בְּרַם לְקַבָּלַת-פָּנִים כָּזוֹ הֵן לֹא הִתְקִינַנִי</p>
</blockquote>

<blockquote>
<p>קֹדֶם הַבֵּן, בְּסַפְּרוֹ עַל אָבִיו הָאֶזְרָח הַנִּכְבָּד.</p>
</blockquote>

<blockquote>
<p>הִנֵּה אָנֹכִי עוֹמֶדֶת פָּנֶיךָ, אֲדוֹנִי, אִישׁ מַשְׂכִּיל</p>
</blockquote>

<blockquote>
<p>בּוֹחֵן דְּרָכָיו, מִתְהַלֵּךְ עִם כָּל אִישׁ כָּרָאוּי לִכְבוֹדוֹ, –</p>
</blockquote>

<blockquote>
<p>אֶלָּא, כְּנִרְאֶה, דֵּי חֶמְלָה אֵין בְּךָ רַק לָעֲנִיָּה</p>
</blockquote>

<blockquote>
<p>אֲשֶׁר אַךְ עָבְרָה אֶת סִפְּךָ וַתַּעֲמֹד לְשָׁרֵת פָּנֶיךָ;</p>
</blockquote>

<blockquote>
<p>לוּלֵי-זֹאת, הֵן לֹא פָתַחְתָּ בְּדִבְרֵי מַהֲתַלּוֹת, לְמַעַן</p>
</blockquote>

<blockquote>
<p>אֶרְאֶה עַד כַּמָּה מֻפְלֶגֶת הֻצַּגְתִּי מִכֶּם וּמִבִּנְכֶם.</p>
</blockquote>

<blockquote>
<p>אָמְנָם, אַךְ דַּלָּה בִּצְרוֹרִי הַקָּטָן נִכְנַסְתִּי לְבֵיתְכֶם,</p>
</blockquote>

<blockquote>
<p>בַּיִת הַמָּלֵא כָּל טוּב וּמֵיטִיב אֶת לִבְּכֶם לַהֲלָצָה.</p>
</blockquote>

<blockquote>
<p>אוּלָם עִמָּדִי כְּבוֹדִי, וְלִבִּי לֹא טָפַשׁ מֵהַרְגִּישׁ.</p>
</blockquote>

<blockquote>
<p>לָמָּה, אֲדוֹנִי הַנָּדִיב, קִדְּמַנִי כֹה לַעְגְּךָ הַשָּׁנוּן,</p>
</blockquote>

<blockquote>
<p>זֶה הַמְגָרְשֵׁנִי, בְּעוֹדִי בַּמִּפְתָּן, בִּצְחוֹק מִבֵּיתֶךָ?&quot;</p>
</blockquote>

<br>  

<blockquote>
<p>נִבְהָל זָע הֶרְמָן, מְרַמֵּז לִידִידוֹ הַכֹּהֵן, כִּי יִגַּשׁ,</p>
</blockquote>

<blockquote>
<p>יָבֹא, יִתְעָרֵב בַּדָּבָר וְיָסִיר מְבוּכַת הַטָּעוּת.</p>
</blockquote>

<blockquote>
<p>מִהֵר הֶחָכָם וַיַּעֲמֹד וַיַּבֵּט בִּפְנֵי הַנַּעֲרָה,</p>
</blockquote>

<blockquote>
<p>רָאָה כַּעֲסָהּ הַמַּחֲרִישׁ, מַכְאוֹבָהּ דִּמְעָתָהּ עֲצוּרִים,</p>
</blockquote>

<blockquote>
<p>וְעָלְתָה בְדַעְתּוֹ, כִּי מוּטָב שֶׁתַּעֲמֹד עוֹד מִקְצָת בַּטָּעוּת,</p>
</blockquote>

<blockquote>
<p>אָמַר כֵּן נַסּוֹת עוֹד רוּחָהּ, הַכִּירָהּ בְּכַעֲסָהּ הַפָּעַם.</p>
</blockquote>

<blockquote>
<p>פָּנָה אֵלֶיהָ וְעָנָה, בְּדִבְרֵי נִסָּיוֹן יִבְחָנָהּ:</p>
</blockquote>

<blockquote>
<p>&#8220;שִׁמְעִי הַגֵּרָה&#8221;, כֵּן אָמָר, &quot;כְּנִרְאֶה, מֵרֹאשׁ לֹא חָשַׁבְתְּ לָךְ,</p>
</blockquote>

<blockquote>
<p>טֶרֶם מִהַרְתְּ וַתַּחְלִיטִי לָלֶכֶת עֲבוֹד אֵת אֲחֵרִים, –</p>
</blockquote>

<blockquote>
<p>מַהִי עֲבוֹדָה בְּבֵיתוֹ שֶׁל אָדָם הַמְצַוֶּה עָלָיִךְ.</p>
</blockquote>

<blockquote>
<p>תְּקִיעַת-הַכָּף הֲרֵי תַחֲלִיט אֶת גּוֹרַל הָאָדָם לְשָׁנָה,</p>
</blockquote>

<blockquote>
<p>הֶגֶה אַךְ אֶחָד שֶׁל &#8220;הֵן&#8221; מַעֲמִיס עַל אָדָם רֹב חוֹבוֹת.</p>
</blockquote>

<blockquote>
<p>קוֹשִׁי הַשִּׁעְבּוּד אֵינֶנוּ בְּרִיצַת רַגְלַיִם לִשְׁלִיחוּת,</p>
</blockquote>

<blockquote>
<p>אַף לֹא בְּזֵעַת-אַפַּיִם מִלַּחַץ עֲבוֹדָה מַתְמִידָה, –</p>
</blockquote>

<blockquote>
<p>בַּעַל-הַבַּיִת הַשַּׁקְדָּן, כְּעַבְדוֹ גַם הוּא הֵן יַעֲבֹד;</p>
</blockquote>

<blockquote>
<p>אֶלָּא, סֵבֶל הָאָדוֹן כִּי יִזְעַף, וְאִם גַּם לֹא יִצְדַּק,</p>
</blockquote>

<blockquote>
<p>חֵפֶץ לְבָבוֹ הַמְשַׁנֶּה אֶת-טַעְמוֹ מַחֲמַת סְפֵקוּת,</p>
</blockquote>

<blockquote>
<p>רֹגֶז הָאִשָּׁה, בַּעֲלַת הַבַּיִת הַנּוֹחָה לְכַעַס,</p>
</blockquote>

<blockquote>
<p>זְדוֹן הַיְלָדִים, לֹא לָמְדוּ עוֹד מוּסָר וּפְרוּעֵי הַנִּמּוּס, –</p>
</blockquote>

<blockquote>
<p>זֶהוּ הַקּוֹשִׁי לַמְשָׁרֵת בַּבָּיִת, אֶת זֶה עָלָיו לִסְבֹּל</p>
</blockquote>

<blockquote>
<p>אַף גַּם לַעֲשׂוֹת כֵּן חֻקּוֹ בִּזְמַנּוֹ וּלְבִלְתִּי הִתְאוֹנֵן.</p>
</blockquote>

<blockquote>
<p>אוּלָם אוֹתָךְ רָאִיתִי, וְהִנֵּה נִרְגַּזְתְּ מֵהֲלָצָה</p>
</blockquote>

<blockquote>
<p>קַלָּה שֶׁאָמַר הָאָדוֹן. וּמַהוּ הַכָּעַס? זוֹ שְׁנִינָה</p>
</blockquote>

<blockquote>
<p>רְגִילָה, שֶׁאוֹמְרִין לִבְתוּלָה: לִפְלוֹנִי הַבָּחוּר לִבָּתֵךְ&quot;.</p>
</blockquote>

<br>  

<blockquote>
<p>כָּכָה הוּא דִבֵּר, וּדְבָרָיו כֵּן נִחֲתוּ בִּלְבַב הַנַּעֲרָה.</p>
</blockquote>

<blockquote>
<p>שׁוּב הִיא לֹא יָכְלָה הִתְאַפֵּק; רֶגֶשׁ לְבָבָהּ נֶאְדָּרִי</p>
</blockquote>

<blockquote>
<p>נִגְלָה, גָּבַהּ כַּגַּל זֶה הֶחָזֶה בְפֶרֶץ אַנְחָתוֹ,</p>
</blockquote>

<blockquote>
<p>שָׁטְפוּ דְבָרֶיהָ מִפִּיהָ בְּדִמְעָה נוֹזֶלֶת מֵעָיִן:</p>
</blockquote>

<blockquote>
<p>&quot;הוֹ, לֹא יֵדַע הֶחָכָם הַבָּא בַעֲצָתוֹ לַצָּרָה,</p>
</blockquote>

<blockquote>
<p>כַּמָּה לֹא תוּכַל אַךְ מִלָּה נִדֶּפֶת הָקֵל הַמַּכְאוֹב,</p>
</blockquote>

<blockquote>
<p>סֵבֶל הַלֵּב הַנַּעֲנֶה, הֶעֱמִיס עָלֵיהוּ מַזָּלוֹ.</p>
</blockquote>

<blockquote>
<p>שְׁלֵוִים וּשְׂמֵחִים אַתֵּמָה, וּשְׂחוֹק לָכֶם דִּבְרֵי הֲלָצָה;</p>
</blockquote>

<blockquote>
<p>לֹא כֵן הַחוֹלֶה, גַּם מַגַּע יָד קַלָּה אַךְ יַכְאִיב בְּשָׂרוֹ.</p>
</blockquote>

<blockquote>
<p>לֹא; בִּמְאוּם לֹא הוֹעַלְתִּי לוּ הַסְתֵּר וְהַצְפֵּן יָכֹלְתִּי,</p>
</blockquote>

<blockquote>
<p>מוּטָב, כִּי נִגְלָה וְנִרְאָה כָּעֵת אוֹתוֹ דָּבָר, שֶׁלְּעָתִיד</p>
</blockquote>

<blockquote>
<p>הָיָה אַךְ מַעֲמִיק מַכְאוֹבָיו בַּלֵּב וַיֹּאכְלֵנִי בַּיָּגוֹן.</p>
</blockquote>

<blockquote>
<p>הֶרֶף נָא, אֵלֵךְ! בַּבַּיִת הַזֶּה לֹא אוּכַל עוֹד שֶׁבֶת;</p>
</blockquote>

<blockquote>
<p>אֵצֵא, אָשׁוּבָה אֲבַקְּשָׁה אֶת אַחַי הַגּוֹלִים בְּעָנְיָם,</p>
</blockquote>

<blockquote>
<p>אוֹתָם בְּצַעֲרָם עָזַבְתִּי וְלִי אַךְ בִּקַּשְׁתִּי מָנוֹחַ.</p>
</blockquote>

<blockquote>
<p>אוּלָם, בְּטֶרֶם אֵלֵכָה, לֹא אֵבוֹשׁ, אַגִּידָה דְבָרִי;</p>
</blockquote>

<blockquote>
<p>יֵרָא כָעֵת אֲשֶׁר נֶחְבָּא תּוֹךְ לִבִּי לִהְיוֹת שָׁם שָׁנִים!</p>
</blockquote>

<blockquote>
<p>אָכֵן, לֹא נָאווּ לְאָמָה רַגְשָׁנוּת וְגַאֲוָה, וּלְרוּחִי</p>
</blockquote>

<blockquote>
<p>זָרוּ גַם שְׁתֵּיהֶן; אַךְ לַעַג הָאָב כֹּה נָגַע בִּלְבָבִי,</p>
</blockquote>

<blockquote>
<p>יַעַן כִּי אָמְנָם זֶה לִבִּי הוּא נָטוּי וְנִמְשָׁךְ לָעֶלֶם,</p>
</blockquote>

<blockquote>
<p>בֵּן זֶה שֶׁנִּגְלָה לְעֵינַי הַיּוֹם כְּמוֹשִיעַ וּמַצִּיל.</p>
</blockquote>

<blockquote>
<p>כָּל הַיּוֹם הֶגְיוֹן-לְבָבִי הוּא הָיָה מֵעֵת עֲזָבַנִי</p>
</blockquote>

<blockquote>
<p>לֶכֶת לְדַרְכִּי. שִׁוִּיתִי לְנֶגְדִּי הַנַּעֲרָה בְאָשְׁרָהּ,</p>
</blockquote>

<blockquote>
<p>זוֹ אֲשֶׁר זָכְתָה וַתִּקֶּן לְבָבוֹ וְיָדוֹ לְעוֹלָם.</p>
</blockquote>

<blockquote>
<p>אַחַר, כַּאֲשֶׁר פְּגַשְׁתִּיו בַּשֵּׁנִית, בְּבֵין הָעַרְבַּיִם</p>
</blockquote>

<blockquote>
<p>אֵצֶל הַבְּאֵר, הוֹפִיעַ לְפָנַי כְּמַלְאָךְ מִמָּרוֹם.</p>
</blockquote>

<blockquote>
<p>לָכֵן בְּרָצוֹן אַחֲרֵיהוּ הָלַכְתִּי לִהְיוֹת לְאָמָה.</p>
</blockquote>

<blockquote>
<p>אַךְ לֹא אֲכַחֵד, כִּי אָמְנָם גַּם שָׂשָׂה בְלִבִּי תּוֹחֶלֶת</p>
</blockquote>

<blockquote>
<p>בְּלֶכְתִּי כֵן הֵנָּה, כִּי אוּלַי עוֹד אֶזְכֶּה גַּם לִרְכּוֹשׁ לְבָבוֹ</p>
</blockquote>

<blockquote>
<p>אַחֲרֵי הֱיוֹתִי כְעִקָּר בַּבָּיִת, בְּעָבְדִי אֱמוּנָה.</p>
</blockquote>

<blockquote>
<p>עַתָּה, הָהּ, רוֹאָה אָנֹכִי עַד כַּמָּה סִכַּנְתִּי בְנַפְשִׁי</p>
</blockquote>

<blockquote>
<p>לוּ בְקִרְבָתוֹ פֹּה אֵשֵׁב וְאֶשָׂא אַהֲבָתִי בְּחֻבִּי.</p>
</blockquote>

<blockquote>
<p>עַתָּה רָאִיתִי עַד כַּמָּה מֻפְלֶגֶת הִיא נַעֲרָה עֲנִיָּה,</p>
</blockquote>

<blockquote>
<p>מֻקְצָה מֵעָשִׁיר, וְלוּ גַם הַטּוֹבָה בַּבָּנוֹת הִיא תִהְיֶה.</p>
</blockquote>

<blockquote>
<p>כָּל זֶה אָמַרְתִּי, לְמַעַן לֹא יֶאְשַׁם לִפְנֵיכֶם זֶה לִבִּי</p>
</blockquote>

<blockquote>
<p>אֲשֶׁר כֹּה נִרְגַּשׁ בַּדְּבָרִים, שֶׁהֵמָּה גַם פָּקְחוּ אֶת עֵינָי.</p>
</blockquote>

<blockquote>
<p>עַתָּה הֵן אֶרְאֶה תוֹחַלְתִּי מֶה הָיְתָה, לוּ פֹה יָשַׁבְתִּי,</p>
</blockquote>

<blockquote>
<p>מְצַפָּה בְּאַוָּה, וְהוּא הֵבִיא כַלָּה אֶל בֵּיתוֹ לְעֵינָי.</p>
</blockquote>

<blockquote>
<p>אֵיכָה יָכֹלְתִּי אָז שְׂאֵת אֶת הַמַּכְאוֹב הַנֶּעְלָם בַּלֵּבָב!</p>
</blockquote>

<blockquote>
<p>טוֹב כִּי הָרְחָקְתִּי, וְטוֹב כִּי שִׁלַּחְתִּי אֶת סוֹדִי לַחָפְשִׁי,</p>
</blockquote>

<blockquote>
<p>עַתָּה עֲקַרְתִּיו, בְּעוֹד שֶׁהַפֶּצַע יוּכַל הֵרָפֵא.</p>
</blockquote>

<blockquote>
<p>עֵרוֹם לְבָבִי; עַתָּה לֹא אַשְׁהֶה עוֹד רַגְלִי בַּבָּיִת,</p>
</blockquote>

<blockquote>
<p>בּוֹ עַל מִשְׁבַּתִּי כּוֹאֵבָה אֶעֱמוֹד, נִכְלָמָה בְּהִתְוַדִּי</p>
</blockquote>

<blockquote>
<p>עַל מַאֲוַיֵּי לְבָבִי, בִּי יָצְרוּ תּוֹחֶלֶת נִכְזָבָה.</p>
</blockquote>

<blockquote>
<p>עַתָּה, לֹא לַיִל הָאָפֵל בְּחַשְׁרַת הֶעָבִים הַכְּבֵדוֹת,</p>
</blockquote>

<blockquote>
<p>אַף לֹא הָרַעַם בַּגַּלְגַּל (זוֹ אָזְנִי שָׁמָעָה) יַעַצְרוּנִי,</p>
</blockquote>

<blockquote>
<p>שֶׁטֶף הַגֶּשֶׁם, הַמָּטָר הַנִּתָּךְ וְסוֹחֵף בַּזָּעַם,</p>
</blockquote>

<blockquote>
<p>יִלְלַת הָרוּחַ בַּחוּצוֹת, בַּל יְעַכְּבוּנִי; כָּל אֵלֶּה</p>
</blockquote>

<blockquote>
<p>נָשֹא נָשָׂאתִי בִּמְנוּסַת הַגּוֹלֶה וְאוֹיֵב רוֹדְפֶנּוּ.</p>
</blockquote>

<blockquote>
<p>אָשׁוּב, אֵלֵכָה בַּגּוֹלָה, כַּאֲשֶׁר הִלַּכְתִּי עַד הֵנָּה.</p>
</blockquote>

<blockquote>
<p>זֶרֶם הַזְּמָן גְּרָפַנִּי, הִשַּׁנִּי יְשׁוּעָה וְרַחֲמִים.</p>
</blockquote>

<blockquote>
<p>שָׁלוֹם לָכֶם בְּמוֹשַׁבְכֶם! אָנֹכִי לְדַרְכִּי נֶהֱלָכְתִּי&quot;.</p>
</blockquote>

<br> 

<blockquote>
<p>אָמְרָה וַתְּמַהֵר וַתֵּפֶן אֶל נֹכַח הַדֶּלֶת לְצֵאתָהּ,</p>
</blockquote>

<blockquote>
<p>עִמָּהּ אַךְ צְרוֹרָהּ הַקָּטֹן מִתַּחַת זְרוֹעָהּ תַּחְזִיקוֹ;</p>
</blockquote>

<blockquote>
<p>אוּלָם הָאֵם תְּפָשַׂתָּהּ בִּשְׁתֵּי זְרוֹעוֹתֶיהָ לָהּ חָבְקָה,</p>
</blockquote>

<blockquote>
<p>קָרְאָה בִּתְמִיָּה לַנַּעֲרָה, עָצְרָה בְלֶכְתָּהּ וַתַּעַן:</p>
</blockquote>

<blockquote>
<p>&quot;אִמְרִי, מֶה הָיָה לָךְ, בִּתִּי? וּמָה הַדְּמָעוֹת הַלָּלוּ?</p>
</blockquote>

<blockquote>
<p>לֹא! אָנֹכִי לֹא אַרְפֵּךְ; אֲרוּסַת בְּנִי הֵן אָתְּ, בִּתִּי!&quot;</p>
</blockquote>

<blockquote>
<p>אַךְ זֶה הָאָב הוּא נִזְדַּקֵּף בְּמִרְיוֹ מִנֶּגֶד לַנָּשִׁים,</p>
</blockquote>

<blockquote>
<p>מַבִּיט בַּבּוֹכוֹת וַיַּעַן בְּדִבְרֵי הָרֹגֶז וַיֹּאמַר:</p>
</blockquote>

<blockquote>
<p>&quot;הִנֵּה לִי שְׂכַר כָּל הַוִּתּוּר וַעֲבוֹר עַל הַמִּדּוֹת בַּחֲסִידוּת!</p>
</blockquote>

<blockquote>
<p>אֲשֶׁר שָׂנֵאתִי זֶה בָּא לִי לְסִיּוּם הַיּוֹם זֶה הַנִּמְהָר.</p>
</blockquote>

<blockquote>
<p>כָּל הָעִנּוּיִים – וְלֹא דִמְעוֹת הַנָּשִׁים הַמְבַכּוֹת בְּקוֹלָן!</p>
</blockquote>

<blockquote>
<p>סִכְסוּךְ תַּתִּירוֹ בְּמַשְּׁהוּ תְּבוּנָה, תְּיַשְּׁרוֹ וּתְפַשְּׁרוֹ,</p>
</blockquote>

<blockquote>
<p>צַעֲקַת הַנָּשִׁים אִם תָּבֹא, תְּסַבְּכוֹ עַד טֵרוּף-הַדָּעַת.</p>
</blockquote>

<blockquote>
<p>נָשֹא זֹאת לֹא אוּכָל, נִלְאֵיתִי לְהַבִּיט גַּם הַהַתְחָלָה.</p>
</blockquote>

<blockquote>
<p>יִגְּמַר הַדָּבָר בִּלְעָדָי; לִישׁוֹן לִי אֵלְכָה אָנֹכִי&quot;.</p>
</blockquote>

<blockquote>
<p>נֶחְפָּז כֵּן פָּנָה בְּרָגְזוֹ לָלֶכֶת וְלָבֹא לַקִּיטוֹן,</p>
</blockquote>

<blockquote>
<p>לִשְׁכַּב בְּמִטַּת-הַזִּוּוּג, בָּהּ הִסְכִּין לִמְצֹא לוֹ מַרְגּוֹעַ.</p>
</blockquote>

<br>  

<blockquote>
<p>עָמַד הַבֵּן לוֹ בַּדֶּרֶךְ, מְדַבֵּר תַּחֲנוּנִים וְאוֹמֵר:</p>
</blockquote>

<blockquote>
<p>&quot;אַל נָא תְמַהֵר כֹּה, אָבִי, אַל תִּקְצֹף בַּנַּעֲרָה עַל חִנָּם!</p>
</blockquote>

<blockquote>
<p>בִּי כָּל הָאָשָׁם, הַמְּבוּכָה הַזֹּאת אָנֹכִי עָשִׂיתִי,</p>
</blockquote>

<blockquote>
<p>אַף גַּם הַכֹּהֵן, בַּל אֵדַע מַדּוּעַ, עוֹד הוֹסִיף עָלֶיהָ.</p>
</blockquote>

<blockquote>
<p>יֹאמַר, אֲדוֹנִי הַכֹּהֵן, – הֵן הַכֹּל אֵלֶיךָ גִלֵּיתִי;</p>
</blockquote>

<blockquote>
<p>עֶצֶב עַל כַּעַס זֶה לָמָּה תּוֹסִיפָה? גְּמָר נָא בַּעֲדֵנוּ!</p>
</blockquote>

<blockquote>
<p>יֵקַר נָא כְּבוֹדְךָ לֶעָתִיד כַּאֲשֶׁר הוֹקַרְתִּיו עַד הֵנָּה, –</p>
</blockquote>

<blockquote>
<p>לָמָּה כְּשׁוֹתֵק לָאֵיד כֵּן תַּעֲמֹד? חָכְמָתְךָ הַרְאֵנוּ!&quot;</p>
</blockquote>

<br> 

<blockquote>
<p>שׂוֹחֵק אָז יַעַן לְהֶרְמָן הַכֹּהֵן הַנִּכְבָּד וְיֹאמַר:</p>
</blockquote>

<blockquote>
<p>&quot;חָכְמַת מִי הִיא, שֶׁכָּכָה הוֹצִיאָה מִפִּי זֹאת הַנְּבוֹנָה</p>
</blockquote>

<blockquote>
<p>וִדּוּי לְבָבָהּ, שֶׁרְחָשָׁיו אֵלֶיךָ לָדַעַת אִוִּיתָ?</p>
</blockquote>

<blockquote>
<p>אִם עוֹד לֹא הָיְתָה לְךָ דַאֲגָתְךָ אַךְ נַחַת וְחֶדְוָה?</p>
</blockquote>

<blockquote>
<p>אַתָּה קוּם דַּבֵּר! לָמָּה עוֹד מֵלִיץ בֵּינָהּ וּבֵינֶיךָ?&quot;</p>
</blockquote>

<br>  

<blockquote>
<p>נִגַּשׁ אָז הֶרְמָן וַיֹּאמֶר לָעַלְמָה בְּדִבְרֵי יְדִידוּת:</p>
</blockquote>

<blockquote>
<p>&quot;לִבֵּךְ אַל יִזְעַף עַל דִּמְעָה שָׁפַכְתְּ וְעַל עֶצֶב הָעוֹבֵר;</p>
</blockquote>

<blockquote>
<p>אֵלֶּה אֶת-אָשְׁרִי עִם אָשְׁרֵךְ גַּם יַחַד הַפַּעַם יָצָרוּ.</p>
</blockquote>

<blockquote>
<p>כִּי אִם יָצָאתִי לַבְּאֵר, בִּקַּשְׁתִּיךְ, הַטּוֹבָה בַּבָּנוֹת, –</p>
</blockquote>

<blockquote>
<p>לֹא לִמְשָׁרֶתֶת אָבִיתִי לְקַחְתֵּךְ; לְאִשָּׁה רְצִיתִיךְ.</p>
</blockquote>

<blockquote>
<p>אֶפֶס זוֹ עֵינִי בַּיְשָׁנִית, לֹא יָכְלָה בָּךְ הַכֵּר אַהֲבָה;</p>
</blockquote>

<blockquote>
<p>הִיא אַךְ יְדִידוּת רָאֲתָה בְּמַבַּט עֵינַיִךְ, שָׁלַחַתְּ</p>
</blockquote>

<blockquote>
<p>עַל מֵי-מְנוּחוֹת, מֵרְאִי-הַבְּאֵר לִי בְּנֶפֶשׁ בְּרָכָה.</p>
</blockquote>

<blockquote>
<p>מַחֲצִית הָאֹשֶר רָאִיתִי לִי אָז, אִם אֶל בֵּיתִי אֲבִיאֵךְ.</p>
</blockquote>

<blockquote>
<p>עַתָּה כָּל אָשְׁרִי מִלֵּאת לִי! הֱיִי לִי בְּרָכָה, רַעְיָתִי!&quot;</p>
</blockquote>

<br>  

<blockquote>
<p>נִצְּבָה הַנַּעֲרָה בְּנֶפֶשׁ נִרְגָּשָׁה, הִבִּיטָה בַּנָּעַר,</p>
</blockquote>

<blockquote>
<p>נָתְנָה אֶת נַפְשָׁהּ לְחִבּוּק יָדֵיהוּ, לִנְשִׁיקַת-הָאַהֲבָה, –</p>
</blockquote>

<blockquote>
<p>הִיא רֹאשׁ-הַשִּׂמְחָה לִנְפָשׁוֹת נֶאֱהָבוֹת, בְּאַשְּׁרָהּ אֱמוּנָה</p>
</blockquote>

<blockquote>
<p>אֹשֶר-הַחַיִּים שֶׁחָמְדוּ גַּם יָחַד, וּכְנִצְחִי יֵרָאֶה.</p>
</blockquote>

<br>  

<blockquote>
<p>הוֹאִיל הַכֹּהֵן וּבֵאֵר הַמַּעֲשֶׂה לְכָל הַנִּצָּבִים.</p>
</blockquote>

<blockquote>
<p>נִגְּשָׁה הַנַּעֲרָה וַתִּכְרַע בְּחֵן וּבְלֵב נִכְמָר לַזָּקֵן,</p>
</blockquote>

<blockquote>
<p>נָשְׁקָה לְיָדוֹ, שֶׁמָּשַׁךְ חֲזָרָה, נָשְׁקָה וַתֹּאמַר:</p>
</blockquote>

<blockquote>
<p>&quot;יִגְדַּל נָא חַסְדּוֹ לִסְלוֹחַ לַנְּבוֹכָה עַל דִּמְעוֹת יְגוֹנָהּ,</p>
</blockquote>

<blockquote>
<p>סִלְחָה לִי גַם עַל דִּמְעוֹתַי הַפַּעַם, דִּמְעוֹת הָאֹשֶר.</p>
</blockquote>

<blockquote>
<p>סִלְחָה עַל רֶגֶשׁ לְבָבִי בְּמִרְיוֹ, וּמְחַל, כִּי גַם עָתָּה</p>
</blockquote>

<blockquote>
<p>אֶרְגַּשׁ פָּנֶיךָ בְּאָשְׁרִי, – אַל תַּאֲפִיל אוֹר יִשְׁעִי בְּרֹגֶז!</p>
</blockquote>

<blockquote>
<p>יְהִי נָא הַכַּעַס הָרִאשׁוֹן, גָּרַמְתִּי לְךָ בְּטָעוּתִי,</p>
</blockquote>

<blockquote>
<p>אַחֲרוֹן בֵּינֵינוּ! וַאֲשֶׁר חַבְתִּי לְנַפְשִׁי כָּאָמָה,</p>
</blockquote>

<blockquote>
<p>עַתָּה, הוֹ אָבִי, כְּבַת זֹאת אֶעֱשֶׂה, אֶעֱבָדְךָ אֱמוּנָה!&quot;</p>
</blockquote>

<br> 

<blockquote>
<p>פָּשַׁט הָאָב אֶת יָדָיו וַחֲבָקָהּ וַיַּעֲצֹר דִּמְעוֹתָיו.</p>
</blockquote>

<blockquote>
<p>נִגְּשָׁה הָאֵם בְּחֶמְלָתָהּ הָרַבָּה וַתִּשַּׁק לַכַּלָּה,</p>
</blockquote>

<blockquote>
<p>חָבְקָה כַף-יָדָהּ וַתְּנַעְנְעָהּ, הֶחֱרִישׁוּ הַנָּשִׁים בִּבְכוֹתָן.</p>
</blockquote>

<br> 

<blockquote>
<p>מִהֵר הַכֹּהֵן וַיִּתְפֹּשׂ בְּיַד הָאָב וּבְאֶצְבָּעָהּ,</p>
</blockquote>

<blockquote>
<p>שָׁלַף טַבַּעַת-קִדּוּשָׁיו מִמֶּנָּה (בְּקוֹשִׁי שְׁלָפָהּ,</p>
</blockquote>

<blockquote>
<p>כִּי בִּבְשַׂר-הַפֶּרֶק שֶׁשָּׁמַן נֶאֱחָזָה, נִשְׁקָעָה.)</p>
</blockquote>

<blockquote>
<p>גַּם אֶת טַבַּעַת הָאֵם כֵּן לָקַח, וַיְקַדֵּשׁ וַיֹּאמֶר:</p>
</blockquote>

<blockquote>
<p>&quot;שׁוּב הַטַּבָּעוֹת הַלָּלוּ נוֹעֲדוּ לְקַשֵּׁר נְפָשׁוֹת,</p>
</blockquote>

<blockquote>
<p>נַפְשׁוֹת הַבָּנִים, כַּאֲשֶׁר כְּבָר קָשְׁרוּ בַּבְּרִית אֶת הָאָבוֹת.</p>
</blockquote>

<blockquote>
<p>הִנֵּה הַנַּעַר, זוֹ נַפְשׁוֹ אָהֲבָה לִמְאֹד אֶת הַנַּעֲרָה,</p>
</blockquote>

<blockquote>
<p>הִנֵּה הַנַּעֲרָה, בְּפָנֵינוּ אָמָרָה: חָפַצְתִּי בַּנָּעַר, –</p>
</blockquote>

<blockquote>
<p>הִנֵּה אֵרַשְׂתִּי אֶת שְׁנֵיכֶם לִבְרָכָה, כְּחֵפֶץ הָאָבוֹת.</p>
</blockquote>

<blockquote>
<p>עֵד זֶה יְדִידְכֶם בֵּינֵיכֶם, לְמַזָּל טוֹב כֵּן מְקֻדָּשִׁים!&quot;</p>
</blockquote>

<br>  

<blockquote>
<p>&#8220;לְמַזָּל טוֹב!&#8221; קָרָא הַשָּׁכֵן וְשָׁלַח בִּרְכָתוֹ בְּקִידָה.</p>
</blockquote>

<blockquote>
<p>הוֹשִׁיט הַכֹּהֵן טַבַּעַת לַנַּעֲרָה וַיִּתֵּן בְּיָדָהּ,</p>
</blockquote>

<blockquote>
<p>רָאָה בְּאֶצְבָּעָהּ טַבַּעַת עוֹד שְׁנִיָּה וַיְהִי כְמִשְׁתָּאֶה</p>
</blockquote>

<blockquote>
<p>(הִיא הַטַּבַּעַת שֶׁהוֹגְתָה לְהֶרְמָן עוֹד שָׁם עַל הַמַּעְיָן).</p>
</blockquote>

<blockquote>
<p>שָׂחַק הַכֹּהֵן וַיֹּאמֶר בַּהֲלָצַת-יְדִידוּת לַנַּעֲרָה:</p>
</blockquote>

<blockquote>
<p>&quot;בִּתִּי! הַאִם אַתְּ נֶאֱרֶסֶת הַפַּעַם הַשְּׁנִיָּה? מַה נַּעַשׂ</p>
</blockquote>

<blockquote>
<p>אִם זֶה הָרִאשׁוֹן עוֹד יָבֹא, וְיֹאמַר: תְּנוּ לִי אֶת אִשְׁתִּי!?&quot;</p>
</blockquote>

<br>  

<blockquote>
<p>עָנְתָה הָעַלְמָה וַתֹּאמַר: &quot;הוֹ, רֶגַע תְּנוּ לִי לְזֵכֶר</p>
</blockquote>

<blockquote>
<p>אוֹתוֹ הָאִישׁ, אֲשֶׁר נָתַן אֶת-זוֹ הַטַּבַּעַת בְּיָדִי</p>
</blockquote>

<blockquote>
<p>טֶרֶם הִפָּרְדוֹ לַדֶּרֶךְ לֹא יָשׁוּב; אֲסַפְּרָה נָא עָלָיו.</p>
</blockquote>

<blockquote>
<p>הַכֹּל הוּא רָאָה מֵרֹאשׁ, בְּשָׁעָה שֶׁתַּאֲוַת הַחֵרוּת</p>
</blockquote>

<blockquote>
<p>אָחֲזָה בְנַפְשׁוֹ כָּאֵשׁ וַתְּצָרְפוֹ וּלְאַחֵר שִׁנַּתּוּ</p>
</blockquote>

<blockquote>
<p>וַתְּגָרְשֵׁהוּ פָּרִיזָה, שָׁם סֹהַר וּמָוֶת לוֹ מָצָא.</p>
</blockquote>

<blockquote>
<p>&#8216;שָׁלוֹם לָךְ&#8217;, אָמַר אֵלָי, 'וְאָנֹכִי לִנְדוּדִים אֵלֵכָה.</p>
</blockquote>

<blockquote>
<p>נָעָה הָאָרֶץ וַתָּנָט, וְהַכֹּל מִתְפָּרֵק מִתְפָּרֵד;</p>
</blockquote>

<blockquote>
<p>חֻקֵּי-עַד, מוֹסְדֵי-מַמְלָכוֹת מוּצָקוֹת, רְאִי הִתְמוֹטָטוּ,</p>
</blockquote>

<blockquote>
<p>יִמּוֹט הַקַּרְקַע, אֲחֻזּוֹת מִתַּחַת בַּעֲלֵיהֶן נָמוֹטוּ,</p>
</blockquote>

<blockquote>
<p>רֵעַ גַּם אָח יִתְפָּרָדוּ, וְכֵן גַּם יִפָּרְדּוּ נֶאֱהָבִים.</p>
</blockquote>

<blockquote>
<p>אֵלֵךְ, אֶעֶזְבֵךְ, וְאֵיפֹה אֶמְצָאֵךְ עוֹד, – מִי זֶה יוֹדֵעַ?</p>
</blockquote>

<blockquote>
<p>אוּלַי אַחֲרוֹנֵי דְבָרֵינוּ אֲנַחְנוּ נִדְבָּרִים הַפָּעַם.</p>
</blockquote>

<blockquote>
<p>גֵּר הוּא הָאָדָם בָּאָרֶץ – כֵּן יֹאמַר מְשַׁל-הַקַּדְמוֹנִי;</p>
</blockquote>

<blockquote>
<p>עַתָּה הָיִינוּ כְּאוֹבְדִים, אַךְ תּוֹעִים נִתְהַלֵּךְ בֶּחָלֶד.</p>
</blockquote>

<blockquote>
<p>קַרְקַע אֵין לָנוּ עוֹד, כָּל קִנְיְנֵי-אָדָם נְמַסִּים,</p>
</blockquote>

<blockquote>
<p>נָזְלוּ קַדְמוֹנֵי קֳדָשִׁים, לְכֶסֶף וְזָהָב נִתָּכִים</p>
</blockquote>

<blockquote>
<p>צַלְמֵי הַקֹּדֶשׁ גַּם הֵמָּה, מָג הַכֹּל וְנִגְרָשׁ, כְּאִלּוּ</p>
</blockquote>

<blockquote>
<p>נִמָּק וְחוֹזֵר הָעוֹלָם לְתֹהוּ וָבֹהוּ, בְּבַקְּשׁוֹ</p>
</blockquote>

<blockquote>
<p>צוּרַת-הֲוָיָה חֲדָשָׁה. – יְהִי נָא לִי לִבֵּךְ אֱמוּנָה!</p>
</blockquote>

<blockquote>
<p>אִם עוֹד נִפָּגֵשׁ עַל חָרְבוֹת הַתֵּבֵל, – בְּרִיּוֹת חֲדָשׁוֹת</p>
</blockquote>

<blockquote>
<p>יְצִירֵי הַחֵרוּת אָז נִהְיֶה, נַעֲלִים מִשִּׁלְטוֹן כָּל מַזָּל;</p>
</blockquote>

<blockquote>
<p>כִּי לֹא יִכָּנַע הַנִּשְׁאָר עוֹד אַחֲרֵי הַיָּמִים הָאֵלֶּה!</p>
</blockquote>

<blockquote>
<p>אוּלָם, אִם לֹא נִמָּלֵט מִתּוֹךְ הַהֲפֵכָה, לֹא נָשׁוּב</p>
</blockquote>

<blockquote>
<p>פָּנִים אֶל פָּנִים לֵרָאוֹת וְלַחֲדוֹת בְּשִׂמְחַת הָאַהֲבָה, –</p>
</blockquote>

<blockquote>
<p>הוֹ, אֶת דְּמוּתִי הַעֲלִי נָא אָז בְּדִמְיוֹנֵךְ, וּתְאַמְּצֵךְ,</p>
</blockquote>

<blockquote>
<p>תִּתֵּן בָּךְ רוּחַ נְכוֹנָה לָלֶכֶת מוּל אֹשֶר וְאָסוֹן!</p>
</blockquote>

<blockquote>
<p>חֶמְדַּת אַהֲבָה חֲדָשָׁה אִם תִּקְרָא אֵלָיִךְ, – אַתְּ לֵכִי.</p>
</blockquote>

<blockquote>
<p>יִנְעַם לָךְ אָשְׁרֵךְ שֶׁעִתֵּד הַגּוֹרָל לְנַפְשֵׁךְ בַּבָּאוֹת.</p>
</blockquote>

<blockquote>
<p>אָהֹב תֶּאֱהָבִי בְּחֶסֶד וְתוֹדָה לַטּוֹב וְנֶאֱמָן;</p>
</blockquote>

<blockquote>
<p>אוּלָם, גַּם אָז אַל תִּבְטָחִי; בְּרֶגֶל אַךְ קַלָּה עֲמֹדִי.</p>
</blockquote>

<blockquote>
<p>מִשְׁנֵה-שִׁבָּרוֹן הֵן יֶאֱרֹב אִם יֹאבַד בַּשֵּׁנִית הַמִּבְטָח.</p>
</blockquote>

<blockquote>
<p>קָדוֹשׁ לָךְ יִהְיֶה כָּל יוֹם, אַךְ אַל תּוֹקִירִי הַחַיִּים</p>
</blockquote>

<blockquote>
<p>יוֹתֵר מִשְּׁאָר הַקִּנְיָנִים, וּדְעִי: כָּל הַקִּנְיָן אַךְ כּוֹזֵב'.</p>
</blockquote>

<blockquote>
<p>כָּכָה צִוַּנִי, וּמֵאָז לֹא רְאִיתִיו, אַף לֹא אֶרְאֵהוּ.</p>
</blockquote>

<blockquote>
<p>כָּל מַה שֶּׁהָיָה לִי אָבָד, אַךְ תָּמִיד מִצְוָתוֹ זָכָרְתִּי.</p>
</blockquote>

<blockquote>
<p>הִנֵּה גַּם עַתָּה פָּקַדְתִּי דְבָרוֹ, בְּשָׁעָה שֶׁפָּתְחָה</p>
</blockquote>

<blockquote>
<p>נֶגְדִּי אַהֲבָה אֶת שַׁעַר הָאֹשֶר וּפֶתַח הַתִּקְוָה.</p>
</blockquote>

<blockquote>
<p>דּוֹדִי וְרֵעִי! אָנָא אַל יֵרַע לְךָ, כִּי בְחָבְקִי</p>
</blockquote>

<blockquote>
<p>אוֹתְךָ בִּזְרוֹעַי, עוֹד אֶחֱרָד! אֶל חוֹף-מִבְטַחִים אִם יַעֲלֶה</p>
</blockquote>

<blockquote>
<p>עוֹבֵר יָם-סֹעֶה, יְדַמֶּה כִּי יָנוּט לְרַגְלָיו הַקַּרְקָע&quot;.</p>
</blockquote>

<br>  

<blockquote>
<p>תַּמּוּ דְבָרֶיהָ, וַתָּשֶׂם טַבַּעַת לַשְּׁנִיָּה בָּאֶצְבָּע.</p>
</blockquote>

<blockquote>
<p>אוּלָם הֶחָתָן, בּוֹ נִכְמַר לְבָבוֹ הַנָּדִיב וַיֹּאמַר:</p>
</blockquote>

<blockquote>
<p>&quot;עַל כֵּן בְּהָמִיר אֲרָצוֹת, כֵּן תֶּאֱמַץ כֵּן תֶּחֱזַק</p>
</blockquote>

<blockquote>
<p>זֹאת הַבְּרִית, דּוֹרֹתֵּאָה! נֵתַצַּב וְנַחֲזִיק אֱמוּנָה,</p>
</blockquote>

<blockquote>
<p>נַחֲזִיק, נֵאָחֵז בַּאֲחֻזַּת הַנַּחֲלָה זוּ שָׁפְרָה עָלֵינוּ.</p>
</blockquote>

<blockquote>
<p>כִּי, אִם בַּחֲלִיפוֹת וּתְמוּרוֹת זְמָן נִסְעָר לֹא יַעֲמֹד הָאָדָם</p>
</blockquote>

<blockquote>
<p>אֵיתָן בִּרְצוֹנוֹ, אָז יַגְדִּיל הָרַע וְהִרְחִיבוֹ בָּאָרֶץ.</p>
</blockquote>

<blockquote>
<p>אָכֵן, הָאַמִּיץ בִּרְצוֹנוֹ הוּא יוֹצֵר עוֹלָמוֹ לְפָנָיו.</p>
</blockquote>

<blockquote>
<p>לֹא יַד גֶּרְמָנִי תַּעֲבִיר אֶת תְּנוּעַת הָאֵימִים מֵאָרֶץ,</p>
</blockquote>

<blockquote>
<p>אַךְ גַּם נוֹד לֹא יָנוּד גֶּרְמָנִי כַּקָּנֶה לָרוּחוֹת.</p>
</blockquote>

<blockquote>
<p>זֹאת הִיא שֶׁלָּנוּ! מִמֶּנָּה לֹא נָזוּז! כֵּן נֵדַע נוֹדִיעַ.</p>
</blockquote>

<blockquote>
<p>לְעוֹלָם עוֹד יִהְיוּ לִתְהִלָּה הָעַמִּים הָעַזִּים בְּנַפְשָׁם,</p>
</blockquote>

<blockquote>
<p>אֲשֶׁר לָאֵל וְלַמִּשְׁפָּט, לָאָבוֹת, לַנָּשִׁים וּלְטַפָּן</p>
</blockquote>

<blockquote>
<p>יָצְאוּ לַקְּרָב וַיִּלָּחֲמוּ, נִצְּבוּ כַּחוֹמָה עַד נָפְלָם.</p>
</blockquote>

<blockquote>
<p>אַתְּ – שֶׁלִּי! וְעִמָּךְ כָּל אֲשֶׁר לִי – שֶׁלִּי הוּא</p>
</blockquote>

<blockquote>
<p>בְּיוֹתֵר! וְלִשְׁמוֹר בְּיִרְאָה, לֵהָנוֹת בִּדְאָגָה לֹא אֹבֶה.</p>
</blockquote>

<blockquote>
<p>אַמִּיץ וָעָז עַל שֶׁלִּי אֶעֱמֹדָה! וְצָר אִם יְאַיֵּם</p>
</blockquote>

<blockquote>
<p>הַיּוֹם, אוֹ מָחָר, – אַתְּ בְּיָדַיִךְ חִירִינִי בַּנָּשֶׁק.</p>
</blockquote>

<blockquote>
<p>אַתְּ אִם תְּפַקְּחִי פֹה עַל הַבַּיִת, אֲבוֹתַי תִּשְׁמֹרִי,</p>
</blockquote>

<blockquote>
<p>יָרוּם לְבָבִי, וּבֶטַח אֶתְיַצְּבָה לָאוֹיֵב מִנֶּגֶד.</p>
</blockquote>

<blockquote>
<p>וְאִם כָּל הַגֶּבֶר בְּעַמִּי כֵּן יִהְיֶה, – כֹּחַ מוּל כֹּחַ</p>
</blockquote>

<blockquote>
<p>אַדִּיר יִתְקוֹמֵם, וְקָמָה הַתְּשׁוּעָה, – הַשָּׁלוֹם בָּאָרֶץ&quot;.</p>
</blockquote>

<br>  

<pre><code>            – תם –
</code></pre>

<br>

<p>תֻרגם ביפו, ה' אד&#8220;ש – כ&#8221;ח אייר, התרע&quot;ו.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/8219">https://benyehuda.org/read/8219</a></div></body></html>