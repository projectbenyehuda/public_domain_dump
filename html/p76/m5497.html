<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>סדרים של פסח</title>
	<meta name="author" content="שמחה בן-ציון"/>
</head>
<body>

<p>שתיהן, ה&#8220;מַדַם&#8221; והמשרתת, עמדו &#8220;באותו מצב&#8221; בעונה אחת, ושתיהן על פי טעות:</p>

<p>הגברת גרינבוים שש שנים נזהרה – שהרי כבר יש לה צמד חמד סַשא ומַשא היקרים, – אך בשביעית טעתה, טעות שאינה חוזרת, – והרי בריה שלישית התחילה מדגדגת תחת לבה בלאט.</p>

<p>והמשרתת – זו שרה, שקוראין לה כאן סוֹניא – &#8220;נכשלה&#8221; בדבר&#8230; היא חשבה <strong>שפנוי</strong> הוא &#8220;מאיר שלה&#8221; – ומה לה עכשיו או לאחר זמן? אדרבה, כאן בניקולאיוֹב, סגולה בדוקה בכך לקרב זמן הנשואין&#8230; ולסוף, משגילתה לו ל&#8220;בחור&#8221; זה, שכבר הגיע זמן &#8220;לדאוג לתכלית&#8221;, גילה לה הוא בבושה ובגמגום, שהוא – כבר יש לו אשה&#8230;</p>

<p>ולואי שנעקרה מן העולם קודם שבאה לידי טעות זו! –</p>

<p>ה&#8220;מדם&#8221;, מרת גרינבוים, אף-על-פי שעדיין היא מעמדת פנים של רוגז כלפי בעלה – אבל, בדיעבד, אינה מתחרטת. אדרבה, &#8220;חרס יבש&#8221; היתה קודם לכן, ועכשיו גופה מתמלא ופניה פורחות מיום ליום והיא עצמה נעשית כבחורה שמחה, – קורת רוח יש לה בדבר. אלא שהמשרתת מצערתה: זו סוניא – רוח רעה נכנסה בה, סרה היא וזועפת כל היום; כל מעשה על אפה ועל חמתה הוא לה והכל נופל מידיה – ואין שבוע בלי שבר כלי.</p>

<p>נתנַולו מעשיה ונתנַול גם פרצופה – שהעלה כתמים כטלאי על גבי טלאי, ונחירי אפה נתרחבו והן נושמות במין &#8220;רציחה&#8221; כל היום – וגם &#8220;צבה&#8221; היא שלא במידה.</p>

<p>הילדים, סשא ומשא, אף הם הרגישו &#8220;במצב רוחה&#8221; של זו – ופרשו הימנה, מ&#8220;חיה רעה&#8221; זו&#8230; ואלמלא פרוס הפסח כבר היתה הגבירה משלחת אותה לעזאזל. –</p>

<p>אבל עכשיו כלום אפשר למצוא אחרת טובה הימנה? ביחוד עכשיו, כשהחמות באה לגור כאן (היא עדיין יש לה כששת אלפים באוצר המלוכה&#8230;) וצריכים שיהא פסח <strong>כשר</strong>, – ובלי משרתת <strong>עבריה</strong> כלום אפשר לעשותו?</p>

<p>אבל באומה זו, בשפחות, הכל אפשר; לא הספיקה הגברת גרינבוים לגעור כראוי ב&#8220;שטן המשחית&#8221;, בסוניא, ששברה את כד-הזכוכית, – וזו הקדימה והתריסה בפניה ואמרה:</p>

<p>&#8220;מדם! הכעס למה? נַכי לי מחשבוני – ואלך לי&#8221;&#8230;</p>

<p>לא די שסובלים אותה, עדיין <strong>היא</strong> מבעטת! ומה עוֶל עשו לה כאן? מה?</p>

<p>הסמיקה סוניא מפני השאלה ונתנולה עוד יותר, טפחה בכעס על כרסה ובעינים איומות בגדלן, ומתוך שינים חרוקות באָלה קראה:</p>

<p>&#8220;<strong>וזה</strong>! – זה אינו כלום?&#8230; באתי לכאן בריאה ושלמה, ועכשיו&#8230; עכשיו – רוצה אני לנסוע לאמא!&#8221;</p>

<p>ומיד קפצה אל קיטונה הסמוך למטבח, התנפלה במיטתה, כבשה פניה בכר ובכתה בבכי אטום, – בכתה מתוך נשיכת הכר ובעיטת רגלים&#8230;</p>

<p>מה לעשות בה בזו? נשתגעה הבחורה! – מי אשם לה אם היא נואלה ללכת אחר אותו אדם שבאוּרוה? –</p>

<p>מאיר הוא שמש הסוסים שלמאפית הקונדיטין שלהם –</p>

<p>נכנסת הזקנה, החמות, בעובי הקורה. היא עצמה מדברת על לבה של סוניא; מה ראתה על ככה לנסוע עכשיו לאמא? מתנה טובה היא רוצה להביא לה? כבוד לפסח היא רוצה לעשות לה? – אמנם נואלה סוניא, נואלה מאד, – אבל עכשיו, אדרבה, מוטב לה לישב כאן; הרי כאן ידאגו לה ולעוּברה&#8230; תשתחרר הימנו – ותהא <strong>מינקת</strong>, אם ירצה השם, לוָלד שתלד בזמנה, בעזרת השם, קלָרֶניו, (המדם גרינבוים) שתחיה&#8230; ואז הרי תחיה כאן סוניא &#8220;כגבינה שבתוך החמאה&#8221;; לא תעבוד ושכרה יהא בכפלים.</p>

<p>אבל שפוך על בהמה זו תשעה קבין דברים רכים, – היא אינה אלא יושבת בראש מושפל, בפנים נפוחות ובידים חבוקות על כרסה, ורק תשובה אחת יש לה אחר כל הדברים:</p>

<p>&#8220;נוסעת אני לאמא&#8221;&#8230;</p>

<p>&#8220;אימתי, גזלנית!? חמשה ימים קודם פסח?&#8221;</p>

<p>והיא משיבה: &#8220;צריכה אני לנסוע&#8221;&#8230;</p>

<p>&#8220;מפני מה ולמה? משוגעת!&#8221;</p>

<p>אבל כלום יכולה סוניא להסיח את כל נגע לבבה?</p>

<p>היא, אם &#8220;כשנטרה כרמה&#8221; לא נמצא לה מי שישאנה, עכשיו – עכשיו מה?&#8230; צריכה היא או להתלות, או שסופה לילך בדרך זו של <strong>ליפקה</strong> חברתה המסובבת בשוקים&#8230;</p>

<p>ורוצה היא, רוצה ומבקשת לראות עוד פעם, עוד פעם זו את אמה האלמנה – זו שהיתה אשתו של <strong>מלמד גמרא</strong> – ואת אחותה הקטנה היא צריכה לראות! אחות זו – בת אמה, בתו של המלמד-גמרא המנוח, מי שהיה אב חורגה של סוניא – עכשיו, גם קטנה זו כבר נכנסה לשירות – וצריכה היא, סוניא, לצווֹת עליה &#8220;שתזכור עד לעשרה דורות&#8221;!&#8230;</p>

<p>ואפשר, אפשר תמצא עוד אמא &#8220;אמצעי&#8221; להריונה, שתגָאל מכלימתה בעוד זמן&#8230; בעיירה שם, בִּדְרַגְ&#8217;נָא צוענית אחת יש ובעלת כשפים וסגולות היא&#8230;</p>

<p>ובכלל <strong>אין היא יכולה</strong> עוד להיות בבית זה, אינה יכולה בשום אופן! כמה שהיא משתמרת, סוף-סוף נפגש לה כמעט בכל יום אותו רוצח, אותו גזלן, מאיר, שיֵעקר מן העולם!</p>

<p>הם נפגשים – ושניהם משפילים ראש&#8230;</p>

<p>מכל הבחורים האופים שבבית-המאפה שארבו לה ביום ובלילה – מכולם נשתמרה. ורק מזה, משמש נבזה זה שלסוסים, שזקן קַצַפּי לו – ממנו לא נשתמרה. תם הוא, שתקן הוא והאמינה בו, האמינה – וכסוסה משרה את עצמה לסַיָס זה&#8230;</p>

<p>&#8220;הניחי לי, בבקשה ממך!&#8221; – גוערת סוניא שלא כדרכה בזקנה החשובה המפתה אותה להשאר כאן לפחות עד לאחר פסח.</p>

<p>ומתחילה סוניא לצור את כליה בצרור.</p>

<p>&#8220;לא ישלמו לך שכרך – טפשה!&#8221; – קוראת הזקנה בקול רועד ופניה הקמוטים מתכרכמים מכעס.</p>

<p>היא ביקשה לומר לה &#8220;חצופה&#8221; – וחזרה בה, שמא תפתנה עוד.</p>

<p>&#8220;ואפילו כך!&#8221; – נוהמת סוניא: &#8220;יש לי להוצאות הדרך – ואסע&#8230; אסע לאמא!&#8221;</p>

<p>ויוצאת הזקנה מן הקיטון כשראשה מזדעזע עליה ועיניה רצות לכאן ולכאן, – מה היא תעשה עכשיו כאן?&#8230;</p>

<p>הולכת לה הבחורה, והיא, הזקנה, תהא זקוקה לחוג את הפסח באיזה &#8220;בית יהודי&#8221; אחר. בלי שפחה זו אי אפשר שהיא כאן הפסח בכשרות; כאן, אצל כלתה – והרי לך נחת בבן&#8230;</p>

<p>צררה סוניא את צרורה ועדיין היא נושמת ושואפת בנקמה&#8230; ולואי שישרף בית-מאפה זה עם האוּרוה ועם הסוסים ועם אותו רוצח והדיר של עצים יחדיו!</p>

<p>שלש פעמים ביום היתה מהלכת לדיר זה ליקח עצים – כלום לא יכלה להכין עצי-היום בבת אחת, בבוקר?&#8230; היתה הולכת לשם בשירה ומתכוֶנת להשמיע קול אל האוּרוה.</p>

<p>ולואי שהיתה משברת את רגליה בהליכה ראשונה!</p>

<p>וגם עכשיו עדיין צריכה היא לילך לדיר – את לבניה צריכה היא לקחת משם&#8230; ותלך!</p>

<p>ולואי שתפגוש <strong>בו</strong> שם – ותרוצץ את גולגלתו בבקיע עץ לפני נסעה מכאן!</p>

<p>והיא יוצאה.</p>

<p>גופה מרגיש בחומו של יום אביב מזהיר ומנשב רוח קלילה – אך בהכרתה רק חושך ודחק, ולעיניה המושפלות ארצה כתמי אש שטים ומרפרפים&#8230;</p>

<p>נכנסה לדיר – מין הרגשה קהה ומצירה של בהמה שהריחה בדם-שחיטה מסמרת את בשרה כשהיא נכנסת לאפלולית קרה זו של הדיר&#8230; רוצה היא לנהום, לגעות געיה כפרה זו – ומעצימה פה בחריקת שינים&#8230; ונפלה יד על כתפה – ולבה וזה שתחת לבה נזדעזעו בבת אחת עד שרוחה פג מפיה הפעור –</p>

<p>הוא עומד לנגד עיניה&#8230;</p>

<p>כבתוך כרכוב של אש שחורה מסתמנים פניו, וזקנו המסובך מזדעזע לדבּוּר&#8230;</p>

<p>שוב הוא כאן, בתוך הדיר – והוא גם מדבר.</p>

<p>והיא – בקיע עץ היא צריכה לקחת&#8230;</p>

<p>אז כשגילה לה שנשוי הוא, ירקה רקיקה בפניו, – והוא מחה זאת ביד ויצא ולא אמר כלום, – עכשיו יהא מוחה פניו מן הדם! ממש מן הדם&#8230;</p>

<p>והיא רואה שסנטרו נע על ידי דבּוּר וגמגום, והיא שולחת ידה לאחור אל גל העצים ובוררת שם&#8230;</p>

<p>חפץ קרוש, קשה ומוחלט בה, והיא מכינה את עצמה לעשותו&#8230;</p>

<p>ואזניה התחילו קולטות שהוא מדבר על אודות האשה שלו, – פלונית זו המענה את סוניא ומציקה לה לילה לילה בחלום, ופניה אינם נראים לה&#8230;</p>

<p>בקיע העץ בידה ועומדת היא לשמוע על אודות &#8220;זו&#8221; – ועיניה מסתכלות בפנים הצריכים להצטבע בדם-הטריפה שלו זה&#8230;</p>

<p>&#8220;כלום אשה היא לי? היא חצופה – ותו לא&#8230; בנים אין לי ממנה&#8230; בושתי לומר לך שיש לי אשה כמותה&#8230; רוצה היא לשרת בבית גבירים&#8230; שם משרתים יש&#8230; מודות היא מבקשת ולא להיות בעלת בית&#8230; היא שם &#8220;מלכה לפסח&#8221;, רק אני ואת בצרות אנו לפסח&#8221;&#8230;</p>

<p>&#8220;נואלנו – נוּ, ומה? – אשלח לה גט&#8230; לא תרצה החצופה?&#8230; ונעמיד חופה גם בכך&#8221;&#8230;</p>

<p>&#8220;כן תחיה, ממזר!&#8221; – קוראה סוניא, ואותו חפץ שבלבה מתקשה ביותר, ובקיע העץ – <strong>נפל</strong> מידה&#8230;</p>

<p>מחכה היא עוד למלה:</p>

<p>&#8220;ביהדותי אני אומר לך! הרי פסח בא&#8230; נחיה כבני אדם – ודי!&#8221;</p>

<p>&#8220;נבח! נבח, בעל-עגלה! – איני מאמינה לך!&#8221;</p>

<p>&#8220;סוניא!&#8221; – מאיים עליה מאיר בקול: &#8220;ירקת בפני – ושתקתי לך&#8230; ששא!&#8230; אבל את <strong>זאת</strong> לא אשתוק לך! אל תרחיבי פה!!&#8230; מדבר אני לך כלבן-אדם – ואת שמעי! דומה אַת שאני איני בן-אבות? – בן-אבות, בנאמנות!&#8230; אצל אבא&#8230; אצל אבא שלי היו <strong>סדרים</strong> בפסח&#8230; ואני, משעה שהכרתי את החצופה, זה שלש שנים, אני חי ככלב&#8230; עכשיו, הולָד שלך – שלי הוא! ואין לך רשות שלא תשמעי לי!&#8221;&#8230;</p>

<p>וּולד זה שתחת הלב – התחיל מחטט&#8230; והיא זה נוטה להאמין <strong>לאביו</strong> העומד לפניה. הקרוש והקשה שהיה בה כבר נכמר ונמס, ועיניה זולגות דמעה, זולגות מאליהן בלי ידיעתה&#8230;</p>

<p>&#8220;בוכה – הבכיה למה?&#8230; עשי &#8216;סדר&#8217; לפסח, אני אומר לך!&#8221;</p>

<p>&#8220;איך, גזלן?&#8221;&#8230;</p>

<p>&#8220;שולחן במטבח, ומצות על השולחן, אני אביא יין – ובנאמנות שאומר לך את ההגדה כיהודי! מה את דומה – לאו?&#8221;&#8230;</p>

<p>&#8220;ואימתי תגרשנה?&#8221;</p>

<p>&#8220;אימתי שארצה! – ואל תשאלי! את עשי את שלך. המדם פרַנצוֹמירקה זו שלך תתן לנו לערוך סדר במטבח?&#8221;</p>

<p>סוניא תחבה אגודל בין אצבעותים כנגד הבית – &#8220;תאֵנה&#8221; מכוּונת כלפי המדם ואמרה ביוהרה, בעוד שהדמעה בעיניה:</p>

<p>&#8220;היא לא תתן?&#8230; חלה תחלה ונתון תתן! אם לאו – אלך לי מכאן, ותעשה <strong>היא</strong> את הפסח לחמותה!&#8221;</p>

<p>&#8220;מוֹלוֹדיֶץ (בן-חיל) סונקא!&#8221; – אמר מאיר וטפח לה על גבה כמו שהוא מטפח על גב סוס.</p>

<p>ובצפורן סטר לה גם סטירה קלה על גבי כרסה ואמר בלחש:</p>

<p>&#8220;תראי שגם <strong>זה</strong> יהא בחור בעל עצמות!&#8221;</p>

<p>אפילו הזקנה קבּלה את תנאי &#8220;הסדר&#8221; של סוניא, ובלבד שיהא לה פסח כשר אצל בנה עם סדר כהלכתו.</p>

<p>ומיד חזרה סוניא לעבודתה במטבח המרוּוח, והריהי עושה שם בשקידה ובזריזות נמרצה עד שלחייה מתלהטות.</p>

<p>עלץ לבה על ה&#8220;סדר&#8221;! – ולא על זה של השַתא הָכא, במטבח זה, אלא על זה העתיד להיות <strong>לשנה</strong> <strong>הבאה</strong>, בעזרת השם, בתוך דירה שלה&#8230;</p>

<p>ומתוך שמחה על העתיד להיות שם, הריהי מפקדת עכשיו כאן על הכל כשַׂר של פסח! בזכות הפסח, היא בסינרה הלבן השליטה היחידה כעת על כל הבית&#8230;</p>

<p>קולפת סוניא את הלפתות המאָדמות לכבישת חמיצה, ונכנסה בעלת-הבית – ומיד נעורה עליה סוניא באזהרה רבה:</p>

<p>&#8220;טרֵף, מדם! חמץ אַת – אל תגעי!&#8221;</p>

<p>ולקולה מתבהלת הזקנה ובאה בשידוּלים לכלתה שתצא, מתחננת בחרדה: &#8220;אל נא, קלָרה-נא! מה לך, בתי, כאן? לכי, נוחי לך, זהבי שלי! – תראי, שנכין, אם ירצה השם, ונמציא לך הכל כשורה!&#8221;</p>

<p>יוצאת בעלת-הבית בשחקת-מחילה ומצַוה למַרפָה (האמה הרוסית שבבית) שתלך להביא את משה מן הפנסיון, – והנה קול סוניא מפקד ואומר: &#8220;לא כי, מרפה! תחילה נערי את השטיחים וקפלי – ואחר תלכי!&#8221;</p>

<p>ומאימת הפסחא היהודית נשמעת מרפה לסוניא ולא למדם!</p>

<p>&#8220;מאיר!&#8221; – קוראת סוניא בדפיקה על החלון כלפי החצר: &#8220;הכניסה עצים!&#8221; והוא – על אחת כמה וכמה שיהא נשמע לה כעת!</p>

<p>הנה הוא רץ כנכוה מפקודתה&#8230;</p>

<p>ואותו זמר, שהיתה סוניא מהלכת בו יום יום לדיר-העצים, שוב הוא מתנגן מפיה בהלצה של שמחה:</p>

<blockquote>
<p>הוֹ, דּוֹדִי, קְרַב נָא הֵנָּה,</p>
</blockquote>

<blockquote>
<p>וּשְׁבָה לְךָ עַל יָדִי!</p>
</blockquote>

<blockquote>
<p>רוֹצֶה אַתָּה לְשַׂחֵק אַהֲבָה? –</p>
</blockquote>

<blockquote>
<p>שַׂחֲקָה נָא עִמָּדִי!</p>
</blockquote>

<p>ונכנסת הזקנה כשהיא נושאת בזהירות גל של עתונים מקוּפלים בתוך שתי כפותיה: &#8220;הרי לך, סוניצקא&#8221; – היא אומרת בנעימה: &#8220;ותפרשי תחת הכלים של פסח&#8221;&#8230; וזו משיבה בנזיפה: &quot;השליכים מכאן! מה הכנסת לי למטבח את אלו שהם מתגוללים תמיד <strong>אצלם</strong> על שולחן של חמץ? צַוי – ויביאו נייר חדש, לבן, מן החנות!</p>

<p>ומתוך כדי דבּוּר שוב פקודה למחוץ למטבח: &#8220;מיד תשפשפי לי את המיחם, מרפה! – טהור, טהור שפשפי, ותעמידיהו לי כאן, שאגעילו! היום ומחר <strong>הם ישתו אצלי</strong> תה מן הקומקום ולא מן המיחם!&#8221;</p>

<p>&#8220;כך כך, בתי!&#8221; – מסכימה הזקנה: &#8220;אין לדחות עוד את ההגעלה; צריך בתי, שיהא הכל מוכן&#8221;&#8230;</p>

<p>&#8220;הכל יהא מוכן בשעתו, סבתא!&#8221; – מפסיקה אותה סוניא: &#8220;ובלבד שתגידי את <strong>להם</strong>, שהיום ומחר אין מבשלים עוד <strong>אצלי</strong>! ירצו לאכול – יביאו <strong>להם</strong> מן הרֶסטורן!&#8221;</p>

<p>ומי זה יעמוד כעת בפני בחורה זו? – על אחריותה הכל, היא המכינה לפסח ולא אחר&#8230;</p>

<p>והכל כאילו &#8220;נשרף&#8221; תחת ידיה!</p>

<p>והכל, אמנם, הוכן בשעתו בתכלית הכשרות בכל החדרים.</p>

<p>שבע ביום היתה הזקנה מברכת לבורא העולם, שהזמין לה בחורה זו כאן, בשביל שתהא טועמת טעם פסח גם בבית הבן בניקולאיוב!</p>

<p>&#8220;תראו, ילדי&#8221; – אמרה בלחש למשא וסשא נכדיה: &#8220;<strong>סדר</strong> יעשה לכם אבא, אף את <strong>ההגדה יגיד</strong> לכם&#8221;.</p>

<p>&#8220;ומה זו &#8216;מגדה&#8217;?&#8221;</p>

<p>&#8220;ואיך <strong>מגידין</strong> אותה?&#8221;</p>

<p>&#8220;כך היא&#8221;&#8230; משיבה סבתא: &#8220;מחברת כזו יש <strong>'בעברית</strong> עתיקה' – ומגידין מתוכה כקַנטור של בית-הכנסת&#8221;&#8230;</p>

<p>&#8220;כלומר&#8221; – מפרשת משא בת התשע: &#8220;<strong>שיר ציוני</strong> היא ה&#8217;מגדה'?&#8221; – ומשמחה לדבר התחילה מוחאה כף ועונה בשיר הציוני <strong>הידוע לה</strong> מפי אבא הציוני:</p>

<blockquote>
<p>&#8220;אוֹוֹ, דִלְאָבְדָה תִקְיָנְצֵנוּ!&#8221; –
<br><br />
ובכליון עינים מצפים הילדים לאותו ערב של &#8220;פסחא&#8221;, שבשבילו הכל משתנה כך בבית ושבּו יהא אבא מגיד &#8220;מגדה&#8221; ציונית בניגון כקנטור&#8230;</p>
</blockquote>

<p>וברוכה סבתא, שהיא היא הגורמת לפסחא זו!</p>

<p>עכשיו, משהפסחא מזהירה כבר בטהרה תוך דמדומי חמה אביבית שוקעת, והכל בבית מוכן <strong>לשני</strong> סדרים, אחד באולם אצל אמא ואחד במטבח אצל סוניא – חוזרים משא וסשא הלבושים חגיגית ומהלכים להסתכל חליפות בכל, כשני מרגלי חרש&#8230;</p>

<p>מבקשים הם לשער מראש: &#8220;איך יהיה כל זה?&#8221;&#8230;</p>

<p>רואים הם:</p>

<p>על שולחן האולם מתחת לנברשת החשמל קבּוּץ נאה של בקבוקי יין עם מַרקא (&#8220;יין ציוני&#8221; – אומרת משא) עם כוסות מלוּטשות חדשות תוך טס גדול של כסף שמארגזה של סבתא&#8230; מן הקצה מזה ארבע מנורות כסף של סבתא עומדות בטור, וצַחי נרות תחובים בהן להדלקה כבבית-כנסת&#8230; ועל הקצה מזה בקערת גביש – ה&#8220;מצה&#8221; מכוסה (&#8220;ביסקוויטין לא מתוקים&#8221;&#8230; אומר סשא) ומכסה-המצה מפית סרוגה ומרוקמה – וגם זו מאותו ארגז טמיר של סבתא&#8230; ומפיות לבנות מוכנות על השולחן, ולא של בד אלא של נייר: &#8220;מפיות פסחניות הן – כן?&#8221;&#8230;</p>

<p>ואצל סוניא – לא נוסף במטבח אלא שולחן קטן עגלגל וגם הוא מכוסה לבן; אבל המצות כאן כרוכות תוך מגבת-ידים סתם, ומונחות הן בפינכה סתם, וצנצנת יין סתם, בלי מרקא, עומדת בין כוסות סתם, – שתי כוסות של תה&#8230; אך גם כאן נרות יש, – אבל רק שנים, ותחובים הם בשתי מנורות קטנות שאינן דומות כלל זו לזו, אחת של בַּעץ ואחת של חרסינה גסה, אלא שהן סמוכות זו לזו.</p>

<p>&#8220;הכל עני כאן&#8221; – פוסקת משא. אבל סשא מחריש וסובר, שדוקא כאן ספונה היא אותה פסחא, העתידה להתגלות בלילה הזה.</p>

<p>קוראת אליו משא מן האולם: &#8220;בוא, ותראה איזו אגודת שושנים ריחניות הביא אבא!&#8221; אבל סשקא – ריח הלפת המחמיצה עם ריח של חזרת מרוסקה ועם הריח הטעים והמפעפע של שומן האַוזים – כל זה &#8220;פסחני&#8221; וריחני הוא לו יותר מכל השושנים שבעולם, – והריהו משיב בקריאה גדולה מתוך המטבח:</p>

<p>&#8220;אבל אצל סוניא <strong>יותר</strong> פסחא יש!&#8221;</p>

<p>וסוניא – את כל עצמותיו של גמדוני מפוטם זה היתה מנשקת אחת לאחת! – לדעתה, חכם הוא ממשא; ואם כי היא הבכורה, הוא הוא המבין דבר לאשוּרו&#8230;</p>

<p>&#8220;בוא, אומרין לך! כאן סבתא על הנרות תתפלל!&#8221;</p>

<p>וסשקא נופל מתוך ריצה. וקם ורץ שוב אל &#8220;התפילה הנרתית&#8221;! – – –</p>

<p>ועומדת סבתא לבושת שיראין שחורים וחרוזי מרגליות על צוארה. והיא מניפה ידים מנצנצות בטבעות יהלומים, מניפה על גבי הנרות הדולקים שהיא לוחשת מה אליהם בסוד גמר&#8230; הס!</p>

<p>ופתאום קול צהלה – צהלת אמא מן הפרוזדור ענתה:</p>

<p>&#8220;פּיוֹטר ווסיליץ?!! – באיזה מזל?!&#8221;</p>

<p>ועם מי אמא &#8220;מתנשקת&#8221; שם? – – –</p>

<p>מכניסה אמא בפנים שאדמו משמחה ויוהרה איזה אדון כחוש וגבוה בעל-פדחת וקרחת מכובדה ובמשקפים &#8220;שחורים&#8221;&#8230;</p>

<p>וסבתא – עלובה! – היא נתפלצה ונצטמצמה מבעתה, כאילו הכּה פתאום אדון זה הכאה חזקה על ראשה – – –</p>

<hr />

<p>ולרמיזתה של קלרה נכנסו אחריה הבעל והחמות (ובינותם גם סשקא נתגנב ונדחף – אבל משא עמדה רק שומעת לפתח&#8230;)</p>

<p>ושם נזדקפה קלרה בפיניואַר שלה, של משי מצויץ, וכשעיניה ממצמצות (כדרכן בשעת כעס) אמרה בלחש של אזהרה חמורה:</p>

<p>&#8220;דעו: פיוטר ווסיליץ – ידיד נעורי הוא, מן האוניברסיטה הציריכית בשעתי – כן&#8230; ופליט <strong>פוליטי</strong> הוא, <strong>אֶסאֶרוֹבי</strong> <a href=""></a><a href="#_msocom_1">[ש1]</a> – כן!&#8230; וזקוק הוא עכשיו להסתר אצלי עד למחרת הלילה&#8230; כן, כן!&#8230; עכשיו&#8221; – אמרה בשינוי קול ובהקמת אצבע של התראה כנגד בעלה: &#8220;<strong>חמץ</strong>, שלא להקניט את אמא, <strong>לא</strong> אכניס לבית, – אך, מדגישה אני לך: <strong>שום צֵרֵמוֹניה ריאקציונית-דתית אל תעשה לי הערב</strong>!! – שומע אתה?&#8221;&#8230;</p>

<p>&#8220;אבל, קלרוצקה!&#8221; – מנסה הבעל לשדלה בלאט: &#8220;הרי-הרי גם <strong>אצלם</strong>&#8230; עושים <strong>לילדים</strong> בחג&#8221; – –</p>

<p>&#8220;פסיק&#8221;! – נזפה קלרה כבחתול אחד, הבליטה כרסה ולחישתה תוססת: &#8220;שום מוטיבים, שום קזוּאיסטיקה ציונית איני שומעת – אם אינך רוצה להפילני <strong>באיסטֶריקה</strong>!&#8221;&#8230;</p>

<p>ויצאה בנשיאת פנים מאירות כלפי האורח היקר, טפחה לו בנעימות על שכמו ואמרה ברמז: &#8220;עמנו, פיוטר ווסיליץ, כבחיקו של כריסטוס תהיה!&#8230; בבקשה! הרי מקומך – הואילה ושב עמנו לשולחן!&#8221;</p>

<p>והבעל קצת חיור, אלא אף הוא בנעימות משתוחח לקראת האורח בפרישת כפים ואומר: &#8220;עמנו – מצה ושאר פנכאות טרדיציוניות, פיוטר ווסיליץ! – ברם, חזירון עם חזרת אין בפסחא שלנו, – אבל בר-הודו עם חזרת, קלרוצ&#8217;קה, יהיה&#8221;?&#8230;</p>

<p>&#8220;יהיה אשר יהיה!&#8221; – משיבה קלרה בגיחוך נוח.</p>

<p>וסבתא – שתי מנורות דולקות בימינה ושתים בשמאלה נצטלבו מתוך נקישה עזה זו בזו – וחיש נתעלמה עמהן לתוך חדרה – –</p>

<p>וכאילו שום איש לא ראה בכך&#8230;</p>

<p>ישבו לשולחן בכבוד, וכנהוג עם אדם חדש, מתוך שיחה נעלסה ו&#8220;מתוחה&#8221; כאחת, – <strong>והופיעה</strong> מרפה הרעננה בסינר ושביס מצוחצחים כשלג, ושַחֲקתָה, המבטיחה תמיד סעודה טובה, נסוכה על פניה הרחבות שמסתמכות על גבי פימה – –</p>

<p>וזרחו פני אבא, והוא שׂשׂ ואומר:</p>

<p>&#8220;וגם &#8220;קוֹניאצ&#8217;וק&#8221; תגישי לנו, מרפושקה!&#8221;</p>

<p>הכל, הכל כסדר – ואפילו אצל אבא&#8230;</p>

<p>אף משא, כתלמידה מחונכת בפנסיון של Madame Reclus יושבת לה בתמימות שלֵוה והיא מחרישה כאילו <strong>לא נפל</strong> כאן שום דבר&#8230;</p>

<p>רק סשקא הוא &#8220;מקַפּרֵס&#8221; בחשאי: אינו מקבל את המוגש לו, מבקש לבכות על לא דבר&#8230; מעירה לו אמא – והוא מוחה בבעיטת מרפּק במשא&#8230; עד שעמדה אמא, שלחה יד מפקדת ונזפה בו בקול ובכל חומר הדין:</p>

<p>&#8220;נער לא מחונך! – למטבח לך!&#8221;</p>

<p>ברם על זאת לא ניסה סשקא לסרב&#8230; אלא, אדרבא: הוא נשתמט לו מן הכסא ומכּרך ה&#8220;ניווא&#8221; שנתַּן עליו כדי להגביה את מושבו, – ירד בלאט ובשפתים נופחות, כאילו נעלב&#8230; <strong>ומיד</strong> התחיל <strong>לרוץ</strong> למטבח, ששם פתח כבר מאיר את ה&#8220;מגדה&#8221; בניגון.</p>

<p>&#8220;סשא, חזור!&#8221; – קראה אמא; והוא כבר איננו – –</p>

<p>&#8220;אבל!&#8221; – אמר האורח בשחוק פיוס ומחילה לבעלת-הבית: &#8220;גם שלי כך&#8230; הפעוטים אוהבים הם כל צרמוניה שהיא&#8221;.</p>

<p>ושוב פני אמא מאירות מתוך שאלות וזכרונות על חברים וחברות שבימים ההם בציריך –</p>

<p>הכל, הכל כסדר גם אצל אמא&#8230;</p>

<p>&#8230; והזקנה שנתעלמה? –</p>

<p>היא שנצטמצמה מחמת צער ונעשתה כמעט כקטנה, – אפילו משא לא ראתה בה איך נשתמטה לה בהַצְנֵעַ מתוך חדרה ונכנסה אף היא למטבח&#8230;</p>

<p>שבעים שנה ישבה לסדר ושמעה את ההגדה בפסח, ובשבעים ואחת – אוי לזקנתה – לא תשב ולא תשמע?!&#8230; ולבושת שיראין (אך בלי המרגליות) נכנסה אט ושחוח לתוך המטבח אל &#8220;אותה בתולה כשוּלה&#8221; – וישבה.</p>

<p>ישבה ללחוש אחרי &#8220;הסַיָס&#8221; מתוך הגדה שלה – – –</p>

<p>ברם, מאיר, מתוך ביישנות, אינו אלא נוהם כדוב נהימה מונוטונית; ובשעה שהוא מונה את המכות שלקו המצרים במצרים – כבר נרדם סשא מתוך שעמום ועצבות&#8230;</p>

<p>על ברכיה של סוניא נרדם וראשו בחיקה. ויושבת סוניא לימינו של מאיר כדמות אֵם עם ילדה שלה. עיניה עצומות לחצאין מתוך ליאות ונחת, ורואה היא – – את הסדר שלשנה הבאה בדירה שלה:</p>

<p>מיטה <strong>אחת</strong> מוצעת&#8230; אצלה עריסה קטנה מכוסה צעיף לבן&#8230; שולחן ערוך; והספה החדשה – &#8220;מיטת הסבה&#8221; היא למאיר&#8230; ועל השולחן <strong>עוד</strong> כוס אחת נוצצת באור הנרות; קטנטונת ואדמדמת היא כוס זו, והיא – ל&quot;<strong>מוּציק</strong> &quot; זה המקרטע תוכה כדג עד לצפיר-הנפש!&#8230;</p>

<p>רוצה היא המדם – שלא תזכה! – שתהא סוניא <strong>מינקת</strong> לוְלדה שלה; – מכות מצרים לה למרשעת זו! – אֵם לילדה שלה תהיה, בעזרת השם, ואת חלבה, חלב שדיה <strong>לו</strong> תתן:</p>

<p>&#8220;הא לך, מוציק-צוציק שלי! טול ומוץ!&#8221;&#8230;</p>

<p>ומגחכת היא הבחורה בכל קרביה בחשאי, בשעה שהזקנה בשיראין פניה מופנות לצד אחר – ודמעותיה נושרות ונופלות בחשאי על גבי ההגדה שבידה&#8230;</p>

<p><a name="_msocom_1"></a><a href="#">לראש הדף</a> <a href="#_msoanchor_1">[ש1]</a>אסארובי – חבר למפלגה מהפכנית ברוסיה, סוציאל רבולוציונית.</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/5497">https://bybe.benyehuda.org/read/5497</a></div></body></html>