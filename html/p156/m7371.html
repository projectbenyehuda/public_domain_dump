<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מחברות עמנואל</title>
	<meta name="author" content="עמנואל הרומי"/>
</head>
<body>

<h1 id="מחברותעמנואלעמנואלהרומי">מחברות עמנואל / עמנואל הרומי</h1>

<br>

<h2 id="מחברתשישית">מחברת שישית</h2>

<br>

<blockquote>
<p>אָמַר עִמָּנוּאֵל הַמְּחַבֵּר:</p>
</blockquote>

<blockquote>
<p>הָיִיתִי עִם הַשָּׂר בִּימֵי חָרְפִּי בְּמוֹשַב אֲנָשִׁים נְבוֹנִים</p>
</blockquote>

<blockquote>
<p>בַּחוּרִים וּזְקֵנִים</p>
</blockquote>

<blockquote>
<p>מְדַבְּרִים מֵאֹדוֹת הַמִּדּוֹת הַחֲמוּדוֹת</p>
</blockquote>

<blockquote>
<p>וְהַמְּלִיצוֹת הַנִּכְבָּדוֹת</p>
</blockquote>

<blockquote>
<p>וּמְפָאֲרִים הַשִּׁיר וְחִין עֶרְכּוֹ</p>
</blockquote>

<blockquote>
<p>זֶה אוֹמֵר בְּכֹה וְזֶה אוֹמֵר בְּכֹה</p>
</blockquote>

<blockquote>
<p>מִי יְהַלֵּל שִׁירֵי חַכְמֵי סְפָרַד</p>
</blockquote>

<blockquote>
<p>וּמִי יֹאמַר כִּי סְפָרַד עָלָה שָׁמַיִם וְיָרַד</p>
</blockquote>

<blockquote>
<p>וּמִי יֹאמַר כִּי מְלִיצֵי רוֹמִי הֵם בְּמוֹרַד</p>
</blockquote>

<blockquote>
<p>וּמִי יֹאמַר כִּי בִּפְּרוֹבִינְצָ&quot;ה תַּחֲנוֹת</p>
</blockquote>

<blockquote>
<p>הַשִּירִים הַחֲמוּדִים וְהַמְּלִיצוֹת הָעֲדִינוֹת</p>
</blockquote>

<blockquote>
<p>וּמִשִּירֵי חַכְמֵי רוֹמִי כֻּלָּם קוֹרְאִים בְּגָרוֹן</p>
</blockquote>

<blockquote>
<p>מְעֻוָּת לֹא יוּכַל לִתְקֹן וְחֶסְרוֹן</p>
</blockquote>

<blockquote>
<p>לֹא יִהְיֶה לָהִם זִכְרוֹן</p>
</blockquote>

<blockquote>
<p>וַאֲנִי הָיִיתִי בְּכָל זֶה מַחֲרִישׁ</p>
</blockquote>

<blockquote>
<p>וְלִבִּי כְּנָחָשׁ יִשָּך וּכְצִפְעֹנִי יַפְרִישׁ</p>
</blockquote>

<blockquote>
<p>וְשָׁם נִקְרָה אֱוִיל מַשְׁרִישׁ</p>
</blockquote>

<blockquote>
<p>מִבְּנֵי פְּרוֹבִינְצָ&quot;ה בְּהֵמָה עַל צוּרַת אִישׁ</p>
</blockquote>

<blockquote>
<p>יַבִּיעַ שֶׁמֶן רָקְחֵנוּ בַּהֲבָלָיו וְיַבְאִישׁ</p>
</blockquote>

<blockquote>
<p>וְאַבְנֵי אֶלְגָּבִישׁ יִקְלַע</p>
</blockquote>

<blockquote>
<p>פִּלֵּג יְיָ לְשׁוֹנוֹ וּבִלַּע</p>
</blockquote>

<blockquote>
<p>יַעְתִּיר עָלֵינוּ מִלִּים</p>
</blockquote>

<blockquote>
<p>יִלְעַג וְאֵין מַכְלִים</p>
</blockquote>

<blockquote>
<p>יֹאמַר מַה תִּתִהַלְלִי רוֹמִי בָּעֲמָקִים</p>
</blockquote>

<blockquote>
<p>הִנֵּה בִּפְּרוֹבִינְצָ&quot;ה צַנְתְּרוֹת הַשּׂכֶל הַחֵן מְרִיקִים</p>
</blockquote>

<blockquote>
<p>רְפָאִים יֵחָשְׁבוּ אַף הֵם כָּעֲנָקִים</p>
</blockquote>

<blockquote>
<p>שָׁמָּה יָשְׁבוּ כִסְאוֹת</p>
</blockquote>

<blockquote>
<p>לְלִבּוֹת הַנְּשֻׂאוֹת</p>
</blockquote>

<blockquote>
<p>וּבְכָל מַעַרְכוֹת הַמְשֹׁרְרִים וְהַמְּלִיצִים</p>
</blockquote>

<blockquote>
<p>נַחְנוּ נַעֲבֹר חֲלוּצִים</p>
</blockquote>

<blockquote>
<p>נַחְנוּ חֲגוּרֵי אֵפוֹד הַמּוֹעֵצָה</p>
</blockquote>

<blockquote>
<p>נַחְנוּ רֹאשֵׁי אַלְפֵי הַשִּׁיר וְהַמְּלִיצָה</p>
</blockquote>

<blockquote>
<p>בְּכָל הָאָרֶץ יָצָא קַו הוֹדֵנוּ</p>
</blockquote>

<blockquote>
<p>מִי זֶה אֲשֶׁר יַעֲמֹד בְּסוֹדֵנוּ</p>
</blockquote>

<blockquote>
<p>וּמִי כָמוֹנוּ וּמִי יוֹעִידֵנוּ</p>
</blockquote>

<blockquote>
<p>לָנוּ מִשְׁפַּט הַגְּאֻלָּה.</p>
</blockquote>

<blockquote>
<p>אֵין לָכֶם חֵלֶק בַּלָּשׁוֹן וְלֹא נַחֲלָה</p>
</blockquote>

<blockquote>
<p>וְאִם תָּבוֹזוּ לְשֵׂכֶל מִלָּי</p>
</blockquote>

<blockquote>
<p>בְּרוּ לָכֶם אִישׁ וְיֵרֵד אֵלָי</p>
</blockquote>

<blockquote>
<p>אָז רָאִיתִי אַנְשֵׁי גְּאֻלָּתִי כִּי דָּמָמוּ</p>
</blockquote>

<blockquote>
<p>בּוֹשׁוּ וְנִכְלָמוּ</p>
</blockquote>

<blockquote>
<p>יָשִׂימוּ יָד עַל פֶּה</p>
</blockquote>

<blockquote>
<p>וְלֵב כָּל הָעָם עָלָיו עֻלְפֶּה</p>
</blockquote>

<blockquote>
<p>כִּי גָּדְלָה צַעֲקַת הָאִישׁ עַד לְאֵין מַרְפֵּא</p>
</blockquote>

<blockquote>
<p>וְהָאֱוִיל בְּכָל זֹאת אוֹתָנוּ יְגַנֵּה</p>
</blockquote>

<blockquote>
<p>וְאֵין קוֹל וְאֵין עוֹנה</p>
</blockquote>

<blockquote>
<p>יֹאמַר עִמְדוּ עֲמֹדוּ וְאֵין מַפְנֶה</p>
</blockquote>

<blockquote>
<p>אָז לָבְשָׁה אוֹתִי רוּחַ קְנָאוֹת</p>
</blockquote>

<blockquote>
<p>וְנִשְׁבַּעְתִּי בֵּייָ צְבָאוֹת</p>
</blockquote>

<blockquote>
<p>לַעֲשׂוֹת לָהֶם אוֹת</p>
</blockquote>

<blockquote>
<p>וְלִרְאוֹת וּלְהֵרָאוֹת</p>
</blockquote>

<blockquote>
<p>אִם לָנוּ לֵבָב כְּמוֹהֵם בִּמְלִיצוֹת וְשִׁירִים</p>
</blockquote>

<blockquote>
<p>וָאֹמְרָה אֶל הַסְּגָנִים וְאֶל הַחוֹרִים</p>
</blockquote>

<blockquote>
<p>מִי הוּא זֶה וְאֵי זֶה הוּא אֲשֶׁר הוֹכִיחַ בַּדְּבָרִים</p>
</blockquote>

<blockquote>
<p>וַיַבְאִישׁ אֶת רֵיחֵנוּ בַּהֲבָלָיו</p>
</blockquote>

<blockquote>
<p>אַל יִפֹּל לֵב אָדָם עָלָיו</p>
</blockquote>

<blockquote>
<p>עַבְדְּכֶם יֵצֵא לְהִלָּחֶם-בּוֹ</p>
</blockquote>

<blockquote>
<p>וְאִם אֲנִי לֹא אָשִׁיב צוּר חַרְבּוֹ</p>
</blockquote>

<blockquote>
<p>וְלֹא אָשִׂים שִׁירָיו נִכְלָמִים</p>
</blockquote>

<blockquote>
<p>וְחָטָאתִי אֲלֵיכֶם כָּל הַיָּמִים</p>
</blockquote>

<blockquote>
<p>אָז אָמְרוּ אֵלַי אַנְשֵׁי עֲצָתִי בָּרוּךְ אַתָּה וּבָרוּךְ טַעְמָך</p>
</blockquote>

<blockquote>
<p>אֱלֹהִים יַעֲנֶה אֶת שְׁלוֹמָךְ</p>
</blockquote>

<blockquote>
<p>וֵייָ יִהְיֶה עִמָּךְ</p>
</blockquote>

<blockquote>
<p>וָאָקוּם מִמְּקוֹמִי וָאֵלֵך אֶל הָאִישׁ עַד מְקוֹמוֹ</p>
</blockquote>

<blockquote>
<p>וַאֶקְרָא אֶת הָאִישׁ בִּשְּמוֹ</p>
</blockquote>

<blockquote>
<p>וָאֹמְרָה הָעֶצֶב הַנִּבְזֶה הַנָּפוּץ הַקָּטָן הַמִּתְהַלֵּל בְּשִׁירִים וּבִמְלִיצוֹת וּבְמִשְׁפָּטָן</p>
</blockquote>

<blockquote>
<p>וַתֹּאמֶר עַל שִׁירוֹתֵינוּ כִּי הוֹבִישׁ מֶבָּטָן</p>
</blockquote>

<blockquote>
<p>הִנֵּה אָנֹכִי יָצָאתִי לְךָ לְשָׂטָן</p>
</blockquote>

<blockquote>
<p>וְאִם אַתָּה אִיּוֹב אֲנִי אֱלִיהוּא</p>
</blockquote>

<blockquote>
<p>מַה-יָדַעתָּ וְלֹא נֵדָע תָּבִין וְלֹא עִמָּנוּ הוּא</p>
</blockquote>

<blockquote>
<p>חֵי הַבְּרִית אִם אַתָּה יָם הַחָכְמוֹת אֲנִי בְּרִיחוֹ</p>
</blockquote>

<blockquote>
<p>יְיָ צְבָאוֹת שְׁלָחַנִי וְרוּחוֹ</p>
</blockquote>

<blockquote>
<p>אַחֲבֵּר בַּפֶּלֶס שִׁירִים וּמְלִיצוֹת בְּמֹאזְנַים אֶשְׁקֹל</p>
</blockquote>

<blockquote>
<p>אֶת מִי חֵרַפְתָּ וְגִדַּפְתָּ וְעַל מִי הֲרִימוֹתָ קוֹל</p>
</blockquote>

<blockquote>
<p>הִנֵּנִי הַקָּטֹן מְעַבְדֵי רַבּוֹתַי</p>
</blockquote>

<blockquote>
<p>וְלֹא הִשּׂגְתִּי בִּמְרֻצַת שִׂכְלִי אֲבַק מַעֲלַת אֲבוֹתַי</p>
</blockquote>

<blockquote>
<p>וְאַתָּה בְּעֵינֵיךָ הֵימָן וְכַלְכֹּל</p>
</blockquote>

<blockquote>
<p>רַב מְחוֹלֵל כֹּל</p>
</blockquote>

<blockquote>
<p>יַחְדָּו לְמַעֲרֶכֶת הַנִּסָּיוֹן נִקְרָבָה</p>
</blockquote>

<blockquote>
<p>הִנֵּה קָמָה אֲלֻמָּתִי וְגַם נִצָּבָה</p>
</blockquote>

<blockquote>
<p>אֶעֱנֶה אִם תִּשְׁאָלֵנִי</p>
</blockquote>

<blockquote>
<p>אוֹ אֲדַבֵּר וַהֲשִׁיבֵנִי</p>
</blockquote>

<blockquote>
<p>וַיַעַן הָאִישׁ וַיֹּאמַר כָּל יִשְׁעִי וְחֶפְצִי</p>
</blockquote>

<blockquote>
<p>לְנַסּוֹתְךָ כַּאֲשֶׁר רָאִיתִי בְאַרְצִי</p>
</blockquote>

<blockquote>
<p>יַעֲמֹד הַשּׁוֹאֵל וְיִשְׁאָל</p>
</blockquote>

<blockquote>
<p>וְיֹאמַר לְרֵעֵהוּ אִם תִּגְאַל גְּאַל</p>
</blockquote>

<blockquote>
<p>וְהוּא יַעֲנֶה הַשּׁוֹאֵל עַל שְׁאֵלָתוֹ</p>
</blockquote>

<blockquote>
<p>וְעַל פִּי הַפָּסוּק תִּהְיֶה תְּשׁוּבָתוּ</p>
</blockquote>

<blockquote>
<p>וְתִהְיֶה הֲפָקַת שְׁאֵלַת הַשּׁוֹאֵל וּמֵעִנְיָנָיו</p>
</blockquote>

<blockquote>
<p>דָּבָר דָּבֻר עַל אָפְנָיו</p>
</blockquote>

<blockquote>
<p>וְאַתָּה הִנְנִי אֶעֱרֹךְ מַעֲרֶכֶת שְׁאֵלוֹתַי וּמַחֲנוֹתָם כַאֲשֶׁר מִלִּבִּי אֲנִי בּוֹדֵא אוֹתָם</p>
</blockquote>

<blockquote>
<p>וְאִם עַל פִּי הַפָּסוּק תִּהְיֶה תְּשׁוּבָתָם</p>
</blockquote>

<blockquote>
<p>יָדַעְתִּי כִּי אַתֶּם אַנְשֵׁי הַשֵּׁם</p>
</blockquote>

<blockquote>
<p>וּבְבָתֵּי הַחָכְמָה וּבְחוֹמוֹתֶיהָ לָכֶם יָד וָשֵׁם</p>
</blockquote>

<blockquote>
<p>אָז אָמַרְתִּי לְעֵינֵי הַקְּהִלּוֹת</p>
</blockquote>

<blockquote>
<p>כִּמְהַתֵּל בּוֹ וּכְמוֹצֵא עֲלִילוֹת</p>
</blockquote>

<blockquote>
<p>אֲדֹנִי כַּמָּה יִהְיֶה מִסְפַּר הַשְּׁאֵלוֹת</p>
</blockquote>

<blockquote>
<p>וַיַעַן הָאִישׁ בְּקוֹל רָם</p>
</blockquote>

<blockquote>
<p>הַשְּׁאֵלוֹת חֲמִשִּים מִסְפָּרָם</p>
</blockquote>

<blockquote>
<p>וָאַעַן וָאֹמְרָה</p>
</blockquote>

<blockquote>
<p>אַל יִחַר לַאֲדֹנִי וַאֲדַבֵּרַה</p>
</blockquote>

<blockquote>
<p>אוּלַי יַחְסְרוּן חֲמִשִּים הַשְּאֵלוֹת חֲמִשּׁה</p>
</blockquote>

<blockquote>
<p>הֲתַּעֲנֵנִי בַּעֲבוּר זֶה קָשָׁה</p>
</blockquote>

<blockquote>
<p>וַיֹּאמֶר לֹא אַשְׁחִית אִם אֶמְצָא שָׁם אַרְבָּעִים וַחֲמִשּׁה</p>
</blockquote>

<blockquote>
<p>וָאֹסֶף עוֹד לְדַבֵּר אֵלָיו תַּעְתֻּעִים</p>
</blockquote>

<blockquote>
<p>וָאֹמְרָה אוּלַי יִמְצְאוּן שָׁם אַרְבָּעִים</p>
</blockquote>

<blockquote>
<p>הֲתִתְּנֵנִי בַּעֲבוּר זֶה לְגִדּוּפִים</p>
</blockquote>

<blockquote>
<p>וַיֹּאמֶר הָאִישׁ נִרְפִּים אַתֶּם נִרְפִּים</p>
</blockquote>

<blockquote>
<p>עַל כֵּן אַתֶּם הוֹלְכִים מִדְּחִי אֶל דֶּחִי</p>
</blockquote>

<blockquote>
<p>מִי נָשָׂא יָדוֹ אֵלֵינוּ וַיֶּחִי</p>
</blockquote>

<blockquote>
<p>לָנוּ מֵי הַחָכְמוֹת נוֹזְלִים וְלָכֶם הַמַּכְתֵּשׁ אֲשֶׁר בַּלֶּחִי</p>
</blockquote>

<blockquote>
<p>וָאַעַן וָאֹמַר הִכּוֹן וְהָכֵן לְךָ אַתָּה הַמִּתְלַהְלֵהַּ</p>
</blockquote>

<blockquote>
<p>הַעֲמֵק שְׁאָלָה אוֹ הַגְבֵּהַּ</p>
</blockquote>

<blockquote>
<p>וְרַבֶּה צְבָא שְׁאֵלוֹתֶיךָ וּמַחֲנוֹתָם</p>
</blockquote>

<blockquote>
<p>כְּכוֹכְבֵי הַשָּׁמַיִם וְאֶעֱרֹךְ תְּשׁוּבוֹתָם</p>
</blockquote>

<blockquote>
<p>אָז נִקְבְּצוּ עָלֵינוּ קְהִלָּה גְּדוֹלָה</p>
</blockquote>

<blockquote>
<p>לִרְאוֹת לְמִי תִּפְאֶרֶת הַמְּלִיצָה וּמַהֲלָלָהּ</p>
</blockquote>

<blockquote>
<p>וְהָאִישׁ שׁוֹאֵל שְׁאֵלוֹתָיו</p>
</blockquote>

<blockquote>
<p>וַאֲנִי עוֹנֶה עַל פִּי מִדּוֹתָיו</p>
</blockquote>

<blockquote>
<p>וַיְצַוּוּ עָלֵינוּ הַנִּכְבָּדִים וְהַחֲשׁוּבִים</p>
</blockquote>

<blockquote>
<p>לִהְיוֹת הַשְׁאֵלוֹת וְהַתְּשׁוּבוֹת בְּסֵפֶר נִכְתָּבִים</p>
</blockquote>

<blockquote>
<p>לְמַעַן יַעַמְדוּ יָמִים רַבִּים</p>
</blockquote>

<br> 

<blockquote>
<p>וְאֵלֶּה הֵם שְׁאֵלוֹת הָאִישׁ אֵלָי:    וְאֵלֶּה הֵם תְּשׁוּבוֹתָי:</p>
</blockquote>

<blockquote>
<p>מָה אוֹמֵר שַׁבְּתַּי                   אִישׁ אִמּוֹ וְאָבִיו תִּירָאוּ וְאֶת שַׁבְּתוֹתָי</p>
</blockquote>

<blockquote>
<p>וְגַלְגַּלּוֹ מָה אוֹמֵר בְּאָזְנַי                 אֶתְנַהֲלָה לְאִטִּי לְרֶגֶל הַמְּלָאכָה אֲשֶׁר לְפָנַי</p>
</blockquote>

<blockquote>
<p>וּמֶה עָשָׂה הָעֵת רִשְׁתּוֹ פָרָשׂ               שָׂם תֵּבֵל כַּמִּדְבָּר וְעָרָיו הָרָס</p>
</blockquote>

<blockquote>
<p>מָה עִנְיַן צֶדֶק                     שׁוֹפֵט וְדוֹרֵש מִשְׁפָּט וּמְהִיר צֶדֶק</p>
</blockquote>

<blockquote>
<p>מָה אוֹמֵר מַאֲדִים כִּי יִתְאַדָּם              אָרוּר מֹנֵעַ חַרְבּוֹ מִדָּם</p>
</blockquote>

<blockquote>
<p>הַיָּדַעְתָּ הַדְּבָרִים אֲשֶׁר הַשּׁמֶש</p>
</blockquote>

<blockquote>
<p>תֹּאמְרֵם                   כָּל מְאוֹרֵי אוֹר בַּשָּׁמַיִם אַקְדּירֵם</p>
</blockquote>

<blockquote>
<p>אֵיךְ יִקְרְאוּ נֹגַהּ הַיּוֹדְעִים עִנְיָנֶיהָ             הַמֹּכֶרֶת גֹּויִם בִּזְנוּנֶיה</p>
</blockquote>

<blockquote>
<p>וְכוֹכָב מָה עִנְיָנָיו                   קֶסֶת הַסּוֹפֵר בְּמָתְנָיו</p>
</blockquote>

<blockquote>
<p>וְהַיָּרֵח מַה דַּרְכּוֹ                   חָלָק מִשֶּׁמֶן חִכּוֹ</p>
</blockquote>

<blockquote>
<p>תִּשְׁרֵי מַה יָמָיו מִיָּמִים                 כִּי בָּם יָדִין עַמִּים</p>
</blockquote>

<blockquote>
<p>וּבְאֶחָד בּוֹ מַה טִיבוֹ                  יְיָ בְּמִשְׁפָּט יָבוֹא</p>
</blockquote>

<blockquote>
<p>וְיָמָיו מַה יָשִׂיחוּ                   דִינָא יְתִב וְסִפְרִין פְּתִיחוּ</p>
</blockquote>

<blockquote>
<p>וּבַעֲשָׂרָה בוֹ מַה טִיבוֹ                  תּוֹשָׁב וְשָׂכִיר לֹא יֹאכַל בּוֹ</p>
</blockquote>

<blockquote>
<p>וּבְאַרְבָּעָה עָשָׂר בּוֹ מַה מַעֲשֵׂהוּ        עֲרֻבָּה לִפְנֵי רֵעֵהוּ</p>
</blockquote>

<blockquote>
<p>וּבַחֲמִשָּׁה עָשָׂר בָּעָרֶב                  יֵשְׁבוּ בַּסֻּכָּה לְמוֹ אָרֶב</p>
</blockquote>

<blockquote>
<p>וּבְיוֹם הָאֶחָד וְעֶשְׂרִים                 עֲרָבָה לוֹ לֶחֶם לַנְּעָרִים</p>
</blockquote>

<blockquote>
<p>וּמַרְחֶשְׁוָן הַמְּחַבֵּל                   הֵאֶירוּ בְרָקָיו תֵּבֵל</p>
</blockquote>

<blockquote>
<p>וְכִסְלֵו מַה עִנְיָנָיו                   נֹשֵׂא הַצִּנָּה הוֹלֵך לְפָנָיו</p>
</blockquote>

<blockquote>
<p>וּשְׁבָט הַמִּתְאַכְזֵר                   נֹתֵן שֶׁלֶג כַּצֶּמֶר כְּפוֹר כָאֵפֶר יְפַזֵּר</p>
</blockquote>

<blockquote>
<p>מַה יֹאְמרוּ בַאֲדָר                   פִּתַּח הַסְּמָדַר</p>
</blockquote>

<blockquote>
<p>וְנִיסָן מַה יַשְׁמִיעַ                   הַנִּצָּנִים נִרְאוּ בָאָרֶץ עֵת הַזָּמִיר הִגִּיעַ</p>
</blockquote>

<blockquote>
<p>בְּסִיוָן מַה יֹאמַר הַצִּיר                 יָבֵשׁ חָצִיר</p>
</blockquote>

<blockquote>
<p>וּבְשִשָּה לַחֹדֶש                    הוֹפִיעַ מֵהַר פָּארָן וְאָתָה מֵרִבְבוֹת קֹדֶש</p>
</blockquote>

<blockquote>
<p>וּבְתַמּוּז מַה יֹאמַר הַצִּיר                שִׁלְחוּ מַגָּל כִּי בָשֵׁל קָצִיר</p>
</blockquote>

<blockquote>
<p>וְחֹדֶש אָב מַה טִּיבוֹ                  בְּמִסְפָּר יְרָחִים אַל יָבֹא</p>
</blockquote>

<blockquote>
<p>וּמָה אוֹמֵר אָב                    בֵּן חָכָם יְשַׂמַּח אָב</p>
</blockquote>

<blockquote>
<p>וּמָה אוֹמֵר הַמִתְעַנֶּה בּוֹ וְהַמִּסְתַּכֵּן      יֶשׁ לָנוּ אָב זָקֵן</p>
</blockquote>

<blockquote>
<p>וּבֶאֱלוּל מַה יַעֲשׂוּ הַזְּקֵנִים                בִּבְכִי יָבֹאוּ וּבְתַחֲנוּנִים</p>
</blockquote>

<blockquote>
<p>מַה תֹּאמַר בְּרֹאש טָלֶה                 יָבוֹא קָדִים רוּחַ יְיָ מִמִּדְבָּר עֹלֶה</p>
</blockquote>

<blockquote>
<p>וּכְלָלוֹ מָה עִנְיָנוֹ                    יַרְעֵם בּקְוֹל גְּאוֹנוֹ</p>
</blockquote>

<blockquote>
<p>רֹאשׁ שׁוֹר וְכוֹכָבָיו                  עָנָן וַעֲרָפֶל סְבִיבָיו</p>
</blockquote>

<blockquote>
<p>תְּאוֹמִים מַה בְּיָדוֹ                   יָזֹקּוּ מָטָר לְאֵדוֹ</p>
</blockquote>

<blockquote>
<p>מָה אוֹמֶרֶת בְּתוּלָה                  וּפָרְשׂוּ הַשִּׂמְלָה</p>
</blockquote>

<blockquote>
<p>וְכוֹכָבֶיה אֲשֶׁר בַּשָּמָיִם                 יוֹצְאוֹת לִשְׁאוֹב מָיִם</p>
</blockquote>

<blockquote>
<p>וּבַמֹאזְנַיִם                      יֵשֵׁב רוּחוֹ יִזְּלוּ מָיִם</p>
</blockquote>

<blockquote>
<p>וּבְעַקְרָב                       יִזְּלוּ שְׁחָקִים יִרְעֲפוּ עֲלֵי אָדָם רָב</p>
</blockquote>

<blockquote>
<p>קֶשֶׁת אֲשֶׁר בַּשָּׁמָיִם                  יְגָרַע נִטְפֵי מָיִם</p>
</blockquote>

<blockquote>
<p>וְסוֹף גְּדִי וְכוֹכָבָיו                   צֹרֵר מַיִּם בְּעָבָיו</p>
</blockquote>

<blockquote>
<p>וּדְלִי מַה מִּשְׁטָרוֹ                   רוּחַ סְעָרָה עֹשָׂה דְבָרוֹ</p>
</blockquote>

<blockquote>
<p>וְדָגִים בְּמֶמְשְׁלוֹתָיו                  מַשְׁקֶה הָרִים מַעֲלִיוֹתָיו</p>
</blockquote>

<blockquote>
<p>מָה אוֹמֵר שִׁמְשׁוֹן                   מָוֶת וְחַיִּים בְּיַד לָשׁוֹן</p>
</blockquote>

<blockquote>
<p>וּבְעַת נִקֵּר עֵינָיו הַפְּלִשְׁתִּי                עֲזָבַנִּי כֹּחִי וְאוֹר עֵינַי גַּם הֵם אֵין אִתִּי</p>
</blockquote>

<blockquote>
<p>מָה אוֹמֵר הָמָן                    לַכֹּל זְמָן</p>
</blockquote>

<blockquote>
<p>וְזֶרֶשׁ                        לֹא תְקַלֵּל חֵרֵשׁ</p>
</blockquote>

<blockquote>
<p>מָתַי הִשְׂכִּיל דָּוִד הַמֶּלֶךְ                 בְּשַנּוֹתוֹ אֶת טַעְמוֹ לִפְנֵי אֲבִימֶלֶךְ</p>
</blockquote>

<blockquote>
<p>אֶת מִי תְּבָרֵךְ בִּרְאוֹתְךָ הַחֲשׁוּקָה       הִיא וּמְבִיאֶיהָ וְהַיֹּלְדָהּ וּמַחְזִיקָהּ</p>
</blockquote>

<blockquote>
<p>הַיָּדַעְתָּ מַה בְּלִבִּי                   יָדַעְתִּי כִּי חָפַצְתָּ בִּי</p>
</blockquote>

<blockquote>
<p>וּמָה אָמַרְתָּ בְּעֵת זָרְתִּי                 אָמַרְתִּי נִגְזָרְתִּי</p>
</blockquote>

<blockquote>
<p>מַה יִלְבַּשׁ אָדָם וְיִתְרוֹשֵׁש                אֶת תּוֹלַעַת הַשָּׁנִי וְאֶת הַשֵּׁש</p>
</blockquote>

<blockquote>
<p>מָה אָמַר עֲמָלֵק                    אֶרְדֹּף אַשִּׂיג אֲחַלֵק</p>
</blockquote>

<blockquote>
<p>וְסִיחוֹן וְעוֹג                     בְּחַנְפֵי לַעֲגֵי מָעוֹג</p>
</blockquote>

<blockquote>
<p>וְיָרָבְעָם                      תְשִׂימֻנִּי קְצִין עָם</p>
</blockquote>

<blockquote>
<p>מָה אוֹמֵר אֵלִיָה                    לֹא אָמוּת כִּי אֶחְיֶה וַאֲסַפֵּר מַעֲשֵׂי יָה</p>
</blockquote>

<blockquote>
<p>לְמִי יַחֲלֹק הָאֵל מִכְּבוֹדוֹ                לַמְּיַחֲלִים לְחַסְדּוֹ</p>
</blockquote>

<blockquote>
<p>וּמִי זָכַר בְּרַחֲמִים                  זָכָר תָּמִים</p>
</blockquote>

<blockquote>
<p>מָה אוֹמֵר הָעֲטַלֵּף                   הַשֹּׁחַד יְעַוֵּר עֵינֵי חֲכָמִים וִיסַלֵּף</p>
</blockquote>

<blockquote>
<p>וְהָעָזְנִיָּה                      תֹּאכַל בָּשָׂר מִדַּם חָלָל וְשִׁבְיָה</p>
</blockquote>

<blockquote>
<p>מָה אַחֲרִית הַנָּבָל                   לִקְבָרוֹת יוּבָל</p>
</blockquote>

<blockquote>
<p>וְהַסָּכָל                       אוֹתוֹ לֹא אוּכָל</p>
</blockquote>

<blockquote>
<p>מַה יַעֲשׂוּ אַנְשֵׁי לָצוֹן                  הָרֹג בָּקָר וְשָׁחֹט צֹאן</p>
</blockquote>

<blockquote>
<p>וּמַה יִשְׁאַל בַּעַל הַמּוּסָר                דֵּי מַחְסֹרוֹ אֲשֵׁר יֶחְסָר</p>
</blockquote>

<blockquote>
<p>וְאֲשֶׁר רֶסֶן תַּאֲוָתוֹ יִכְבֹּשׁ                לָכֶם לֶאֱכֹל וּבֶגֶד לִלְבּשׁ</p>
</blockquote>

<blockquote>
<p>מַה יֹאמְרוּ אַנְשֵׁי הַנְּעִימוּת               אָכוֹל וְשָׁתוֹ כִּי מָחָר נָמוּת</p>
</blockquote>

<blockquote>
<p>מַה יִלְבְּשׁוּ אַנְשֵׁי אִוֶּלֶת                חוּר כַּרְפַּס וּתְכֵלֶת</p>
</blockquote>

<blockquote>
<p>מִי הוֹצִיא פְּלוֹנִי מֵעֱנוּתוֹ                הַפִּקָּדוֹן אֲשֶׁר הָפְקַד אִתּוֹ</p>
</blockquote>

<blockquote>
<p>מַה מִפְּלוֹנִי הַרַבָּן                   כֻּלּוֹ הָפַךְ לָבָן</p>
</blockquote>

<blockquote>
<p>וּמַה מִגְּדוֹל בָּנָיו                   קֶרֶן חָזוּת בֵּין עֵינָיו</p>
</blockquote>

<blockquote>
<p>מָה אוֹמֵר לַשִּׁפְחָה                  הִנְנִי מְפַתֵּח פִּתֻּחָה</p>
</blockquote>

<blockquote>
<p>וּמַה מֵאִשְׁתּוֹ אֲשֵׁר נְשָׂאָה מֵחָדָשׁ       כָּל אֲשֶׁר יִגַּע בִּבְשָׂרָה יִקְדָּשׁ</p>
</blockquote>

<blockquote>
<p>הַאִם הִיא זְקֵנָה וּשְׁפָלָה                אֵין בָּהּ שֵׂעָר לָבָן וּשְׁפָלָה</p>
</blockquote>

<blockquote>
<p>כַּאֲשֶׁר יֹאמְרוּ מִמֶּנָּה                  ֵינֶנָּה</p>
</blockquote>

<blockquote>
<p>מָה רָאִיתָ בָאָרֶץ                    תּוֹלְדּוֹת פָּרֶץ</p>
</blockquote>

<blockquote>
<p>וּבֶחָרָבָה                      הֶבֶל וְרָעָה רַבָּה</p>
</blockquote>

<blockquote>
<p>וּבַתֵּבֵל                       מַשְׁחִית לְחַבֵּל</p>
</blockquote>

<blockquote>
<p>מַדּוּעַ יַעֲנִי הָעָם                    בִּדְבַר בִּלְעָם</p>
</blockquote>

<blockquote>
<p>מַה תֹּאמַר לַכֶּלֶב בְּעֵת</p>
</blockquote>

<blockquote>
<p>יַשְׁמִיעַ בַּחוּץ קוֹלוֹ                  לַנָּכְרִי תַּשִּׁיךְ וּלְאָחִיךּ לֹא</p>
</blockquote>

<blockquote>
<p>הַרָאִיתָ אִשַּׁה                    בְחוּצוֹת הַתְּבוּנָה</p>
</blockquote>

<blockquote>
<p>תְּגַמֵּא                        מִי יִתֵּן טָהוֹר מִטָּמֵא</p>
</blockquote>

<blockquote>
<p>מַה תֹּאמַר לְנַפְשְׁךָ בְּעֵת תָּהִים              הוֹחִילִי לֵאלֹהִים</p>
</blockquote>

<blockquote>
<p>וְלַאֲשֶׁר בַּעֲצַת רְשָעִים לֹא הָלָךְ              הַנֶּפֶשׁ וְהַרְכוּשׁ קַח לָךְ</p>
</blockquote>

<blockquote>
<p>מַה אַחֲרִית הֶעָנָיו                   שְׂכָרוֹ אִתּוֹ וּפְעֻלָּתוֹ לְפָנָיו</p>
</blockquote>

<blockquote>
<p>מַה מֵאֵשֶׁת הַסּוֹחֵר                  תִּטְחַן לְאַחֵר</p>
</blockquote>

<blockquote>
<p>מַדּוּע תַּעֲנוּג הַנְּפָשׁוֹת אֵינֶנּוּ נִדְרָש      כִּי לֹא פֹּרָש</p>
</blockquote>

<blockquote>
<p>מַה יֹאכְלוּ הָרֹעִים בְּרָצוֹן                חֶמְאַת בָּקָר וַחֲלַב צֹאן</p>
</blockquote>

<blockquote>
<p>אָן דֶּרֶךְ הַחֹשְׁקִים לִהְיוֹת נָחִים             תַּחַת אַחַד הַשִּׂיחִים</p>
</blockquote>

<blockquote>
<p>הֲרָאִיתָ עֵינֵי יֵימָה                   שְׂשׂוֹן לִבִּי הֵמָּה</p>
</blockquote>

<blockquote>
<p>לְמִי תַּאֲוַת יֵימָה                   לִקְדוֹשִׁים אֲשֶׁר בָּאָרֶץ הֵמָּה</p>
</blockquote>

<blockquote>
<p>מָה אוֹמֵר הָעֹרֵב בְּעֵת יִקְרָא         אוֹמֵר קְרָא</p>
</blockquote>

<blockquote>
<p>וְעֵשָׂו                        יִשְׂמַח יִשְׂרָאֵל בְּעֹשָׂיו</p>
</blockquote>

<blockquote>
<p>וֶאֱדוֹם                       הַשָּׁמַיִם כִּסְאִי וְהָאָרֶץ הֲדוֹמִי</p>
</blockquote>

<blockquote>
<p>וְיִשְׁמָעֵאל                      הֲצַעֲקָתוֹ יִשְׁמַע אֵל</p>
</blockquote>

<blockquote>
<p>וּבָבֶל                        אָנֹכִי בָּרָאתִי מַשְׁחִית לְחַבֵּל</p>
</blockquote>

<blockquote>
<p>מַדּוּעַ פְּלוֹנִי נִמְצָא תָּמִיד עִם</p>
</blockquote>

<blockquote>
<p>פְּלוֹנִי שְׂכֵנוֹ                     כָּל עֹרֵב לְמִינוֹ</p>
</blockquote>

<blockquote>
<p>הֶהָיָה זֶה הַהוֹן לְאָבִיו</p>
</blockquote>

<blockquote>
<p>כַּאֲשֶׁר לוֹ חֲזִיתִיו                   לְאָבִיו וּלְאִמּוֹ לֹא רְאִיתִיו</p>
</blockquote>

<blockquote>
<p>וְהֵיאַךְ מֵעֲנִיּוּתוֹ יָצָא                  הָאֲבֵדָה אֲשֶׁר מָצָא</p>
</blockquote>

<blockquote>
<p>מֵאַיִן הֶעֱשִׁיר עֲקִיבָה                 מָצָא אֲבֵדָה וְכִחֶש בָּהּ</p>
</blockquote>

<blockquote>
<p>הֲיֵשׁ מִפְּלֹנִית חִדּוּשׁ                  אֹהַבְתִּי לָדוּשׁ</p>
</blockquote>

<blockquote>
<p>וּמַה מִבִּתָּהּ שׁוֹשַׁנָּה                  לַחֲטָאת רִאשׁוֹנָה</p>
</blockquote>

<blockquote>
<p>וּמָתַי יָשִׁיב הַזְּמָן צוּר חַרְבָּהּ               בְּיוֹם שֶׁיְּדֻבַּר בָּהּ</p>
</blockquote>

<blockquote>
<p>וּמָה הַדָּבָר אֲשֶׁר לִפְלוֹנִי בָהּ אֵרַע             בֵין רַגְלֶיהָ כָּרַע</p>
</blockquote>

<blockquote>
<p>לִבִּי קָצוּף עָלֶיהָ עַד לַשָּׁמָיִם               עַל הָאָרֶץ תִּשְׁפְּכֶנוּ כַּמָּיִם</p>
</blockquote>

<blockquote>
<p>מַדּוּעַ יְדַבֵּר הָאָדָם עִם הַנְּקֵבָה              לְטָמְאָה בָהּ</p>
</blockquote>

<blockquote>
<p>אָן מְקוֹם נְהָרִים יְאֹרִים רַחֲבֵי יָדָיִם  לִפְנֵי צֹעַן מִצְרָיִם</p>
</blockquote>

<blockquote>
<p>יִמְצָאֵהוּ בְּאֶרֶץ מִדְבָּר וּבְתֹהוּ</p>
</blockquote>

<blockquote>
<p>אָן יִמְצָא הָאִישׁ הַקִּנָמוֹן      יְלֵל יְשִׁמֹּן</p>
</blockquote>

<blockquote>
<p>הֲיָדַעְתָּ שֵׁם הַמְּפֹרָש וְטִיבוֹ     עָבִים רְכוּבוֹ</p>
</blockquote>

<blockquote>
<p>מָה אֶעֱשֶׂה לָאֲנָשִׁים וְתִהְיֶה לִי אַהֲבָתָם     תִּדְרֹשׁ שְׁלוֹמָם וְטוֹבָתָם</p>
</blockquote>

<blockquote>
<p>מָתַי יִגָּאֵל בַּעַל נֶפֶשׁ נַעֲנָה                עַד מְלֹאת לוֹ שָׁנָה</p>
</blockquote>

<blockquote>
<p>מַה כָּתוּב בַּחָכְמוֹת וּבְפֵרוּשָׁם              תִּרְאֶנוּ מִשָּׁם</p>
</blockquote>

<blockquote>
<p>מָה עוֹשִׂים הַנְּהָרוֹת וְדָכְיָם               הוֹלְכִים אֶל הַיָּם</p>
</blockquote>

<blockquote>
<p>אָן הַדָּגִים הַמְּהֻלָּלִים                 בַּיַּמִּים וּבַנְּחָלִים</p>
</blockquote>

<blockquote>
<p>הֲיָדַעְתָּ מִסְפַּר דְּגָתָם                  הוֹצִיאֵם אֵלֵינוּ וְנֵדְעָה אֹתָם</p>
</blockquote>

<blockquote>
<p>מָה אוֹת הַדָּגָה הַמְיֻחָשֶׂת                סְנַפִּיר וְקַשְׂקָשֶׂת</p>
</blockquote>

<blockquote>
<p>מָה אוֹמֶרֶת אֵשֶׁת אֶלְיָקִים               אָרוּר אֲשֶׁר לֹא יָקִים</p>
</blockquote>

<blockquote>
<p>מַדּוּעַ פְּלוֹנִי כְקֶשֶׁת נְחוּשָׁה               זָכַר מִשְׁכְּבֵי אִשָה</p>
</blockquote>

<blockquote>
<p>מָה אוֹמֵר לְמֹשֶׁה יִצְרִי                 הַלְהַרְגֵנִי אַתָּה אֹמֵר כַּאֲשֶׁר</p>
</blockquote>

<blockquote>
<p>הָרַגְתָּ אֶת הַמִּצְרִי</p>
</blockquote>

<blockquote>
<p>מַדּוּעַ נִזְהַר לַעֲשׂוֹת עֹלָה                פֶּן תֹּאכְלֵנוּ הָאֵשׁ הַגְּדוֹלָה</p>
</blockquote>

<blockquote>
<p>מַה לַנֶּפֶשׁ עִם הַזְּמָן רָד                 אֶל שְׁאוֹל תּוּרָד</p>
</blockquote>

<blockquote>
<p>בַּמֶּה נַכִּיר הוֹלֵך אַחַר בִּצְעוֹ               יַגִּיד עָלָיו רֵעוֹ</p>
</blockquote>

<blockquote>
<p>מִי הֵם הַנֹּשְׂאִים קוֹלָם וְדָכְיָם              תְּהֹמֹת בְּלֵב יָם</p>
</blockquote>

<blockquote>
<p>הֵיאַך עֵינֵי הַגּוֹלִים                  נִצְּבוּ כְּמוֹ נֵד נֹזְלִים</p>
</blockquote>

<blockquote>
<p>הַנֹּשֵׂא אִשָׁה וְלֹא יְשַׂמְחֶנָּה               יָמוּת בַּמִּלְחָמָה וְאִישׁ אַחֵר יִקָּחֵנָה</p>
</blockquote>

<blockquote>
<p>הַנֹּשֵׁק שְׂפָתָה וְלֹא יִשְׁכֶנּוּ                יָמוּת בַּמִּלְחָמָה וְאִישׁ אַחֵר יַחְנְכֶנּוּ</p>
</blockquote>

<blockquote>
<p>וְהַבָּא אֶל גַּנָּה וְלֹא יְהַלְּלֶנּוּ               יָמוּת בַּמִּלְחָמָה וְאִישׁ אַחֵר יְחַלְּלֶנּוּ</p>
</blockquote>

<blockquote>
<p>מָה אוֹמְרוֹת הַנָּשִׁים                  תִּכְבַּד הָעֲבוֹדָה עַל הָאֲנָשִׁים</p>
</blockquote>

<blockquote>
<p>עַד אָן יִתְנַצְּלוּ בְּנֵי יִשְׂרָאֵל אֶת עֶדְיָם      עַד הֵאָסֵף מִרְיָם</p>
</blockquote>

<blockquote>
<p>מִי בְּחֵחֵי הַזְּמָן חָבוּש                 אוֹבֵד מִבְּלִי לְבוּשׁ</p>
</blockquote>

<blockquote>
<p>וְאֲשֶׁר תּוֹרַת אֱלֹהָיו בְּלִבּוֹ                יִבְחַר יְיָ אֱלֹהֶיךָ בּוֹ</p>
</blockquote>

<blockquote>
<p>יִצְרִי מִתְגַּבֵּר עַל רַעְיוֹנָי                 תִּזְבָּחֶנּוּ לַאדֹנָי</p>
</blockquote>

<blockquote>
<p>מַה יֹּאמְרוּ בְנֵי סוֹרֵרָה                 צוֹר תְּעוּדָה חֲתוֹם תּוֹרָה</p>
</blockquote>

<blockquote>
<p>וְאַנְשֵׁי אָיִן                      גִּבּוֹרִים לִשְׁתּוֹת יָיִן</p>
</blockquote>

<blockquote>
<p>וּבְנֵי הַנֵּכָר                      לִמְסֹךְ שֵׁכָר</p>
</blockquote>

<blockquote>
<p>מָה עִנְיַן הָאוֹכֵל בְּחִפָּזוֹן                 בְּמִשְׁמַנָּיו רָזוֹן</p>
</blockquote>

<blockquote>
<p>אֶת מִי תְּרוֹמֵם מִן הַיְּעָלוֹת               רוֹמַמְתִּי בְתוּלוֹת</p>
</blockquote>

<blockquote>
<p>מָה אוֹמֵר הַזָּהָב                   אֲנִי אֹהֲבַי אֵהָב</p>
</blockquote>

<blockquote>
<p>וְהַנְּחֹשֶת                      לֹא לְעֵזֶר וְלֹא לְהוֹעִיל כִּי לְבֹשֶת</p>
</blockquote>

<blockquote>
<p>וְהַבַּרְזֶל                       רַע רַע יֹאמַר הַקּוֹנֶה וְאוֹזֵל</p>
</blockquote>

<blockquote>
<p>מַדּוּעַ לִבְּךָ נִבְהָל לְהוֹן רְאִיתִיו              פֶּן יֹאמַר אֹיְבִי יְכָלְתִּיו</p>
</blockquote>

<blockquote>
<p>מַה לָּעָם כִּי יְרוּצוּן                  קִרְבַת אְלֹהִים יֶחְפָּצוּן</p>
</blockquote>

<blockquote>
<p>מָה אוֹמַר הַשּׁוֹר                   רַגְלִי עָמְדָה בְּמִישׁוֹר</p>
</blockquote>

<blockquote>
<p>הַחֲמוֹר                       כָּל דְּבַר פֶּשַׁע עַל שׁוֹר עַל חֲמוֹר</p>
</blockquote>

<blockquote>
<p>וְהַגָּמָל                       מֵרֶחֶם יָצַאתִי לִרְאוֹת עָמָל</p>
</blockquote>

<blockquote>
<p>וְהָרְאֵם                      מְשַׁדֶּד אָב יַבְרִיחַ אֵם</p>
</blockquote>

<blockquote>
<p>וְהֶעָרוֹד                       יֵאָמֵר כְּנִמְרֹד</p>
</blockquote>

<blockquote>
<p>מָה אֶעֱשֶׂה בִהְיוֹתִי עִם זָר                תֵּהָפֵךְ לְאַכְזָר</p>
</blockquote>

<blockquote>
<p>מִי הִיא הַמִּתְנוֹדֶדֶת                  הָרָה תַּקְרִיב לָלֶדֶת</p>
</blockquote>

<blockquote>
<p>מִי הֵם מְקוֹמוֹת הָעֲטַלֵּפִים               חוֹרֵי עָפָר וְכֵפִים</p>
</blockquote>

<blockquote>
<p>מַה יַעֲשֶׂה הָעוֹף בְּעֵת יוֹרוּהוּ              יָעוּף וְלֹא יִמְצְאֻהוּ</p>
</blockquote>

<blockquote>
<p>מַה תֹּאמַר בַּאֲשֶׁר שָׁכְרוֹ מִדַּם עֵנָב      יָרִיעוּ עָלֵימוֹ כַגַּנָּב</p>
</blockquote>

<blockquote>
<p>וְאֲשֶׁר רָשוּ                      מִן גֵו יְגֹרָשׁוּ</p>
</blockquote>

<blockquote>
<p>וְאֲשֶׁר יִטְמֹן לְרֵעֵהוֹ פָּח                תֹּאכְלֵהוּ אֵש לֹא נֻפָּח</p>
</blockquote>

<blockquote>
<p>מָה אֶעֱשֶׂה בִהְיוֹתִי לִפְנֵי אִישׁ</p>
</blockquote>

<blockquote>
<p>הוֹלֵך נְכוֹחוֹת                 תְּמַהֵר לְדַבֵּר צַחוֹת</p>
</blockquote>

<blockquote>
<p>מַה תֹּאמַר לְמוֹאָב וְעָמוֹן                שְׁתֵּי אֵלֶּה רֶגַע בְּיוֹם אֶחָד שְׁכוֹל וְאַלְמוֹן</p>
</blockquote>

<blockquote>
<p>מַה בֵּין לָבָן וּבֵין תֹּפֶל                 אֶרֶץ עַפָתָה כְּמוֹ אֹפֶל</p>
</blockquote>

<blockquote>
<p>וּבְעִיֵּי הָעֲבָרִים                    צַלְמָוֶת וְלֹא סְדָרִים</p>
</blockquote>

<blockquote>
<p>וּמֵעֵבֶר לְהָרֵי אֲרָרָט                  עַם מְמֻשּׁךְ וּמוֹרָט</p>
</blockquote>

<blockquote>
<p>מַה בֵּין הַמָּקוֹם אֲשֶׁר יֵלֶךְ בּוֹ הָעָיִט      בַּל תֵּלֶךְ בּוֹ אֲנִי שָׁיִט</p>
</blockquote>

<blockquote>
<p>מִי שֹּפְטֵי הָאָרֶץ וּנְשִיאֵיהֶם               שָׂרִים זָהָב לָהֶם</p>
</blockquote>

<blockquote>
<p>מִי רָאוּי לִשְׁאוֹל וַאֲבַדּוֹ                 מְפַנֵּק מִנֹּעַר עַבְדּוֹ</p>
</blockquote>

<blockquote>
<p>מָה הַדִּבּוּר הַצָּח                   לֹא תִּרְצָח</p>
</blockquote>

<blockquote>
<p>וְהַמַּעֲלֶה אָף                     לֹא תִּנְאָף</p>
</blockquote>

<blockquote>
<p>וְהַמֵּשִׂים שַׂכִּין בְּלֹעֶךָ                 לֹא תַּחְמֹד אֵשֶׁת רֵעֶךָ</p>
</blockquote>

<blockquote>
<p>וַאֲשֶׁר יִתֵּן מְגִנַּת לֵב                  לֹא תְבַשֵּׁל גְּדִי בַּחֲלֵב</p>
</blockquote>

<blockquote>
<p>מַה לַנֶּפֶשׁ עַל מַעֲלָהּ                  עַל הָאֵשׁ עוֹלָה</p>
</blockquote>

<blockquote>
<p>וּמָה הַנֶּפֶשׁ סוֹפְדָה                   הַמַּעֲלוֹת אֲשֶׁר יָרְדָה</p>
</blockquote>

<blockquote>
<p>וּמָתַי הַנֶּפֶשׁ נוּגָה                   בְּחָטְאָהּ בִּשְׁגָגָה</p>
</blockquote>

<blockquote>
<p>מַה בֵּין הַכְּעוּרָה וְהַנָּאָה                הָאַחַת אֲהוּבָה וְהָאַחַת שְׂנוּאָה</p>
</blockquote>

<blockquote>
<p>מִי יִתְגַּדָּל                      שׁוֹעַ לִפְנֵי דָּל</p>
</blockquote>

<blockquote>
<p>וּמִי בַּעַל הַצָּעַר                    עָנִי בַשָּעַר</p>
</blockquote>

<blockquote>
<p>הֲתִתֶּן-לִי סוּסֶךָ                    יָלִין עַל אֲבוּסֶךָ</p>
</blockquote>

<blockquote>
<p>מִי רָחוֹק מִשְּׁלוֹמוֹ                  אִישׁ נוֹדֵד מִמְּקוֹמוֹ</p>
</blockquote>

<blockquote>
<p>וַאֲשֶׁר רוּחַ עִוְּעִים עִמּוֹ                 יִצְחָק אַחֲרֵי אִמּוֹ</p>
</blockquote>

<blockquote>
<p>וַאֲשֶׁר מֵהַשֵּׁם רָחָק                  לֵאלֹהֵי אָבִיו יִצְחָק</p>
</blockquote>

<blockquote>
<p>וְאִשָּה חַכְמַת לֵב                   לֹא תְּבַשֵּל גְּדִי בַּחֲלֵב</p>
</blockquote>

<blockquote>
<p>לְנֶגֶד מִי עַפְעַף הַצְּבִיָה תַּיְשִׁיר              אַחֲרֵי הַבַּחוּרִים אִם דַּל וְאִם עָשִׁיר</p>
</blockquote>

<blockquote>
<p>מַה יֹאמְרוּ בָּאַוָּוז אַנְשֵׁי הַתְּבוּנָה      אַלְמָנָה וּגְרוּשָׁה וַחֲלָלָה זוֹנָה</p>
</blockquote>

<blockquote>
<p>הֲיֹאמְרוּ בָהּ דָּבָר אֶחֵר בַּעֲלֵי אֲסֻפּוֹת     אֵש וְגָפְרִית וְרוּחַ זִלְעָפוֹת</p>
</blockquote>

<blockquote>
<p>הֲתַשְׁאִיל לִי פְּלֹניִת אֲמָתֶךָ                לְעֵינֵי בְנֵי עַמִּי נְתַתִּיהַ לְךָ קְבֹר מֵתֶךָ</p>
</blockquote>

<blockquote>
<p>מָה חָנַן הַזְּמָן לְאֵשֶׁת הַוָּתִיק               לֶאֱכֹל לְשָׂבְעָה וְלִמְכַסֶּה עָתִיק</p>
</blockquote>

<blockquote>
<p>וַאֲשֶׁר לָהֶם אֵשֶׁת מִדְיָנִים וּבֵית חָבֶר    יָשִׂישׂוּ כִּי יִמְצְאוּ קָבֶר</p>
</blockquote>

<blockquote>
<p>וְהַזּוֹנָה הַנִּשְׁכָּחָה                   תָּפֵר יִרְאָה וְתִגְרַע שִׂיחָה</p>
</blockquote>

<blockquote>
<p>וּכְלִי חֶרֶשׂ הַמְצֻפֶּה                  פֶּתַע יִשָּבֵר וְאֵין מַרְפֵּא</p>
</blockquote>

<blockquote>
<p>וַאֲשֶׁר אָכַל וְשָבַע וְדָשֵׁן                 כָּל הַלַּיְלָה יָשֵׁן</p>
</blockquote>

<blockquote>
<p>וַאֲשֶׁר יַעֲמֹד עַל מִרְדּוֹ                 יְפַלַּח חֵץ כְּבֵדוֹ</p>
</blockquote>

<blockquote>
<p>מָתַי הָעוֹלָם נוֹשָׁע                   בְּמוֹת אָדָם רָשָׁע</p>
</blockquote>

<blockquote>
<p>מָה עוֹשֶׂה יוֹצְרֶךָ                   רֹכֵב שָׁמַיִם בְּעֶזְרֶךָ</p>
</blockquote>

<blockquote>
<p>מָדּוּעַ תְּהִימֶנָּה הַצֹּאן בְּעֶדְרֵיהֶן       יְדֵי נָשִׁים רַחֲמָנִיּוֹת בִּשְּׁלוּ יַלְדֵיהֶן</p>
</blockquote>

<blockquote>
<p>מָה עוֹשֶׂה הַבַּיִת בְּלֹא כִּבְשָׁן               יִמָּלֵא עָשָׁן</p>
</blockquote>

<blockquote>
<p>מַה תִּשְׁאַל הָאִשָּׁה מִבַּעַל בְּרִיתָהּ       שְׁאֵרָהּ כְּסוּתָהּ וְעֹנָתָהּ</p>
</blockquote>

<blockquote>
<p>מָה עִנְיַן הַשּׁמֵנָה                   אֹרֶךְ יָמִים בִּימִינָהּ</p>
</blockquote>

<blockquote>
<p>וּמַה בְּחֵיק הָרָזָה                  בַּחֵק חֵמָה עַזָּה</p>
</blockquote>

<blockquote>
<p>מַה נִּרְאֶה לְךָ מִן הַשּׁחוֹרָה               עֶבְרָה וְזַעַם וְצָרָה</p>
</blockquote>

<blockquote>
<p>וּמַה יַעֲשֶׂה בַּעַל הַכְּעוּרָה                יִכְבֶּה בַּלַּיְלָה נֵרָהּ</p>
</blockquote>

<blockquote>
<p>וּמַה הִיא הַהֲגוּנָה                  אֲדַמְדֶּמֶת אוֹ לְבָנָה</p>
</blockquote>

<blockquote>
<p>אֵיךְ אַתָּה עוֹמֵד מִנִּתְקֶךָ                שָׂאֵהוּ בְּחֵיקֶךָ</p>
</blockquote>

<blockquote>
<p>מָה אַחֲרִית המֵּפֵר בְּרִית                יְהִי אַחֲרִיתוֹ לְהַכְרִית</p>
</blockquote>

<blockquote>
<p>מָה הַדָּבָר הֶעָבָר                   מַה שֶׁהָיָה כְּבָר</p>
</blockquote>

<blockquote>
<p>מַה יֹאמְרוּ הַשּׁוֹנִים                  עֵת לְהַשְׁלִיךְ אֲבָנִים</p>
</blockquote>

<blockquote>
<p>אֵיךְ הוּא עִנְיַן הַדָּוָה                  חָסֵר לְנַפְשׁוֹ מִכֹּל אֲשֶׁר יִתְאַוֶּה</p>
</blockquote>

<blockquote>
<p>הֲתִרְצֶה זֶרֶם בָּרָד וְאֶבֶן נֶפֶץ               אֵין לִי בָהֶם חֵפֶץ</p>
</blockquote>

<blockquote>
<p>מָה אָמַרְתָּ הָעֵת דַּרְכְּךָ שִׁחָתָּ               לַשַּחַת קָרָאתִי אָבִי אָתָּה</p>
</blockquote>

<blockquote>
<p>מָה עִנְיַן הַמִתְחַבֵּר לָרָעִים               יִקָּרֵא לְעוֹלָם זֶרַע מְרֵעים</p>
</blockquote>

<blockquote>
<p>מַה דֶּרֶך הַמְּרִיבָה                   לְכַבּוֹת אֶת הָאַהֲבָה</p>
</blockquote>

<blockquote>
<p>מָה אוֹמֶרֶת שָׂרָה                   רָנִּי עֲקָרָה</p>
</blockquote>

<blockquote>
<p>וְרִבְקָה בְּעֵת נִפְקָדָה                  רָנִּי עֲקָרָה לֹא יָלָדָה</p>
</blockquote>

<blockquote>
<p>וְחַנָּה                        רָנִּי עֲקָרָה לֹא יָלָדָה פִּצְחִי רִנָּה</p>
</blockquote>

<blockquote>
<p>וְרָחֵל                       כָּלוּ עֵיַני מְיַחֵל</p>
</blockquote>

<blockquote>
<p>עַל מִי יִמָּלֵא הַזְּאֵב עֶבְרָה                עַל הָרוֹעִים חָרָה</p>
</blockquote>

<blockquote>
<p>מַה תֹּאמַר בְּדַם עֲנָבִים                 שֹׁפֵךְ בּוּז עַל נְדִיבִים</p>
</blockquote>

<blockquote>
<p>מַדּוּעַ בֵּית פְּלוֹנִית סָגוּר                יֹבִילוּהָ רַגְלֶיהָ מֵרָחוֹק לָגוּר</p>
</blockquote>

<blockquote>
<p>מַה הוּא הַשֶּׁטַח וַחֲלָקָיו                קַו לָקָו קַו לָקָו</p>
</blockquote>

<blockquote>
<p>מַה בְּפִי פְּלוֹנִית הַגְּבֶרֶת                 לְשׁוֹן הַזָּהָב וְהָאַדֶּרֶת</p>
</blockquote>

<blockquote>
<p>וּבְשִׂפְתֵי הַנָּאָה                    נַהֲרֵי נַחֲלֵי דְבַשׁ וְחֶמְאָה</p>
</blockquote>

<blockquote>
<p>וּמִי הֵם שְׁבָחֶיהָ                    כַּפְתּוֹרֶיהָ וּפְרָחֶיהָ</p>
</blockquote>

<blockquote>
<p>וּמַה תֹּאמַר מִן הָאִישׁ הַכָּבֵד              כְּגֶלְלוֹ לָנֶצַח יֹאבֵד</p>
</blockquote>

<blockquote>
<p>מָה הַחָכְמָה וְחִין עֶרְכָּה                אֱלֹהִים הֵבִין דַּרְכָּהּ</p>
</blockquote>

<blockquote>
<p>מָה אוֹמֵר הַבְּרוֹשׁ                  מֵעוֹלָם נִסַּכְתִּי מֵרֹאשׁ</p>
</blockquote>

<blockquote>
<p>וְהַנַּעֲצוּץ                      רַק עָשׁוּק וְרָצוּץ</p>
</blockquote>

<blockquote>
<p>וְהַסִּרְפָּד                       תַּחְתָיו חַדּוּדֵי חֶרֶשׂ יִרְפָּד</p>
</blockquote>

<blockquote>
<p>מַה תִּשְׁאַף נֶפֶשׁ אַנְשֵׁי עַוְלוֹת              תִּשְׁאַף הַלַּיְלָה לַעֲלוֹת</p>
</blockquote>

<blockquote>
<p>מַה יַעֲשֶׂה הַדֶּלֶף הַטֹּרֵד                 עַל הָרֹאשׁ יֹרֵד</p>
</blockquote>

<blockquote>
<p>בַּמֶּה נַכִּיר הָאִישׁ וַחֲמוּדוֹתָיו              עַל פִּי מִדּוֹתָיו</p>
</blockquote>

<blockquote>
<p>אָנָה פָנָה לֵב הַיְּעֵלוֹת                 אֶל גִּבְעַת הָעֲרָלוֹת</p>
</blockquote>

<blockquote>
<p>לְמִי תַחְפֻּץ הַיְּעֵלָה                   לְאִישׁ אֲשֶׁר לוֹ עָרְלָה</p>
</blockquote>

<blockquote>
<p>וְאֵין הַזְּמָן מַשְׁלִיך קַרְחוֹ כְפִתִּים             בְּמֵאָה עָרְלוֹת פְּלִשְׁתִּים</p>
</blockquote>

<blockquote>
<p>וּמַדּוּעַ תַּחְפֹּץ בְּעָרְלוֹתֵיהֶם                אֲשֶׁר יְשָרְתוּ לָהּ בָּהֶם</p>
</blockquote>

<blockquote>
<p>וּמַה תֹּאמַר הָעֵת תֶּחֱזֵמוֹ                תְּבִיאֵמוֹ וְתִטָּעֵמוֹ</p>
</blockquote>

<blockquote>
<p>אָן תִּמָּצֵא נֶפֶשׁ אֶבְיוֹנִים נְקִיִּים             תִּמָּצֵא בְּאֶרֶץ הַחַיִּים</p>
</blockquote>

<blockquote>
<p>וַאֲשֶׁר יִרְאַת יְיָ עַל פָּנָיו                 לְמַרְאֵה עֵינָיו יִשְׁפֹּט וְלֹא לְמִשְׁמַע אָזְנָיו</p>
</blockquote>

<blockquote>
<p>מָה אָמַר דָּנִיֵאל בְּחָכְמָתוֹ                חֲלוֹם חָלַמְתִּי וּפֹתֵר אֵין אוֹתוֹ</p>
</blockquote>

<blockquote>
<p>מַה מִפְּלוֹנִי וּמִזְּהָבוֹ                  תָּפוּשׂ זָהָב וָכֶסֶף וְכָל רוּחַ אֵין בְּקִרְבּוֹ</p>
</blockquote>

<blockquote>
<p>מַה יַעֲשֶׂה הַיַּיִן לְאַנְשֵׁי תוֹעָה               יוֹסֵף אֶת דִּבָּתָם רָעָה</p>
</blockquote>

<blockquote>
<p>הֲיֵשׁ פֵּרוֹת כַּתְּאֵניִם הַחֲשׁוּבִים              אַל תִּשְׁכַּח עֲנָבִים</p>
</blockquote>

<blockquote>
<p>מַה יַעֲשֶׂה אָדָם לְעֵת זִקְנָתוֹ               יְצַוֶּה אֶת בָּנָיו וְאֶת בֵּיתוֹ</p>
</blockquote>

<blockquote>
<p>מִי עֵת הָאַהֲבוֹת                   לְעֵת עֶרֶב לְעֵת צֵאת הַשֹׁאֲבוֹת</p>
</blockquote>

<blockquote>
<p>מַה תֹּאמַר בִּרְאוֹתְךָ אֲנָשִׁים נִצִּים      הִנֵּה הָאֵשׁ וְהָעֵצִים</p>
</blockquote>

<blockquote>
<p>הֲתַכִּיר חֲמוֹר פְּלוֹנִי רֵעֶךָ                כֹּה יִהְיֶה זַרְעֶךָ</p>
</blockquote>

<blockquote>
<p>מַה תִּרְצֶה מִן הָאַלְמָנָה                שׁוֹק הַיָּמִין לְמָנָה</p>
</blockquote>

<blockquote>
<p>וּמִן הַיָּפָה                      חֲזֵה הַתְּנוּפָה</p>
</blockquote>

<blockquote>
<p>וּמִן הַשְּמֵנָה                     יְרֵכָה וְקָנָהּ</p>
</blockquote>

<blockquote>
<p>מָה רָצִיתָ לָדַעַת הָעֵת נָגַעְתָּ בָּעַלִּיזָה  הַשְּׁמֵנָה הִיא אִם רָזָה</p>
</blockquote>

<blockquote>
<p>מָה אֶעֲשֶׂה לַשּׁוֹאֵל לִי חוֹבוֹ               פְּרָעֵהוּ אַל תַּעֲבָר-בּוֹ</p>
</blockquote>

<blockquote>
<p>וְאִם אֵין לִי לְשַׁלֵּם                  תּוּכַל לְהִתְעַלֵּם</p>
</blockquote>

<blockquote>
<p>וְאִם לֹא אוּכָל                    יָדַעְתִּי כִּי כֹל תּוּכָל</p>
</blockquote>

<blockquote>
<p>מִי הִפִּיל עֵשָׂו בַּמּוֹקְשִׁים                לֶחֶם וּנְזִיד עֲדָשִׁים</p>
</blockquote>

<blockquote>
<p>מָה אוֹמֶרֶת הַטּוֹחֶנֶת לִרְעוּתָה              וְלָקַחְתָּ סֹלֶת וְאָפִיתָ אוֹתָה</p>
</blockquote>

<blockquote>
<p>וְהַתּוֹפֵר הָאַכְזָר                   לְקַח בִּגְדוֹ כִּי עָרַב זָר</p>
</blockquote>

<blockquote>
<p>וּבֵן מְנַבֵּל אָב                    לַשָּׁלָל מוֹאָב</p>
</blockquote>

<blockquote>
<p>מָה עִנְיַן הָרוֹפֵא                   אַרְיֵה עַל מִצְפֶּה</p>
</blockquote>

<blockquote>
<p>הֶיְרַפֵּא הַחוֹלֶה מִמַּחֲלָתוֹ                רָשָׁע מַאֲרִיךְ בְּרָעָתוֹ</p>
</blockquote>

<blockquote>
<p>וּמָה אָמַרְתָּ לָרוֹפֵא אֲשֶׁר פָּגָשְׁתָּ             הֲרָצַחְתָּ וְגַם יָרָשְׁתָּ</p>
</blockquote>

<blockquote>
<p>וְלָרוֹפְאִים שְׁכֵנָי                   אַתֶּם הֲמִתֶּם אֶת עַם אֲדֹנָי</p>
</blockquote>

<blockquote>
<p>וְנֶפֶשׁ הַקַּצָב מַה שֹׁאֵפָה                חֹרָיו וּמְעֹנֹתָיו טְרֵפָה</p>
</blockquote>

<blockquote>
<p>וּמַה יִגְנֹב מִן הַבְּהֵמָה אֲשֶׁר יִמְכְּרֶנָה  אַחַת מִצַלְעֹתָיו וַיִּסְגֹּר בָּשָׂר תַּחְתֶּנָּה</p>
</blockquote>

<blockquote>
<p>וּמַה דֶּרֶךְ הַקַּצָּב הַנִּשְׁחָת                נוֹכֵל וְיֵשׁ בְּעֶדְרוֹ זָכָר וְנוֹדֵר וְזֹבֵחַ מָשְׁחַת</p>
</blockquote>

<blockquote>
<p>אֵיךְ תִּקְרָא הַצּוֹרֵף                  אַרְיֵה טוֹרֵף</p>
</blockquote>

<blockquote>
<p>וּמַה יֹאמַר בְּעֵת יִרְהָב                 בֹּזּוּ כֶסֶף בֹּזּוּ זָהָב</p>
</blockquote>

<blockquote>
<p>וְהָרַבָּן וּבַעַל הַתּוּשִׁיָּה                 שֶׂה מְלֶאכֶת יְיָ רְמִיָּה</p>
</blockquote>

<blockquote>
<p>עִם מִי הִכְּתָה אוֹתְךָ אֵשֶׁת הַיּוֹעֵץ             הִיא נָתְנָה לִי מִן הָעֵץ</p>
</blockquote>

<blockquote>
<p>מַה דֶּרֶךְ הַבָּנוֹת הַשׁוֹבֵבוֹת                פַּעַם בַּחוּץ פַּעַם בָּרְחֹבוֹת</p>
</blockquote>

<blockquote>
<p>מָה אוֹמֶרֶת חָכְמַת הַנִּגּוּן אֶל הַנּוֹצְרִים גֻּנֹּב גֻּנַּבְתִּי מֵאֶרֶץ הָעִבְרִים</p>
</blockquote>

<blockquote>
<p>מַה תֹּאמַר לַסּוֹלֵח וּמוֹחֵל בִּתְפִלָּתֶךָ            אֶעֱבָדְךָ שֶׁבַע שָׁנִים בְּרָחֵל בִּתֶּךָ</p>
</blockquote>

<blockquote>
<p>וְרָחֵל מַה דַּרְכָּה                   תִּמְשֹׂךְ לִוְיָתָן בְּחַכָּה</p>
</blockquote>

<blockquote>
<p>אֵיךְ דֶּרֶךְ הָאִישׁ הַשׁוֹבָב                בְּגַאֲוָה וּבְגֹדֶל לֵבָב</p>
</blockquote>

<blockquote>
<p>מַה יֹאמְרוּ אַנְשֵׁי אָיִן                 כָּל נֵבֶל יִמָּלֵא יָיִן</p>
</blockquote>

<blockquote>
<p>מָה אוֹמֵר הַנָּלוֹז                   יָשַבְתִּי בְּסוֹד מְשַׂחֲקִים וָאֶעֱלֹז</p>
</blockquote>

<blockquote>
<p>מַה לֶּעָשִׁיר כִּי יִרְהָב                  עַמּוּדָיו עָשָׂה כֶּסֶף רְפִידָתוֹ זָהָב</p>
</blockquote>

<blockquote>
<p>מָה אוֹמֵר הָאֱוִילִי                  שַׂמְתִּי זָהָב כִּסְלִי</p>
</blockquote>

<blockquote>
<p>מֶה חָטָאתִי לְךָ כִּי אַתָּה אִישׁ חֶרְמִי            תִּגְזֹל אֶת בְּנוֹתֶיךָ מֵעִמִּי</p>
</blockquote>

<blockquote>
<p>לְמִי הָיְתָה הַנְּבוּאָה הַנֶּאֱמָנָה              לְמֹשֶׁה הָיְתָה לְמָנָה</p>
</blockquote>

<blockquote>
<p>מַדּוּעַ שִׁנָּה הַזְּמָן דָּתָיו                 מִכַּעַס בָּנָיו וּבְנוֹתָיו</p>
</blockquote>

<blockquote>
<p>מָתַי יִתַּר לֶב אִישׁ מֵחֶרְדָתוֹ               בְּהִשָּׁמַע דְּבַר הַמֶּלֶךֱ וְדָתוֹ</p>
</blockquote>

<blockquote>
<p>מִי הַחֵשֶׁק עָשַׁק                   הַפֶּה אֲשֶׁר לֹא נָשַׁק</p>
</blockquote>

<blockquote>
<p>מִי הֵם בְּנוֹת הַבְּלִיַּעַל                 אֲשֶׁר לֹא כָרְעוּ לַבַּעַל</p>
</blockquote>

<blockquote>
<p>וְאֲשֶׁר מִדֶּרֶךְ הָאֲמֶת נָטָת                יוֹנָה אוֹ תֹּר לְחַטָּאת</p>
</blockquote>

<blockquote>
<p>מַדּוּעַ הַצְּבִיּוֹת בְּהֵיכְלֵי הַחשְׁקִים</p>
</blockquote>

<blockquote>
<p>תְּסֻבֶּינָה                       נוֹדַע כִּי בָּאוּ אֶל קִרְבֶּנָה</p>
</blockquote>

<blockquote>
<p>מֶה עָשָׂה הַסַּפָּר בְּבֵית הַגְּבִירָה              רָאָה וַיְסַפְּרָהּ הֱכִינָהּ וְגַם חֲקָרָה</p>
</blockquote>

<blockquote>
<p>מַה תִּתֵּן לַחשְׁקִים הַנְּקֵבָה               הַזְּרֹעַ וְהַלְּחָיַיִם וְהַקֵּבָה</p>
</blockquote>

<blockquote>
<p>מַה תֹּאמַר מִן הָעָפְרָה                סְגוֹר תַּחְתֶּיהָ וְלֹא יִשָּׁקֵל כֶּסֶף מְחִירָהּ</p>
</blockquote>

<blockquote>
<p>מָה אוֹמְרִים הַצַּיְקָנִים                 בְּכָל עֵת יִהְיוּ בְּגָדֶיךָ לְבָנִים</p>
</blockquote>

<blockquote>
<p>מַה תֹּאמַר לַאֲשֶׁר זָרְחָה הַשֶּׁמֶש</p>
</blockquote>

<blockquote>
<p>עֲלֵיהֶם                       סָר צִלָּם מֵעֲלֵיהֶם</p>
</blockquote>

<blockquote>
<p>וַאֲשֶׁר נָסוּ צְלָלָיו                   זָרְחָה הַשֶּׁמֶש עָלָיו</p>
</blockquote>

<blockquote>
<p>מַה יִתְאַוּוּ הָעֲצֵלִים                  שֶׁיָּפוּחַ הַיּוֹם וְנָסוּ הַצְּלָלִים</p>
</blockquote>

<blockquote>
<p>מָה אוֹמֵר הַחוֹלֶה                   כְּסָלַי מָלְאוּ נִקְלֶה</p>
</blockquote>

<blockquote>
<p>מַדּוּעַ תֵּיטִיב רֹאשָׁה הַצְּבִיָּה               לְהַרְאוֹת הָעַמִּים וְהַשּׂרִים אֶת יָפְיָהּ</p>
</blockquote>

<blockquote>
<p>מַדּוּעַ נִבְרָא בּוֹר שָׁאוֹן וְטִיט הַיָּוֵן            לְהִסָּתֶר שָׁם פֹּעֲלֵי אָוֶן</p>
</blockquote>

<blockquote>
<p>מֶה חָשְׁבָה הַיּוֹשֶבֶת עַל מַשְׁבֵּר              חִשְּבָה לְהִשָּבֵר</p>
</blockquote>

<blockquote>
<p>מָה אוֹמֵר יִשְׂרָאֵל לְעֹשָׂיו                הַצִּילֵנִי נָא מִיַּד אָחִי מִיַּד עֵשָׂו</p>
</blockquote>

<blockquote>
<p>בַּמֶּה יִוָּדְעוּ הַנִּסְתָרִים                 בְּמִשְׁפַּט הָאוּרִים</p>
</blockquote>

<blockquote>
<p>אָן לִבּוֹת הַחשְׁקִים וּמִי לְקָחָתַם             רָחֵל גְּנָבָתַם</p>
</blockquote>

<blockquote>
<p>מַה יֹאמְרוּ עֲשִׁירֵי אַדְמָתֵנוּ               לֹא יָדַעְנוּ מִי שָׂם כַּסְפֵּנוּ בְּאַמְתְּחֹתֵינוּ</p>
</blockquote>

<blockquote>
<p>מַה דֶּרֶךְ הֶעָצֵל                    כְּעֶבֶד יִשְׁאַף צֵל</p>
</blockquote>

<blockquote>
<p>וַאֲשֶׁר עַל גּוּפוֹ יַחְמֹל                  יִתְרוֹן לוֹ שֶיַּעֲמֹל</p>
</blockquote>

<blockquote>
<p>מַה דֶּרֶךְ הַמֹּאזְנַיִם לִגְרוֹם               לָשׂוּם שְׁפָלִים לְמָרוֹם</p>
</blockquote>

<blockquote>
<p>הֲתֹאמַר עַל הַחוֹבְלִים מִזְמוֹר              שְׁבוּ לָכֶם פֹּה עִם הַחֲמוֹר</p>
</blockquote>

<blockquote>
<p>וְאֵיךְ תִּקְרָא בַּעֲלֵי הַזָּקָן הַנִּבְזִים             שְׂעִירֵי עִזִּים</p>
</blockquote>

<blockquote>
<p>הֲיִמָּצֵא בּוּר בַּעַל מַעֲשִׂים                הַיְרֻצוּן בַּסֶּלַע סוּסִים</p>
</blockquote>

<blockquote>
<p>בַּמֶּה נַכִּיר חַרְבוֹת צֻרִים                בַּשֶׁבֶר אֲשֶׁר הֵם שֹׁבְרִים</p>
</blockquote>

<blockquote>
<p>וַאֲשֶׁר בֵּין טוֹב לָרַע לֹא יְבַקֵּר              עֵינֵי הָאֲנָשִׁים הָהֵם תְּנַקֵּר</p>
</blockquote>

<blockquote>
<p>וְרֹאשׁ מִי יִקָּרַע עֵרֶב וָשֶׁתִי               מֵאִישׁ שֹׁגֶה וּמִפֶּתִי</p>
</blockquote>

<blockquote>
<p>הֲתַּכִּיר גֵּרְשֹׁם                    שׁוֹר נַגָּח הוּא מִתְּמֹל שִׁלְשֹׁם</p>
</blockquote>

<blockquote>
<p>וּמַה מִבְּנוֹ                      הָפַךְ הַנֶּגַע אֶת עֵינוֹ</p>
</blockquote>

<blockquote>
<p>מִי בְּחַיָּיו נִקְבָּר                    הַחֹלֶד וְהָעַכְבָּר</p>
</blockquote>

<blockquote>
<p>מִי שָׁמַר לְנַפְשִׁי הָעֳרְמָה                שִׁבְתְּךָ בְּתוֹך מִרְמָה</p>
</blockquote>

<blockquote>
<p>מַה סּוֹף כָּל בּוֹצֵע בָּצַע                 פֶּצַע תַּחַת פֶּצַע</p>
</blockquote>

<blockquote>
<p>מִפְּנֵי מָה עָלָה מֹשֶׁה בְּהַר סִינָי              מִפְּנֵי אֲשֶׁר יָרַד עָלָיו אֲדֹנָי</p>
</blockquote>

<blockquote>
<p>אֶל מִי תוֹדֶה בִּרְאוֹתְךָ הָעָפְרָה              אֶל עֹשֶׂיהָ וְיֹצְרָהּ</p>
</blockquote>

<blockquote>
<p>מַה תֹּאמַר מִן הַדּוֹר שֶׁל עַכְשָׁו              זֶה דוֹר דּוֹר שָׁוְא</p>
</blockquote>

<blockquote>
<p>מָתַי נִשְׁחַת עַכּוֹ                    בִּמְלֹאת שִׂפְקוֹ</p>
</blockquote>

<blockquote>
<p>וּמַדּוּעַ נִשְׁחַת עַכּוֹ                   כִּי הִשְׁחִית כָּל בָּשָׂר אֶת דַּרְכּוֹ</p>
</blockquote>

<blockquote>
<p>וּמָה אוֹמֵר עַכּוֹ                    רְאֵה יְיָ וְהַבִּיטָה לְמִי עוֹלַלְתָּ כֹּה</p>
</blockquote>

<blockquote>
<p>מַה תֹּאמַר מִבַּעַל הָעֲגוּמָה               יוֹסִיף עֶצֶב עִמָּה</p>
</blockquote>

<blockquote>
<p>מַה תֹּאמַר מִן הַיָּתוֹם                 מִכַּף רֶגֶל וְעַד רֹאשׁ אֵין בּוֹ מְתוֹם</p>
</blockquote>

<blockquote>
<p>מָה אוֹמֶרֶת הַגֶּפֶן אֶל הַנְּדִיבִים              נְשָׂא יָדֶךָ אַל תִּשְׁכַּח עֲנָבִים</p>
</blockquote>

<blockquote>
<p>מָה אוֹמֵר הַכּוֹס בֶּאֱמֹר הַשִּׁכּוֹר             לֹא אִירָא מֵרִבְבוֹת עָם אֲשֶׁר סָבִיב</p>
</blockquote>

<blockquote>
<p>          מִי לַיְיָ אֵלָי                     שָׁתוּ עָלָי</p>
</blockquote>

<br>  

<blockquote>
<p>וַיְהִי כִּכְלוֹת הָאִישׁ לִשְׁאֹל שְׁאֵלוֹתָיו</p>
</blockquote>

<blockquote>
<p>וַיַּרְא כִּי עֲנִיתִיו עַל פִּי מִדּוֹתָיו</p>
</blockquote>

<blockquote>
<p>וּפִתַּחְתִּי מוֹסְרוֹת חִידוֹתָיו</p>
</blockquote>

<blockquote>
<p>בִּדְבָרִים דְּבוּרִים עַל אָפְנֵיהֶם</p>
</blockquote>

<blockquote>
<p>אֵין עָיֵף וְאֵין כּוֹשֵׁל בָּהֶם</p>
</blockquote>

<blockquote>
<p>וְלֹא יָכֹל אוֹתִי לִכְבּשׁ</p>
</blockquote>

<blockquote>
<p>הוֹדָה וְלֹא בוֹשׁ</p>
</blockquote>

<blockquote>
<p>וַיֹּאמֶר אֵלָי חֵי אָנִי כִּי אַתָּה פֶלֶא הַזְּמָן</p>
</blockquote>

<blockquote>
<p>וְיָתֵד תְּקוּעָה למְּלִיצוֹת בְּמָקוֹם נֶאֱמָן</p>
</blockquote>

<blockquote>
<p>רָאִינוּ בְךָ אֲשֶׁר לֹא רָאִינוּ בְאִישׁ בִּלְעָדֶיךָ</p>
</blockquote>

<blockquote>
<p>הָאֻמְנָם נוּכַל כַּבְּדֶךָ</p>
</blockquote>

<blockquote>
<p>וְהַשָּרִים וְהָעָם כָּרְעוּ עַל בִּרְכֵּיהֶם</p>
</blockquote>

<blockquote>
<p>וַיִפְּלוּ עַל פְּנֵיהֶם</p>
</blockquote>

<blockquote>
<p>וַיֹּאמְרוּ מִי הֶאֱמִין לִשְׁמֻעָתֵנוּ וּזְרוֹעַ יְיָ עַל מִי נִגְלָתָה</p>
</blockquote>

<blockquote>
<p>הַיּוֹם הַזֶּה רָאִינוּ בְךָ אֲשֶׁר עַיִן לֹא רָאָתָה</p>
</blockquote>

<blockquote>
<p>אַתַּה תִּשָּׂא הוֹד הַמְּלִיצָה וַעֲטֶרֶת הַשּׁיר כִּי לְךָ יָאָתָה</p>
</blockquote>

<blockquote>
<p>וַיִהְיוּ אַנְשֵׁי עֲדָתִי בִּי מִתְפָּאֲרִים</p>
</blockquote>

<blockquote>
<p>וּמְשׁוֹרְרֵי הַזְּמָן בּוֹרְחִים מִפָּנַי וּמִסְתַּתְּרִים</p>
</blockquote>

<blockquote>
<p>וְיַחְדָּו הָלְכוּ בַכְּלִמָּה חָרָשֵׁי שִׁירִים</p>
</blockquote>

<br>  

<blockquote>
<p>וָאֶשָׂר מְשָׁלִי וָאֹמַר:</p>
</blockquote>

<br>  

<blockquote>
<p>אִישׁ רִיב לְבבִי עִם בְּנֵי הַשִּׁיר</p>
</blockquote>

<blockquote>
<p>נִוָּכְחָה יֹאמַר וְאֵין עֹנֶה</p>
</blockquote>

<blockquote>
<p>עִמְדוּ עֲמֹדוּ תֹּפְשֵׂי כִנּוֹר</p>
</blockquote>

<blockquote>
<p>אֶקְרָא בְּיוֹם מִבְחָן וְאֵין מַפְנֶה.</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/7371">https://benyehuda.org/read/7371</a></div></body></html>