<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בצלו של צלב הקרס</title>
	<meta name="author" content="יצחק לופבן"/>
</head>
<body>

<blockquote>
<br />
</blockquote>

<p>ב&#8220;ספר הג&#8217;ונגל&#8221; של רודיארד קיפלינג מתוארת תמונה
בלתי</p>

<p>נשכחה, שיש בה דמיון רב למצבה של גרמניה כיום זה: &#8220;מחולו
של הנחש&#8221;</p>

<p>(<strong>קאה</strong>, כמדומני, קורא לו קיפּלינג), אשר בשקוע הירח
ביער הוא נוסך</p>

<p>כשפים, בהעוויותיו ובתנועות גופו, על מחנות הקופים הגדולים
ועל יתר</p>

<p>בעלי־החיים שבסביבתו, והם מאבדים כל כוח התנגדות ונכנסים
מהוממים</p>

<p>ומוכי־תמהון כמו מרצונם לתוך לועו של הטורף. במאורעות
העולם המתחוללים</p>

<p>עלינו עתה, משמשים בערבוביה גלויות וסתומות, דברים שאנו
יכולים לבוא עד</p>

<p>חקרם בכוח בינתנו ההיסטורית והסוציולוגית, ודברים סמויים
מכל בינה, שאנו</p>

<p>עומדים לפניהם תמהים ומשתאים כלפני חידה שאיננו יודעים את
פשרה. דורשי</p>

<p>האותות של הזמן הזה מנסים, כמובן, לבאר באר היטב את
השתלשלות המצב הנוכחי</p>

<p>בגרמניה מתוך אספקטים שונים בשטח הפוליטי, הכלכלי והחברתי.
אך בסיכומם</p>

<p>האחרון, אין הביאורים האלה יוצאים מתוך הגדר של &quot;וראית את
אחורי ופני לא</p>

<p>יראו&quot;, ואחרי כל המפורש והמוסבר נשאר עוד הרבה בלתי מפורש
ובלתי מובן. לא</p>

<p>קשה להבין כלל וכלל דרכן של מהפכות, הפיכות מדיניות
ומהפכות־נגדיות, תמורות</p>

<p>בשלטון ותנודות כפות־המאזנים שבין התקדמות חברתית
וריאקציה. אבל קשה בכל</p>

<p>זאת להבין עד תומו את החזיון המוזר, שמדינה זו של &#8220;משוררים
והוגי־דעות&#8221;,</p>

<p>ערשה של תנועת השחרור הסוציאליסטית ומקור מחצבתן של מחשבות
אנושיות גדולות,</p>

<p>היתה כמעט <strong>באפס־יד, ללא כל מלחמה וללא כל נסיון של
התנגדות רצינית</strong>,</p>

<p>לטרף בידי מחנה עריצים מתעתעים השולטים בה כיום, כדרך
אבותיהם הונדלים</p>

<p>בימיו של גנזריק, לפני אלף וחמש מאות שנה ברומא.</p>

<blockquote>
<br />
</blockquote>

<p>את פסקי־הטעמים יש להעמיד על ה&#8220;אפס־יד&#8221; ועל &quot;ללא
מלחמה</p>

<p>והתנגדות&quot;. את עצם התמורה, את סיבותיה וגורמיה, את מגמת
התפתחותה וקיצה</p>

<p>אפשר להבין ולהסביר. אבל אי אפשר להסביר את הפשר האמתי של
מצב ה&quot;הצאן לטבח</p>

<p>יובל&quot;, אשר בו נמצאים כמעט כל הכוחות המתקדמים בגרמניה
בשעה הזאת; שבו</p>

<p>נמצאת התנועה הסוציאליסטית, הנותנת את גוה למכים, מוסרת את
מנהיגיה למאסר</p>

<p>ולעינויי־מות ומעמיסה על עצמה מתוך אזלת־יד את כבלי־המשטר
החדש, את</p>

<p><strong>הכבלים</strong> ממש ולא בלשון השאלה בלבד, במידה שלא עשתה
זאת בשום זמן ובשום</p>

<p>מקום ואף לא גרמניה עצמה בתקופת הגזירות והרדיפות בימי
ביסמרק; שבו נמצאת</p>

<p>התנועה הקומוניסטית, אשר הפרזה המהפכנית והרדיקלית עמדה לה
כנראה רק</p>

<p>במלחמתה הפנימית בתוך תנועת הפועלים, אבל היא נאלמה דום
כלפי ממשלת היטלר</p>

<p>הרומסת אותה כטיט חוצות. קשה להבין ולהסביר, עפ&quot;י הפירוש
הפשוט של קורות</p>

<p>הימים האלה, את סיבת המבוכה הגדולה, שהביאה לידי התפרקות
גמורה, שהשפילה</p>

<p>במידה כזאת את כל הידים, בילבלה את כל העשתונות והפכה
במחי־אחד עשרות</p>

<p>מיליוני אנשים (כי הרי בבחירות שלפני האחרונות הצביעו בעד
הסוציאלדימוקרטים</p>

<p>והקומוניסטים בלבד שלושה־עשר מיליון איש) גאי־תרבות
וצועדי־קוממיות בהכרת</p>

<p>ערך עצמם – לכפופי קומה ונכאי־רוח, המקבלים בדומיה את
המכות והעלבונות מידי</p>

<p>מזנבי נחשליהם.</p>

<blockquote>
<br />
</blockquote>

<p>קשה להבין. ואולי נמצאים אנו ביחד לעניניה הפנימיים
של</p>

<p>גרמניה בבחינת &#8220;זר לא יבין את זאת&#8221;, באין לנו היכולת לחדור
לתוך נבכי גורלו</p>

<p>של עם, אשר גם תכונתו, גם היסודות המוסריים של חייו וגם
הטרגיקה הנפשית שלו</p>

<p>הם בכל זאת זרים לנו. ע&quot;י נוסחא דוקטרינרית בלבד אין
הדברים האלה נתפסים,</p>

<p>ופחות מכל יכולים אנחנו להיות מתוי הדרך ויוצרי סיסמאות
במלחמה הכבירה הזאת</p>

<p>שבין החירות והשעבוד הנערכת כיום על אדמת גרמניה.</p>

<blockquote>
<br />
</blockquote>

<p>אבל במידה שנבצר מאתנו להבין עד תום את פשר הדברים
בשטח</p>

<p>הפוליטי <strong>הכללי</strong> של גרמניה וכל יחסי הכוחות
הסוציאליים בתוכה – במידה זו</p>

<p>עצמה אין צורך בשום פירושים והסברות לגורלה הטרגי של
היהדות הגרמנית בשעה</p>

<p>הזאת.</p>

<blockquote>
<br />
</blockquote>

<p>שדה־הצלבים עטוף אימה ועלטה, שעליו מתרוצץ יהודי מודח
ללא</p>

<p>מוצא ותנחומין, אשר תיאר לנו הירשנברג בתמונתו &#8220;היהודי
הנצחי&#8221;, נעשה שוב</p>

<p>למציאות הזועפת של העם היהודי. לא רק של יהודי גרמניה,
במקום שהתמונה הזאת</p>

<p>איננה יותר משא ומשל, כי אם חוויה טרגית ומחרידה, לא רק
במקום שהצלב הזה</p>

<p>מתנוסס בגאון לרוח נצחונה של ריאקציה חברתית משתוללת
ופירושו <strong>הגלוי והחוקי</strong> הוא רמיסת היהודים ברגל גאווה ובאכזריות במידה
שלא ידענו דוגמתה</p>

<p>באירופה זה מאות בשנים – אלא צלה של מציאות זו פרוש כיום
כמעט על כל הגולה</p>

<p>היהודית, הנתונה למדחפות ומאבדת מיום ליום את שארית האחיזה
מתחת כפות</p>

<p>רגליה.</p>

<blockquote>
<br />
</blockquote>

<p>&quot;גרמניה של היום – אמר וייצמן במסיבת הפרלמנטרים האנגלים
–</p>

<p>אינה אלא שעור לדוגמא בשביל היהדות בכל העולם&quot;. גרמניה
היתה תמיד שעור</p>

<p>לדוגמא. בה חרת תמיד קורנס הזמן את אותות הגורל על מצחו של
ישראל. מימי</p>

<p>מסעי־הצלב הראשונים עד מסע־הצלב האחרון של היטלר, שימשה
אדמת גרמניה במת</p>

<p>החזיון, שעליה נערך בצורה הקלסית &#8220;מחול־המות&#8221; של הגלות
היהודית, ובה מצאו</p>

<p>את ביטויים הכולל יותר מאשר בכל מקום אחר בעולם כל נפתולי
הוויתה של גלות</p>

<p>זו, על עלבונה הכבד, על תקוותיה בנות־יומן ואכזבותיהן
המרות. עליה נרקמו כל</p>

<p>העלילות, עליה גם טופחו כל ההשליות – ועליה מתפוצצות עכשיו
השליות אלו בנפץ</p>

<p>איום ומהרס, ללא תקומה. במשך שבע־שמונה מאות שנים הקיף
גלגל מזלה של היהדות</p>

<p>הגרמנית את מחזורו והגיע לבסוף למקום שממנו התחיל, לאשפירא
וורמיזא,</p>

<p>לקולוניא, מגנצא, ווירצבורג וכו', לעלילת הבארות המורעלות
ודקירת לחם</p>

<p>הקודש, ל&#8220;תועים&#8221; ו&#8220;מסומנים&#8221;, אשר שמו את &#8220;טומאתם&#8221; אות
בבגדיהם, לכל אותה</p>

<p>האטמוספירה של ימי הבינים ההופכת שוב את היהודים לעדת
מנודים, העומדים מחוץ</p>

<p>לזכויות ומחוץ לחוק, מופקרים בחייהם וברכושם. רק הדיקורציה
החיצונית נשתנתה</p>

<p>במקצת – אבל בתוכנם ובמשמעותם הפנימית אלה הם אותם הדברים
עצמם. אלה הם</p>

<p>אותם היהודים עצמם ואותה הסביבה עצמה. וזו אותה שכינת הצער
והעלבון ההומה</p>

<p>על ראשם.</p>

<blockquote>
<br />
</blockquote>

<p>זהו עונש קשה מאוד. יש בזה אולי משהו מעמידה על הדם,
כאשר</p>

<p>נאמרים הדברים בשעה אנוּנה זו. אבל יש הכרח לומר אותם,
למען נשכיל מהם</p>

<p>ולמען נסיק מהם מסקנות המכוונות אותנו בדרך הנכונה, כדי
להציל את שארית</p>

<p>הפליטה מאבדן וכליון. היהדות הגרמנית, אשר יותר מכל ציבור
יהודי אחר, בעל</p>

<p>חשיבות ובעל משקל במנינו ובבנינו, באירופה, פירשה במאת
השנים האחרונות</p>

<p>באופן בלתי נכון את כוונתה של ההיסטוריה הישראלית, אשר
התפארה בלבה שהבליגה</p>

<p>כבר על גורל ישראל – דוקא היא מוצה עתה את הקובעת המרה
ביותר של הגורל הזה.</p>

<p>בה נתבדו בבת אחת כל האילוסיות שניסה פעם הקיבוץ היהודי
בגולה לבוא דרכן</p>

<p>לידי השלמה עם גורלו: אילוסית האמנציפּציה, אילוסית
האסימילציה, אילוסית</p>

<p>ה&#8220;תעודה&#8221;, אילוסית השליחות הרוחנית והשליחות הכלכלית,
המסחרית והפיננסית.</p>

<p>כשברי כלי חרס מתגוללים עתה כל יצירי הדמיון הללו. לא
הועילו לה כל תמרוקי</p>

<p>הרוח והנפש, כדי להתנכר; לא הועילו כל מתנות־הדם שנתנה
יהדות זו כדי</p>

<p>להתכשר. &#8220;אזרחי העולם&#8221; נהפכו שוב ל&#8220;חזירים מצורעים&#8221;. ואלה
אשר דימו בנפשם</p>

<p>להיות שרי־רוח ונסיכי תרבות ואמנות בהיכלות זרים, מייבבים
ככלבים תחת</p>

<p>הצלפות השוט של נערים פוחזים.</p>

<blockquote>
<br />
</blockquote>

<p>זהו עונש קשה מאוד. אבל זה יהיה שוב פירוש שוא
להיסטוריה</p>

<p>הישראלית, אם נביט על הדברים רק מזוית־ראיה של מאורעות
העולם האקטואליים</p>

<p>בלבד, ואם נרצה לבאר לעצמנו את התמוטטות החיים היהודיים
בתקופה הזאת ע&quot;י</p>

<p>אותות הזמן והתמורות המדיניות, הכלכליות והחברתיות של
העמים אשר היהודים</p>

<p>שוכנים בתוכם, אם נחשוב את כל זה למקרה חולף, למחץ העתיד
להרפא בתוך הרפאות</p>

<p>הכללית של העולם המחוץ והחולה. אותות הזמן הם רוח הסערה
העוקרת לפעמים גם</p>

<p>אלונים אדירים וכבדי שרשים, אבל היא מטאטאת ומשימה קודם כל
את</p>

<p>התלוי־על־בלימה. מה שמבעית אותנו ביותר בתקופה זו, אינן
המכון הניתכות על</p>

<p>ראשינו אגב המהומה והמבוכה הכללית, לא זה שאנו הנדפים בצד
ובכתף בתוך</p>

<p>ההתרוצצות הגדולה הרת החליפות והתמורות בעולם, כי אם זה
שנשיבת־הרוחות של</p>

<p>הזמן הסירה את שכבת העפר הדקה מעל כל מקומות עמידתנו,
ולעינינו נתגלו במידה</p>

<p>שלא נתגלה עד היום, חרפת תלישותנו ותוגת ערייתנו, באין אף
נימה שרשית אחת</p>

<p>לקיקיון יבש זה הנקרא חיי ישראל בגולה.</p>

<blockquote>
<br />
</blockquote>

<p>אכן גרמניה היא &#8220;שעור לדוגמא&#8221;. אבל ישנם לנו כיום
שעורים</p>

<p>לדוגמא רבים מאוד. אינני יודע אם היתה לנו פעם האפשרות
להביט בעינים כה</p>

<p>פקוחות ומיטיבות לראות ומתוך דיסטנץ היסטורי כה שקוף על
מצבנו כפי שישנה</p>

<p>כיום. הננו נמצאים עתה כאילו בתוך המעבדה של ההיסטוריה
העולמית, ואנו</p>

<p>יכולים לראות ולמנות בתוכה את צנצנות־המבחן שלנו. לנגד
עינינו שורה שלמה של</p>

<p>צירופים ומזיגות, של צורות שלטון וחיי־חברה, של דרגות
תרבות ופילוסופיות</p>

<p>מדיניות, אשר בכולם עברנו את תקופת המבחן והנסיון: רוסיה
הסובייטית, שלטון</p>

<p>של פועלים, נקי מאנטישמיות ממלכתית – והיהדות נהרסת;
גרמניה הפשיסטית –</p>

<p>והיהדות נהרסת; פולין הדיקטטורית למחצה והדימוקרטיה למחצה
– והיהדות נהרסת;</p>

<p>אמריקה הדימוקרטית לגמרי – והיהדות נהרסת; וכו' וכו'. היא
אינה נהרסת רק</p>

<p>במקום שאיננה בנמצא או במקום שהיא נמצאת בכמות בלתי חשובה
ובלתי ניכרת. אין</p>

<p>איפוא, אף סדק אחד למוצא ואין עף זיק אחד של תנחומין, אין
אף נקודה אחת</p>

<p>שאפשר לנו להתעכב עליה ולומר: כאן תמצא לה יונת ישראל מפלט
מפני צפרני</p>

<p>הנץ&#8230;</p>

<blockquote>
<br />
</blockquote>

<p>&#8220;במה אנחמך אחותי רחומה&#8221;? היו ימים וזמנים שבהם היו</p>

<p>היהודים מוכים ונרדפים במקום אחד, ויושבים בשלוה, או נדמה
היה להם לכל</p>

<p>הפחות כי הם יושבים בשלוה במקום שני. אז יכול היה המשורר
לקחת את אחותו</p>

<p>&#8220;בת־יעקב אשר עינה אותה בן חמור&#8221; בידה הרועדת, להטיף
תנחומין מרגיעים על</p>

<p>ראשה השחוח ולהוביל אותה &#8220;למלון אורחים&#8221; חדש. אז אפשר היה
לגלגל בכל פעם</p>

<p>באותו הנוטריקון של גלות ולומר לכנסת ישראל הנידחה:
&#8220;פה־לין&#8221;, או &quot;ליני פה</p>

<p>בלילה הארוך&#8230;&quot; כיום אין הדבר כך. כיום היה המבול על כל
הגולה היהודית,</p>

<p>ואפס מפלט ואין לא &#8220;מלון אורחים&#8221; ולא אכסניה ללינת לילה
בשביל ההמונים</p>

<p>היהודיים, בכל התקופה ההיסטורית הארוכה של גלות ישראל, לא
הגיעה היהדות</p>

<p>למפנה כה חד בגורלה כפי שהגיעה אליו עתה. כליון חרוץ או
שחרור – אלה הן שתי</p>

<p>הזרועות של הזוית. מה נעודד ומה ננחם, מה נשווע ומה בצע
ברגשי ההשתתפות</p>

<p>שאנו מביעים, מה בכל אלה לסייע? הפתוס החדש אשר נוסך עתה
לשאלת היהודים,</p>

<p>מתוך החלחלה העולמית שהיא מתעוותת בה, יכול להתבזבז שוב
לפרקי קינות</p>

<p>רוטטות, עד כדי למלאות כרכים שלמים נוספים ל&#8220;ספרי הדמעות&#8221;,
או לשמש מנוף</p>

<p>למפעל משחרר גדול. שעת צרה וצוקה זו, היא גם שעת כושר
היסטורית!</p>

<blockquote>
<br />
</blockquote>

<p>אנחנו רשאים, כמובן, לקבל עתה פרס בעד ידיעתנו
בהיסטוריה,</p>

<p>בעד פירושנו הנכון את ההיסטוריה היהודית. לנו, הציונים
וחלוצי־ההגשמה</p>

<p>הציונית בא&quot;י, היתה פרוגנוזה אשר התאמתה, <strong>לצערנו</strong>
התאמתה במלואה. אנו</p>

<p>הזהרנו ודיברנו על לבות היהודים, על הלבות <strong>הערלים</strong>
של היהודים, עוד בטרם</p>

<p>התחוללה השואה האיומה, בעוד היתה יכולת פנימית גדולה בעם
ואפשר היה לבצע את</p>

<p>מפעל ההצלה והשחרור לא בבהלה ולא מתוך מנוסת־עכברים כמו
היום. אבל לא עת</p>

<p>דברים לנו עתה ולא עת חשבונות של העבר. השאלה היא: מה יעשה
ומה לעשות כדי</p>

<p>להביא לידי התאמה, הן מבחינה פוליטית והן מבחינה מעשית, את
<strong>האפשרות</strong> של</p>

<p>הצלת המונים יהודיים גדולים מכליונם, ע&#8220;י העברתם לא&#8221;י, עם
<strong>ההכרח</strong> הטרגי</p>

<p>של ההמונים האלה אשר מולדותיהם החורגות מקיאות אותם ללא
רחם? איך להכניס את</p>

<p>מעשה־ההצלה הזה לתוך מסלול תכניתי ומחושב, למען לא יכשל
מבפנים ולא יכשיל</p>

<p>את המפעל שאנו עמלים להקימו בארץ זו?</p>

<blockquote>
<br />
</blockquote>

<p>לא קל עתה לתת תשובה על השאלה הזאת. היא חובקת כיום</p>

<p>בזרועותיה את כל העולם היהודי, ובמידה שגדלו ממדיה – גדלו
הקשיים שהיא</p>

<p>נתקלת בהם. אולם אם היה פעם צורך בהסתדרות ציונית, בעלת
כשרון פעולה וכשרון</p>

<p>הנהלה בתוך העם, ואם היו פעם תפקידים חיוניים ואחראיים
להסתדרות זו – הרי</p>

<p>עתה <strong>בוער</strong> הצורך הזה ביותר ועתה קיימים התפקידים
האלה, במידה שלא היו</p>

<p>קיימים אף פעם. רק אלה החושבים את התוהו ובוהו לסדר מצוין,
יכולים לטפח</p>

<p>הלך־רוח אופטימיסטי למראה ההתפתחות החפשית והמהלך &#8220;הטבעי&#8221;
של הענינים. אחת</p>

<p>הטרגדיות הנוספות על הטרגדיה הגדולה של העם העברי בשעה
הזאת, היא זו, שימי</p>

<p>המבחן ההיסטוריים הקשים והמכריעים ביותר מצאו אותו בלתי
מאורגן, ובלי</p>

<p>אינסטנציה מרכזית בעלת סמכות אשר תנהל אותו, תלחם את
מלחמתו ותארגן את</p>

<p>&#8220;יציאת מצרים&#8221; החדשה, אשר עומדת להיות עצומה במידותיה,
גדולה במסותיה</p>

<p>ומרובה בנפתוליה, מאשר יציאת מצרים הראשונה. אי־אפשר לגשת
כלל לפתרון</p>

<p>הפרובלימה הזאת בלי מכשיר ארגוני כזה, אשר יפעל לא מתוך
אינרציה, אלא במרץ</p>

<p>דרוך, ומתוך מדת יכולת ההולמת את תפקידי התקופה. מה שיש
לנו היום, זאת היא</p>

<p>סוכה מבוקעת ורעועה, שהדלות מצפצפת בכל החרכים שלה, דלות
החומר והרוח כאחד.</p>

<p>מה שיש לנו כיום איננו מסוגל אפילו לקיים את מעט האינרציה
שיש בו, ואין</p>

<p>צורך לומר שאינו מסוגל להעמיס על עצמו תפקידים כבדי־מעשה
וכבדי אחריות,</p>

<p>שעוד לא רבצו על ההסתדרות הציונית מעודה, ועד כמה שלא יראו
הדברים האלה</p>

<p>פרוזאים ופעוטים לגבי הפרובלימה הגדולה והלוהטת שאנו
עומדים בפניה, הרי</p>

<p>צריך שיהיה לנו ברור שבלי הסתדרות ציונית <strong>מחודשת</strong>,
רעננה בכוח מחשבתה</p>

<p>ובכשרון פעולתה, משוחררת מן הרוטינה החלודה מצד אחד
ומכוחות ההרס הפנימיים</p>

<p>מצד שני, לא היה לנו לא המנוף ולא נקודת המשען בשביל המנוף
הזה, כדי למלאות</p>

<p>את התפקיד ההיסטורי שהסיטואציה הנוכחית בעם היהודי
ובארץ־ישראל מטילה</p>

<p>עלינו&#8230;</p>

<blockquote>
<br />
</blockquote>

<p>נאומו של וייצמן באסיפת הפרלמנטרים האנגלים, היה צעד
ראשון</p>

<p>בתקופה הזאת להעלות מחדש על פוֹרוּם מדיני רחב את שאלת
היהודים בעולם, בקשר</p>

<p>עם ארץ־ישראל. וייצמן דיבר במסיבה זו על השאלה האקטואלית
ביותר, על שאלת</p>

<p>יהודי גרמניה. ההד שמצאו הדברים בעתונות האנגלית הגדולה
וגם התגובה בעתונות</p>

<p>הנאציים בגרמניה, מוכיחים ששערי הפעולה הזאת עוד לא ננעלו,
אפילו בשעה זו</p>

<p>שעמי העולם תפוסים לפרובלימות מדיניות וכלכליות כבירות
ומסובכות, שעל שטחם</p>

<p>הרחב אין מצוקת ישראל בגולה ניכרת כל כך. וייצמן איננו
כיום מנהיגה</p>

<p><strong>הרשמי</strong> של ההסתדרות הציונית, אבל הוא פתח בפעולה
החשובה ביותר בשעה זו</p>

<p>לתנועה, הדורשת המשך ורציפות. העלאת שאלת היהודים מחדש על
הפורום המדיני</p>

<p>הבין־לאומי, בהיקפה הרחב ובחריפותה המלאה, לא כשאלה
מופשטת, אלא בקשר עם</p>

<p>א&quot;י, עם מראה־מקום קונקרטי לפתרונה לא בדרך של בקשת
&#8220;זכויות&#8221; אלא בדרך</p>

<p><strong>קונסטרוקטיבית</strong> – זהו המפתח לכל פעולה ציונית בעלת
מידות ההולמות את</p>

<p>צרכי העם בשעה הזאת. לפרובלימה המדינית של הציונות יש כיום
שתי חזיתות</p>

<p>עיקריות, חזית <strong>העליה</strong> לא&quot;י וחזית <strong>היציאה</strong>
מארצות הגולה: **עליה בלתי</p>

<p>מוגבלת** ע&#8220;י שרירות לב פקידותית, וע&#8221;י טעמים שאין להם
שום קשר ליכולת</p>

<p>הקליטה האובייקטיבית של הארץ, <strong>ויציאה בלתי־מוגבלת</strong>
לא רק לאדם היהודי,</p>

<p>אלא גם <strong>לנכסיו ולרכושו</strong>. איננו יודעים אם אפשר לבקש
אינטרוונציה</p>

<p>פוליטית, ואם תועיל אינטרוונציה כזאת כדי להניע את היטלר
ואת אנשי היטלר</p>

<p><strong>לא לשנוא</strong> את היהודים ולא להתעלל בהם, או כדי להניע
את פולין שלא תגבה</p>

<p>מסים מרוששים מאת היהודים, ומהסטודנטים הפולנים שלא יכו
אותם ולא ישליכום</p>

<p>מן האוניברסיטאות, או את הרומנים שיתיחסו אליהם בחיבה וכו'
וכו' – אבל אפשר</p>

<p>לדרוש אינטרוונציה, והיא יכולה להועיל, שיתנו להם
<strong>לצאת</strong>, כשם שנתנו</p>

<p>ליוונים לצאת מתורכיה, שיתנו לשוב למולדתם, להאחז בה
ולבנות אותה.</p>

<blockquote>
<br />
</blockquote>

<p>אבל פעולה פוליטית איננה נעשית ע&quot;י המולת אוילים
ופרזות</p>

<p>מנופחות, והיא משוללת כל ערך אם מאחוריה איננו עומד כוח
מאורגן המסוגל</p>

<p>להיות נושא אחראי לתביעות שהוא מרים אותן ושיש לו יכולת
להגשימן. פעולה</p>

<p>פוליטית תכליתית איננה יכולה גם להעשות באטמוספירה של
הפקרות ובגידה</p>

<p>פנימית, אגב מעשי חתירה ופעולות דיסאורגניזציוניות בלתי
פוסקות. לכל מקום</p>

<p>שאנו מפנים את פנינו הננו נתקלים, איפוא, בשאלה זו, בשאלת
ההסתדרות הציונית</p>

<p>והכשרתה לתפקידיה בתקופה הזאת. <strong>האידיאה</strong> הציונית
היא המנצחת עתה ברחוב</p>

<p>היהודי, היא סיסמת ההצלה היחידה לעם, ונס־התנחומין שהוא
נושא אליו את עיניו</p>

<p>מתוך מבוכתו ומצוקתו הגדולה – אבל ההסתדרות הציונית,
<strong>בצורתה הנוכחית</strong>,</p>

<p>היא הכלי הבלתי־מסוגל ביותר לשרת כיום את האידיאה הזאת,
להיות נושאה</p>

<p>ומגשימה.</p>

<blockquote>
<br />
</blockquote>

<p>תרצ&quot;ג</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/23054">https://benyehuda.org/read/23054</a></div></body></html>