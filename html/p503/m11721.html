<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֱלִיעֶזֶר יָפֶה</title>
	<meta name="author" content="יצחק לופבן"/>
</head>
<body>

<p>מת אליעזר יפה. עוד נר אחד כבה במנורת הקנים של תנועת הפועלים העברית בא&quot;י.
אבד אחד מיחידי הסגולה שלה, איש-העבודה ואיש-האדמה, הולך למישרים ומורה
לצדקה, שהיה ממניחי המסורת החלוצית, בהתערותה הראשונה בעליה השניה, וגילם
באישיותו הנפלאה את מיטב התכונות המוסריות, את הידיעה ואת המעשה, את
המסירות ללא גבול ואת העקשנות הקדושה.</p>

<p>עשירת עלילות היא כברת הדרך, שעבר בה מאז עלותו ארצה עד שהתאכזר עליו גורלו
והפילו לערש-דוי בעודו בעצם מתיחותו הרוחנית ופעילותו המעשית. תחנות יצירה
מרובות ניצבות בדרך זו, שמהן אור וכוח לתנועת העבודה המחדשת בישראל: כנרת
וסג&#8217;רה, יסוד ההסתדרות החקלאית בגליל, פעילותו ודרך השפעתו המיוחדת במפלגת
הפועל הצעיר, שליחותו הצבורית ושליחותו החקלאית, &#8220;גן-הירק&#8221; ו&#8220;השדה&#8221;,
שליחותו המדינית הראשונה מטעם הישוב באדמיניסטרציה הצבאית לאחר הכיבוש
הבריטי, מקוה-ישראל, רעיון מושב-העובדים והגשמתו, פעילות ספרותית ענפה
ומגוונת מאד, ואחרון, אחרון – &#8220;תנובה&#8221;, זו היצירה השיתופית הגדולה של צבור
הפועלים החקלאי, ששמה נהפך למונח בין-לאומי, שהוא תיכן את תכניותיה, הניח
את יסודותיה, היה מנהלה, מבססה ופרץ לה נתיבות.</p>

<p>אך מבין שפע העלילות, בוקע ועולה אליעזר יפה <strong>האיש</strong>, זה האיש היקר, שתום
ותוקף, רוח שירה וחושי-מציאות מפותחים מאד חוברו בו יחד, שהליכותיו
התרבותיות, דיבורו המלבב, נקיונו הנפשי, עיניו הטובות ומבנה שיניו המעיד על
בעליהם כי הוא סלע מוצק, עשוי לבלי חת – העלוהו לדוגמא מחנכת לדור ולדורות
הבאים.</p>

<p>(הפוה״צ, שנת ה-36, גליון 1&#8211;2, תש״ג)</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/11721">https://benyehuda.org/read/11721</a></div></body></html>