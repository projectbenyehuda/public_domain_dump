<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יֵשׁ בָּנוּ כִּשְׁרוֹן</title>
	<meta name="author" content="יהודה ליב לוין (יהל״ל)"/>
</head>
<body>

<blockquote>
<p>יֹאמְרוּ מְנַדֵּינוּ כִי אֵין בָּנוּ יֹשֶׁר,</p>

<p>כִּי עָרְמוֹת וּתְכָכִים מְלֵאִים הִנֵּנוּ</p>

<p>וּכְחֶתֶף נֶאֱרֹב, לֹא נֵלֶא עֲשׂוֹת עֹשֶׁר</p>

<p>כָּל עֵסֶק, כָּל מִשְׁלַח יָד נָגֹר בְּחֶרְמֵנוּ;</p>

<p>יַבִּיעוּ יְדַבְּרוּ, אֲבָל הֵן יוֹדוּ</p>

<p>כִּי יֵשׁ בָּנוּ כִּשְׁרוֹן – וְאוֹתוֹ יַחֲמֹדוּ –</p>

<br />
</blockquote>

<blockquote>
<p>יֵשׁ בָּנוּ כִּשְׁרוֹן – הוּא יַקְנִיא לְא ֻמִּים,</p>

<p>וּבְקִנְאָתָם יִשְׂנְאוּנוּ וְכֵן נֹאבֵדָה –</p>

<p>עַל כִּי נְגַבֵּר חַיִּל, נַרְאֶה עֲצֻמִּים</p>

<p>בְּכָל עִנְיָן וָחֵפֶץ שֶׁבּוֹ נַעֲבוֹדָה –</p>

<p>אִם בְּמִסְחָר וַחֲרֹשֶׁת אוֹ בְחָכְמָה וּמְזִמָּה</p>

<p>בְיִתְרוֹן הַכְשֵׁר דַּעַת הַמִּפְעָל נָרִימָה.</p>

<br />
</blockquote>

<blockquote>
<p>יֵשׁ בָּנוּ כִּשְׁרוֹן – וּבוֹ הֵן הִצְלַחְנוּ</p>

<p>לוּ הוֹצִיאוּ לְפָעֳלוֹ נָתְנוּ יָדַיִם,</p>

<p>לוּ לֹא עַל מַסְגֵּר סֻגַּרְנוּ, נִדַּחְנוּ,</p>

<p>לוּ לֹא חֻקִּים מַגְבִּילִים קָצְצוּ כְנָפַיִם&#8230;</p>

<p>אֲבָל מִבְּלִי חֹמֶר מַה יִּפְעַל כֹּחַ</p>

<p>אַךְ פְּרָעוֹת יִפְרָע, כִּמְתַעְתֵּעַ יְנַגֵּחַ!</p>

<br />
</blockquote>

<blockquote>
<p>יֵשׁ בָּנוּ כִּשְׁרוֹן – אַךְ הוּא כִמְתַעְתֵּעַ</p>

<p>וּבְלִי מְצוֹא לוֹ פְעֻלָּה בְחַיֵּי הָאֲדָמָה,</p>

<p>הֵם מָלְאוּ תְלָאוֹת עֹנִי וָרֹעַ –</p>

<p>וַיְהִי לִכְלִי חֵפֶץ לְחַיֵּי רוּחַ וּנְשָׁמָה</p>

<p>וַיֵּצְאוּ חֹצֵץ מֶנּוּ רַבָּנִים, גְּאוֹנִים</p>

<p>וַיֵּצְאוּ חִדּוּדִים פִּלְפֻּלִים שׁוֹנִים. –</p>

<br />
</blockquote>

<blockquote>
<p>יֵשׁ בָּנוּ כִּשְׁרוֹן – בַּקְּשׁוּ נָא אַיֵּהוּ?</p>

<p>אֵיפֹה הִיא פְעֻלָתוֹ, מַה בּוֹ עָשִׂינוּ?</p>

<p>הוּא יִפְרַח בָּאֲוֵיר! בּוֹנֶה מִגְדְּלֵי תֹהוּ:</p>

<p>סְפָרִים חֳמָרִים בּוֹ הִגְדַלְנוּ, הִרְבִּינוּ,</p>

<p>סְפָרִים לֹא יִסָּפְרוּ בִּימֵי שָׁמָיִם,</p>

<p>סִפְרֵי הֲלָכָה, חִדּוּשִׁים כִּבְיַמִּים מָיִם.</p>

<br />
</blockquote>

<blockquote>
<p>כַּמָּה כִשְׁרוֹן, כַּמָּה שֵׂכֶל בָּם הֶאֱבִידוּ</p>

<p>גְּאוֹנִים אַדִּירִים, רַבָּנִים חֲרִיפִים?</p>

<p>הַרְרֵי עַד הִתְחוֹלְלוּ וּמָה הוֹלִידוּ?</p>

<p>פִּלְפּוּלִים שְׁנוּנִים זֶה עַל זֶה מוֹסִיפִים:</p>

<p>הִלְכוֹת צְנִיעוֹת, מִנְהֲגֵי רַמְשָׁא וְצַפְרָא –</p>

<p>אֲבוֹי עַל הַאי שׁוּפְרָא דִי בָלִי בְעַפְרָא!</p>

<br />
</blockquote>

<blockquote>
<p>רְאוּ בְּבָתֵּי הַיְשִׁיבָה מִנִּי דֹר וָדֹר</p>

<p>כַּמָּה בְּנֵי כִשְׁרוֹן מִתְגוֹלְלִים בִּשְׁאִיָּה,</p>

<p>לוּ הִשְׂכִּילוּם כִי אָז הָיוּ לְעַמּוּדֵי אוֹר</p>

<p>וַחֲכָמִים לֹא חָסַרְנוּ בְכָל תּוּשִׁיָּה –</p>

<p>עַתָּה מִבְּלִי מֵשִׂים יֹאבְדוּ וְאֵינָמוֹ</p>

<p>יָמוּתוֹ וְלֹא בְחָכְמָה, נִסַּע יִתְרָם בָּמוֹ.</p>

<br />
</blockquote>

<blockquote>
<p>מִבְּלִי מֵשִׂים! בְּאֵין מֵבִין! בְּאֵין מִי יַחֲקֹרוּ</p>

<p>גּוֹרַל אוֹבְדִים אֵלֶּה הַכֵּר לָדַעַת;</p>

<p>אַחֵינוּ הַיְשָׁנִים לָרַע טוֹב יֹאמֵרוּ</p>

<p>הֵן לָמוֹ הַשְׂכָּלָה – נֶגַע צָרַעַת;</p>

<p>כָּל יִשְׁעָם חֶפְצָם הֲוַיּוֹת הַגְּמָרָא,</p>

<p>אֵלֶּה תִפְאַרְתָּם, זֹאת כָּל הַמַּטָּרָה!</p>

<br />
</blockquote>

<blockquote>
<p>וְאֵלֶּה הַחֲדָשִׁים הוֹלְכֵי קָדִימָה</p>

<p>בְּגֹבַהּ לִבָּם בַּל יִדְרְשׁוּ, בַּל יַעֲמִיקוּ</p>

<p>לַאֲשֶׁר בְּקִרְבֵּנוּ וּבְתוֹכֵנוּ פְנִימָה</p>

<p>גַּם לֹא יָבִינוּ – כִּי לִמְאֹד הִרְחִיקוּ&#8230;</p>

<p>וַאֲנָחוֹת תִּרְעַשְׁנָה וְהֵד נוֹרָא עוֹנֶה;</p>

<p>קוֹל שַׁוְעַת נְכֵאִים: חוּסוּ! עִזְרוּ! וְאֵין פּוֹנֶה.</p>

<br />
</blockquote>

<blockquote>
<p>קוֹל הַצְּעִירִים הוּא פְּלִיטֵי הַיְשִׁיבָה</p>

<p>שֶׁרוּחַ קָדִים אוֹתָם צָרַר בִּכְנָפַיִם,</p>

<p>מִישִׁימוֹן נְשָׂאָם וַיַּעֲמִידֵם בִּנְתִיבָה,</p>

<p>לִרְאוֹת דַּרְכָּם נָכוֹן פָּקְחוּ עֵינַיִם,</p>

<p>אַךְ יֵצֶר צַעֲדָם וּמַר קוֹלָם בּוֹקֵעַ:</p>

<p>עִזְרוּ נָא! חוּסוּ – וְנַעֲלֶה! וְאֵין שׁוֹמֵעַ.</p>

<br />
</blockquote>

<blockquote>
<p>הֲיִפָּלֵא אֵפוֹא, אִם יֵשׁ בָּנוּ אֵלֶּה,</p>

<p>שֶׁתַּכְלִית שִׂנְאָה קְהִלָּתֵנוּ יִשְׂנָאוּ?</p>

<p>עַל כִּי אָזְנָהּ עֲרֵלָה, אֵין מֶנָּה חוֹלֶה,</p>

<p>עַל הָאֲמֵלָלִים עֵת לַיֶּשַׁע יִקְרָאוּ –</p>

<p>עַל דַּם אַחֶיהָ עָמְדָה מִתְנַכֶּרֶת</p>

<p>עֵת לָהּ הִתְחַנְנוּ, צִוְחָתָם סֹעֶרֶת!</p>

<br />
</blockquote>

<blockquote>
<p>וּמַה יֵּשׁ לָהּ עוֹד צְדָקָה לִזְעֹק בִּתְלוּנָה,</p>

<p>אִם כְּזָרִים בְּאַחֲרִית יִהְיוּ גַם לָהּ הֵמָּה,</p>

<p>בְּמָצְאָם נְתִיבוֹתָם בֶּעָמָל וּתְבוּנָה,</p>

<p>וְעָלֶיהָ יִתְמַרְמְרוּ, יַנִּיחוּ בָהּ חֵמָה?</p>

<p>הַגְמוּל עוֹד תִּדְרֹשׁ קְהִלָּה אַכְזְרִיָּה?</p>

<p>הֵטִיב לֹא תֵדַע רַק קַחַת צוֹפִיָּה!</p>

<br />
</blockquote>

<blockquote>
<p>אֲבָל לְאָשְׁרֵנוּ יֵשׁ בָּנוּ אַנְשֵׁי הַמַּעֲלָה,</p>

<p>וּלְטוֹבַת הַקְהִלָּה עוֹד יַעַבְדוּ יַעֲמֹלוּ,</p>

<p>כַּכּוֹכָבִים יַזְהִירוּ מֵאֹפֶל לַיְלָה,</p>

<p><strong>חִנָּם</strong> יָפִיצוּ אוֹר, אַךְ חֶסֶד יִגְמֹלוּ,</p>

<p>הֵם לָהּ חוֹמָה דַבֵּר אֶת אוֹיֵב בַּשַּׁעַר,</p>

<p>הֵמָּה לָהּ מוֹרִים הִטָּפֵל לְכָל בַּעַר,</p>

<br />
</blockquote>

<blockquote>
<p>כִּי יוֹדְעִים מַכִּירִים אֵלֶּה בְנֵי עֲלִיָּה,</p>

<p>אֶת קְהִלָּתֵנוּ עִם כָּל הַמִּגְרַעַת</p>

<p>יוֹדְעִים – כִּי פְתַיָּה הִיא, לֹא אַכְזְרִיָּה,</p>

<p>טּוֹבַת לֵב הִיא, אֶפֶס הֵטִיב לֹא יוֹדַעַת</p>

<p>לָכֵן תָּרַע כִּי רַחֲמֵי סָכָל – אַכְזָרִי,</p>

<p>כְּסִיל חָפֵץ לְהֵטִיב רַע מֵאוֹיֵב נֶאְדָּרִי, –</p>

<br />
</blockquote>

<blockquote>
<p>טוֹבַת לֵב הִיא, נְדִיבָה וּמְפַזֶרֶת</p>

<p>לֹא תָחֹס עַל עָמָל, גַּם כֶּסֶף מַזֶּלֶת,</p>

<p>רַק מַה שֹּׁוֶה לָמוֹ מִדַּעַת נִבְעֶרֶת,</p>

<p>וַעֲמָלָהּ גַּם כַּסְפָּה לִבְלִי תֹעֶלֶת,</p>

<p>וַיְהִי בָהּ הַהֶפֶךְ, פְּעָלֶיהָ כֶחָשִׁים,</p>

<p>בַּעֲמָלָהּ תַּרְבֶּה נִרְפִּים וּבְכַסְפָּהּ – רָשִׁים.</p>

<br />
</blockquote>

<blockquote>
<p>תַּעֲמֹל תִּיגַע קְהִלָּתֵנוּ מֵאָז וָעָתָּה,</p>

<p>וַתֶּרֶב בַּטְלָנִים וַתַּעַשׂ לָמוֹ בָתִּים;</p>

<p>תִּפְזֹר תִּתֵּן לְכָל פוֹשֵׁט יָד כִּי מָטָה,</p>

<p>וַתֶּרֶב הַמְּלַקְּטִים, הַתָּרִים וְהַשָּׁטִים;</p>

<p>פְּתַיָּה הִיא – בְּאֵין הָבֵן כַּסּוּס וָפֶרֶד –</p>

<p>כֹּחָהּ יֹאכְלוּ זָרִים – הִיא לֹא תֵדַע מֶרֶד.</p>

<br />
</blockquote>

<blockquote>
<p>כֹּחָהּ יֹאכְלוּ זָרִים – כִּי מִי אֵלֶּה הֵמָּה:</p>

<p>צַדִּיקִים וּפְרוּשִׁים וּנְזִירֵי יְשִׁיבָה,</p>

<p>אוֹכְלֵי שְׁאֵר הַקְּהִלָּה מִבְּלִי שַׁלֵּם מְאוּמָה,</p>

<p>מִבְּלִי הָשֵׁב תּוֹעֶלֶת תַּחַת הֵטִיבָה?</p>

<p>פְּתַיָה קְהִלָתֵנוּ, קַלַּת הַדַּעַת,</p>

<p>פִּתּוּהָ וַתִּפָּת וַתְּהִי נִכְנַעַת.</p>

<br />
</blockquote>

<blockquote>
<p>וַתְּהִי נִכְנַעַת – וַתֵּחַת בָּהּ גְּעָרָה,</p>

<p>מִכָּל צַדִּיק גּוֹזֵר, מִבַּטְלָן מוֹכִיחַ,</p>

<p>מִפָּרוּשׁ מַרְעִישׁ, מֵרַב זוֹרֵק מָרָה,</p>

<p>מִמְּקַבֵּל מְחָרֵף, מִמְחַבֵּר מַצְרִיחַ;</p>

<p>מִשְּׂאֵתָם תִּבְעַת וַתְּהִי רָחֵל נֶאֶלָמָה</p>

<p>וַתְּעַר עֲטִינֶיהָ תֵּת חֲלְבָהּ וְדָמָהּ.</p>

<br />
</blockquote>

<blockquote>
<p>הַעֵת לִנְקֹם נָקָם וְשִׂנְאָה נִטֹּרָה,</p>

<p>לִקְהִלָּה כָזֹאת אֻמְלָלָה מִבְּלִי דַעַת?</p>

<p>הֲנֶחֱשֶׁה נִתְאַפֵּק וּבְמִלִּין נַעֲצֹרָה,</p>

<p>הַשְׂכֵּל וְהוֹעֵל עַד שֶׁיָּד מַגַּעַת?</p>

<p>אַל יִתְהַלֵּל חָכָם בְּנָקְמוֹ מֵאִוֶּלֶת,</p>

<p>כִּי אִם הַשְׂכֵּל וְיָדוֹעַ הָבִיא תוֹעֶלֶת.</p>

<br />
</blockquote>

<blockquote>
<p>עַל כֵּן הַמַּשְׂכִּילִים, בְּלִבּוֹתָם יָשָׁרוּ,</p>

<p>נֶחֱלִים עַל שֶׁבֶר קְהִלָּתֵנוּ הַחַתָּה,</p>

<p>יִרְאוּ הֲרִיסוּתָהּ, רַחֲמֵיהֶם יִכְמָרוּ,</p>

<p>יִשְׁכְּחוּ מַכּוֹתָם יָדָהּ לָמוֹ חִלְּקַתָּה. –</p>

<p>רוֹפֵא נֶאֱמָן וְרַחֲמָן יְרַפֵּא מִשְׁתַּגֵּעַ,</p>

<p>וָהוּא יַךְ עַל הַלְּחִי, אֶבֶן קֹלֵעַ.</p>

<br />
</blockquote>

<blockquote>
<p>כֵּן אֵלֶּה הֵמָּה מַשְׂכִּילֵי הָרַבִּים,</p>

<p>מְחוֹנְנֵי הַקְּהִלָּה עֵת הִיא תַעַשְׁקֵמוֹ,</p>

<p>מְחַבְּקֶיהָ בְרַחֲמִים עֵת תְּדוּשֵׁם בָּעַקְרַבִּים,</p>

<p>מַקְדִּישִׁים לָהּ דָּמָם עֵת רַעַל תַּשְׁקֵמוֹ,</p>

<p>הִיא תִרְדֹף בְּאַף – הֵם יִשְּׂאוּ, יִסְלָחוּ,</p>

<p>וּלְהוֹעִיל יִתְאַמְּצוּ אוּלַי יִצְלָחוּ –</p>

<br />
</blockquote>

<blockquote>
<p>אוּלַי יִצְלָחוּ עֵינֶיהָ לִפְקֹחַ,</p>

<p>לִרְאוֹת הָאִוֶּלֶת הָרֹדָה בָהּ בְּפָרֶךָ;</p>

<p>יָעִירוּ וִיעוֹרְרוּ אוּלַי יִתְּנוּ כֹחַ,</p>

<p>לַהֲדֹף הַמִכְשׁוֹלִים הַחוֹסְמִים לָהּ דֶרֶךְ;</p>

<p>יִסְבְּלֻהָ עַל כָּתֵף בִימִין תֹּמֶכֶת,</p>

<p>אוּלַי תָּמֶשׁ מִמְּקוֹמָהּ הָלְאָה לֶכֶת&#8230;</p>

<br />
</blockquote>

<blockquote>
<p>אוּלַי תַּשְׂכִּיל תָּבִין קְהִלָּתֵנוּ הַתַּמָּה,</p>

<p>כִּי זֶּה מֵאוֹת בַּשָּׁנִים לֹא עָשְׂתָה מְאוּמָה,</p>

<p>כִּי חַיִּים וּתְנוּעָה לֹא תֵדַע זֶה כַמָה,</p>

<p>יַעַן בְחוֹתָם צַר סְגוּרָה וַאֲטוּמָה,</p>

<p>וְהָרוּחַ הַנִּדָּף שֶׁפָּלְטָה בִתְחִלָּה,</p>

<p>אוֹתוֹ שָׁבָה לִשְׁאֹף – וְכֵן חָזְרָה חָלִילָה,</p>

<br />
</blockquote>

<blockquote>
<p>וְכֵן עָלָה בָּהּ רָקָב וּשְׂאֵת וְסַפַּחַת:</p>

<p>פִּלְפּוּל עַל פִּלְפּוּל בְּכָל שָׁעָה וְשָׁעָה,</p>

<p>זֶה יוֹצֵא, זֶה נִכְנָס – וּבְבַת אַחַת,</p>

<p>וּכְנֵבֶל חֶרֶשׁ כְּפָלְטָהּ כֵּן בָּלָעָה,</p>

<p>עַד נִשְׁחַת דָּמָהּ וַתְּהִי נֹאד נָפוּחַ,</p>

<p>מֵעֲבוֹדָה קָשָׁה וּמִקֹּצֶר רוּחַ,</p>

<br />
</blockquote>

<blockquote>
<p>אוּלַי אָז תַּשְׂכִּיל הִתְעוֹרֵר לַתְּחִיָּה,</p>

<p>לִשְׁאֹף רוּחַ חָדָשׁ תַּחַת הַיָּשָׁן,</p>

<p>שֶׁהִתְעַפֵּשׁ בְּקִרְבָּהּ מֵעֵת קַדְמֹנִיָּה,</p>

<p>וַתַּעֲבוֹר צוּרָתָהּ, נִמְלְחָה כֶעָשָׁן –</p>

<p>תִּשְׁאַף רוּחַ חָדָשׁ, רוּחַ זַךְ, רוּחַ חֹפֶשׁ,</p>

<p>תִּמְצָא נַחַת לַגֵּו וּלְרוּחַ נֹפֶשׁ.</p>

<br />
</blockquote>

<blockquote>
<p>תַּעֲזֹב עוֹלָם הָאֲצִילוּת, עוֹלָם הָרוּחוֹת,</p>

<p>וּבְעוֹלָם הָעֲשִׂיָּה תְהִי פֹעֶלֶת,</p>

<p>אֶת אַבַּיֵּי וְאֶת רָבָא תַעֲזוֹב לִמְנוּחוֹת,</p>

<p>בַּהֲוַיּוֹת הַחַיִּים תִּתְעַסֵק לְתוֹעֶלֶת,</p>

<p>אָז תָשׁוּב לְאֵיתָנָהּ, אֵבָרֶיהָ יַבְרִיאוּ,</p>

<p>אֶת כֹּחָהּ לַפֹּעַל יַחְדָּו יוֹצִיאוּ –</p>

<br />
</blockquote>

<blockquote>
<p>חֲרִיפֶיהָ גְּאוֹנֶיהָ יִקְחוּ לָמוֹ טֹרַח,</p>

<p>לְהַפְלִיא עֵצָה וּלְהַגְדֵּל תּוּשִׁיָּה,</p>

<p>לֹא לְחַדֵּד בְּוַשְׁתִּי וּלְפַלְפֵּל בְּקֹרַח,</p>

<p>כִּי אִם לִמְצֹא עֵצָה, לַעֲשׂוֹת פְּלִילִיָּה,</p>

<p>לַהֲמוֹן הָעָם הַנֶּחְנָקִים בְּאִסּוּרִים,</p>

<p>פַּלֵּס לָמוֹ נָתִיב, יַשֵּׁר הֲדוּרִים.</p>

<br />
</blockquote>

<blockquote>
<p>זְקֵנֶיהָ וּגְדוֹלֶיהָ יְחַוּו דַעַת</p>

<p>לֹא לִלְעֹג לַצְּעִירִים, מֵרוּחַ חַיִּים יִסְעָרוּ,</p>

<p>וּלְהַתֵּל בָּמוֹ מִקִּנְאָה וָכַעַשׂ:</p>

<p>&#8220;שְׁקָצִים! עַזֵּי פָנִים! סָרְרוּ, מָרוּ!&#8221;</p>

<p>כִּי אִם חַזֵּק יָדָם, אַמְּצֵם בְּהִגָּיוֹן,</p>

<p>לְבַל יִירְאוּ מִמִּקְרֶה, בַּל יִלְאוּ מִנִּסָּיוֹן.</p>

<br />
</blockquote>

<blockquote>
<p>מַשְׂכִּילֶיהָ, סוֹפְרֶיהָ עֵט יִקָּחוּ,</p>

<p>לֹא לִלְקֹט קַדְמֹנִיּוֹת מִגַּלִּים נִצִּים,</p>

<p>לֹא לִסְפֹּת בֵּאוּרִים וּבָם יִתְוַכָּחוּ,</p>

<p>אוֹ שִׁירֵי צַעֲצוּעִים וּדִמְיוֹנֵי מְלִיצִים,</p>

<p>כִּי אִם סִפְרֵי חַיִּים לַאֲחֵיהֶם יִתֵּנוּ</p>

<p>אֵיךְ לִשְׂבֹּעַ לֶחֶם, אֵיךְ לִחְיוֹת יָבֵנוּ.</p>

<br />
</blockquote>

<blockquote>
<p>מְפַזְּרֶיהָ, גְּבִירֶיהָ עֵזֶר יָחִישׁוּ,</p>

<p>לָאֹבְדִים, נִדִָּחִים, שֶׁדַּרְכָּם נִסְתָּרָה,</p>

<p>&#8220;הָבוּ לָנוּ חַיִּים!&#8221; יְשַׁוְּעוּ יַרְעִישׁוּ,</p>

<p>הָבוּ לָנוּ חַיִּים, תַּכְלִית, מַטָּרָה!&quot;</p>

<p>יַד אֵלֶּה יִתְמֹכוּ, תֵּת לָמוֹ עֲצֻמִּים,</p>

<p>לְבַל יַעֲלוּ בַתֹּהוּ, לְבַל יִזְקְנוּ בַעֲלֻמִים</p>

<br />
</blockquote>

<blockquote>
<p>אָז תַּחַת תִּתָּהּ צְדָקָה וּנְדָבָה,</p>

<p>הִנֵּה רַק תַּלְוֶה, רַק תַּקִּיף עַד מָחָר,</p>

<p>שֶׁלָהּ אָז יְשֻׁלָּם עִם תַּרְבִּית לִרְבָבָה:</p>

<p>כָּל כֹּחַ יָבִיא פִרְיוֹ, כָּל עָמָל – שָׂכָר,</p>

<p>אוֹ אָז תַּשְׂכִּיל תֵרוֹמָם וְגָבְהָה מְאֹד,</p>

<p>וּפָנֶיהָ הָרָעִים לֹא יִהְיוּ לָהּ עוֹד. –</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/51528">https://benyehuda.org/read/51528</a></div></body></html>