<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מַה יֹּאמְרוּ הַבְּרִיּוֹת?</title>
	<meta name="author" content="יהודה ליב לוין (יהל״ל)"/>
</head>
<body>

<blockquote>
<p>&#8220;מַה יֹּאמְרוּ הַבְּרִיּוֹת&#8221;! – פִּתְגַם רַב עֲלִילִיָּה</p>

<p>הוּא יוֹצִיא אָדָם לְפָעֳלוֹ, הוּא יֶאֱסוֹר יָדָיו</p>

<p>בְּאוֹפַנֵּי הַמַּעֲשִׂים הוּא רוּחַ הַחַיָּה</p>

<p>בְּמַחְשְׁבוֹת אִישׁ, בְּתַחְבֻּלוֹתָיו וּבְמִצְעָדָיו;</p>

<p>כַּקָּטֹן כַּגָּדוֹל אֵלָיו יִשְׁמָעוּ,</p>

<p>עַל פִּיהוּ יַחֲנוּ, עַל פִּיהוּ יִסָעוּ.</p>

<br />
</blockquote>

<blockquote>
<p>אִם יִתְבּוֹנֵן אָדָם וְנַפְשׁוֹ לֹא יוֹנֶה</p>

<p>יִרְאֶה, כִּי לֹא עַל פִּי חֶפְצוֹ וְדַעְתֵּהוּ</p>

<p>יִחְיֶה יִפְעֹל בְּכָל פִּנּוֹת שֶׁהוּא פוֹנֶה</p>

<p>תָּלוּי הוּא בְּדַעַת אֲחֵרִים בְּחֵפֶץ מִשְׁנֵהוּ –</p>

<p>עַל דֶּרֶךְ הַחַיִּים חֶרֶב פִּיפִיּוֹת</p>

<p>מִתְהַפֶּכֶת בַּתָּו: &#8220;מַה יֹּאמְרוּ הַבְּרִיּוֹת!&#8221;</p>

<br />
</blockquote>

<blockquote>
<p>הֵן תִּתְפָּאֵר, גְּבִיר, כִּי בְיָדְךָ טוּבֶךָ</p>

<p>וּמִי יֹאמַר לְךָ מַה תַּעֲשֶׂה אָיִן,</p>

<p>תִּחְיֶה בְחֹפֶשׁ, תֵּלֵךְ בְּדַרְכֵּי לִבֶּךָ</p>

<p>לֹא תִגְרַע כָּל חֵפֶץ, כָּל שֶׁאֱלַת עָיִן,</p>

<p>אַךְ לָמָּה רַק בַּסֵּתֶר, בְּחַדְרֵי מַשְׁכִּיּוֹת</p>

<p>לִבְּךָ יֶהְגֶּה אֵימָה: מַה יֹּאמְרוּ הַבְּרִיּוֹת!</p>

<br />
</blockquote>

<blockquote>
<p>לָמָּה תְכַבֵּד קְדוֹשִׁים, תְּהַדֵּר רַבָּנִים?</p>

<p>לָמָּה לֹא תֵצֵא לְיֵשַׁע הַמַשְׂכִּילִים,</p>

<p>בְחֹפֶשׁ וּבְגָלוּי לֹא בְסֵתֶר פָּנִים?</p>

<p>לָמָּה תֹאחַז גַּם אַתָּה בְּמִנְהֲגֵי אֱוִילִים?</p>

<p>הֵן חָפְשִׁי הִנֶּךָ וְעָשְׁרְךָ יִסְתֹּם כָּל פִּיּוֹת!</p>

<p>כֵּן הוּא – אַךְ בְּכָל זֹאת, מַה יֹּאמְרוּ הַבְּרִיּוֹת!</p>

<br />
</blockquote>

<blockquote>
<p>יְדַעְתִּיךָ, פְּלוֹנִי! הִנְּךָ אָדָם הַמַּעֲלָה</p>

<p>וּמַה זָּרוּ מַעֲשֶׂיךָ כְּאַחַד הַסְּכָלִים!</p>

<p>תָּרוּץ לִסְלִיחוֹת בְּאַשְׁמֹרֶת הַלַּיְלָה,</p>

<p>תִתְעַנֶּה בַצּוֹם בְּפִיּוּט וַהֲבָלִים,</p>

<p>מִי אָדוֹן לָךְ? יְהוּדֵי טְחוֹרִים וּנְקִיּוֹת?</p>

<p>גַּם לָמוֹ תָחוּשׁ – מַה יֹּאמְרוּ הַבְּרִיּוֹת?</p>

<br />
</blockquote>

<blockquote>
<p>לָמָּה אֶל בָּנֶיךָ לְמוֹרֶה לָקַחְתָּ</p>

<p>צָבוּעַ פֶּרֶא, לֹא שָׁנָה לֹא קָרָא,</p>

<p>וְאֶת הַמּוֹרֶה הַמַּשְׂכִּיל זָנַחְתָּ</p>

<p>יַעַן חִלֵּק וּבִלֵּק יְדַבְּרוּ בוֹ סָרָה,</p>

<p>יַעַן לְדַעַת ר' שְׁרַגָּא עָשָׂה שַׁעֲרֻרִיּוֹת –</p>

<p>תֵּדַע יָשְׁרוֹ וְטוּבוֹ, אַךְ – מַה יֹּאמְרוּ הַבְּרִיּוֹת!</p>

<br />
</blockquote>

<blockquote>
<p>מַה לְּךָ, אָב אוֹבֵד! לָמָּה תַשְׁחִית הַזֶּרַע?</p>

<p>הֵן יָדַע גַּם לִבְּךָ מָה הָעֵת דּוֹרֶשֶׁת,</p>

<p>וְלָמָה תְּאַבֵּד בָּנֶיךָ לְגַדְּלֵם פֶּרַע,</p>

<p>לְלָחֲצֵם בִּמְלַמֵּד, בִּגְמָרָא וּבְאֵשֶׁת?</p>

<p>לָמָּה לְתַכְלִיתָם עֵינֶיךָ לֹא צֹפִיּוֹת?</p>

<p>צַר לִי, אָחִי! – תַּעֲנֶה – מַה יֹּאמְרוּ הַבְּרִיּוֹת!</p>

<br />
</blockquote>

<blockquote>
<p>הָהּ, יוֹנָה עֲדִינָה אֵיךְ נִהְיֵית חֲבֶרֶת,</p>

<p>אֶל אַוָּז מְיֻחָשׂ, אֱוִיל חֹטֶר גַּאֲוָה?</p>

<p>אֵיךְ לֹא יָדַעְתָּ, אָב! מַה בִּתְּךָ בֹּחֶרֶת?</p>

<p>לִבְחִירָהּ אִישׁ מַדָּע עֹרֶגֶת מִתְאַוָּהּ,</p>

<p>חֲמָסָהּ עָלֶיךָ, תּמֹּ[&#8230;]<a href="#fn:1" id="fnref:1" title="see footnote" class="footnote"><sup>1</sup></a> בִּבְכִיוֹת –</p>

<p>יָדַעְתִּי – תֹּאמַר – אַךְ, מַה יֹּאמְרוּ הַבְּרִיּוֹת!</p>

<br />
</blockquote>

<blockquote>
<p>אִם לִבְּךְ, עֶלֶם, הָעַלְמָה לָקָחָה,</p>

<p>יָפָה הִיא, טוֹבָה לָהּ הַשְׂכֵּל יָדֵעַ,</p>

<p>לָמָּה תְמָאֵן בָּהּ אִם מוּמָר בְּמִשְׁפָּחָה?</p>

<p>הֲבִגְלַל זֹאת עֵרֶךְ נַפְשָׁהּ יִגָּרֵעַ?</p>

<p>נַפְשְׁךָ לָהּ תֵכֶל, תַּאֲוֹתֶיךָ הֹמִּיּוֹת,</p>

<p>אַךְ רַע וָמָר: מַה יֹּאמְרוּ הַבְּרִיּוֹת!</p>

<br />
</blockquote>

<blockquote>
<p>גְּבִיר! בָּנֶיךָ הֶדְיוֹטִים, טִפְּשִׁים, נִמְאָסִים,</p>

<p>קַח לָמוֹ נָשִׁים כְּעֶרְכָּם, תִּמְצָא לָרֹב,</p>

<p>וְלָמָּה תִּשְׁתּוֹקֵק הִתְעָרֵב בֵּין מְיֻחָשִׂים,</p>

<p>קְנוֹת כַּלּוֹת עֲדִינוֹת מְלֵאוֹת חֵן וְשֵׂכֶל טוֹב,</p>

<p>וּבְאַחֲרִית תִּסְבֹּל מְדָנִים, פְלַגּוֹת וּבְכִיּוֹת?</p>

<p>בַּאֲנָחָה לִי תַעֲנֶה: וּמַה יֹּאמְרוּ הַבְּרִיּוֹת?</p>

<br />
</blockquote>

<blockquote>
<p>מַה לְּךָ מִתְרַפֶּה, עָנִי בֶּן טוֹבִים!</p>

<p>עָזוּב עָרוּם, נָע וָנָד בְּנֶפֶשׁ שׁוֹמֶמֶת,</p>

<p>תִּשְׁתַּחֲוֶה לַאֲגוֹרָה וְרַבִּים מַכְאוֹבִים –</p>

<p>עֲשֵׁה מְלָאכָה – הִיא מְחַיָּה וּמְחַמֶמֶת,</p>

<p>עֲשֵׁה מְלָאכָה וְלֹא תֵדַע עֲנִיּוּת –</p>

<p>חָלִילָה! כִּי אָז – מַה יֹּאמְרוּ הַבְּרִיּוֹת!</p>

<br />
</blockquote>

<blockquote>
<p>מַה תַּעֲשֶׂה, שָׁדוּד! הֲלֹא הִנְּךָ עָנִי</p>

<p>וְלָמָּה לְךָ פְּאֵרִים, בִּגְדֵי חֹפֶשׁ יְקָרִים,</p>

<p>וּלְאִשְׁתְּךָ לְבוּשֵׁי מִכְלוֹל, עֲדָיִם וְשָׁנִי?</p>

<p>מַה לְּךָ טַלִּית נָאָה, אֶתְרֹג וְלוּלָב מְהֻדָּרִים,</p>

<p>וּקְנוֹת &#8220;מַפְטִיר&#8221; לְבִנְךָ וּלְךָ &#8220;שִׁשִּׁי&#8221; בָּעֲלִיּוֹת?</p>

<p>תְּשׁוּבָתְךָ בְצִדְּךָ: מַה יֹּאמְרוּ הַבְּרִיּוֹת!</p>

<br />
</blockquote>

<blockquote>
<p>אִם מִשְׁמַנֵּי שַׁבָּת לְךָ מַזִּיקִים,</p>

<p>כִּי יַנְחִילוּךָ מַחֲלַת מֵעַיִם,</p>

<p>מִי זֶה אֵלֵימוֹ יַאֲסָרְךָ בַּזִּקִּים,</p>

<p>אֱכוֹל כְּחֶפְצְךָ בְלִי שִׁנּוּי יוֹם מִיּוֹמַיִם,</p>

<p>וְלָמָּה תְמַלֵּא בִטְנְךָ רַעַל גְּוִיּוֹת?</p>

<p>אֲבָל אִם לֹא כֵן – מַה יֹּאמְרוּ הַבְּרִיּוֹת!</p>

<br />
</blockquote>

<blockquote>
<p>מַה לְּךָ, חוֹקֵר! אֵינְךָ סָר לַמִּשְׁמַעַת,</p>

<p>לָּמָּה תַחֲרִישׁ תִּתְאַפֵּק, תַּסְתִּיר פָּנִים,</p>

<p>לִבְלִי הַגֵד לְאַחֶיךָ כָּל הַמִּגְרַעַת,</p>

<p>בְּתוֹרוֹת, בֶּאֱמוּנוֹת וּבְמִצְוֹת הָרַבָּנִים?</p>

<p>הַטֵּף אֱמֶת בְּרוּרָה וּבְרָאשֵׁי הֹמִיּוֹת!</p>

<p>הַבְאָזְנְךָ קוֹל פְּחָדִים: מַה יֹּאמְרוּ הַבְּרִיּוֹת!</p>

<br />
</blockquote>

<blockquote>
<p>נִכְמְרוּ לְךָ רַחֲמַי, יוֹשֵׁב עִיר קְטַנָּה!</p>

<p>הִתְחַבֵּר לְמַשְׂכִּילִים נַפְשְׁךָ נִכְסֶפֶת,</p>

<p>הֵן אָזְנֶיךָ מֵאַחֲרֶיךָ תִּשְׁמַעְנָה,</p>

<p>כִּי רוּחַ חֲדָשָׁה בַּתֵּבֵל מְרַחֶפֶת,</p>

<p>תִּרְגַז עַל שִׁבְתְּךָ בְּמַחֲשַׁכֵּי תַחְתִּיּוֹת,</p>

<p>וְתֶחְרַד לָצֵאת, כִּי־מַה יֹּאמְרוּ הַבְּרִיּוֹת!</p>

<br />
</blockquote>

<blockquote>
<p>הֲלֹא בְלִבְּךָ, פְּלוֹנִי, תְּשַׁחֵר הַשְׂכָּלָה,</p>

<p>אַךְ מִתְעָרֵב הִנְּךָ בֵין צְבוּעִים קַנָּאִים,</p>

<p>בְּסוֹדָם כִּי תָבֹא גַם אַתָּה תְנַדֵּב קְלָלָה,</p>

<p>לְחָרֵף מַשְׂכִּילִים וּלְגַדֵּף מַדָּעִים,</p>

<p>הֲגַם בָּזֶה כְנָבָל תִּשָּׁחֵת בִּרְמִיּוֹת,</p>

<p>רַק כִּי יַמְרִיצְךָ מַה יֹּאמְרוּ הַבְּרִיּוֹת!</p>

<br />
</blockquote>

<blockquote>
<p>הֵן תַּסְכִּים בְּלִבְּךָ רַב, מוֹרֵה הוֹרָאָה,</p>

<p>לְבַטֵּל מִנְהָגִים וְאִסוּרִים מְשֻׁנִּים,</p>

<p>אֲשֶׁר טָפְלוּ עָלֵינוּ לְמַעֲמָסָה נוֹרָאָה,</p>

<p>נָאוֹת לְדַעְתְּךָ לְהָקֵל, לִתְקֹן תִּקּוּנִים,</p>

<p>בְּכָל זֹאת תַּחְלִיט: &#8220;כֵּן נָהֲגוּ&#8221;, &#8220;כֵּן צָרִיךְ לִהְיוֹת&#8221;,</p>

<p>לֶאֱסוֹר, לְהַחֲמִיר, כִּי מַה יֹּאמְרוּ הַבְּרִיּוֹת!</p>

<br />
</blockquote>

<p><strong>*</strong> <strong>*</strong> <strong>*</strong></p>

<blockquote>
<br />
</blockquote>

<blockquote>
<p>מְרֻבִּים צְרָכֶיךָ, עַמִּי! מְרֻבֶּה הָעֹנִי</p>

<p>בְּכָל חֵפֶץ וְעִנְיָן רַק אָנוּס הִנֶּךָ,</p>

<p>עֵקֶב &#8220;כֹּה יָאֲתָה&#8221;, לֵאמֹר: כֵּן יַחְפֹּץ פְּלוֹנִי!</p>

<p>כֹּה תֹאכַל, כֹּה תִלְבַּשׁ, כֹּה תְנַהֵג חַיֶּיךָ,</p>

<p>כֹּה תִזְעַק, תִּתְאוֹנֵן וְכֹה תוֹסִיף לִחְיוֹת,</p>

<p>לֹא תֵיטִיב לְנַפְשְׁךָ פֶּן – מַה יֹּאמְרוּ הַבְּרִיּוֹת!</p>

<br />
</blockquote>

<blockquote>
<p>שִׁחֶתְךָ, יִשְׂרָאֵל! כִּי נִכְחַד עָצְמֶךָ!</p>

<p>לִבְּךָ, דַּעְתְּךָ בִידֵי פְלוֹנִי וּפְלוֹנִי,</p>

<p>מְשֻעְבָּד הִנְּךָ לְרוּחַ מְשָׁרְתֶיךָ, שִׁפְחוֹתֶיךָ</p>

<p>עַל כֵּן לֹא תֵרוֹמָם, עַל כֵּן תִּשְׂבַּע עֹנִי,</p>

<p>עַל כֵּן נִדְחָה תוּשִׁיָּה, פָּקוּ פְלִילִיּוֹת</p>

<p>כִּי תִפְחַד תָּמִיד: מַה יֹּאמְרוּ הַבְּרִיּוֹת!</p>

<br />
</blockquote>

<blockquote>
<p>מַה יֹּאמְרוּ הַבְּרִיּוֹת! מִי הֵם הַבְּרִיּוֹת?</p>

<p>הֲסּוּסִים, חֲמוֹרִים, כְּלָבִים וְכָל בְּהֵמָה?</p>

<p>הֲגַם לָהֶם נָחוּשׁ נַחְנוּ הוֹלְכֵי קֹמְמִיוּת?</p>

<p>הַמְחַוֵּי דַעַת חֹרְצֵי מִשְׁפָּט הֵמָּה? –</p>

<p>אֵין חֶשְׁבּון, אֵין בִּקֹּרֶת וַתְּהִי לֶאֱמוּנָה</p>

<p>וּלְ&#8220;מַה יֹּאמְרוּ הַבְּרִיּוֹת&#8221; אֵין עֵצָה וּתְבוּנָה!</p>
</blockquote>

<p>תרל&quot;ג.</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>מקור לא ברור; אולי: תִּמֹּג – הערת פב&quot;י <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/51527">https://benyehuda.org/read/51527</a></div></body></html>