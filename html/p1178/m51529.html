<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶשְׁמְרָה לְפִי מַחֲסֹם</title>
	<meta name="author" content="יהודה ליב לוין (יהל״ל)"/>
</head>
<body>

<blockquote>
<p>הִנְנִי חַי, מַרְגִּישׁ, גַּם דַּבֵּר אוּכָלָה,</p>

<p>וְלִהְיוֹת דּוּמָם כְּאֶבֶן נִשְׁבַּעְתִּי בְאָלָה,</p>

<p>וְעֵת מִמֹּרַת רוּחַ מְרֵרָתִי נִשְׁפֶּכֶת,</p>

<p>מִמַּעֲשִׂים בְּכָל יוֹם עֵת קִרְבִּי אֶסָּעֵרָה,</p>

<p>צָעֹק יִצְעַק לִבִּי, שַׁאֲגָתוֹ נִתֶּכֶת,</p>

<p>אַךְ שְׂפָתַי אֶכְלָא וּלְפִי מַחֲסֹם אֶשְׁמֹרָה –</p>

<p>כִּי רַבּוֹת סָבַלְתִּי וּמְאֹד עֻנֵּיתִי,</p>

<p>עַל כִּי פָצִיתִי פִי וְהָכִיל נִלְאֵיתִי.</p>

<br />
</blockquote>

<blockquote>
<p>רָאִיתִי חֲסִידִים בְּרִנָּה יָגִילוּ,</p>

<p>מִתְפָּרְקִים זְהָבָם, <strong>לָעֵגֶל</strong> יוֹבִילוּ,</p>

<p>וַיִּכְאַב לִבִּי וּמַר בַּחֲמַת רוּחַ,</p>

<p>אָמַרְתִּי לַהֹלְלִים כִּי לֹא יָהֹלּוּ,</p>

<p>לֶכֶת אַחֲרֵי הֹזֶה שָׁוְא וּמַדּוּחַ,</p>

<p>כִּי לַטּוֹב וּמוֹעִיל כַּסְפָּם יָזֹלוּ. –</p>

<p>שָׁמְעוּ – וְאֵשׁ בָּם נִשְּׁקָה בַחֲמַת רֶצַח,</p>

<p>עוֹד מְעַט וּסְקָלוּנִי וָאֹבַד לָנֶצַח.</p>

<br />
</blockquote>

<blockquote>
<p>רָאִיתִי אִישׁ מִתְפַּלֵּל עֶרֶב וָבֹקֶר,</p>

<p>עֹטֶה יִרְאָה כַשַׂלְמָה, לְגָדְלוֹ אֵין חֵקֶר</p>

<p>אוּלָם יָדַעְתִּי מַעֲשֵׂהוּ בַסֵּתֶר:</p>

<p>עוֹשֵׁק דָּל, רוֹצֵץ אֶבְיוֹן בִּזְרֹעַ,</p>

<p>גַּם בַּעֲוֹנוֹת זִמָּה לֹא יֵדַע חֹסֶר,</p>

<p>וּמַעֲשֶׂה שֶׁהָיָה אֲנִי יוֹדֵעַ,</p>

<p>נַבְלוּתוֹ גִּלִּיתִי, כִּי הוּא צָבוּעַ,</p>

<p>וָאָבֵא עָלַי קְלָלָה וַאֲנִי פָרוּעַ.</p>

<br />
</blockquote>

<blockquote>
<p>הָיִיתִי בַיְשִׁיבָה, רָאִיתִי בַבָּנִים,</p>

<p>כִּי יְבַלּוּ בַּהֶבֶל יָמִים עַל שָׁנִים,</p>

<p>בְּלִמּוּדִים מֵתִים וּבְעִנְיְנֵי אֵפֶר</p>

<p>אֶל רָאשֵׁי הַקָּהָל צָעַקְתִּי בְחֵמָה,</p>

<p>כִּי יַשְׂכִּילוּם, יְלַמְּדוּם לָשׁוֹן וָסֵפֶר,</p>

<p>כִּי יִהְיוּ לַאֲנָשִׁים, לֹא יִדְמוּ כִבְהֵמָה –</p>

<p>דִּבַּרְתִּי – וָאֶשְׁמַע תְּשׁוּבָה נִצַּחַת:</p>

<p>&#8220;גֶשׁ־הָלְאָה, אֶפִּיקוֹרֵס! רְדָה בּוֹר שַׁחַת!&#8221;</p>

<br />
</blockquote>

<blockquote>
<p>עִם רַבָּנִים גַּרְתִּי, פִּלְפּוּלָם הִקְשַׁבְתִּי,</p>

<p>לֹא יָכֹלְתִּי הִתְאַפֵּק, עִמָּם רַבְתִּי:</p>

<p>לָמָּה תְּאַבְּדוּ חִנָּם כִּשְׁרוֹן וָמֹחַ?</p>

<p>בִּדְבָרִים שֶׁל מַה בְּכַךְ, שֶׁהֵם לֹא לָנוּ:</p>

<p>אִם לָאָבוֹת דִּין יִשְׂרָאֵל אוֹ בְנֵי־נֹחַ?</p>

<p>אוֹ אִם בִּגְדֵי כְהוּנָה לֵהָנוֹת נִתָּנוּ?</p>

<p>בַּמֶּה שִׁמֵּשׁ משֶׁה? בְּנוֹת צְלָפְחָד אֵיךְ עָשׂוּ?</p>

<p>קִדּוּשֵׁי עָרְלוֹת הַפְּלִשְׁתִּים אֵיךְ תַָּפָשׂוּ?</p>

<br />
</blockquote>

<blockquote>
<p>אִי לָכֶם, שׁוֹטִים! מַה בֶּצַע בַּהֲלָכָה,</p>

<p>שֶׁאַחַת הִיא לָנוּ אִם כֹּה אוֹ כָּכָה!</p>

<p>אִם מוֹרִים הִנְּכֶם חִשְׁבוּ נָא מַחֲשָׁבוֹת,</p>

<p>מַה לַעֲשׂוֹת <strong>עַתָּה</strong> עִם הַדָּת הָנּוֹשָׁנָה?</p>

<p>הָסִירוּ הָאָבָק וּבְלוֹיֵי הַסְּחָבוֹת,</p>

<p>וּלְפִי הַחַיִּים הַחֲדָשִׁים תְּהִי מְתֻקָּנָה!</p>

<p>עוֹד דְּבָרַי בְּפִי וְרַבָּנִים כַּהֲמוֹן זֶרֶם,</p>

<p>קָרְאוּ אַחֲרַי מָלֵא וַיְגֹרוּנִי בְּחֵרֶם&#8230;</p>

<br />
</blockquote>

<blockquote>
<p>רָאִיתִי סוֹפְרִים, חֲכָמִים נִקְרָאִים,</p>

<p>חוֹפְרִים קַדְמֹנִיּוֹת וּבָם הֵם נִשְׁקָעִים,</p>

<p>מְפַלְפְּלִים בְּדִקְדוּק, מִתְוַכְּחִים בְּפִזְמוֹנִים,</p>

<p>שָׁאַגְתִּי מִנַּהֲמַת לִבִּי: הוֹי אִוֶּלֶת!</p>

<p>אִוֶּלֶת רַבָּנִים בִּתְמוּנַת נְבוֹנִים!</p>

<p>נְאוֹרִים! מַשְׂכִּילִים! הָבִיאוּ תֹעֶלֶת!</p>

<p>וְהִנֵּה הַחֲכָמִים עוֹנִים מִן הַסַּעַר:</p>

<p>בְּמוּפְלָא מִמְּךָ וּמְכֻסֶּה אַל תִּדְרשׁ, בַּעַר!</p>

<br />
</blockquote>

<blockquote>
<p>רָאִיתִי הַצְּעִירִים פִּרְחֵי הַשְׂכָּלָה,</p>

<p>שֹׁגִים בְּחֶזְיֹנוֹת, עוֹסְקִים בְּבַטָלָה,</p>

<p>הָמוּ לָמוֹ מֵעַי וָאֶצְעַק מָרָה:</p>

<p>מֵה בֶּצַע בִּמְלִיצָה? דִּמְיֹנוֹת מַה יִסְכּנוּ?</p>

<p>הוֹי, תֹּעִים וּמְדַמִּים, בַקְּשׁוּ מַטָּרָה!</p>

<p>הֵן עִתְּכֶם לִפְנֵיכֶם, מַהֲרוּ הִכֹּנוּ! –</p>

<p>&#8220;הוֹי בֹּזֶה לְיִקְּהַת אֵם, שְׂפַת עֵבֶר זֹנֵחַ!&#8221;</p>

<p>עָנוּנִי וַיִּרְעָמוּ: עֲלֵה, קֵרֵחַ!</p>

<br />
</blockquote>

<blockquote>
<p>רָאִיתִי אֵלֶּה, גּוֹמְרֵי חֹק לִמּוּדִים,</p>

<p>מֹאֲסִים בִּשְׂפַת עֵבֶר, מְתַעְתְּעִים בִּיהוּדִים,</p>

<p>עַל אֵלֶּה דָוָה לִבִּי, הֵן הֵם יוּכָלוּ,</p>

<p>הוֹעִיל לְאַחֵינוּ לוּ יָדְעוּ סִפְרָתֵנוּ.</p>

<p>יַכִּירוּ עָצְמֵנוּ וּמְקוֹרִים יִגָּלוּ,</p>

<p>מַה לִתְקֹן בִּפְנִים, מָה הָשֵׁב חֹרְפֵינוּ,</p>

<p>עַל פְּנֵיהֶם הוֹכַחְתִּים, מוּסָר אַטִּיפָה –</p>

<p>&#8220;הֹזֶה, נָסֹג אָחוֹר!&#8221; – בִּי גָעֲרוּ בִנְזִיפָה.</p>

<br />
</blockquote>

<blockquote>
<p>רָאִיתִי נְעָרִים עֲשׁוּקִים וּרְצוּצִים,</p>

<p>אִמַּצְתִּים בְּמוֹ פִי וּבִסְפָרִים נְחוּצִים,</p>

<p>לִהְיוֹת לַאֲגֻדָּה תִּכַּנְתִּי בֵּית חֶבֶר,</p>

<p>וּבְכָל כֹּחַ עוֹרַרְתִּי הַשְׁכֵּם וְדַבֵּר,</p>

<p>כִּי יֵדְעוּ מַטָּרָתָם, מַה חוֹבַת גֶּבֶר,</p>

<p>וַיְנַסּוּ אֲחָדִים חֲיָלִים לְגַבֵּר,</p>

<p>וַתֵּהוֹם הָעִיר כִּי <strong>לִכְפּוֹר</strong> אָסִיתָה,</p>

<p>גֵּוִי נִתַּן לַמַּכִּים, כַּסְפִּי לִמְשִׁסָּה!</p>

<br />
</blockquote>

<blockquote>
<p>רָאִיתִי עֲשִׁיר עָרִיץ, אַכְזָר בֶּן שַׁחַץ,</p>

<p>שׁוֹתֶה דַם עֲבָרָיו, הֵם לוֹ סִיר רַחַץ,</p>

<p>קָפַצְתִּי, רָעַמְתִּי בְּקִנְאָתִי לְישֶׁר:</p>

<p>הוֹי, עֲלוּקָה! הוֹי, מוֹצֵץ־דָּם וָלֵחַ!</p>

<p>הַמְעַט לָךְ כִּי בִידֵי זָרִים תַּעַשׂ עשֶׁר,</p>

<p>כִּי שְׂכָרָם גַּם תַּעֲשֹׁק, לִחְיוֹת אֵין כֹּחַ!</p>

<p>וַיִּדְּחֵנִי בְזַעַף נִגְרַזְתִּי מִכָּל שֶׁכֶם,</p>

<p>וָאֶתְגּוֹלֵל בַּחֻצּוֹת נוֹדֵד לַלֶּחֶם,</p>

<br />
</blockquote>

<blockquote>
<p>רָאִיתִי הַנֶּשֶׁר עִם מֻטּוֹת הַכְּנָפָיִם,</p>

<p>מְרַחֵף עַל צִפֳּרִים וְאֹחֲזָם בְּצִפָּרְנָיִם,</p>

<p>זֶה נֶחְנָק, זֶה נִבְלָע – זֶה יִתַּם לִגְוֹעַ&#8230;</p>

<p>שַׁרְתִּי, שָׁרַקְתִּי בִּשְׁאֵרִית כָּל כֹּחַ,</p>

<p>וּלְכָל עוֹף כָּנָף מַר קוֹלִי בֹּקֵעַ,</p>

<p>כִּי יַחַד יָקוּמוּ בַקֵּשׁ מָנוֹחַ&#8230;</p>

<p>אַךְ עַיִט וָפֶרֶס הָיוּ לִי לְאֹרְבִים</p>

<p>וּלְנַקֵּר עֲצָמַי שָׁלְחוּ בִּי עֹרְבִים.</p>

<br />
</blockquote>

<blockquote>
<p>עוֹד רַבּוֹת כָּאֵלֶּה בְחַיַּי נִסִּיתִי</p>

<p>חָשַׂפְתִּי שׁוּלַיִם מוּמִים גִּלִּיתִי,</p>

<p>רָאִיתִי חָמָס, גֵּזֶל מִשְׁפָּט וָצֶדֶק,</p>

<p>צַלְמָוֶת לֹא סְדָרִים, אֵין אֱמֶת, אֵין דַּעַת;</p>

<p>רָאִיתִי בֵית יִשְׂרָאֵל – הוּא מָלֵא בֶדֶק</p>

<p>וּבְקִירוֹתָיו פָּשׂה תִפְשֶׂה צָרַעַת –</p>

<p>קִנְאַת קשֶׁט תֹּאכְלֵנִי – אַךְ אֶזְכֹּרָה</p>

<p>כָּל מַגֵּפוֹתַי – וּלְפִי מַחֲסֹם אֶשְׁמֹרָה.</p>

<br />
</blockquote>

<blockquote>
<p>אֶשְׁמְרָה לְפִי מַחֲסֹם – וּבְקִרְבִּי רָעַם</p>

<p>תֹּעֵבוֹת גְּדוֹלוֹת אֶרְאֶה גַּם הַפָּעַם,</p>

<p>חֹשֶׁךְ יְכַסֶּה אֶרֶץ, עֲרָפֶל לְאֻמִּים,</p>

<p>עַל כָּל צַעַד אֶפְגַּע עַבְדּוּת וַאֲצִילוּת</p>

<p>וְעוֹלָם כְּמִנְהָגוֹ – מָה רַבּוּ הַמּוּמִים!</p>

<p>פֹּה צְבִיעוּת, פֹּה כַּחַשׁ, שָׁם הֶבֶל וּכְסִילוּת –</p>

<p>אַךְ דּוּמָם כָּאֶבֶן נִסְיוֹנִי עָשָׂנִי</p>

<p>וּכְאֵבִי נֶעְכָּר, כִּי חַי, מַרְגִּישׁ אָנִי!</p>
</blockquote>

<p>תרל&quot;ד.</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/51529">https://benyehuda.org/read/51529</a></div></body></html>