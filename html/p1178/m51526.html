<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִתְאַוֶּה וָאַיִן</title>
	<meta name="author" content="יהודה ליב לוין (יהל״ל)"/>
</head>
<body>

<blockquote>
<p>מִי יִתֵּן יָכֹלְתִּי אֵת לֹא אוּכָלָה!</p>

<p>מִי יִתֵּן הָיִיתִי אֲשֶׁר אֵינֶנִּי;</p>

<p>לּוּ מַאֲוַיֵּי לִבִּי לִי נִתְּנוּ כָלָה,</p>

<p>וּזְמָמִי לוּ אָפִיק עוֹד חַי הִנֵּנִי, –</p>

<p>בִּלְבָבִי אוּלַי שַׁכּוֹתִי הַסַּעַר,</p>

<p>אוּלַי לֹא רֻטַּשׁ כֹּה אָנוּשׁ מִצַּעַר.</p>

<br />
</blockquote>

<blockquote>
<p>לוּ אוּכַל אֲדַלֵּג עַל חוּג שָׁמַיִם,</p>

<p>לַמְּזָרִים, לַכְּסִילִים, שֶׁמֶשׁ, יָרֵחַ,</p>

<p>הָמֵשׁ גּוּשֵׁיהֶם, לִשְׁקֹל עַל כַּפַּיִם;</p>

<p>צִדְקַת הוֹבְרֵיהֶם אָז אוּכַל הוֹכֵחַ,</p>

<p>אִם לֹא הִשְׁגֻּנוּ, אִם קֹשֶׁט שָׁעָרוּ,</p>

<p>אִם לֹא מִבְּלִי דַעַת מָנוּ, סָפָרוּ. –</p>

<br />
</blockquote>

<blockquote>
<p>לוּ אֶפְשֹׁט בַּמְּרוֹמִים – קֵץ כָּל אַפְסָיִם,</p>

<p>לוּ סֻכַּת חֹשֶׁךְ יָכֹלְתִּי לִקְרֹעַ&#8230;</p>

<p>אֶגַּשׁ אֶל הָעֲרָפֶל&#8230; אֶלְטֹשׁ עֵינָיִם,</p>

<p>מָה <strong>הַּכֹּל</strong>, מָה <strong>הָאֶחָד</strong> חַוֹּת דֵּעַ!</p>

<p>אֶל כֵּס אֶבֶן סַפִּיר הָלְאָה אַבְקִיעַ,</p>

<p>וּדְמוּת אָדָם בָּאֵשׁ מַה זֶה, אוֹדִיעַ!</p>

<br />
</blockquote>

<blockquote>
<p>אֵיךְ יַחַד יִתְלַכָּדוּ יֵשׁ וָאָיִן?</p>

<p>וּבְלִי חֹמֶר בַּמָּה יִזְרֹם הַכֹּחַ?</p>

<p>לוּ עַד תַּכְלִית אֵלֶּה אֶפְקַח הֶעָיִן,</p>

<p>חֵקֶר אָז אֶמְצָא וּלְקִצּוֹ אָפֵחַ,</p>

<p>וַחֲלֹמוֹת פָּתַרְתִּי, הוֹדַעְתִּי אֹמֶן,</p>

<p>אֶת בּוֹנֵי הַמִּגְדָּל אֶזְרֶה כַדֹּמֶן.</p>

<br />
</blockquote>

<blockquote>
<p>מִי יִתֵּן לִי עַיִן בַכֹּל חֹדֶרֶת,</p>

<p>לַחֲשׂף כָּל צָפוּן, הֶעָתִיד אָשֹוּרָה,</p>

<p>וּלְרַעַת גַם אַחֲרִית אֶחְתּוֹר מַחְתֶּרֶת,</p>

<p>וּשְׁאוֹל אַצִּיעַ בַּנֵּצַח אָתוּרָה,</p>

<p>גַלּוֹת הַמָּסָךְ לִמְצֹא הַמַּפְתֵּחַ,</p>

<p>מַסְגֵּר פִּתְחֵי עוֹלָם אַסַּע בַּכֹּחַ!&#8230;</p>

<br />
</blockquote>

<p><strong>*</strong> <strong>*</strong> <strong>*</strong></p>

<blockquote>
<br />
</blockquote>

<blockquote>
<p>מִי יִתֵּן יָכֹלְתִּי מַסְוֶה לִקְרֹעַ,</p>

<p>מִמִּתְחַפְּשִׂים רַבִּים שָׁוְא יִתַּמָּמוּ,</p>

<p>הַלּוֹט מִפְּנֵיהֶם לוּ אוּכַל בַּלֵּעַ,</p>

<p>וּלְגַלּוֹת נַבְלוּתָם עַד כִּי יֶאְדָּמוּ,</p>

<p>אַחְמֹס עִקְבֵיהֶם, אֲגַלֶּה שׁוּלַיִם,</p>

<p>מַעְרָם וּקְלוֹנָם אַרְאֶה לָעֵינַיִם!</p>

<br />
</blockquote>

<blockquote>
<p>אֶקְרַע לִבּוֹת וּכְלָיוֹת אֲבַקֵּעַ,</p>

<p>אֶקְרָא כָל חָתוּם, אוֹדַע כָּל תַּעְתֻּעַ,</p>

<p>וּלְנָבָל אָז לֹא יֵאָמֵר עוֹד: שֹׁעַ,</p>

<p>לֹא יוֹנָה תַמָּה – אֶל עַיִט צָבוּעַ,</p>

<p>לֹא עָנָו אִישׁ תָּם – אֶל נָחָשׁ בָּרִיחַ,</p>

<p>וִיהוּדִי טוֹב – אֶל מַשְׁחִית מַדִּיחַ.</p>

<br />
</blockquote>

<blockquote>
<p>לוּ רַעַשׁ הָיִיתִי, חֲזִיז וָסָעַר,</p>

<p>אוֹ רַעַם בַּגַּלְגַּל הַמְּפָרֵק אֶרֶץ, –</p>

<p>אֶתְחוֹלֵל, אַצְרִיחַ, אֶגְעַשׁ, אֶשְׂתָּעַר</p>

<p>עַל תֵּבֵל חֲנֵפָה, עָוֶל וָפֶרֶץ,</p>

<p>עַל שֶׁקֶר וּתְכָכִים וּרְמִיוֹת אֶלֶף</p>

<p>עַל חֶסְרֹן וּמְעֻוָּת, מַעַל וָסֶלֶף!</p>

<br />
</blockquote>

<blockquote>
<p>אַבְנֵי אֶלְגָּבִישׁ וּרְשָׁפִים וָלַהַב,</p>

<p>לוּ תַהַר בִּטְנִי עִם גָּפְרִית וָכֹפֶר,</p>

<p>אֶתְפּוֹצֵץ בִּזְוָעָה, אָרֹב בָּרַהַב,</p>

<p>וּפַחִים אַמְטִיר עַד אֶכּוֹת לָאֵפֶר,</p>

<p>נוֹכְלִים וּמְהוֹתְתִים וּבְנֵי הַבְּלִיַּעַל,</p>

<p>וּצְבוּעִים וּפְרוּעִים אַשְׁכִּיר בָּרַעַל!</p>

<br />
</blockquote>

<blockquote>
<p>מִי יִתֵּן וֶאֱנוֹשׁ אֶל רֹאשׁ לֹא אַרְכִּיבָה,</p>

<p>בַּל אָגוּר כַּעַס אוֹיֵב פֶּן יַכְרִיעַ,</p>

<p>אָז רֶסֶן מִפִּי שַׁלֵּחַ אַרְהִיבָה,</p>

<p>בַּהֲגִיגִי תִבְעַר אֵשׁ, אִי־חָת אָרִיעַ,</p>

<p>בִּפְנֵי זֶה יָרַקְתִּי וּקְרָאתִיו: בָּעַר!</p>

<p>לַגְּבִיר אֹמַר: בְּעִיר! לְאָדוֹן גָדוֹל: נַעַר!</p>

<br />
</blockquote>

<blockquote>
<p>מִי יִתֵּן יָכֹלְתִּי אֹזֶן לִנְטֹעַ,</p>

<p>לַהֲמוֹן אָדָם רַבָּה – וּתְהִי שֹׁמַעַת,</p>

<p>מֵאַרְבַּע רוּחוֹת קוֹל אַדִּיר בֹּקֵעַ,</p>

<p>קוֹרֵא: הָלְאָה! קָדִימָה! לִמְרוֹם דָּעַת!</p>

<p>אָז סָגֵי אָחוֹר הֵן בּוֹשׁוּ חָדֵלוּ</p>

<p>וּבְעַד הָעֵת לַעֲצוֹר לֹא עוֹד יַעֲמֹלוּ.</p>

<br />
</blockquote>

<blockquote>
<p>מֵרוּץ הָעֵת לוּ אֶעֱבוֹר – וּלְעֵינַיִם</p>

<p>אַחֲרִית הַיָּמִים הַרְאוֹת אוּכָלָה</p>

<p>אֵיךְ דַּעַת אֱמֶת תִּפְרֹשׂ הַכְּנָפַיִם</p>

<p>אֵיךְ תַּחֲרִים חֲדָשָׁה כָּל יָשָׁן כָּלָה, –</p>

<p>בִּמְעַקֵּב אָז אֶגְעַר: שָׁוְא כָּל תַּחְבֻּלָּה!</p>

<p>נֶחֱשָׁלִים אַרְהִיב: יֵשׁ שָׂכָר לִפְעֻלָּה!</p>

<br />
</blockquote>

<p><strong>*</strong> <strong>*</strong> <strong>*</strong></p>

<blockquote>
<br />
</blockquote>

<blockquote>
<p>עוֹד רַבּוֹת יֶשְׁנָן בַּטֵּא בִשְׂפָתָיִם</p>

<p>אֶכְסֹף כִּי כֹה יֶהִי&#8230; אוֹ לוּ אוּכָלָה</p>

<p>אַךְ הַפְּתָנִים שֹׁרְקִים חֹרְקִים שִׁנָּיִם</p>

<p>מֵחֲמַת תַּנִּין אָדָם רוּחִ נִבְהָלָה,</p>

<p>וּכְבָר רֹגְנִים עוֹכְרִים קָשָׁה יַרְאוּנִי</p>

<p>וּמָה אוֹסִיפָה עוֹד? הֲלֹא יִסְקְלוּנִי!</p>

<br />
</blockquote>

<p><strong>*</strong> <strong>*</strong> <strong>*</strong></p>

<blockquote>
<br />
</blockquote>

<blockquote>
<p>מִי יִתֵּן לֹא יָדַעְתִּי אֵת אֵדָעָה!</p>

<p>אוֹ לוּ יָכֹלְתִּי לִכְלוֹא אֶת הָרוּחַ!</p>

<p>אָז שָׁלַוְתִּי, בִּי רָעָה לֹא נָגָעָה</p>

<p>מֵעֹצֶר צָרוֹת לֹא נַפְשִׁי תָשׁוּחַ. –</p>

<p>לוּ יָכֹלְתִּי הִתְאַפֵּק אָז אַחֲרִישָׁה; –</p>

<p>אוֹ מַקְשִׁיב מִי יִתֵּן, אָז עוֹד אַרְעִישָׁה!</p>
</blockquote>

<p>תרל&quot;א.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/51526">https://benyehuda.org/read/51526</a></div></body></html>