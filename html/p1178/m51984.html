<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דניאל בגוב האריות</title>
	<meta name="author" content="יהודה ליב לוין (יהל״ל)"/>
</head>
<body>

<p>מֻגָּשׁ</p>

<p>למעלת אדון רם ונשא, שר וגדול בישראל, זורע צדקות ומצמיח ישועות, יועץ וחכם
חרשים, אזרח נכבד לדֹרותיו,</p>

<p>כהר&quot;ר</p>

<p><strong>לאזאר בראָדסקי.</strong></p>

<p>הי&quot;ו.</p>

<p>בהגות כבוד ויקר,</p>

<p>מאת</p>

<p><strong>המחבר.</strong></p>

<blockquote>
<br />
</blockquote>

<blockquote>
<p>שְׁפַר קֳדָם דָּרְיָוֶשׁ וַהֲקֵים עַל־מַלְכוּתָא לַאֲחַשְׁדַּרְפְּנַיָּא מְאָה וְעֶשְׂרִין דִּי
לֶהֱוֺן, בְּכָל־מַלְכוּתָא: וְעֵלָּא מִנְּהוֹן סָרְכִין תְּלָתָה דִּי דָנִיֵּאל חַד מִנְּהוֹן דִּי לֶהֱוֺן
אֲחַשְׁדַּרְפְּנַיָּא אִלֵּין יָהֲבִין לְהוֹן טַעֲמָא וּמַלְכָּא לָא לֶהֱוֵא נָזִק:
אֱדַיִן דָּנִיֵּאל דְּנָה הֲוָה מִתְנַצַּח עַל סָרְכַיָּא וַאֲחַשְׁדַּרְפְּנַיָּא כָּל קְבֵל דִּי רוּחַ יַתִּירָא בֵּהּ
וּמַלְכָּא עֲשִׁית לַהֲקָמוּתֵהּ עַל כָּל מַלְכוּתָא: אֱדַיִן סָרְכַיָּא
וַאֲחַשְׁדַּרְפְּנַיָּא, הֲווֹ בָעַיִן עִלָּה לְהַשְׁכָּחָה לְדָנִיֵּאל מִצַּד מַלְכוּתָא וְכָל עִלָּה וּשְׁחִיתָה לָא
יָכְלִין לְהַשְׁכָּחָה כָּל קְבֵל דִּי מְהֵימַן הוּא וְכָל שָׁלוּ וּשְׁחִיתָה לָא הִשְׁתְּכַחַת עֲלוֹהִי:
אֱדַיִן גֻּבְרַיָּא אִלֵּךְ אָמְרִין דִּי לָא נְהַשְׁכַּח לְדָנִיֵּאל דְּנָה כָּל עִלָּה לָהֵן הַשְׁכַּחְנָא עֲלוֹהִי בְּדָת אֱלָהֵהּ:</p>
</blockquote>

<p>וגומר.</p>

<p>(דניאל ו', ב־ו.)</p>

<blockquote>
<br />
</blockquote>

<blockquote>
<p>שָׁאוֹן מִקָּצֶה, קוֹל פְּחָדִים מֵעֲבָרִים,</p>

<p>תִּרְעַד הָאָרֶץ, יִרְגְּזוּ מוֹסְדֵי הָרִים,</p>

<p>כְּמוֹ תִבָּקַע בִּטְנָהּ קְרָבֶיהָ יֻכַּתּוּ</p>

<p>וּתְהֹמוֹת יֶהֱמָיוּ תַּחְתִּיּוֹת חַתּוּ –</p>

<p>הָרְפָאִים תַּפִּיל אֶרֶץ, תָּקִיא רֶשַׁע?</p>

<p>אוֹ כִי פוֹר תִּתְפּוֹרֵר מִכֹּבֶד פֶּשַׁע?</p>

<p>כִּי רַבָּה רָעַת הָאָדָם מִכָּל עֲבָרָיו</p>

<p>לֹא תוּכַל הָאָרֶץ לְהָכִיל אֶת כָּל דְּבָרָיו!</p>

<p>לֹא! אִם חֹזִים מֵאָז כֵּן לָנוּ הִגִּידוּ</p>

<p>אַךְ בִּמְלִיצָה חִידוֹת חָזוֹן הֶעֱמִידוּ</p>

<p>כִּי חֻקּוֹת שָׁמַיִם וָאָרֶץ יִשָּׁבֵרוּ</p>

<p>אִם חֻקּוֹת הַחַיִּים בְּנֵי אָדָם יָפֵרוּ.</p>

<p>רָאוֹת רַבּוֹת נִרְאֶה מֵאָז וָעָתָּה</p>

<p>כִּי מֵרָעוֹת רַבּוֹת אֶרֶץ לֹא מָטָה,</p>

<p>מִשֹּׁאַת רְשָׁעִים שָׁמַיִם לֹא שָׁאוּ</p>

<p>מֵרוּחַ עָרִיצִים מְאֹרוֹת לֹא כָהוּ,</p>

<p>כּוֹכַב בֹּקֶר יְשׁוֹרֵר בְּחַלּוֹן רָקִיעַ</p>

<p>שַׁוְעַת עֲשׁוּקִּים שָׁמָּה לֹא תַגִּיעַ,</p>

<p>יָשִׂישׂ הַשֶּׁמֶשׁ לָרוּץ אֹרַח שָׁמָיו</p>

<p>עֵת קָדְקֹד שֵׂעָר מִתְהַלֵּךְ בַּאֲשָׁמָיו,</p>

<br />
</blockquote>

<blockquote>
<p>לֹא תָנוּט הָאָרֶץ לֹא תֵט אַף שַׁעַל</p>

<p>אִם חָמָס מִלְּאוּהָ כָּל רָע וּבְלִיַּעַל.</p>

<p>הִנֵּה גַם עַתָּה הָאָרֶץ שֹׁקֶטֶת</p>

<p>עֵת שָׁמָּה כָּאֵשׁ הָרִשְׁעָה לֹהֶטֶת,</p>

<p>שָׁם חֶבֶר מְרֵעִים צַדִּיק כַּבִּיר הִרְשִׁיעוּ</p>

<p>לִמְנוֹתוֹ אֶת פּשְׁעִים בַּמֶּלֶךְ הִפְגִּיעוּ</p>

<p>וּבֶאֱשׁוּן לַיְלָה אִישׁ חֲמֻדוֹת הוֹבִילוּ</p>

<p>וּלְבוֹר הָאֲרָיוֹת אוֹתוֹ הִפִּילוּ</p>

<p>וּפִי הַבּוֹר אָטְרוּ, בּוֹ אֶבֶן שָׂמוּ,</p>

<p>בְּטַבַּעַת הַמֶּלֶךְ וּבְטַבַּעְתָּם חָתָמוּ,</p>

<p>וּבְנָפְלוֹ הַבּוֹרָה בֵּין לָבִיא וּלְבִיָּא</p>

<p>רָעֲשׁוּ הָאֵיתָנִים וַתְּהִי שַׁעֲרֻרִיָּה</p>

<p>יִרְעַם הַבּוֹר וּמְלֹאוֹ מִקּוֹל צֹרֵחַ –</p>

<p>הוּא הַקּוֹל תַּחְתִּיּוֹת אֶרֶץ פֹּלֵחַ.</p>

<br />
</blockquote>

<blockquote>
<p>מִשַּׁאֲגַת אַרְיֵה, נַהַם כְּפִיר וְקוֹל שָׁחַל</p>

<p>תָּמְהוּ שָׁמַיִם אֶרֶץ רָגְזָה וַתָּחַל</p>

<p>וַיְזַנֵּק הָאַרְיֵה, כְּפִירִים דָּהָרוּ,</p>

<p>יֶהְגּוּ הַלְּבָאִים, גּוּרֵיהֶם נָעָרוּ,</p>

<p>שׁוֹת שָׁתוּ אֶל דָּנִיֵּאל בַּיַּרְכָתָיִם</p>

<p>פָּצוּ עָלָיו פִּיהֶם חָרְקוּ שִׁנָּיִם</p>

<p>וּפְרִיץ חַיּוֹת מִהֵר לַעֲבוֹר מִשְׁנֵהוּ</p>

<p>נֵתַח טוֹב לוֹ לִבְחוֹר מִבְּשַׂר טַרְפֵּהוּ,</p>

<br />
</blockquote>

<blockquote>
<p>עוֹד רֶגַע וְדָנִיֵּאל נִקְרַע לִגְזָרִים</p>

<p>בְּבֶטֶן אֲרָיוֹת לוֹ נָכוֹנוּ קְבָרִים</p>

<p>וְהִנֵּה אַרְיֵה, הַזָּקֵן שֶׁבַּחֲבוּרָה</p>

<p>קָם וַיַּחְפֹּץ זְנָבוֹ נֶאְזָר בִּגְבוּרָה</p>

<p>וּבְעֹז פְּנֵי מֶלֶךְ רַעְמָתוֹ הֵנִיעַ</p>

<p>וַיַּהַס הָעֵדָה, אֹמֶר הִבִּיעַ:</p>

<p>– הַרְפּוּ וָדֹמוּ! אַל תָּזִידוּ לִנְגֹּעַ</p>

<p>אַחְוָתִי בְאָזְנֵיכֶם שִׁמְעוּ שָׁמֹעַ:</p>

<p>אוֹיֵב וּמִתְנַקֵּם אֲנִי מֵעוֹלָם</p>

<p>לִבְנֵי הָאָדָם מִקְּטַנָּם עַד גְּדוֹלָם,</p>

<p>פְּנֵי אָדָם לִי מִפְלֶצֶת מַרְאָיו זַעֲוָה</p>

<p>מְתוּקִים לִי דָמָיו בְּשָׂרוֹ מַאֲכַל תַּאֲוָה,</p>

<p>עַל אָדָם כִּי אֶפְגַּע יִתָּפֵשׂ בְּכַפִּי</p>

<p>בְּאַכְזְרִיּוּת חֵמָה אָפִיץ עֶבְרוֹת אַפִּי,</p>

<p>כִּי תַכְלִית שִׂנְאָה אֲיֻמָּה כַמָּוֶת</p>

<p>אֶשְׂנָא זֶה הָאָדָם – רַהַב הוּא שָׁבֶת</p>

<p>הָאוֹמֵר בִּלְבָבוֹ: אֲנִי וְאַפְסִי עוֹד!</p>

<p>וְהוּא חַלָּשׁ וְנִקְלֶה, קָטֹן וּבָזוּי מְאֹד,</p>

<p>וְזֶה הַחַלָּשׁ הַנִּקְלֶה – נוֹרָא מִשְּׁמֹעַ! –</p>

<p>אֵיתָנִים יְסַלֵּף כַּבִּירִים יָרֹעַ</p>

<p>כָּל חַיְתוֹ יַעַר וְשָׂדֶה לוֹ סִיר רַחַץ</p>

<p>וּמִתְאַמֵּר לְמֶלֶךְ עַל כָּל בְּנֵי שַׁחַץ</p>

<br />
</blockquote>

<blockquote>
<p>וּבְעָצְמַת כְּשָׁפָיו זֶה הוֹלֵךְ עַל שְׁתַּיִם</p>

<p>כֹּל הוֹלֵךְ עַל אַרְבַּע יַגִּישׁ לִנְחֻשְׁתַּיִם</p>

<p>מְשַׁדֶּד אָב, יַבְרִיחַ אֵם, יַפְרִיד בֵּין אַחִים</p>

<p>יִתְפֹּשׂ בְּשַׁחְתּוֹ, יִתֵּן בַּסּוּגַר בַּחַחִים.</p>

<p>גַּם אוֹתִי שָׁדַד זֶה מַשְׁחִית הַיַּעַר</p>

<p>וַיְגוֹרֵנִי בְחֶרְמוֹ עוֹדֶנִּי נַעַר</p>

<p>וּלְמֶרְחַקִּים הוֹבִילַנִי בַכֶּלֶא</p>

<p>וַיַּפְלִיא מַכּוֹתַי לְאַלְּפֵנִי פֶלֶא</p>

<p>לִצְנוֹף גֵּוִי הִתְהַלֵּךְ עַל פִּי חֶבֶל</p>

<p>לָלֶכֶת רוֹמָה לִפְרֹט עַל פִּי נֵבֶל.</p>

<p>לְרַאֲוָה בִי נְתָנַנִי לִשְׂחֹק וְשַׁעֲשֻׁעִים</p>

<p>לְעֵינֵי הֲמוֹנָיו עָשִׂיתִי תַעְתֻּעִים.</p>

<p>עַל מִשְׁבַּתַּי שָׂחֲקוּ מָחֲאוּ כַפָּיִם</p>

<p>וַתִּצַּת נִקְמָתִי נְקַם אַחַת אַפָּיִם</p>

<p>וַיְהִי כִּי חִבַּקְתִּיו לֶחְיוֹ לָקַקְתִּי</p>

<p>פִּתְאֹם רֹאשׁוֹ מִמּוּל עָרְפּוֹ מָלַקְתִּי</p>

<p>בַּלָּהוֹת הִפַּלְתִּי וַהֲמוֹנִים רָמַסְתִּי</p>

<p>וּבֵין הַפְּגָרִים לִי נָתִיב פִּלַּסְתִּי</p>

<p>וָאָסֹב בָּעִיר מֵעֶרֶב עַד נֶשֶׁף</p>

<p>וּלְפָנַי יֵלֵךְ דֶּבֶר לְרַגְלַי רֶשֶׁף,</p>

<p>הִרְבֵּיתִי חֲלָלִים, רַבָּה נִקְמָתִי,</p>

<p>לְאָדָם, הָהּ, נִדְמֵיתִי וַתְּהִי מְבוּכָתִי!</p>

<br />
</blockquote>

<blockquote>
<p>עַד כֹּה וָכֹה צַיָּדִים הִתְמַלָּאוּ</p>

<p>כִּתְּרוּנִי הִדְרִיכוּנִי רַגְלִי פָצָעוּ</p>

<p>עִנּוּהָ בַּכֶּבֶל גֵּוִי בַזִּקִּים</p>

<p>וָאֵלֵךְ מַר לִפְנֵי שׁוֹבִים מְצִיקִים</p>

<p>וַיָּבֹאוּ עַד הֲלוֹם וַיְפַתְּחוּנִי</p>

<p>וְאִתְּכֶם, אַחִים לַצָּרָה, פֹּה שָׂמוּנִי. –</p>

<p>עַתָּה הֲלֹא תָבִינוּ שׁוֹמְעֵי דְבָרִי</p>

<p>כִּי לִשְׂנוֹא אָדָם, זֶה אוֹיְבִי, זֶה צָרִי,</p>

<p>לִי הַצְּדָקָה מִכֻּלְּכֶם שִׁבְעָתַיִם,</p>

<p>אֶפֶס שִׂנְאָתִי לֹא עִוְּרָה לִי עֵינַיִם,</p>

<p>אִם לֵב בְּנֵי אָדָם מָלֵא רָע וָסֶלֶף</p>

<p>גַּם טוֹב בָּם מָצָאתִי, אֶחָד מֵאֶלֶף,</p>

<p>כִּי לֹא כֻלָּם סַלּוֹנִים קוֹץ וָחֵדֶק</p>

<p>וּכְמוֹ לֹא כָל חַיָּתֵנוּ אַךְ צֶדֶק;</p>

<p>יֵשׁ בִּבְנֵי אָדָם כָּמֹנוּ אֻמְלָלוּ</p>

<p>מֵרָעַת הָאָדָם כַּקַּשׁ יִמָּלוּ</p>

<p>וּמִשְׁנֶה שִׁבָּרוֹן מֶנּוּ נִשְׁבָּרוּ</p>

<p>כִּי מִידֵי אֲחֵיהֶם הֵמָּה נִגְזָרוּ –</p>

<p>נַחְנוּ לִבְנֵי מִינֵנוּ לֹא נָרֵעַ</p>

<p>וּבְנֵי הָאָדָם – אִישׁ אָחיו בֹּלֵעַ</p>

<p>רַבּוֹת רָאִיתִי כָּל אֲשֶׁר עוֹלֵלוּ</p>

<p>בֵּן מְנַבֵּל אָב, אָבוֹת בָּנִים יֹאכֵלוּ</p>

<br />
</blockquote>

<blockquote>
<p>עַל חֲלָּשִׁים נְקִיִּים תַּקִּיפִים יִגְבָּרוּ</p>

<p>יִרְעֲצוּם וִירוֹצְצוּם דָּמָם יִשְׁכָּרוּ</p>

<p>וּמְשׁוּבָתָם רָעָה מִכָּל חַיְתוֹ טֶרֶף</p>

<p>כִּי לֹא רַק לִרְעָבָם לֹא לִמְצוֹא טֶרֶף</p>

<p>אֲנָשִׁים יִלְכֹּדוּ דָּמָם יִשְׁפֹּכוּ</p>

<p>כִּי אִם לִשְׂחֹק שַׁעֲשֻׁעִים חָזוֹן יַעֲרֹכוּ</p>

<p>בֵּין אָדָם וְחַיָּה מִלְחֶמֶת בֵּינַיִם</p>

<p>וַאֲחִיהֶם כִּי יִטָּרֵף יִמְחֲאוּ כַפַּיִם</p>

<p>מַשַּׁק זִרְמַת דָּמָיו לָמוֹ שַׁעֲשֻׁעַ</p>

<p>וּרְאוֹת יִתְעַנְּגוּ סְגוֹר לִבּוֹ קָרוּעַ.</p>

<p>וַאֲנִי זֶה דַרְכִּי עִם אָדָם כִּי גַרְתִּי</p>

<p>מִטְּרֹף אֹבְדִים אֵלֶּה כַּפִּי נָעַרְתִּי</p>

<p>וּמִקְּהַל הָרוֹאִים בִּהְיוֹתָם נְכוֹנִים</p>

<p>עַל דַּם רֵעָם לַעֲמוֹד שִׁחַתִּי הֲמוֹנִים,</p>

<p>וּפֹה כִּי הִסְּגִּירוּנִי – זֶה מְעַט בֹּאִי</p>

<p>גַּם הֲלֹם רָאִיתִי אַחֲרֵי רֹאִי</p>

<p>כִּי לַרְנִין שׁוֹבֵינוּ בְּעֹנֶג וָנַחַת</p>

<p>אֻסַּפְנוּ פֹה אֲסֵפָה אֶל בּוֹר שַׁחַת</p>

<p>וַאֲסִירֵנוּ זֶה הַמֻּשְׁלָךְ, זֶה הָאָדָם</p>

<p>אֻמְלָל הוּא כָּמֹנוּ, נִרְדָּף מִיָּדָם,</p>

<p>לָכֵן עֲצָתִי כִּי בוֹ לֹא נִגָּעָה</p>

<p>שֹׁרֶשׁ דָּבָר בּוֹ נִמְצָא עַד נִשְׁמָעָה.</p>

<br />
</blockquote>

<blockquote>
<p>וַיִּדֹּם הַזָּקֵן וּסְבִיבָיו נִשְׂעָרָה</p>

<p>לַכְּפִירִים וּלְבָאִים אָמְנָם הֵיטֵב חָרָה</p>

<p>מִשִּׁנֵּיהֶם הָשְׁלַךְ טֶרֶף עֵת יִרְעָבוּ</p>

<p>אַךְ לַמְרוֹת פִּי גִבּוֹרָם לֵב לֹא עָרָבוּ</p>

<p>קִפְּלוּ זַנְבוֹתָם וּפִיהֶם קָפָצוּ</p>

<p>שָׁבוּ עַל עָקֵב אֶל הַקִּיר נִלְחָצוּ.</p>

<p>וַיִּסֹּב הָאַרְיֵה וַיָּעֶף עַיִן</p>

<p>וּדְמָמָה שׂרֶרֶת פֹּצֶה פֶה אַיִן</p>

<p>וַיִּפֶן אֶל דָּנִיֵּאל וַיְנִיעֵהוּ</p>

<p>הֶחֱלִיק אֵלָיו בְּעֵינָיו וַיִּשְׁאָלֵהוּ:</p>

<p>– מִי אַתָּה, בֶּן אָדָם? קוּמָה הַגִּידָה,</p>

<p>אַךְ קשְׁט אִמְרֵי אֱמֶת – עֲדָתִי בְךָ אָעִידָה!</p>

<p>אָזְנַי מִלִּין תִּבְחַן, אֶצְרָפְךָ כַבֹּר –</p>

<p>מֶה עָשִׂיתָ כִּי שָׂמוּ אוֹתְךָ בַּבּוֹר?</p>

<br />
</blockquote>

<blockquote>
<p>דָּנִיֵּאל הִתְאוֹשֵׁשׁ וַתְּחִי בוֹ הָרוּחַ</p>

<p>וַיַּעַן אֲמָרָיו שָׁקֵט בָּטוּחַ:</p>

<p>– אֱמֶת מְשׂוֹשׂ דַּרְכִּי, קשֶׁט מִסְעָדִי</p>

<p>כִּי אֱמֶת יֶהְגֶּה חִכִּי זֶה הַבּוֹר שָׂהֲדִי</p>

<p>תֻּמָּתִי וּבֹרִי זֶה בוֹרִי יַעַן</p>

<p>אֵלָיו הָשְׁלַכְתִּי לֹא יַעַן וּבְיַעַן</p>

<p>עָוֶל פָּעַלְתִּי, חַטָּאתִי גָדֵלָה</p>

<p>כִּי אִם עַל אֲמִתִּי – מִפְּנֵי קשֶׁט סֶלָה!</p>

<br />
</blockquote>

<blockquote>
<p>– בֶּן אָדָם! – נָהַם הָאֲרִי בְּזַעַף וּרְתֵת –</p>

<p>הֲמָשֹׁל תִּמְשֹׁל? הֲתָחוּד? לֹא אוּכַל שְׂאֵת!</p>

<p>אַל בִּלְשׁוֹן סֵתֶר, לְשׁוֹן אָדָם הָאֲרוּרָה</p>

<p>מִי וָמָה אַתָּה סַפֵּר – וּבְשָׂפָה בְּרוּרָה!</p>

<br />
</blockquote>

<blockquote>
<p>– בֶּן חֹרִים אָנִי מִשּׁוֹעֵי יְרוּשָׁלַיִם</p>

<p>הָעִיר הַהֻלָּלָה בְּכָל פֶּה וּשְׂפָתַיִם</p>

<p>בִּגְאוֹן תִּפְאַרְתָּהּ וּסְגֻלַּת כָּל צֶבִי,</p>

<p>אַךְ שֹׁד מִשַּׁדַּי בָּא וָאֵלֵךְ שֶׁבִי</p>

<p>לִפְנֵי צָר אֲשֶׁר כּוֹנֵן לְהַשְׁחִית לְכָלָה</p>

<p>לַעֲרֹץ אַרְצִי וּלְמַשְּׁאוֹת הַמֶּמְשָׁלָה</p>

<p>וַיֶּאְסֹר אֶת מַלְכִּי בִּנְחֻשְׁתַּיִם</p>

<p>וּסְגָנִים כְּמוֹ חֹמֶר רָמַס בְּרַגְלַיִם</p>

<p>וַאֲנִי – נַעַר וָרַךְ בְּעֶצֶם תֻּמִּי וְגִילִי</p>

<p>לְקָחוּנִי עִם הַיְלָדִים אֲשֶׁר כְּגִילִי</p>

<p>מִן הַפַּרְתְּמִים וּמִזֶּרַע הַמְּלוּכָה</p>

<p>הַמֻּגְלִים עִמִּי בְּיוֹם מְבוּסָה וּמְבוּכָה</p>

<p>וּשְׁבוּיֵי חֶרֶב נִהֲגוּנוּ וַנֵּלֶךְ</p>

<p>וַנָּבֹא בָבֶלָה לַעֲמוֹד בְּהֵיכָל מֶלֶךְ.</p>

<p>וּלְמַלְכִּי זֶה שׁוֹבִי אַחֲרֵי נִשְׁבַּעְתִּי</p>

<p>בֶּאֱמוּנָה עֲבַדְתִּיו, לֹא רָשַׁעְתִּי,</p>

<p>וּלְעַמִּי כִּי הֵקִים צָרָה פַּעֲמָיִם</p>

<p>בַּעֲלוֹתוֹ כַשֹּׁאָה עַל יְרוּשָׁלָיִם</p>

<br />
</blockquote>

<blockquote>
<p>וּמַשְׁחִית גּוֹיִם עָבַר וְרָמַס וְטָרַף</p>

<p>הֶעֱבִיר הֶדֶר מַלְכוּת מִקְדַּשׁ אֵל שָׂרַף</p>

<p>וַיִּשְׁחַט וַיִּטְבַּח וַיַּהֲרֹג לְפִי חֶרֶב</p>

<p>הֲמוֹנִים הֲמוֹנִים בֹּקֶר וָעֶרֶב</p>

<p>וַיְרַצֵּץ וַיְנַתֵּץ וַיַּעַשׂ כָּלָה</p>

<p>מִירוּשָׁלַיִם עִיר עָז – מְעִי מַפָּלָה,</p>

<p>גַּם אָז בֶּאֱמוּנָתִי לְפָנָיו עָמַדְתִּי</p>

<p>וּלְהַשְׁלִים חֶפְצוֹ בְּתָם לֵבָב שָׁקַדְתִּי</p>

<p>כִּי כֵן בְּיַד נְבִיאוֹ אֱלֹהִים צִוָּנוּ</p>

<p>לִדְרשׁ אֶת שְׁלוֹם הָעִיר שָׁמָּה הֶגְלָנוּ</p>

<p>הִתְפַּלֵּל בַּעֲדָהּ, בְּעַד מַלְכָּהּ וַאֲשֶׁר אִתּוֹ</p>

<p>כִּי לִמְשֹׁל בָּנוּ הָאֱלֹהִים הִשְׁלִיטוֹ</p>

<p>וְנֶאֱמָן לְפָנָיו גַּם הַמֶּלֶךְ מְצָאָנִי</p>

<p>וּלְרֹאשׁ בִּמְדִינוֹת מַלְכוּתוֹ הִשְׁלִיטָנִי –</p>

<p>אִם עַל שִׁכְמִי, אִישׁ זָר, מִשְׂרָה זֹאת נִתָּנָה</p>

<p>מָה אוֹת כִּי רוּחִי לְמַלְכִּי נֶאֱמָנָה!</p>

<p>וָאֱעֶבוֹד אֶת מַלְכִּי בֶּאֱמֶת וָצֶדֶק</p>

<p>וָאֶשְׁמֹר אֶת אַרְצוֹ חַזֵּק כָּל בֶּדֶק</p>

<p>וּבִהְיוֹתִי תָמִים לְמֶלֶךְ וּלְאָרֶץ</p>

<p>בְּחוֹמַת דָּתִי לֹא פָרַצְתִּי פָּרֶץ,</p>

<p>דַּת אֱלֹהֵי הָעִבְרִים, אֱלֹהֵי אָבִי,</p>

<p>רוּחוֹ בְקִרְבִּי, אֱמוּנָתוֹ בִּלְבָבִי,</p>

<br />
</blockquote>

<blockquote>
<p>וּבְפַתְבַּג הַמֶּלֶךְ כִּי לֹא הִתְגָּאָלְתִּי</p>

<p>לֵאלֹהַי עֹשָׂי כִּי יוֹם יוֹם הִתְפַּלָּלְתִּי</p>

<p>כָּל אֵלֶּה לֹא הָיוּ לְמִפְגָּע לִי וְשָׂטָן</p>

<p>לִגְרֹעַ מִדְּבַר הַמֶּלֶךְ גָּדוֹל וְקָטָן.</p>

<p>וּמַלְכִּי זֶה, אָמְנָם, – כַּחֵד לֹא אוּכָלָה –</p>

<p>מֵהַבְלֵי שָׁוְא לֹא נִקָּה וַיָּבֵא בְאָלָה</p>

<p>בִּמְדִינוֹת מַלְכוּתוֹ שָׂרָיו וַעֲבָדָיו</p>

<p>הִשְׁתַּחֲוֹת לַצֶּלֶם עָשׂוּ יָדָיו</p>

<p>וּבַאֲשֶׁר אֲנִי יְהוּדִי לֹא הִשְׁתַּחֲוֵיתִי</p>

<p>אַךְ שָׁלַוְתִּי, מֵחֲמַת מֶלֶךְ נִקֵּיתִי</p>

<p>כִּי חָכַמְתִּי בְעֵינָיו מִשִּׁבְעָה מְשִׁיבֵי טַעַם</p>

<p>וַיְהִי לִי יִתְרִי סִתְרִי הֵחָבֵא מִזַּעַם.</p>

<p>וּשְׁלשֶׁת חֲבֵרַי – אֵל אֶחָד לָנוּ</p>

<p>לְמֶלֶךְ וּלְאַרְצוֹ כָּמֹנִי נֶאֱמָנוּ</p>

<p>וַיְשִׁימֵם לְמִשְׁמַעְתּוֹ לִשְׁלֹט בַּמְּדִינָה</p>

<p>וּבְיוֹם זַעַם הֵם לֹא מָצְאוּ חֲנִינָה</p>

<p>לֹא סָגְדוּ לַצֶּלֶם וּלְכִבְשָׁן הָשְׁלָכוּ</p>

<p>וֵאלֹהֵי יִשְׂרָאֵל, עָלָיו נִסְמָכוּ,</p>

<p>עָשָׂה פֶלֶא וּבְמוֹ אֵשׁ לֹא נִכָּווּ</p>

<p>וַיִּתְמְהוּ כָל הַגּוֹיִם לִרְאוֹת נִקָּווּ</p>

<p>וַיֶּחֱרַד הַמֶּלֶךְ וַיִּכָּנַע לְבָבוֹ</p>

<p>וַיֵּבוֹשׁ מִפִּסְלוֹ, אֱלִילֵי זְהָבוֹ,</p>

<br />
</blockquote>

<blockquote>
<p>וַיְצַו לְכָל עַמּוֹ לָתֵת כָּבוֹד בִּתְהִלָּה</p>

<p>לֵאלֹהֵי הָעִבְרִים נוֹרָא עֲלִילָה</p>

<p>תָּמִיד כָּל הַיּוֹם רֹמְמוֹת אֵל בִּגְרוֹנוֹ</p>

<p>אֵלָיו פִּיו יִקְרָא וְרוֹמָם תַּחַת לְשׁוֹנוֹ.</p>

<p>וַאֲנִי כִּי לֵאלֹהֵי אָמֵן הִנְנִי עָבֶד</p>

<p>בִּשְׂאֵת יֶתֶר נַעֲלֵיתִי וָאִכָּבֶד.</p>

<p>וּבְמוֹת זֶה מַלְכִּי וּבָנָיו מָלָכוּ</p>

<p>גַּם הֵם אוֹתִי אַחַר כָּבוֹד לָקָחוּ</p>

<p>וּכְמוֹ אֲבוֹתָם עָבַדְתִּי גַם אוֹתָם</p>

<p>וּבְאֵמוּן רוּחַ בַּעֲבוֹדָתִי אֵיתָם,</p>

<p>וּמִשְׁפַּט אֱלֹהַי כִּי לֹא עָזַבְתִּי</p>

<p>לֹא יוֹכִיחַ בִּי כִּי לְמַלְכִּי נִכְזַבְתִּי, –</p>

<p>עָם עָם אֶל אֱלֹהָיו יִדְרשׁ בִּשְׁמוֹ יֵלֶךְ,</p>

<p>וַאֲנִי תְפִלָּתִי לָאֵל מַעֲשַׂי לְמֶלֶךְ.</p>

<p>הֵן אֶרֶץ כַּשְׂדִּים מְקֻבֶּצֶת מֵעַמִּים</p>

<p>נִפְרְדוּ לִפְסִילֵיהֶם וּבְאַחַת הֵם תַּמִּים</p>

<p>בֶּאֱמוּנַת רוּחַ לַמֶּלֶךְ לָאָרֶץ</p>

<p>כְּאִישׁ אֶחָד חֲבֵרִים לַעֲמוֹד בַּפָּרֶץ,</p>

<p>גַּם בִּיהוּדִי לֹא יִתְּנוּ מִגְרַעַת</p>

<p>כִּי יַעֲבֹד אֱלֹהָיו, נַפְשׁוֹ יוֹדַעַת</p>

<p>אִם אַךְ לַמַּמְלָכָה נֶאֱמָן הִנֵּהוּ</p>

<p>לִנְצֹר אָרְחָהּ בְּאָשְׁרָה תָּלַן עֵינֵהוּ.</p>

<br />
</blockquote>

<blockquote>
<p>וּבְאֹרַח זוּ אֲהַלֵּךְ זָקַנְתִּי וְשַׂבְתִּי</p>

<p>עִם תֻּמִּי אֶגְוַע בִּלְבָבִי חָשַׁבְתִּי</p>

<p>וּמִי מִלֵּל לִי, הָהּ, כִּי בַעֲרוֹב יוֹמִי</p>

<p>פִּתְאֹם יָבֹא אֵיד וִישָׂעֲרֵנִי מִמְּקוֹמִי</p>

<p>לִסְגֹּר חַיָּתִי לְחַיָּה לֶאֱכוֹל בְּשָׂרִי</p>

<p>וּכְמוֹת נָבָל אָמוּתָה מוֹת אַכְזָרִי!</p>

<p>וּפִשְׁעִי מָה הוּא, מֶה עָוֶל פָּעָלְתִּי?</p>

<p>כִּי לֵאלֹהַי, כְּמוֹ הִסְכַּנְתִּי, הִתְפַּלָּלְתִּי!</p>

<p>הֵן זֶה דַרְכִּי תָמִיד מֵאָז כָּל הַיָּמִים</p>

<p>יוֹם יוֹם שֵׂאת רִנָּה וּתְפִלָּה שָׁלשׁ פְּעָמִים</p>

<p>וּתְפִלָּתִי עַד כֹּה גְּדוּלָתִי תֶרֶב</p>

<p>עַתָּה לַחֲטָאָה עֲוֹן אַשְׁמָה וָחֶרֶב</p>

<p>וַאֲנִי הוֹלֵךְ לָמוּת בְּנֶפֶשׁ מָרָה</p>

<p>לַמְתִּיק מַר הַמָּוֶת נֹחַם חָסָרָה:</p>

<p>לוּ רַק עַל תְּפִלָּתִי לָמוּת לֻקַּחְתִּי</p>

<p>כַּהוֹלֵךְ בֶּחָלִיל לִקְרָאתוֹ הָלַכְתִּי,</p>

<p>בְּעַד אֱלֹהַי קְדוֹשִׁי וּכְבוֹד תּרוֹתָיו</p>

<p>יָקָר לִי הַמָּוְתָה מָתְקוּ מְרֹרוֹתָיו</p>

<p>וּבְנַהֲמַת חַיּוֹת עַל בְּשָׂרִי תִּקְרַעְנָה</p>

<p>אָעִיר כְּבוֹדִי שְׂפָתַי תְּהִלָּה תַבַּעְנָה</p>

<p>כִּי בִי יָרוּם צוּרִי יִגְדַּל הֲדָרוֹ</p>

<p>לְהַקְדִּישֵׁהוּ בַעֲבָדָיו עֹשֵּׂי דְבָרוֹ,</p>

<br />
</blockquote>

<blockquote>
<p>אַךְ בְּמוֹתִי עַתָּה כְּבוֹד אֵל לֹא יַכִּירוּ</p>

<p>כִּי עַל חֵטְא הַתְּפִלָּה מֶרֶד יַחְבִּירוּ,</p>

<p>הֵן זֵדִים, קָמַי, אַךְ שׁוּחָה לִי כָרוּ</p>

<p>בְּקִנְאָתָם בִּי הַאֲשִׁימֵנִי חָתָרוּ</p>

<p>לְשֹׁאָה בִּקְשׁוּ נַפְשִׁי הַטּוֹת מִנִּי אֹרַח</p>

<p>לִמְצֹא נְתִיבָתָם בְּלִי עָמָל וָטֹרַח</p>

<p>וּתְפִלָּתִי אַךְ תֹּאֲנָה נִכְלֵי אָוֶן</p>

<p>לִמְצֹא עֲוֹנִי לִשְׂנוֹא יַדּוֹת בִּי אָבֶן</p>

<p>וְאֶל הָעָם יַגִּידוּ יוֹדִיעוּ פֵשֶׁר</p>

<p>כִּי לִמְרֹד חָשַׁבְתִּי, נִמְצָא בִי קֶשֶׁר,</p>

<p>וּמוֹתִי – מֹות נָבָל רָשָׁע בְּלִיַּעַל</p>

<p>הוֹרֵס חֻקֵּי אֶרֶץ בְּמֶרֶד וּבְמַעַל,</p>

<p>וּמַר הַמָּוֶת לָכֵן לִי עוֹד יֵמַר</p>

<p>כִּי גוֹי חוֹטֵא כָּל עַמִּי אוֹיֵב יֹאמַר.</p>

<p>– בֶּן אָדָם! – נָהַם הָאֲרִי בְּזָעַם –</p>

<p>אַךְ זָרוֹת וְתַהְפֻּכוֹת תְּדַבֵּר הַפָּעַם!</p>

<p>אֵיכָה נֶהְפַּךְ פִּתְאֹם לֵב עַם הָאָרֶץ</p>

<p>הִתְנַפֵּל עָלֶיךָ וּלְהָבִיא קָרֶץ?</p>

<p>עַם זוּ אֲהֵבְךָ מִנֹּעַר עַד שֵׂיבָה</p>

<p>מָה רָאָה עַל כָּכָה לַהֲדָפְךָ בְּאֵיבָה?</p>

<p>אִם פִּתְאֹם הִשְׁתּוֹבֵב מְשׁוּבָה נִצַּחַת</p>

<p>עַל לֹא חָמָס בְּכַפְּךָ נַפְשְׁךָ לָקַחַת</p>

<br />
</blockquote>

<blockquote>
<p>אֱהִי מַלְכְּךָ אֵפוֹא אֲשֶׁר אָמַרְתָּ</p>

<p>נֶאֱמָן לוֹ הִנְּךָ וּבְעֵינָיו יָקַרְתָּ?</p>

<p>אֵיךְ לָמוּת נְתָנְךָ בִּידֵי אַנְשֵׁי רֶשַׁע</p>

<p>אִם חַף אַתָּה, לֹא עָוֹן לָךְ, זַךְ בְּלִי פֶשַׁע?</p>

<p>אֵין זֹאת כִּי עִוַּלְתָּ גָּדוֹל עֲוֹנְךָ</p>

<p>וּבְתוֹךְ חִכְּךָ תִּמְנָעֶנּוּ תַּחַת לְשׁוֹנְךָ,</p>

<p>אַךְ סְגוֹר לִבְּךָ אֶקְרַע עַד אוֹצִיאֶנּוּ</p>

<p>וּבִמְתַלְעוֹתַי מִבִּטְנְךָ אוֹרִישֶׁנּוּ –</p>

<p>אִם יֵשׁ מִלִּין הֲשִׁיבֵנִי – וַאֲחַכֶּה</p>

<p>וְעָנְתָה בְךָ צִדְקָתְךָ – וַאֲנַקֶּה.</p>

<p>אֵימָתְךָ לֹא תְבַעֲתֵנִי לֹא נְפוּגוֹתִי</p>

<p>הֵן לָמוּת בָּאתִי לַמָּוֶת נְכוּנוֹתִי</p>

<p>לִבְשָׂרִי אִם תִּתְאָו בְּכַפְּךָ הִנֶּנִּי</p>

<p>פְּצֵה פִיךָ וֶאֱכוֹל שִׁנְּךָ בִי וְאֵינֶנִּי</p>

<p>וּלְמַעַן תִּצְדַּק פִּתְחוֹן פֶּה לְךָ לָמָּה</p>

<p>לִמְצֹא עָלַי תְּנוּאוֹת לְמַעַן אֶאְשָׁמָה?</p>

<p>הֵן עֹז וּגְבוּרָה לָךְ, יָדְךָ חֲזָקָה,</p>

<p>וְלֶאֱכוֹל עֲנִיֵּי אֶרֶץ לְךָ הַצְּדָקָה. –</p>

<p>אַךְ בִּדְמֵי נְקִיִּים אִם לֹא הִתְגָּאָלְתָּ</p>

<p>כִּי לֹא אָדָם הִנְּךָ – וּכְמוֹ הִתְהַלָּלְתָּ –</p>

<p>לִמְדַבֵּר תַּהְפֻּכוֹת אַל נָא תִתְּנֵנִי</p>

<p>כַּתַּר לִי זְעֵיר אֲחַוְּךָ וּשְׁמָעֵנִי.</p>

<br />
</blockquote>

<blockquote>
<p>לִבְלִי הַלְאוֹתְךָ סִפַּרְתִּי בִקְצָרָה</p>

<p>רַק שֹׁרֶשׁ דָּבָר מִכֹּל אֲשֶׁר קָרָה</p>

<p>וּפָרָשַׁת דָּבָר אִם תַּחְפֹּץ דַּעַת</p>

<p>הָבָה אֲסַפֵּר עַל אֹזֶן שֹׁמַעַת:</p>

<p>בֵּלְשַׁאצַר מֶלֶךְ כַּשְׂדִּים נִרְצַח בַּלָּיִל</p>

<p>כִּי הִתְקַשְּׁרוּ עָלָיו אַנְשֵׁי הֶחָיִל</p>

<p>וַתִּבָּקַע הָעִיר בָּא כַנָּהָר צָר</p>

<p>וְעַל מַלְכוּת כַּשְׂדִּים הָמְלַךְ אִישׁ זָר</p>

<p>דָּרְיָוֶשׁ הַמָּדִי זֶה מַלְכִּי עָתָּה</p>

<p>אֶפֶס אֶרֶץ כַּשְׂדִּים טֶרֶם שָׁקָטָה</p>

<p>עוֹד נִכְּרוּ בַחֻצוֹת מֶרֶד וָמַעַל</p>

<p>דַּם הַמֶּלֶךְ הַמּוּמָת עוֹד קֶצֶף יַעַל</p>

<p>וִיגֹעֲשׁוּ עָם יִתְגּוֹדְדוּ בַסֵּתֶר</p>

<p>וְעַל רֹאשׁ הַמָּשׁוּחַ יָנַע הַכֶּתֶר</p>

<p>וְהוּא אִישׁ נָכְרִי עַתָּה יַעֲשֶׂה מְלוּכָה</p>

<p>עַל גּוֹי מַר וְנִמְהָר בִּמְהוּמָה וּמְבוּכָה</p>

<p>וַיָּשֶׂם הַמֶּלֶךְ נְצִיבִים בָּאָרֶץ</p>

<p>לִבְצֹר רוּחַ מַשְׁחִית לְהַשְׁקִיט מִפָּרֶץ</p>

<p>מֵאָה וְעֶשְׂרִים שַׁלִּיטִים – הֵם הָאֲחַשְׁדַּרְפְּנִים</p>

<p>לְכָל סֵבֶל הַמַּמְלָכָה מִחוּץ וּמִפְּנִים</p>

<p>וּגְבוֹהִים עֲלֵיהֶם שְׁלשֶׁת שָׂרֵי שָׂרִים</p>

<p>הֵמָּה לַכֹּל לְרֹאשׁ וּלְמִשְׁמַעְתָּם סָרִים</p>

<p>אֲחַשְׁדַּרְפְּנֵי הַמֶּלֶךְ הָרוֹדִים עַל יָדָם</p>

<p>לָשִׂים מִשְׁטָרָם וּלְבַקֵּר מַעְבָּדָם</p>

<p>וְהִקִּיפוּ עַל הַמֶּלֶךְ לְבַל יִקְרַב נֶגַע</p>

<p>וִיהִי שָׁקֵט וְשַׁאֲנָן מִנֵּזֶק וָפֶגַע.</p>

<p>וּלְפָנָיו נֶאֱמָן הַמֶּלֶךְ מְצָאָנִי</p>

<p>וּבִשְׁלשָׁה הָרָאשִׁים נִמְנֵיתִי גַם אָנִי,</p>

<p>כִּי שָׁמַע שִׁמְעִי מַעֲשַׂי וּמַעֲמָדִי</p>

<p>כִּי רוּחַ אֱלֹהִים עָלַי וְשַׁדַּי עִמָּדִי</p>

<p>לַמֶּלֶךְ לְפָנָיו מְרִי קִצּוֹ הִשְׁמַעְתִּי</p>

<p>הָאֹתִיּוֹת לְאָחוֹר בְּלִי חָת הוֹדַעְתִּי</p>

<p>כִּי מְאָסוֹ אֱלֹהִים וּמַלְכוּתוֹ הָרָס</p>

<p>לַטּוֹב מִמֶּנּוּ נְתָנָהּ – לְמָדַי וּפָרָס</p>

<p>וּדְבָרִי הֵן בָּא נְבוּאָתִי נֶאֱמָנָה</p>

<p>וּמַלְכוּת בָּבֶל לְדָרְיָוֶשׁ נִתָּנָה</p>

<p>וּבִי לָכֵן יִרְאֶה צִיר מִגָּבוֹהַּ</p>

<p>לְכוֹנֵן מַלְכוּתוֹ בְּמַלְאֲכוּת אֱלוֹהַּ,</p>

<p>כִּי נֶאֱמָן לוֹ אֶהְיֶה לִבּוֹ בֹטֵחַ</p>

<p>כְּמוֹ לָאֵל עַל יָדִי דְּבָרִי שׁוֹלֵחַ.</p>

<p>וָאֶקַּח פְּקֻדָּתִי לָהּ הִתְמַכַּרְתִּי</p>

<p>וּכְאִישׁוֹן עֵינִי אֶת מַלְכִּי נָצַרְתִּי</p>

<p>וָאָעֶר כֹּחִי וּלְבָבִי יוֹם וָלָיִל</p>

<p>וּבְדַעַת וּבְכִשְׁרוֹן עָשִׂיתִי חָיִל</p>

<p>בְּצֶדֶק וּבְמִשְׁפָּט הֶעֱמַדְתִּי אָרֶץ</p>

<p>רִפֵּאתִי שְׁבָרֶיהָ גָּדַרְתִּי פָרֶץ.</p>

<p>וַיַּרְא הַמֶּלֶךְ כִּי דְרָכַי הִשְׂכַּלְתִּי</p>

<p>וּמִכָּל הַשָׂרִים מַעֲשַׂי הִגְדַּלְתּי</p>

<p>וַיּוֹסֶף כַּבְּדֵנִי בִּיקָר וּגְדֻלָּה</p>

<p>הַשְׁלִיטֵנִי אָמַר בְּמַמְלַכְתּוֹ כֻלָּהּ</p>

<p>נַשְּׂאֵנִי לַכֹּל לְרֹאשׁ בִּשְׂאֵת יֶתֶר</p>

<p>וִיחַסְּרֵנִי מִמֶּנּוּ רַק הַכֶּתֶר.</p>

<br />
</blockquote>

<blockquote>
<p>מֶלֶךְ זָקֵן וּכְסִיל! – הָאַרְיֵה נָהַם –</p>

<p>אַךְ הֶבֶל בְּנֵי אָדָם קוֹץ מֻנָּד כֻּלָּהַם!</p>

<p>כִּי אֵיכָכָה נוֹאַל לִפְרֹשׂ אִוֶּלֶת</p>

<p>לִפְקֹד עַל אַרְצוֹ וּבְעֹז מֶמְשֶׁלֶת</p>

<p>אִישׁ מֵעַם זָר אֲשֶׁר לֹא מִבְּנֵי מִינוֹ</p>

<p>לִבְטֹחַ בּוֹ וּלְהוֹשִׁיבוֹ לִימִינוֹ?</p>

<p>מֶלֶךְ גַּם אָנִי, לִי כָל חַיְתוֹ יָעַר</p>

<p>מִפְּנֵי שְׁמִי יֵחַתּוּ יֹאחֲזוּ שָׂעַר.</p>

<p>גַּם לִי מִשְׁנִים, שָׁלִישִׁים, שָׂרֵי מִסִּים</p>

<p>כֻּלָּם גִּבּוֹרִים בַּמַּסָּה נִסִּיתִים</p>

<p>נָמֵר שׁוֹקֵד דֹּב שֹׁקֵק וּזְאֵב עֶרֶב</p>

<p>עַד בֹּקֶר לִי הֵבִיאוּ וּשְׁלַל עֶרֶב.</p>

<p>אִם אָמְנָם יָדַעְתִּי כִּי מָלְאוּ כַחַשׁ</p>

<p>פִּיהֶם שָׁוְא רַגְלָם עַל מִרְמָה תַחַשׁ</p>

<p>כִּי כָל נֵתַח טוֹב בְּחֹרֵיהֶם יַטְמִינוּ</p>

<p>מִמֵּיטַב הַצֹּאן וּמֵחֶלְבֵהֶן יַשְׁמִינוּ</p>

<p>יָרֵךְ וְכָתֵף יֹאכְלוּ זְרֹעַ וּלְחָיַיִם</p>

<p>וּתְרוּמָתָם לִי בְּדַל אֹזֶן וּכְרָעַיִם,</p>

<p>מַעְלָם וּזְדוֹנָם יָדַעְתִּי לֹא בְסֵתֶר</p>

<p>וְלֹא אַחַת יִסַּרְתִּים שִׁלַּמְתִּי עַל יֶתֶר,</p>

<p>אַךְ טוֹבִים לִי הֵמָּה וּלְפָנַי עָמָדוּ</p>

<p>אִם כָּל אַשְׁמוֹתָם מֶנִּי לֹא נִכְחָדוּ,</p>

<p>כִּי בְנֵי יַעְרִי הֵמָּה, בַּעֲלֵי מִשְׁפַּחְתִּי</p>

<p>וּמוּמָם בָּם נִגְעִי הוּא, מִסְפַּחְתִּי,</p>

<p>וּכְבוֹדָם לֹא אֶתֵּן לַאֲחֵרִים, לְזָרִים,</p>

<p>לוּ גַם מִמִּשְׁפַּחַת רָם, מִן הַנְּשָׁרִים.</p>

<br />
</blockquote>

<blockquote>
<p>אִם זַךְ וְאִם יָשָׁר פָּעָלְךָ, אֲרִיאֵל!</p>

<p>לֹא לְאָדָם הַמִּשְׁפָּט – עָנָה דָנִיֵּאל –</p>

<p>אָמְנָם צָדַקְתָּ אִם אַתָּה לְמִינֶךָ</p>

<p>תִּבְחַר עֹשֵׂי דְבָרְךָ לַעֲמֹד לִימִינֶךָ;</p>

<p>לִטְרֹף וּלְחַנֵּק לִנְשֹׁךְ וּלְשַׁסֵּעַ</p>

<p>אַךְ בֶּן מִינְךָ מִמִּשְׁפַּחְתְּךָ יוֹדֵעַ</p>

<p>חֲרָבוֹת שִׁנָּיו מַאֲכָלוֹת מְתַלְעוֹתָיו</p>

<p>וּמַה יִּתְרוֹן לַזָּר עִם כָּל מַעֲלוֹתָיו?</p>

<p>לֹא כֵן הָאָדָם מַלְכוּתוֹ בָאָרֶץ</p>

<p>לִבְנוֹת לִנְטֹעַ לִהְיוֹת גּוֹדֵר פָּרֶץ</p>

<p>וּדְרוּשִׁים לְחֶפְצוֹ סָרִים אֶל מִשְׁמַעַת</p>

<p>שָׂרִים נֱאֱמָנִים בְּמוֹעֵצוֹת וָדַעַת</p>

<p>וְאֶל זֶה יַבִּיט מֶלֶךְ חָכָם מֶלֶךְ נָבָר</p>

<p>אֶל נֶאֱמַן רוּחַ וּמַשְׂכִּיל עַל דָּבָר</p>

<p>וִיחַפְּשֵׂהוּ כַמַּטְמוֹן בַּאֲשֶׁר יִמְצָאֶנּוּ</p>

<p>וּלְמִשְׁפַּחְתּוֹ אִם מִתְיַחֵשׂ אֵינֶנּוּ. –</p>

<p>וּמַלְכִּי בִי הֶאֱמִין וְעֵינוֹ צֹפִיָּה</p>

<p>כִּי אַפְלִיא עֵצָה אַף אַגְדִּיל תּוּשִׁיָּה</p>

<p>אָבָה הַשְׁלִיטֵנִי הָרִים מַעֲמָדִי</p>

<p>לִהְיוֹת שַׂר שָׂרִים וְכָל אֲשֶׁר לוֹ בְּיָדִי</p>

<p>וִיהוּדִי כִי אָנִי זֹאת תַּמְרִיצֵהוּ</p>

<p>כִּי שָׁפְרָה עֲצָתוֹ בִי לִמְצֹא חֶפְצֵהוּ</p>

<p>לִנְטֹעַ אָהֳלֵי אַפַּדְנוֹ לַעֲקֹר שָׁיִת</p>

<p>וּלְהָנִיחַ מִסָּבִיב מִחוּץ מִבָּיִת,</p>

<p>זֶה אַדִּיר חֶפְצוֹ וּמִי אִישׁ כִּלְבָבוֹ</p>

<p>עָלָיו יִשָּׁעֵן, יַשְׁלִיךְ עָלָיו יְהָבוֹ?</p>

<p>בַּכַּשְׂדִּי לֹא יַאֲמִין, כִּי מִי יֶעֶרְבֶנּוּ</p>

<p>אִם תָּמִים לִבּוֹ בָּרֹגְנִים אֵינֶנּוּ?</p>

<p>וּבְנֵי מָדַי, עַם קְרוֹבוֹ, מִקָּרוֹב בָּאוּ</p>

<p>הָאָרֶץ וַאֲנָשֶׁיהָ לֹא יֵדָעוּ,</p>

<p>לָכֵן רַק הָאִישׁ מִזֶּרַע הַיְּהוּדִים</p>

<p>יַעֲשֶׂה חֶפְצוֹ בְּבָבֶל וּזְרֹעוֹ כַּשְׂדִּים. –</p>

<p>הַיְּהוּדִי הַגֹּלֶה מֵאֶרֶץ מוֹלֶדֶת</p>

<p>וּבְתוֹכָהּ רוּחוֹ, לָהּ נַפְשׁוֹ נִצְמֶדֶת,</p>

<p>הוּא בְאֶרֶץ נוֹדוֹ יְבַקֵּש אַךְ מָנוֹחַ</p>

<p>לְהַשְׁקִיט לוֹ מִימֵי רָע, רִישׁוֹ לִשְׁכֹּחַ.</p>

<p>מֶה הֹוֶה מַה שֹּׁוֶה לַגֵּר לָאֹרֵחַ</p>

<p>עִם שׁוֹנִים הִתְעָרֵב אֶרֶץ הָפֵחַ?</p>

<p>אַךְ שֶׁקֶט מַאֲוַיָּיו, שַׁלְוָה מַחְשְׁבוֹתָיו</p>

<p>כִּי יַנִּיחוּ לוֹ, אִישׁ אַל יָנַע עַצְמוֹתָיו,</p>

<p>וּבְאֶרֶץ שָׁלוֹם בְּעֹז מֶלֶךְ עֲרוּכָה</p>

<p>רַק בָּהּ, יֵדַע לֵב יְהוּדִי, יִרְאֶה מְנוּחָה,</p>

<p>וּפְרָעוֹת בִּמְדִינָה מוֹקְשֵׁי עָם וּזְוָעָה</p>

<p>לוֹ מָקוֹר נִפְתָּח אֶל כָּל צָרָה וְרָעָה</p>

<p>בַּעֲדַת מְרֵעִים כִּי נִצָּב בְּקֶרֶב הֲמוֹנָהּ</p>

<p>יַד הָעֵדָה תִּהְיֶה בּוֹ בָרִאשׁוֹנָה,</p>

<p>לָכֵן אֶל מַלְכּוֹ מְאַסְּפוֹ נֶאֱמָן הוּא תָמִים</p>

<p>שְׁלוֹמוֹ וּשְׁלוֹם אַרְצוֹ יִדְרשׁ כָּל הַיָּמִים</p>

<p>בְּמָעֻזּוֹ יַחֲזִיק וּבְעָצְמוֹ שָׂמֵחַ</p>

<p>וִישֻׁגַּב אָז גַּם הוּא שֹׁקֵט בֹּטֵחַ,</p>

<p>זֹאת הֵשִׁיב אֶל לִבּוֹ מַלְכִּי, רַב תְּבוּנוֹת,</p>

<p>וּבְמָצְאוֹ אוֹתִי לְפָנָיו אִישׁ אֱמוּנוֹת</p>

<p>וַאֲנִי לֹא תְמוֹל בֹּאִי, בָּאָרֶץ נוֹשַׁנְתִּי</p>

<p>מוֹסְדֶיהָ מְכוֹנֶיהָ תַּרְתִּי בָחַנְתִּי</p>

<br />
</blockquote>

<blockquote>
<p>וּתְכוּנַת ישְׁבֶיהָ מַעֲלוֹת כָּל רוּחַ</p>

<p>יָדַעְתִּי כֻלָּה, חֲרוּשָׁה עַל לוּחַ,</p>

<p>הִנֵּה לִי יָאֲתָה לִהְיוֹת מִשְׁנֵהוּ</p>

<p>וּבִי יָפֵק זְמָמוֹ פֹּעַל לַמַּעֲנֵהוּ.</p>

<br />
</blockquote>

<blockquote>
<p>בְּהִשָּׁמַע דְּבַר הַמֶּלֶךְ לַעֲשׂוֹת יָזָם</p>

<p>רָעֲמוּ פְנֵי הַשָּׂרִים רַעַד אֲחָזָם,</p>

<p>הָאֲחַשְׁדַּרְפְּנִים וַחֲבֵרַי הַשְּׁנַיִם</p>

<p>בַּחֲמַת רוּחַ קִנְאָה חָרְקוּ שִׁנַּיִם</p>

<p>וַיַּעֲרִימוּ סוֹד הִתְיָעֲצוּ הִתְמַרְמָרוּ</p>

<p>וַיְהוֹתְתוּ עָלַי וּבְכָל עֹז חָתָרוּ</p>

<p>וַיְחַבְּלוּ תַחְבֻּלוֹת וַיִּתְנַכָּלוּ</p>

<p>עָלַי לִמְצֹא תְנוּאוֹת אוּלַי יוּכָלוּ,</p>

<p>לְמַעַן הַבְאִישֵׁנִי מִשְּׂאֵתִי לְהַדִּיחַ</p>

<p>בִּקְּרוּ כָל מַעֲשַׂי כָּל שִׂיג כַּל שִׂיחַ,</p>

<p>כָּל פֹּעַל כָּל מִקְרֶה הָעֵת קָבָרָה</p>

<p>הֶעֱלוּ מִנְּשִׁיָּה הֵנִיעוּ בַכְּבָרָה,</p>

<p>אַךְ לֹא דָבַק מְאוּם וּמוּם לֹא מָצָאוּ</p>

<p>לָשִׂים עֲלִילוֹת דְּבָרִים לָרִיק יָגָעוּ</p>

<p>בְּמַעֲשַׂי וִיגִיעִי אֵין מִדְחֶה וָסֶלֶף</p>

<p>שַׁכֻּלָּה אֵין בָּמוֹ, בְּאֶחָד מֵאֶלֶף,</p>

<p>וּלְחַפֵּשׂ כִּי הִרְבּוּ לִמְצֹא עֲוֹנוֹת</p>

<p>מִהֲרוּ גַם לִסְגֹּר סֵפֶר הַזִּכְרֹנוֹת</p>

<p>פֶּן יָשׁוּב עֲמָלָם יֵרֵד עַל קָדְקֳדָם</p>

<p>לַחְשׂף מַצְפּוּנֵיהֶם כָּל חֲמַס יָדָם</p>

<p>אוֹ לִרְאוֹת מַעְרָם פֶּן תִּפָּקַח עַיִן</p>

<p>לִרְאוֹת פָּעֳלָם מֵאָפַע נֶגְדִּי כְאַיִן.</p>

<p>וַיִּגְדַּל קִצְפָּם, הֵיטֵב לָמוֹ חָרָה</p>

<p>עַל כִּי נִקֵּיתִי לֹא עִקַּשְׁתִּי הַיְשָׁרָה</p>

<p>עַל כִּי חָכַמְתִּי וְלִי עֵצָה וְתוּשִׁיָּה</p>

<p>וַאֲנִי מַפְלִיא לַעֲשׂוֹת וְרַב הָעֲלִילִיָּה</p>

<p>אֵלֶּה עָשָׁן בְּאַפָּם רָקָב בְּעַצְמוֹתָם</p>

<p>כִּי יִבָּצֵר מֵהֶם לַחְמֹס מְזִמּוֹתָם –</p>

<p>עַד נוֹכְחוּ לָדַעַת הִתְבּוֹנְנוּ בִינָה</p>

<p>כִּי שָׁוְא יְחַפְּשׂוּ עֹלוֹת בְּמַעֲשַׂי לַמְּדִינָה</p>

<p>וַיִּגְעָשׁוּ וַיִּתְחוֹלְלוּ כַסַּעַר</p>

<p>וַיֵּלְכוּ קַחַת תּוֹרָה מֵחַיְתוֹ יַעַר</p>

<p>הִיא תוֹרָתְךָ, אֲרִיאֵל! לִי בֵאַרְתָּ</p>

<p>עַל פִּיהָ מִיַּעַרְךָ זָרִים בִּעַרְתָּ.</p>

<p>הֵן גַּם בֶּן הָאָדָם לְעִתִּים מְזֻמָּנִים</p>

<p>יִלְמַד דַּרְכְּךָ פִּקּוּדֶיךָ לוֹ נֶאֱמָנִים,</p>

<p>מִשְׁפַּט חַיְתוֹ יַעַר גַּם לְאָדָם יִיקָר</p>

<p>אִם לִמְצֹא בוֹ חֵפֶץ מִקְרֵהוּ יִקָּר.</p>

<p>בָּאָדָם נֶפֶשׁ <strong>חַיָּה</strong>, בְּקִרְבּוֹ מְסֻתֶּרֶת</p>

<p>וּלְעֵת מְצוֹא בִּמְשׁוּבָה מִתְעוֹרֶרֶת</p>

<p>אָז יִהְיֶה הָאָדָם גַּם לַיִשׁ גַּם לָבִיא</p>

<p>וְעָבַר וְרָמַס וְטָרַף אֶל חֹרָיו לָבִיא</p>

<p>וּפְרִיץ חַיּוֹת זֶה הוֹלֵךְ עַל שְׁתַּיִם</p>

<p>לוֹ אֵין מְתַלְעוֹת, פַּרְסוֹת אַבִּירִים, קַרְנַיִם,</p>

<p>וּבְכֹחוֹ יַגְדִּיל אַךְ רוּחוֹ כִי יַעַר</p>

<p>גַּם מִמְּךָ, אֲרִיאֵל! וְכָל חַיְתוֹ יַעַר,</p>

<p>כֹּחוֹ בְמֹחוֹ וּמְזִמּוֹתָיו צִפָּרְנָיו</p>

<p>יִשְׂתָּעֵר – וְכָל חַיּוֹת לֹא יַעַמְדוּ לְפָנָיו,</p>

<p>וְלֹא בְמַחְשָׁךּ מַעֲשֵׂהוּ, בְּסִבְכֵי הַיַּעַר,</p>

<p>כִּי אִם בְּרֹאשׁ הֹמִיּוֹת, יוֹמָם, בַּשַּׁעַר!</p>

<p>יָדַעְתִּי, יָדַעְתִּי, הָאַרְיֵה קָרָא –</p>

<p>אַךְ סַפֵּר הוֹסִיפָה מָה אוֹתְךָ קָרָה?</p>

<p>בִּרְאוֹת הַשָּׂרִים כִּי מִצַּד הַמְּלוּכָה</p>

<p>אֵל חִנָּם לִי צָדוּ לִכְרוֹת לִי שׁוּחָה</p>

<p>הִתְהַפְּכוּ מְסִבּוֹת הָסֵב כְּלֵי הַמִּלְחָמָה</p>

<p>אֶל מְקוֹם פְּלֹנִי אַלְמוֹנִי, שָׁם יָדָם רָמָה:</p>

<p>קִנְאַת עָם עוֹרְרוּ קִנְאַת דָּת וֶאֱמוּנָה</p>

<p>הִיא תְעַוֵּר פִּקְחִים וּתְסַלֵף תְּבוּנָה.</p>

<br />
</blockquote>

<blockquote>
<p>מַה קָּדוֹשׁ מִדָּת, מַה מֶּנָּה גָּבוֹהַּ?</p>

<p>מָה רָם מַה נִּשְׂגָּב לֶאֱנוֹשׁ מֵאֱלוֹהַּ?</p>

<p>וּבְנֵי הָאָדָם מַה שָּׁפְלוּ נֶאֱלָחוּ</p>

<p>כִּי דָת וֵאלֹהִים אֶל חֶפְצָם יִקָּחוּ</p>

<p>אֶל חֵפֶץ תַּרְמִיתָם וּמַחְשְׁבוֹת אוֹנָם</p>

<p>לִכְלֵי חָמָס אֶל רָעָתָם וּזְדוֹנָם!</p>

<p>יִרְאוּ כִי אָזְלַת יָד מַעֲשֵׂיהֶם בַּצֵּעַ</p>

<p>כָּלוּ הַחִצִּים הַכְרִיעַ בָּם רֵעַ</p>

<p>אֶל מִקְדָּשָׁם יָבֹאוּ בְּחֹזֶק מֵצַח</p>

<p>וּבְבִגְדֵי הַשְּׂרָד יָלִיטוּ כְלֵי רֶצַח</p>

<p>וַחֲמֻשִׁים נֶשֶׁק קֹדֶשׁ יֵצְאוּ בְנֵי נָבָל,</p>

<p>מַפֵּץ לָמוֹ הַדָּת אֱלֹהִים מְחִי קָבָל,</p>

<p>הַקֹּדֶשׁ מָלֵא חָמָס שֹׁד עֲנִיִּים</p>

<p>וְהָאֱמוּנָה עֲקֻבָּה מִדְּמֵי נְקִיִּים!</p>

<br />
</blockquote>

<blockquote>
<p>גַּם שׂטְנַי הָרָעִים אוֹן לָמוֹ מָצָאוּ</p>

<p>זָכְרוּ אֱמוּנָתִי וּלְפָעֳלָם יָצָאוּ</p>

<p>לְקוֹמֵם לְאוֹיֵב לִי אֶת עַם הָאָרֶץ</p>

<p>לְהוֹכִיח לוֹ וּלְהַרְאוֹת כִּי בָא קָרֶץ</p>

<p>וְאִם יִתְמַהְמֵהַּ בֹּא יָבֹא לֹא יְאַחֵר</p>

<p>אִם יָבֹא הַיְּהוּדִי הַזָּר בֶּן עַם אַחֵר</p>

<p>הִשְׂתָּרֵר בִּמְדִינָה בְּגַאֲוָתוֹ וּגְאוֹנוֹ</p>

<p>וּמָשַׁל מִמְשָׁל רָב וְעָשָׂה כִרְצוֹנוֹ –:</p>

<p>הַיְּהוּדִי הַגּוֹלֶה אַךְ מָצָא מְנוּחָה</p>

<p>מִתְעָרֶה <strong>כאֶזְרָח</strong> וְעוֹד לוֹ אַךְ הַמְּלוּכָה!</p>

<p>הַיְּהוּדִי בָא לָגוּר וַיִּשְׁפֹּט שָׁפוֹט</p>

<p>קָרְחִי וָגֹזִּי, שֵׁשַׁךְ, הָמֵר וְסָפוֹד!</p>

<br />
</blockquote>

<blockquote>
<p>תִּפְאֶרֶת גְּאוֹן כַּשְׂדִּים צִיצַת נוֹבֵל</p>

<p>נָבְלָה הָאָרֶץ, אֻמְלְלָה נָבְלָה תֵבֵל!</p>

<p>עַרְעֵר תִּתְעַרְעַר חוֹמַת בָּבֶל הָרְחָבָה</p>

<p>וּבְבֶטֶן הַיְּהוּדִי לָהּ קֶבֶר חָצָבָה!</p>

<p>תַּחַת עֶבֶד כִּי יִמְלֹךְ יִמְשֹׁל בְּשָׂרִים</p>

<p>בְּמִכְמַנֵּי הָרוּחַ וּבְחַיֵּי בְשָׂרִים</p>

<p>הֲלֹא תִרְגַּז אֶרֶץ יָשֹׁמּוּ יְשָׁרִים</p>

<p>הֲבָנִים אֵין לְבָבֶל כִּי נָשִׂיר זָרִים?</p>

<p>הֵן בָּשְׁנָה נִקַּח וְתוֹכַחְתֵּנוּ לַבְּקָרִים</p>

<p>נִמָּשֵׁל כַּבְּהֵמוֹת נִדְמֵה לַבְּקָרִים</p>

<p>כֵּן מְשַׁל קַדְמוֹנִי שָׁתָה לַעַג לָרְוָיָה:</p>

<p>&#8220;הֵן אֶרֶץ כַּשְׂדִּים זֶה הָעָם לֹא הָיָה!&#8221;</p>

<p>וּבִמְשֹׁל הַיְּהוּדִי וְעָמַד עַל כַּנּוֹ</p>

<p>עַל כֹּל יִתְגַּדֵּל – הֵן נוֹקֵם הוּא וְקַנּוֹא!</p>

<p>עַל גָּלוּתוֹ בָנוּ נִקְמָתוֹ יָנִיחַ</p>

<p>וּלְרַגְלָיו הֲדֹם רָאשֵׁינוּ יַנִּיחַ,</p>

<p>וּבְקִנְאָתוֹ לֵאלֹהָיו יָבִיא קָרֶץ</p>

<p>עַל מַחְמַד עֵינֵינוּ, אֱלֹהֵי הָאָרֶץ.</p>

<p>כָּרַע בֵּל, קָרַס נְבוֹ, יֻכַּתּוּ שְׁאִיָּה</p>

<p>מִגְּאוֹן הַכְּרוּב – הַחַיָּה הַיְּהֻדִיָּה!</p>

<p>עֲשׂוּ פְלִילָה, הָבוּ עֵצָה וְתַקָּנָה</p>

<p>כִּי אָבְדָה הָאֱמוּנָה הַדָּת בְּסַכָּנָה!&#8230;</p>

<p>כֵּן הָמוּ רָעָשׁוּ בְּקוֹל חֹצֵב לֶהָבוֹת</p>

<p>אַךְ לֹא עָצְרוּ כֹחַ לִתְפֹּשׂ לְבָבוֹת,</p>

<p>כִּי קִנְאַת דָּת וֶאֱמוּנָה לָעָם זָרָה</p>

<p>וּלְצוֹדֵד בָּהּ נְפָשׁוֹת יָדָם קָצָרָה.</p>

<p>גַּם מִגָּבוֹהַּ מִלִּים מֵהֶם הֶעְתִּיקוּ</p>

<p>לִבְלִי לֵב הָעָם מִזָּרִים יַרְחִיקוּ,</p>

<p>הֵן עַתָּה אֶרֶץ וּמְלֹאָהּ בְּיַד זָרִים:</p>

<p>מִבְּנֵי מָדַי הֵם הַמֶּלֶךְ וְהַשָּׂרִים</p>

<p>וּמְגַמַּת פְּנֵי הַמֶּלֶךְ וּתְשׁוּקָתוֹ</p>

<p>לִשְׁפֹּךְ עַל בָּבֶל רוּחַ אֶרֶץ מְכֹרָתוֹ,</p>

<p>עַל כָּל מַחֲמַדֶּיהָ לָכֵן יָדוֹ פָרָשׂ</p>

<p>לְתַכְּנֵם לְעָרְכֵם בְּדָתֵי מָדַי וּפָרָס</p>

<p>הַס, כִּי לֹא לְהַזְכִּיר בְּשֵׁם זָרִים אוֹ גֵרִים</p>

<p>מֶלֶךְ אֶחָד לַכֹּל – כָּל עַמּוֹ חֲבֵרִים! –</p>

<p>רָאוּ צֹרְרַי כִּי עֲצָתָם הוּפָרָה</p>

<p>וַיְחַבְּלוּ תַחְבֻּלָה וַיַּעֲמִיקוּ סָרָה:</p>

<p>כִּתְבֵי שִׂטְנָה עָרְכוּ חֶרֶשׁ הֵפִיצוּ</p>

<p>בְּיָד חָרוּצִים לְכָל בְּנֵי הָעָם הֵרִיצוּ</p>

<p>כָּתְבוּ מְרֹרוֹת בִּמְזִמּוֹת וְחִשְׁבֹנוֹת</p>

<p>הֹרוֹ וְהֹגוֹ מִלֵּב דִּבְרֵי עֲוֹנוֹת</p>

<p>כִּי הַיְּהוּדִים הַמְעַטִּים פָּרְצוּ פָרֶץ</p>

<p>וִילַחֵךְ הַקָּהָל כָּל טוּב הָאָרֶץ,</p>

<br />
</blockquote>

<blockquote>
<p>יַד הַיְּהוּדִים בַּכֹּל, אֵין עוֹד מִלְּבַדָּם</p>

<p>וִינַצְּלוּ אֶת הָעָם יַחֲרִיבוּ לְשַׁדָּם</p>

<p>כִּי הַיְּהוּדִים כֻּלָּם חֲבֵרִים יַחַד</p>

<p>וְלָתֵת חִתִּיתָם עִמָּם הַמְשֵׁל וָפַחַד. –:</p>

<p>– שִׁמְעוּ עַמִּים כֻּלָּם וּלְאֻמִּים הַאֲזִינוּ</p>

<p>עַל מָה אָבְדָה הָאָרֶץ הֲלֹא תָבִינוּ</p>

<p>בַּכְּפָרִים אִכָּרִים רָשׁוּ רָעֵבוּ</p>

<p>בַּקְּרִיּוֹת הַחֲנֻיּוֹת שָׁמְמוּ חָרֵבוּ</p>

<p>הַקּוֹנֶה לֹא יִשְׂמַח הַמּוֹכֵר יִתְאַבָּל</p>

<p>וְאָנוּ וְאָבְלוּ: כָּשַׁל כֹּחַ הַסַּבָּל!</p>

<p>וְסָבְבוּ בַשּׁוּק סוֹפְדִים מַחֲזִיקֵי בַפֶּלֶךְ</p>

<p>שְׂכַר הָאָדָם לֹא נִהְיָה בָעִיר בַּפֶּלֶךְ</p>

<p>וְהַמִּשְׂתַּכֵּר מִשְׂתַּכֵּר אֶל צְרוֹר נָקוּב, –</p>

<p>הֲלֹא עַל הַיְּהוּדִי רֵאשִׁית הַגּוֹיִם נָקֻב</p>

<p>כִּי רֵאשִׁית תְּבוּאָתָם לוֹ רֵאשִׁית הַחֵרֶם</p>

<p>וַיַּבְעֵר מִגָּדִישׁ וְעַד קָמָה וְעַד כֶּרֶם,</p>

<p>לִבּוֹ תְּהוֹם רַבָּה לוֹ מַחְשְׁבוֹת חָרוּץ</p>

<p>כֶּעָפָר יִצְבֹּר כֶּסֶף וּכְטִיט חָרוּץ,</p>

<p>דִּמְיֹנוֹ כְאַרְיֵה יָגִיחַ מִן הַמַּאֲרָב</p>

<p>וְנָפַל בַּעֲצֻמָיו כָּל הַמִּפְעָל כָּל הַמַּעֲרָב.</p>

<p>אַיֵּה גְבוּרָתֵךְ, כַּשְׂדִּים! אַיֵּה קִנְאָתֵךְ?</p>

<p>עִזְבוֹנֵךְ נֶעְזָב נֶאֶסְפָה כִּנְעָתֵךְ. –</p>

<br />
</blockquote>

<blockquote>
<p>אִי לָךְ – אֶרֶץ שִׁנְעָר! אָבַדְתָּ, עַם מְרֹדָךְ!</p>

<p>מִי יָנוּד לִמְרוּדָךְ, מִי יִפְדְּךָ מֵרֹדָךְ?</p>

<p>עָלָה הַכּוֹרֵת, מֵפִיץ עַל פָּנֶיךָ,</p>

<p>כִּי אִישׁ יְהוּדִי יִהְיֶה רֹאשׁ משְׁלֶיךָ</p>

<p>וּלְאֶחָיו הוּא סֵתֶר וְאֵין מִיָּדוֹ מַצִּיל</p>

<p>כִּי גַם עַל הַמֶּלֶךְ מֵרוּחוֹ מַאֲצִיל</p>

<p>עַתָּה מִיהוּדִים לֹא תִהְיֶה לָנוּ תְּקוּמָה</p>

<p>אֶת בָּבֶל הַשְּׁדוּדָה יַפְשִׁיטוּ עֲרֻמָּה</p>

<p>לִפְשֹׁט עוֹרֵנוּ וּלְגָרֵם עַצְמוֹתֵינוּ</p>

<p>כּוֹס זָהָב לָמוֹ בָּבֶל לִשְׁתּוֹת דָּמֵינוּ. –</p>

<p>הָבוּ, אַחִים! מָרֵי נֶפֶשׁ וּקְשֵׁי יוֹם כֻּלְכֶם</p>

<p>תּוֹשַׁע לָכֶם יְמִינְכֶם לִשְׁבֹּר זֶה עֻלְּכֶם!</p>

<p>אִישׁ רֵעֵהוּ עִזְרוּ וְדִבֶּר חַד אֶת אַחַד</p>

<p>וִהְיוּ לַאֲגֻדָּה לָצֵאת חוֹצֵץ יַחַד</p>

<p>לְקַצּוֹת בַּיְּהוּדִים וּרְכוּשָׁם תָּשֹׁסּוּ</p>

<p>קַדְּשׁוּ יוֹם קִרְאוּ מוֹעֵד עֲלֵיהֶם תָּכֹסּוּ</p>

<p>בֹּזוּ כֶסֶף בֹּזּוּ זָהָב וְהָיָה שִׁלֻּמִים</p>

<p>לַעֲמַלְכֶם עָשְׁקוּ הַיְּהוּדִים הָאֲיֻמִּים</p>

<p>הֵן מֵאֲשֶׁר לָכֶם עָשׂוּ כָל הָעשֶׁר</p>

<p>וְשַׁבְתֶּם וּלְקַחְתֶּם בִּצְדָקָה וּבְישֶׁר.</p>

<p>וּלְאַנְשֵׁי הַצָּבָא לֵב אַל תָּשִׂימוּ</p>

<p>כִּי לִנְגֹּעַ בָּכֶם יָד לֹא יָרִימוּ</p>

<br />
</blockquote>

<blockquote>
<p>כִּי אַתֶּם עָם – לֹא יִלָּחֲמוּ עִם רַבִּים</p>

<p>וּלְמַרְאֵה עַיִן רַק יָסֹבּוּ רַבִּים</p>

<p>וּבְמַעֲשֵׂיכֶם אֵלֶּה נִפְלָאוֹת תְּחוֹלֵלוּ</p>

<p>כִּי אֶת צוֹרְרֵינוּ מֵאֶרֶץ יְנַשֵּׁלוּ,</p>

<p>הֵן מַלְכֵּנוּ עֵינָיו יַבִּיטוּ לְנֹכַח</p>

<p>וּפֹעַל פָּעַל הָעָם יִרְאֶה וְנוֹכַח</p>

<p>כִּי נִתְּכָה הַחֵמָה עַל בְּנֵי הַגּוֹלָה</p>

<p>בִּגְלָלָם יְגֹעֲשׁוּ עָם וְהַמְּהוּמָה גְּדוֹלָה</p>

<p>וְהָעָם כַּיָּם נִגְרָשׁ הַשְׁקֵט לֹא יוּכַל</p>

<p>עוֹד מְעַט וְנָשָׂא נֵס, קֶשֶׁר לִקְרוֹא יוּחַל</p>

<p>וּמַלְכֵּנוּ חָכָם הָעִתִּים יוֹדֵעַ</p>

<p>וּלְהַקְדִּים הָרָעָה מֵהִשְׂתָּרֵעַ</p>

<p>לְכַפֵּר פְּנֵי הָעָם יָחִישׁ גָּרֵשׁ כָּלָה</p>

<p>עַם חֶרְמָם, הַיְּהוּדִים, מִגְּבוּל הַמֶּמְשָׁלָה</p>

<p>וְעָזְבוּ חֵילָם וְהִתְנַחַלְתֶּם וּשְׂבַעְתֶּם</p>

<p>בָּתִּים לֹא בְנִיתֶם וּכְרָמִים לֹא נְטַעְתֶּם</p>

<p>אָז יָחִיל טוּבְכֶם כִּי תִפְרְצוּ פָרֶץ</p>

<p>וְהוּשַׁבְתֶם לְבַדְּכֶם בְּקֶרֶב הָאָרֶץ!</p>

<p>כֵּן כָּתְבוּ הַשָּׂרִים בִּמְגִלּוֹת סְתָרִים</p>

<p>הֵפִיצוּ לִרְבָבוֹת בֶּעָרִים בַּכְּפָרִים,</p>

<p>כֵּן כָּתְבוּ הַשָּׂרִים שׁוֹמְרֵי הַסְּדָרִים</p>

<p>הַנִּשְׁבָּעִים לַמֶּלֶךְ לַעֲשׂוֹת מֵישָׁרִים</p>

<br />
</blockquote>

<blockquote>
<p>וּבְנִכְלֵיהֶם עוֹרְרוּ חָמָס וָמֶרִי</p>

<p>וּדְבָרָם הִכָּה שֹׁרֶשׁ עָשָׂה פֶרִי</p>

<p>כִּי תַאֲוַת בֶּצַע בְּכָל נֶפֶשׁ שׂרֶרֶת</p>

<p>בָּזֹה הִיא גְלוּיָה וּבָזֹה מְסֻתֶּרֶת –</p>

<p>אִם יָבִיא הַמִּקְרֶה מִי יְמָאֵן קַחַת?</p>

<p>מִי נֹעֵר כַּפָּיו מִתֵּת בַּצַּלַּחַת?</p>

<p>אִם אֵין מַפְרִיעַ אִם אָפֵס מֹנֵעַ</p>

<p>מִי יֶחְדַּל הִבָּנוֹת מֵחֻרְבַּן רֵעַ?</p>

<p>אַף כִּי הָאֲסַפְסֻף, הַנֶּפֶשׁ הָרֵיקָה,</p>

<p>אֶבְיוֹנֵי אָדָם, הַנֶּפֶשׁ הַשּׁוֹקֵקָה!</p>

<p>שָׁמְעוּ וַתְּחִי נַפְשָׁם צָהֲלוּ וַיַּעֲלֹזוּ</p>

<p>וּבְדֵי שָׁלָל זְרֹעֵי יְדֵיהֶם יָפֹזּוּ</p>

<p>וַיִּתְחָרְשׁוּ לִהְיוֹת לַיּוֹם עֲתִידִים</p>

<p>וּפְרָצִים יֵצְאוּ לִפְרֹץ בַּיְּהוּדִים</p>

<p>וּכְבָר שָׂמוּ אֹתוֹתָם אֹתוֹת זַעַם</p>

<p>וַיִּתְהַלֵּךְ קוֹל נֶעְלָם בְּסֵתֶר רַעַם. –</p>

<p>וְהַשְּׁמוּעָה בָאָה עַד הַמֶּלֶךְ בִּמְסִבּוֹ</p>

<p>וְהַיָּמִים יְמֵי מְבוּכָה – וַיֵּצֵא לִבּוֹ</p>

<p>וַיְמַהֵר לִכְלוֹא הָרוּחַ הָרָעָה</p>

<p>בְּטֶרֶם תִּתְחוֹלֵל וּתְהִי לִזְוָעָה</p>

<p>וּבְעֹז מֶלֶךְ וּדְבַר שִׁלְטוֹן בְּמַפְגִּיעַ</p>

<p>נִתְּנָה הַדָּת לְהוֹדִיעַ וּלְהַשְׁמִיעַ</p>

<br />
</blockquote>

<blockquote>
<p>כִּי לֹא יִנָּקֶה בַּיְּהוּדִים נֹגֵעַ</p>

<p>וְחִיַּב אֶת רֹאשׁוֹ כֹּל מוּסָר פֹּרֵעַ.</p>

<p>הָרָצִים יָצְאוּ דְחוּפִים, הַדָּת פָּשָׁטָה</p>

<p>נָמֹג הָעָם, אֶרֶץ יָרְאָה וְשָׁקָטָה. –</p>

<br />
</blockquote>

<blockquote>
<p>רָאוּ הַשָּׂרִים כֵּן תָּמְהוּ נִבְהָלוּ</p>

<p>כִּי בַשּׁוּחָה כָרוּ כִּמְעָט נָפָלוּ</p>

<p>וּלְהַשְׁקִיט שָׁאוֹן חָתְרוּ בְּכָל כֹּחַ</p>

<p>לִבְלִי יֵחָקֵר דָּבָר וְיִשָּׁכֵחַ</p>

<p>וּבְלִי גַם יִפָּקֵד עַל לֵב לֹא יַעַל</p>

<p>וְלֹא תִגָּלֶה יָדָם הָיְתָה בַמַּעַל. –</p>

<br />
</blockquote>

<blockquote>
<p>וּלְדַרְיוֹשׁ דָּבָר הַמֶּלֶךְ צִוָּנִי</p>

<p>אַךְ בְּמַשָּׁאוֹן כַּסּוֹת חַשְׁתִּי גַם אָנִי.</p>

<p>כִּי עָלַי מַחְשְׁבוֹתָם הֵיטֵב חָקַרְתִּי</p>

<p>לְהַפְגִּיעַ בִּי אֶת הָאוֹיֵב וְנִגְזַרְתִּי,</p>

<p>כִּי בִפְרֹץ הֲמוֹנִים בִּפְרֹעַ פְּרָעוֹת</p>

<p>יְרֻצוּן וְיִכּוֹנָנוּ אֵלַי, מְקוֹר הָרָעוֹת,</p>

<p>כֵּן יוֹרוּם הַשָּׂרִים, יָד לֹא יַטְמִינוּ</p>

<p>וּלְכַלְכֵּל דָּבָר עַל אָפְנָיו יָבִינוּ;</p>

<p>אִם זֹאת לֹא תִצְלָח וְיָד לֹא תַשִּׂיגֵנִי</p>

<p>אֶל הַמֶּלֶךְ יַקְשׁוּ מִשַּׁלִּיט הֲסִירֵנִי</p>

<p>וְלֹא אֶהְיֶה לְמוֹקֵשׂ לָשִׂים עָם כְּמֶרְקָחָה</p>

<p>כִּי בְשֶׁלִּי הַסַּעַר – וְהָיְתָה הָרְוָחָה.</p>

<br />
</blockquote>

<blockquote>
<p>זֹאת חֲקַרְתִּיהָ וְהַדָּבָר הֶעֱלַמְתִּי</p>

<p>וּכְבַעַר לֹא יֵדַע הָיִיתִי וְנֶאֱלַמְתִּי</p>

<p>לִבְלִי יֵעָנְשׁוּ וִיחַסְּדֵנִי שֹׁמֵעַ</p>

<p>כִּי עָוִיתִי מִשְׁפָּט עָדַי נֹגֵעַ.</p>

<p>כִּי תָם אָנִי לֹא אֵדַע רָאוּ הַשָּׂרִים</p>

<p>וַיִּשְׂמְחוּ לָשׁוּב לִירוֹת בַּמִּסְתָּרִים,</p>

<p>בִּמְזִמָּתָם כִּי נוֹקְשׁוּ לֹא נוֹאָשׁוּ</p>

<p>וְאַחֶרֶת לִמְצוֹא תִקְוָה לֹא נָטָשׁוּ –</p>

<p>רָעַת הָאָדָם רַבָּה לֹא תֵחָקֵר</p>

<p>וּכְהָקִיר בַּיִר מַחְשְׁבוֹת אָוֶן תָּקֵר</p>

<p>וּפִתְגָּם נוֹדַע מִכְּבָר הַיָּמִין:</p>

<p>&#8220;יָגַעְתִּי וְלֹא מָצָאתִי – אַל תַּאֲמִין!&#8221;</p>

<p>יָגְעוּ צוֹרְרַי בְּתַחְבֻּלוֹת הִתְהַפָּכוּ</p>

<p>וַיְחַבְּלוּ עֵצָה וּמְזִמָּה עָרָכוּ</p>

<p>וַיָּבֹאוּ אֶל הַמֶּלֶךְ וַיְדַבֵּרוּ:</p>

<p>נַחְנוּ עֲבָדֶיךָ חֲיָלִים גִּבֵּרוּ</p>

<p>לִבְצֹר רוּחַ עָם וּשְׁאוֹנוֹ הַשְׁבִּיחַ</p>

<p>וּלְבָעֵר הָרָע כָּל מַסִּית מַדִּיחַ,</p>

<p>הָרוּחוֹת הָרָעוֹת הָמוּ וַיָּשֹׁקּוּ</p>

<p>תָּמְהוּ מִגְּעָרָה דָּמוּ וַיָּשֹׁכּוּ</p>

<p>וְאַנְשֵׁי תָמִיד יַבְדִּילוּ עוֹבְרִים בָּאָרֶץ</p>

<p>לְהַשְׁקִיט מִסָּבִיב מִצְּוָחָה וָפָרֶץ</p>

<br />
</blockquote>

<blockquote>
<p>אֹסֶף בְּלִי יָבֹא וּגְדוּדִים לֹא יֵרָאוּ</p>

<p>וּמְפִירֵי חֹק בְּבָתֵּי כְלָאִים הָחְבָּאוּ</p>

<p>גַּם אָזְנַיִם כָּרִינוּ לִשְׁמוֹר מַסָּח</p>

<p>מוֹצָא פִי הָאָדָם, מַה דִּבֵּר מַה־שָּׂח,</p>

<p>כָּל אֵלֶּה עָשִׂינוּ וְיָדֵנוּ רָמָה.</p>

<p>לִגְדֹר פֶּרֶץ הָקֵם סְעָרָה לִדְמָמָה,</p>

<p>אַךְ לִבֵּנוּ יֶהְגֶּה אֵימָה וָשֶׂפֶק</p>

<p>אִם בִּפְעֻלָּתֵנוּ מִלֵּאנוּ הַסֶּפֶק,</p>

<p>אַף כִּי הִרְבִּינוּ, יָדֵנוּ לֹא קָצָרָה</p>

<p>לִכְלוֹא רוּחַ מַשְׁחִית כַּבּוֹת אֵשׁ זָרָה</p>

<p>אַךְ שֶׁמֶץ מֶנָּה אוּלַי יִשָּׁאֵר</p>

<p>עוֹד בָּהּ עֲשִׂירִיָּה וְשָׁבָה וְהָיְתָה לְבָעֵר!</p>

<p>לָכֵן רָחַשׁ לִבֵּנוּ הַשְׁלֵם הַמְּלָאכָה</p>

<p>לָתֵת לָעָם מוֹרָא, חֹזֶק לַמַּמְלָכָה,</p>

<p>בַּעֲזוֹז עֹז מֶלֶךְ לְמַעְלָה הַגְבֵּהַּ</p>

<p>וְעַל פְּנֵי כָל הָעָם יִכָּבֵד כֵּאלוֹהַּ. –</p>

<p>לְזֹאת, אֲדוֹנֵינוּ הַמֶּלֶךְ לְעוֹלָם יֶחִי!</p>

<p>לְמַלֵּט עַמְּךָ מֵרָע אַרְצְךָ מִדֶּחִי</p>

<p>נוֹעֲצוּ לֵב יַחַד הַשָּׂרִים וְהַסְּגָנִים</p>

<p>הָאֲחַשְׁדַּרְפְּנִים הַפַּחוֹת וְהַסְּרָנִים</p>

<p>לְהִנָּתֵן דַּת הַמֶּלֶךְ כָּלָה וְנֶחֱרָצָה</p>

<p>לֶאְסֹר אִסָּר בְּתֹקֶף פְּקֻדָּה נִמְרָצָה</p>

<br />
</blockquote>

<blockquote>
<p>לִבְלִי יָזִיד אִישׁ בָּעִיר בַּמְּדִינָה</p>

<p>אֲשֶׁר לוֹ דָבָר, כָּל תְּפִלָּה, כָּל תְּחִנָּה,</p>

<p>חַלּוֹת פְּנֵי גֶבֶר לַעֲשׂוֹת שְׁאֵלָתוֹ</p>

<p>אַף לֹא לֵאלֹהָיו יָבִיא תְפִלָּתוֹ</p>

<p>כִּי אִם אֵלֶיךָ מַלְכֵּנוּ, רֹאשׁ הַתְּחִלָּה,</p>

<p>עָדֵיךָ כָל בָּשָׂר יָבֹאוּ בִתְפִלָּה.</p>

<p>וּמְבַקֵּשׁ דָּבָר מֵאֱנוֹשׁ, מֵאֱלוֹהַּ</p>

<p>חוּץ מִמְּךָ גָּבוֹהַּ מֵעַל גָּבוֹהַּ</p>

<p>בֶּן מָוֶת הוּא וְהֻשְׁלַךְ לְגֹב הָאֲרָיוֹת</p>

<p>וּלְעַמְּךָ תִוָּרֵא בַּעֲשׂוֹתְךָ נוֹרָאוֹת.</p>

<p>עַתָּה, מַלְכֵּנוּ! בִּימִינְךָ רֹמֵמָה,</p>

<p>הִנֵּה כְתָב הַדָּת הוֹאֵל קַיֵּמָה</p>

<p>וּתְהִי זֹאת לְחֹק מֵהַיּוֹם עַד חֹדֶשׁ יָמִים</p>

<p>עַד יִסְכֹּן עָלָיו עָם בֶּאֱמֶת וּבְתָמִים. –</p>

<br />
</blockquote>

<blockquote>
<p>כֹּה שָׁנְנוּ לְשׁוֹנָם לֵב מֶלֶךְ חֹדֶרֶת</p>

<p>וְהוּא נִפְעָם וְנִדְהָם בּוֹ נַפְשׁוֹ סֹעֶרֶת</p>

<p>וּלְהַרְעִישׁוֹ יוֹסְפִים בִּשְׁמֻעוֹת יְבַהֲלֻהוּ</p>

<p>וּבְחֹק זֶה, יֹאמְרוּ, מִכָּל רָע יַצִּילֻהוּ.</p>

<p>וּבְדַבְּרָם – בִּפְנֵי הַמֶּלֶךְ נִחֵשׁוּ</p>

<p>וּבְהַכִּירָם אוֹת רָצוֹן הִתְאוֹשֵׁשׁוּ</p>

<p>מִהֲרוּ וַיַּחְלְטוּ וּכְתָב הַדָּת שָׂמוּ</p>

<p>וּבְטַבַּעַת הַמֶּלֶךְ חִישׁ חָתָמוּ –</p>

<br />
</blockquote>

<blockquote>
<p>וַאֲנִי כְּתָב הַדָּת בִּרְאוֹתִי הֶאֱמַנְתִּי</p>

<p>כִּי כֵן חָפֵץ מַלְכִּי וּכְמוֹ הִסְכַּנְתִּי</p>

<p>לִרְאוֹת מַלְכִּי הָרִאשׁוֹן נְבֻכַדְנֶאצַּר</p>

<p>וּבְגַאֲוָתוֹ גַּם דָּרְיָוֶשׁ לֹא נֶעְצַר</p>

<p>מֵהִתְאַוֹּת תַּאֲוָה כֵּאלֹהִים הוֹפִיעַ</p>

<p>לֵאמֹר לַכֹּל: אֵין מִבַּלְעָדַי מוֹשִׁיעַ!</p>

<p>וְעַל כֵּן זֹאת הַפַּעַם לֹא עִמִּי נוֹעַץ</p>

<p>בַּאֲשֶׁר יָדַע זֶה חֶפְצוֹ לִי מִנֹּאָץ</p>

<p>וּלְדָת כָּזֹאת לָכֵן לִבִּי לֹא שַׁתִּי</p>

<p>וּמִצְוַת הַמֶּלֶךְ מֵעֲבוֹר לֹא חַתִּי</p>

<p>כִּי לֹא אֵלַי הִיא נַפְשִׁי מְאֹד יֹדַעַת</p>

<p>הֵן מִכְּבָר עָשׂוּ חָפְשִׁי מִכָּל מִשְׁמַעַת</p>

<p>אֱמוּנָתִי עֲבוֹדָתִי לְאֵל אֲבוֹתַי</p>

<p>וּבְחֵקֶר אֵל אִישׁ אַל יָנִיא מַחְשְׁבוֹתַי</p>

<p>וּבְתָם לֵבָב לָכֵן שָׁקֵט בָּטוּחַ</p>

<p>אֶל חַדְרִי בָאתִי בּוֹ חַלּוֹן פָּתוּחַ</p>

<p>נֹכַח עִיר קָדְשִׁי הַצְּבִי יְרוּשָׁלַיִם</p>

<p>שָׁם יוֹם יוֹם עֶרֶב וָבֹקֶר וְצָהֳרַיִם</p>

<p>לֵאלֹהַי אֶתְפַּלֵּל אֶכְרְעָה אֶבְרָכָה</p>

<p>וָאָבוֹא גַם הַפַּעַם לַעֲשׂוֹת כָּכָה</p>

<p>וּבְעוֹדֶנִּי מִתְפַּלֵּל עַל בִּרְכָּיִם</p>

<p>מִתְחַנֵּן וּמַעְתִּיר אֶל אֵל שָׁמָיִם</p>

<br />
</blockquote>

<blockquote>
<p>שָׁאֲפוּ שֹׁרְרַי, הָמוּ רָגְשׁוּ הַשָּׂרִים</p>

<p>כַּחֶתֶף לִי אָרְבוּ דֶּרֶךְ הָאֲתָרִים</p>

<p>וּבְשָׁמְעָם קוֹלִי, מִלָּתִי עַל לְשׁוֹנִי</p>

<p>מִהֲרוּ אֶל הַמֶּלֶךְ בִּי לַעֲנוֹת עֲוֹנִי.</p>

<p>אִמְרוֹתֶיךָ – אָמַר הָאַרְיֵה – מְזֻקָּקוֹת</p>

<p>לְשׁוֹנְךָ תַּעַר מְלֻטָּשׁ, לְךָ שְׂפַת חֲלָקוֹת</p>

<p>אַךְ דַּעַת אֶחְפֹּץ אֶל מָה הִתְפַּלַּלְתָּ</p>

<p>וּמָה הַדָּבָר מֵאֱלֹהֶיךָ שָׁאַלְתָּ?</p>

<p>אוּלַי בַּתְּפִלָּה וּדְבַר הַתְּחִנָּה</p>

<p>תִּפְלָה נָתַתָּ בַּמֶּלֶךְ בַּמְּדִינָה!</p>

<p>הָהּ! – עָנָה דָנִיֵּאל – תְּפִלָתִי זַכָּה</p>

<p>וּדְבָרִי הִתְחַנַּנְתִּי מִלֵּב דַּכָּא</p>

<p>אִם תִּשְׁמַע, תַּחַת לְשׁוֹנִי לֹא אַכְחִידָה</p>

<p>אִם הָבֵן אַךְ תּוּכַל, הָבָה, אַגִּידָה:</p>

<p>יִרְמְיָהוּ הַנָּבִיא הוֹדִיעַ נֶאֱמָנָה</p>

<p>כִּי לִמְלֹאת לְבָבֶל שִׁבְעִים שָׁנָה</p>

<p>מִיּוֹם לִנְבֻכַדְנֶאצַּר בָּאָה הַמֶּמְשָׁלָה</p>

<p>לְמִיּוֹם כָּבַשׁ אַרְצִי וּמַלְכִּי גָלָה,</p>

<p>אָז תִּשָּׁבֵר בָּבֶל יֶחֱרַב עַם כֶּשֶׂד</p>

<p>צִיּוֹן בְּמִשְׁפָּט תִּפָּדֶה וְעַמִּי בְּחֶסֶד,</p>

<p>מִמָּדַי וּפָרַס יָקוּם מֶלֶךְ מְנַצֵּחַ</p>

<p>הוּא יִבְנֶה עִירִי גָּלוּתִי יְשַׁלֵּחַ,</p>

<br />
</blockquote>

<blockquote>
<p>עַתָּה אֹתוֹתָיו הָרְאֵיתִי לָדַעַת</p>

<p>בֶּהָרֵג בֵּלְשַׁאצַּר וּבָבֶל נִכְנַעַת,</p>

<p>הֵקִיץ הַקֵּץ עָלֶיהָ בָּא בָא קָרֶץ</p>

<p>וְדָרְיָוֶשׁ הַמָּדִי הָמְלַךְ בָּאָרֶץ,</p>

<p>אָז תַּרְתִּי בְלִבִּי בִּינוֹתִי בַסְּפָרִים</p>

<p>אַחַת לְאַחַת לַחְשֹׁב שָׁנִים מִסְפָּרִים</p>

<p>וְהִנֵּה שְׁנַת הַשִּׁבְעִים הַשָּׁנָה מָלָאָה</p>

<p>הִנֵּה קֵץ הַפְּלָאוֹת, שְׁנַת גְּאוּלַי בָּאָה,</p>

<p>וָאֶתְּנָה אֶת פָּנַי אֶל נוֹרָא עֲלִילָה</p>

<p>עַל הַר קֹדֶשׁ אֱלֹהַי לְבַקֵּשׁ תְּפִלָּה</p>

<p>וַאֲנִי מִתְוַדֶּה וּמִתְחַנֵּן לָאֵל</p>

<p>עַל שְׁבִיָּה בַת צִיּוֹן עַל גָּלוּת הַחֵל</p>

<p>כִּי יָקִים דְּבַר עַבְדּוֹ נָבִיא שָׂמָהוּ</p>

<p>לִבְלִי חַטֹּאתֵינוּ הַטּוֹב יִמְנָעוּ</p>

<p>וּבְרַחֲמָיו הָרַבִּים כְּרַחֵם אָב עַל בָּנִים</p>

<p>יָשִׁיב אַפּוֹ וַחֲמָתוֹ וְיָאִיר פָּנִים</p>

<p>עַל מִקְדָּשׁוֹ הַשָּׁמֵם בֵּיתוֹ הֶחָרֵב</p>

<p>עַל נִדְחֵי יִשְׂרָאֵל עַם שְׂרִידֵי חָרֶב</p>

<p>כִּי יָשׁוּב וְנִחָם וִישִׁיבֵם לְקַדְמָתָם</p>

<p>יָשׁוּב וְנָחָם וִינִיחֵם עַל אַדְמָתָם</p>

<p>בִּירוּשָׁלַיִם הַבְּנוּיָה לְתַלְפִּיּוֹת</p>

<p>כִּימֵי עוֹלָם וּכְשָׁנִים קַדְמֹנִיּוֹת!</p>

<br />
</blockquote>

<blockquote>
<p>הַמְצָאתִיךָ?! – שָׁאַג הָאַרְיֵה בְזַעַם –</p>

<p>דְּבַר בְּלִיַּעַל יָצוּק בָּךְ נֶחְשַׂף הַפַּעַם!</p>

<p>פִּיךָ יַרְשִׁיעֲךָ! שָׁמְעָה אָזְנִי וַתָּבֶן</p>

<p>כִּי קִרְבְּךָ הַוּוֹת לִבְּךָ יִקְבָּץ אָוֶן</p>

<p>בֶּן נַעֲוַת הַמַּרְדּוּת! טוֹבָה שֹׁכֵחַ</p>

<p>לִמְעֹל בַּמֶּלֶךְ בְּךָ לִבּוֹ בֹטֵחַ!</p>

<p>וּבְהַאֲמִינוֹ בְךָ וַיְנַטְּלְךָ בִּשְׂאֵת יֶתֶר</p>

<p>וּבְיָדְךָ עֵת יַפְקִיד אֶרֶץ וָכֶתֶר</p>

<p>תִּשָּׂא עֵינֶיךָ אֶל אֶרֶץ אַחֶרֶת</p>

<p>הִיא לְךָ אֶרֶץ חֵפֶץ לְגָאוֹן וּלְתִפְאֶרֶת</p>

<p>וּתְשׁוּקָתְךָ עָלֶיהָ שַׁוּוֹת עֵזֶר</p>

<p>בְּעָם לְבָדָד יִשְׁכֹּן עָלָיו יָצִיץ נֵזֶר!</p>

<p>אִם לִבְּךָ צִיּוֹנָה פֹּה הִנְּךָ עֵקֶר</p>

<p>וַעֲבוֹדָתְךָ לַמֶּלֶךְ רְמִיָּה וָשֶׁקֶר</p>

<p>תֻּמָּתְךָ אַךְ מִכְסֶה, בֶּגֶד מִמַּעַל,</p>

<p>מִרְמוֹת וָתֹךְ תּוֹכְךָ, בֶּגֶד וָמַעַל –</p>

<p>לִמְרֹד בַּמֶּלֶךְ חָשַׁבְתָּ מַחֲשָׁבֶת</p>

<p>נִכְתַּם עֲוֹנְךָ וּלְךָ מִשְׁפַּט מָוֶת!</p>

<br />
</blockquote>

<blockquote>
<p>הָאַרְיֵּה הָגָה – וַיְהִי דְבָרוֹ לְקוֹל <strong>הָמוֹן</strong></p>

<p>וְהִנֵּה קוֹל רַעַשׁ גָּדוֹל: אָמֵן וְאָמֵן!</p>

<p>לַיִשׁ אֹבֵד מִבְּלִי טֶרֶף הִתְנָעֵר:</p>

<p>&#8220;כֵּן, מוֹרֵד הוּא, בֶּן־מָוֶת וְהָיָה לְבָעֵר!&#8221;</p>

<p>וּבְנֵי לָבִיא הִתְפָּרְדוּ חֻבְּרוּ פֶתַע:</p>

<p>&#8220;דָּתוֹ לְהִטָּרֵף, הוֹ, נְשַׁסְּעֵהוּ שֶׁסַע!&#8221;</p>

<p>בַּעֲלִיצוּתָם אַחֲרֵיהֶם הֶחֱרוּ הֶחֱזִיקוּ</p>

<p>גּוּרֵי אֲרָיוֹת וּמְתַלְעוֹתָם הֵרִיקוּ.</p>

<p>וּמֵחֵק אֲרִי מְסֻבָּל לְבִיאָה קָמָה</p>

<p>וּבְצַוָּאר עָתָק הִתְנַשְּׂאָה רָעָמָה:</p>

<p>– לֹא חִנָּם צֵָרנוּ צִיּוֹנָה יִכְסֹף</p>

<p>שָׁם הַרְרֵי טֶרֶף יָמִישׁ, יְעָרוֹת יֶחֱשׂף,</p>

<p>יַשְׁמִיד חַיְתוֹ לְבָנוֹן אַבִּירֵי בָשָׁן</p>

<p>יַכְרִית חַיַּת כְּפִירִים וְכָלוּ כֶעָשָׁן.</p>

<p>כֹּל יָשִׁית תַּחַת רַגְלָיו זֶה הָאַכְזָר</p>

<p>הֵן נַפְשׁוֹ אִוְּתָה רָע, חֶפְצוֹ, הָהּ, אַךְ זָר:</p>

<p>הָמֵר אֶרֶץ יֹאמַר זֶה אִישׁ אָוֶן וּמְרִי</p>

<p>לָשׂוּם אַרְיֵה כַּבָּקָר כְּעֵגֶל וּמְרִיא</p>

<p>וְשִׁעֲשַׁע בִּזְקָנוֹ שֶׂה, יִרְהַב בַּלָּיִשׁ</p>

<p>עַל שַׁחַל תִּדְרֹךְ רָחֵל, יִרְמְסֶנּוּ תָיִשׁ,</p>

<p>וּבֶן אָדָם זֶה בְּחָכְמָתוֹ יִתְאַמֵּר</p>

<p>יִכְבּשׁ כָּל אַחֵינוּ וּבָם יִתְעַמֵּר,</p>

<p>בְּתֶלֶם עֲבוֹתוֹ יִקְשֹׁר דֹּב עִם שׁוֹרוֹ</p>

<p>עָלוֹת יְנַהֵל זְאֵב יָבוֹל לַחֲמוֹרוֹ</p>

<p>לְנָמֵר יִרְתֹּם מֵרְכַּבְתּוֹ וְיִבְלְמֶנּוּ</p>

<p>וִיזַנֵּב הַשּׁוּעָל רַכָּב יְשִׂימֶנּוּ –</p>

<br />
</blockquote>

<blockquote>
<p>הֵן כָּל אֵלֶּה יִפְעַל זֶה אֱנוֹשׁ רִמָּה</p>

<p>הָבָה נַכְרִיעֵהוּ טֶרֶם בִּצַּע מְזִמָּה!</p>

<p>הַס! – קָרָא אַרְיֵה הָרֹאשׁ מָלֵא חֵמָה –</p>

<p>מָה עִמֵּךְ, לְבִיָּא! מַה תַּפִּילִי אֵימָה?</p>

<p>הֶאָנֹכִי אָגוּר מִבֶּן אָדָם חָצִיר</p>

<p>כִּי יָעֹז בְּהַוָּתוֹ עַל יַעַר הַבָּצִיר?</p>

<p>שָׁם מַרְבֵּץ לַחַיָּה מִדֹּרוֹת עוֹלָמִים</p>

<p>בְּטֶרֶם נוֹצַר זֶה הָאָדָם קְצַר יָמִים.</p>

<p>אָמְנָם כֵּן, הוּא מִתְהַפֵּךְ בְּתַחְבֻּלוֹתָיו</p>

<p>וּכְשַׁךְ יְקוּשִׁים נִלָּכֵד בִּשְׁחִיתוֹתָיו</p>

<p>וּמְתֵי מְעָט נִתְפָּשׂוּ הָיוּ לְמַס עוֹבֵד</p>

<p>בִּידֵי זֶה הַסָּס, הַשָּׂשׂ לָמַס אוֹבֵד</p>

<p>אַךְ לַעֲשׂוֹת כָּלָה אֶת חַיַּת הַלְּבָנוֹן</p>

<p>וּלְהוֹרִיד עֹז מִבְטֶחָה לִהְיוֹת מָנוֹן</p>

<p>מֶנְּהוּ יִבָּצֵר לוֹ קָצְרוּ יָדָיִם</p>

<p>וְאִלּוּ חָיָה אֶלֶף שָׁנִים פַּעֲמָיִם!</p>

<p>לָכֵן הֵרָגְעוּ, אַחַי! אַל תִּשְׂעַרוּ שַׂעַר</p>

<p>אַל תִּדְאֲגוּ לִשְׁלוֹם אַחֵינוּ בַּיַּעַר,</p>

<p>אִם כָּל יַעְרֵי עַד יֵהָפְכוּ מִשֹּׁרֶשׁ</p>

<p>אִם יַעֲלֶה הַכּוֹרֵת וְנִקַּף כָּל חֹרֶשׁ</p>

<p>אַדִּיר הוּא הַלְּבָנוֹן דָּגוּל מֵרְבָבָה</p>

<p>וְחַיְתוֹ יַעַר בּוֹ תִרְמשׂ אֵיתָן מוֹשָׁבָהּ</p>

<br />
</blockquote>

<blockquote>
<p>וְאַתָּה, בֶּן אָדָם! – אֶל דָּנִיֵּאל פָּנָה –</p>

<p>יְאַלֵּף עֲוֹנְךָ פִיךָ וּבְךָ עָנָה</p>

<p>כִּי נָקִי יָשָׁר בָּאָדָם אֵינֶךָ</p>

<p>לִמְרֹד בַּמֶּלֶךְ נָשָׂאתָ עֵינֶךָ!</p>

<p>וּמוֹתָר לְךָ אַיִן מִכָּל הָאָדָם</p>

<p>שְׂנֵאתִים עַל תַּרְמִיתָם וַחֲמַס יָדָם</p>

<p>וְאַתָּה – מֶלֶךְ רִמִּיתָ, לֹא רַק עֲמִיתְךָ,</p>

<p>הִצְטַדֵּק אִם תּוּכָל, וָלֹא – אֲמִיתְךָ!</p>

<p>לָמָה הֶבֶל אִיגָע? – עָנָה דָנִיֵּאל –</p>

<p>וּמִיָּדְךָ הִגָּזֵר דָּנַנִי אֵל!</p>

<p>הַחֵפֶץ לְךָ כִּי אֶצְדַּק וּתְנַקֵּנִי?</p>

<p>לִבְשָׂרִי הֵן תִּתְאָו – הִנְנִי, אָכְלֵנִי!</p>

<p>כַּמָּה לֹא תִשְׁעֶה מֶנִּי וְכַעַשׂ תֶּרֶב</p>

<p>תִּדְרשׁ לַעֲוֹנִי תִּבְחַן לֵב וָקֶרֶב,</p>

<p>חַטָּאתִי לְפָנֶיךָ – עַצְמִי וּבְשָׂרִי,</p>

<p>וּמֵחֶטְאִי זֶה אַךְ בִּטְנְךָ מִטְהָרִי.</p>

<p>כִּמְדַבֵּר בִּצְדָקָה לָמָּה תִתָּבָר?</p>

<p>לָמָּה לְךָ מַסְוֶה כַּסּוֹת עֶרְוַת דָּבָר?</p>

<p>אַתָּה חוֹתַם תָּכְנִית: חַנֵּק, טָרוֹף וּשְׁכוֹל</p>

<p>אֹתוֹתֶיךָ אַל תְּנַכֵּר – חֲטוֹף וֶאֱכוֹל!</p>

<p>רַק לִבְנֵי הָאָדָם, בִּלְבָבָם מֹרֶךְ</p>

<p>בִּכְסוּת עֵינַיִם רַק לָמוֹ יֵשׁ צֹרֶךְ</p>

<br />
</blockquote>

<blockquote>
<p>וּבְשַׂר רֵעַ לֶאֱכוֹל מְזִמּוֹת יַחְמֹסוּ</p>

<p>עַל שָׁרְשֵׁי רַגְלָיו יִתְחַקּוּ עֹלוֹת יַחְפֹּשׂוּ</p>

<p>שֵׂעָר דַּק יִמְצָאוּ בְּהַוָּתָם יְעַבְּתוּהוּ</p>

<p>&#8220;הֶאָח, רָאֲתָה עֵינֵנוּ!&#8221; – וְיִבְלָעוּהוּ.</p>

<p>כֵּן אֹכְלֵי עַמִּי עַל נַפְשׁוֹ יָגֹדּוּ</p>

<p>לְהַשְׁמִיד בִּלְבָבָם כִּי חֶלְקוֹ יַחְמֹדוּ</p>

<p>אַךְ לָקוּם לִרְצֹחַ בְּכֹחַ הַזְּרֹעַ</p>

<p>יֶחֱרַף לְבָבָם מָלֵא זָדוֹן וָרֹעַ</p>

<p>לָכֵן יִתְחַפְּשׂוּ – הָהּ, הֹלְלִים יָהֹלּוּ! –</p>

<p>כִּמְבַקְשֵׁי מִשְׁפָּט אָרְחוֹת צֶדֶק יָסֹלּוּ</p>

<p>וַעֲוֹן עַמִּי יְבַקְּשׁוּ יִיעֲצוּ לַהֲדִיחוֹ</p>

<p>&#8220;גּוֹי חוֹטֵא הוּא, אֵין שֹׁוֶה לְהַנִּיחוֹ!&#8221;</p>

<p>וַחֲטָאִים אִם תַּמּוּ, אִם כָּלָה פֶשַׁע</p>

<p>לֹא יַחְדְּלוּ הִתְעוֹלֵל עֲלִילוֹת בְּרֶשַׁע</p>

<p>כִּי גַם צִדְקַת עַמִּי תְּהִי לַחֲטָאָה</p>

<p>כִּי יִתְרֹון לוֹ בַּכֹּל – וְהִנֵּה מַתְּלָאָה!</p>

<p>כֵּן יֶהֱמוּ יִרְעָשׁוּ צֹרְרֵי יְהוּדָה</p>

<p>לִמְצוֹא עֲוֹנוֹ לִשְׂנֹוא יָסְדוּ אֲגֻדָּה</p>

<p>הַאֲבִיד עַם לֹא עָז יִתְנַכְּלוּ יִתְאַנּוּ</p>

<p>בְּרָב כֹּחַ יִתְחַפְּשׂוּ עֹז פָּנִים יְשַׁנּוּ.</p>

<p>דַּרְכָּם כֶּסֶל לָמוֹ – זֶה כָּל הָאָדָם</p>

<p>כִּי יָפוּג לִבָּם וּכְמוֹ חָזְקָה יָדָם,</p>

<br />
</blockquote>

<blockquote>
<p>וְאַתָּה – אֲרִיאֵל! לֹא לְאָדָם דַּרְכֶּךָ</p>

<p>לִבְּךָ לֵב אַרְיֵה – יִגְדַּל נָא כֹחֶךָ!</p>

<p>אַל תִּשְׁעֶה בְהַבְלֵי בְנֵי אָדָם אֱוִילִים</p>

<p>לְהַצִּיקֵנִי בִשְׁאֵלוֹת לְדַכְּאֵנִי בְמִלִּים,</p>

<p>הֵן בִּטְנְךָ חֲסֵרָה – כַּפְּךָ נָא הָרֵם</p>

<p>בְּקָעֵנִי אָכְלֵנִי וְעַצְמוֹתַי גָּרֵם!</p>

<p>לֹא! – קָרָא הָאַרְיֵה כְּנָח מִזַּעְפּוֹ</p>

<p>וְעַל שֶׁכֶם דָּנִיֵּאל נִחֲתָה כַפּוֹ –</p>

<p>לֹא לִמְצוֹא תֹאֲנָה מִבְּשָׂרְךָ לִשְׂבֹּעַ</p>

<p>הֶעֱמַדְתִּיךָ עַד כֹּה מִבְּלִי לִנְגֹּעַ,</p>

<p>לִטְרֹף אִם אֶכְסֹף פִּי וְלִבִּי נִשְׁתָּווּ</p>

<p>לֹא כִבְנֵי אָדָם חַבְלֵי שָׁוְא לָמוֹ טָווּ</p>

<p>לֹא אָדָם אָנִי – זֹאת נְכוֹנָה דִבַּרְתָּ</p>

<p>וּבְעֵינַי עַל כֵּן נֵחַנְתָּ יָקַרְתָּ</p>

<p>כִּי רָעַת הָאָדָם הֵיטֵב חָקַרְתָּ</p>

<p>וּמַר בַּחֲמַת רוּחַ בּוֹ הִתְעַבַּרְתָּ</p>

<p>וּנְתַתִּיךָ עַל כָּכָה הַרְבּוֹת לַהַג</p>

<p>לִשְׁמוֹעַ אֲמָרֶיךָ בִּשְׁתוֹתְךָ לַעַג –</p>

<p>לֹא אָדָם אָנִי, הַוֹּת לֹא אָבִינָה</p>

<p>אֱמֶת חָפַצְתִּי בָהּ צַעֲדִי אָכִינָה</p>

<p>וּדְבָרֶיךָ יִהְיוּ אֱמֶת בְּךָ אָעִידָה</p>

<p>לְמִשְׁפָּטִי אֵפוֹא כִּי אוֹתְךָ אוֹעִידָה!</p>

<br />
</blockquote>

<blockquote>
<p>הוֹכִיחָה אֵיךְ צָדְקוּ תַהְפֻּכוֹת שְׁתָּיִם:</p>

<p>עֶבֶד בָּבֶל וּבוֹחֵר בִּירוּשָׁלָיִם!</p>

<p>וַיַּעַן דָּנִיֵּאל: – אִם אֱמֶת חָפַצְתָּ</p>

<p>אַל תְּהִי כִבְנֵי אָדָם דַּרְכָּם נִאַצְתָּ</p>

<p>הֵמָּה כִי נִכְּלוּ לִי וּלְנַפְשִׁי זָדוּ</p>

<p>עֲוֹן מֶרֶד עָלַי מִלִּבָּם בָּדוּ.</p>

<p>בִּינָה הֲגִיגִי, בְּחָנֵנִי דַּע שַׂרְעַפָּי</p>

<p>כִּי לֹא אָוֶן בְּלִבִּי לֹא עָוֶל בְּכַפָּי</p>

<p>אִם לֵאלֹהַי בִּתְפִלָּה הִתְחַנַּנְתִּי</p>

<p>עַל עַמִּי אֵהָב, עַל אַרְצִי חוֹנַנְתִּי</p>

<p>כִּי לֹא יֶחֱטָא הַיְּהוּדִי אִם מַחְשְׁבוֹתָיו</p>

<p>בִּמְקוֹרוֹ, בְּקַדְמָתוֹ, בְּאֶרֶץ אֲבוֹתָיו.</p>

<p>הַיְּהוּדִי הַגּוֹלֶה יָבִיא צַוָּארוֹ</p>

<p>בְּעֹל מַלְכּוֹ מְחוֹנְנוֹ. וְלֹא יַחֵל דְּבָרוֹ,</p>

<p>דִּבְרַת שְׁבוּעַת אֱלֹהִים יִשְׁמוֹר תָּמִים</p>

<p>לַמֶּלֶךְ לַמְּדִינָה נֶאֱמָן כָּל הַיָּמִים;</p>

<p>הַיְּהוּדִי הַנּוֹדֵד טוֹבָה לֹא שֹׁכֵחַ,</p>

<p>וּבְאֶרֶץ גָּלוּתוֹ כִּי יִמְצָא מָנוֹחַ</p>

<p>חֶסֶד מֶלֶךְ יִזְכֹּר חָרוּת עַל לוּחַ,</p>

<p>וּבֶאֱמוּנָה יַעֲבֹד וּבְכָל תֹּם רוּחַ,</p>

<p>גַּם דָּמוֹ כִי נִדְרָשׁ גַּם דַּם זַרְעֵהוּ,</p>

<p>כֵּן אֵל צִוָּהוּ כֵּן לִבּוֹ יוֹרֵהוּ.</p>

<br />
</blockquote>

<blockquote>
<p>אַךְ תֻּמָּתוֹ לְמַלְכּוֹ בְּאֶרֶץ מִקְלָטוֹ</p>

<p>לֹא תִהְיֶה לוֹ לְפוּקָה הוֹבִישׁ מַבָּטוֹ</p>

<p>כִּי עוֹד תָּרוּם קַרְנוֹ, עוֹד יִגַּהּ אוֹרוֹ</p>

<p>לָשׁוּב אֶל אַרְצוֹ, לִכְבוֹדוֹ, לִמְקוֹרוֹ,</p>

<p>לֹא בְתַחְבֻּלוֹת אָוֶן וְלֹא בְּיָד חֲזָקָה,</p>

<p>לֹא בְמֶרֶד וְלֹא בְמַעַל – כִּי אִם בִּצְדָקָה,</p>

<p>עֵת רָצוֹן כִּי תָבֹא מֵאֱלֹהִים וָמֶלֶךְ</p>

<p>וְגַם הוּא אֶל אַרְצוֹ וְאֶל מוֹלַדְתּוֹ יֵלֶךְ.</p>

<p>הֵן כָּל גּוֹיֵי הָאֲרָצוֹת לְאֻמּוֹתָם</p>

<p>אִישׁ אֶל עַמּוֹ יִפְנוּ בְּהִתְיַחֵשׂ לְתֹלְדֹתָם,</p>

<p>וְאֵין מַכְלִים דָּבָר לַחְשֹׁב לַחֲטָאָה</p>

<p>מַשָּׂא נֶפֶשׁ עָם אִם לֹא יַחֲרשׁ רָעָה.</p>

<p>גַּם לִיהוּדִי לֵב, גַּם הוּא בֶּן עַמּוֹ,</p>

<p>וּבַגּוֹלָה כִי הָלַךְ בּוֹ עָמַד טַעְמוֹ,</p>

<p>לֹא נִכְחַד עָצְמוֹ יִצְרֶנְהוּ כְּאִישׁוֹן</p>

<p>וְאֶל מְקוֹמוֹ שׁוֹאֵף לִכְבוֹדוֹ הָרִאשׁוֹן –</p>

<p>וְזֶה כָּל הַיְּהוּדִי, <strong>זֶה חוֹתַם תָּכְנִיתוֹ</strong>:</p>

<p>אַוָּתוֹ תִקְוָתוֹ לָשׁוּב אֶל רֵאשִׁיתוֹ</p>

<p>וּכְעָם בְּצִיּוֹן יֵשֵׁב וּשְׂאֵתוֹ מִמֶּנּוּ,</p>

<p>וּמִי לֹא כֵן יוֹחִיל – יְהוּדִי אֵינֶנּוּ,</p>

<p>וּכְמוֹ הַכַּשְׂדִּי זֶה שְׁמוֹ יִהְיֶה לְחָגָא</p>

<p>אִם אֶל עַמּוֹ וְאַרְצוֹ לֹא נַפְשׁוֹ עָרָגָה.</p>

<br />
</blockquote>

<blockquote>
<p>יִבָּדֵל מִקָּהָל וְנִכְתַּם עֲוֹנוֹ</p>

<p>אִם לֹא בָבֶל חִשְׁקוֹ תִּפְאֶרֶת גְּאוֹנוֹ;</p>

<p>וּלְשֵׁם גַּם יְהוּדִי אִם לֹא נָשׂוּא לַשָּׁוְא</p>

<p>צִיּוֹן הִיא צִיּוּן וּמִקְדָּשָׁהּ הַתָּו –</p>

<p>זוֹ צִיּוֹן עֶרֶשׂ עַם עֵבֶר וּמְכֹרָתוֹ,</p>

<p>רוּחוֹ הִיא תִכְּנָה, לוֹ נָתְנָה נִשְׁמָתוֹ</p>

<p>כִּי בָהּ הָאֱלֹהִים נִגְלָה בִכְבוֹדוֹ</p>

<p>בְּחֵיקָהּ הִנִּיחַ רוּחוֹ, <strong>צָפַן סוֹדוֹ,</strong></p>

<p>וּלְעַם קְרוֹבוֹ, עַם סְגֻלָּה, הֶעֱרָה מְקוֹרָהּ</p>

<p>וּלְיִשְׂרָאֵל מִמֶּנָהּ יָצְאָה תוֹרָה –</p>

<p>מֵאָז, שְׁלשֶׁת אֵלֶּה יַחַד יִתְלַכָּדוּ,</p>

<p>צִיּוֹן יִשְׂרָאֵל וְתוֹרָה לֹא יִתְפָּרָדוּ,</p>

<p>כְּמוֹ חֲלָאִים מַעֲשֶׂה יְדֵי אָמָן נִקְשָׁרִים</p>

<p>הָאֶחָד שֶׁיִּפֹּל אֵין תְּקוּמָה לַנִּשְׁאָרִים;</p>

<p>וּמֵאַרְצֵנוּ עַתָּה כִּי נִדַּחְנוּ</p>

<p>אוֹצָרָהּ הַטּוֹב אִתָּנוּ לָקַחְנוּ:</p>

<p>טָהֳרַת הַקֹּדֶשׁ וּשְׂפֻנֵי סְגֻלָּתָהּ</p>

<p>צְרוּרוֹת בִּצְרוֹר חַיֵּינוּ – בְּסִפְרָתָהּ!</p>

<p>זֶה סֵפֶר הַתּוֹרָה, בּוֹ מַחֲבֵא רוּחַ,</p>

<p>רוּחַ אֱלֹהִים שֶׁבְּאַרְצוֹ תָפוּחַ,</p>

<p>וְתוֹרָתֵנוּ נִשְׁמוֹר רוּחֵנוּ שֹׁמֶרֶת</p>

<p>לִבְלִי תִצְלַח עָלֵינוּ רוּחַ אַחֶרֶת,</p>

<br />
</blockquote>

<blockquote>
<p>וְאִם נִדָּחֵנוּ בִּקְצֵה הַשָּׁמַיִם</p>

<p>נַפְשֵׁנוּ בְצִיּוֹן, לִבֵּנוּ בִירוּשָׁלַיִם,</p>

<p>וּבְתִקְוָתֵנוּ זֹאת בַּגּוֹלָה נֶחִי</p>

<p>כִּי מְזָרֵה יִשְׂרָאֵל יְחַלְּצֶנּוּ מִדֶּחִי</p>

<p>וִיכַנֵּס אֶל הָאֲדָמָה מֶנָּהּ גָּלִינוּ</p>

<p>וִיקִימֵנוּ לָעָם לִהְיוֹת אֲשֶׁר הָיִינוּ,</p>

<p>וּלְנִשְׁמַת הַתּוֹרָה נִהְיֶה הַחֹמֶר</p>

<p>אֶל רוּחָהּ חַיִּים וּלְרַעְיוֹנָהּ אֹמֶר –</p>

<p>וְאִם לֹא זֹאת לָנוּ כָּל יֶשַׁע כָּל חֵפֶץ</p>

<p>וּבְאַדְמַת נֵכָר נִבְחַר בְּפִזּוּר וָנֵפֶץ;</p>

<p>עַל תִּקְוָתֵנוּ לִהְיוֹת עַם הָאָרֶץ</p>

<p>אִם יַעֲלֶה הַכּוֹרֵת יָבֹא הַקָּרֶץ,</p>

<p>אֲזַי תּוֹרָתֵנוּ תְלוּיָה עַל בְּלִימָה</p>

<p>וְאִמְרָתָהּ הַצְּרוּפָה אַךְ אִמְרָה נְעִימָה,</p>

<p>אֲזַי אַךְ מִצְוַת אֲנָשִׁים מְלֻמָּדָה</p>

<p>מִצְוָתָהּ הָרְחָבָה עָלֵינוּ הָעֳמָדָה. –</p>

<p>וּמָה אֵפוֹא הַיְּהוּדִי אִם הוּא כְּמוֹ?</p>

<p>וּבְשֵׁם יִשְׂרָאֵל כִּי יְכַנֶּה – יִמַּח שְׁמוֹ!</p>

<p>אִם יֹאמַר הָעִבְרִי: צִיּוֹן אֹבֶדֶת</p>

<p>כַּשְׂדִּים עַמִּי, בָּבֶל אֶרֶץ מוֹלֶדֶת,</p>

<p>וְיַחֲנִיף בַּחֲלָקוֹת בַּגּוֹיִם הִתְעָרֵב</p>

<p>נָבָל הוּא, לֶחֶם הַקְּלֹקֵל לוֹ עָרֵב,</p>

<br />
</blockquote>

<blockquote>
<p>וְאִם בֶּאֱמֶת וּבְתָמִים כֵּן לִבּוֹ יוֹרֶנּוּ</p>

<p>מָה הוּא יְהוּדִי יוֹדֵעַ אֵינֶנּוּ,</p>

<p>אִם כֹּה אוֹ כֹה וּבָנִים יִוָּלֵדוּ</p>

<p>מִבְּלִי מֵשִׂים מִיִּשְׂרָאֵל יִכָּחֵדוּ&#8230;</p>

<p>וּבְתֻמָּתִי כִי הֶחֱזַקְתִּי וָאֵלֶךְ</p>

<p>בְּעָמְדִי לְמַחֲזִיק וּמָעוֹז לַמֶּלֶךְ</p>

<p>תָּמִים לוֹ וְנֶאֱמָן לֹא הָיָה עוֹד בִּלְתִּי,</p>

<p>וְזֶה הָאוֹת כִּי הִתְרוֹמַמְתִּי וְהִתְגַּדִּלְתִּי,</p>

<p>דֹּר לְדֹר שִׁבַּח מַעֲשַׂי הִלֵּל פָּעֳלִי</p>

<p>וּבִרְכַּת מֶלֶךְ תִּלְוֵנִי בַעֲמָלִי;</p>

<p>אֲבָל אֲשֶׁר עִם שַׁדַּי לֹא כִחַדְתִּי,</p>

<p>אֶת אֱלֹהַי אֶת עַמִּי וּמוֹלַדְתִּי</p>

<p>לֹא הִסְתַּרְתִּי, יַחַד פִּי וְלִבִּי תַמִּים,</p>

<p>וִיהוּדִי אָנִי גָּלוּי לְכָל הָעַמִּים,</p>

<p>וּמַשָּׂא נַפְשִׁי, מַשָּׂא גֵּיא חִזָּיוֹן,</p>

<p>לֹא טָמַנְתִּי לֹא כִסִּיתִי בְּמַשָּׁאוֹן.</p>

<p>עוֹד בִּימֵי בֵלְשַׁאצַּר הִבַּעְתִּי חִידוֹת</p>

<p>וּלְשִׁיבַת צִיּוֹן אָז חַשְׁתִּי עֲתִידוֹת</p>

<p>עַל עַמִּי עַל אַרְצִי חָזוֹן הִרְבֵּיתִי</p>

<p>וְלֹא כִהָה בִי, אֶת פּשְׁעִים לֹא נִמְנֵיתִי,</p>

<p>וּבְדַעְתּוֹ תֻמָּתִי נִשֵּׂא מַעֲמָדִי</p>

<p>וּשְׁלִישִׁית הַמַּמְלָכָה נָתַן בְּיָדִי.</p>

<br />
</blockquote>

<blockquote>
<p>וּמַלְכִּי עָתָּה – הֵן לְךָ כְּבָר סִפַּרְתִּי</p>

<p>עַד כַּמָּה בְעֵינָיו נִכְבַּדְתִּי יָקַרְתִּי</p>

<p>וּמַעֲלוֹת רוּחִי הוּא מֵבִין שׁוֹמֵעַ,</p>

<p>מַעַרְכֵי לִבִּי וּמְגַמַּת פָּנַי יוֹדֵעַ,</p>

<p>וּבְהִנַּבֵּאתִי עַל בָּבֶל הַנְּבוּכָה</p>

<p>כִּי אֶל מַלְכוּת פָּרַס תִּסֹּב הַמְּלוּכָה,</p>

<p>וּבְרֹאשׁ דָּרְיָוֶשׁ אַךְ הוּשַׂם הַכֶּתֶר</p>

<p>חָזוֹן מָצָאתִי דִּבַּרְתִּי לֹא בְסֵתֶר,</p>

<p>חָזוֹן לַמּוֹעֵד כִּי יָשׁוּב אֵל לְמוֹשָׁעוֹת</p>

<p>וּלְעַמּוֹ הַמְחַכֶּה יָבִיא קֵץ הַפְּלָאוֹת,</p>

<p>וּלְמַלְכִּי עַל כָּכָה לִמְאֹד נֶאֱמַנְתִּי,</p>

<p>כִּי לֹא נַחְבֵּאתִי, הֶגְיוֹן לִבִּי לֹא צָפַנְתִּי,</p>

<p>כִּי הִנְנִי לְפָנָיו כְּמוֹ אָנֹכִי עִמָּדִי:</p>

<p>יְהוּדִי יְרוּשַׁלְמִי, לֹא כַשְׂדִּי, לֹא מָדִי, –</p>

<p>עֶבֶד משְׁלִים, גֵּר בְּאֶרֶץ נָכְרִיָּה,</p>

<p>אַךְ לֵאלֹהִים יִשְׁעִי נַפְשִׁי דֻמִיָּה</p>

<p>כִּי אֲסִירֵי הַתִּקְוָה יָשִׁיב לְבִצָּרוֹן</p>

<p>לְאֶרֶץ אָבוֹת, בָּהּ לָמוֹ חֵלֶק וְזִכָּרוֹן;</p>

<p>גַּם צִפּוֹר מָצְאָה בַיִת, קֵן לָהּ דְּרוֹר</p>

<p>וּמְקַבֵּץ יִמְצָא נוֹדֵד, שָׁבוּי דְּרוֹר –</p>

<p>וּבְצִפִּיָּתֵנוּ זֹאת נַחֲלִיף כֹּחַ</p>

<p>כִּי יִקְרָא אֱלֹהִים לְעַמּוֹ פְּקַח־קוֹחַ</p>

<br />
</blockquote>

<blockquote>
<p>וּבְרַחֲמִים גְּדוֹלִים לֵב מֶלֶךְ יָעִיר</p>

<p>לֵב מֶלֶךְ חָסִיד, מִשְׁפָּטֵנוּ יָאִיר</p>

<p>וּלְטוֹבָה אֶת גָּלוּת יְהוּדָה יַכִּיר,</p>

<p>לְאָבִיו וּלְאִמּוֹ יָשִׁיב בֵּן יַקִּיר,</p>

<p>עֲשׁוּקִים לְנַחֲלָתָם יוֹנִים אֶל אֲרֻבָּתָם</p>

<p>וּמְנוּחָה יִמְצְאוּ נוֹדְדִים, כּשְׁלִים עֲרֻבָּתָם.</p>

<p>וְעַד עֵת בֹּא דְבָרוֹ גֵּר אָנֹכִי בָאָרֶץ</p>

<p>הִיא עָלַי סִתְרָה מֵעָוֶל וָפָרֶץ</p>

<p>וְתֹדוֹת אֲשַׁלֵּם – זֹאת תְּכוּנָתִי מֵעוֹדִי –</p>

<p>לִדְרשׁ שְׁלוֹמָהּ בְּכָל נַפְשִׁי וּבְכָל מְאֹדִי,</p>

<p>בְּכָל מַאֲמַצֵּי כֹחַ לִגְמוֹל לָהּ אוֹאִיל</p>

<p>וּבְכֹל תִּמְצָא יָדִי אֵיטִיב לָהּ, אוֹעִיל,</p>

<p>וּבָנֶיהָ הַטּוֹבִים לִי אַחִים וְרֵעִים</p>

<p>בְּחָנוּנִי גַם רָאוּ כִּי הִנְנִי תְמִים דֵּעִים,</p>

<p>כִּי עִבְרִי אָנֹכִי עִמִּי הִסְכִּינוּ</p>

<p>וַאֲמִתִּי יוֹקִירוּ בְּיָשְׁרִי יַאֲמִינוּ,</p>

<p>וּשְׂנוּאִים רַק אֵלֶּה אֹבְדִים נִדָּחִים</p>

<p>הַמְבַקְּשִׁים בְּאֶרֶץ נוֹד תּוֹרַת אֶזְרָחִים,</p>

<p>וּלְמַעַן יְחָנּוּם וִישׁיתוּם <strong>בַּבָּנִים</strong></p>

<p>לִמְצֹא חֵן הֵם מִתְיַפִּים בְּסֵתֶר פָּנִים,</p>

<p>לִסְתֹּם מְקוֹר יִשְׂרָאֵל לִשְׂטֹם דֹּר עַמֵּנוּ</p>

<p>בַּגּוֹיִם יִתְחַשְּׁבוּ לְמַעַן יֵאָמֵנוּ,</p>

<br />
</blockquote>

<blockquote>
<p>אַךְ יִפְּלוּ מִמֹּעֲצוֹתֵיהֶם מְתֵי שָׁוְא</p>

<p>וּבְלֹא אֵמוּן יְחַסְּדֵם כָּל אֶזְרַח וְתוֹשָׁב –</p>

<p>לִשְׂנוֹא אַרְצוֹ וּלְהִתְעַלֵּם מִלְּאֻמּוֹ</p>

<p>לֹא יָבִין הָאֶזְרָח לֹא יַאֲמִין לְתֻמּוֹ;</p>

<p>וּמִשְׁפָּטוֹ אֵפוֹא עַל אֵל הָאֲנָשִׁים</p>

<p>כִּי בְמִרְמָה יְדַבְּרוּ בָּנִים כֶּחָשִׁים,</p>

<p>וּבִגְלָלָם קוֹל גָּדוֹל יַעֲבוֹר בָּעֵדָה</p>

<p>כִּי יַעֲקֹב יַעְקֹב וִיהוּדָה בֹּגֵדָה&#8230;</p>

<p>וּבְעַם הָאָרֶץ נִבְאַשׁ וַיִּפָּרַע</p>

<p>לְשִׁמְצָה וּנְאָצָה, חִין עֶרְכּוֹ יְגָרַע –</p>

<p>וּבָנִים כֶּחָשִׁים חַתּוּ נִבְהָלוּ</p>

<p>אָחֲזָה רְעָדָה חֲנֵפִים כִּי יֵקָלוּ,</p>

<p>וַיּוֹסִיפוּ אֹמֶץ חֲיָלִים לְגַבֵּר,</p>

<p>הִתְבּוֹלֵל בָּעַמִים, עִמָּם הִתְחַבֵּר,</p>

<p>וּלְמַעַן יוֹתִירוּם לְטוֹב, הָשֵׁב חִנָּם,</p>

<p>עַל עַמָּם יַעֲטוּ חֶרְפָּה, הַשְׂנִיאוֹ חִנָּם,</p>

<p>לֹא עַם בִּינוֹת הוּא – יֹאמְרוּ – רוּחַ רוֹעֶה</p>

<p>סָכָל אֵין לֵב מִדֶּרֶךְ הַשְׂכֵּל תֹּעֶה,</p>

<p>כֻּלּוֹ סָג יַחְדָּו פָּנָיו אֲחֹרַנִּית</p>

<p>וְאַחֲרֵי הַהֶבֶל הוֹלֵךְ קְדֹרַנִּית,</p>

<p>מַעֲשָׂיו תַּעְתֻּעִים, מִנְהָגוֹ שִׁגָּעוֹן –</p>

<p>וּבִקְלוֹנוֹ יִכָּבְדוּ יַעְדּוּ גָאוֹן,</p>

<br />
</blockquote>

<blockquote>
<p>כִּי הֵם הַמַּשְׂכִּילִים לָרַבִּים יָבִינוּ,</p>

<p>אֶל דֶּרֶךְ הַגּוֹיִם צַעֲדָם יָכִינוּ,</p>

<p>וִידֵיהֶם שִׂכְּלוּ לִירוֹת חִצִּים שְׁנוּנִים</p>

<p>עַל אֲחֵיהֶם בְּנֵי עַמָּם שׁוֹמְרֵי אֱמוּנִים,</p>

<p>וַיִּתְקַלְּסוּ בָם,לַעַג כַּמַּיִם שָׁתוּ</p>

<p>בִּשְׁאָט נֶפֶשׁ אוֹתָם תֹּעֵבוֹת שָׁתוּ,</p>

<p>וּשְׂחוֹק גָּדוֹל אָז פָּרַץ מֵאַפְסָיִם</p>

<p>וְהַיְּהוּדִי לִשְׁנִינָה וּלְזוּת שְׂפָתַיִם,</p>

<p>וַיְהִי עֶצֶב נִבְזֶה שְׁרֵקָה בָּעַמִּים</p>

<p>וְשֵׁם &#8220;יְהוּדִי&#8221; וּגְדוּפָה יַחְדָּו הָיוּ תַמִּים –</p>

<p>הַעַל זֹאת לֹא תֶאֱבַל נֶפֶשׁ וְתָשׁוּחַ,</p>

<p>לֹא יִתְחַמֵּץ לֵב, לֹא תִרְגַּז כָּל רוּחַ,</p>

<p>כִּי לִקְרוֹא בְשֵׁם &#8220;יְהוּדִי&#8221; – חֶרְפָּה וְקַלָּסָה</p>

<p>וְנוֹשְׂאָיו יִשָּׂרְטוּ כִּבְאֶבֶן מַעֲמָסָה!</p>

<p>כָּל עַם וָעָם בְּאֻמָּתוּ מִסְתַּפֵּחַ</p>

<p>בִּשְׁמָהּ יִדְגֹּל בִּתְהִלָּתָהּ מִשְׁתַּבֵּחַ:</p>

<p>זֶה שְׁמִי וְזֶה זִכְרִי, אֲנִי בֶּן עַמִּי! –</p>

<p>יִתְגַּדֵּל כַּשְׂדִּי יִתְאַמֵּר אֲרַמִּי</p>

<p>וּבִשְׁמוֹ &#8220;יְהוּדִי&#8221;, זֶה עֵדוּת עֲדָתוֹ</p>

<p>בּוֹ נִסְמָן נִסּוֹ, אוֹת דָּתוֹ יְחִידָתוֹ –</p>

<p>בּוֹ יֵבוֹשׁ יַעֲקֹב, מִפְּנֵי שְׁמוֹ הוּא נִחַת,</p>

<p>פֶּן יִשְׁמַע צָר וְרָגַז וְשָׂחַק וְאֵין נָחַת!</p>

<br />
</blockquote>

<blockquote>
<p>אַךְ מִי הֵסִית צָר, מִי אוֹיֵב הִפְגִּיעַ?</p>

<p>מִי בְּפִיהֶם שָׂם דָּבָר עָתָק הִבִּיעַ?</p>

<p>לֹא עָלָה עַל לֵב, לֹא חָשַׁב אִישׁ, לֹא דִמָּה</p>

<p>כִּי שֵׁם עָם – קָלוֹן לָשֵׂאת עָלָיו כְּלִמָּה</p>

<p>וּבְעוֹכְרֵינוּ אַחֵינוּ – הַמַּשְׂכִּילִים</p>

<p>הַשֹּׁגִים בְּזָרִים וְאֶת עַמָּם מַשְׁפִּילִים,</p>

<p>רָעָתָם הֵקֵרָה לִפְרֹץ הֵחִישָׁה</p>

<p>וְעֵדָה רָעָה הַגּוֹי כֻּלּוֹ הִבְאִישָׁה,</p>

<p>כֵּן בִּכְרָה קַלָּה דְּרָכֶיהָ מְשָׂרֶכֶת</p>

<p>עַל כָּל הָעֵדֶר בַּלָּהוֹת הֹפֶכֶת!</p>

<br />
</blockquote>

<blockquote>
<p>הָרָעָה הַזֹּאת רָעוֹת רַבּוֹת תַּהַר</p>

<p>וּבְאַחֲרִית הַיָּמִים תְּחוֹלֵל סַעַר –</p>

<p>רָזִי לִי, רָזִי לִי – הָהּ, חָזוּת קָשָׁה</p>

<p>רָעָה גְדוֹלָה נִשְׁקָפָה רָעָה חֲדָשָׁה:</p>

<p>עֵת יִרְבּוּ הֲמוֹנִים הָאָרֶץ יִסְחָרוּ</p>

<p>וְכֻתְּתוּ גוֹי בְּגוֹי וּלְהָרֵעַ יִתְחָרוּ</p>

<p>וְאֹכְלֵי עַמִּי בִּימֵי רְעָבוֹן יֶהֱמָיוּ</p>

<p>לְאָכְלוֹ בְּכָל פֶּה כְּפֶרֶץ רָחָב יֶאֱתָיוּ</p>

<p>וּלְמַעַן לֹא יֶאְשָׁמוּ סוֹד יַעֲרִימוּ</p>

<p>וַעֲלִילוֹת דְּבָרִים לִבְנֵי עַמִּי יָשִׂימוּ</p>

<p>לִזְרֹעַ שִׂנְאָה וּמְדָנִים לִשְׁלוֹחַ</p>

<p>וִיאַזְּרוּ זִיקוֹת, אֵשׁ קִנְאָה לִקְדֹּחַ –</p>

<br />
</blockquote>

<blockquote>
<p>וְהַיְּהוּדִים הַנֶּחֱשָׁלִים יִבָּהֵלוּ</p>

<p>וּמִן הַמַּשְׂכִּילִים רַבִּים יִכָּשֵׁלוּ</p>

<p>וְחִלְּלוּ הַמִּקְדָּשׁ הַמָּעוֹז וְהֵסִירוּ</p>

<p>קָדְשֵׁי יִשְׂרָאֵל וּבְזָרִים יָמִירוּ</p>

<p>כָּל יְרֻשַּׁת פְּלֵיטָה מְבַעֲרִים וּמְטַאְטְאִים</p>

<p>בְּתִפְאֶרֶת אָבוֹת מַלְעִיבִים וּמִתַּעְתְּעִים</p>

<p>לְמַעַן יֹאמְרוּ בַגּוֹיִם: הִשְׂכַּלְתֶּם,</p>

<p>אֵלֵינוּ נִדְמֵיתֶם אֵלֵינוּ נִמְשַׁלְתֶּם!</p>

<p>וְכַאֲשֶׁר יְעַנּוּ אוֹתָם כַּן יִפְרֹצוּ</p>

<p>חוֹמַת בַּת צִיּוֹן, עַד הַיְסוֹד יִתֹּצוּ –</p>

<p>וּבְהִכָּשְׁלָם עֵזֶר מְעָט יֵעָזֵרוּ</p>

<p>וִינַחֲשׁוּ וְיַחְלְטוּ כִּי בַאֲשֶׁר הֵפֵרוּ</p>

<p>בְּרִית אָבוֹת, בְּרִית עָם, עַל כֵּן נוֹשָׁעוּ</p>

<p>וּבְעֵינֵי עַם הָאָרֶץ חֵן מָצָאוּ, –</p>

<p>מִמַּרְשִׁיעֵי בְרִית אֵלֶּה תֵּצֵא חֲנוּפָה:</p>

<p>הֵיטֵב דֶּרֶךְ, בַּקֵּשׁ אַהֲבָה בְּנֶפֶשׁ חֲרוּפָה,</p>

<p>וְהַמַּשְׂכִּילִים יַזְהִירוּ – יַרְבּוּ <strong>הִזַּכּוֹת</strong></p>

<p>וְנִלְווּ עֲלֵיהֶם רַבִּים בַּחֲלַקְלַקּוֹת –</p>

<p>וּבְבֵית יִשְׂרָאֵל אֶרְאֶה שַׁעֲרוּרִיָּה,</p>

<p>קֹדֶשׁ וְצָבָא מִרְמָס, צִיּוֹן אֶרֶץ נְשִׁיָּה</p>

<p>וְעַמִּי תְלוּאִים עַל כְּנַף שִׁקּוּצִים מְשׁוֹמֵם</p>

<p>אֶל עַל יִקְרָאֻהוּ יַחַד לֹא יְרוֹמֵם –</p>

<br />
</blockquote>

<blockquote>
<p>קוֹל מֵהֵיכָל קוֹל שַׁדַּי בִּלְבָבוֹ יַהַם</p>

<p>וּלְמִבְצְרֵי מָעֻזִּים עַם נֵכָר יַעַשׂ!</p>

<p>וּבָעֵת הַהִיא כִּי נִשָּׂא וְרָם לְבָבוֹ</p>

<p>כִּי בְשַׁלְוָה בְּמִשְׁמַנֵּי מְדִינָה יָבוֹא</p>

<p>פִּתְאֹם – וְרוּחַ מַשְׁחִית בְּנֵפֶץ וָפָרֶץ</p>

<p>בָּא מִן הַמַּעֲרָב עַל פְּנֵי כָּל הָאָרֶץ,</p>

<p>עַל בֵּית יְהוּדָה יִשְׁתָּעֵר יִשְתָּרֵעַ</p>

<p>מִמַּסַּד עַד הַטְּפָחוֹת לְקַעֲקֵעַ</p>

<p>וְהָלַךְ <strong>בְּסַעֲרוֹת תֵּימָן</strong>, כַּשֹּׁאָה יַעַל</p>

<p>יַזֶּה גוֹיִם רַבִּים וְהִשְׁקָם סַף רַעַל</p>

<p>מִבְּאֵר שַׁחַת, מִן הַמַּיִם הַזֵּידוֹנִים</p>

<p>וּבְעֵמֶק הֶחָרוּץ הֲמוֹנִים הֲמוֹנִים&#8230;</p>

<p>עַל עַם מְמֻשָּׁךְ וּמוֹרָט, עַם הַגּוֹלָה</p>

<p>יִתְגָּעֲשׁוּ יִתְהֹלְלוּ בַּהֲמֻלָּה גְדוֹלָה</p>

<p>בְּרַעַם וּבְרַעַשׁ יִפָּקֵד בְּיָד רָמָה</p>

<p>וּבְיָמִים אֲחָדִים יִשָּׁבֵר – וְלֹא בְמִלְחָמָה.</p>

<p>וּזְרֹעוֹת הַשֶּׁטֶף יָפֹזּוּ בַכֹּחַ</p>

<p>לִרְעוֹץ וּלְרוֹצֵץ לַהֲדֹף לִנְדֹּחַ</p>

<p>עַם עֵבֶר, עַם עִוֵּר, עַל זָרִים עָגָבוּ</p>

<p>עַם עֵבֶר, עַם עֶבְרָה, כְּמוֹ זָר נֶחְשָׁבוּ –</p>

<p>וְהָיְתָה עֵת צָרָה כָּמֹהָ לֹא נִהְיָתָה</p>

<p>וְאֵין אֶחָד מִתְחַזֵּק לָקוּם לִישׁוּעָתָהּ.</p>

<br />
</blockquote>

<blockquote>
<p>עַל עַם נִבְלָע, לֹא מָעֳמָד לוֹ, לֹא אָרֶץ,</p>

<p>מִי יָחוּס מִי יַחְמֹל לַעֲמֹד בַּפָּרֶץ?</p>

<p>צֹאן אֹבְדוֹת עַמִּי – לֹא עַם כִּי אִם נְפָשׁוֹת, –</p>

<p>צֹאן קָדָשִׁים בְּתוֹךְ צֹאן אָדָם נִפְרָשׁוֹת,</p>

<p>מִי יָנוּד לַצֹּאן יִשְׁגֶּה בְּכָל הֶהָרִים?</p>

<p>מִי יַחְמֹל מִי יָשִׁית לִבּוֹ לַעֲדָרִים</p>

<p>אֲשֶׁר קוֹנֵיהֶם יַהַרְגוּם וְלֹא יֶאְשָׁמוּ</p>

<p>וּבְלֹא הוֹן יִמָּכְרוּ לְמַעַן יִתָּמוּ!</p>

<p>מִי יֶאֱסֹף צֹאן הַהֲרֵגָה הַנִּדַּחַת</p>

<p>אִם צָמְקוּ שָׁדֶיהָ וּבְצַמְרָהּ קָרַחַת?</p>

<p>אוֹתָהּ יִרְעוּ קָדְקֹד כִּי מִרְעֶה רֹמֶסֶת</p>

<p>יֶהֶלְמוּהָ כִּי מִשְׁקַע מַיִם רֹפֶשֶׁת. –</p>

<p>וְעַמִּי נִגַּשׂ וְנַעֲנֶה יֹרֵד בַּבֶּכִי</p>

<p>מֵהַר אֶל גִּבְעָה מִדֶּחִי אֶל דֶּחִי,</p>

<p>הוֹלֵךְ וּבוֹכֶה עַם זָקֵן, עַם סָכָל,</p>

<p>לָתוּר לוֹ מְנוּחָה עַד הֵנָּה לֹא שָׂכָל.</p>

<p>עַם זָקֵן עַם עוֹלָם בּוֹכֶה כַיֶּלֶד</p>

<p>אֵין אָב וָאֵם, אֵין אָח, עָזוּב בַּחֶלֶד.</p>

<p>סֻגַּר כָּל בַּיִת לִמְצֹא פֶתַח יֵלֶא –</p>

<p>וּמִי הֵסֵב בְּרָעָתוֹ, מִי פָעַל כָּל אֵלֶּה?</p>

<p>הֲלֹא רֹב עֲוֹנוֹ כִּי אָהַב לָנוּעַ</p>

<p>מְרוּצָתוֹ רָעָה וְהוּא לְשִׁמְצָה פָרוּעַ</p>

<br />
</blockquote>

<blockquote>
<p>מִמְּקוֹמוֹ שֵׂעֲרוּהוּ לֹא אַחַת וּשְׁתַּיִם</p>

<p>וַיְבַקֵּשׁ מָנוֹחַ בִּקְצֵה הַשָּׁמַיִם</p>

<p>וּלְאֶרֶץ אֲבוֹתָיו לֹא נָשָׂא עֵינַיִם</p>

<p>לֹא זָכַר צִיּוֹן שָׁכַח יְרוּשָׁלַיִם</p>

<p>עַם לֹא בִינוֹת עָלֶיהָ הִשְׁלִיךְ נַעַל</p>

<p>וּמִכַּסְפּוֹ וּזְהָבוֹ נָתַן לַבַּעַל</p>

<p>אֵלָיו הִשְׁתַּחֲוָה לוֹ שַׁעַר לִפְתֹּחַ</p>

<p>תֵּת לוֹ חֲנִינָה מִפְלָט וּמָנוֹחַ</p>

<p>וּמִכֹּחוֹ כִי שִׁחֵד וַיְחָרֶף נֶפֶשׁ</p>

<p>וַיִּקֶן לוֹ זָוִית בִּמְקוֹם הָרֶפֶשׁ</p>

<p>עַל כֶּסֶף מִכְרֵהוּ עוֹד שָׁת נוֹסָפוֹת:</p>

<p>חֶמְדַּת יִשְׂרָאֵל, הַסְּגֻלּוֹת הַיָּפוֹת,</p>

<p>אוֹתָן זִבְחֵי תוֹדָה הִקְרִיב וַיַּעַל</p>

<p>עַל מִזְבְּחוֹ לַבּשֶׁת <strong>מִזְבַּח הַבַּעַל,</strong></p>

<p>וְהַבּשֶׁת אָכְלָה כָּל יְגִיעַ אֲבוֹתָיו</p>

<p>וַיְנַתֵּק מוֹסְרוֹתָיו הִשְׁלִיךְ עֲבוֹתָיו</p>

<p>וּבְבֹא יְמֵי הַפְּקֻדָּה כִּי מָלְאָה סְאָתוֹ</p>

<p>קָאַתְהוּ הָאָרֶץ וְהִנּוֹ בְּרָעָתוֹ,</p>

<p>יָחֹג יָנוּעַ – לֹא יַיִן וְלֹא שֵׁכָר –</p>

<p>אֶרֶץ חֲדָשָׁה יָתוּר, אַדְמַת נֵכָר,</p>

<p>כִּי לֶאֱהֹב נָכְרִיּוֹת שָׁפַל וַיֵּזֶל</p>

<p>וְהוּא תֹעֶה אֵצֶל הָאֶבֶן הָאָזֶל&#8230;</p>

<br />
</blockquote>

<blockquote>
<p>וּבָעֵת הַהִיא עֵת מְהוּמָה וּמְבוּכָה</p>

<p>רַבִּים יָקִיצוּ מִתַּרְדֵּמָה הַנְּסוּכָה</p>

<p>צִיּוֹן יִשְׁאָלוּ, לִנְתִיבוֹת עוֹלָם,</p>

<p>&#8220;שׁוּבוּ וְנָשׁוּבָה!&#8221; – כַּיָּם יֶהֱמֶה קוֹלָם,</p>

<p>&quot;אֶל אִמֵּנוּ, אֶל עַמֵּנוּ – לְקַדְמָתֵנוּ!</p>

<p>אֶל צִיּוֹן חֶמְדָּתֵנוּ – עַל אַדְמָתֵנוּ!&quot;</p>

<p>וְרַבִּים מִיְּשֵׁנֵי אֶרֶץ נְשִׁיָּה יָקִיצוּ</p>

<p>לְחַיֵּי עוֹלָם יָעִירוּ בָּעָם יָאִיצוּ</p>

<p>לָתֵת גְּאֻלָּה לָאָרֶץ חַיִל לַחֵלֶךְ</p>

<p>מָעֳמָד לַנּוֹדֵד וּמְנוּחָה לַהֵלֶךְ</p>

<p>נֶפֶשׁ לְגַבֵּי חֹמֶר וּלְבָשָׂר רוּחַ</p>

<p>אֶל נֵר יִשְׁרָאֵל אוֹר יְקָרוֹת זָרוּחַ</p>

<p>לִבְזֹה נֶפֶשׁ לִמְתָעֵב גּוֹי וָעֶבֶד</p>

<p>תִּפְאֶרֶת אָדָם כְּבוֹד גּוֹיִם וָזֶבֶד. –</p>

<p>קוֹל קוֹרֵא בַכֹּחַ כֹּרֶה אָזְנַיִם</p>

<p>וּלְנֵס צִיּוֹנָה יֵאָסְפוּ מַחֲנַיִם</p>

<p>שֵׁם צִיּוֹן וּשְׂפָתָהּ כָּל אֹזֶן שֹׁמַעַת</p>

<p>בָּמוֹ יְשׁוֹטְטוּ רַבִּים וְתִרְבֶּה הַדַּעַת</p>

<p>וּבְסוֹד עַמִּי הַבָּאִים לִמְצֹא חֵקֶר</p>

<p>יִתְעַנְּגוּ לְמַרְאֵה הָעֶרֶב וְהַבֹּקֶר:</p>

<p>מְעוּף צוּקָה מְנֻדָּח הֵאִיר מִמִּזְרָח</p>

<p>עֵץ יָבֵשׁ עֵץ שָׁפֵל מִתְעָרֶה כְּאֶזְרָח –</p>

<br />
</blockquote>

<blockquote>
<p>וּבָעֵת הַהִיא – עַל זֹאת, הָהּ, אֵילִילָה –</p>

<p>בְּעֵת לַעֲשׂוֹת, עֵת חַיָּה רַבַּת עֲלִילָה,</p>

<p>יִנַּשְּׂאוּ פָּרִיצֵי עַמִּי וְהִרְשִׁיעוּ</p>

<p>אֶת בּוֹנֵי צִיּוֹן וַעֲלֵיהֶם יָרִיעוּ</p>

<p>כִּי יִשְׁעוּ בַהֶבֶל, חֲלֹמוֹת יַחֲלֹמוּ,</p>

<p>יֶחֱזוּ שָׁוְא וּמַדּוּחִים כָּזָב יִקְסֹמוּ:</p>

<p>יִשְׂרָאֵל לֹא עָם – הֵמָּה יִתְּנוּ קוֹלָם –</p>

<p>שֶׁכְּבָר מִהְיוֹת גּוֹי שָׁבַת וְחָדַל לְעוֹלָם,</p>

<p>וּמִי שִׁיבַת צִיּוֹן עַל רוּחוֹ יַעַל</p>

<p>אַךְ חוֹשֵׁב רָעָה הוּא יוֹעֵץ בְּלִיַּעַל</p>

<p>לָשׁוּב הַבְאִישֵׁנוּ בְּיוֹשֵׁב הָאָרֶץ</p>

<p>עַל חֵטְא לִסְפּוֹת מֶרִי עַל אָוֶן – פָּרֶץ. – –</p>

<p>כֹּה יֶהֱמוּ יַבִּיעוּ מַשְׂכִּילֵי הָרַבִּים</p>

<p>בְּנֵי הַתַּעֲרֻבוֹת, חֲבוּרֵי עֲצַבִּים,</p>

<p>עוֹבְדֵי הַבַּעַל וּבוֹ שֵׁם מוּסַבִּים</p>

<p>וְהֵם נוֹשְׁקֵי הַיָּד תְּדוּשֵׁם בָּעַקְרַבִּים</p>

<p>וּבְנֵצַח יִשְׂרָאֵל תָּהֳלָה יָשִׂימוּ</p>

<p>אַחֲרִיתוֹ יַכְרִיתוּ וּנְבִיאָיו יַכְלִימוּ</p>

<p>יִמְאֲסוּ בְּאֶרֶץ אָבוֹת, צִיּוֹן לָמוֹ צָיוֹן</p>

<p>וְכָל הַדְּבָרִים וְכָל הַחִזָּיוֹן – קִיקָיוֹן. –</p>

<p>אִם אָמְנָם כָּל דִּבְרֵיהֶם יִשָּׂא רוּחַ</p>

<p>וּדְבַר אֱלֹהֵינוּ יָקוּם – לִבִּי בָטוּחַ</p>

<br />
</blockquote>

<blockquote>
<p>חָזוֹן לַמּוֹעֵד יָבֹא – אִם יִתְמַהְמֵהַּ –</p>

<p>וְנִצְדַּק קֹדֶשׁ, הַשָּׁפָלָה הַגְבֵּהַּ</p>

<p>וְהֵקִיץ הַקֵּץ – אַשְׁרֵי הַמְחַכֶּה וְיַגִּיעַ –</p>

<p>וְעִם &#8220;עֲנָנֵי שְׁמַיָּא&#8221; יָבֹא מוֹשִׁיעַ</p>

<p>לַחְתֹּם חָזוֹן צֶדֶק עוֹלָמִים לְהָבִיא</p>

<p>יֹאמַר לַצָּפוֹן: תֵּנִי, בָּנַי לִי הָבִי!</p>

<p>וְהָיָה לָאָב אֶל הַשָּׁבִים מִן הַשֶּׁבִי</p>

<p>וְעָפוּ כָעָב אֶל הַמִּזְרָח וְאֶל הַצֶּבִי</p>

<p>לְשׁוֹמְרֵי אֱמוּנִים שַׁעֲרֵי צֶדֶק לִפְתֹּחַ</p>

<p>בְּשֶׁמֶן שָׂשׂוֹן קֹדֶשׁ קָדָשִׁים לִמְשֹׁחַ –</p>

<p>דְּבַר אֱלֹהֵינוּ יָקוּם, בְּזֹאת אֲנִי בֹטֵחַ,</p>

<p>כָּרָשׁוּם בִּכְתַב אֱמֶת לַקֵּץ יָפֵחַ,</p>

<p>אַךְ רָקָב בַּעֲצָמַי, מַכָּה אֲנוּשָׁה,</p>

<p>אֵלֶּה בָנִים כֶּחָשִׁים, מִצְחָם נְחוּשָׁה,</p>

<p>לֵאמֹר לְעַם נִבְחָר: מִכָּל עָם הוּא שָׁפֵל</p>

<p>וּנְבִיאֵנוּ חָזוּ לָנוּ שָׁוְא וְתָפֵל,</p>

<p>לֵאמֹר לְעַם עוֹלָם כִּי יֹאבַד בַּגּוֹלָה</p>

<p>וּמִקְוֵה יִשְׂרָאֵל – חֲטָאָה גְדוֹלָה!</p>

<p>וְכָזֹאת יֹאמְרוּ לֹא זָרִים לֹא צָרִים,</p>

<p>אַחַי בְּנֵי עַמִּי, בְּנֵי צִיּוֹן הַיְקָרִים! –</p>

<p>וּבְעֵת צָרָה עַתָּה כִּי רַבִּים הֵחֵלּוּ</p>

<p>לָשׁוּב אֶל עַמָּם וּלְאוֹר חָדָשׁ יְיַחֵלוּ</p>

<br />
</blockquote>

<blockquote>
<p>כִּי יִתֵּן אֱלֹהִים לַעֲדָתוֹ הַשְּׁדוּדָה</p>

<p>יָתֵד בִּמְקוֹם קָדְשׁוֹ גָּדֵר בִּיהוּדָה</p>

<p>וְהִנֵּה הֵם חַתִּים יֵצְרוּ צַעֲדֵי אוֹנָם</p>

<p>כִּי כֹהֲנֵי הַבַּעַל בַּהֲמוֹנָם וּשְׁאוֹנָם</p>

<p>מְבַהֲלִים אֶת הָעָם יִתְּנוּהוּ לְזַעֲוָה</p>

<p>כִּי שִׁיבַת צִיּוֹן מְשׁוּבָה, אַוַּת עָם עַוָּה!</p>

<p>עַל זֹאת אֵלְכָה שׁוֹלָל, אֶקְרָא אֶל אֵבֶל</p>

<p>עַל רוּחַ עִוְעִים רוּחַ טֻמְאָה וָתֶבֶל</p>

<p>הִיא הָיְתָה בְעַמִּי, בְּיוֹדְעָיו חָזוּ יָמָיו,</p>

<p>וּבְלֹא עָם יַקְנִיאוּהוּ לִפְזֹר עֲצָמָיו!</p>

<p>לָעָם לֹא נֶהִי מֵאָפַע פָּעֳלֵנוּ –</p>

<p>וּמָה אֵפוֹא אָנוּ? מַה גּוֹרָלֵנוּ?</p>

<p>הַאִם עִם אַבְנֵי הַשָּׂדֶה נוֹלַדְנוּ</p>

<p>וּצְרוּרִים בְּמַרְגֵּמָה לִהְיוֹת נוֹעַדְנוּ?</p>

<p>אוֹ לִמְשָׁרְתִים נִמְכַּרְנוּ, בִּכְרֹעַ בֶּרֶךְ</p>

<p>לִלְאֻמִּים בָּעֲרָפֶל הָאִיר הַדֶּרֶךְ?</p>

<p>וּלְאוֹר גּוֹיִם לִהְיוֹת בְּאֶרֶץ נָכְרִיָּה</p>

<p>חֲשֵׁכִים כִּי נֵלֵךְ עַד נֻכַּת שְׁאִיָּה? –</p>

<p>עַם הָיִינוּ – אַף נָשׁוּב לִהְיוֹת כָּכָה!</p>

<p>וְכֹל אֲשֶׁר לָעָם מִיַּד אֵל נִקָּחָה.</p>

<p>עַם – לֹא רַק בַּסֵּפֶר, לֹא רַק בָּרוּחַ,</p>

<p>עַם נַחֲלָה עַל אַדְמָתוֹ נָכוֹן בָּטוּחַ!</p>

<br />
</blockquote>

<blockquote>
<p>עוֹד יִשְׂמַח יִשְׂרָאֵל אֶל גִּיל כָּעַמִּים</p>

<p>וּבְנֵי אָב אֶחָד יַחְדָּו יִהְיוּ תַמִּים –</p>

<p>זֹאת אֱמוּנָתִי, זֹאת תְּפִלָּתִי, תִּקְוָתִי</p>

<p>וּבָהּ חַיֵּי רוּחִי, נַפְשִׁי, נִשְׁמָתִי!</p>

<p>הֲזֶה לִי פֶשַׁע, עֲוֹן מֶרֶד וָפֶרֶץ,</p>

<p>אִם לֹא אֶחְשֹׁב עַמִּי רֶמֶשׂ וָשֶׁרֶץ</p>

<p>וּכְכֹל הָעַמִּים עַל כָּל פְּנֵי הָאֲדָמָה</p>

<p>לִהְיוֹת גַּם הוּא אֶשְׁאַף – כִּי בְאַפּוֹ נְשָׁמָה!</p>

<p>אִם כֵּן מִשְׁפָּטְךָ, אַדִּיר מֵהַרְרֵי טֶרֶף!</p>

<p>הָבָה, פְּרִיץ חַיּוֹת, מַעֲשֶׂה יָדְךָ אַל תֶּרֶף!</p>

<p>לֹא אוֹסִיף, הִצְטַדֵּק לְזַכּוֹת מַאֲוַיָּי</p>

<p>קוּמָה אָכְלֵנִי – טוֹב מוֹתִי מֵחַיָּי!</p>

<p>– הֵרָגַע, בֶּן אָדָם! – הָאַרְיֵה קָרָא</p>

<p>וּלְרַגְלֵי דָנִיֵּאל בִּמְנוּחָה כָּרָע –</p>

<p>אַל תִּירָא אִישׁ חֲמֻדוֹת, לְךָ הָשְׁלַמְתִּי,</p>

<p>לִבַּבְתַּנִי בִדְבָרֶיךָ וְאוֹתְךָ רָחַמְתִּי,</p>

<p>אִם הִכְבַּרְתָּ מִלִּין מֶנִּי נִשְׂגָּבוּ</p>

<p>דֵּעוֹת נָשָׂאתָ כְּמוֹ זָר לִי נֶחְשָׁבוּ</p>

<p>אַךְ בִּדְבָרְךָ כָאֵשׁ לִבְּךָ צָרַפְתִּי</p>

<p>בָּחַנְתִּי כִלְיוֹתֶיךָ יָשְׁרְךָ חָשַׂפְתִּי</p>

<p>צֶדֶק לִי נִשְׁקָף מִטֹּהַר עֵינַיִם</p>

<p>ישֶׁר דִּבְרֵי אֱמֶת – מִמֶּתֶק שְׂפָתַיִם</p>

<br />
</blockquote>

<blockquote>
<p>עַתָּה אַל תִּשְׁתָּע, כִּסִּיתִיךָ בְּצֵל יָדִי,</p>

<p>הִתְאוֹשֵׁשׁ, – מִשְׁמֶרֶת אַתָּה עִמָּדִי,</p>

<p>וּלְסַפֵּר הוֹסִיפָה, בָּאֵר הוֹאִילָה</p>

<p>אֵיךְ מִכַּף צָרִים יַד מֶלֶךְ לֹא הִצִּילָה?</p>

<p>מַלְכִּי – עָנָה דָנִיֵּאל – לְעוֹלָם יֶחִי,</p>

<p>חוֹמָה הָיָה עָלַי לְחַלְּצֵנִי מִדֶּחִי</p>

<p>מִמִּתְקוֹמְמַי הוֹשִׁיעַ גִּבֵּר חֲיָלִים</p>

<p>אַךְ מַלֵּט לֹא יָכֹל מֵעֲצַת נִפְתָּלִים.</p>

<p>יֵשׁ דָּבָר גַּם מֶלֶךְ לֹא יוּכַל עֲשׂהוּ</p>

<p>כָּל תָּקְפּוֹ וּרְצוֹנוֹ יַעֲלוּ בַתֹּהוּ –</p>

<p>הַשָּׂרִים הִרְעִימוּ בִּזְעָקָה גְדוֹלָה:</p>

<p>– דָנִיֵּאל אִישׁ יְהוּדָה מִבְּנֵי הַגּוֹלָה&#8230;</p>

<p>לָמָּה – תָּמַהּ הָאַרְיֵה – דִּבְּרוּ כָכָה?</p>

<p>וְאַתָּה שַׁלִּיט רַב רֹדֶה בַמַּמְלָכָה!</p>

<p>הֲטֶרֶם נוֹדַעְתָּ מִי וָמָה אָתָּה?</p>

<p>וּמַה שֵּׁם עִירְךָ וְגָלוּתְךָ הֶעֱלוּ עָתָּה?</p>

<p>אָמְנָם – עָנָה דָנִיֵּאל – בְּזָדוֹן דִּבֵּרוּ</p>

<p>דָּבָר מָר שָׁלְחוּ, לֵב מֶלֶךְ עוֹרֵרוּ</p>

<p>כִּי לֵב יְהוּדִי בִּיהוּדָה, אֵלֶיהָ עֵינוֹ</p>

<p>בְּקִרְבּוֹ תָּלִין הַמְרוֹתוֹ, מַחְשְׁבוֹת אוֹנוֹ,</p>

<p>הִנֵּה כֵן זָעֲקוּ הָאֲנָשִׁים הָאֵל:</p>

<p>אִישׁ יְהוּדָה מִבְּנֵי הַגּוֹלָה, דָנִיֵּאל,</p>

<p>בַּמֶּלֶךְ יִתְקַלָּס וּבִשְׁאָט נֶפֶשׁ</p>

<p>יָשִׂים חֻקָּיו מִרְמָס מִצְוָתוֹ רֶפֶשׁ.</p>

<p>הֵן נִתְּנָה הַדָּת מוּדַעַת בַּמְּדִינָה</p>

<p>כִּי רַק אֵלֶיךָ יָבִיאוּ כָל תְּחִנָּה</p>

<p>וּלְגֹב הָאֲרָיוֹת עוֹבְרִים יוֹרִידוּ</p>

<p>וַעֲבָדֶיךָ הֶאֱזִינוּ וְלֹא הֵזִידוּ</p>

<p>וְרַק זֶה דָנִיֵּאל, הַיְּהוּדִי הַחֹזֶה</p>

<p>מִשְׂחָק לוֹ הַמֶּלֶךְ וּדְבָרוֹ בֹזֶה</p>

<p>כִּי לֹא אַחַת וּשְׁתַּיִם הַדָּת מְחַלֵּל</p>

<p>יוֹם יוֹם שָׁלשׁ פְּעָמִים לֵאלֹהָיו מִתְפַּלֵּל!</p>

<p>וַיִּתְחַלְחַל מַלְכִּי, פַּלָּצוּת בִּעֲתַתּוּ</p>

<p>הוֹדוֹ נֶהְפַּךְ עָלָיו צַלְמָוֶת כִּסַּתּוּ</p>

<p>עָרְמַת שׂטְנַי עַתָּה רָאָה וַיָּבֶן</p>

<p>לִכְלִי חֵפֶץ הָיָה בְּיַד חֹרְשֵׁי אָוֶן</p>

<p>וַיֵּצֶר לוֹ וַיִּתְמַרְמַר וַיַּצְרִיחַ</p>

<p>בַּעֲצֻמוֹת עֹז בִּדְבָרִים הוֹכִיחַ</p>

<p>כִּי לֹא עָלַי הַדָּת, בַּאֲשֶׁר יְהוּדִי אָנִי</p>

<p>וּכְבָר חָפְשִׁי בֶאֱמוּנָתִי עָשָׂנִי</p>

<p>לֹא לִי הִיא, לֹא עָלַי תִּטֹּף מִלָּתָהּ</p>

<p>זֹאת לֹא דִמָּה, עַל לִבּוֹ לֹא עָלָתָה, –</p>

<p>אָז נִסּוּ הַשָּׂרִים הַתְעֵב עֲלִילָה</p>

<p>סַפֵּר לַמֶּלֶךְ פָּרָשַׁת הַתְּפִלָּה</p>

<br />
</blockquote>

<blockquote>
<p>כִּי דְבַר בְּלִיַּעַל בָּהּ יָצוּק וָמַעַל</p>

<p>בָּבֶל סִיר רַחְצִי, עַל כַּשְׂדִּים אַשְׁלִיךְ נַעַל</p>

<p>וּמְגַמַּת פָּנַי לָשׁוּב יְרוּשָׁלַיְמָה</p>

<p>וְעַל זֹאת תְּפִלָּתִי נָשָׂאתִי שָׁמַיְמָה –:</p>

<p>– הֵן זֶה דָנִיֵּאל הַיְּהוּדִי הַגּוֹלֶה</p>

<p>עַל מַלְכּוֹ עַל אַרְצוֹ אֵינֶנּוּ חוֹלֶה,</p>

<p>הִיא לוֹ אַךְ מִקְלָט מַחֲסֶה לְעִתּוֹת בַּצָּרָה</p>

<p>לִשְׂבֹּעַ מִטּוּבָהּ וּלְהָרִיק אוֹצָרָהּ</p>

<p>וּבְקִרְבּוֹ אָרְבּוֹ לְעֵת שְׁמוּרָה וַעֲרוּכָה</p>

<p>לָנוּס יְרוּשָׁלַיְמָה שָׁם לַעֲשׂוֹת מְלוּכָה,</p>

<p>לִמְרֹד בְּךָ יֹאמַר הַיְּהוּדִי גִּדַּלְתָּ</p>

<p>בֶּאֱמוּנָתְךָ בוֹ עַל אַרְצְךָ הִמְשַׁלְתָּ,</p>

<p>מוֹרֵד הוּא בוֹגֵד, בּוֹ עָנְתָה תְפִלָּתוֹ</p>

<p>וּלְמַרְבֵּה הַמִּשְׂרָה כֵּן תִּגְדַּל אַשְׁמָתוֹ</p>

<p>מַהֲרָה הֲמִיתֵהוּ טֶרֶם יִפְרָץ פָּרֶץ</p>

<p>לְהַדִּיחַ כָּל עַמּוֹ וְעָלָה מִן הָאָרֶץ!</p>

<p>כִּשְׁמֹעַ הַמֶּלֶךְ כָּל דִּבְרֵי בָלַע</p>

<p>שִׁנְּנוּ שׂטְנַי, חִזְּקוּ פְנֵיהֶם מִסָּלַע,</p>

<p>וַיִּסְפֹּק אֶת כַּפָּיו וַיִּמְרֹט שַׂעַר</p>

<p>וַתִּבְעַר חֲמָתוֹ וַיִּשְׂעַר שַׂעַר</p>

<p>וַיַּהַס אֶת כָּל עֲדַת הַנִּרְגָּנִים</p>

<p>וַיָּרֶב אֶת הַחֹרִים וְאֶת הַסְּגָנִים</p>

<br />
</blockquote>

<blockquote>
<p>עַל שֶׁלְחָם פִּיהֶם וּלְשׁוֹנָם חָרָצוּ</p>

<p>וּבְחֶרְפַּת נָבָל בְּחִיר יֹעֲצָיו נָאָצוּ</p>

<p>וּבְמִישׁוֹר הוֹכִיחַ אֶת לֶכְתִּי בְתֻמִּי</p>

<p>לַחְמֹד אֶרֶץ אֲבוֹתַי לֶאֱהֹב לְאֻמִּי</p>

<p>וּלְחַכּוֹת לַיּוֹם כִּי אֱלֹהִים יְחוֹנֵן</p>

<p>וּבְמִשְׁפָּט יִפְדֶּה בִּצְדָּקָה יְכוֹנֵן. –</p>

<p>נַפְתּוּלֵי אֱלֹהִים נִפְתַּל מְלִיצִי רֵעִי</p>

<p>וַיֵּאָבֵק עִם צוֹרְרַי וַיְזַכֶּה דֵעִי,</p>

<p>עִמָּם יִתְוַכַּח אֲמָרָיו לָמוֹ יֶרֶב</p>

<p>גָּנוֹן וְהַצֵּל לֹא נִלְאָה עַד הָעֶרֶב</p>

<p>וּבְאִמְרֵי ישֶׁר עִם הַשָּׂרִים שָׂרָה</p>

<p>כִּבְּסַנִי מֵעָוֹן חַטָּאתִי סָרָה</p>

<p>וּמְרִיבַי חַתּוּ כִּי יָדָם קָצָרָה</p>

<p>לַחְרֹךְ צֵידָם וּמְזִמָּתָם נִבְצָרָה</p>

<p>וַיִּשְׂתָּעֲרוּ אֶל הַמֶּלֶךְ בְּתַרְמִיתָם</p>

<p>לַהֲלוֹךְ עָלָיו אֵמִים לָתֵת חִתִּיתָם,</p>

<p>רָגְשׁוּ וַיִּרְעָשׁוּ דִּבְרֵיהֶם הֶעְתִּירוּ</p>

<p>וּבְרוּחַ כַּבִּיר לִלְשׁוֹנָם הִגְבִּירוּ:</p>

<p>– מֶלֶךְ גָּדוֹל! כָּמוֹךָ גַם אֲנַחְנוּ</p>

<p>כִּי נָקִי הָאִישׁ לָדַעַת נוֹכַחְנוּ,</p>

<p>אַךְ מִשְׁפָּט בּוֹ לַעֲשׂוֹת בְּחָזְקָה נַפְגִּיעַ</p>

<p>פֶּן יְבֻלַּע לַמֶּלֶךְ אִם מְחֻקָּק יַפְרִיעַ,</p>

<br />
</blockquote>

<blockquote>
<p>הֵן בְּמָדַי וּפָרַס הַדָּת מוּדַעַת</p>

<p>כִּי בִכְתוֹב הַמֶּלֶךְ וְנַחְתּוֹם בְּטַבַּעַת</p>

<p>לְקַיֵּם דָּבָר בְּכֹל אֲשֶׁר יָשִׂים מִשְׁטָרוֹ</p>

<p>לֹא יְשֻׁנֶּה, לֹא יַעֲבוֹר – לֹא יַחֵל דְּבָרוֹ,</p>

<p>וּבָאָרֶץ זֶה מְעָט הָרוּחוֹת הֲשִׁכֹּנוּ</p>

<p>וּלְרֹאשׁ מַלְכֵּנוּ מֵרֹגְנִים סַכֹּנוּ</p>

<p>בְּצִפֹּרֶן שָׁמִיר עַל לִבָּם חַקֹּנוּ</p>

<p>לִשְׁמוֹר חֻקֵּי אֶרֶץ יַחְדָּו יִכֹּנוּ,</p>

<p>עַתָּה אִם יוּפַר חֹק אִם שֶׁמֶץ יִגָּרַע</p>

<p>וְנִקְלוּ הַחֻקִּים כֻּלָּם – עָם יִפָּרַע,</p>

<p>וּכְפֶרֶץ נוֹפֵל פָּרִיצִים יֶהֱמָיוּ</p>

<p>עַד שֶׁהַמֶּלֶךְ בִּמְסִבּוֹ יֶאֱתָיוּ</p>

<p>וּמְנוּחָתוֹ כָּבוֹד וּשְׁלוֹם הָאָרֶץ</p>

<p>לַעֲרוֹב לֹא נוּכַל עֵת יִגְדַּל הַפָּרֶץ!</p>

<p>לָכֵן, מַלְכֵּנוּ! מַלְכוּתְךָ הַצִּילָה</p>

<p>וּמִשְׁפָּט חָרַצְתָּ לַעֲשׂוֹת הוֹאִילָה.</p>

<p>יִתְאַפְּקוּ רַחֲמֶיךָ מִתֵּת חֲנִינָה</p>

<p>יוּמַת נָא הַיְּהוּדִי לְטוֹבַת הַמְּדִינָה!</p>

<p>יוּמַת הַיְּהוּדִי – וְהִשְׁאִיר אַחֲרָיו בְּרָכָה</p>

<p>שָׁלוֹם לַמֶּלֶךְ שַׁלְוָה לַמַּמְלָכָה!</p>

<p>כֵּן הָמוּ רָעָשׁוּ וּמַלְכִּי רָאָה</p>

<p>כִּי יֹעֲצֵי בְלִיַּעַל חוֹשְׁבִים עָלַי רָעָה,</p>

<br />
</blockquote>

<blockquote>
<p>הֵבִין כִּי הַוַּת נַפְשָׁם הִיא וַיְעַבְּתוּהָ</p>

<p>מִרְמַת בִּטְנָם בְּאֵזוֹר צֶדֶק יְכַסּוּהָ</p>

<p>אַךְ הַצֵּל לֹא יוּכַל, עָלָיו חָזָקוּ</p>

<p>דִּבְרֵי הָאֲנָשִׁים לְעֵינֵי כֹל יִצְדָּקוּ</p>

<p>וְהָאֲנָשִׁים קָשִׁים בִּזְדוֹנָם לֹא יַרְגִּיעוּ</p>

<p>וַחֲתַת בָּהּ יֵרְאוּהוּ עָדָיו יַגִּיעוּ;</p>

<p>חֹק אִם יוּפַר וְיַד הַמֶּלֶךְ בַּמַּעַל</p>

<p>בָּעֹז יִתְאַמְּצוּ אֵל בְּנֵי הַבְּלִיַּעַל</p>

<p>וּנְפָשׁוֹת יַרְעִישׁוּ לִפְרֹעַ פְּרָעוֹת</p>

<p>לְמַעַן יִצְדָּקוּ כִּי נִבְּאוּ הָרָעוֹת –</p>

<p>רָאָה מַלְכִּי נִכְלֵי זֵדִים אֲרוּרִים</p>

<p>וּלְהַצֵּל לֹא יוּכַל וַיֵּבְךְ תַּמְרוּרִים</p>

<p>וּבְנֶפֶשׁ מָרָה בְּלֵב נִקְרַע לִגְזָרִים</p>

<p>לַעֲשׂוֹת מִשְׁפָּט כָּתוּב נֵאוֹת לַשָּׂרִים</p>

<p>וַאֲנִי נִקְרֵאתִי וּבְבֹאִי נִבְעַתִּי</p>

<p>אֲשֶׁר נִדְבָּר וַאֲשֶׁר נִגְזַר שָׁמַעְתִּי&#8230;</p>

<p>וַיֹּאמֶר אֵלַי הַמֶּלֶךְ: דָּנִיֵּאל!</p>

<p>קָצְרָה יָדִי מִפְּדוּת, יוֹשִׁיעֲךָ הָאֵל,</p>

<p>אֱלֹהֶיךָ בּוֹ תִדְבַּק בֶּאֱמֶת וּבְתָמִים</p>

<p>וּבְאֵמוּן תַּעַבְדֶנּוּ כָּל הַיָּמִים</p>

<p>בְּאֶבְרָתוֹ יָסֶךְ־לָךְ בִּמְעֹנוֹת אֲרָיוֹת</p>

<p>וּבְשַׂר חֲסִידוֹ לֹא יִתֵּן מַאֲכָל לַחַיּוֹת.</p>

<br />
</blockquote>

<blockquote>
<p>הֵן עָלָיו הִנְּךָ לַמָּוֶת לָקוּחַ</p>

<p>וּמָגֵן לְךָ יִהְיֶה לִבִּי בָּטוּחַ.</p>

<p>הַלַּיְלָה הַזֶּה לֵיל שֹׁאָה וּמְשֹׁאָה</p>

<p>גַּלְמוּד בּוֹ אֶהִי, לֹא יְרֻנָּן לֹא יְרֹעָע,</p>

<p>בְּדִמְעוֹתַי בְּאַנְחוֹתַי רְגָעָיו אֶסְפֹּר</p>

<p>וּמִפְעֲלוֹת אֱלֹהִים לִרְאוֹת אֶצְפֹּר</p>

<p>יַעֲבוֹר לֵיל עֲבָרוֹת יִבָּקַע שַׁחַר</p>

<p>אֶשָּׂא כְנָפָיו וּפָנֶיךָ אֲשַׁחֵר. –</p>

<p>וּבְדַבֵּר הַמֶּלֶךְ – וַיִּשָּׁקֵנִי</p>

<p>אוֹתִי נִהֲגּו חשֶׁךְ – וּפֹה הִנֵּנִי.</p>

<p>יָגֵל כְּבוֹדִי – הָגָה הָאַרְיֵה וַיִּחַדְּ –</p>

<p>כִּי בִקְהַל מְרֵעִים הַמֶּלֶךְ לֹא יֵחַד.</p>

<p>עֹז מֶלֶךְ – מִשְׁפָּט, צֶדֶק תִּפְאַרְתּוֹ</p>

<p>דִּגְלוֹ אַהֲבָה, חֶסֶד וֶאֱמֶת עֲטַרְתּוֹ,</p>

<p>מִפִּי מֶלֶךְ עֶלְיוֹן לֹא תֵצֵא רָעָה</p>

<p>רַק הַשָּׂרִים סֹרְרִים, בְּנַפְשָׁם הָרְשָׁעָה</p>

<p>רַק הֵם בְּהַוָּתָם הַיְשָׁרָה יְעַקֵּשׁוּ</p>

<p>בְּקִנְאָתָם בְּשִׂנְאָתָם לִנְפָשׁוֹת יְנַקֵּשׁוּ</p>

<p>יַצִּיבוּ מַשְׁחִית בִּטְנָם מִרְמָה תָכִין</p>

<p>וּבְדַרְכֵיהֶם יַכְשִׁילוּ לַמְחוֹת מְלָכִין</p>

<p>כִּי כָל תֹּעֲבוֹתָם מִקִּרְבָּם יָצָאוּ</p>

<p>אֶל הַמֶּלֶךְ יִגֹּלּוּ בִּשְׁמוֹ יִקְרָאוּ. –</p>

<br />
</blockquote>

<blockquote>
<p>וּבְשֵׁם הַמֶּלֶךְ צָרֶיךָ הַשָּׂרִים</p>

<p>עַתָּה הִשְׁמִיעוּ וְנִשְׁלֹחַ סְפָרִים</p>

<p>כִּי דָנִיֵּאל הַיְּהוּדִי לִמְרֹד פָּרַץ</p>

<p>וּמִשְׁפַּט מָוֶת עָלָיו הַמֶּלֶךְ חָרַץ,</p>

<p>יִשְׁמְעוּ הֲמוֹנִים וְקָרְאוּ מִכָּל עֵבֶר:</p>

<p>&#8220;כֵּן הָעָם הַזֶּה – מָוֶת לִבְנֵי עֵבֶר!&#8221;</p>

<p>וִישָׁרִים יָשֹׁמּוּ, וְשָׁרְקוּ עַל הָרָעוֹת</p>

<p>וְהָיָה מֶלֶךְ הַכָּבוֹד לְמֶלֶךְ בַּלָּהוֹת – –</p>

<p>אַךְ הֵרָגַע, עַד אַרְגִּיעָה לְשׁוֹן שֶׁקֶר</p>

<p>קֵץ לַחשֶׁךְ, יֹאבַד לַיְלָה וְאָתָא בֹקֶר</p>

<p>תִּגָּל צִדְקָתְךָ וִיהִי לְעוֹלָם עִתֶּךָ</p>

<p>וּמַרְשִׁיעֵי צַדִּיק תַּצְמִית אֲמִתֶּךָ.</p>

<p>לָכֵן הִשָּׁקֵט וֶהְיֵה שַׁאֲנַן מִפַּחַד</p>

<p>וְחִכִּינוּ עַד הַבֹּקֶר בְּשָׁלוֹם יַחַד</p>

<p>הָאֵל מָגֵן לָךְ, כִּי לוּ בְיַד בְּנֵי אָדָם</p>

<p>מִגְּנוּךָ צָרֶיךָ – נִגְזַרְתָּ מִיָּדָם,</p>

<p>וּבְאָשְׁרְךָ הִסְגִּירוּךָ לְחַיְתוֹ יַעַר,</p>

<p>עַל זֹאת לֵאלֹהֶיךָ תּוֹדָתְךָ תַעַר!</p>

<br />
</blockquote>

<blockquote>
<p>בַּבּוֹר הָשְׁלָךְ הָס, חַיָּתוֹ שֹׁקֶטֶת</p>

<p>תּוֹכוֹ רָצוּף אַהֲבָה, שַׁלְוָה שַׁלֶּטֶת,</p>

<p>כַּחֲבֵרִים מַקְשִׁיבִים הָאֲרָיוֹת יִרְבָּצוּ</p>

<p>אֵין נַהַם וָמַשַּׁק – פִּיהֶם קָפָצוּ,</p>

<br />
</blockquote>

<blockquote>
<p>אֶל הַשָּׂב הַנֶּהְדָּר, כַּצִּנָּה עָטָרוּ,</p>

<p>בִּידִידוּת חֲרִישִׁית יַבִּיטוּ וְנָהָרוּ,</p>

<p>וְהוּא, דָּנִיֵּאל, בֵּינֵיהֶם עַל בִּרְכָּיִם,</p>

<p>מִתְפַּלֵּל – וְכַפָּיו פְּרוּשׂוֹת הַשָּׁמָיִם:</p>

<p>– אֱלֹהִים, נוֹרָא תְהִלּוֹת עֹשֵׂה פֶלֶא!</p>

<p>מִמַּחֲשַׁכִּים אֲהוֹדְךָ, מִבּוֹר כֶּלֶא,</p>

<p>בְּמוֹ אֹפֶל יוֹשֵׁב הַכְּרוּבִים תּוֹפִיעַ</p>

<p>וּבְבוֹר שָׁאוֹן אֶרְאֶה זֹהַר רָקִיעַ</p>

<p>כִּי אַתָּה, אֵל נָאוֹר! עֵינְךָ תֶחֱזֵנִי</p>

<p>וּבְתַחְתִּיּוֹת אֶרֶץ יְמִינְךָ תֹאחֲזֵנִי</p>

<p>מֵחֶבְיוֹן עֻזְּךָ עָלַי שַׂכּוֹתָ כַפֶּיךָ</p>

<p>וּבְתוֹךְ לְבָאִים אֶשְׁכְּבָה בְּסֵתֶר כְּנָפֶיךָ. –</p>

<p>מִשִּׁנֵי אֲרָיוֹת מִי הִשְׁלִיךְ טֶרֶף?</p>

<p>כְּפִירִים רָעֵבוּ אֵיךְ פָּנוּ לוֹ עֹרֶף?</p>

<p>אֵיךְ לַיִשׁ אֹבֵד לֹא יַעַט אֶל הַשָּׁלָל</p>

<p>וּבְנֵי לָבִיא יִתְפָּרְדוּ סְבִיבוֹת הֶחָלָל?</p>

<p>אֶשְׁתֹּלְלוּ אַבִּירֵי לֵב אָחוֹר נָסֹגוּ</p>

<p>מִגַּעֲרָתְךָ, אֱלֹהִים! חַתּוּ נָמֹגוּ</p>

<p>כִּי אַתָּה יוֹצְרָם וּלְפָעָלְךָ תּוֹצִיאֵם</p>

<p>אִם לְשֵׁבֶט אִם לְחֶסֶד לְמִשְׁפָּטְךָ תַּמְצִיאֵם.</p>

<p>שַׁלַּח פֶּרֶא חָפְשִׁי תְּשַׁלַּח חֲרוֹנְךָ</p>

<p>מֶתֶג וָרֶסֶן עֶדְיוֹ לִבְלֹם – רְצוֹנְךָ.</p>

<br />
</blockquote>

<blockquote>
<p>וּבִי כִי רָצִיתָ, אֵל אֱלֹהֵי אָבִי!</p>

<p>יִתְרֹעֵעַ אַרְיֵה יִלָּבֵב לָבִיא,</p>

<p>זוֹלְלֵי בָשָׂר מִלֵּאתָ רוּחַ טוֹבָה</p>

<p>מַאֲכַל תַּאֲוָה שַׂמְתָּ לָמוֹ תֹּעֵבָה –</p>

<p>נִפְלָאִים מַעֲשֶׂיךָ וְנַפְשִׁי יֹדַעַת</p>

<p>כִּי לְמַעַן שִׁמְךָ הַגָּדוֹל אוֹתָם תַּעַשׂ,</p>

<p>זֶה שִׁמְךָ בּוֹ אֶדְגֹּל, בּוֹ חַיַּי גָּאַלְתָּ,</p>

<p>יִוָּדַע בַּגּוֹיִם בְּעֻזְּךָ פָעַלְתָּ</p>

<p>כִּי גַם חַיָּה רָעָה לִטְרֹף נוֹצָרָה</p>

<p>שִׁנְּתָה דַרְכָּהּ, תַּאֲנָתָהּ הוּפָרָה,</p>

<p>כִּי עֶלְיוֹן הִנְּךָ יוֹצֵר כָּל חֹמֶר</p>

<p>עַל כָּל יֵצֶר וָקֶרֶב תִּגְזַר אֹמֶר;</p>

<p>עַל כֵּן, אֱלֹהִים! בִּישׁוּעָתְךָ אָגִילָה</p>

<p>כִּי בְחַרְתַּנִי וּכְבוֹד שִׁמְךָ אַגְדִּילָה</p>

<p>וַאֲנִי בְּרֹב חַסְדְּךָ, אֵל נוֹרָא עֲלִילָה!</p>

<p>אֶשְׁתַּחֲוֶה אֶכְרָעָה וָאֲבַקֵּשׁ תְּפִלָּה</p>

<p>כִּי עוֹד תַּפְלִיא חַסְדְּךָ וְיִגְדַּל עוֹד שְׁמֶךָ</p>

<p>שִׁמְךָ הַנִּקְרָא עַל עִירְךָ וְעַל עַמֶּךָ –</p>

<p>עִירְךָ נְוֵה קָדְשְׁךָ – מַהְפֵּכַת זָרִים,</p>

<p>עַמְּךָ שֵׁבֶט נַחֲלָתְךָ – חֶרְפַּת צָרִים,</p>

<p>עַל מָה יְדַכְּאוּ עַמְּךָ, נַחֲלָתְךָ שֹׁסִים,</p>

<p>וְדַם עֲבָדֶיךָ לְשִׁכָּרוֹן צַמִּים שׁוֹתִים?</p>

<br />
</blockquote>

<blockquote>
<p>עַל מָה יִנְאַץ אוֹיֵב וּמְעַנִּים עֹשִׂים?</p>

<p>עַל כִּי עַמְּךָ הֵמָּה וּדְבָרְךָ עֹשִׂים!</p>

<p>עָלֶיךָ בָּנֶיךָ יִשְׂאוּ יִסְבֹּלוּ</p>

<p>כִּי בְרִיתְךָ יִנְצֹרוּ, בְּשִׁמְךָ יִדְגֹּלוּ –</p>

<p>תַּעֲשֶׂה נָא קִנְאָתְךָ, אֵל גָּדוֹל וּמְהֻלָּל!</p>

<p>חֲמוֹל עַל שֵׁם קָדְשְׁךָ בַּגּוֹיִם מְחֻלָּל,</p>

<p>אֶל מִקְדָּשְׁךָ כִי נִחַל פָּנִים הָאִירָה</p>

<p>מֵעַמְּךָ כִי נוֹחַל חֶרְפָּה הָסִירָה.</p>

<p>עַל חַיְתוֹ יַעַר רוּחַ חֵן שָׁפַכְתָּ</p>

<p>לַאֲרָיוֹת וּלְבָאִים לֵב אַחֵר הָפַכְתָּ, –</p>

<p>גַּם עַל חַיְתוֹ גוֹי, כָּל אֹכְלֵי עַמֶּךָ</p>

<p>יֵעָרֶה נָּא הָרוּחַ מִמְּרוֹמֶיךָ</p>

<p>רוּחֲךָ, אֱלֹהִים! רוּחַ אֱמֶת וָדַעַת</p>

<p>לַעֲקֹר לֵב אֶבֶן, לֵב בָּשָׂר לָטַעַת</p>

<p>וּמָלְאָה הָאָרֶץ דֵּעָה, אֱמֶת בַּטּוּחוֹת,</p>

<p>הַשְׂכֵּל וְיָדוֹעַ אוֹתְךָ אֱלֹהֵי הָרוּחוֹת!</p>

<p>וּמִשְׁפַּט עַמְּךָ בָּחַרְתָּ מֵעוֹלָם</p>

<p>יַכִּירוּ וְיֵדְעוּ קְטַנָּם וּגְדוֹלָם</p>

<p>מִשְׁפָּט הֻסַּג אָחוֹר יָשׁוּב עַד צֶדֶק</p>

<p>וּשְׁבָרָיו יֵרָפְאוּ וִיחֻזַּק בֶּדֶק. –</p>

<p>וּבַעֲצָמוֹת הַיְבֵשׁוֹת עַצְמוֹת יְהוּדָה</p>

<p>פְּחָה נָא הָרוּחַ וְיֵעָשׂוּ אֲגֻדָּה</p>

<br />
</blockquote>

<blockquote>
<p>אִישׁ בְּאָחִיהוּ יְדֻבָּקוּ, לֹא עוֹד יֵחָצוּ</p>

<p>בַּאֲשֶׁר רָצְתָה נַפְשְׁךָ כֻּלָּם יֶחְפָּצוּ</p>

<p>הַצֵּב גְּבוּל אַלְמָנָה וְנָוָהּ יִוָּסֵד</p>

<p>וּמִמֶּנּוּ פִנָּה מִמֶּנּוּ יָתֵד&#8230;</p>

<p>לָתֵת בְּצִיּוֹן תְּשׁוּעָה לְיִשְׂרָאֵל תִּפְאֶרֶת</p>

<p>וְכַנָּה נָטְעָה יְמִינְךָ – לְגֶפֶן אַדֶּרֶת</p>

<p>אֲסִירֵי הַתִּקְוָה יָשׁוּבוּ לְבִצָּרוֹן</p>

<p>וְשָׁב לָמוֹ הֲדַר הַכַּרְמֶל וְהַשָּׁרוֹן</p>

<p>וּמְדֻכָּאִים לִפְנֵי עָשׁ כִּמְסֹס נֹסֵס</p>

<p>יַגְבִּיהוּ כַנֶּשֶׁר וְהָיוּ נֵס לְהִתְנוֹסֵס,</p>

<p>אָז יִגְדַּל שִׁמְךָ, אֱלֹהִים עֹשֵׂה פֶלֶא</p>

<p>יֹאמְרוּ בַגּוֹיִם: הִגְדִּיל לַעֲשׂוֹת עִם אֵלֶּה;</p>

<p>אָז לִרְאוֹת תִּפָּקַחְנָה עֵינֵי עִוְרִים</p>

<p>כִּי גָדוֹל הָאֱלֹהִים, אֱלֹהֵי הָעִבְרִים,</p>

<p>וּלְאוֹר גָּדוֹל יִהְיֶה עַמְּךָ, עַם סְגֻלָּה,</p>

<p>נֹגַהּ זַרְחָךּ יָפִיץ בַּתֵּבֵל כֻּלָּהּ,</p>

<p>בִּימִינוֹ אֵשׁ דָּת שָׁמַיִם לִנְטֹעַ</p>

<p>וּמִיָּדוֹ קַרְנַיִם אוֹר לִזְרֹעַ&#8230;</p>

<p>הַס, אוֹר נָגַהּ עָלַי כְּמַרְאֵה הַקֶּשֶׁת</p>

<p>מֵחוּטֵי זָהָב לְרַגְלַי פָּרַשׂ רֶשֶׁת</p>

<p>מַה קַּוֵּי זֹהַר יִתְהֹלְלוּ יִשְׂחָקוּ</p>

<p>וּלְיַרְכְּתֵי בוֹרִי אַדְנֵי פָז הוּצָקוּ!</p>

<br />
</blockquote>

<blockquote>
<p>הֶחָזוֹן נִרְאֶה אֵלַי וְשַׁדַּי יַעֲנֵנִי</p>

<p>כִּי שָׁמַע תְּפִלָּתִי אֹתוֹת יַרְאֵנִי? –</p>

<p>הֶאָח, אוֹר גָּדוֹל, רוּחַ צַח יָפוּחַ</p>

<p>צֵל אֲנָשִׁים אֶרְאֶה – הַבּוֹר פָּתוּחַ!</p>

<p>הִנֵּה קוֹל קוֹרֵא בִּמְרִירוּת צֹרֵחַ –</p>

<p>הַקּוֹל – הַס – קוֹל מַלְכִּי הוּא – מִתְיַפֵּחַ:</p>

<p>– אֲהָהּ, דָּנִיֵּאל! הָאָדָם הַמַּעֲלָה</p>

<p>דָּנִיֵּאל, עֶבֶד אֵל חָי, מַה מִּלַּיְלָה?</p>

<p>אֱלֹהִים צַדִּיק בֹּחֵן לִבּוֹת וּכְלָיוֹת</p>

<p>הֵהִצִּיל חֲסִידוֹ מִשִּׁנֵּי אֲרָיוֹת?</p>

<p>– יְחִי מַלְכִּי לָנֶצַח! – דָּנִיֵּאל עָנָה –</p>

<p>אֱלֹהַי מִבְטַחִי סָבִיב לִי חָנָה</p>

<p>שַׁדַּי אֵל רֳאִי מַגְבִּיהִי לָשָׁבֶת</p>

<p>שָׁלַח אוֹרוֹ וַאֲמִתּוֹ בְּגֵיא צַלְמָוֶת</p>

<p>לִהְיוֹת לִי סֵתֶר מַלְאַךְ פָּנָיו דָּאָה</p>

<p>סָגַר פִּי אֲרָיוֹת, לֹא נָגְעוּ לְרָעָה</p>

<p>כִּי יוֹדֵעַ הָאֵל תְּמִימָיו לוֹ נֶאֱמָנוּ</p>

<p>וּלְפָנָיו יָשְׁרִי, תֻּמָּתִי, בִּי עָנוּ.</p>

<p>קֶרֶב אִישׁ וְלֵב עָמֹק עֵינוֹ צֹפִיָּה</p>

<p>לֹא רָאָה אָוֶן בִּי, בְּרוּחִי רְמִיָּה,</p>

<p>גַּם עִמְּךָ, מַלְכִּי, כֵּן תָּמִים הָיִיתִי</p>

<p>יָשָׁר לֹא הֶעֱוִיתִי, מִדְחֶה לֹא עָשִׂיתִי.</p>

<br />
</blockquote>

<blockquote>
<p>– בָּרוּךְ אֵל עֶלְיוֹן! – הַמֶּלֶךְ הֵרִיעַ</p>

<p>וּשְׂשׂוֹן לְבָבוֹ עַל פָּנָיו הוֹפִיעַ</p>

<p>וַיְצַו וּכְרֶגַע דָּנִיֵּאל הֹעָלָה</p>

<p>וַיֶּחֱרַד אֵלָיו הַמֶּלֶךְ בְּבֶהָלָה</p>

<p>בִּזְרֹעוֹתָיו קִדְּמָהוּ וַיְחַבְּקֵהוּ</p>

<p>וַיֵּבְךְּ עַל צַוָּארָיו וַיִּשָּׁקֵהוּ,</p>

<p>אֵלָיו הִתְבּוֹנָן וְלִבּוֹ הָמָה כְּמוֹ יָיִן</p>

<p>כִּי מִכַּף רֶגֶל עַד רֹאשׁ מוּם בּוֹ אָיִן –</p>

<p>– בָּרוּךְ אֵל עֶלְיוֹן! – הַמֶּלֶךְ הֵרִיעַ –</p>

<p>נוֹצֵר אֱמוּנִים בִּלְתּוֹ אֵין מוֹשִׁיעַ</p>

<p>אֱלֹהֵי דָנִיֵּאל מְרוֹמָם עַל כָּל בְּרָכָה</p>

<p>הוּא הָאֱלֹהִים – אַשְׁרֵי הָעָם שֶׁלּוֹ כָכָה!</p>

<p>וַיִּסֹּב הַמֶּלֶךְ אֶל הָעֹטְרִים אוֹתוֹ</p>

<p>וַיְצַוֵּם דָּבָר וַיְמַהֲרוּ לַעֲשׂוֹתוֹ</p>

<p>וְהִנֵה רַעַשׁ – הַרְרֵי עַד יִתְפּוֹצָצוּ</p>

<p>נָרֹץ הַגַּלְגַּל, רְעָמִים יִתְרֹצָצוּ</p>

<p>יַמִּים יֶהֱמָיוּן, גַּלִּים יִתְגַּלְגָּלוּ</p>

<p>בַּהֲמֻלָּה גְדוֹלָה קוֹלוֹת יִתְבֹּלָלוּ:</p>

<p>זַעֲקַת שֶׁבֶר וִילָלָה, זְעָקָה מָרָה,</p>

<p>וּשְׁאָגָה מְשׁוּבָה וּתְרוּעָה נִשְׂעָרָה</p>

<p>יַכּוּ בְתִמָּהוֹן אָזְנַיִם יַחֲרִישׁוּ</p>

<p>וִיסַמְּרוּ בָשָׂר וּנְפָשׁוֹת יַרְעִישׁוּ –</p>

<br />
</blockquote>

<blockquote>
<p>מַה קּוֹלוֹת אֵלֶּה וּמִי שָׁאוֹן קָרָא?</p>

<p>מַה פֵּשֶׁר דָּבָר, מַה נַּעֲשָׂה, מַה קָּרָה?</p>

<p>מִטַּעַם הַמֶּלֶךְ הַשָּׂרִים הוּבָאוּ</p>

<p>מַלְשִׁינֵי דָנִיֵּאל לִסְפּוֹתוֹ יָגָעוּ</p>

<p>גַּם זַרְעָם וּנְשֵׁיהֶם אִתָּם הוּבָלוּ</p>

<p>וּלְגֹב הָאֲרָיוֹת יַחַד הֻטָּלוּ.</p>

<p>אֶל קַרְקַע הַבּוֹר הֵם טֶרֶם הִגִּיעוּ</p>

<p>הִשְׂתָּעֲרוּ הָאֲרָיוֹת, הִתְעַלּוּ, הִרְקִיעוּ</p>

<p>וּבְנֶפֶשׁ שֹׁקֵקָה וּבְחֵמָה שְׁפוּכָה</p>

<p>עֲלֵיהֶם הִתְנַפְּלוּ בִּמְהוּמָה וּמְבוּכָה,</p>

<p>יְחַנְּקוּ וִישַׁסְּעוּ, יִקְרָעוּ, יִבְלָעוּ</p>

<p>וְרָמְסוּ וְפָרְשׂוּ וִיזוֹלְלוּ וְיִסְבָּאוּ</p>

<p>זְרֹעַ אַף קָדְקֹד יְרַטְּשׁוּ וִיכַרְסֵמוּ</p>

<p>וִיפַצְּחוּ עַצְמוֹתֵיהֶם וִיגָרֵמוּ.</p>

<p>וּלְצִוְחַת נִטְרָפִים אֶרֶץ קֹרַעַת</p>

<p>שַׁאֲגַת אֲרָיוֹת שָׁמַיִם בֹּקַעַת,</p>

<p>שַׁוְעַת חֲלָלִים כִּי תִגְדַּל מִכְּאֵב נֶצַח</p>

<p>תִּגְדַּל כֵּן הַתְּרוּעָה בַּחֲמַת נְקַם רֶצַח,</p>

<p>אֶל זֵדִים מַלְשִׁינִים נָקָם יָשִׁיבוּ</p>

<p>עַל כִּי לֶאֱכוֹל נָקִי אוֹתָם הִרְעִיבוּ –</p>

<p>נָקָם וְשִׁלֵּם הוּא, נְקַם בֶּטֶן רְעֵבָה</p>

<p>אָיֹם הוּא וְנוֹרָא נְקַם חַיָּה שׁוֹבֵבָה!</p>

<br />
</blockquote>

<blockquote>
<p>מִנְּקַם רֶצַח וָדָם נָסֵב עֵינָיִם</p>

<p>בּוֹ לֹא יִשְׂמַח צַדִּיק בַּר לֵבָב וְכַפָּיִם,</p>

<p>לַעֲזוֹב גֵּיא הַהֲרֵגָה הִתְחַנֵּן לַמֶּלֶךְ</p>

<p>נֵפֶן גַּם אָנוּ, אַחֲרֵיהֶם נֵלֶךְ,</p>

<p>מִקְדַּשׁ מֶלֶךְ נָבֹא, בְּהֵיכָלוֹ פְּנִימָה</p>

<p>שָׁם יָרֹן לֵב צַדִּיק בִּנְקָמָה נְעִימָה:</p>

<p>נִקְמַת ישֶׁר וָצֶדֶק בְּרֶשַׁע כֶּסֶל</p>

<p>נִקְמַת אֵל אֱמֶת בֶּאֱלִיל וָפֶסֶל,</p>

<p>נִקְמַת תֹּם וָקשֶׁט בְּשָׁוְא וּמַדּוּחַ</p>

<p>לֹא בְחַיִל וְלֹא בְכֹחַ כִּי אִם בָּרוּחַ!</p>

<p>מֶלֶךְ עֶלְיוֹן, שְׂאֵת עַמִּים רַבִּים מֶנְהוּ</p>

<p>אֶת אֵל יִשְׂרָאֵל יַעֲרִיץ וִירֹמְמֶנְהוּ</p>

<p>וּסְפָרִים שָׁלַח לְכָל הָעַמִּים וְהַלְּשׁוֹנוֹת</p>

<p>לְכָל ישְׁבֵי תֵבֵל, שׁוֹכְנֵי אֲרָצוֹת שׁוֹנוֹת:</p>

<p>– אֲנִי, דָּרְיָוֶשׁ, שָׁלוֹם רָב מַשְׁמִיעַ</p>

<p>וּלְכָל הָעַמִּים לִהְיוֹת גָּלוּי מוֹדִיעַ</p>

<p>כִּי בְכָל מֶמְשַׁלְתִּי, מְקוֹם דְּבָרִי מַגִּיעַ</p>

<p>חֹק וּמִשְׁפָּט שַׂמְתִּי וָאֲצַו בְּמַפְגִּיעַ</p>

<p>לְיִרְאָה אֶת הַשֵּׁם הַנִּכְבָּד וְהַנּוֹרָא</p>

<p>אֱלֹהֵי דָנִיֵּאל, בִּשְׁמוֹ הוּא קֹרָא,</p>

<p>שַׁדַּי שַׂגִּיא כֹחַ חַיִּים בִּרְצוֹנוֹ</p>

<p>וְרָגְזוּ וְחָלוּ וּפָחֲדוּ מֵהֲדַר גְּאוֹנוֹ,</p>

<br />
</blockquote>

<blockquote>
<p>הוּא אֱלֹהִים חַיִּים בְּאוֹרוֹ נִרְאֶה אוֹר</p>

<p>מַלְכוּתוֹ עוֹלָמִים, מֶמְשַׁלְתּוֹ בְּכָל דּוֹר,</p>

<p>מָגֵן לַחוֹסִים בּוֹ, לְקֹוָיו אֵל לְמוֹשָׁעוֹת</p>

<p>נוֹתֵן אֹתוֹת וּמוֹפְתִים עֹשֶׂה נִפְלָאוֹת</p>

<p>בַּשָּׁמַיִם, בָּאָרֶץ, בַּיַּמִּים וְכָל תְּהֹמוֹת</p>

<p>כִּי עֶלְיוֹן הוּא, מֵעַל עִתִּים וּמְקוֹמוֹת.</p>

<p>וְהוּא הָאֱלֹהִים רַב הָעֲלִילִיָּה</p>

<p>עַתָּה הִפְלִיא לַעֲשׂוֹת הִגְדִּיל תּוּשִׁיָּה</p>

<p>עַל דָּנִיֵּאל חֲסִידוֹ עֵינוֹ חָסָה</p>

<p>מֵאֲרָיוֹת הִצִּילָהוּ – כִּי בוֹ חָסָה,</p>

<p>מֵאֲרָיוֹת מְזֵי רָעָב וּלְחֻמֵי רֶשֶׁף</p>

<p>עִמָּם נֶעְצַר מֵהַנֶּשֶׁף עַד הַנֶּשֶׁף!</p>

<br />
</blockquote>

<p><strong>* * *</strong></p>

<blockquote>
<br />
</blockquote>

<blockquote>
<p>וַיַּעַשׂ הַמֶּלֶךְ מִשְׁתֵּה שְׁמָנִים</p>

<p>לְכָל שָׂרָיו וַעֲבָדָיו הַנֶּאֱמָנִים</p>

<p>אֶת מִשְׁתֵּה דָנִיֵּאל בִּיקַר תִּפְאֶרֶת</p>

<p>וַיִּכָּתֵב בְּסֵפֶר זִכָּרוֹן לְמִשְׁמֶרֶת</p>

<p>וֵאלֹהֵי יִשְׂרָאֵל נוֹדַע בַּגּוֹיִם</p>

<p>לוֹ כָּבוֹד יָשִׂימוּ תְּהִלָּתוֹ בָּאִיִּים</p>

<p>בְּנִפְלְאוֹתָיו יָשִׂיחוּ כָל פֶה וּשְׂפָתָיִם</p>

<p>וַיִּגְדַּל שְׁמוֹ וַיִּקָּדֵשׁ מֵאַפְסָיִם.</p>

<p>וְדָנִיֵּאל הֻקַּם עַל, רֹאשׁ לְכָל הַשָּׂרִים</p>

<p>וַיַּצְלַח וַיַּשְׂכֵּל לַעֲשׂוֹת מֵישָׁרִים</p>

<br />
</blockquote>

<blockquote>
<p>וּבְהוֹרִישׁ דַּרְיָוֶשׁ אֶת הַמֶּמְשָׁלָה</p>

<p>אֶל כּוֹרֶשׁ הַפַּרְסִי, עַל כִּסְאוֹ עָלָה,</p>

<p>הוּא מָשִׁיחַ נָגִיד, הָאֱלֹהִים יְעָדוֹ</p>

<p>לִבְנוֹת נָוֵהוּ וּלְהַרְבִּיץ צֹאן יָדוֹ,</p>

<p>רָחַב לֵב דָּנִיֵאל, נַפְשׁוֹ נֻחָמָה,</p>

<p>כִּי הֵקִיץ הַקֵּץ, עַצַת עֶלְיוֹן קָמָה</p>

<p>וּדְבָרוֹ בֶחָזוֹן, בּוֹ גָּלָה סוֹדוֹ,</p>

<p>הִנֵה בָא, הִנֵּה נֵעוֹר <strong>וְנִגְלָה יְסוֹדוֹ</strong>,</p>

<p>כִּי שִׁיבַת צִיּוֹן הָשֵׁב פָּקַד כּוֹרֶשׁ</p>

<p>וּשְׁאֵרִית יְהוּדָה עַל אַדְמָתָהּ תַּךְ שֹׁרֶשׁ</p>

<p>וַתְּהִי אָז עַל דָּנִיֵּאל מִשְׂרָה כְבוּדָה</p>

<p>וְקֹרָא לוֹ: שֵׁשְׁבַּצַּר הַנָּשִׂיא לִיהוּדָה,</p>

<p><strong>וּבְשֵׁשׁ צָרוֹת</strong> צוּרוֹ כִּי הִצִּילָהוּ</p>

<p>נִחֻמִּים לוֹ שִׁבְעָתַיִם גְּמָלָהוּ:</p>

<p>לָשֵׂאת כְּלֵי הַקֹּדֶשׁ, צָרִים נִאֵרוּ</p>

<p>לַהֲשִׁיבָם אֶל הָאֱלֹהִים וְיִטָּהֵרוּ,</p>

<p>לִרְאוֹת רֵאשִׁית לִיסֻד הַמַּעֲלָה מִבָּבֶל</p>

<p>לְרְאוֹת אֶבֶן הָרֹאשָׁה בְּיַד זְרֻבָּבֶל,</p>

<p>אֶבֶן מָאֲסוּ הַבּוֹנִים הָיְתָה לְרֹאשׁ פִּנָּה</p>

<p>וּפְדוּיִם יְשֻׁבוּן לָבֹא צִיּוֹן בְּרִנָּה!</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/51984">https://benyehuda.org/read/51984</a></div></body></html>