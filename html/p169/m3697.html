<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יֵשׁ דִּמְעָה עוֹד אַחַת</title>
	<meta name="author" content="יעקב לרנר"/>
</head>
<body>

<blockquote>
<p>יֵשׁ דִּמְעָה עוֹד אַחַת בִּמְקוֹרִי</p>

<p>שֶׁדָּלַל מִדְּמָעוֹת זֶה כַּמָּה,</p>

<p>וּשְׁאָגָה עוֹד אַחַת תּוֹסֶסֶת</p>

<p>בְּדִמְמַת לִבָּתִי הַנְּשַׁמָּה.
<br><br />
מִשִׁמְמוֹת עוֹלָמִי הִצַּלְתִּין</p>

<p>עֵת נַפְשִׁי לַיֵּאוּשׁ הִפְקַרְתִּי</p>

<p>וְשֵׁעֲרֵי לְבָבִי הָרָעֵב</p>

<p>בְּמַכְאוֹב וּקְלָלָה סָגַרְתִּי.
<br><br />
אָז אֶפְרֹשׁ אֶל חַדְרִי הַנִּשְׁכָּח</p>

<p>וָאֵשֵׁב עֲרִירִי עִם צִלִּי.</p>

<p>אָמַרְתִּי: פֹּה אִמַּק חֲרֵרִים –</p>

<p>לֹא נִבְרָא הָעוֹלָם בִּשְׁבִילִי.</p>
</blockquote>

<br>  

<blockquote>
<p>– – – – – – – –</p>
</blockquote>

<br> 

<blockquote>
<p>וְיֵשׁ אֲשֶׁר שַׂשְׂתִּי אֶל אֵידִי:</p>

<p>מַה-טּוֹב לִי כִּי הֶפְקֵר הִנֵּנִי</p>

<p>וְהַרְבֵּה נֶהֱנֵיתִי מִכְּאֵבִי</p>

<p>בְּחַנְקִי אֶת דִּמְעַת בַּת עֵינִי.
<br><br />
וּבְטַיְּלִי בְּחַדְרִי לְבָדָד</p>

<p>וְצִלִּי מְרַקֵד עַל יָדִי –</p>

<p>שָׂמַחְתִּי בְּאֵפִּי:מַה-טּוֹב לִי!</p>

<p>אֵין-תִּקְוָה, אֵין-חֵפֶץ עִמָּדִי!
<br><br />
וְאוּלָם כְּבַר נִלְאֹה נִלְאֵיתִי.</p>

<p>אֵין אוֹן עוֹד מֵעַכְשָׁו, אֵין אוֹנִים</p>

<p>לְבַקֵּשׁ תַּנְחוּמִין בִּבְדִידוּת</p>

<p>וּנְקָמָה בִצְחוֹק שֶׁל צִפְעוֹנִים.
<br><br />
וּבְלֵילוֹת אֲפֵלִים וּכְבֵדִים,</p>

<p>בְּהַחֲרִישׁ הַכְּתָלִים פִּי-שִׁבְעָה,</p>

<p>בְּהָקִיץ הַצְּרָצַר לְפֶתַע</p>

<p>בִּתְלוּנָה לֹא אֵדַע מַה-טִּיבָהּ;
<br><br />
וּצְלָלִים עָלַי יִתְמַלָּאוּן</p>

<p>לְטַכֵּס עֲצָתָם עַל רֹאשִׁי,</p>

<p>וְשׁוֹקְלִים-וְטוֹרִים בִּרְמָזִים</p>

<p>כִּשְׁלִיחִים שֶׁל &#8220;חֶבְרָה קְדוֹשָׁה&#8221;–
<br><br />
אָז תָּקִיץ אֶנְקָתִי מִשְּׁנָתָהּ,</p>

<p>וּשְׂרִידַת דִּמְעוֹתַי הַטְּמִירָה</p>

<p>תִּתְפָּרֵץ אֶל מִפְתָּן עַפְעַפַּי</p>

<p>בְּנַהֲמַת-תַּמְרוּרִים אַדִּירָה.
<br><br />
וּבְעָיְפִי – וְלִבִּי הָעָרֵל</p>

<p>כְּבַר נִכְנַע וַיַּרֵךְ מִבֶּכִי,</p>

<p>וְצַר לִי, כֹּה צַר לִי עַל יָמַי</p>

<p>הָאוֹבְדִים עַל חִנָּם בַּדֶּחִי!</p>
</blockquote>

<br>  

<p>גרודנה, תר&quot;ע</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/3697">https://benyehuda.org/read/3697</a></div></body></html>