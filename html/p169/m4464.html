<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עִם כְּלוֹת הַתַּמּוּז</title>
	<meta name="author" content="יעקב לרנר"/>
</head>
<body>

<blockquote>
<p>הָאָבִיב – לֹא נוֹדַע אִם הָיָה בָאָרֶץ,</p>

<p>אִם רָאוּ שָׁמַיִם אֶת זִיווֹ;</p>

<p>הוּא נִפְתַּל נַפְתּוּלִים עִם אוֹיְבוּ הַחֹרֶף –</p>

<p>וְנָפַל בַּקְּרָב עִם יְרִיבוֹ.</p>

<p>וִירִיבוֹ זֶה חָנַק כָּל פֶּרַח, כָּל נִצָּן,</p>

<p>שֶׁאָמְרוּ לְבַצְבֵּץ מֵחוֹלָם,</p>

<p>וְהֵמִית כָּל רוּחַ צַחְצָחָה, שֶׁיָּכְלָה</p>

<p>לְהָזִיז קִפְאוֹנוֹ שֶׁל עוֹלָם;</p>

<p>וְהֵעִיב הַשּׁמֶשׁ, וְשֵׁרֵשׁ כָּל תִּקְוָה</p>

<p>מִלִּבּוֹת הַמְצַפִּים לִתְחִיָּה –</p>

<p>וּכְבָר הָיָה אָבִיב בְּלוּחַ-הַשּׁנִים,</p>

<p>אַךְ חֹרֶף עוֹד הָיָה בַבְּרִיאָה&#8230;
<br><br />
וּכְאִלּוּ לְקַנְתֵּר אֶת אֵלּוּ, שֶׁרָנְנוּ</p>

<p>בַּסֶּתֶר עַד תֹּקֶף שִׁלְטוֹנוֹ,</p>

<p>הִתְחַכֵּם הַחֹרֶף בִּצְדִיָּה, וּלְעִתִּים</p>

<p>הִנִּיחַ עַד-רֶגַע אֶת זֵינוֹ.</p>

<p>אָז תָּצִיץ הַשֶׁמֶש כְּהֶרֶף-הָעַיִן</p>

<p>מֵחֲרַכֵּי הַיְרִיעָה הַשּׁחוֹרָה</p>

<p>וְתַזְהֵב בִּצְחוֹקָהּ הַקָּלִיל אֶת עָגְמַת</p>

<p>אַרְצֵנוּ הַפְּשֹׁטָה וְעֹרָה.</p>

<p>וְהָיָה בְהָחֵל הַנְּפָשׁוֹת שִׁעֻלְפוּ</p>

<p>לְחַלֵּץ אֶבְרֵיהֶן מִקָּרָה –</p>

<p>וּפִתְאֹם מֵאָרְבוֹ אָז יָנַח הַחֹרֶף</p>

<p>וְיַגְלֵד וְיָעֵם הַנְּהָרָה.
<br><br />
וְכָכָה שָׁמַמְנוּ כָּל תְּקוּפַת הָאָבִיב,</p>

<p>עַד נוֹאָשׁ אָמַרְנוּ לְבוֹאוֹ –</p>

<p>וַנּוֹחֵל לַקַּיִץ, הַגּוֹאֵל הַיְחִידִי,</p>

<p>שֶׁיָּחֵם הָעוֹלָם וּמְלוֹאוֹ.
<br><br />
וְאָמְנָם לֹא הוֹבִישׁ הַקַּיִץ שִׂבְרֵנוּ</p>

<p>וַיָּבוֹא בִתְרוּעַת מִצְהַלְתּוֹ</p>

<p>וַיַּשְמֵד בִצְחוֹקוֹ הַחֹרֶף הַנִּרְגָּן</p>

<p>וַיְכוֹנֵן בְּחֶדְוָה מֶמְשַׁלְתּוֹ.</p>

<p>וְצִירִים אָז יִשְׁלַח לְיוֹשְׁבֵי הַכְּרַכִּים;</p>

<p>&quot; מַה-תֵּשְׁבוּ בַתֹּפֶת, הַפְּתָאִים?</p>

<p>רְאוּ-נָא מֶה עָמְקוּ עֲרִיפֵי שָׁמָיִם,</p>

<p>מָה רָחֲבוּ מַרְבַדֵּי-הַדְּשָׁאִים!</p>

<p>וְאַתֶּם, הַצְּעִירִים, הַשְּחוֹחִים עַל סֵפֶר,</p>

<p>הַעֵת הִיא לָשֶׁבֶת בַּ&#8220;חֲדָרִים&#8221;?</p>

<p>צְאוּ-נָא וּפִשְׁטוּ בַּשּׁדֵּמוֹת, בַּחֹרְשָׁה,</p>

<p>וְצוּדוּ פַּרְפָּרִים, צִפֳּרִים! &quot;
<br><br />
וַנֵּצֵא הַשּׂדֶה&#8230; אַךְ – אוֹיָה – עֲנָנִים</p>

<p>הִתְחִילוּ מַקְדִירִים שָׁמֵינוּ,</p>

<p>וַחֲזִיזִים וּרְעָמִים יוֹם-יוֹם בִּעֲתוּנוּ</p>

<p>וְתָכְפוּ הַגְּשָׁמִים עָלֵינוּ.</p>

<p>נִרְדָּפִים מִמָּטָר נִמְלָטְנוּ הַבַּיְתָה</p>

<p>וְשָׁעוֹת וְיָמִים אֲרֻכִּים</p>

<p>אֻלַּצְנוּ לָשֶׁבֶת בַּבַּיִּת הַשׁוֹמֵם</p>

<p>וּלְמַלֹּאת חֲלָלוֹ פִּהוּקִים.</p>

<p>וְעַד שֶׁאֲנַחְנוּ מְפַהֲקִים וּמְחַכִּים</p>

<p>לְרַחְמֵי הַשּׁמֶש הַיָּפָה,</p>

<p>הִתְחִילָה כְּבָר לִצְהֹב הַקָּמָה בַשּׁדֵמוֹת –</p>

<p>וּתְקוּפַת הָעֶדְנָה חָלְפָה.</p>

<p>וְלוּ גַם מֵעַכְשָו יִזַּכּוּ שָׁמַיִם</p>

<p>וְיָמִים יַתְחִילוּ מַזְהִירִים –</p>

<p>הָהּ! כַּמָּה עוֹד נִשְׁאַר עַד אֱלוּל הַחֹדֶשׁ</p>

<p>הַמְבַשּׂר שַׁלֶּכֶת, סַגְרִירִים?!</p>
</blockquote>

<br>  

<p>גרודנה תרע&quot;א</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4464">https://benyehuda.org/read/4464</a></div></body></html>