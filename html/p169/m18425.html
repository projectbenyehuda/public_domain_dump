<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לַמְנַצֵּחַ עַל הַדְּמָמָה...</title>
	<meta name="author" content="יעקב לרנר"/>
</head>
<body>

<h2 id="א">א</h2>

<blockquote>
<p>לַמְנַצֵּחַ עַל הַדְּמָמָה</p>

<p>שִׁיר אַל-נֹגַהּ שִׁירַת-אָמֶשׁ:</p>

<p>כָּל הַתֵּבֵל – הַס! נִרְדָּמָה</p>

<p>זְנוּחַת-אֵל וּזְנוּחַת-שָׁמֶשׁ.</p>

<br> 

<p>וְלֹא תֵדַע מִי הִדִּיחָהּ</p>

<p>לְמַשֻּׂאַת בּוֹר תַּחְתִּיָּה,</p>

<p>מִי זֶה עָטָהּ שְׁחוֹר תַּכְרִיכָהּ</p>

<p>וַיַּשְׁקֶנָּה סַם הַנְּשִׁיָּה.</p>

<br> 

<p>נִמַּח כָּלִיל רוּם הַשְּׁחָקִים</p>

<p>מִמְּרַאֲשׁוֹתֵי אֶרֶץ רַבָּה&#8230;</p>

<p>שׁוּר! עֲטַלֵּף-לֵיל עֲנָקִים</p>

<p>פָּרַשׂ כְּנָפָיו, שָׂשׂ עַל גַּבָּהּ.</p>

<br />
</blockquote>

<h2 id="ב">ב</h2>

<blockquote>
<p>הִנְנִי, הִנְנִי שַׂר הַמְּזִמָּה&#8230;</p>

<p>הַס! מָה רָעַד שָׁם בָּאָרֶץ;</p>

<p>שֶׁמָּא אֶנְקַת-אוֹב שֶׁל רִמָּה,</p>

<p>שֶׁמָּא אִוּוּי זָז בְּשָׁרֶץ?</p>

<br> 

<p>אוֹ לְכוֹכָב מֵאַשְׁמַנִּים</p>

<p>שֶׁמָּא תַעֲרֹג נֶפֶשׁ סְמוּיָה&#8230;</p>

<p>אוֹ יְצוּרִים קְטַנֵי-קְטַנִּים</p>

<p>שְׁרִיצַת לֵב וָלֵב לִי גְלוּיָה.</p>

<br> 

<p>וּבְאֶזְרוֹעִי זֵין בַּרְזִלִּי:</p>

<p>קְשִׁי הַדְּמָמָה הָעִוֶּרֶת –</p>

<p>שָׁוְא תְּצַפּוּ, יִרְאֵי צִלִּי,</p>

<p>לַכֹּכָבִים וְלַחֶרֶס.</p>

<br />
</blockquote>

<h2 id="ג">ג</h2>

<blockquote>
<p>פִּי הַתְּהוֹם וּשְׂשׂוֹן הַשַּׁחַת</p>

<p>חִתַּת-עַד לְגֵיא אֲדָמָה,</p>

<p>אַךְ עָרִיצָה וְנִצַּחַת</p>

<p>הִיא מִשְּׁנֵיהֶם רַק הַדְּמָמָה.</p>

<br> 

<p>חִידַת בַּרְזֶל תּוֹכָהּ גְּנוּזָה</p>

<p>אָז מֵאָז הַחֹשֶךְ נִבְרָא</p>

<p>תַּחַת מֻטּוֹת כַּנְפֵי עֻזָּהּ</p>

<p>כָּל הַתֵּבֵל מָצְאָה קִבְרָהּ</p>

<br> 

<p>עִוְּרָה-חֵרְשָׁה, זְדוֹנָה-תְּמִימָה</p>

<p>בֵּין הַנְּצָחִים הִיא רוֹבֶצֶת</p>

<p>עַל הָאָרֶץ הַמַּשְׁמִימָה</p>

<p>זוֹמְמָה נֶצַח דְּבַר תִּפְלֶצֶת.</p>

<br> 

<p>מַה שֶּׁיִּהְיֶה, מַה שֶּׁהָיָה –</p>

<p>הַכֹּל, הַכֹּל הִיא מְבַלָּה;</p>

<p>גַּם הַשַּׁחַק, זְבוּל הֲוָיָה,</p>

<p>נָם עַד עוֹלָם תּוֹךְ עַרְפַּלָּהּ.</p>

<br />
</blockquote>

<h2 id="ד">ד</h2>

<blockquote>
<p>שְׁלִי, הַדְּמָמָה קְשַׁת-הַחִידוֹת,</p>

<p>שְׁלִי וְשִׁזְרִי רִשְׁתֵּךְ-זְמָמִים;</p>

<p>טְוִי לָעֵרִים שְׁכֹל וּבְדִידוּת.</p>

<p>שְׁנָת מְעִיקָה לַנִּרְדָּמִים.</p>

<br> 

<p>לַיְלָה, לַיְלָה מִמֶּרְחַקִּים</p>

<p>שֶׁפִי אֶדְאֶה עַל קִפְאוֹנֵךְ</p>

<p>שֶׁפִי אֶצְחַק צְחוֹק מַחְשַׁכִּים</p>

<p>אֶל עַרְפִלֵּךְ, בָּבַת עֵינֵךְ.</p>

<br> 

<p>אַכֵּךְ שֶׁבַע בַּסַּנְוֵרִים</p>

<p>שֶׁבַע אַקְשֶׁה זְדוֹן תֻּמָּתֵךְ.</p>

<p>אַעֲטֵךְ גּוּשֵׁי רָזִים שְׁחוֹרִים,</p>

<p>אַגְבִּיר, אַכְבִּיד קְשִׁי חִידָתֵךְ.</p>

<br> 

<p>אַטֶּה אָזְנִי אֶל הַבִּצָּה</p>

<p>בָּהּ נֶעֶרְמוּ זוֹחֲלֵי עוֹלָם</p>

<p>פֶּן יִשָּׁמַע פִּרְפּוּר, שְׁרִיצָה,</p>

<p>פֶּן אָזִינָה גְּנִיחַת קוֹלָם.</p>

<br> 

<p>וְהִרְבַּצְתִּי מָרָה שְׁחוֹרָה</p>

<p>עַל הָאָרֶץ וְהַשְּׁחָקִים,</p>

<p>מִלִּגְיוֹנוֹת כּוֹכְבֵי-אוֹרָה</p>

<p>עַד הַלְּטָאָה בָעֲמָקִים.</p>

<br> 
</blockquote>

<h2 id="ה">ה</h2>

<blockquote>
<p>הִנְנִי, הִנְנִי שַׂר-הָאֶמֶשׁ,</p>

<p>צְחוֹק-הַשְּׁאוֹל וּדְמָמָה אִתִּי.</p>

<p>שָׂטֹם אֶשְׂטֹם אֶת הַשֶּׁמֶשׁ.</p>

<p>עַד אַל-נֹגַהּ יִנּוֹן חִתִּי!</p>

<br> 

<p>בְּרִית כָּרַתִּי אֶת הַצְּלָלִים:</p>

<p>רַקְּדוּ, שִׂישׂוּ בְדוּמִיָּה;</p>

<p>רִדְפוּ תָמִיד אֶת הַנְּבָלִים,</p>

<p>חַקּוּ צְחוֹק וְחַקּוּ בְכִיָּה!</p>

<br> 

<p>כָּל הַעֲוָיָה, כָּל זַעֲזוּעַ,</p>

<p>פִּרְפּוּר קַל שֶׁל לֵב וּנְשָׁמָה</p>

<p>תִּפְשׂוּ מַהֵר וְרַשְּׁמוּהוּ –</p>

<p>רַק בִּדְמָמָה רַק בִּדְמָמָה!&#8230;</p>

<p>– – – – – – – – – –</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/18425">https://benyehuda.org/read/18425</a></div></body></html>