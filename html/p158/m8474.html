<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַיַּלְדוּת</title>
	<meta name="author" content="מיכה יוסף לבנזון"/>
</head>
<body>

<p>(משלוח מנות לפורים)</p>

<blockquote>
<p>גַּן-אֱלֹהִים עֵת הַיַּלְדוּת הִנֶּהָ,</p>

<p>מוֹעֲדִים כֻּלָּהּ, אַךְ חַגִּים יָמֶיהָ,</p>

<p>בַּגַּן הַזֶּה מַלְאֲכֵי-שָׁלוֹם יָטוּשׁוּ</p>

<p>וּלְרַגְלָם פִּרְחֵי חֵן וָהוֹד יָפוּשׁוּ,</p>

<p>גִּיָלה וָתֹם צָהֳלָה אַף נִקְיוֹן רוּחַ</p>

<p>הֵם הַפְּרָחִים לַיֶּלֶד בָּם יָשׂוּחַ –</p>

<p>שָׁמָּה בַיְעָרִים צִפֳּרִים אַךְ שָׁרִים,</p>

<p>שָׁם דִּמְמַת עֵדֶן, אַל שָׁאוֹן מֵעָרִים!</p>

<p>שָׁם בַּשָּׁמַיִם הַתְּכֵלֶת לָטֹהַר,</p>

<p>הָאָרֶץ אַךְ הוֹד, אַךְ חֶמֶד וָזֹהַר.</p>

<p>שָׁם דּוֹם כָּל נֶהִי, נֶאֱלָמָה הַזְּעָקָה</p>

<p>שָׁם לֹא עָדָה אֵבֶל, דָּרְכָה הַנְּאָקָה –</p>

<p>בַּגַּן הַזֶּה אֶזְכֹּרָה אַף אֶהֱמָיָה</p>

<p>גִּילַת-עֲדָנִים שָׁאַפְתִּי לָרְוָיָה</p>

<p>אִתְּךָ, הָרֵעַ, וּשְׁלוּבֵי יָדַיִם</p>

<p>אִתְּךָ, עָבְרָה לִי עֵת שַׁחֲרוּת-הַחַיִּים!</p>

<p>אִתְּךָ, מַחְמַל נַפְשִׁי! רַצְתִּי וָשַׁבְתִּי</p>

<p>אֵלֶיךָ מִפֶּרַח אֶל פֶּרַח עַפְתִּי –</p>

<p>כָּל הַחֲמוּדוֹת שָׁם אַךְ לָנוּ נִקְבָּצוּ</p>

<p>וִימֵי בַּחֲרוּת אֵיךְ חִישׁ הַגֵּן רָעָצוּ –</p>

<p>אָז נָבְלוּ הַצִּיצִים, כֻּלָּם קָמֵלוּ,</p>

<p>גַּם חָשְׁכוּ הַפְּרָחִים בַּל עוֹד יָהֵלּוּ!</p>

<p>אֵין מַלְאֲכֵי-שָׁלוֹם – וּשְׁלוֹמָם אָסָפוּ</p>

<p>וּלְרַגְלָם גִּילָה וָתֹם נָדְדוּ עָפוּ</p>

<p>וּמִגַּן, הָהּ! גַּם מֵעִיּיָו גֹּרַשְׁנוּ</p>

<p>וּכְבָר לִמְצוֹא לוֹ פֶּתַח הוֹי נוֹאַשְׁנוּ!</p>

<p>אַךְ פֶּרַח חַד אָרִיתִי עַל תַּלְמֵהוּ</p>

<p>וּנְטַע נַעֲמָן הוּא הַזֶּכֶר הִנֵּהוּ!</p>

<p>בִּרְחוֹב בִּי לִבִּי, רִגְשׁוֹתַי יֵחָמּוּ,</p>

<p>פֶּרַח זֶה יַצְהִיל יָמַי כִּי יוּעָמּוּ!</p>

<p>גַּם הוּא אֵל הַגַּן מִשָּׁם בָּא יַנְחֵנִי</p>

<p>יַחֲלִיץ נַפְשִׁי אַף רוּחִי וִינַחֲמֵנִי –</p>

<p>גַּם עַתָּה, הֶאָח! עֵת זָמִיר יַגִּיעַ</p>

<p>יִתְחַדִּשׁ חָלֶד, קוֹל הַתּוֹר יָרִיעַ!</p>

<p>וַיְחִי הַפֶּרַח וַיְפַתַּח עָלֵיהוּ,</p>

<p>שָׁלַף רוּחִי מִגֵּוָהּ וַיְשִׁיבֵהוּ</p>

<p>אֶל הַגַּן – וַיִּחְיוּ מַרְאוֹת אֵלֶּה,</p>

<p>גַּם שִׁעַשְׁעוּ רוּחִי מַלְאֲכֵי גָבֹהַּ –</p>

<p>אָז הָמָה לָךְ לִבִּי, לָךְ נֶפֶשׁ בָּרָה!</p>

<p>וּמִנְחָה לָךְ, רֵעִי, אֶשְׁלַח אַזְכָּרָה!</p>

<p>זֵכֶר הַיַּלְדוּת, עִתּוֹתֵי הַנְּעוּרִים,</p>

<p>אֶשְׁלַח לָךְ, אֲהוּבִי, מָנָה בַּפּוּרִים!
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/8474">https://benyehuda.org/read/8474</a></div></body></html>