<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חג האביב</title>
	<meta name="author" content="מיכה יוסף לבנזון"/>
</head>
<body>

<blockquote>
<p>נָטוּ צִלְלֵי עֶרֶב, הַיּוֹם יָפוּחַ,</p>

<p>כָּל רַחֲבֵי הָעִיר הַצְּלָלִים בָּלָעוּ,</p>

<p>וּבִשְׁפְּרֶה הַיּוּבַל שֶׁמֶשׁ יָשׁוּחַ –</p>

<p>אַךְ לִקְצוֹת עָבִים עִקְּבוֹתָיו נוֹדָעוּ!</p>

<br>

<p>וּבֶרְלִין הָעִיר הוֹמִיָּה צוֹלַחַת,</p>

<p>כִּי חַג לָהּ הַיּוֹם, חַג פֶּסַח, חַג אָבִיב!</p>

<p>וּכְמַדָּה הִיא תִלְבַּשׁ גִּילָה וָנַחַת,</p>

<p>וּבְחוּצוֹתֶיהָ אַךְ צָהֳלָה מִסָּבִיב!</p>

<br>

<p>מַשְׁמִים אֵשֵׁב בֵּיתִי, אָנוּשׁ עַל שִּבְרִי,</p>

<p>עַל נַחְלָה מַכָּתִי רוּחִי נֶעְכֶּרֶת –</p>

<p>הָהּ, בִּדְמִי יָמַי יִהְיֶה לִבִּי קִבְרִי</p>

<p>וִיגוֹן נִשְׁמָתִי בּוֹ כָּאֵשׁ בּוֹעֶרֶת!</p>

<br>

<p>הָהּ, וּדְמָעוֹת לֹא עוֹד עֵינַי תִּנְהַרְנָה,</p>

<p>וּכְבָר נַהֲרֵי נַחֲלֵי דִמְעָה נָבָעוּ,</p>

<p>לֹא עוֹד מִקִּרְבִּי אֲנָחוֹת תִּסְעַרְנָה</p>

<p>וּכְבָר רֹב אֲנָחוֹת לִבִּי קָרָעוּ.</p>

<br>

<p>שֶׁקֶט-תֹּהוּ בִּי וּמְנוּחַת הַקְּבָרוֹת</p>

<p>כַּיַּעַר אַחֲרֵי הִתְחוֹלֵל בּוֹ רוּחַ,</p>

<p>כַּצִּי אַחֲרֵי נֻפַּץ אֶל יָם הַסְּעָרוֹת –</p>

<p>אוֹיָה! כִּי כֵן גַּם לִבִּי בִּי יָנוּחַ!</p>

<br>

<p>הִנְנִי חָי, אַךְ עָיְפָה נַפְשִׁי לַמָּוֶת!</p>

<p>חַי אָנִי! אִם נִקְרָא לַמָּוֶת חַיִּים&#8230;</p>

<p>אִם עֶלֶם נוֹשֵׂא כָּל עָקַת צַלְמָוֶת</p>

<p>עוֹד חַי יִקָּרֵא תַּחַת הַשָּׁמַיִם!</p>

<br> 

<p>חַי הָהּ עוֹדֶנִּי, כִּי לַגְדִּיל הַשֶּׁבֶר</p>

<p>עוֹד אַהֲבַת הַחַיִּים בָּנוּ תָנוּחַ.</p>

<p>הוֹי מַה נּוֹרָא הוּא לָשִׂישׂ אֱלֵי קֶבֶר</p>

<p>עֵת בַּחַיִּים תִּדְבַּק נֶפֶשׁ וָרוּחַ.</p>

<br>

<p>אֲרוּרָה אַהֲבַת-הַחַיִּים לָנֶצַח!</p>

<p>בִּמְצוּקוֹת כָּל גֶּבֶר הִיא הַנּוֹרָאָה.</p>

<p>הִיא תִכְלָא יָדַי בָּעֲצָמוֹת שִׁית רֶצַח,</p>

<p>וּמַדּוּחֵי תִקְווֹת-שָׁוְא הִיא נִבָּאָה! –</p>
</blockquote>

<p>*</p>

<blockquote>
<p>קוֹל צָהֳלַת עָם שָׁם בַּחוּצוֹת יָרִיעַ,</p>

<p>וּכְבָר אוֹר הַגַּז בָּרְחוֹבוֹת זָרוּחַ;</p>

<p>אֶעֶזְבָה-נָא בֵיתִי, אֵצֵאָה אַרְגִּיעַ,</p>

<p>הָהּ, אוּלַי רֶגַע גַּם עָצְבִּי יָנוּחַ!</p>

<br> 

<p>וּכְבָר עֲלָמוֹת יָפוֹת שָׁם נָהָרוּ,</p>

<p>הָהּ, אַךְ גִּילַת רַנֵּן עַל כָּל אַפָּיִם;</p>

<p>בֵּין מַרְאוֹת הוֹד אֵלֶּה פָּנַי קָדָרוּ,</p>

<p>כֶּעָנָן יִשְׁכּוֹן בֵּין כּוֹכְבֵי שָׁמָיִם!</p>

<br>

<p>וִיפֵה-פִיּוֹת עֲלָמוֹת עוֹטוֹת שָׁנִים</p>

<p>לַשָּׁוְא עֵינֵיהֶן תָּפֵקְנָה אֲהָבִים;</p>

<p>הָהּ, חָלְפָה חֶמְדַּת יָמַי, עֵת עֲדָנִים,</p>

<p>עֵת לִיפִי-הוֹד נַפְשִׁי שָׁרָה עֲגָבִים!</p>

<br>

<p>בִּיפִי עֵינְכֶן לֹא עוֹד אֶחֱזֶה שָׁמַיִם</p>

<p>גַּם קוֹלְכֶן כִּי עָרֵב אָזְנִי לֹא תָבֶן -</p>

<p>הָהּ! לָטֹרַח לִי כָּל נֹעַם הַחַיִּים</p>

<p>כִּי לִבִּי בִי חָלַל וַיְהִי לָאָבֶן!!</p>

<br>

<p>גַּם אַהֲבַת חַנָּה יָפָתִי הָאַחַת</p>

<p>מִלֵּב קָרַעְתִּי עֹז אַהֲבָה כַּמָּוֶת!</p>

<p>מַה לָּהּ אֶל לִבִּי? שָׁם עָרוּךְ הַשַּׁחַת!</p>

<p>אוֹר חַיִּים הֲיִשְׁכֹּן בִּמְקוֹם צַלְמָוֶת??</p>

<br>

<p>בֵּין מִצְהֲלוֹת הָמוֹן חוֹגֵג שָׂמֵחַ</p>

<p>קוֹדֵר הָלַכְתִּי וָאָחִישׁ הַפַּעַם!</p>

<p>הוֹי! הֵן מִיגוֹנִי אָנֹכִי בוֹרֵחַ</p>

<p>מִכֹּבֶד תּוּגָה מִנֵּטֶל הַזַּעַם!</p>

<br>

<p>אֶת רֶכֶב הַבַּרְזֶל רֶגַע עָבַרְתִּי</p>

<p>אֶת בֵּית הַזִּמְרָה, גַּם הֵיכַל הַמֶּלֶךְ;</p>

<p>עַד קַצְוֵי־בֶרְלִין נֶהֱדַפְתִּי, נִנְעַרְתִּי</p>

<p>בֵּין רִבְבוֹת־עָם נוֹדֵד אֲנִי וָהֵלֶךְ!</p>

<br>

<p>אַךְ לָרִיק אָרוּצָה - רַעְיָה אֲיֻמָּה&#8230;</p>

<p>תִּשְׁמֹר צַעֲדִי הָהּ! אַחֲרַי הִיא הוֹלֶכֶת -</p>

<p>עַד בִּלְעִי רֻקִּי לֹא תֶרֶף הַזְּעוּמָה</p>

<p>וּבְיָד נַעֲרָצָה בִּימִינִי תּוֹמֶכֶת!!</p>

<br>

<p>וּמְגוּרוֹת צַלְמָוֶת אִתָּהּ הֵם בָּאִים</p>

<p>פָּנֶיהָ הַשְּׁאוֹל, רֵיחָהּ רֵיחַ קֶבֶר&#8230;</p>

<p>שֻׁפּוּ עַצְמוֹתֶיהָ - וּכְמוֹ הָרְפָאִים -</p>

<p>וּלְחַיַּי תֹּאמַר: אֵין תִּקְוָה וָשֶׂבֶר!!</p>

<br>

<p>וּבְאִבֵּי יָמַי בִּי תָּפְתֶּה עָרָכָה</p>

<p>הִיא חִבְּלָה רוּחִי, לָהּ לִבִּי מוֹרָשָׁה &#8211;</p>

<p>וּבְכוֹס עֲלוּמַי - הָהּ! לַעֲנָה מָסָכָה&#8230;</p>

<p>מַחֲלָתִי הִיא!! - הָהּ, מַחֲלָה מִשְּׁאוֹל קָשָׁה!!</p>

<br>

<p>אַחֲרֶיהָ מָוֶת יִתְהַלֵּךְ כָּרֵעַ</p>

<p>הוֹי אֵחַר לֶכְתּוֹ, יִצְעַד בַּעֲצַלְתַּיִם!</p>

<p>שַׁוְעִי לֹא יַאֲזִין, קוֹלִי בַּל שׁוֹמֵעַ</p>

<p>אָרוּר הַמָּוֶת! אֲרוּרִים הַחַיִּים!!</p>

<br>
</blockquote>

<p>(חוהמ&#8220;פ תר&#8221;י ברלין)</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/8018">https://benyehuda.org/read/8018</a></div></body></html>