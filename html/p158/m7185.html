<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ר' יְהוּדָה הַלֵּוִי</title>
	<meta name="author" content="מיכה יוסף לבנזון"/>
</head>
<body>

<p>על אפר מוקדה שמה יתנפלו</p>

<p>ובחיק שממתה בבכי יתגלגלו.</p>

<p>(שירי שפת קדש, 100)</p>

<br>

<blockquote>
<p>שָׁם לִירוּשָׁלַיִם שַׁעַר הָרָקִיעַ</p>

<p>לִמְקוֹם הַלְוִיִּם שִׁירֵיהֶם אָז שָׁרוּ,</p>

<p>וִיהוּדָה הַלֵּוִי גַם שָׁם הִגִּיעַ –</p>

<p>וּלְקוֹנֵן שָׁם נִכְסַף שִׁירָיו נֶאְדָּרוּ.
<br><br />
לִבּוֹ בוֹ נִשְׁבָּר, אַף רוּחוֹ נָבָקָה,</p>

<p>וּדְמָעוֹת תּוֹךְ עֵינָיו כַּסִּיר יִרְתָּחוּ;</p>

<p>גַּם קִינַת כִּנּוֹרוֹ פֹּה הִתְאַפָּקָה,</p>

<p>וּבְנוֹת שִׁירוֹ כֻּלָּן תּוֹךְ לִבּוֹ שָׁחוּ.
<br><br />
אֶת אַרְצוֹ הוּא נָטַשׁ אֶרֶץ מוֹלֶדֶת,</p>

<p>אֵשֶׁת אֲהוּבָה, וּבָנוֹת הַשְּׁתַּיִם;</p>

<p>קָדִים שָׂם פָּנָיו כַּצִּפּוֹר נוֹדֶדֶת,</p>

<p>אֶל אֶרֶץ אָהַב מִבָּבַת עֵינַיִם.
<br><br />
הָאָרֶץ גַּן עֵדֶן שֵׁנִי הָיָתָה,</p>

<p>בָּהּ עֵץ הַדַּעַת כִּי רוּחָהּ רָמָה –</p>

<p>גַּם הִיא עֵץ חַיִּים לָאָדָם הֶרְאָתָה,</p>

<p>גַּם רוּחַ אֱלֹהִים מִתְהַלֵּךְ שָׁמָּה.
<br><br />
וּשְׁעָרֶיהָ הֵם גַּם שַׁעֲרֵי שָׁמַיִם</p>

<p>כִּי עַל כֵּס מַלְכוּתָהּ יֵשֵׁב אֱלוֹהַּ;</p>

<p>אֶרֶץ, כָּל אֶבֶן בָּהּ – מִזְבַּח אֵל חַיִּים,</p>

<p>כָּל סֶלַע מָעֳמָד לִנְבִיא אֵל גָּבוֹהַּ.
<br><br />
לִמְחוֹז קֹדֶשׁ הַזֶּה נַפְשׁוֹ כָּלָתָה,</p>

<p>שָׁם עַל הַרְרֵי צִיּוֹן לַחֲצוֹב לוֹ קָבֶר;</p>

<p>וּבְמַרְאֶה וּבַחֲלוֹם הִיא לוֹ נִרְאָתָה,</p>

<p>שָׁם שַׂרְעַפָּיו כַּנְּשָׁרִים יַעֲלוּ אֵבֶר.
<br><br />
בֵּין יִלְלַת סוּפָה וּסְעָרָה הוֹמִיָּה,</p>

<p>בִּפְגוֹשׁ מִקָּדִים רוּחַ שׁוֹד וָאָמֶשׁ</p>

<p>וּצְנֵפָה כַּדּוּר צָנַף הָאֳנִיָּה,</p>

<p>וַיֵרֹמוּ גַלִּים כַּבּוֹת אֵשׁ שָׁמֶשׁ;
<br><br />
בֵּין רַעֲמֵי שׁוֹאָה וַחֲזִיזֵי צַלְמָוֶת</p>

<p>עַל גַּג הַסְּפִינָה הוּא עוֹמֵד בּוֹטֵחַ;</p>

<p>עַיִן לָעַיִן יִרְאֶה אֶת הַמָּוֶת –</p>

<p>יִזְכּוֹר אֶרֶץ קָדְשׁוֹ וְהוּא שָׂמֵחַ.
<br><br />
וַיִּקְרָא לִבְנוֹת שִׁירוֹ וַתְּהִימֶינָה,</p>

<p>וִיהוּדָה אָז יָשִׁיר שִׁיר מַה גָּבוֹהַּ!</p>

<p>וּבְנוֹת הַיָּם בִּיפִי קוֹלָן תִּדְמֶינָה</p>

<p>אֵל אִישׁ שָׁר עַל מַיִם כִּנְבִיא אֱלוֹהַּ!
<br><br />
גַּם סַעַר עָמַד, גַּם גַּלִּים יִשְׁתּוֹקוּ,</p>

<p>גַּם רַעַם בַּגַּלְגַּל קוֹל לֹא יַשְׁמִיעַ!</p>

<p>אַף כַּבִּירִים מַיִם לֹא יָשֹׁקּוּ</p>

<p>לִשְׁאוֹן קוֹל הַלֵּוִי רֶגַע הֵרִיעַ.
<br><br />
שׁוּב אֶל חוֹף הַיָּם הָאֳנִיָּה חָתָרָה,</p>

<p>חִישׁ עַל אַדְמַת קֹדֶשׁ רַגְלוֹ דָרָכָה;</p>

<p>מֶה הָמָה לִבּוֹ, מָה נַפְשׁוֹ סָעָרָה!</p>

<p>וּלְחֵיק אֶרֶץ כִּמְעַט רוּחוֹ נִשְׁפָּכָה.
<br><br />
וּדְמָעוֹת כַּיָּם מֵעֵינָיו נָהָרוּ</p>

<p>מִנְּשִׁיקוֹת פִּיהוּ יִשַּׁק הָאֲדָמָה;</p>

<p>חִישׁ הִתְבּוֹלָלוּ הַדְּמָעוֹת נִגָּרוּ</p>

<p>בַּעֲפַר אַרְצוֹ זוֹ – כִּי הָיְתָה לִשְׁמָמָה.
<br><br />
אָז מִהֵר לָלֶכֶת אֶל מַשּׂוּאוֹת נֶצַח</p>

<p>שָׁם אַךְ חַיְתוֹ טֶרֶף – הוֹי שׁוֹד וָשָׂעַר!</p>

<p>כָּל קֹדֶשׁ יִשְּׁכוּ יִלְדֵי אוֹן וָרֶצַח</p>

<p>וּפְרָאִים אַכְזָרִים מֵחַיְתוֹ יָעַר.
<br><br />
וּבֶאֱשׁוּן אֲפֵלָה וּדְמִי הַלָּיִל</p>

<p>עַל קֶבֶר בֶּן-אָמוֹץ עֵינוֹ בּוֹכִיָּה;</p>

<p>&quot;הַזֶּה הִרְעִים כָּאֵל בָּעֹז וָחָיִל,</p>

<p>אֵיךְ קִנְּנוּ עַל קִבְרוֹ שַׁמָּה וּשְׁאִיָּה!&quot;
<br><br />
קֶבֶר בֶּן-חִלְקִיָּה עֵינָיו הִשְׁקִיפוּ;</p>

<p>אִישׁ לִבְכִיתוֹ חוֹמוֹת צִיּוֹן דָּמָעוּ,</p>

<p>כָּל דִּמְעוֹת עַמּוֹ מֵעֵינָיו הִצִּיפוּ,</p>

<p>כָּל אֶנְקוֹת מֵתֶיהָ מִפִּיו נִשְׁמָעוּ.
<br><br />
הָהּ! לַשָּׁוְא עַל קִבְרוֹ יָמֵר, יִתְאוֹנֵן –</p>

<p>שָׁמַם הַקֶּבֶר וּדְשָׁאָיו נִחָרוּ,</p>

<p>הַיַּנְשׁוּף יֵילִיל עַל קֶבֶר הַמְקוֹנֵן</p>

<p>וּזְאֵבֵי עֶרֶב עַל טַרְפָּם יִנְעָרוּ.
<br><br />
כַּרְמֶל חָזָה עַל רֹאשׁ צִיּוֹן עֲטֶרֶת,</p>

<p>הַר חָמְדוּ חוֹזִים, כָּל צִיץ בּוֹ פּוֹרֵחַ –</p>

<p>עַתָּה סוּפָתָה אַךְ עָלָיו סוֹעֶרֶת,</p>

<p>וּכְפֶגֶר עֲנָק הוּא דוּמָם קֵרֵחַ.
<br><br />
וּלְרַגְלָיו אִם עוֹד תִּפְרַח הַחֲבַצֶּלֶת</p>

<p>וַחֲמוּדָה שׁוֹשַׁנָּה תָּפִיץ נִיחוֹחַ –</p>

<p>אַךְ, הָהּ, הִיא תָנֵץ תִּפְרַח אַף נוֹבֶלֶת</p>

<p>מֵאֵין אִישׁ עָלֶיהָ יִשְׂמַח שָׂמוֹחַ.
<br><br />
וּבְנוֹת צִיּוֹן לֹא עוֹד – אוֹיָה הַיְקָרוֹת!</p>

<p>(הוֹ גּוֹלוֹת סוּרוֹת בַּאֲרָצוֹת נָכְרִיּוֹת)</p>

<p>אוֹתָן עַל רֹאשָׁן תַּעֲנוֹדְנָה עֲטָרוֹת,</p>

<p>לֹא עוֹד תֵּצֶאנָה בִּמְחוֹלוֹת הוֹמִיּוֹת.
<br><br />
עוֹד בִּיפִי נָגְהוֹ הַשַּׁחַר זוֹרֵחַ,</p>

<p>אַךְ לֹא עוֹד כִּנּוֹרִים אוֹתוֹ יָעִירוּ;</p>

<p>עוֹד בִּנְעִים הוֹדוֹ הַשָּׁרוֹן פּוֹרֵחַ,</p>

<p>אַךְ לֹא עוֹד הַנְּבִיאִים עָלָיו יָשִׁירוּ.
<br><br />
חַם לֵב הַמְשׁוֹרֵר, כִּלְיוֹתָיו יֶהֱמָיוּ,</p>

<p>אֶל אַרְזֵי הַלְּבָנוֹן חִישׁ רַגְלָיו נָעוּ –</p>

<p>עוֹד יַלְדוּת בַּת צִיּוֹן הֵם אָז חָזָיוּ,</p>

<p>גַּם אֶנְקַת מוֹתָהּ עוֹד הֵמָּה שָׁמָעוּ.
<br><br />
מִגִּילָהּ גַּם אֶבְלָהּ לָקְחוּ לָמוֹ חֶבֶל,</p>

<p>כִּי נָתְנוּ עֵצִים לִבְנוֹת בּוֹ אַרְמוֹנִים,</p>

<p>וּלְהֵיכְלֵי תַעֲנוּגוֹת – כִּנּוֹר וָנֶבֶל,</p>

<p>וּלְבָתֵּי-עוֹלָם – עֵץ קֶבֶר וַאֲרוֹנִים.
<br><br />
אֵלֶּה הַנְּפִילִים וּשְׁכֵנֵי שָׁמָיִם</p>

<p>עַל רֹאשָׁם יִרְבַּץ שֶׁלֶג עוֹלָמִים,</p>

<p>אַף גֻשְּׁמוּ כִּתְפֵיהֶם מִמְּטַר עֹז מַיִם,</p>

<p>אֵלֶּה הַיְשִׁישִׁים וּשְׂבֵעֵי רֹב יָמִים.
<br><br />
עַל רֹאשׁ הַמְשׁוֹרֵר רָאשֵׁיהֶם הֵנִיעוּ,</p>

<p>וּכְאִלּוּ עַל צִיּוֹן גַּם הֵם יֶאֱבָלוּ,</p>

<p>אָז הָמוּ מֵעָיו כַּכִּנּוֹר הֵרִיעוּ,</p>

<p>מִפִּיו זִמְרוֹת קֹדֶשׁ כַּצּוּף נָזָלוּ;
<br><br />
אָז שָׁר שִׁירוֹ &#8220;צִיּוֹן הֲלֹא תִשְׁאָלִי&#8221;&#8230;</p>

<p>דָּמוּ הָאֲרָזִים לֹא עוֹד נָדוּ נָעוּ,</p>

<p>וּכְמוֹ אָמְרוּ לַקִּינָה: אַל תֶּחְדָּלִי!</p>

<p>כִּי קִינוֹת יִרְמְיָהוּ שֵׁנִית יִשְׁמָעוּ.
<br><br />
הוּא שָׁר בַּלְּבָנוֹן – כָּל חַי בּוֹ נָדַמּוּ,</p>

<p>כִּי רוּחַ אֵל שַׁדַּי מִפִּיו נֶאֱצָלָה;</p>

<p>וּבְנִיב &#8220;קַדְמוּת נְעוּרָיִךְ&#8221; מִלָּיו תַּמּוּ,</p>

<p>כִּי תַרְדֵּמַת יָהּ אָז עָלָיו נָפָלָה.
<br><br />
אָז הוּבָא בַחֲלוֹם אֶל מַמְלְכוֹת הַמָּוֶת –</p>

<p>וּפֶתַע הַקְּבָרוֹת פִּיהֶם פָּעָרוּ,</p>

<p>קָאוּ הָרְפָאִים מִתַּחַת מַצָּבֶת,</p>

<p>וּדְמֵי הַמְשׁוֹרֵר קָפְאוּ נִצְרָרוּ.
<br><br />
מֵתֵי צִיּוֹן הֵמָּה קָמוּ מִקֶּבֶר,</p>

<p>וּבְעַד אֱלֹהֵימוֹ אָז הֹרְגוּ הָכְרָעוּ;</p>

<p>אַךְ מֻכִּים וּפְצוּעִים שֶׁבֶר עַל שֶׁבֶר,</p>

<p>וּשְׂרוּפֵי מוֹקֵד וּבְמַיִם טֻבָּעוּ.
<br><br />
גַּם אֲכוּלֵי רָקָב וּדְקוּרֵי חָרֶב</p>

<p>מֻשְׁלָכִים לַכְּפִירִים וּלְחֻמֵי דָבֶר,</p>

<p>מַקְדִּישֵׁי שֵׁם הָאֵל בֹּקֶר וָעֶרֶב –</p>

<p>וּבְעַד עַמָּם, הָהּ, הֵם יָרְדוּ אָז קָבֶר!
<br><br />
מִקְצוֹת אֶרֶץ שָׁם כֻּלָּם נִזְעָקוּ –</p>

<p>וּפְנֵיהֶם מֵרָקָב, מִתּוֹלָע בָּלוּ,</p>

<p>שֻׁפּוּ עַצְמוֹתָם, עֵינֵיהֶם נָמָקוּ,</p>

<p>וּבְחוֹרֵי עֵינֵימוֹ רִמָּה יִזְחָלוּ.
<br><br />
גַּם חוֹזֵי אֵל שַׁדַּי מִבּוֹר נִמְלָטוּ,</p>

<p>שָׁמָּה בֶּן-אָמוֹץ כֵּאלֹהִים יָשִׂיחַ,</p>

<p>גֵּווֹ פָּצוּעַ וּלְחָיָיו מֹרָטוּ,</p>

<p>עַל מָתְנָין שַׂק, יָרִיעַ אַף יַצְרִיחַ.
<br><br />
שָׁם בֶּן-חִלְקִיָּה, פָּנָיו מַה קָּדָרוּ!</p>

<p>עַל תַּלְתַּלֵּי רֹאשׁוֹ אָבָק וָאֵפֶר,</p>

<p>וּבַטִּיט וּבֹץ פָּנָיו חֳמַרְמָרוּ –</p>

<p>בִּימִינוֹ הַקִּינוֹת בִּמְגִלַּת סֵפֶר.
<br><br />
אוּרִיָּה וּזְכַרְיָה שָׁם יִתְנוֹדָדוּ,</p>

<p>מִלִּבָּם יָזוּב דַּם רֹמַח תָּקוּעַ;</p>

<p>כָּל מוּמָת עַל דָּתוֹ שָׁמָּה נוֹעָדוּ –</p>

<p>וּמְתוֹם אֵין בָּם וּסְגוֹר לִבָּם קָרוּעַ.
<br><br />
אָז סָבִיב לַמְשׁוֹרֵר כֻּלָּם צָבָאוּ</p>

<p>וּבְחוֹרֵי אֵין-עָיִן אֵלָיו הִבִּיטוּ;</p>

<p>גֶּשֶׁת אֵלֵימוֹ – לוֹ דּוּמָם יִקְרָאוּ,</p>

<p>וִידֵי עֲצָמוֹת עַל כֵּן לוֹ הוֹשִׁיטוּ,
<br><br />
וִידֵי מֵתִים עוֹדָם נוֹגְעִים בּוֹ יַחַד,</p>

<p>עוֹד חֶרְדַּת הַחֲלוֹם עַל לִבּוֹ סוֹעָרֶת;</p>

<p>פִּתְאוֹם גַּם יַד חַי, – הוֹי חָמָס וָפַחַד! –</p>

<p>גַּם חֶרֶב יַד חַי, הוֹי בּוֹ חוֹדָרֶת!
<br><br />
חֶרֶב אַכְזָר חַי לֵב חוֹלֵם חָדָרָה,</p>

<p>כַּאֲפִיקֵי מַיִם, הוֹי, דָּמָיו יָצָאוּ!</p>

<p>וּבְזִרְמַת דָּמוֹ גַם נַפְשׁוֹ נִגָּרָה:</p>

<p>&#8220;לָנוּ נִדְמֵיתָ!&#8221; הַמֵּתִים קָרָאוּ.
<br><br />
וּצְחוֹק תַּעֲנוּגִים, לֹא חֶרְדַּת צַלְמָוֶת,</p>

<p>אַךְ הוֹד נֹעַם יָהּ חָפַף עַל פָּנֵיהוּ;</p>

<p>פֹּה תַּם חֲלוֹמוֹ. – הוֹ, חֲלוֹם מַר מָוֶת!</p>

<p>אַךְ הַמְשׁוֹרֵר לֹא עוֹד פָּתַח עֵינִֵיהוּ.
<br><br />
כִּי אַךְ נִרְדָּם מַשְׁמִים יָגֵעַ,</p>

<p>וַעֲרָבִי אַכְזָרִי עַז לֵב וָמֵצַח</p>

<p>הוֹ אָח לַנָּמֵר, הוֹ לַפֶּתֶן רֵעַ! –</p>

<p>בַּחֲמַת חֶרֶב רָעָה שָׁלַח בּוֹ רֶצַח.
<br><br />
זֵכֶר שֵׁם קָדְשׁוֹ לֹא יָסוּף מִיהוּדָה;</p>

<p>צוֹם הַחֲמִישִׁי עַל קִינוֹת בֶּן-חִלְקִיָּה</p>

<p>עֵת תִּתְיַפֵּחַ בַּת-צִיּוֹן הַשְּׁדוּדָה –</p>

<p>אָז גַּם אֶל שִׁירוֹ זֶה עֵינָהּ בּוֹכִיָּה.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/7185">https://benyehuda.org/read/7185</a></div></body></html>