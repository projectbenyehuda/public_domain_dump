<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אַלְפָּהֲרָה/ אדם מיצקביץ</title>
	<meta name="author" content="אדם מיצקביץ' / חיים יחיאל בורנשטיין"/>
</head>
<body>

<blockquote>
<br />
</blockquote>

<blockquote>
<p>טִירוֹת הַמּוֹרִים לְמַשּׁוּאוֹת נֶהְפָּכוּ.</p>

<p>בַּת עַמָּם בְּבַרְזֶל עוֹבֶרֶת;</p>

<p>וּמְצוּדוֹת רִמּוֹן עוֹד קְרָבוֹת עָרָכוּ,</p>

<p>אַךְ דֶּבֶר יָשׁוּד בַּקָּרֶת.</p>
</blockquote>

<p>- - -</p>

<blockquote>
<p>מִמְּרוֹם אַלְפָּהֲרָה עוֹד גְּבוּרָה יְעוֹרֵרוּ</p>

<p>מַנְצוּר וְגִּבּוֹרָיו שָֹרָדוּ;</p>

<p>סְפָרַד אֶת הָעִיר מִסָּבִיב כִּתֵּרוּ,</p>
</blockquote>

<blockquote>
<p>מָחָר לְכִידוֹר<a href="#fn:1" id="fnref:1" title="see footnote" class="footnote"><sup>1</sup></a> יִתְעַתָּדוּ.</p>
</blockquote>

<p>- - -</p>

<blockquote>
<p>הַשֶּׁמֶשׁ יָצְאָה וְהַכָּרִים הֵרִיעוּ,</p>

<p>הָבְקַע חֵל, חֹמוֹת הרָסוּ;</p>

<p>צְלָבִים עַל בָּתֵּי הַמִּסְגָּד הוֹפִיעוּ;</p>

<p>סְפָרַד הַמִּבְצָר תָּפָשֹוֹ.</p>
</blockquote>

<p>- - -</p>

<blockquote>
<p>אַךְ מַנְצוּר לְבַדּוֹ, צִבְאוֹתָיו לִרְבָבוֹת</p>

<p>בְּסַעֲרַת מִלְחָמָה כִי תַמּוּ,</p>

<p>בֵּרֵא לוֹ דֶרֶךְ בֵּין חִצִּים וַחֲרָבוֹת,</p>

<p>נִמְלַט וְעִקְבוֹתָיו נֶעֱלָמוּ.</p>
</blockquote>

<p>- - -</p>

<blockquote>
<p>סְפָרַד תּוֹךְ חמוֹת מִקָּרוֹב פֹּרָצוּ,</p>

<p>בֵּינוֹת לַגַּלִּים וְרֹב חָלָל,</p>

<p>עָרְכוּ שֻׁלְחָנוֹת, בְּדַם עֵנָב יִרְחָצוּ,</p>

<p>ויחַלְּקוּ מַלְקוֹחַ וְשָׁלָל.</p>
</blockquote>

<p>- - -</p>

<blockquote>
<p>הֵם מְטִיבִים לִבָּם, וּלְשָֹרֵי הַצְּבָאוֹת</p>

<p>שׁוֹמְרֵי הַסִּפִּים הוֹדִיעוּ,</p>

<p>כִּי אִישׁ זָר מְבַקֵּשׁ פָּנֵימוֹ לְהֵרָאוֹת,</p>

<p>וַחֲדָשׁוֹת נִכְבָּדוֹת בְּפִיהוּ.</p>
</blockquote>

<p>- - -</p>

<blockquote>
<p>הוּא הָיָה מַנְצוּר, מוֹשֵל הַיִּשְׁמְעֵאלִים;</p>

<p>הִשְׁלִיךְ מִבְטַחֵי מִסְתָּרָיו,</p>

<p>בְּמוֹ יָדָיו יַסְגִּיר אֶת נַפְשׁוֹ לָעֲרֵלִים,</p>

<p>עַל חַיָיו יִתְחַנֵּן לְצָרָיו.</p>
</blockquote>

<p>- - -</p>

<blockquote>
<p>&quot;הַסְּפָרְדִּים, קָרָא, עַל מִפְתַּן בָּתֵּיכֶם</p>

<p>אֶשְׁתַּחֲוֶה וְאֶקּד עַל מֵצַח;</p>

<p>אָתִיתִי לְהַעֲרִיץ וְלַעֲבוֹד אֶת אֱלֹהֵיכֶם,</p>

<p>לְהַאֲמִין בִּנְבִיאָיו לָנֶצַח&quot;.</p>
</blockquote>

<p>- - -</p>

<blockquote>
<p>תַּעֲבֹר הָרִנָּה בָאָרֶץ תָּרִיעַ,</p>

<p>כִּי עֲרָבִי, כִּי תוֹמֵךְ שָׁבֶט,</p>

<p>לִהְיוֹת אָח לְמַכָּיו, אֶל צוֹרְרָיו יַפְגִּיעַ,</p>

<p>לְמַמְלֶכֶת עַם נֵכָר עָבֶד.</p>
</blockquote>

<p>- - -</p>

<blockquote>
<p>אֹמֶץ לֵב הוֹקֵר הַסְּפָרְדִּים לָמָדוּ;</p>

<p>אֶת מַנְצוּר כִּמְעַט רָאוּהוּ,</p>

<p>שַֹר צְבָאָם חִבְּקוֹ, וְכָל שָֹרָיו עָמָדוּ,</p>

<p>וּכְרֵעַ וְחָבֵר קֵרְבוּהוּ.</p>
</blockquote>

<p>- - -</p>

<blockquote>
<p>הוּא הֵשִׁיב לְכֻלָּם אַהֲבָה שִׁבְעָתָיִם,</p>

<p>וְאֶת רֹאשָׁם הִפְלָּה מִשָֹּרָיו,</p>

<p>הֱחֶזִיקוֹ בְיָדָיו נְשָׁקָהוּ שְֹפָתָיִם,</p>

<p>אַף נִתְלָה כַעֲנָק בְּצַוָּארָיו.</p>
</blockquote>

<p>- - -</p>

<blockquote>
<p>פִּתְאֹם תַּם כֹּחוֹ, נָפַל עַל בִּרְכָּיִם,</p>

<p>אַךְ בְּיָדָיו, רְעָדָה אֲחָזָתַן,</p>

<p>יִקְשׁר לַסְּפָרְדִּי אֶת צְנִיפוֹ לְרַגְלָיִם,</p>

<p>אַף יִזְחַל אַחֲרָיו כַּפָּתֶן.</p>
</blockquote>

<p>- - -</p>

<blockquote>
<p>וּסְבִיבָיו הִבִּיט, וְכֻלָּם הִתְחַלְחָלוּ:</p>

<p>פָּנָיו הִלְבִּינוּ, הוֹרִיקוּ,</p>

<p>בִּשְֹחוֹק פָּרוּעַ שְֹפָתָיו הִתְפַּתָּלוּ,</p>

<p>וְעַפְעַפָּיו מִדָּם הִבְרִיקוּ.</p>
</blockquote>

<p>- - -</p>

<blockquote>
<p>&quot;שׁוּרוּ נָא, כְּלָבִים! לְיֵרָקוֹן נֶהְפַּכְתִי&#8230;</p>

<p>הֲתֵדְעוּ, צִיר מִי אֲנִי הַגֶּבֶר&#8230;?</p>

<p>רִמִּיתִי אֶתְכֶם: רִמּוֹנָה הָלַכְתִּי</p>

<p>וְלָכֶם הֵבֵאתִי הַדָּבֶר!</p>
</blockquote>

<p>- - -</p>

<blockquote>
<p>&quot;נְשִיקוֹתַי בְּנַפְשְׁכֶם הַמָּוֶת נָטָעוּ,</p>

<p>יְכַלְּכֶם מִבָּשָֹר וְעַד רוּחַ,</p>

<p>רְאוּ נָא מַכְאוֹבַי, רִגְזוּ וְהִזְדַּעְזָעוּ,</p>

<p>כָּכָה גַם נַפְשְׁכֶם תָּפוּחַ&quot;!</p>
</blockquote>

<p>- - -</p>

<blockquote>
<p>יָחִיל גַּם יִזְעַק, גַּם יִקְפֹּץ זְרעוֹתָיו,</p>

<p>כְּמוֹ יִשְׁאַף בְּחִבֻּק עוֹלָמִים</p>

<p>רַתֵּק אֶל חֵיקוֹ עִם סְפָרָד וְרִבְבוֹתָיו;</p>

<p>יִשְֹחַק מִקֶּרֶב לֵב תָּמִים.</p>
</blockquote>

<p>- - -</p>

<blockquote>
<p>שָׁחַק גַּם גָּוַע; וּשְׁמֻרוֹת עַפְעַפָּיו</p>

<p>וּשְֹפָתָיו טֶרֶם סֻגָּרוּ,</p>

<p>וּשְֹחוֹק בֶּן תָּפְתֶּה עוֹד נִשְׁאַר עַל אַפָּיו,</p>

<p>וְיַחַד בַּמָּוֶת קֻבָּרוּ.</p>
</blockquote>

<p>- - -</p>

<blockquote>
<p>סְפָרַד בִּמְחִתָּה מִן הָעִיר בָּרָחוּ</p>

<p>לְרַגְלֵיהֶם הָלַך הַדָּבָר;</p>

<p>רֻכְסֵי אַלְפָּהֲרָה עוֹד טֶרֶם זָנָחוּ,</p>

<p>עַד תֻּמָּם שָׁם מָצְאוּ קָבֶר.</p>

<br />
</blockquote>

<div class="footnotes">
<hr />
<ol>

<li id="fn:1">
<p>כן יפרש החכם פליישער את המקרא הסתום &#8220;תתקפאו כמלך
עתיד לכידור&#8221; מלשון ערבית אנגריף, אַטאַקע (עיין בפירוש החכם דעליטש
איוב ט&#8220;ו כ&#8221;ד). <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/24464">https://benyehuda.org/read/24464</a></div></body></html>