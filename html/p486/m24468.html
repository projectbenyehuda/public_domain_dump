<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בִּלְעָם/קורנל אוּייסקי</title>
	<meta name="author" content="קורנל אוייסקי / חיים יחיאל בורנשטיין"/>
</head>
<body>

<blockquote>
<p>לוּ עָדַי, נְאֻם בִּלְעָם, מוֹאָבִים יִשְׁמָעוּ,</p>

<p>כִּי הִנֵּה מִזְבְּחוֹתָם עָלִיתִי.</p>

<p>לִי הִטָּה אֵל שְֹפָתָיו, וְעַד אָזְנַי נָגָעוּ,</p>

<p>מַה חִוָּה אֵל כַּבִּיר – חִוִּיתִי.</p>

<p>פִּי בִלְעָם הַחוֹזֶה וּשְֹפָתָיו יְמַלֵּלוּ,</p>

<p>מְבֹרָכָיו בָּרֵכוּ, מְקַלְלָיו קַלֵּלוּ.</p>
</blockquote>

<p>- - -</p>

<blockquote>
<p>מִשִׁבְעַת הַמִּזְבְּחוֹת יִנָּשְֹאוּ לַשְּחָקִים</p>

<p>תִּמוֹרֵי הֶעָשָׁן וְהַקְּטֹרֶת –</p>

<p>הַבִּיטוּ! אֵל שִבַּר אָזְרוֹעוֹת הָעֲנָקִים,</p>

<p>וַהֲפָכָם לַעֲנָנָה שְׁחַרְחֹרֶת.</p>

<p>וּמַשְֹּאַת הֶעָשָׁן עַל פְּנֵיכֶם מְרַחֶפֶת,</p>

<p>כְּמַחֲשָׁבָה נִתְעָבָה, כִּתְפִלָּה נִטְרֶפֶת.</p>
</blockquote>

<p>- - -</p>

<blockquote>
<p>שָׁם בְּתַחְתִית הֶהָרִים, שָׁם בְּרַחֲבֵי הַבְּקָעוֹת,</p>

<p>בַּת יַעֲקֹב אֹהָלִים נָטָתָה –</p>

<p>לְחִנָּם, הוֹ מוֹאָב, עָלִיתָ לַגְּבָעוֹת,</p>

<p>וּתְשָׁלַּח עֵין רָגְזָה וְאֵימָתָה,</p>

<p>בֵית אֲלֹהַּ יִסְתּוֹפְפוּ, מִשְמֹרְתּוֹ ישְׁמֹרוּ,</p>

<p>כָּל אוֹרְרֵי יִשְֹרָאֵל הָאֱלֹהִים יָאֹרוּ.</p>
</blockquote>

<p>- - -</p>

<blockquote>
<p>אַךְ קָדוֹשׁ זֶה הָעָם, עַם ענִי וָסֵבֶל.</p>

<p>אַף קָדוֹשׁ כָּל גֶּבֶר בְּמַחֲנֵהוּ;</p>

<p>חַיָּתוֹ שֹרָגָה מִיָּגוֹן וָאֵבֶל,</p>

<p>כְּמַחֲגֹרֶת שַֹק יְתוֹמִים מַרְאֵהוּ,</p>

<p>בִּמְצוּקָה וְצָרָתָה רָב יָמִים אֲזָרַתּוּ,</p>

<p>עַד נִתְּקָה תִלְבֹּשֶׁת שֶכָּכָה לְחָצַתּוּ.</p>
</blockquote>

<p>- - -</p>

<blockquote>
<p>אַךְ קָדוֹשׁ זֶה הָעָם – אֶל אַרְצָם יִסָּעוּ,</p>

<p>זֶה שָׁנִים אַרְבָּעִים בָּעֲרָבָה.</p>

<p>עַצְמוֹתָיו בַּצִּיָּה בַּיְּשִׁימוֹן זרָעוּ,</p>

<p>אַךְ חִשְׁקָם אֶל אַרְצָם לֹא כָבָה.</p>

<p>וַיִּפְרוּ וַיַּעַצְמוּ, גַּם כֹּחַ שָֹגָבוּ,</p>

<p>אוֹי לָמוֹ, לִמְשַֹנְאָיו, עַל דַּרְכּוֹ נִצָּבוּ.</p>
</blockquote>

<p>- - -</p>

<blockquote>
<p>וּבְרַבּוֹת מִלְחָמוֹת אֶת מַטוֹת נְדוּדֵימוֹ</p>

<p>לַחֲנִיתוֹת וְלִרְמָחִים כִּתֵּתוּ.</p>

<p>הֵם הוֹלְכִים וּקְרֵבִים וְעַל גַּבֵּי צָרֵימוֹ</p>

<p>בָּהֵמָּה אֶת שְׁמוֹתָם יְחָרֵתוּ.</p>

<p>וַחֲמָתָם כִּי תִבְעַר וְאַכְזְרִיּוּת יִלְבָּשׁוּ,</p>

<p>וִהְיִיתֶם לִמְשִׁסָּה וְעוֹלְלֵיכֶם יְרֻטָּשׁוּ.</p>

<br />

<p>מַה־יָפוּ אֹהָלִים, בְּרוּחַ יְנַפְנֵפוּ,</p>

<p>וּסְבִיבָם מַעְיָנוֹת יִזָּלוּ,</p>

<p>מַה־בָּרוּ בְנֵי־קֶשֶת מוּל שֶׁמֶשׁ יְעוֹפֵפוּ,</p>

<p>וּבְאוֹרָהּ יַזְהִירוּ יִצְהָלוּ;</p>

<p>בְּנֵי־יַעֲקֹב עַל כָּרִים בַּהֲמוּלָה נֶאֱסָפוּ,</p>

<p>פָּנֵימוֹ נִזְעָמִים כִּי קְרָבוֹת יִשְׁאָפוּ.</p>

<br />

<p>הוֹרִידוּ בְּנֵי שֹואָה! הוֹרִידוּ אֹהָלִים,</p>

<p>וְשִׁרְיוֹנוֹת הָנִיפוּ וּנְקֹפוּ.</p>

<p>אֶל אַרְצְךָ יִשְֹרָאֵל! דְּמֵי אוֹיֵב כַּנְחָלִים,</p>

<p>שָׁם בְּעִקְבוֹת רַגְלֶיךָ יִשְטֹפוּ.</p>

<p>זְקַן־חוֹזִים מִגְּבָעוֹת יְבָרֵךְ מַעְבָּדֶיךָ,</p>

<p>וָאֵל שַׁדַי מִמָּרוֹם יַצְלִיחַ דְּרָכֶיךָ.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/24468">https://benyehuda.org/read/24468</a></div></body></html>