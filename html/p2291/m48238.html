<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֵיזֶה דֵעַ</title>
	<meta name="author" content="יעקב בן דוד פראנשיס"/>
</head>
<body>

<p>על האושר האמיתי</p>

<blockquote>
<br />
</blockquote>

<blockquote>
<p>אֵיזֶה דֵעַ, אֵיזֶה, גַּם כִּי שָׁפֵל,</p>

<p>לֹא יִתְאַו הַשִּׂיג עֹמֶק דִּין עֶלְיוֹן?</p>

<p>אֵיזֶה שֵׂכֶל, מֵאֵין אוֹר בִּין אָפֵל.</p>

<p>לֹא יִתְמַהּ לוֹ בַּנִּיב אוֹ בָּרַעְיוֹן?</p>

<p>מִי בִּמְבוּכוֹת תֵּבֵל זֶה הַנּוֹפֵל</p>

<p>הִבִּיט, וּלְשַׂרְעַפָּיו יִמְצָא פִּדְיוֹן,</p>

<p>עֵת לַפָּנִים יִרְאֶה הֶעְדֵּר יָשְׁרוֹ.</p>

<p>עִקְשׁוּת אָרְחוֹת דִּינָיו, מִעוּט סִדְרוֹ?</p>

<br />
</blockquote>

<blockquote>
<p>מִי בִּרְאוֹת כֵּס רָשָׁע לֹא יִשְׁתּוֹמֵם?</p>

<p>תַּחַת חֻפַּת מַלְכוּת תֵּבֵל עוֹמֵד;</p>

<p>הָרָאוּי לִקָּבֵר חַי – מִתְרוֹמֵם,</p>

<p>מִתְאַמֵּץ בּוֹ אָדָם בֶּן הִשָּׁמֵד,</p>

<p>הָעַוָּל הַנָּבָל בּוֹ מִתְקוֹמֵם;</p>

<p>אֶל מִי כָּל חֶמְדָּתוֹ? לָאִישׁ, חוֹמֵד</p>

<p>כָּל חֶלְאָה, כָּל טִנּוּף, כָּל תּוֹעֵבָה,</p>

<p>שׁוֹלָל וָרֵיק מִכָּל מִדָּה טוֹבָה.</p>

<br />
</blockquote>

<blockquote>
<p>מִי יִשְׁקֹט עֵת יִרְאֶה גֶּבֶר שָׁלֵם</p>

<p>בִּלְתִּי נּוֹחַ כָּל עֵת, בִּלְתִּי הַשְׁקֵט,</p>

<p>גַּם אִישׁ שָׁלֵם, כִּי פִּי יִצְרוֹ בּוֹלֵם,</p>

<p>בֶּלַע אֶל פִּיו מִבֵּין גָּלָל לוֹקֵט –</p>

<p>חֶסֶד שַׁחַק, אֵיךְ מֶנְהוּ תִתְעַלֵּם,</p>

<p>עַד תִּשָּׁחֵת נַפְשׁוֹ, עַד תִּנָּקֵט,</p>

<p>עַד תִּתּוֹ אֶל כַּפּוֹת חֶלֶד מִרְמָס,</p>

<p>עַד כַּחֹמֶט בֵּין טִיט רַגְלָיו יִמָּס?</p>

<br />
</blockquote>

<blockquote>
<p>רָעָה מִזֹּאת אֶרְאֶה, כִּי גַּם בָּזֶה</p>

<p>סֵדֶר אָיִן: תֵּבֵל אוֹפַן עָגוּל,</p>

<p>אֵת שֶׁשָּׁחַח אֶתְמוֹל, הַיּוֹם נֶחְזֶה</p>

<p>עוֹלֶה, וִיהִי יִקְרוֹ מָחָר פִּגּוּל.</p>

<p>יִתְמַהּ עַל תִּמְהוֹנִי, מִלַּי יִבְזֶה</p>

<p>אִישׁ תָּם, וִייַשֵּׁב זֹאת עִם הַגִּלְגּוּל.</p>

<p>הֵיטִיב דּוֹבֵר, אַךְ אִם יִפְקַח עֵינָיו</p>

<p>גָּאוֹן הֵעִיד עָלָיו, לֹא הֶעָנָו.</p>

<br />
</blockquote>

<blockquote>
<p>מִי יִגֶל מֵעֵינָיו הֶעָפָר,</p>

<p>קֹהֶלֶת, הַלּוֹעֵג עַל רֹב חָכְמָה!</p>

<p>תַּפְלִיא עֵצָה: מַה טּוֹב כִּי לֹא תוּפַר</p>

<p>פֶּן תְּשׁוֹמֵם הַנֶּפֶשׁ הָרָמָה.</p>

<p>כַּמָּה בּוֹרוֹת לִיחִידָתוֹ חָפַר</p>

<p>הָאִישׁ, עֵת לֵידַע סוֹד הָאֵל כָּמַהּ!</p>

<p>סוֹף דָּבָר: אֵין הַשְׂכֵּל כִּי-אִם סִכְלוּת,</p>

<p>וּמְהֻלָּל הַבּוֹחֵר בַּהוֹלְלוּת.</p>

<br />
</blockquote>

<blockquote>
<p>עַל אִישׁ אֶחָד שׁוֹטֶה אֵלַי הֻגַּד,</p>

<p>כִּי כּוֹרֵם דַּל הָיָה, שִׁקְמִים בָּלַס,</p>

<p>וּבְיוֹם עַל דֵּעוֹתָיו מֹחוֹ בָּגַד,</p>

<p>פִּתְאֹם בִּמְלָכִים בָּז וַיִּתְקַלָּס.</p>

<p>עַל הוֹן זָר שֶׁיִּרְאֶה יֹאמַר: בָּא גָד!</p>

<p>וּבְעֹשֶׁר לֹא-לוֹ שָׂשׂ וַיִּתְעַלָּס,</p>

<p>דִּמָּה כִּי כָּל צִיֵּי הַיָּם שֶׁלּוֹ,</p>

<p>יוֹדֶה לָאֵל כָּל עֵת, כִּי רַב חֵילוֹ;</p>

<br />
</blockquote>

<blockquote>
<p>יִבְעַט בַּמִּקְרִים, יִבֶז בַּמַּזָּל,</p>

<p>מִכָּל נוֹלָדִים הוּא בִּלְבַד אֻשַּׁר.</p>

<p>בִּלְבָבוֹ אֶת גִּנְזֵי הַזָּהָב זָל,</p>

<p>קָנָה לוֹ בּוֹ כֹּל שֶׁאֵלָיו יִכְשַׁר,</p>

<p>לֹא יִרְגַּז, עֵת מִכִּיס כַּסְפּוֹ אָזַל,</p>

<p>לֹא יִירָא מִשּׁוֹפֵט, שׁוֹמֵר וָשָׂר –</p>

<p>אֵיךְ סָכָל נִקְרָא לוֹ, וּבְשִׁגְעוֹנוֹ</p>

<p>לֹא הִכּיר אֵלָיו עֹל, רַק עַל קוֹנוֹ?</p>

<br />
</blockquote>

<blockquote>
<p>נִרְפָּא – וּבְרוֹפְאוֹ הָעֶלְיוֹן גָּעַר</p>

<p>לֵאמֹר: ׳מַה לָּךְ וּלְסִכְלוּתִי, מַה לָּךְ?׳</p>

<p>אָז אָמַר לוֹ, בִּיקוֹד קֶצֶף נִבְעַר:</p>

<p>׳דּוֹד, בִּרְצוֹנְךָ אֶרְצֶה, לֹא מִפְעָלָךְ!</p>

<p>דַּע, כִּי כָּל עוֹד הָיָה לִבִּי נִבְעָר,</p>

<p>לֹא יָדַע אָדוֹן לוֹ, בַּכֹּל מָלַךְ.</p>

<p>הָהּ, כִּי שֵׁנִית בִּידֵי קִנְאָה סֻגָּר!</p>

<p>עַל אַפִּי בִּיגוֹנֵי תֵבֵל אֶתְגַּר׳.</p>

<br />
</blockquote>

<blockquote>
<p>לָמָּה תִּכְנַע אִם-כֵּן אוֹ תִּתְגָּאֶה,</p>

<p>בֶּן-אָדָם, בַּשִּׁפְלוּת אוֹ בָּעִלּוּי –</p>

<p>וּבְעֵינָךְ בַּמָּשָׁל הַזֶּה תִרְאֶה</p>

<p>כִּי כָּל אָשְׁרָךְ רַק בַּדִּמְיוֹן תָּלוּי?</p>

<p>עַל זֹאת אֶפָּלֵא לָךְ, גַּם אֶשְׁתָּאֶה,</p>

<p>וּבְלַהֲבַת חָרוֹן לִבִּי קָלוּי,</p>

<p>עֵת אֶרְאֶךָ רוֹדֵף אַחַר הַהוֹן:</p>

<p>דָּבָר זָר הוּא, עִוְרוֹן בֶּן תִּמָּהוֹן!</p>

<br />
</blockquote>

<blockquote>
<p>קַל רוֹאֶה חֹק גַּלָּח עָלָיו יֹאמַר</p>

<p>כִּי עַל פִּי יִתְנַהֵל, עַל פִּי יִשַּׁק –</p>

<p>רַק יִצְרוֹ סוּס שׁוֹטֵף בִּלְתִּי מִשְׁמָר,</p>

<p>מֵאֵשׁ אַוַּת כָּבוֹד נַפְשׁוֹ תֻשַּׂק.</p>

<p>מִי יַאְמִין עֵת יִרְאֶה עֵינֵי כּוּמָר</p>

<p>אֶל הֶעָפָר נוֹטִים וּלְבוּשׁ הַשַּׂק,</p>

<p>כִּי רָם לִבּוֹ לַחְשֹׁק בָּאַרְגָּמָן,</p>

<p>לִכְלִיל אַפִּיפְיוֹר אוֹ כּוֹבַע חַשְׁמָן?</p>

<br />
</blockquote>

<blockquote>
<p>אֶרְאֶה צְעִירֵיהֶם: לִבָּם לַגּוּף,</p>

<p>טִיּוּל, הִתּוּל, לָצוֹן, אֹכֶל וּזְנוּת –</p>

<p>בּוֹר נִאוּפִים הִנָּם (מִי פִּי יָגוּף?)</p>

<p>לֹא יֵעָזֵב מֵהֶם מִאוּס וּגְנוּת,</p>

<p>מִתְרָאִים כִּפְגָרִים וּמְתֵי סִגּוּף,</p>

<p>גַּם לַלֶּחֶם נָדִים מִמִּסְכֵּנוּת –</p>

<p>וּלְרֹב שֹׂבַע נַפְשָׁם נֹפֶת תָּבוּס,</p>

<p>כִּי פִיהֶם לֹא תָמִישׁ מִן הָאֵבוּס.</p>

<br />
</blockquote>

<blockquote>
<p>הוֹי גוֹי נָבָל בַּכֹּל, בַּכֹּל שׁוֹגֵג!</p>

<p>טֹהַר אֵיךְ יִמָּצֵא בִּלְתִּי אִשָּׁה?</p>

<p>אָדָם כָּל עֵת שׁוֹבֵת, תָּמִיד חוֹגֵג,</p>

<p>מַה מָּקוֹם לִפְרִישׁוּת לוֹ וּקְדֻשָּׁה –</p>

<p>אֵיךְ מֵחֵשֶׁק מִשְׁגָּל לֹא יִתְמוֹגֵג?</p>

<p>הַבִּטּוּל לַזִּמָּה אֶבֶן רֹאשָׁה –</p>

<p>זוּלַת כִּי נִמְנָע הוּא כִּי אִישׁ […]</p>

<p>כָּל יָמָיו חֹם יִצְרוֹ בִּלְתִּי בַּת זוּג.</p>

<br />
</blockquote>

<blockquote>
<p>מִי יִתֵּן לִי כַּיּוֹם מִצְעַר שָדֶה,</p>

<p>לִי וּלְבֵיתִי, מִכָּל יִשּׁוּב רָחוֹק,</p>

<p>וּבְמָאתַיִם עִזִּים אֶהְיֶה רוֹדֶה,</p>

<p>לָהֶם בִּלְבַד אֶתֵּן וּלְטַפִּי חֹק.</p>

<p>עֶדְיֵי הַנֶּפֶשׁ כִּרְצוֹנִי אֶעְדֶּה</p>

<p>וּכְחֶפְצִי יִהְיֶה לִי תֵבֵל לִשְׂחוֹק,</p>

<p>סֻכָּה צָרָה אֶשְׁכֹּן עִם רֹחַב לֵב</p>

<p>מִבִּלְתִּי כֹל חָנֵף אוֹ קוֹל עוֹלֵב.</p>

<br />
</blockquote>

<blockquote>
<p>אָשׁוּב אֶרְעֶה אֶשְׁמֹר צֹאן כָּאָבוֹת,</p>

<p>מִגִּזָּתָם אִשְׁתִּי תִטְוֶה לִלְבּוֹשׁ,</p>

<p>נִרְוֶה חָלָה מָתוֹק דַּדָּן זָבוֹת,</p>

<p>וּלְעוֹרוֹתָן מוּתָן אוֹחִיל עַד בּוֹשׁ.</p>

<p>טִבְחָן יֵאָסֵר לִי מִדַּם נָבוֹת,</p>

<p>מִשַּׁלַּח שֵׁן בָּהֶן יִצְרִי אֶכְבּוֹשׁ:</p>

<p>מִקְנֶה יַקִּיר כִּי לִי כָּל טוּב פִּזָּר –</p>

<p>אֵיךְ לִבְשָׂרוֹ אֶהְיֶה כִּזְאֵב אַכְזָר?</p>

<br />
</blockquote>

<blockquote>
<p>אֵצֶל מַעְיָן צָלוּל שָׁמָּה […]</p>

<p>פַּתְבַּג חֻקֵּנוּ עִם חֶמְאָה אוֹ צוּף,</p>

<p>בִּמְקוֹם דִּבַּת רָכִיל עַל רו […]</p>

<p>לָנוּ עָגוּר עָרֵב יָעִיר צִפְצוּף,</p>

<p>עִם יַעְלַת חֵן אֶל קוֹל זֶה הַז […]</p>

<p>אֶשְׁתַּעְשַׁע שָׁם, וּבְאַהְבָתָהּ רָצוּף</p>

<p>אָשִׂישׂ לַיְלָה וָיוֹם, וּבְחֵשֶׁק תָּם</p>

<p>מִמַּהְלָלָהּ אָשִׁיר שִׁיר אוֹ מִכְתָּם.</p>

<br />
</blockquote>

<blockquote>
<p>עִתִּים אֶקְבַּע אֶל לִמּוּדִים קַלִּים,</p>

<p>לֹא אֶפְתַּח סֵפֶר סוֹד אוֹ פִילוֹסוֹף:</p>

<p>אֶת זֶה הִכְחִישׁ הָאֵל, אֶת זֶה הֶעְלִים,</p>

<p>רֹב הַתְחָלוֹת זֶה שָׁוְא, אֶל זֶה אֵין סוֹף.</p>

<p>פַּעַם אַחַר פַּעַם אֶקְרָא תִלִּים</p>

<p>בִּתְמִימוּת הַלֵּבָב, הָהּ כִּי נִכְסוֹף</p>

<p>נִכְסָף לָצֵאת מֵרַעְיוֹנִים קָשִׁים</p>

<p>וּלְהַאְמִין בִּתְעוּדַת אֵל כַּנָּשִׁים!</p>

<br />
</blockquote>

<blockquote>
<p>אַךְ אָמְנָם בִּמְהֵרָה יָבֹא תִשְׁבִּי,</p>

<p>חִישׁ כָּל הָאָרֶץ תִּמָּלֵא דֵעָה.</p>

<p>הוּא יָאִיר לָךְ מִכָּל חֶשְׁכָּךְ, לִבִּי,</p>

<p>וּלְנַפְשִׁי, בִּישִׁימוֹן סִכְלוּת תּוֹעָה.</p>

<p>לִינִי, דַּעְתִּי, עַד אוֹר בֹּקֶר שִׁכְבִי,</p>

<p>כִּי קָרוֹב יוֹם הָאֵל, יוֹם הַיְשׁוּעָה,</p>

<p>הוּא הַבִּינוֹת יַרְחִיב עֶשֶׂר יָדוֹת,</p>

<p>כִּי בִּיאָתוֹ פִּתְרוֹן כָּל הַחִידוֹת.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48238">https://benyehuda.org/read/48238</a></div></body></html>