<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קוּמָה אֲדֹנָי</title>
	<meta name="author" content="יעקב בן דוד פראנשיס"/>
</head>
<body>

<blockquote>
<p>קוּמָה, אֲדֹנָי אֵל, נְשָׂא יָדֶךָ,</p>

<p>עַל עַמְּךָ קוּמָה תְּנָה הוֹדֶךָ!</p>

<p>מִי הוּא הֱבִינָךְ, אֵל, וְאִם רַב מַחֲקָר</p>

<p>בִּקְהַל קְדוֹשֶׁיךָ וְעַם סוֹדֶךָ?</p>

<p>כָּל לֵב בְּעֹז תִּסְעַד וְלֹא יַשִּׂיגְךָ,</p>

<p>אַף כִּי יְכִילֶךָ וְיִסְעָדֶךָ.</p>

<p>אַתָּה עֲטֶרֶת עַצְמְךָ מֵאֵין יְצִיר</p>

<p>יַהַלְמְךָ רֹאשׁוֹ וְיַעַנְדֶךָ.</p>

<p>נוֹרָא מְאֹד אַתָּה, וּמִמּוֹרָאֲךָ</p>

<p>סָמַר בְּשַׂר כָּל חַי וּמִפַּחְדֶּךָ.</p>

<p>וּבְכָל גְּדֻלָּתָךְ שְׁפָלִים תֶּאֱהַב,</p>

<p>יַרְווּ לְדַלִּים רַחֲמִים דַּדֶּיךָ.</p>

<p>(פֶּן יֹאמְרוּ לִי, חַס וְשָׁלוֹם, עַמְךָ:</p>

<p>׳דּוֹד, יַחֲרִישׁוּ הַמְּתִים בַּדֶּיךָ׳ –</p>

<p>אֵלִי, מְאֹד תָּרִיב בְּעַם דַל זֶה, מְאֹד</p>

<p>נֶגְדָּם תְּחַדֵּשׁ יוֹם לְיוֹם עֵדֶיךָ.)</p>

<br />
</blockquote>

<blockquote>
<p>הֶרֶף מְעַט מֵאַף וְחֵמָה תַעֲזֹב</p>

<p>וּלְנַחֲמֵנוּ נָא יְהִי חַסְדֶּךָ!</p>

<p>רַב, רַב תְּבִישֵׁם בַּעֲבוּר חַטַּאת תְּמוֹל,</p>

<p>רַב יַחְפְּרוּ הַיּוֹם בְּבֹא עָדֶיךָ:</p>

<p>אִמְרֵי תְחִנּוֹתָם בְּלוּחַ לִבְּךָ</p>

<p>שִׂימָה, וְדִמְעָתָם בְּתוֹךְ נֹאדֶךָ!</p>

<p>קוּם, גּוֹאֲלָם, קוּם, נַחֲלַת קָדְשְׁךָ פְּדֵה,</p>

<p>מִיַּד בְּנֵי נֵכָר קְנֵה שָׂדֶךָ.</p>

<p>נָטְעָה חֲסָדֶיךָ וְהָשִׁיבָה לְגַן</p>

<p>וּלְרַעֲיָתָךְ שָׁם תְּנָה דוֹדֶיךָ!</p>

<p>אַל נָא תְבַזֵּנִי לְמֵלִיץ בַּעֲדָהּ,</p>

<p>אָנָּא אֲדֹנָי, כִּי אֲנִי עַבְדֶּךָ.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48261">https://benyehuda.org/read/48261</a></div></body></html>