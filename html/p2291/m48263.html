<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲדֹנָי נֶגְדְּךָ [וידוי בשעת מחלה]</title>
	<meta name="author" content="יעקב בן דוד פראנשיס"/>
</head>
<body>

<blockquote>
<p>אֲדֹנָי נֶגְדְּךָ כָּל תַּאֲוָתִי,</p>

<p>תְּשׁוּקָתִי לְךָ מִיּוֹם הֱיוֹתִי,</p>

<p>לְרַגְלָךְ רוּם לְבָבִי שַׁח וְיֻפַּל,</p>

<p>וְאִם הֻכְפַּל, וְתִשְׁפַּל גַּאֲוָתִי –</p>

<p>לְבַד זֹאת לִי לְנֶחָמָה בְּעָנְיִי</p>

<p>בְּזָכְרִי רֹב עֲווֹתִי, רֹב מְרוֹתִי.</p>

<br />
</blockquote>

<blockquote>
<p>דְּרָכַי, אֵל, כְּנֶגְדִּיִים לְדַרְכָּךְ</p>

<p>(יְסֻפַּר שִׁבְחֲךָ מִתּוֹךְ גְּנוּתִי);</p>

<p>לְדֹב אֶהְיֶה לְצֹאנָךְ, לֹא לְרוֹעֶה,</p>

<p>וְלֹא תוּכַל עֲצָתָךְ מִשֵּׂאתִי,</p>

<p>וְטֻמְאַת פִּי הֲתוּסַר עִם נְגִיעַת</p>

<p>שְׁאוֹל, עִם כָּל רְצָפָיו עַל שְׂפָתִי?</p>

<p>לְשׁוֹנִי שֻׁנְּנָה, מֵאֵין אֵמוּן בִּי.</p>

<p>עֲלֵי רוֹעִי וְעַל גֶּבֶר עֲמִיתִי.</p>

<p>וּמָה אֹמַר וְאֵין קִימָה לְמוֹצָא</p>

<p>שְׂפָתַי וַאֲחַלֵּל כָּל בְּרִיתִי,</p>

<p>וְכָל כִּתּוֹת רְשָׁעִים לוֹצְצִים שַׁ־</p>

<p>עֲשׁוּעַי הֵם וְהֵם אַנְשֵׁי עֲצָתִי,</p>

<p>וּמִכָּל חֵטְא אֲנִי מָלֵא וְגָדוּשׁ,</p>

<p>מְאֹד נִתְמַלְּאָה מִדַּת סְאָתִי.</p>

<p>לְבָשְׁתִּי אֶבְטְחָה בְּהוֹן לְמָעוֹז,</p>

<p>וְלִכְלִמָּה יְהִי לִי צֵל חָסוּתִי</p>

<p>וְגָאִיתִי כְּבֶן אָחָז, לְרַע לִי,</p>

<p>בְּאוֹצָרִי וְיִקְרַת בֵּית נְכוֹתִי –</p>

<p>וְאֵיךְ מִטּוּב זְמַן אֶשְׂמַח, וּמְעַט</p>

<p>שְׁלוֹם נַפְשִׁי בְּעֵת שִׁלַּם נְוָתִי?</p>

<p>וְאֵין רֵאשִׁית לְצִדְקָה, רַק בְּזָכְרִי</p>

<p>אֲשֶׁר יָבֹא בְּיוֹם מַר אַחֲרִיתִי.</p>

<p>וּבִגְדִּי אֶפְשְׁטָה בִּלְבַד בְּיוֹם מַר</p>

<p>וְאָשִׂים שַׂק כְּסוּתִי בַּחֲלוֹתִי,</p>

<p>וְכִמְעַט אֶחֱנֹק עַצְמִי בְּיָדִי</p>

<p>וְעֶדְנָתִי תְלוּיָה מִדְּלוֹתִי.</p>

<p>אֲבָל, אוֹי לִי, לְלֹא הוֹעִיל אֲגַלֶּה</p>

<p>עֲווֹנִי לָךְ לְהָשִׁיב אֶת שְׁבוּתִי.</p>

<p>זְדוֹן לִבִּי הֲלֹא קוֹדֵם לְקוֹלִי</p>

<p>וְתַעַל עִם קְטָרְתִּי צַחֲנָתִי.</p>

<p>לְזֹאת לִבִּי בְּקִרְבִּי מֵת וְהָיָה</p>

<p>לְמוֹ אֶבֶן – כְּמוֹת נָבָל כְּמוֹתִי.</p>

<p>אֲנִי בַּיּוֹם בְּעִצְבוֹנִי כְּנִרְדָּם</p>

<p>וְלַיְלָה נָדְדָה מֶנִּי שְׁנָתִי.</p>

<p>וְלוּ אוּכַל לְיִצְרִי, אֶרְדְּפֵהוּ</p>

<p>בְּאַפִּי, אֶרְמְסֵהוּ בַּחֲמָתִי,</p>

<p>אֲנַתֵּק מוֹסְרוֹתָיו בֶּעֱזוּז לֵב</p>

<p>וְאַשְׁלִיךְ מֵעֲלֵי יָדַי עֲבוֹתִי</p>

<p>בְּטֶרֶם אֵלְכָה לַקֵּץ, וְאֶקְרָא</p>

<p>לְתַנִּים אָח וְלָרִמָּה אֲחוֹתִי</p>

<p>וְלֹא אֵדַע בְּטִיב מִשְׁפָּטְךָ, אִם</p>

<p>אֲקַוֶּה לִי שְׁאוֹל עוֹלָם לְבֵיתִי.</p>

<p>הֲיוּכַל אִישׁ אֱמֹר: ׳חֶלְקִי יְהִי שָׁם,</p>

<p>וְלִמְקוֹם אִישׁ פְּלוֹנִי תַּחֲנוֹתִי׳?</p>

<br />
</blockquote>

<blockquote>
<p>אֱלֹהַי, חוּס עֲלֵי נַפְשִׁי בְּחַסְדָּךְ,</p>

<p>תְּכַס עַל כָּל פְּשָׁעַי אַהֲבָתִי,</p>

<p>רְאֵה, כִּי עִם הֱיוֹתָךְ לִי לְאָיֹם</p>

<p>אֲדֹנָי, נֶגְדְּךָ כָּל תַּאֲוָתִי.</p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48263">https://benyehuda.org/read/48263</a></div></body></html>