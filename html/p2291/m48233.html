<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שִׂימָה לְפִיךָ</title>
	<meta name="author" content="יעקב בן דוד פראנשיס"/>
</head>
<body>

<p>תוכחה לידי הנואש</p>

<blockquote>
<br />
</blockquote>

<blockquote>
<p>שִׂימָה לְפִיךָ, הַגְּבִיר, מִשְׁמֶרֶת –</p>

<p>לִלְשׁוֹנְךָ, הַשָּׁר, תְּנָה מִסְגֶּרֶת!</p>

<p>מוּסַר שְׁחָקִים אַל יְנַאֵץ לִבְּךָ,</p>

<p>פֶּן יֹאמְרוּ לָךְ זֹאת וְעוֹד אַחֶרֶת:</p>

<p>שִׁמְעָךְ תְּכַחֵשׁ הַמְקַיֵּם כִּי בְּתוֹךְ</p>

<p>אַרְזֵי תְּעוּדָה דַעְתְּךָ צַמֶּרֶת.</p>

<p>אָזְנָךְ וְלִבָּךְ עָנְיְךָ זֶה יֶאֱטֹם</p>

<p>וּבְמִסְכֵּנוּתָךְ דַעְתְּךָ עִוֶּרֶת.</p>

<p>מַה נַּפְשְׁךָ מִכָּל נְפָשׁוֹת – הַבְּתוֹךְ</p>

<p>נִשְׁמוֹת אֱלֹהַ הִיא תְהִי לִגְבֶרֶת?</p>

<p>מַה חִילְךָ מֵחִיל אֲשֶׁר תִּלְאֶה נְשֹׂא:</p>

<p>הַאִם כְּאִיּוֹב לָךְ שְׁחִין מַמְאֶרֶת?</p>

<p>הֻכּוּ אֲבוֹת עוֹלָם בְּסַנְוֵרִים כְּבָר,</p>

<p>בִּבְשַׂר נְבִיאִים פָּשְׁתָה בַּהֶרֶת –</p>

<p>כָּהֶם סְבֹל, תִּזְכֶּה הֱיוֹת לָהֶם לְרֹאשׁ</p>

<p>וּתְהִי לְעַמּוּדֵי זְמַן כֹּתֶרֶת!</p>

<br />
</blockquote>

<blockquote>
<p>מִי תַחֲלוּאֵי הַזְּמַן יִכְתֹּב עָלַי</p>

<p>שֶׁטַח זְבוּל, אַף כִּי עֲלֵי אִגֶּרֶת?</p>

<p>רֶגֶל תְּמוּרוֹתָיו נְקַלָּה כַּצְּבִי –</p>

<p>רֶגֶל תְּרוּפוֹתָיו כְּמוֹ חִגֶּרֶת.</p>

<p>חֶרֶט מְצֻפֶּה סִיג-כְּסָפִים הַזְּמָן,</p>

<p>תַּחַת זְהָבוֹ יֵשׁ וְיֵשׁ עֹפֶרֶת.</p>

<p>אֵלֶּה אֲשֶׁר בָּהֶם יְקַנֵּא לִבְּךָ –</p>

<p>אֶל זֶה מְהוּמָה יֵשׁ, וּלְזֶה מִגְעֶרֶת:</p>

<p>זֶה קָץ לְשִׁכּוּל, זֶה לְרֹב בָּנוֹת, וְזֶה</p>

<p>לַבֵּן אֲשֶׁר נִמְצָא בְּתוֹךְ מַחְתֶּרֶת,</p>

<p>מֹר רַעֲיַת זֶה נוֹטְפָה, אַךְ צַחֲנַת</p>

<p>רֹעַ שְׁמָהּ תִּנְדֹּף עֲדֵי כִּנְֶּרֶת;</p>

<p>בִּכְלִי יָקָר זֶה שָׂשׂ, וְהַדְרַת אָהֳלוֹ</p>

<p>אוֹי לוֹ לְיוֹם מָחָר, לְיוֹם מִמְכֶּרֶת!</p>

<p>כַּמָּה שְׁחוֹר-לִבּוֹת לְבוּשׁ-שָׁנִי יְכַס,</p>

<p>כַּמָּה נְגָעִים תּוֹךְ מְעִיל תִּפְאֶרֶת!</p>

<br />
</blockquote>

<blockquote>
<p>דַּי סִפְקְךָ הֵא לָךְ, בְּלִי כָּל מַחֲסוֹר –</p>

<p>מַה לָּךְ לְרִנָּה, מַה לְּךָ לַעְתֶּרֶת?</p>

<p>סוֹף-סוֹף, צְבִי, תִּסְמֹךְ עֲלֵי שֻׁלְחָנְךָ,</p>

<p>סוֹף-סוֹף צְנוֹן יֶשׁ בּוֹ וְיֵשׁ חַזֶּרֶת,</p>

<p>פַּת לָךְ, וּמֵי נָהָר לְחַיָּתָךְ כְּדַאי</p>

<p>הָרַעֲבוֹן לַדַּל יְהִי פַּרְפֶּרֶת,</p>

<p>מַלֵּא כְּרֵשָׂךְ מַעֲדַנֵּי הַיְבוּל</p>

<p>וּזְכֹר אֲשֶׁר בֵּית הַבְּלִיעָה זֶרֶת!</p>

<p>בִּין לָךְ וְכָבוֹד לָךְ וְזֶה יוֹתֵר לְךָ</p>

<p>מִלֵּב וּמִכָּבֵד וּמִיּוֹתֶרֶת.</p>

<p>תִּשְׁכַּח מְשִׁי-תוֹלָע וְאַרְגָּמָן-לְסוּת</p>

<p>לַיְלָה וְיוֹמָם לָךְ כְּדַאי אַדֶּרֶת,</p>

<p>וּלְבַשׁ עֲדִי דָת, מִפְּנִינָיו תַּעֲשֶׂה</p>

<p>צָנִיף לְרֹאשָׁךְ וַעֲנָק גַּרְגֶּרֶת.</p>

<p>לָךְ יַעֲלַת חֵן בָּךְ שְׂמֵחָה, גַּם זְרוֹ-</p>

<p>עֶיךָ רְבִידָהּ הֵם וְהֵם שַׁרְשֶׁרֶת;</p>

<p>בִּתָּךְ זְמוֹרַת הוֹד לְגַפְנָהּ, דָּמְתָה</p>

<p>גֶּפֶן בְּשָׁרְשֵׁי דַת אֱמֶת אַדֶּרֶת.</p>

<br />
</blockquote>

<blockquote>
<p>אֵיךְ אֶל נְתִיב עִדּוּן וְעֹשֶׁר תַּשְׂמְאִיל –</p>

<p>הַאִם, צְבִי, זֹאת דַּעְתְּךָ אִטֶּרֶת?</p>

<p>דַּע, כִּי לְהַחְבִּיר תַּעֲנוּג בַּמַּחֲקָר</p>

<p>נִמְנָע כְּמוֹ הַרְבִּיץ גְּדִי בִּנְמֶרֶת!</p>

<p>זֹאת לָךְ לְנֶחָמָה בְּעָנְיָךְ, הַגְּבִיר,</p>

<p>מַה גַּם אֲשֶׁר תֵּבֵל לְךָ מַעְבֶּרֶת.</p>

<p>דּוֹד, מַחֲשָׁבָה זֹאת רְאוּיָה לָךְ לְבַת</p>

<p>שִׂכְלָךְ, וְזוּלָתָהּ תְּהִי מַמְזֶרֶת!</p>

<p>שִׂימָהּ כְּחוֹתָם עַל לְבָבָךְ, דּוֹד, וְעוֹד</p>

<p>אֶכְתֹּב בְּעִנְיָן זֶה לְךָ מַחְבֶּרֶת.</p>
</blockquote>

<p>בערך 1650</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48233">https://benyehuda.org/read/48233</a></div></body></html>