<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עַד מָה בְּנִי</title>
	<meta name="author" content="יעקב בן דוד פראנשיס"/>
</head>
<body>

<p>תוכחת האב לתלמיד חכם שיצא לתרבות רעה</p>

<blockquote>
<br />
</blockquote>

<blockquote>
<p>עַד מָה, בְּנִי, לָךְ יִצְרָךְ יָכִין</p>

<p>רֶשֶׁת נְחֹשֶׁת מַעֲשֵׂה מִכְבָּר</p>

<p>אֵיךְ יִצְרְךָ עַל שִׂכְלְךָ יִמְלֹךְ,</p>

<p>אֵיךְ הָאֲרִי שָׁח לַחֲמוֹר הַבָּר?</p>

<p>הָהּ כִּי עֲווֹנָךְ מִנְּשֹׂא גָּדוֹל –</p>

<p>יִשְׁמַע אֲדֹנָי זֹאת וְיִתְעַבָּר!</p>

<p>מַה לָּךְ וְתִתָּבֵר בְּכָל נִפְתָּל,</p>

<p>מַה לָּךְ וְתִתְפַּתֵּל בְּכָל נָבָר?</p>

<p>חוֹבֵר הֲיֵשׁ בָּעִיר וְכָל אִישׁ רֵיק</p>

<p>שֶׁיֵּשׁ בְּתוֹךְ תֵּבֵל, לְךָ חִבַּר?</p>

<p>אָרְחוֹת עֲקַלְקַלּוֹת, בְּנִי, תֵּלֵךְ –</p>

<p>דֶּרֶךְ יְשָׁרָה לִבְּךָ לֹא בָּר.</p>

<br />
</blockquote>

<blockquote>
<p>אִם לָךְ עֲדָנָיו הַזְּמַן יַלְוֶה –</p>

<p>דַּע לָךְ אֲשֶׁר גַּם הַזְּמַן גִּזְבָּר.</p>

<p>אֵדַע אֲשֶׁר נוֹתֵן לְךָ עֵצָה</p>

<p>פִּלְפֵּל וּמֹר מוֹלִיךְ לְמַלַּבָּר:</p>

<p>לוּ רָעֲבָה תֵבֵל לְדָת וָדִין –</p>

<p>תַּרְוֶה רְעֵבֶיהָ וְתַשְׁבִּיר בָּר,</p>

<p>לוּ צָמְאָה אֶרֶץ לְחָכְמַת סוֹד –</p>

<p>תַּרְעִיף בְּמֵי לִקְחָךְ נְאוֹת מִדְּבָּר;</p>

<p>עֵת יַעֲמִיק שִׂכְלָךְ, בְּתוֹךְ חוֹזִים</p>

<p>יֵדַע חֲזוֹת וּבְהוֹבְרִים הָבָר.</p>

<br />
</blockquote>

<blockquote>
<p>אַךְ מַה לְּךָ יִסְכֹּן בְּבִינָתָךְ?</p>

<p>לָךְ כַּף בְּלֹא נִקְיוֹן וְלֵב לֹא בָּר!</p>

<p>אִי לַחֲכַם לֵב כִּי כְּקַשׁ יִזְרֶה</p>

<p>שִׁבְרוֹ וְשִׂבְרוֹ בַּמְּחִיר שָׁבָר!</p>

<p>זֹאת נַפְשְׁךָ תָּבוּס בְּשַׂר קֹדֶשׁ</p>

<p>וּתְאַו חֲזִיר שֶׁקֶץ וְהָעַכְבָּר.</p>

<p>פַּתְבַּג תְּעוּדָה אֵיךְ, בְּנִי, תִּבְזֶה</p>

<p>גַּם לַעֲנַת הַחֵטְא כְּמָן צָבָר.</p>

<p>לוּ, הַצְּבִי, תַּחְפֹּץ שְׁמֹעַ לִי,</p>

<p>עַם יוֹסְרֶךָ תַּחְתְּךָ יֻדְבַּר</p>

<p>וּתְהִי כְּחֵץ שָׁנוּן בְּיָדִי, גַּם</p>

<p>עַל אוֹיְבַי אָעֹז וְאֶתְגַּבַּר.</p>

<p>הָעָם מְדַבֵּר בָּךְ – וְלֹא אֵדַע</p>

<p>מָה אֶעֱשֶׂה יוֹם בָּךְ, בְּנִי, דֻּבַּר.</p>

<p>עִתֵּי זְמַנִּי חָלְפוּ כֻּלָּם,</p>

<p>הִנֵּה סְתָו יָמַי כְּבָר עָבַר,</p>

<p>גַּם מַהֲלֹם מִלַּי עֲדֶנָּה לֹא</p>

<p>דַּלְתֵּי נְחוּשׁוֹת לִבְּךָ שִׁבַּר,</p>

<p>אָזְנָךְ לְמוּסָרִי כְּמוֹ מַשְׁפֵּךְ</p>

<p>יַגְעִיל לְבָבָךְ זֶה וְלֹא עִבַּר:</p>

<p>אִם זֶה פְּרִי אֶפְרֶה וּבֶן יַמְרֶה –</p>

<p>מַה לִּי לְבֶן בִּטְנִי וּמַה לִּי בָּר?</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48230">https://benyehuda.org/read/48230</a></div></body></html>