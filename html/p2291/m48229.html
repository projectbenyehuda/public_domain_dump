<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לְמִי אוֹי</title>
	<meta name="author" content="יעקב בן דוד פראנשיס"/>
</head>
<body>

<p>וידויו של תלמיד חכם</p>

<blockquote>
<br />
</blockquote>

<blockquote>
<p>לְמִי אוֹי וַאֲבוֹי וּלְמִי מְדָנִים,</p>

<p>לְמִי שִׂיחַ, פְּצָעִים אוֹ יְגוֹנִים?</p>

<p>לְנַפְשִׁי הַמְכֹעָרָה, לְנַפְשִׁי –</p>

<p>לְנַפְשִׁי אַלְלַי, כֻּלָּהּ צְפוּנִים.</p>

<p>הֲיֵשׁ מַכְאוֹב כְּמַכְאוֹבִי? הֲיוֹעִיל</p>

<p>לְצִירִי רֹב צֳרִי אוֹ רֹב שְׁמָנִים?</p>

<p>פְּנוּ אֵלַי וְהָשֵׁמוּ סְעִיפַי,</p>

<p>חֳנוּנִי נָא, חֳנוּנִי רַעֲיוֹנִים,</p>

<p>דְּעוּ, כִּי יַד זְדוֹנִי נָגְעָה בִּי,</p>

<p>לְזֹאת אֶקְרַע לְבָבִי בַּחֲרוֹנִים.</p>

<p>בְּשֶׁלִּי סַעֲרַת לִבִּי, בְּשֶׁלִּי</p>

<p>אֱהִי צָלוּל בְּזַעַף מֵי זְדוֹנִים!</p>

<p>אֲנִי הָאִישׁ אֲשֶׁר הִבְאִישׁ לְבָבוֹ</p>

<p>וְהִתְעִיבוֹ – – – –</p>

<p>וְהַבּוֹחֵר בְּבוּז חָכְמָה יְוָנִית</p>

<p>וְעוֹזֵב דָּת יְקָרָה מִפְּנִינִים</p>

<p>וְהַמֵּמִיר בְּלֹא-הוֹעִיל כְּבוֹדוֹ</p>

<p>וְיַעְלַת חֵן לְמוֹ אֵשֶׁת זְנוּנִים</p>

<p>וְיָדַע כִּי רְפָאִים שָׁם, בְּעִמְקֵי</p>

<p>שְׁאוֹל יִהְיוּ קְרוּאֶיהָ טְמוּנִים.</p>

<p>וְכִי תַּפִּיל חֲלָלִים רֹב שְׂכָלִים</p>

<p>וְאִם יִהְיוּ כְּאַלּוֹנִים חֲסֻנִּים.</p>

<p>הֲכָזֶה יִהְיֶה בִּין אֶבְחֳרֵהוּ</p>

<p>וְהָיָה לִי לְזָרָא, פַּח וְצִנִּים?</p>

<p>הֲזֹאת שֶׁיֹּאמְרוּ ׳נֶפֶשׁ חֲכָמָה</p>

<p>מְחֻכָּמָה וְחֵלֶק דָּר מְעוֹנִים׳ –</p>

<p>וְהֵינִיקָה בְּתוֹךְ חֵיקָהּ שְׁפִיפוֹן</p>

<p>יְשׁוּפֶנָּה, וְתַחְלֹץ שַׁד לְתַנִּים?</p>

<br />
</blockquote>

<blockquote>
<p>לְכִי נִוָּכְחָה יַחַד, יְחִידָה,</p>

<p>כְּתוֹלָע אַאֲדִימֵךְ גַּם כְּשָׁנִים!</p>

<p>הֲתֵדְעִי: בַּהֲמוֹת יַעַר וּבַעֲלֵי</p>

<p>כְּנָפַיִם וְהוֹלְכִים עַל גְּחוֹנִים –</p>

<p>הֲלֹא צוּר יוֹלְדָם נָתַן לְכֻלָּם</p>

<p>חֲלִיפוֹת דָּת וּמִשְׁפָּטִים מְשֻׁנִּים!</p>

<p>רְאִי צִדְקָם וְאֵיךְ נוֹצְרִים לְחֻקָּה</p>

<p>בְּלִי מוֹשֵׁל וְשׁוֹפֵט אוֹ קְצִינִים;</p>

<p>רְאִי גָמָל – הֲיָמִיר הַצְּנִיעוּת,</p>

<p>וְכֶלֶב עַז – הֲיָמִיר לֶב אֱמוּנִים?</p>

<p>הֲתָמִיר אֶת חֲסִידוּתָהּ חֲסִידָה</p>

<p>וְחַסְדָהּ עִם אֲבוֹתֶיהָ זְקֵנִים?</p>

<p>הֲלֹם גֹּשִׁי, יְחִידָתִי, וְתִרְאִי</p>

<p>בְּצוֹמֵחַ וְעֵצִים רַעֲנַנִּים:</p>

<p>הֲכִחֵשׁ מַעֲשֵׂה זַיִת, וּפִרְיוֹ</p>

<p>הֲיָמִיר, אוֹ יְבוּלָם הַגְּפָנִים?</p>

<p>רְאִי לוּז אִם כֳּסוּ פָּנָיו חֲרוּלִים,</p>

<p>וְהָעַרְמוֹן – הֲיַעַל קִמְּשׁוֹנִים?</p>

<p>הֲלֹם גֹּשִׁי וְתִרְאִי בָּאֲדָמָה,</p>

<p>יְסוֹד דּוּמָה טְבוּעָה עַל אֲדָנִים:</p>

<p>הֲתִמְנַע בָּר וּבוּל מִכָּל יְצוּרִים</p>

<p>אֲשֶׁר יִהְיוּ בְּשֵׁם חַיִּים מְכֻנִּים?</p>

<p>וְלוּלֵי בַּעֲווֹן הַדּוֹר וּבִצְעוֹ</p>

<p>וְלַשָּׁנִים גְּשׁוּמִים אוֹ שְׁחוּנִים –</p>

<p>בְּדַדֶּיהָ תְרַוֵּנוּ בְּכָל עֵת</p>

<p>בְּשָׁוֶה, מִבְּלִי שִׁנּוּי זְמַנִּים.</p>

<br />
</blockquote>

<blockquote>
<p>הֲלֹא תִכָּלְמִי, נַפְשִׁי – הֲרֵי כָּל</p>

<p>יְצִיר תִּרְאִי שְׁמֹר דָּתוֹ לְמִינִים,</p>

<p>נְצֹר מִצְוָה בְּלִי עַוָּה וְגַאְוָה,</p>

<p>וְלֹא תִקְוָה לְתַגְמוּל אוֹ עֲדָנִים:</p>

<p>הֲלָהֶם שִׂבְּרוּ, הַאִם יְקַוּוּ</p>

<p>גְּמוּל אִם בַּעֲדָרִים אִם בְּבָנִים?</p>

<p>הֲלֹא לָךְ יִהֱיוּ לְמַס וּמִרְמָס</p>

<p>וּבִרְשׁוּתֵךְ נְתוּנִים הֵם נְתוּנִים;</p>

<p>וְאַתְּ, נַפְשִׁי, הֲלֹא נוֹצַרְתְּ גְּבֶרֶת,</p>

<p>גְּבֶרֶת אַתְּ וְחָפְשִׁית מֵאֲדוֹנִים,</p>

<p>וְהִנִּיחֵךְ בְּגַן דָּתוֹ לְעָבְדָּהּ</p>

<p>ושָׁמְרָהּ וֶאֱכֹל בָּהּ מַעֲדַנִּים</p>

<p>וּמַשְׂכֻּרְתֵּךְ שְׁלֵמָה מֵאֲדֹנָי</p>

<p>כְּחַסְדֵי הַזְּבוּל הַנֶּאֱמָנִים –</p>

<p>וְאֵיךְ שָׂטִית וְנָטִית מִשְּׁבִילָהּ</p>

<p>וְאוֹר הִלָּהּ לְחָכְמַת הַיְּוָנִים?</p>

<p>לְאַט נַפְשִׁי, לְאַט נַפְשִׁי לְסוֹדָהּ</p>

<p>וְאַל תָּבֹא בְּזֹאת לִפְנַי וְלִפְנִים:</p>

<p>הֲכִי סוֹפֵךְ לְנַסּוֹת אֵל בְּמִלִּים</p>

<p>אֲשֶׁר לֹא נִתְּנוּ לִהְיוֹת בְּחוּנִים,</p>

<p>וְלֵדַע מַה לְּמַעְלָה מַה לְּמַטָּה</p>

<p>וְלַחְקֹר מַה לְּאָחוֹר מַה לְּפָנִים</p>

<p>וְלִסְפֹּר צַעֲדֵי הָאֵל וְלִכְפֹּר</p>

<p>דְּבָרָיו הָאֲמִתִּים וְכֵנִים</p>

<p>וְלִשְׁלֹחַ בְּגַן חַיִּים יְמִינֵךְ</p>

<p>וְקַצֵּץ בּוֹ נְטָעִים נֶאֱמָנִים?</p>

<p>וְאַל נָא תִבְטְחִי, נַפְשִׁי, בְּעֻזֵּךְ:</p>

<p>דְּעִי, כִּי שָׁחֲקוּ מַיִם אֲבָנִים!</p>

<br />
</blockquote>

<blockquote>
<p>יְחִידָתִי, הֲלִכְבוֹדִי חֲקַרְתִּים –</p>

<p>הֲלִהְיוֹתִי לְראשׁ פִּנָּה לְבוֹנִים?</p>

<p>הֲלֹא שִׁבַּרְתְּ גְּאוֹן עֻזִּי, וְלוּלֵי</p>

<p>לְזֹאת – אֶהְיֶה כְּאֶחָד הַגְּאוֹנִים,</p>

<p>לְאוֹר חִצַּי יְהַלֵּכוּ קְהַל אֵל,</p>

<p>אֱהִי נָגְהָם וְשֶׁמֶשׁ הַנְּבוֹנִים –</p>

<p>וּמִיּוֹם יַעֲלֶה אֵיד מַחֲקָרָהּ</p>

<p>בְּלִבִּי, שָׁכְנוּ עָלָיו עֲנָנִים,</p>

<p>שְׁדוּדָה נָפְלָה בִּינַת לְבָבִי,</p>

<p>סְבָרָתִי קְרָאוּהָ ׳אֲסוֹנִים׳</p>

<p>וְנִשְׁתַּנּוּ מְזִמּוֹתַי וְיָשְׁרָם</p>

<p>כְּהִשְׁתַּנּוּת שְׁחוֹרִים מִלְּבָנִים,</p>

<p>בְּיַעַן כִּי שְׂפָתַָם נָפְלָה בִּי</p>

<p>וְהִתְעָרְבוּ חֲדָשִׁים עִם יְשָׁנִים.</p>

<p>יְחִידָתִי, עֲכַרְתִּנִי! וּמֵאָז</p>

<p>אֱהִי לִסְחִי וּמָאוֹס גַּם קְלוֹנִים,</p>

<p>שְׂחוֹק לָעָם, מְנוֹד רֹאשׁ אֶל לְאֻמִּים</p>

<p>וּפַחַד לִי וְחֶרְפָּה לַשְּׁכֵנִים:</p>

<p>׳הֲזֹאת הִיא נָעֳמִי׳? יֹאמְרוּ לְדַעְתִּי,</p>

<p>וְלִסְעִיפַי: ׳הֲלֹא הֵמָּה יְשֵׁנִים!׳</p>

<p>וְעַתָּה שָׂחֲקוּ עָלַי צְעִירִים</p>

<p>מְאַסְתִּימוֹ לְתַלְמִידַי לְפָנִים,</p>

<p>מְאַסְתִּימוֹ לְשׁוֹמְרֵי צֹאן עֲדָרַי,</p>

<p>חֲשַׁבְתִּים זַנְבוֹת אוּדִים עֲשֵׁנִים –</p>

<p>וְיָדָם אֶשְׁקָה הַיּוֹם בְּמוֹ פִי</p>

<p>הֲלֹא זֹאת לִי לְשִׂכִּים גַּם צְנִינִים!</p>

<p>לְיָמִים כִּי כְּמָטָר יִחֲלוּ לִי</p>

<p>אֲשֶׁר אֶהְיֶה לְרֹאשׁ וְאַב הֲמוֹנִים,</p>

<p>בְּעֵת כִּי קָרְאוּ ׳אַבְרֵךְ׳ לְפָנַי,</p>

<p>׳אֲבִי חָכְמָה וְאַף כִּי רַךְ לְשָׁנִים׳,</p>

<p>בְּעֵת כִּי נָתְנוּ לִי הָרְבָבוֹת</p>

<p>בְּכָל חָכְמָה וְכָל פִּלְפּוּל וְדִינִים</p>

<p>בְּעֵת שָׁקְדִי בְּתַלְמוּדִי, בְּעוֹדִי</p>

<p>בְּיַד רוֹדִי וּמִנְיַן הַקְּטַנִּים;</p>

<p>וְגִדַּלְתִּיךְ וְרוֹמַמְתִּיךְ כְּגֶבֶר</p>

<p>וְאִמַּצְתִּיךְ בְּרֹב כֹּחַ וְאוֹנִים,</p>

<p>וְאֵיךְ נֶהְפַּכְתָּ לְסוּר גֶּפֶן נָכְרִיָּה –</p>

<p>וְשׂוֹרֵקָה נְטַעְתִיךְ לִי בַּגַּנִים?</p>
</blockquote>

<blockquote>
<p>כתבתי בנעורי</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48229">https://benyehuda.org/read/48229</a></div></body></html>