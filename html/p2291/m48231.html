<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דּוֹד שַׁעֲרֵי</title>
	<meta name="author" content="יעקב בן דוד פראנשיס"/>
</head>
<body>

<p>שירת המתיאש</p>

<blockquote>
<br />
</blockquote>

<blockquote>
<p>דּוֹד, שַׁעֲרֵי חֶסֶד אֲשֶׁר נִפְתָּחוּ</p>

<p>לַכֹּל, בְּרִיחִים בַּעֲדִי בָּרָחוּ.</p>

<p>דּוֹד, סֻגְּרוּ דַלְתֵּי שְׁחָקִים בַּעֲדִי</p>

<p>אוֹ הַשְּׁחָקִים מֵחֲמֹל זָנָחוּ –</p>

<p>אוֹי לִי, וְנֶגֶד חֹק-שְׁמֵי-רוּם נָפְלוּ</p>

<p>הָרַחֲמִים, מִשְׁפָּט וְדִין נָצָחוּ.</p>

<p>הַמָּוְתָה אֶשְׁאַל, אֲבָל לֹא אֶגְוְעָה</p>

<p>אִלּוּ בְּרַקָּתִי חֲנִית יִצְנָחוּ!</p>

<p>אִם יַאֲבִיד זִכְרִי זְמַן מִלֵּב אֱנוֹשׁ,</p>

<p>יַשְׁאִיר כְּלִמּוֹתַי וְלֹא יִמָּחוּ;</p>

<p>אִלּוּ שְׁבָחַי עַל נְחֹשֶׁת נִכְתְּבוּ,</p>

<p>זִכְרָם הֲלֹא יֹאבַד וְיִשְׁתַּכָּחוּ;</p>

<p>וּלְעֵת בְּחֶרְפָּה אוֹ בְּנִוּוּל-מָה אֱהִי</p>

<p>– אָז יֶחֱזוּ עִוְרִים וְיִתְפַּקָּחוּ,</p>

<p>יִתְפַּקְּחוּ הָאִלְּמִים עֵת יֶחֱזוּ</p>

<p>בָּשְׁתִּי, וּפִיהֶם בָּרְחוֹב יִפְצָחוּ;</p>

<p>אִלּוּ יְרוּצוּן לַחֲבֹל בִּי אוֹיְבִים</p>

<p>– אָז יַחְלְמוּ, גַּם כִּי תְמוֹל פָּרָחוּ.</p>

<p>לוּ יִזְרְעוּ מֶלַח יְסוֹד אֶרֶץ לְהַ-</p>

<p>כּוֹת פַּעֲמֵי דַּרְדַּר וְקוֹץ – יִצְמָחוּ;</p>

<p>אִם יַחְנְטוּ גּוּפִי לְמַעַן יַעֲמֹד,</p>

<p>מֹר וְצֳרִי אָז יִתְלְעוּ, יִסְרָחוּ,</p>

<p>וּבְיוֹם קְבוּרָתִי חֲצִינָא אוֹ דְקָר</p>

<p>לֹא יִבְקְעוּ אֶרֶץ וְלֹא יִצְלָחוּ.</p>

<br />
</blockquote>

<blockquote>
<p>אִלּוּ אֲבַקֵּשׁ לֶאֱכֹל מִשּׁוֹפְרוֹת</p>

<p>רֹאשִׁי, נְשׁוֹתַי מִזְּנוּת בָּרָחוּ;</p>

<p>לוּ אֶשְׁמְרָה כֶּסֶף וְאֶתְאַו מַחֲשָׁךְ,</p>

<p>כָּל כּוֹכְבֵי רוּם בַּזְּבוּל יִזְרָחוּ;</p>

<p>אִלּוּ אֱהִי גִבֵּן וּמַשָּׂא אֶעֱמֹס,</p>

<p>צַלְעוֹת חֲטוֹטַרְתִּי אֲזַי נִמְתָּחוּ;</p>

<p>אִלּוּ בְּסֶלַע אוֹ בְּצוּר אֶבְטַח בְּיוֹם</p>

<p>צָרָה, כְּעָשָׁן זֶה וְזֶה נִמְלָחוּ;</p>

<p>אִלּוּ לְפַחַד-מָה מְנוֹס הָר אֶבְחֲרָה,</p>

<p>כָּל הַר לְשָׁרוֹן נֶהֱפַךְ וָאָחוּ;</p>

<p>אִלּוּ אֲבַקֵּשׁ מַחֲבוֹא לִי בַּזְּבוּל,</p>

<p>הִנֵּה מְרַדְפַי בָּאֲוִיר יִפְרָחוּ;</p>

<p>אִלּוּ בְּצַמַּת בּוֹרְחִי אוֹחֵז אֱהִי,</p>

<p>פִּתְאוֹם קְוֻצּוֹת שַׂעֲרוֹ נִקְרָחוּ.</p>

<p>אִלּוּ לְלִבּוֹת עַם יְשׁוּרוּן אֶשְׁאֲלָה</p>

<p>חֶסֶד, אֲזַי יִתְאַכְזְרוּ, יֻקְשָׁחוּ,</p>

<p>בַּעְדִי עֲדִי הָרַחֲמִים גֻּלָּחוּ:</p>

<p>אִלּוּ בְּתִתָּם בִּי נְשִׁימָה הֶחֱיוּ-</p>

<p>נִי עָצְרוּ רוּחָם וְלֹא נָפָחוּ.</p>

<p>לִי הַטְּלָאִים לַאֲרָיוֹת נֶהְפְכוּ,</p>

<p>נֶגְדִּי כְּלָבִים אִלְּמִים נָבָחוּ.</p>

<p>דּוֹד, יַחֲרִיד לִבִּי הֲמוּלַת קוֹל זְבוּב,</p>

<p>אוֹתִי לְטָאָה, שִֵׁבְּלוּל יִגָּחוּ.</p>

<br />
</blockquote>

<blockquote>
<p>לִטְרֹף רְכוּשִׁי אֵשׁ בְּלֵב יָם יִמְצְאוּ,</p>

<p>מַקְלוֹת לְהַכּוֹת בִּי בְּצוּר יִפְרָחוּ.</p>

<p>לִי הָרְעָפִים יִחֲלוּ: לֹא יִפְּלוּ</p>

<p>עַד כִּי אֱהִי תַחְתָּם, וְאִם נִדָּחוּ.</p>

<p>אִם רָץ לְטוֹב-לִי פַּעֲמִי – נִכְשָׁל.</p>

<p>לְרָע – דְּרָכַי סֻקְּלוּ, רָוָחוּ.</p>

<p>אִם אֶסְחֲרָה מַה שֶׁחֲבֵרַי יִסְחֲרוּ,</p>

<p>אַפְסִיד אֲנִי קַרְנִי וְהֵם יִצְלָחוּ.</p>

<p>אַשְׁרֵי אֲנָשִׁים, יַעֲשׂוּנִי יוֹרְשָׁם:</p>

<p>לֹא יִגְוְעוּ לָעַד, וְאִם נִטְבָּחוּ.</p>

<p>לִי יִקְּמוּ וַיִּטְּרוּ אִישִׁים אֲשֶׁר</p>

<p>לִזְנוּת נְשׁוֹתֵיהֶם תְּמוֹל סָלָחוּ;</p>

<p>הִשְׂתָּרְרוּ עָלַי וְרֹאשָׁם נָשְאוּ</p>

<p>אִישִׁים, לְצָרוּעַ וְזָב שָׁחָחוּ;</p>

<p>הַטֹּוֹמְנִים יָדָם בְּצַלַּחְתָּם לְרֹב</p>

<p>עַצְלָה, לְצָרְרִי יִיגְעוּ יִטְרָחוּ;</p>

<p>יִתְעַלְּסוּ עַל צַעֲרִי אִישִׁים, בְּיוֹם</p>

<p>פּוּרִים וְחַגֵּי מוֹעֲדָם נֶאֱנָחוּ:</p>

<p>מָה אֹמְרָה, דּוֹדִי, וְנוּג לֵב וַאֲבֵל-</p>

<p>אֵם אֶל שְׁמוּעוֹת צַעֲרִי יִשְׂמָחוּ!</p>

<p>מִגִּיל כְּאֵבִי יַחֲלִימוּ גוֹסְסִים,</p>

<p>כִּמְעַט יְקוּמוּן אַחֲרֵי נִשְׁטָחוּ.</p>

<p>אִלּוּ פְּרָחִים יָצְאוּ מִפִּי בְּכָל</p>

<p>מַדָּע, בְּעֵין כֹּל נִתְעֲבוּ, נֶאְלָחוּ.</p>

<p>תִּפְלָה לְשִׁירוֹתַי בְּפִיהֶם יִתְּנוּ,</p>

<p>אִם מִזְּמִירוֹת בֶּן גְּבִירוֹל צָחוּ.</p>

<p>אֶהְיֶה שְׂחוֹק לָעָם, נְגִינָתָם בְּכָל</p>

<p>הַיּוֹם, וְהַמַּרְבִּים בְּבוּז – שֻׁבָּחוּ.</p>

<p>כָּל אִישׁ מְצֵרִי נַעֲשָׂה קָצִין וְרֹאשׁ,</p>

<p>גַּם אָהֳלֵי כָּל אוֹהֲבַי יִסָּחוּ.</p>

<p>אֹכַל לְרַעֲבוֹנִי אֲשֶׁר יוֹתִיר חֲזִיר,</p>

<p>אֶרְוֶה תְּאֵנִים עַל שְׁחִין נִמְרָחוּ.</p>

<p>לֹא אֶמְצְאָה מַיִם בְּגִיחוֹן אוֹ פְּרָת,</p>

<p>עֵת עַל גְּדוֹתָם כָּל יְאוֹר נִדְלָחוּ.</p>

<p>פַּרְעוֹשׁ וּמַאְכֹלֶת וְכִנָּה אַף זְבוּב</p>

<p>בִּי יַעַקְצוּ, עֵת כָּל יְצוּרִים נָחוּ.</p>

<p>כָּל רַעֲיוֹנֵי הַזְּמַן עָלַי לְרָע,</p>

<p>לֹא נָדְדוּ מֶנִּי וְלֹא יִזָּחוּ.</p>

<p>פֶּשַׁע אֱנוֹשׁ בִּלְתִּי כְּמוֹ דוֹנַג יְמַס,</p>

<p>אַךְ כָּל חֲטָאַי נֶחְנְטוּ, נִרְקָחוּ.</p>

<br />
</blockquote>

<blockquote>
<p>הַלְוַאי, צְבִי חֵן, כִּי תְלָאוֹת הַזְּמַן</p>

<p>הִתְאַכְסְנוּ עָלַי וְהִתְאָרָחוּ!</p>

<p>הָהּ כִּי בְּתוֹךְ קִרְבִּי וְקִירוֹתָיו כְּבָר</p>

<p>בִּבְלִי מְחִיר דִּירוֹת קְבַע לָקָחוּ,</p>

<p>לֹא יִתְּנוּ רֶוַח, אֲהָהּ, בֵּין זֹאת לְזֹאת –</p>

<p>הֹוָה לְהֹוָה, חִיל לְחִיל נִסְפָּחוּ.</p>

<br />
</blockquote>

<blockquote>
<p>הַאִם זְמַן בַּעַל וּמִקְרָיו כֹּהֲנָיו</p>

<p>כִּי לְבָבִי עַל מִזְבְּחוֹ זָבָחוּ?</p>

<p>אֶצְעַק אֲנִי חָמָס לְנֶגֶד הַזְּבוּל</p>

<p>גַּם כִּי בְחֵמָר אֶת שְׂפָתַי טָחוּ.</p>

<p>אִם יֵשׁ בְּרוּם חֶמְלָה לְנֶפֶשׁ נַעֲנָה,</p>

<p>אִם חָס לְלִבּוֹת מִכְּאֵב גָּנָחוּ,</p>

<p>אִם שַׁעֲרֵי דִמְעָה עֲדֶן לֹא נִנְעֲלוּ,</p>

<p>אִם מָךְ וְדַל יָחֹן בְּעֵת יִצְרָחוּ,</p>

<p>אִם יֶהֱמוּ מֵעָיו לְאֶבְיוֹנִים אֲשֶׁר</p>

<p>יִתְחַלְחֲלוּ אֵליוּ וְיִתְיַפָּחוּ,</p>

<p>אִם נִפְקְחָה אָזְנוֹ לְרֶמֶשׂ גַּם בְּעִיר</p>

<p>אַף אֶל בְּנֵי עוֹרֵב בְּעֵת יִצְוָחוּ –</p>

<p>אֵיכָה חֲמֹל שָׁכַח, וּבִי קָפַץ בְּאַף,</p>

<p>אִשִּׁים בְּאַפּוֹ בַּעֲדִי קָדָחוּ?</p>

<p>מַה זֶּה וְצִנּוֹרוֹת חֲסָדָיו נָבְעוּ</p>

<p>לַכֹּל, וְאֵלַי נִטְרְפוּ, נִכְסָחוּ?</p>

<br />
</blockquote>

<blockquote>
<p>אַל תַּאֲשִׁימֵנִי, גְּבִיר, כִּי לַהֲבוֹת</p>

<p>אֵשׁ יִבְעֲרוּ קִרְבִּי וְיִתְלַקָּחוּ;</p>

<p>אַל תַּאֲשִׁימֵנִי אֲשֶׁר דָּמִי בְּאֵשׁ</p>

<p>כַּעְסִי והַוָּתִי מְאֹד יִרְתָּחוּ,</p>

<p>אַל תַּאֲשִׁימֵנִי הֲגַם כִּי תֶחֱזֶה</p>

<p>אִמְרוֹת שְׂפָתַי עַד מְאֹד שֻׁלָּחוּ!</p>

<p>נֶגֶד זְבוּל וָרוּם וְשַׁחַק אֶהֱגֶה –</p>

<p>אָכֵן יְצִירַי עוֹד בְּאֵל יִבְטָחוּ,</p>

<p>מִידֵי עֱזוּזוֹ אֶשְׁמְרָה, הַשָּׂר, אֲשֶׁר</p>

<p>לִי שַׁעֲרֵי הָרַחֲמִים יִפְתָּחוּ.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48231">https://benyehuda.org/read/48231</a></div></body></html>