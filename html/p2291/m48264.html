<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רָעוֹת עֲלֵי [על גורל האנוסים]</title>
	<meta name="author" content="יעקב בן דוד פראנשיס"/>
</head>
<body>

<blockquote>
<p>רָעוֹת, עֲלֵי עַם קָדְשְׁךָ אָפָפוּ</p>

<p>תַּמּוּ בְּבַלָּהוֹת, עֲדָתָךְ סָפוּ,</p>

<p>רַב קֻלְּעוּ, אֵלִי, בְּתוֹךְ כַּף קַלְעֲךָ,</p>

<p>צָנֹף כְּכַדּוּר בַּזְּמַן נִצְנָפוּ,</p>

<p>חַמַּת חֲמָתָךְ יָצְאָה מִנַּרְתְּקָהּ,</p>

<p>צֵל קִיקְיוֹנָם סָר וְהִתְעַלָּפוּ.</p>

<p>מַה תִּרְדְּפֵמוֹ, אִם כְּקַשׁ יָבֵשׁ יְהוּ,</p>

<p>מַהה תַּעֲרֹץ עָלִים בְּעֵץ נִדָּפוּ?</p>

<p>רַב נִפְצְעוּ, רַב נִנְעֲרוּ, אֵלִי, בְּשׁוֹט</p>

<p>אַפָּךְ וְעַצְמוֹתָם בְּחִיל רָחָפוּ.</p>

<p>רַב, רַב יְקַוּוּ אֶל גְּאֻלָּה זֹאת, אֲשֶׁר</p>

<p>הִתְנַבְּאוּ חוֹזִים וְלֹא יָסָפוּ.</p>

<p>רַב, רַב עֱזוּז צִדְקָם – לְנֶגֶד לוֹחֲמָיו</p>

<p>הָיָה לְנֵס, כָּל שׁוֹרְרָיו שָׁאָפוּ.</p>

<br />
</blockquote>

<blockquote>
<p>גָּלוּ לְפּוֹרְטוּגָל וּבָהּ לֹא נוֹשְׁנוּ,</p>

<p>עוֹדָם בְּאִבָּם נִגְדְּעוּ, נִקְטָפוּ.</p>

<p>אוֹי, נֶאֱנָסוּ בָּהּ לְהָמִיר דַּת אֱמֶת,</p>

<p>מֵאוֹר לְחֹשֶׁךְ דַּת דֳפִי נֶהְדָּפוּ,</p>

<p>דֹּחוּ בְּכֹחַ לַעֲבֹד אֵל זָר, וְאֶל</p>

<p>בֵּיתוֹ חֲפוּיֵי רֹאשׁ בְּעֹז נִדְחָפוּ.</p>

<p>הָהּ, כִּי מְשׁוּבִים בַּעֲבוֹתוֹת הָלְכוּ</p>

<p>הָלֹךְ וּבָכֹה לוֹ, וְרֹאשָׁם חָפוּ,</p>

<p>אִישׁ אִישׁ בְּיָרְדוֹ מֵי שְׁמָד עַל קָדְקֱדוֹ</p>

<p>עֵינָיו בְּתוּגָה דָם כְּטַל דָּלָפוּ.</p>

<p>יַרְעֵם וְחִצֵּי אַף בְּעֵינָיו יוֹר, בְּעֵת</p>

<p>מַיִם עֲלֵי רֹאשׁוֹ בְּאֹנֶס צָפוּ.</p>

<br />
</blockquote>

<blockquote>
<p>פְּרוּ וּרְבוּ שָׁם, וְצֹאנָם לָבְשׁוּ</p>

<p>כָּרִים וְעִמְקֵיהֶם יְבוּל עָטָפוּ –</p>

<p>דִּשְׁנָם אֱדוֹם יַרְווּם, וְעַל לֹא סִלְּפוּ</p>

<p>דַּרְכָּם בְּאִוָּלְתָּם לְבַד יִזְעָפוּ.</p>

<p>דַּת הָאֱמֶת הָיְתָה בְּתוֹךְ לִבָּם (וְאִם</p>

<p>פִּימוֹ עֲלֵי דַת הָאֱמֶת אָכָפוּ),</p>

<p>יֵהָרְגוּ כָּל יוֹם בְּעַד שִׁמְךָ, וּבָם</p>

<p>בִּגְלָלְךָ חָרוּ וְהִתְאַנָּפוּ.</p>

<p>עוֹלוֹת תְּמִימוֹת הֵם בְּמִזְבַּח קָדְשְׁךָ,</p>

<p>דָּרֹשׁ דְּרֹשׁ אוֹתָם – וְהֵן שֹׂרָפוּ.</p>

<p>כָּתְנוֹת בְּנֵי עַמָּךְ מְגֹאָלוֹת בְּדָם, ל</p>

<p>לֹא דַם גְּדִי, אַךְ בֶּאֱמֶת טֹרָפוּ,</p>

<p>טוֹבִים כְּמוֹ שָׁאוּל וְכִשְׁמוּאֵל כְּבָר</p>

<p>לִפְנֵי אֲדֹנָי כַּאֲגָג שֻׁסָּפוּ.</p>

<br />
</blockquote>

<blockquote>
<p>אֶל צֵל כְּנָפֶיךָ קְצָתָם יֶאֱתוּ,</p>

<p>בִּצְעִיפְךָ כֻּסּוּ וְהִתְעַלָּפוּ.</p>

<p>יוֹם יוֹם יְרוּצוּן נֶגְדְּךָ, לֹא יִיגְעוּ,</p>

<p>עוֹד יֵלְכוּ לָךְ, אֵל, וְלֹא יִיעָפוּ.</p>

<p>לָבֹא לְעָבְדָךְ יָם וְנָהָר שׁוֹטְטִים.</p>

<p>שֹׁבֶל יְגַלּוּ בָם וְשׁוֹק חָשָׂפוּ,</p>

<p>אִם נִטְמְאוּ, בִּיקוֹד חֲרָטָה לֻבְּנוּ</p>

<p>וּבְמֵי דְמָעוֹת מֹרְקוּ, שֻׁטָּפוּ.</p>

<p>מִנַּחֲלָתָךְ נִכְרְתוּ כָּל קוֹץ וְסִיר</p>

<p>מִינוּת, וְסִבְכֵי יַעֲרָה נִקָּפוּ.</p>

<p>סָרוּ בְּדִילֵי תּוֹעֲבוֹת קֶדֶם, וְכָל</p>

<p>סִיגֵי אֱמוּנוֹתָם כְּבֹר נִצְרָפוּ.</p>

<p>מִזֻּהֲמַת אֵמוּן אֱלִילִים עַמְּךָ</p>

<p>הִתְרַחֲצוּ רַגְלָיו וְלֹא טֻנָּפוּ.</p>

<br />
</blockquote>

<blockquote>
<p>חוּס, חוּס עֲלֵי בָנִים בְּתֵבֵל נוֹדְדִים</p>

<p>וּלְבֵית אֲבִיהֶם יוֹם לְיוֹם נִכְסָפוּ!</p>

<p>אִם אֵין אֱנוֹשׁ, יָגֵן זְכוּתוֹ בַּעֲדָם,</p>

<p>כִּי מִפְנֵי רָעַת זְמַן נֶאֱסָפוּ,</p>

<p>יָגֵן זְכוּת יִצְחָק – וְאֵיךְ עֵת יִחֲלוּ</p>

<p>פִּדְיוֹן בְּשֵׂיוֹ, כַּחֲמוֹר נֶעְרָפוּ?</p>

<p>יָגֵן זְכוּת חַכְמֵי סְפָרַד, כִּי תְמוֹל</p>

<p>לֶקַח כְּמָטָר בַּזְּמַן עָרָפוּ,</p>

<p>יָגֵן הֱיוֹתָם עַמְּךָ, אֵל, וֶאֱמֹר:</p>

<p>רָעוֹת עֲלֵי עַמִּי כְּדַי אָפָפוּ.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48264">https://benyehuda.org/read/48264</a></div></body></html>