<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אִמְרֵי צְבִי</title>
	<meta name="author" content="יעקב בן דוד פראנשיס"/>
</head>
<body>

<p>תלונה של חנניה קאזיס בדכאונו</p>

<blockquote>
<br />
</blockquote>

<blockquote>
<p>אִמְרֵי צְבִי אֶרְאֶה וּמַה נִּמְרָצוּ!</p>

<p>לִבּוֹת נְחוּשׁוֹת בֶּאֱמֶת יִרְעָצוּ.</p>

<p>מָה רַב יְקָר מִלָּיו בְּמִשְׁלֵי נָעֳמוֹ</p>

<p>וּכְיַהֲלוֹמִים הֵם, בְּפָז שֻׁבָּצוּ.</p>

<p>תֵּבֵל לְהֶמְיַת קוֹל שְׁאוֹנָם יֶחֱרַד,</p>

<p>שָׁתוֹת זְבוּל מָטוּ וְהִתְפַּלָּצוּ.</p>

<p>אַךְ לַזְּמַן שָׁוְא דָּרְכוּ קַשְׁתָּם, לְלֹא</p>

<p>חָטָא, וְחִנָּם בַּזְּמַן נָאָצוּ.</p>

<br />
</blockquote>

<blockquote>
<p>׳מִמַּעֲרַכְתִּי דַם חֲלָלָיו יִדְמְעוּ,</p>

<p>סִדְרֵי בְּרֵאשִׁית בַּעֲדִי נִפְרָצוּ,</p>

<p>קוֹל בִּזְבוּל נִשְׁמַע בְּיוֹם הִוָּלְדִי:</p>

<p>׳הִוָּעֲדוּ אֵלִים וְהִוָּעָצוּ!</p>

<p>נוֹלַד מְרִיר יוֹם, מַהֲרוּ בּוֹ תִּתְחֲרוּ,</p>

<p>עוּשׁוּ צְבָא מָרוֹם וּבוֹ הִנָּצוּ!</p>

<p>צֶדֶק, חֲדַל מִתֹּם וְנֹגַהּ מֵחֲמֹל;</p>

<p>כִּימָה וְעָשׁ וּכְסִיל בְּרוּם יֶאְמָצוּ,</p>

<p>מִרְמוֹת יְמַן כּוֹכָב, יְגוֹנִים שַׁבְּתַי,</p>

<p>תֵּבֵל חֲנִיתוֹת מַאֲדִים יִמְחָצוּ –</p>

<p>הַבֵּן בְּאָב יִמְרֹד וְעֶבֶד בַּגְּבִיר,</p>

<p>יִתְקוֹטְטוּ אַחִים ויִתְרוֹצָצוּ,</p>

<p>רֹעוּ אֲבִירִים, גִּבֳּרֵי הָעָם חֳתוּ,</p>

<p>עָפְלֵי מְלָכִים עַד יְסוֹד יִתָּצוּ.</p>

<p>כֹּחַ וְעִתּוֹת יַחֲלִיפוּ קֹר וְחֹם,</p>

<p>בִּדְבַר זְבוּל בּוּל וֶאֱנוֹשׁ אֻלָּצוּ,</p>

<p>זַיִת יְכַחֵשׁ מַעֲשָׂיו, גֶּפֶן יְבוּל,</p>

<p>חָסִיל וְתוֹלָע בַּפְּרִי יִשְׁרְצוּ!</p>

<p>כִּתְבוּ לְיוֹם זֶה: מָר, עֲתִיד אוֹן, צִיר וְחִיל,</p>

<p>חוּטֵי חֲסָדִים גֻּדְּעוּ חֻצָּצוּ</p>

<p>עַד יַעֲבֹר דַּךְ, הַזְּמַן, עַד יַעֲבֹר</p>

<p>הָאִישׁ, בְּצָרוֹתָיו מְרוֹמִים דָּצוּ!</p>

<br />
</blockquote>

<blockquote>
<p>אוֹי לִי, אֲבוֹי! מַה לַּעֲשׂוֹת בָּאִישׁ, אֲשֶׁר</p>

<p>עָלָיו גְּזַר-דִּין זֶה בְּאַף חָרָצוּ?</p>

<p>תֵּבֵל, אֲנִי יוֹנָה, בְּשֶׁלִּי הַיְקוּם</p>

<p>נָעוּ בְּזַעַף יָם זְמַן גַּם נָצוּ,</p>

<p>מִנִּי תְמוּרוֹת נָפְלוּ לִבְנֵי חֲלוֹף</p>

<p>מִדּוֹת מְצוּקוֹתַי מְאֹד בֹּרָצוּ,</p>

<p>יַלְדֵי זְמַן לִי כִּוְּנוּ לִירוֹת – וְכָל</p>

<p>הַדּוֹר בְּטָעוּת בַּעֲדִי חֻצָּצוּ,</p>

<p>סִיגָם אֲנִי וּבְיוֹם אֲאֻכַּל יֵצְאוּן</p>

<p>מִבּור עֳנִי, מִמּוֹקְדָם יוּרָצוּ,</p>

<p>הִנְנִי כְּחֵץ מֵפִיץ וְיוֹם אֵרֵד שְׁאוֹל</p>

<p>אָז עַנְנֵי הַסְּעָרָה יוּפָצוּ.</p>

<p>מִנַּחֲלֵי עֵינַי דְמָעוֹת יִשְׁאֲבוּ</p>

<p>נוּגִים, וּמִתַּמְצִית רְעָלַי מָצוּ,</p>

<p>נֵרוֹת יְשׁוּרוּן בַּעֲבוּרִי דָעֲכוּ,</p>

<p>שִׁמְשֵׁי זְמַן לָבֹא בְּלֹא עֵת אָצוּ,</p>

<p>כָּבוּ מְאוֹרוֹת כִּי בְיִפְעַת זָהֳרָם</p>

<p>רַגְלֵי עֲדַת אֵל מִדְּחִי חָלָצוּ,</p>

<p>פַּסּוּ מְרִיקֵי אוֹצְרוֹת הוֹן דַּת אֱמֶת,</p>

<p>כִּי בַּעֲמַל הָרַעֲיוֹן קָמָצוּ.</p>

<p>לוּלֵי אֱהִי מִכְשׁוֹל לְרַגְלֵי גוֹאֲלָם</p>

<p>לֹא יַהֲלֹכוּ אַט, אֲבָל קָפָצוּ;</p>

<p>לוּלֵי בְּרִית לִי כָּרְתוּ חֵמָה וְאַף,</p>

<p>נִדְחֵי הֲמוֹן בֵּית יַעֲקֹב קֻבָּצוּ.</p>

<p>מָה אֶתְמְהָה אִם כֵּן וְאֶשְׁתּוֹמֵם בְּעֵת</p>

<p>לִי יִלְעֲגוּ הָעָם וְיִתְלוֹצָצוּ?</p>

<p>לוּ חָכְמוּ, מִנִּי כְּמִזָּב נִבְדְּלוּ</p>

<p>וּכְמִזְּבוּבֵי רַאֲתָן הוּקָצוּ!</p>

<p>לֹא יַעֲלוּנִי עַל לְשׁוֹנוֹתָם כְּאִם</p>

<p>פִּימוֹ בְּהַזְכִּירָם שְׁמִי שֻׁקָּצוּ;</p>

<p>לוּ חָכְמוּ, חַי יִקְבְּרוּנִי – חַי, וְלִי</p>

<p>שׁוּחָה בְּתוֹךְ שׁוּחָה אֲזַי קֹרָצוּ,</p>

<p>אֶפְרִי בְּלֶב יָם יִפְזְרוּ, פֶּן אֶעֱמֹד</p>

<p>שֵׁנִית, וְעַצְמוֹתַי כְּחוֹל יֻחְלָצוּ.</p>

<p>רֶוַח וְהַצָּלָה לָהֶם בְּיוֹם</p>

<p>רַגְלַי לְקִיר הַמָּוְתָה יִלְחָצוּ;</p>

<p>יִשְׁלַם – בְּיוֹם יַשְׁלִים יְמוֹתַי – הַזְּמָן</p>

<p>וּגְדִי וְנָמֵר יַחֲדָו יִרְבָּצוּ.</p>

<br />
</blockquote>

<blockquote>
<p>תֹּפֶת אֲנִי, מִלַּהֲבִי יִתְפַּזְּרוּ</p>

<p>לַדּוֹר שְׁבִיבֵי אֵשׁ וְיִתְפּוֹצָצוּ –</p>

<p>לוּ יֵשׁ לְאֵל יַד מַחְשְׁבוֹתַי לַעֲשׂוֹת</p>

<p>שִׂכִּים, בְּעֵינֵי הַזְּבוּל יִנְעָצוּ!</p>

<p>מַה לַּזְּבוּל, אוֹי לִי, אֲשֶׁר לִי יֶאֱרֹב,</p>

<p>מַה לַּמְּרוֹרִים כִּי בְּבַעַר קָצוּ?</p>

<p>מַה לִּי וְלָהֶם? מַה בְּמוֹתִי יִירָשׁוּ</p>

<p>כִּי לַחֲבֹל בִּי עַד מְאֹד עָלָצוּ?</p>

<p>הָה כִּי בְּכֶלֶב מֵת וּפַרְעוֹשׁ קִנְּאוּ</p>

<p>וַיִּרְדְּפוּ עָלֶה וְקַשׁ עָרָצוּ!</p>

<p>מָה אוֹמְרִים לוּ יִקְטְלוּנִי בָּחֳרִי?</p>

<p>מִסְפַּר חֳדָשַׁי הַלְוַאי חֻלָּצוּ!</p>

<p>אִם לַחֲזוֹת עָמָל וְכַעַס אֶחֱיֶה,</p>

<p>טוֹב לִי אֲשֶׁר עֵינַי כְּבָר עֻמָּצוּ!</p>

<p>אַךְ בַּחֲרוֹנִי עֻוְּרוּ: לוּ נִפְקָחוּ,</p>

<p>טֻמְאַת שְׂפָתַי בַּבְּכִי יִרְחָצוּ.</p>

<p>חוּשַׁי – בְּתַרְדֵּמַת פְּתַיּוּת נוֹפְלִים –</p>

<p>עוּרוּ וּמִסִּכְלוּתָם תִּיקָצוּ.</p>

<p>הִכְסִיף פְּנֵי מִלַּי שְׂאוֹר הַגַּאֲוָה.</p>

<p>רַב יִסְרְחוּ, רַב, אַחֲרֵי יֶחְמָצוּ.</p>

<p>גַּם לִי לְמַזָּלִי לְבַד יִתְרַעֲמוּ</p>

<p>כִּי לֹא לְהוֹכִיחַ לְאַל יֶחְפָּצוּ,</p>

<p>תִּפְלָה בְּאֵין לֵב נָתְנוּ בִּמְשָׁרְתָיו,</p>

<p>פִּימוֹ עֲלֵי צִבְאוֹת עֲבָדָיו פָּצוּ,</p>

<p>וּבְצַעֲרִי אֵין לִי כְּדַאי הִתְנַצְּלוּת.׳</p>

<br />
</blockquote>

<blockquote>
<p>אִמְרֵי צְבִי אֶרְאֶה וּמַה נִּמְרָצוּ…</p>
</blockquote>

<p>בערך בשנת ת״י – 1650</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48232">https://benyehuda.org/read/48232</a></div></body></html>