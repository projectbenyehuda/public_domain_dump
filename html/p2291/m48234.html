<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אוֹי מָה</title>
	<meta name="author" content="יעקב בן דוד פראנשיס"/>
</head>
<body>

<p>חלומו של המשורר</p>

<blockquote>
<br />
</blockquote>

<blockquote>
<p>אוֹי-מָה מְרִי נַפְשִׁי – אֲשֶׁר נִדְחַפְתִּי</p>

<p>בִּשְׁתֵּי יְדֵי מָרוֹם, כְּקַשׁ נִרְדַּפְתִּי!</p>

<p>עָלַי שְׁמֵי עֶלְיוֹן וְתֵבֵל נִקְשְׁרוּ,</p>

<p>יַד הַזְּבוּל, בִּי לוֹחֲמָה, שָׁזַפְתִּי:</p>

<p>עָלַי בְּפֶּתַע נֶהְפְּכוּ צִירֵי זְמָן,</p>

<p>מֵאוֹר לְחֹשֶׁךְ, אַלְלַי, נֶהְדַּפְתִּי.</p>

<p>דּוֹדִי כְּמִתְחַפֵּשׂ וְעֵינָיו מַעֲלִים,</p>

<p>דּוֹדִי אֲשֶׁר לוֹ לַחֲמִי הִטְרַפְתִּי.</p>

<p>רֵעִי כְּמִסְתַּתֵּר בְּעֵת בִּי יַעֲבֹר,</p>

<p>יִשְׁכַּח אֲשֶׁר עָלָיו כְּאָב חָפַפְתִּי.</p>

<br />
</blockquote>

<blockquote>
<p>רַב יֶחֱרֶה לִי זֶה עֲדֵי מָוֶת, וְלוּ</p>

<p>יֵשׁ צֹר בְּיָדִי – בּוֹרְחַי עָרַפְתִּי!</p>

<p>נִיבִי יְהִי לִסְחִי לְאוֹמֵר לִי תְמוֹל</p>

<p>כִּי מִשְּׂפָתַי מֹר דְּרוֹר הִטַּפְתִּי.</p>

<p>תָּם מִשְּׁמִי כִּנּוּי רְבִי, שַׂר אוֹ גְּבִיר</p>

<p>וּבְשֵׁם מְשֻׁגָּע וֶאֱוִיל חֹרַפְתִּי.</p>

<p>בָּנַי בְּצָרַי הֵם כְּבָר וּבְעוֹכְרַי,</p>

<p>לֹא יִשְׁמְעוּ לִי אִם כְּסוּס צָנַפְתִּי;</p>

<p>שֵׁגַל יְצוּעַי זוֹעֲמָה עָלַי אֲשֶׁר</p>

<p>לֹא זָעֲמָה אֶתְמוֹל וְאִם נָאַפְתִּי:</p>

<p>עֵת זָעֲמָה אֶתְמוֹל בְּמִלִּים אִסְּרָה</p>

<p>וּמְעַ-מְעַט אֵשׁ מוֹקְדָהּ גָּרַפְתִּי,</p>

<p>כָּעֵת בְּרִשְׁפָּהּ אֶתְּנָה גָפְרִית וְנֵפְט</p>

<p>גַּם בּוֹ בְּרוּחַ עִוְעִים נָשַׁפְתִּי.</p>

<br />
</blockquote>

<blockquote>
<p>מָה עוֹלְלוּ בִּי עוֹלְלַי כִּי עַל בְּלִי-</p>

<p>מָה אֶגְעֲרָה בָּהֶם וּמָה אָנַפְתִּי?</p>

<p>אַסְכִּין עֲשֹׂה בַּכֹּל, לְחִי אֶתֵּן וְגֵו</p>

<p>לִמְנַאֲצַי וּמְרַחֲמַי הִקְצַפְתִּי.</p>

<p>אַיֵּה פְּנֵי אַרְיֵה אֲשֶׁר בָּם אַחֲרִיד –</p>

<p>אֵיכָה כְּכֶלֶב כָּל אֱנוֹשׁ הֶחְנַפְתִּי?</p>

<p>אַרְזֵי סְעִיפַי, עָבְרוּ עָבִים תְּמוֹל,</p>

<p>אַרְצָה כְּאַגְמוֹן עוֹד מְעַט כָּפַפְתִּי;</p>

<p>מִדְרָךְ לְרַגְלַי כָּל כְּסִיל עַתָּה אֱהִי,</p>

<p>אִישׁ שָׁף עֲקֵבִי, קָדְקֳדוֹ אָז שַׁפְתִּי.</p>

<p>כֶּסֶף תְּבוּנַָתִי לְסִיגִים נֶהֱפָךְ</p>

<p>מֵאָז בְּכוֹר טִרְדוֹת עֳנִי נִצְרַפְתִּי.</p>

<p>אֶחְשֹׁב לְרַע לִי מַחֲשָׁבוֹת יוֹם וָלֵיל,</p>

<p>אִם לִי אֱמֶת שׁוֹוָה, אֱמֶת סִלַּפְתִּי;</p>

<p>דְֶּרֶךְ יְשָׁרָה אִם תְּאֻנֶּה לִי לְטוֹב,</p>

<p>לִנְטוֹת לְאֹרַח מַעֲקָשׁ הִקַּפְתִּי.</p>

<br />
</blockquote>

<blockquote>
<p>יָדִי אֲסוּרוֹת עֵת מְצִיאָה אֶחֱזֶה,</p>

<p>אֶדְמֶה כְּאִלּוּ אָז בְּיָד לֻפַּפְתִּי.</p>

<p>אָעֹז בְּהַוָּתִי תְּמוֹל שִׁלְשׁוֹם, אֲבָל</p>

<p>אֶל מַהֲלוּמוֹת הַזְּמַן רוֹפַפְתִּי.</p>

<p>מֵאָז, אֲהָהּ, פָּנוּ מְיֻדָּעַי כְּאִם</p>

<p>נִשְׁפַּךְ נְחֻשְׁתִּי בָּם וְשֵׁת חָשַׂפְתִּי.</p>

<p>לִפְנֵי עֲמִיתִי הוּא לְשׁוֹנִי יַחֲרִישׁ,</p>

<p>עַד אֶעֱצֹר מִלִּים וּפִי אָכַפְתִּי.</p>

<p>שִׁמְשֵׁי מְאוֹרִי, יִלְהֲטוּ מִגִּיל תְּמוֹל,</p>

<p>אֵיךְ עֻנְנוּ הַיּוֹם וּבָם דָּלַפְתִּי!</p>

<p>אָקוּץ בְּחַיַּי, אֶבְחֲרָה לִי מַחֲנָק,</p>

<p>לֹא אֵדְעָה נַפְשִׁי בְּיוֹם זָעַפְתִּי.</p>

<br />
</blockquote>

<blockquote>
<p>אֵלֶּה, אֲבוֹי לִי, תּוֹלְדוֹת הַמִּסְכְּנוּת</p>

<p>אוֹי לִי, וְלֹא בְּמִסְכְּנוּת אֻלַּפְתִּי!</p>

<p>אֵדַע אֲשֶׁר נִשְׁיִי אֲשַׁלֵּם לַזְּמָן,</p>

<p>עָלַי כְּמַלְוֶה טוּב זְּמַן זָקַפְתִּי.</p>

<p>אָכֵן מְאֹד עָנֹג אֱהִי וְרַךְ, וְאֵיךְ</p>

<p>אוּכַל חֲסֹר מַה שֶּׁעֲדֶן הֶעְדַּפְתִּי?</p>

<p>נֹפֶת מְתִיקוּת הַזְּמַן אָבוּס בְּאַף,</p>

<p>וַיְהִי לְזָרָא לִי שְׂלָו אָסַפְתִּי,</p>

<p>אֶלְאֶה נְשֹׂא זוֹ. יָם תְּלָאוֹת הַזְּמָן</p>

<p>וּכְבָר בְּצוּלַת סַעֲרוֹ שָׁטַפְתִּי –</p>

<p>נִשְׁבָּר אֳנִי אוֹנִי וְסָר הוֹנִי עֳנִי</p>

<p>עַד כִּי בְּלִי כֹּחַ בְּגַלָּיו צַפְתִּי.</p>

<p>אֶבְכֶּה כְּיוֹלֵַדָה בְּכָל רֶגַע, וְלֹא</p>

<p>עָלַי, וְאִם בְּרַעֲבוֹן עָטַפְתִּי:</p>

<p>אֶנְקַת בְּנֵי בִטְנִי וְאִשְׁתִי שׁוֹאֲפָה</p>

<p>נַפְשִׁי, וְאֶשֹּׁם מֵאֲשֶׁר שָׁאַפְתִּי.</p>

<p>הַאֶחְשֹׁב עָווֹן לְבַת נָדִיב בְּעֵת</p>

<p>תִּצְעַק ׳אֲדוֹנִי, אֵיךְ בְּטִיט נִסְחַפְתִּי?׳</p>

<p>תָּלִין גְּבִירָה עַל נְוֵה רִבְצָהּ – וְלֹא</p>

<p>תָּלִין, וּמִשְׁכָּבָהּ תְּמוֹל מֹר נַפְתִּי?</p>

<p>לֹא יִרְעֲמוּ בָּנַי מְפֻנָּקַי בְּעֵת</p>

<p>אוֹתָם בְּלִי חֵטְא אוֹמְרִי סִגַּפְתִּי?</p>

<p>מַה לִּי וְלִכְבוֹד אָב, בְּנֵי נַפְשִׁי, לְלֹא</p>

<p>אוֹעִיל וּמַטֵּה לַחְמְכֶם קָטַפְתִּי?</p>

<p>מַה לַּעֲשׂוֹת לַבֵּן אֲשֶׁר יִצְעַק בְּמָר</p>

<p>׳הוֹי אָב, בְּרֹאשׁ חוּצוֹת בְּקֹר עֻלַּפְתִּי!׳</p>

<p>אֶל קוֹל אֲשֶׁר כָּזֶה לְבָבִי יַעֲמֹד –</p>

<p>טוֹב לִי וּמַחַץ אוֹ חֲנִית שֻׁסַּפְתִּי!</p>

<p>זֹאת רָאֲתָה עֵינִי, וְעוֹד אֶחְיֶה וְלֹא</p>

<p>אֶמֹּג כְּדוֹנָג? הַכְּצוּר תָּקַפְתִּי?</p>

<p>הָהּ עַל יְלָדַי, אִם לְאֵלֶּה נוֹלְדוּ –</p>

<p>הַלְוַאי אֱהִי עָקָר וְלוּ שָׁחַפְתִּי!</p>

<p>עַל זֹאת בְּמַכְאוֹבִי זְקָנִי אֶמְרְטָה,</p>

<p>עַל לֶחֱיִי עַל זֹאת בְּחִיל תָּפַסְתִּי.</p>

<br />
</blockquote>

<blockquote>
<p>אֵלִי ׳הַמַּשְׂבִּיעַ לְכָל חַי׳ נֶאֱמָר,</p>

<p>הַאִם בְּסִפְרָךְ הַכְּתָב זִיַּפְתִּי?</p>

<p>שִׂיחִי כְּדֶבֶק הוּא לְדַלְתֵי הַזְּבוּל –</p>

<p>הָהּ, כִּי בְּפִי צִנּוֹר חֲסָדָיו גַּפְתִּי,</p>

<p>תִּסְתֹּם בְּרָקָיו נַאֲקָתִי מַעֲרֹף,</p>

<p>בּוֹ כָל סֶדֶק, נֶקֶב וְחוֹר זִפַּפְתִּי</p>

<p>פַּרְגּוֹד שְׁחָקִים אֶמְתְּחָה אַרְצָה בְּיַד-</p>

<p>שִׂיחִי וּפָרֹכֶת זְבוּל פָּרַפְתִּי.</p>

<br />
</blockquote>

<blockquote>
<p>תִּכְלֶה תְּלוּנָה מֵעֲלֵיכֶם, אוֹהֲבַי,</p>

<p>הֵן מִמְּסִילוֹת הַזְּבוּל נִרְדַּפְתִּי!</p>

<p>חִדְלוּ, קְרוֹבַי, פֶּן תְּהוּ לָבוּז בְּזֹאת,</p>

<p>הִכָּלְמוּ, וַי, יַחֲסִי הִכְסַפְתִּי:</p>

<p>מֶנִּי כְּמִטָּמֵא, אֲהוּבַי, תִּפְרְשׁוּ –</p>

<p>אַל תִּגְּשׁוּ לִי, בָּעֳנִי טֻנַּפְתִּי.</p>

<p>תֹּפֶת יְהִי דַלּוּת, עֳנִי טֻמְאָה יְהִי –</p>

<p>אוֹי אִישׁ שְׁמִי מַזְכִּיר וּבוֹ כִּשַּׁפְתִּי!</p>

<p>בִּרְחוּ, שְׁכֵנַי! כִּי בְּלַבַּת הָעֳנִי</p>

<p>כַּיּוֹם אֲנִי עִם אָהֳלִי נִשְׂרַפְתִּי,</p>

<p>יֵאָסְרוּ חֶלְקֵי בְּשָׂרִי זֶה לְזֶה,</p>

<p>יִבָּדְלוּ, פֶּן זֶה וְזֶה קָלַפְתִּי.</p>

<p>תֵּבֵל תְּנַדֵּנִי לְמֵאִישׁ עַד בְּעִיר,</p>

<p>מָךְ הִנְנִי מָךְ לַיְקוּם נִזַּפְתִּי:</p>

<p>אֶהְיֶה לְנִדָּה לוֹ, בְּעֵינִי אֶעֱבֹר</p>

<p>מַרְאוֹת, בְּמַגָּעִי יְבוּל שָׁדַפְתִּי,</p>

<p>תּוֹלַע זְמַן לֹא יַחֲסֹל אֶת קִיקְיוֹן</p>

<p>הוֹנִי – וּפֹארוֹתָיו אֲנִי סִעַפְתִּי,</p>

<p>לוּלֵי גְדָעוֹ מַעֲצַד הִתְרַשְּׁלוּת</p>

<p>דַּרְתִּי בְּצֵל נוֹפוֹ וְהִסְתּוֹפַפְתִּי</p>

<p>מֶה עָשׁ כְּעָשׁ אִבּוּד יְקָר חֶמְדַּת זְמָן</p>

<p>בֵּין בַּעֲלֵי בִּינָה אֲשֶׁר כָּנַפְתִּי?</p>

<p>מַה טּוֹב וּמַה נָּעִים לְטַפִּי, כִּי בְּתוֹךְ</p>

<p>לֵצִים עֲרִיצִים רַב רְכוּשׁ חָתַפְתִּי?</p>

<p>הָלְאָה גְשׁוּ, חָכְמוֹת; הֱיוּ לִי מַחֲסֶה</p>

<p>לָרִיק עֲדֶנָה? בֶּאֱמֶת יָעַפְתִּי,</p>

<p>רַב נִשְׁלְפָה חַרְבִּי לְמוּל הַמַּחֲמָד,</p>

<p>רַב לַלְּמִידָה נַעֲלִי שָׁלַפְתִּי.</p>

<p>צַר לִי וְהֵבֵאתִי בְּמָצוֹר אָהֳלִי,</p>

<p>עָלַי בְּתוֹלַע הַמְּשִׁי אָפַפְתִּי,</p>

<p>צַר לִי וּמַה יּוֹעִיל לְקִנִּי, כִּי עֲדֶן</p>

<p>מִקֵּן אֱלֵי קֵן סוֹפְרִים רִחַפְתִּי;</p>

<p>כִּי אַעֲלֶה עַל בָּמֳתֵי עָב אֶת כְּנַף</p>

<p>שִׂכְלִי, בְּנִשְׁרֵי הַתְּבוּנָה עַפְתִּי?</p>

<p>כִּי בַּר תְּעוּדָה אֶתְּנָה בִּבְלִי מְחִיר,</p>

<p>לִקְחִי לְצָמֵא לוֹ כְּטַל הִרְעַפְתִּי,</p>

<p>כִּי מֵעֲתַר תֻּמִּי לְבוֹנַת מַעֲשַׂי</p>

<p>יָרַח אֲדֹנָי בַּחֲלֹף נָדַפְתִּי,</p>

<p>כִּי עַל מְלִיצַי הַזְּמַן וּמְשׁוֹרְרָיו</p>

<p>רַגְלַי הֲרִימֹתִי וְנֵס נוֹפַפְתִּי</p>

<p>כִּי לִי עֲטֶרֶת הַנְּעִימוֹת נָתְנוּ</p>

<p>עֵת בֵּין עֲגוּרֵי הַזְּמִיר צִפְצַפְתִּי.</p>

<p>צֻנַּן כְּבָר לִבִּי בְּכָל לִמּוּד, וּמֵי</p>

<p>דֶּמַע יְלָדַי בַּיְקוֹד זַלַּפְתִּי.</p>

<p>חוּץ מִתְּעוּדַת אֵל בְּכָל בִּין אֶבְחֲלָה</p>

<p>וּבְאַהֲבַת הַהוֹן לְבַד נִרְצַפְתִּי:</p>

<p>חָרוּץ אֱלֵי חָרוּץ וְנֶחְפָּז אַט לְפָז –</p>

<p>כֶּסֶף לְבַד, כֶּסֶף לְבַד נִכְסַפְתִּי,</p>

<p>אֶקְמֹץ וְאֶקְבֹּץ, הוֹן בְּלִי סוֹף אֶאֱסֹף,</p>

<p>כָּל רַעֲיוֹנַי לִבְכִי הֶחְלַפְתִּי,</p>

<p>אִם בַּחֲרוּזִים לִי חֲרוּזִים נִתְּנוּ,</p>

<p>שֵׁרוֹת בְּשִׁירוֹת – אָז זְמִיר הוֹסַפְתִּי.</p>

<p>אַלְבִּישׁ לְבָבִי מַחֲלָצוֹת תַּאֲוָה,</p>

<p>נַפְשִׁי צְנִיף הַמַּחֲמָד צָנַפְתִּי.</p>

<br />
</blockquote>

<blockquote>
<p>אָמְנָם בְּלִי דַעַת אֲדַבֵּר כֹּה וְאִם</p>

<p>מִלַּי יְעִידוּן לִי אֲשֶׁר שׂרַפְתִּי</p>

<p>אוֹי, אוֹי לְאָזְנַיִם אֲשֶׁר כַּךְ שׁוֹמְעוֹת!</p>

<p>פָּנִים כְּלַפֵּי מַעְלָה הֶחְצַפְתִּי.</p>

<p>גַּם כִּי אֱלֹהִים חַי אֲנִיִי יָרֵא, שְׁמוֹת</p>

<p>שַׁחַק, זְבוּל וָרוּם לְבַד גִּדַּפְתִּי.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48234">https://benyehuda.org/read/48234</a></div></body></html>