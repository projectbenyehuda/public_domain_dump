<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לִבִּי לִבִּי</title>
	<meta name="author" content="יעקב בן דוד פראנשיס"/>
</head>
<body>

<p>תוכחת המתחרט</p>

<blockquote>
<br />
</blockquote>

<blockquote>
<p>לִבִּי, לִבִּי! מַה שֶּׁעָבַר עָבַר.</p>

<p>מֵהַיּוֹם הִתְאַמֵּץ לִהְיוֹת נָבָר,</p>

<p>מֵהַיּוֹם הִתְאַמֵּץ עַל תַּאְוָתְךָ,</p>

<p>עַל יִצְרָךְ מֵהַיּוֹם יָדָךְ תִּגְבָּר –</p>

<p>לִבִּי, אִם נִדְמֶה לָךְ לִטְלֵה חָלָב</p>

<p>תֵּדַע, לִבִּי, כִּי לוֹ קַרְנֵי שׁוֹר בָּר!</p>

<p>תִּצֹּר, לִבִּי, תִצֹּר צַעְדֵּי אוֹנוֹ,</p>

<p>תִּפְרֹשׂ חִישׁ עַל רַגְלָיו רֶשֶׁת מִכְבָּר,</p>

<p>חִישׁ בַּנֶּפֶשׁ תָּשִׁית עֵצוֹת נֶגְדּוֹ</p>

<p>וּבְפִי לָאֹר אוֹתוֹ תָשִׂים דָּבָר!</p>

<p>אָנָּא, אִם בִּמְעִילָךְ יִצְרִי אָחֹן</p>

<p>קַצֵּץ קַצֵּץ כָּנָף שֶׁבּוֹ חֻבָּר!</p>

<br />
</blockquote>

<blockquote>
<p>אֵיךְ הִדְבַּרְתָּ נֶפֶשׁ שִׁיר עַד כֹּה תַּחְתָּיו</p>

<p>הַיּוֹם מִשֵּׁבֶט מוּסָרָהּ תֻּדְבָּר</p>

<p>מֵהַיּוֹם הִטְרִיפָה לֶחֶם חֻקָּהּ –</p>

<p>הָהּ, כִּי הַיּוֹם מַטֵּה לַחְמָהּ נִשְׁבָּר.</p>

<p>הָהּ, כִּי עַד כֹּה חָפְנָךְ רוּחַ אָסָף.</p>

<p>הָהּ, כִּי לֵב חוֹרֵשׁ רָע לֹא יִקְצֹר בָּר!</p>

<br />
</blockquote>

<blockquote>
<p>תָּכִין כַּסְתּוֹ וּקְנִי אֹהֶל נַפְשִׁי</p>

<p>הוֹאִיל וּבְחֹם הַנֹּעַר לֹא צָבָר,</p>

<p>תָּכִין צֵדָה כִּי רַב, כִּי רַב דַּרְכָּהּ –</p>

<p>מִי בַּדֶּרֶךְ הַהִיא אֹכֶל שָׁבָר?</p>

<p>לִבִּי, אֵיךְ תִּתְגָּאֶה אִם יוֹם מָחָר</p>

<p>צָרִיךְ לִשְׁמֹר אוֹתִי מִן הָעַכְבָּר?</p>

<p>לִבִּי, חוּס נָא עָלַי! הֵן בִּגְלָלָךְ</p>

<p>זֶרֶם עֵינַי נִגַּר כִּפְרָת וּכְבָר;</p>

<p>חַיֵּה זִכְרוֹן חוֹבוֹתֶיךָ לָאֵל</p>

<p>כִּי בִּשְׂמֹאל שֶׁכִּסָּתָךְ אֶתְמוֹל בָּר.</p>

<p>הָהּ, כִּי לֹא מֵת בִּלְבַד בַּעַל חוֹבָךְ,</p>

<p>אַךְ יִנְשֶׁה נִשְׁיָךְ אִם אֵל גִּזְבָּר:</p>

<p>שֵׁם הָאֵל שֶׁחִלַּלְתָּ בָּרַבִּים</p>

<p>קַדֵּשׁ מֵהַיּוֹם בִּישִׁימוֹן מִדְבָּר.</p>

<br />
</blockquote>

<blockquote>
<p>לִבִּי, לִבִּי! הַלְוַאי – – – עַל אֵלֶּה,</p>

<p>עַל מַה שֶּׁעָבַר אֵל לֹא יִתְעַבָּר.</p>

<p>הַלְוַאי, הַלְוַאי, לִבִּי, וּלְרֹאשׁ מִלַּי</p>

<p>יַעַן הָאֵל: ׳מַה שֶּׁעָבַר עָבָר׳.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48246">https://benyehuda.org/read/48246</a></div></body></html>