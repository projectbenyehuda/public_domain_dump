<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נָבָל קְשֵׁה</title>
	<meta name="author" content="יעקב בן דוד פראנשיס"/>
</head>
<body>

<p>לכילי אשר גירש נצרכים מביתו</p>

<blockquote>
<br />
</blockquote>

<blockquote>
<p>נָבָל קְשֵׁה לֵבָב, לְמִי אַמְשִׁילְךָ</p>

<p>וּבְעֶרְכְּךָ סֶלַע וְצוּר רֻכָּכוּ?</p>

<p>אֵיךְ, זֵד, מְלָאָךְ לִבְּךָ לִקְמֹץ בְּעֵת</p>

<p>לִבּוֹת עֲנִיֵּי עַם לְךָ נִשְׁפָּכוּ?</p>

<p>אִוָּלְתְךָ, נָבָל, הֲתָסוּר מִמְּךָ</p>

<p>אִם בָּעֱלִי אוֹתְךָ כְּרִיפוֹת רָכוּ?</p>

<p>עֵת הַשְּׁחָקִים הַנְּבָלָה בָּרְאוּ</p>

<p>הִתְיָעֲצוּ עִמָּךְ וּבָךְ נִמְלָכוּ,</p>

<p>הֵן מַעְיְנוֹת חֶסֶד בְּרִשְׁעָךְ נִרְפְּשׁוּ,</p>

<p>פִּימוֹ בְּטִיט חֶמְדָּתְךָ לֻכְלָכוּ!</p>

<br />
</blockquote>

<blockquote>
<p>הָהּ מֵ״מ לְמַרְבֵּה, הָהּ פְּרָשַׁת וַיְחִי –</p>

<p>אוֹי לַעֲנִיִּים כִּי לְךָ נִצְרָכוּ;</p>

<p>אֵין כַּ״ף פְּתוּחָה, בּוּר, בְּאַלְפָאבֵּיתְךָ –</p>

<p>קָמָץ וְקִבּוּץ בָּהּ לְבַד נִכְרָכוּ:</p>

<p>אַתְּ – יָדְךָ לֹא לֻמְּדָה מַתָּן,</p>

<p>לֶקַח תְּלַמֵּד לַאֲשֶׁר הֻסְמָכוּ,</p>

<p>כָּל מַתְּנוֹת יָדָךְ בְּלִי מִיץ אוֹ לְשַׁד,</p>

<p>כָּל כָּךְ בְּטֶרֶם תִּתְּנֵם מֹעָכוּ;</p>

<p>כֻּלָּהּ קְמִיצָה יָדְךָ, לְבַל פְּזֹר</p>

<p>כָּל אֶצְבְּעוֹתֶיךָ כְּבָר נִסְרָכוּ;</p>

<p>יָדָךְ אֲטוּמָה מִלְּבַב הָעָם, אֲשֶׁר</p>

<p>הַיּוֹם לְמֶלֶךְ אֶת צְבִי נָסָכוּ.</p>

<p>אִלּוּ תְהִי שִׁיר, אָז יְהִי כָּל בֵּיתְךָ</p>

<p>סוֹגֵר – דְּלָתוֹת מִמְּךָ נִזְעָכוּ.</p>

<p>חַכְמוֹת בְּנוֹת כֹּהֵן בְּכַפָּךְ עִצְּמוּ</p>

<p>פָּתְחֵן לְזוֹנֵיהֶן, וְלֹא נֶחְרָכוּ…</p>

<br />
</blockquote>

<blockquote>
<p>רַב צָמְאֲךָ לַהוֹן – יְהִי רָצוֹן אֲשֶׁר</p>

<p>זָהָב וּפָז תּוֹךְ לֹעֲךָ יֻתָּכוּ;</p>

<p>אַנְחַתְךָ תָּבֹא בְּטֶרֶם לַחְמְךָ,</p>

<p>יֵינוֹת עֲסִיסָךְ בַּבְּכִי נִמְסָכוּ!</p>

<p>(פִּתָּךְ מְדֻמָּע הוּא – אֲלַמֵּד לָךְ זְכוּת –</p>

<p>עַל כֵּן מְנַעְתּוֹ מֵאֲנָשִׁים מָכוּ…</p>

<p>שָׁתֵי תְהוֹם הַאִם יְכִילוּן אֶת הֲמוֹן</p>

<p>דִּמְעוֹת עֲנִיִּים כִּי לְךָ יֻסָּכוּ?</p>

<p>נִחַר לְלֹא הוֹעִיל גְּרוֹן מִתְחַנְנְךָ</p>

<p>לָרִיק שְׂפָתָיו מִזְּעֹק נִפְרָכוּ!</p>

<p>נֵרוֹת יְשׁוּרוּן, הַמְּאִירִים דָּת וְדִין,</p>

<p>אִם יִחֲלוּ אֶל שַׁמְנָךְ – יִדְעָכוּ!</p>

<p>בִּדְמוּת פְּרִי עַרְמוֹן פְּרִי כּוֹסָךְ יְהִי</p>

<p>כִּי בַּעֲדוֹ קוֹצִים וְחוֹחִים שָׂכוּ.</p>

<br />
</blockquote>

<blockquote>
<p>… וּבְיַד זְמַן שַׂכִּין אֲשֶׁר עוֹד יַחֲלֹף</p>

<p>בֵּין נַהֲלָלִים חִישׁ וְאִם אָרָכוּ.</p>

<p>עַיִן פְּקַח וּרְאֵה – וְטוֹבִים מִמְּךָ</p>

<p>הִתְפָּאֲרוּ בַּהוֹן וְהִתְאַבָּכוּ.</p>

<p>סוֹף-סוֹף בְּרֶשֶׁת מִסְכְּנוּת בָּאוּ וּפַח</p>

<p>דַּלּוּת, וּבִמְשׁוּבַת עֳנִי סֻבָּכוּ.</p>

<p>לִבְּךָ הֲפֹךְ וּרְאֵה בְּעִתֵּי הַזְּמָן</p>

<p>אֵיךְ זֶה בְּזֶה בִּבְלִי עֲמֹד נֶהְפָּכוּ;</p>

<p>אִם תַּחֲשֹׁב כִּי הוֹנְךָ לְךָ מַחֲסֶה –</p>

<p>כַּנְפֵי זְבוּב עַל רֹאשְׁךָ סָכָכוּ!</p>

<p>אֶרְאֶה וְלֹא עַתָּה שְׁלַל בֵּיתְךָ בְּיַד</p>

<p>זָרִים, וּמִקִּלְלָתְךָ בֹּרָכוּ;</p>

<p>אָשׁוּר – וְלוּ קָרוֹב! בְּנֵי רָשִׁים אֲשֶׁר</p>

<p>עַל צַוְּארוֹנֵי זַרְעֲךָ דָּרָכוּ,</p>

<p>עוֹד זַרְעֲךָ יִכְרַע וְיִבְרַךְ אֶל בְּנֵי</p>

<p>דַּלִּים אֲשֶׁר הַיּוֹם לְךָ יִבְרָכוּ!</p>

<p>כַּמָּה בְּנֵי שׁוֹתִים-בְּכוֹס-זָהָב-תְּמוֹל</p>

<p>הַיּוֹם קְעָרוֹת בָּרְחוֹב יִלְחָכוּ?</p>

<br />
</blockquote>

<blockquote>
<p>הִכּוֹן לְמַטָּרָה לְפִי-הַלּוֹצְצִים,</p>

<p>קֶשֶׁת לְשׁוֹנָם נֶגְדְּךָ דָּרָכוּ:</p>

<p>אִם עוֹד תְּרַב עַזּוּת וְתוֹסִיף עוֹד קְשִׁי,</p>

<p>אוֹתָךְ בְּשִׁנֵּי לַעֲגָם יִשָּׁכוּ;</p>

<p>דַּע כִּי שְׁחִין הִתְלוֹצְצוּת פָּשָׁה בְּפִי</p>

<p>הָעָם, וּבָךְ הִתְגּוֹדְדוּ, חֻכָּכוּ;</p>

<p>מוּכָן בְּכָל עֵת פִּי הֲמוֹן הָעָם לְרָע,</p>

<p>נֶגְדָּךְ בְּלִי עָמָל קְרָב עָרָכוּ,</p>

<p>אַף כִּי בְּפִיהֶם לֹא חֲלוּדָה תַעֲלֶה,</p>

<p>חִצָּיו לְחָלְפָךְ חִדְּדוּ גַּם סָכוּ;</p>

<p>הָעָם בְּטִבְעָם לַמְּרִי רָצִים בְּגִיל –</p>

<p>גַּם בַּעֲבוֹתוֹת רִשְׁעֲךָ נִמְשָׁכוּ.</p>

<p>מֻפְשָׁט שְׁמָךְ מֵהוֹד עֲשׂוּי נִוּוּל אֲשֶׁר</p>

<p>הָעָם בְּמִדַּת תָּאֳרָךְ חָתָכוּ;</p>

<p>בַּשַּׁעֲרָה רִשְׁעָךְ זְקֵנִים סִפְּרוּ,</p>

<p>גַּם הַנְּעָרִים עֵת בְּנִיב חֻנָּכוּ;</p>

<p>לַקְשִׁיב קְלוֹנָךְ מֵי נְהָרוֹת עוֹמְדִים,</p>

<p>גַּלֵּי תְהוֹם מִזַּעֲמָם שָׁכָכוּ.</p>

<p>הֵם חָשְׁבוּ הַגְזִים בְּרֹב כִּילוּתְךָ,</p>

<p>אֵין בּוּז מְאוּמָה מִמְּךָ חָשָׂכוּ –</p>

<p>וִיסַפְּרוּ שֶׁמֶץ אֲמִתּוּתוֹ, וְאֶל</p>

<p>נִבְלוּתְךָ לַשָּׁוְא דְּמוּת עָרָכוּ</p>

<p>(אַרְצָךְ לְרֹב סִרְחוֹן שְׁמָךְ תִּשֹׁם וּמֵ-</p>

<p>עוֹף עַד בְּהֵמָה נָדְדוּ הָלָכוּ):</p>

<p>׳נָבָל – כְּמוֹ נָבָל תְּהִי לוֹ אַחֲרִית,</p>

<p>גַּם בַּנְּדִיבוּת מְלָכִים מָלָכוּ;</p>

<p>יִרְכַּב נְדִיב לֵב בָּמֳתֵי עָב, גַּם בְּנֵי</p>

<p>נָבָל בְּטִיט יִסָּחֲבוּ, יֻשְׁלָכוּ!׳</p>

<br />
</blockquote>

<blockquote>
<p>שׁוּבָה, כְּסִיל, לָאֵל וּמִדִּינוֹ יְרָא:</p>

<p>רַב יָשְׁרוּ דִינָיו, מְאֹד זֻכָּכוּ;</p>

<p>עֵינָךְ רְפָא מִסַּנְוְרֵי סִכְלוּתְךָ –</p>

<p>עֵינֵי זְמָמָךְ, מֵרְאוֹת חָשָׁכוּ,</p>

<p>אַךְ רִיק זְמִירִי יַךְ בְּקַשְׁיוּת לִבְּךָ</p>

<p>וּבְעֶרְכְּךָ סֶלַע וְצוּר רֻכָּכוּ.</p>
</blockquote>

<p>תכ״ה / 1665 או תכ״ו / 1666</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48237">https://benyehuda.org/read/48237</a></div></body></html>