<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[לוּ נַחֲלֵי שִׁיר]</title>
	<meta name="author" content="וידל בנבנשתי"/>
</head>
<body>

<p>כתובת: ושלחתי לו אלה השירים</p>

<br>

<blockquote>
<p>לוּ נַחֲלֵי שִׁיר חָרְבוּ דָלָלוּ / וּמֵי זְמִיר מִדֶּלְיְךָ יִזָּלוּ</p>

<p>אוֹ יְסוֹדָיו מֵאֲזַי לֹא נוֹסְדוּ / תּוֹךְ לוּחֲךָ חָלִיל וְתוֹף חוֹלָלוּ</p>

<p>רוּחַ צְפוֹנָךְ קוֹל מְחוֹלוֹת חוֹלְלָה / וּלְשִׂיחֲךָ חֵיל חוֹלְלִים יִחָלוּ</p>

<p>לוּ שָׁמְעוּ לִבּוֹת עֲרֵלִים נִיב הֲגוּת / זִמְרָתְךָ עָרְלַת לְבָבָם מָלוּ</p>

<p>מִן נָאֳמָךְ לֶמֶךְ הֲמוֹן מִנִּים יְעַן / וּבְנִיבְךָ בֵּין כָּל חֲדָרָיו יַעְלוּ</p>

<p>נֹפֶת וְצוּף תַּטִּיף בְּעֵת תִּטֹּף עֲדֵי / מִלִּבְּךָ יָבְלֵי דְּבָשׁ יוּבָלוּ</p>

<p>יַעְרַת דְּבָשׁ זָבַת שְׂפַת עֵטָךְ וּבַת / שִׁירָךְ תְּנוֹבֵב הוֹלְלִים נוֹאָלוּ</p>

<p>שִׂפְתֵּי יְשֵׁנִים דּוֹבְבוֹת שִׁיר בַּחֲלוֹם / אוֹ בְּהָקִיץ זִכְרְךָ רָגָלוּ</p>

<p>תּוֹךְ חֵיק נְגִינוֹת גִּדְּלוּךָ נוֹגְנִים / וַיִּשְׂמְחוּ כִי בֶן זְאֵב גָּמָלוּ</p>

<p>אָב הַנְּבוֹנִים לוֹ כְבָנִים וַעֲלֵי / שֻׁלְחַן יְקָרוֹ בַר תְּבוּן אָכָלוּ</p>

<p>אָב לֹא יְלָדָם אַךְ יְנִיקֵמוֹ חֲלֵב /חָכְמָה וּמַדָּע עַד אֲשֶׁר יִגְדָּלוּ</p>

<p>אָב לִי יְהַנְחִיל הוֹן יְשֻׁדּוּן שׁוֹדְדֵי / לַיְלָה אֲבָל הַשּׁוֹדְדִים אֻכָּלוּ</p>

<p>הוֹן נָחֲלוּ בָזוּ לְנֶגְדּוֹ כָל זְהַב / אוֹפִיר וְסַפִּיר בַּעֲדוֹ זָלָלוּ</p>

<p>הוֹן אַחֲרֵי מָוֶת בְּטוֹב יִזָּכְרוּ / אוֹסְפָיו וּמִמַּסְגֵּר נְדוֹד נֻטָּלוּ</p>

<p>הוֹן לא יְבַלֵּהוּ זְמָן אַךְ הַזְּמָן / יִכְלֶה וְלֹא יִבְלֶה רְכוּשׁ נָחָלוּ</p>

<p>הוֹן לֹא יְכִילֵהוּ מְלֹא תֵבֵל וְתוֹךְ / לִבּוֹת מְבִינִים תַּעֲצוּמוֹ כָלוּ</p>

<p>הוֹן לא יְהִי נִמְעַט בְּהוֹצִיאוֹ אֲבָל / יִשְׂגֶּה בְתִתּוֹ לַאֲשֶׁר יִשְׁאָלוּ</p>

<p>הוֹן לֹא לְחָפְרוֹ יָרְדוּ אֶל יַרְכְּתֵי / בוֹרוֹת אֲבָל עַל בָּמֳתֵי עָב עָלוּ</p>

<p>עָלוּ בְמַעְלוֹת הַמְּזִמּוֹת עַד אֲשֶר / כִּימָה וְעָשׁ וּכְסִיל מְאֹד יִשְׁפָּלוּ</p>

<p>הַקּוֹטְפִים שִׂיחֵי רְנָנוֹת מִבְּלִי / זֵכֶר פְּאֵר נָעְמָךְ לְשָׁוְא עָמָלוּ</p>

<p>תַּחַת בְּרוֹשׁ קוֹץ יִקְטְפוּ וּמְקוֹם קְנֵה / בשֶׂם וְצוּף קָנֶה וְסוּף קָמָלוּ</p>

<p>הַשּׁוֹאֲפִים לִסְפּוֹר וְלִזְכּוֹר קֵץ יְקַר / מֶחְקַר תְּהִלּוֹת הוֹדְךָ סָכָלוּ</p>

<p>גַּם שָׁאֲפוּ רוּחַ וְלָרִיק יִיעֲפוּ / וּמְקוֹם תְּהִלָּה תָּהֳלָה פָעָלוּ</p>

<p>הַנּוֹאֲמִים לִמְנוֹת הֲמוֹן כוֹכְבֵי זְבוּל / אָז כָּל עֲפַר אָרֶץ הֲלֹא יֶהְבָּלוּ</p>

<p>בָּךְ מַעֲלוֹת רָמוֹת לְאֵין קֵצֵה וְלא / יִכְלוּ וְאִלּוּ הַתְּהִלּוֹת כָּלוּ</p>

<p>בֵּינוֹת בְּנוֹת בִּינוֹת צְלָעֶיךָ דְּבִיר / אִוּוּ וּבִנְוֵה לִבְּךָ אָהָלוּ</p>

<p>אֹהֶל אֲשֶׁר יָהֵל בְּמוֹ אֹפֶל קְצוֹת / תֵּבֵל לְמוֹשָׁב יִכְסְפוּ גַם כָּלוּ</p>

<p>עֵינֵי חֲשֵׁכִים יֶחֱזוּ אוֹר דַּת בְּאוֹר / שִׁכְלָךְ וּבִמְאוֹר הִלְּךָ הֻלָּלוּ</p>

<p>גַּם פַּעֲמֵי דַּלִּים בְּצַעְדֶּךָ עֲלֵי / רֻכְסֵי רְנָנוֹת כַּצְּבִי אָזָלוּ</p>

<p>בִּידֵי יְדִידוּתָךְ יְדֵי רָשׁ תָּמְכוּ / כִנּוֹר וּבִזַּת הַזְּמִיר שָׁלָלוּ</p>

<p>תִּמְשֹׁךְ לְבָבוֹת בַּעֲבוֹתוֹת אַהֲבָה / עַד מִסְּבֹל אַהְבָתְךָ נֶחְשָׁלוּ</p>

<p>כִּמְעַט לְבָבוֹת מִשְׁכְּנוֹתָם נָטְשׁוּ / וּבְיוֹם נְדוֹד בַּחְלָלְךָ יֻטָּלוּ</p>

<p>זֶה בָחֲנוּ טוּחַי בְּנוּדָם מִמְּךָ / כִּמְעַט בְּנַפְשָׁם מָאֲסוּ בָּחָלוּ</p>

<p>חַתּוּ וְכִמְעַט בִּלְתְּךָ אֶשְתּוֹלְלוּ / כִי אֵיךְ בְּלִי לֵב לַעֲמוֹד יוּכָלוּ</p>

<p>יִתְחַלְחֲלוּ לוּלֵי חֲזוֹתָךְ יִחֲלוּ / וּבְחַסְדְּךָ חֶבְלֵי נְדוֹד סֻכָּלוּ</p>

<p>מֵאֵשׁ אֲנָחוֹת מֵי מְנוּחוֹת יִמְצְאוּ / לוּ אֶל נְוֵה אָהָלְךָ נִנְהָלוּ</p>

<p>מִי אִתְּךָ גָּר לֹא יְגוּרוֹ גוּר אֲרִי / וּבְיַם חֲרָדוֹת צוֹלְלָיו יִצְלָלוּ</p>

<p>הַשּׁוֹאֲבִים מֵי שִׁירְךָ לֹא יִצְמְאוּ / אִלּוּ יְאוֹרֵי הַזְּמִיר דָּלָלוּ</p>
</blockquote>

<br>  

<blockquote>
<p>סימן</p>

<p>קֶסֶת זְמִירִי זָחֲלָה מֵחִיל / נוֹגְנִים וְלִישׁוּעָתְךָ תּוֹחֵל</p>

<p>דָּיֵק זְמִיר בָּנוּ וְגַם שָׁפְכוּ / בָהּ סוֹלְלָה וַתַּעֲמֹד בַּחֵיל
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4259">https://benyehuda.org/read/4259</a></div></body></html>