<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מושך בחוט אהבה</title>
	<meta name="author" content="וידל בנבנשתי"/>
</head>
<body>

<h1 id="מושךבחוטאהבהוידאלבנבנשת">מושך בחוט אהבה / וידאל בנבנשת</h1>

<p>כתובת: עוד שלחתי לידידי דון וידאל בן לביא</p>

<br>

<blockquote>
<p>מוֹשֵׁךְ בְּחוּט אַהֲבָה נַפְשִׁי יְחִידָתִי / הוֹאֵל מְשׁוֹךְ עִם יְחִידָתִי גְּוִיָּתִי</p>
</blockquote>

<blockquote>
<p>הַאִם לְדַת אַהֲבָה תַחְשֹׁב יְדִיד לַעֲשׁוֹק / רוּחִי לְהַשְׁאִיר כְּמֵת אוֹתִי בְאַדְמָתִי</p>
</blockquote>

<blockquote>
<p>קָרַךְ כְּחָתוּל אֲשֶׁר אוֹכֵל בְּאַהְבָה בְשַׂר / בָּנָיו וְתַשְׁחִית תְּמוּנָתִי לְאַהְבָתִי</p>
</blockquote>

<blockquote>
<p>תִּקַּח סְגוֹרִי וְנִשְׁאַרְתִּי כְדוֹמֵם בְּלִי / חוּשִׁים וְהֶרְגֵּשׁ וְיֵז נִצְחִי וְחַיָּתִי</p>
</blockquote>

<blockquote>
<p>יוֹדְעֵי יְדִידוֹת יְדוּעֵי מַחֲלָתִי הֲיֵשׁ / בָּכֶם דְּמוּתִי יְהִי רֵעַ לְצָרָתִי                   5</p>
</blockquote>

<blockquote>
<p>אוֹ אִם יְדַעְתֶּם הֲיִמָּצֵא בְגִלְעָד צֳרִי / יָשֹׂר לְהָסִיר חֳלִי חִילִי וּמַכָּתִי</p>
</blockquote>

<blockquote>
<p>וַיּאמְרוּ לִי אֲשֶׁר לֹא שָׁמְעוּ עַד הֲלֹם / הֲלוּם יְדִידוֹת אֲשֶׁר יִשָּׂא תְלוּנָתִי</p>
</blockquote>

<blockquote>
<p>גַּם שׁוֹטְטוּ בַעֲדִי יוֹמָם וְלַיִל קְצוֹת / תֵּבֵל וְלֹא מָצְאוּ רִפְאוּת לְמַחְלָתִי</p>
</blockquote>

<blockquote>
<p>לוּלֵי לְחַלּוֹת פְּנֵי דוֹדִי לְהָשִׁיב יְחִי- / דָתִי וְחָשְבוּ לְהַעְלוֹת אֶת אֲרוּכָתִי</p>
</blockquote>

<blockquote>
<p>הַאָמְנָם חָיְתָה נַפְשִׁי בְצִלּוֹ וְאִם / אֵלַי יְשִׁיבָהּ יְקָרֵב יוֹם אֲסִיפָתִי &ensp; &ensp; &ensp; &ensp; &ensp;     10</p>
</blockquote>

<blockquote>
<p>הַאִם בְּרֶגַע תְּחִי רוּחִי בְהִפָּרְדָהּ / מֶנְהוּ וְחַיֵּי בְשָׂרִי הוּא וְנִשְׁמָתִי</p>
</blockquote>

<blockquote>
<p>כִּמְעַט בְּשׁוּבָהּ אֱלֵי גֵוָהּ כְּאֵבָהּ יְצִי -/ קֶהָ וְיִצָּמְתוּ נַפְשִי וְגוּפָתִי</p>
</blockquote>

<blockquote>
<p>טוֹב לִי אֲשֶׁר תִּחְיֶה נַפְשִׁי בְצֵל אָהֳלֵי / דוֹדִי וְיִסְבֹּל לְבַד גּוּפִי מְצוּקָתִי</p>
</blockquote>

<blockquote>
<p>וּתְחִי בְצִלּוֹ עֲדֵי יַשְׁקִיף וְיַרְא מִמְּעוֹן / חַסְדּוֹ וְיִשְׁמַע שְׁאוֹן קוֹלִי וְצַעְקָתִי</p>
</blockquote>

<blockquote>
<p>יַשְׁקִיף וְיֵרֵא בְעֵין חֶסֶד וְאַהְבָה וְיֵט / אֹזֶן חֲסָדָיו לְרַוְחָתִי לְשַׁוְעָתִי &ensp; &ensp; &ensp; &ensp; &ensp;    15</p>
</blockquote>

<blockquote>
<p>הֵא לָךְ יְדִידִי זְמִיר נִבְרָא בְמִצְוַת שְׂפַת / חֵשֶׁק לְהַגִּיד לְךָ שִׂיחִי וְאַנְחָתִי</p>
</blockquote>

<blockquote>
<p>שֻׁלַּח לְךָ עַל שְׁמִי אַךְ לא יְסַדְתִּיו אֲנִי / כִי הַנְּדוֹד הֶאֱבִיד שִׁירִי נְגִינָתִי</p>
</blockquote>

<blockquote>
<p>וּלְךָ לְבָבִי וְהֵיךְ בִּלְתּוֹ אֲנִי אוּכְלָה / לַעְרוֹךְ רְנָנוֹת וְאִתּוֹ כָל מְזִמָּתִי</p>
</blockquote>

<blockquote>
<p>חֵשֶׁק בְּרָאוֹ כְּחָס עַל הַיְּדִידוּת אֲשֶׁר / בֵּינִי וּבֵינָךְ לְבַל יִמַּס בְּדִמְעָתִי</p>
</blockquote>

<blockquote>
<p>גַּם חָס עֲלֵי גֵו אֲשֶׁר סוֹבֵל כְּאֵב חִשְׁקְךָ / תָּמִיד וְהִפִּיל לְפָנֶיךָ תְּחִנָּתִי &ensp; &ensp; &ensp; &ensp; &ensp;    20</p>
</blockquote>

<blockquote>
<p>הִגִּיד לְךָ רב תְּלָאוֹתַי כְדוֹבֵר בְּפִי / הֵא תַחֲנוּנַי וְהֵא עִנְיַן תְּפִלָּתִי</p>
</blockquote>

<blockquote>
<p>אַחְלַי שְׁמַע נָא בְקוֹל גֵּו דַּל וְנִכְאֶה וְחוֹן / עָלָיו וְהַסֵּר כְּלֵי שִׁבְיִי וְגוֹלָתִי</p>
</blockquote>

<blockquote>
<p>הַלֵּב וְהַגּוּף מְשׁוֹךְ יַחַד וְיִהְיוּ לְךָ / וּרְאֵה בְהִפָּרְדָם נָשְׁתָה גְבוּרָתִי</p>
</blockquote>

<blockquote>
<p>שִׁיתָם כְּאֶחָד סְבִיב מִשְׁכַּן יְקָרָךְ וְאַל / תַּגְדֵּל בְּלַבַּת נְדוֹד רִשְׁפֵּי מְדוּרָתִי</p>
</blockquote>

<blockquote>
<p>וּבְחוּט יְדִידוּתְךָ גַּם בַּעֲבוֹת חִשְׁקְךָ / הוֹאֵל מְשׁוֹךְ עִם יְחִידָתִי גְוִיָּתִי &ensp; &ensp; &ensp; &ensp; &ensp;    25</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/2659">https://benyehuda.org/read/2659</a></div></body></html>