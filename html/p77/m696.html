<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תבל ככלה</title>
	<meta name="author" content="וידל בנבנשתי"/>
</head>
<body>

<p>לדון וידאל בנבנשת שלחם לר’ שנאור</p>

<blockquote>
<p>תֵּבֵל כְּכַלָּה תַעֲדֶה כֵלֶיהָ / אוּלַי לְבָבִי יַעֲמֹד עָלֶיהָ</p>
</blockquote>

<blockquote>
<p>כִי הַסְּתָו עָבַר חֲלִיפוֹת תַּחֲלִיף / לַבְנוֹת יְעַרֶיהָ וְכַרְמִלֶּיהָ</p>
</blockquote>

<blockquote>
<p>רִקְמַת צְבָעִים רָקְמָה עַל מַחְלְפוֹת / כָּתְנוֹת שְׁתִילֶיהָ וְזַלְזַלֶּיהָ</p>
</blockquote>

<blockquote>
<p>לָבְשָׁה שְׁנִי תוֹלָע וְשָׂמָה מִשְׁבְּצוֹת / זָהָב לְרַגְלֶיהָ וְעַל שׁוּלֶיהָ</p>
</blockquote>

<blockquote>
<p>בֵּינוֹת עֲרוּגוֹת הַהֲדַסִּים נָטְעָה / כַּנַּת מְעוֹנֶיהָ וְאֹּהָלֶיהָ      /    5</p>
</blockquote>

<blockquote>
<p>אֹהֶל בְּשׁוֹשַׁנַּת עֲמָקִים רָצְפָה / תוֹכוֹ וְעָלָיו חוֹפְפוּ עָלֶיהָ</p>
</blockquote>

<blockquote>
<p>וּבְתִמְּרוֹת בָּשְׂמָהּ וְרֵיחָהּ שׁוֹבְבָה / רוּחַ נְכֵאֶיהָ וְנֶחְשָׁלֶיהָ</p>
</blockquote>

<blockquote>
<p>אַךְ לַאֲשֶׁר לֹא יָדְעוּ דַת אַהֲבָה / תַּכְאִיב בְּקוֹצֶיהָ וּבַחְרוּלֶיהָ</p>
</blockquote>

<blockquote>
<p>וּבְיַד חֲבַצֶּלֶת שְׁרוֹנִים מָר דְּרוֹר / תָּפִיץ לְדוֹדֶיהָ וְלִרְגִּילֶיהָ</p>
</blockquote>

<blockquote>
<p>וּבְיַד יְלִיד שׂוֹרֵק שְׁלוֹמִים פָּרְשָׂה / וּבְבַת זְמוֹרָה תַּחֲלִים חוֹלֶיהָ    /  10</p>
</blockquote>

<blockquote>
<p>הַבַּת אֲשֶׁר נוֹלְדָה בְיַד שֶׁמֶשׁ אֲבָל / תָּאִיר כְּאוֹר יוֹמָם חֲצוֹת לֵילֶיהָ</p>
</blockquote>

<blockquote>
<p>יָפָה כְמוֹ תִרְצָה וְהִיא מִתְעַלְּסָה / עַל פִּי נְחָלֶיהָ וְיוּבָלֶיהָ</p>
</blockquote>

<blockquote>
<p>הִתְעַתְּדָה תֵבֵל כְּיַעְלַת חֵן אֲשֶׁר / דּוֹדָהּ יְחַכֶּהָ וְיוֹחִילֶהָ</p>
</blockquote>

<blockquote>
<p>הִתְיַצְּבָה נֶגְדִּי לְפַתּוֹתִי בְטוּב / טַעְמָהּ בְחוֹתָמָהּ וּבִפְתִּילֶיהָ</p>
</blockquote>

<blockquote>
<p>וּבְמַעְגְּלוֹת הָאַהֲבָה הִתְקָרְבָה / אֵלַי וְלִבִּי בַל קְרוֹב אֵלֶיהָ      /   15</p>
</blockquote>

<blockquote>
<p>יקר בְּעֵינֵי שׁוֹחֲרֶיהָ וַאֲנִי / אָבוּס גְּאוֹנָהּ וַאֲנִי אַקְלֶהָ</p>
</blockquote>

<blockquote>
<p>כִּי נוֹדְעוּ לִי מַעְגְּלוֹתֶיהָ וְלִי / נִגְּלוּ דְרָכֶיהָ ומַסְלוּלֶיהָ</p>
</blockquote>

<blockquote>
<p>תִּדְמֶה כְאִלּוּ עַל חֲלִיפוֹת הָטְבְּעָה / אוֹ עַל תְּמוּרוֹת יִשְׁכְּנוּ רַגְלֶיהָ</p>
</blockquote>

<blockquote>
<p>וּשְׁנוֹת צְבָאֶיהָ כְצֵל הִתְנוֹדְדוּ / גַּם כַּחֲלוֹם חָלְפוּ יְמֵי גִילֶיהָ</p>
</blockquote>

<blockquote>
<p>שׁוּר כִּי זְמָן עָבָר כְּבָר עָבַר וּמַה / יִּתְרוֹן בְּטוּב אַמְשָׁהּ וְאֶתְמוֹלֶיהָ    /  20</p>
</blockquote>

<blockquote>
<p>וַעְמוֹד עֲלֵי הֹוֶה וְאֵין לוֹ מַעֲמָד / כִּי הַזְּמָן יָרוּץ כְּגַלְגַּלֶּיהָ</p>
</blockquote>

<blockquote>
<p>עָתִיד בְּלִי נִמְצָא וְאֵיךְ בּוֹ יִמְצְאוּ / נַחַת הֲלוּמֶיהָ וְנִכְשָׁלֶיהָ</p>
</blockquote>

<blockquote>
<p>אוֹ אֵיךְ מְנוּחָה בַזְּמָן אֶמְצָא וְהוּא / מִסְפַּר תְּנוּעָתָהּ וְגִלְגּוּלֶיהָ</p>
</blockquote>

<blockquote>
<p>תִּרְעַשׁ כְּיַם סוּף עַל יְלִידֵי תַחְפְּנֵס / כִּי לֹא כְרֶגַע יִרְגְּעוּ גַלֶּיהָ</p>
</blockquote>

<blockquote>
<p>עַל כֵּן מְאַסְתִּיהָ וְלֹא אֶחְמֹד גְּאוֹן / יָפְיָהּ וְחֶלְיָתָהּ וּמַכְלוֹלֶיהָ     /  25</p>
</blockquote>

<blockquote>
<p>לִשְׁכּוֹן בְּסֵתֶר הַתְּבוּנָה אִוְּתָה / נַפְשִׁי וְלִשְׁמוֹעַ נְעִים מִלֶּיהָ</p>
</blockquote>

<blockquote>
<p>הִיא יַעֲלַת חִשְׁקִי וְנִכְסַפְתִּי אֱכוֹל / מִמַּן פְּרִי פִיהָ וּמִיבוּלֶיהָ</p>
</blockquote>

<blockquote>
<p>וָאֶעֱלֶה לִפְנֵי שנֵיאוֹר הַגְּבִיר / יִקְרַת חֲכָמֶיהָ ומַשְׂכִּילֶיהָ</p>
</blockquote>

<blockquote>
<p>אֶשְׁתַּחֲוֶה שָׁם לַהֲדֹם רַגְלָיו וְהוּא / יָפִיק רְצוֹן רוּחִי וּמִשְׁאָלֶיהָ</p>
</blockquote>

<blockquote>
<p>הַשָּׂר אֲשֶׁר אֶמְצָא בְיָדוֹ מַפְתְּחוֹת / כָּל מִסְגְּרוֹת חָכְמָה וּמַנְעוּלֶיהָ    /  30</p>
</blockquote>

<blockquote>
<p>עָצְמוּ תְהִלּוֹתָיו וְיִדְמֶה תוֹךְ אֳנִי / תֵבֵל כְּמַלָּח אוֹ כְרַב חוֹבְלֶיהָ</p>
</blockquote>

<blockquote>
<p>הוא מִשְּׂרִידֵי מַחֲשַׁכֶּיהָ וְלֹא / יִיגַע בְּדֵי הֶבְלָהּ וּבְהִתּוּלֶיהָ</p>
</blockquote>

<blockquote>
<p>לֹא יַחֲרִידוּהוּ כְלֵי זַעְמָהּ וְלֹא / יִירָא בְמוֹט חֵילָהּ וּמַקְהֵלֶיהָ</p>
</blockquote>

<blockquote>
<p>אֵין לוֹ בְתוֹכָהּ נַחֲלָה לוּלֵי מְנַת / חָכְמָה וְעִנְיָנָהּ וּמֻשְׂכָּלֶיהָ</p>
</blockquote>

<blockquote>
<p>הָאֵר בְּאוֹר שִׂכְלָךְ שְׁנֵיאוֹר עַרְפְלֵי / רוּחִי ומחשכיה וּמַאְפֵלֶיהָ   /    35</p>
</blockquote>

<blockquote>
<p>רַוֵּה גְבִיר צִמְאוֹן יְחִידָתִי בְמֵי / מִטְרוֹת מְזִמָּתָךְ וּבִטְלָלֶיהָ</p>
</blockquote>

<blockquote>
<p>וּפְרוֹשׂ כְּנַף חַסְדָּךְ לְנֶפֶשׁ שֹׁחֲרָה / הוֹדָךְ בְּתֻפֶּיהָ וּבִנְבָלֶיהָ</p>
</blockquote>

<blockquote>
<p>וּבְצִלְצְלֵי שָׁמַע לְךָ מִשְׁתּוֹחֲחָה / אוּלַי לְבָבָךְ יַעֲמֹד עָלֶיהָ
<br> </p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/696">https://benyehuda.org/read/696</a></div></body></html>