<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דּוֹרֵשׁ דְּבַר צַחוֹת</title>
	<meta name="author" content="וידל בנבנשתי"/>
</head>
<body>

<blockquote>
<p>מתוך הספר <strong>עפר ודינה</strong></p>

<br />
</blockquote>

<h2 id="א">א</h2>

<blockquote>
<br />
</blockquote>

<blockquote>
<p>דּוֹרֵשׁ דְּבַר צַחוֹת וְאִמְרֵי שֶׁפֶר,</p>

<p>שׁוּר מַעֲשֵׂה דִינָה וְתוֹלְדוֹת עֵפֶר!</p>

<p>דָּת שַׁעֲשׁוּעִים שָׁם לְיַלְדֵי הַזְּמָן</p>

<p>לִקְרֹא בְהַבְלֵי שָׁוְא וּמִשְׁלֵי אֵפֶר.</p>

<p>שָׁם תּוֹכְחוֹת מוּסָר, וְשָׁמָּה יִמְצְאוּ</p>

<p>חָזוֹן נְבוֹנֵי לֵב וְיוֹדְעֵי סֵפֶר.</p>

<br />
</blockquote>

<blockquote>
<p>אִישׁ הָיָה בְאֶרֶץ נוֹד / וְיְהִי לוֹ עֹשֶׁר וְכָבוֹד /
וַעֲבֻדָּה רַבָּה מְאֹד / וְשָׂדוֹת וּכְרָמִים שְׁפָחוֹת וַעֲבָדִים, /
צֹאן וּבָקָר וּגְמַלִּים וְסוּסִים וּפְרָדִים, / אֵין קֵצֶה לְקִנְיָנָיו
וְחֵילוֹ / וְאֵין חֵקֶר לִכְבוֹד עָשְׁרוֹ וְרֹב גֻּדְלוֹ. / וְשֵׁם
הָאִישׁ עֵפֶר / מִמִּשְׁפַּחַת בּוּז מֵאֶרֶץ חֵפֶר, / מִפְּנֵי שֵׂיבָה
חָשַׁךְ מִשְּׁחוֹר תָּאֳרוֹ / וּמֵרֹב יָמִים בִּלָּה בְשָׂרוֹ וְעוֹרוֹ,
/ וְהָאִישׁ קָשֶׁה וְרַב מַעֲלָלִים / אַחֲרֵי שְׁרִירוּת לִבּוֹ הוֹלֵךְ
וְאֵין מַכְלִים / וְכָל חֲפָצָיו יַשְׁלִים. / ״אֱכֹל וּשְׁתֵה!״ יֹאמַר
לָךְ – / וְאַחֲרֵי לֹא יוֹעִיל הָלַךְ. / מִשְּׁמֹעַ מוּסָר אוֹטֵם
אָזְנָיו / וְאֵין פַּחַד יְיָ לְנֶגֶד עֵינָיו, / בְּפֹעַל יָדָיו חוֹמֵס
נַפְשׁוֹ / וּמוֹרָא לֹא יַעֲלֶה עַל רֹאשׁוֹ. / וְשֵׁם אִשְׁתּוֹ
מְהֵיטַבאֵל, / בַּת אִישׁ חַיִל רַב פְּעָלִים מִקַּבְצְאֵל, / אִשָּׁה
חַכְמַת לֵב וְנֶאֱמָנָה / מְכַבֶּדֶת אֶת יְיָ מֵהוֹנָהּ, / וְתוֹרַת
חֶסֶד עַל לְשׁוֹנָהּ, / מְאֻשֶּׁרֶת בְּמִפְעָלֶיהָ / יָפָה
בְּמַעֲלָלֶיהָ / וַתְּהִי נוֹשֵׂאת חֵן בְּעֵינֵי כָל רוֹאֶיהָ. / עַל
כֵּן יֹאמְרוּ בְמַהֲלָלָהּ / ״אֵשֶׁת חַיִל עֲטֶרֶת בַּעְלָהּ!״ / בְּטוּב
לִקְחָהּ מֵעֵת לְעֵת תּוֹכִיחֶנּוּ / וּבְחֶלְקַת אֲמָרֶיהָ לִרְגָעִים
תִּבְחָנֶנּוּ, / אַף לֵילוֹת עַל עֶרֶשׂ יְצוּעֶיהָ תְיַסְּרֶנּוּ /
וּמִנַּחַל עֲדָנֶיהָ תַשְׁקֶנּוּ – / וְהוּא כְמוֹ פֶתֶן חֵרֵשׁ
בְּקוֹלָהּ אֵינֶנּוּ שׁוֹמֵעַ / שׂוֹנֵא תוֹכַחַת וּמוּסָר פּוֹרֵעַ /
בְּכָל עֵת אוֹהֵב הָרֵעַ. / וְיְהִי כְדַבְּרָהּ אֵלָיו יוֹם יוֹם וְלֹא
שָׁמַע אֵלֶיהָ / וְלֹא הִטָּה אָזְנָיו לְנֹעַם מִלֶּיהָ – / מֵרֹב
כַּעְסָהּ וְשִׂיחָהּ / אֶתְכְּרִיַּת רוּחָהּ / וְתִגְרַע שִׂיחָה /
וּלְשׁוֹנָהּ מֻדְבָּק מַלְקוֹחָהּ / וְלֹא תוֹסֵף תֵּת כֹּחָהּ, /
וַתָּמָת הָאִשָּׁה מֵעִצְּבוֹן מַעֲשֵׂה אִישָׁהּ, / בָּאָה שִׁמְשָׁהּ
גַּם פָּרְחָה נַפְשָׁהּ. / וַיִּשָּׁאֶר הָאִישׁ בְּיַרְכְּתֵי בֵיתוֹ /
וַעֲרָפֶל חֲתֻלָּתוֹ.</p>

<br />
</blockquote>

<h2 id="ב">ב</h2>

<p>עפר מחזר אחרי דינה</p>

<blockquote>
<br />
</blockquote>

<blockquote>
<p>וַיְהִי מִקֵּץ יָמִים וַיַּעַבְרוּ יְמֵי בְכִיתוֹ /
וַיִּנָּחֶם הָאִישׁ אַחֲרֵי אִשְׁתּוֹ / וַיֵּצֵא אֶל רְחוֹב הָעִיר
נִשְׁעָן עַל מִשְׁעַנְתּוֹ. / וַיַּרְא נַעֲרָה מִלִּבְנַת הַסַּפִּיר
יוֹצְרָהּ הֱכִינָהּ / וּשְׁמָה דִּינָה, / יְפַת תֹּאַר וּבָרָה
כַּחַמָּה, / בַּעֲלַת חֵן וּנְעִימָה, / בְּחַרְבוֹת לְשׁוֹנָהּ כָּל
הַנִּמְצָא יִדָּקֵר / וּבְחִצֵּי אִישׁוֹנָהּ עֵינֵי הָאֲנָשִׁים תְּנַקֵּר. / וַיִּשָּׂא מְשָׁלוֹ וַיֹּאמַר:</p>
</blockquote>

<blockquote>
<p>עָפְרָה אֲשֶׁר חֵן כַּמְּעִיל לוֹבֶשֶׁת</p>

<p>אֶחְשֹׁק – וְנַפְשִׁי יָרְאָה מִגֶּשֶׁת.</p>

<p>הֵן אַהֲבָתָהּ עוֹרֲרָה וַיְהִי סְגוֹר</p>

<p>לִבִּי כְמַטָּרָה וְעֵינָהּ – קֶשֶׁת.</p>

<p>חִכָּהּ לְצוּדֵנִי כְּחַכָּה הֹעֲלָה</p>

<p>וַאֲנִי כְבֶן צִפּוֹר וְנִיבָהּ – רֶשֶׁת.</p>

<br />
</blockquote>

<blockquote>
<p>וַיּוֹסֶף עֵפֶר לְהַבִּיט נֹכַח פְּנֵי הַנַּעֲרָה /
וְהִנֵּה כְּעֶצֶם הַשָּׁמַיִם תָּאֳרָהּ / וְכָאַסְפַּקְלַרְיָא
הַמְּאִירָה / זַכָּה וּבָרָה. / וַתִּיקַר בְּעֵינָיו מִכֹּל כְּלִי
חֶמְדָּה / וְכָל אוֹצְרוֹת זְהָבוֹ כְּאַיִן נֶגְדָּהּ / וְלֹא
יַעַרְכֶנָּה אֹדֶם וּפִטְדָה. / וַתִּדְבַּק נַפְשׁוֹ בְדִינָה /
וַיֹּאמַר: הָאֱלֹהִים לְיָדִי אִנָּה / לְעֵת זִקְנָתִי מָגֵן וְצִנָּה, /
מִפְּנֵי הַצִּנָּה, / בִּימֵי הַסְּתָו תִּהְיֶה לְנַפְשִׁי מִשְׁעֶנֶת /
וּתְהִי לִי סוֹכֶנֶת, / הִיא הָאִשָּׁה אֲשֶׁר הוֹכִיחַ יְיָ /
לְהִתְעַלֵּס בָּהּ כְּחֶפְצִי וּכְמַאֲוַיַּי / וּלְמַלֵּא כְרֵסָהּ
מַעֲדַנַּי.</p>

<p>וַיַּחְמֹד עֵפֶר אֶת יָפְיָהּ בִּלְבָבוֹ / וּבְקִרְבּוֹ
יָשִׂים אָרְבּוֹ, / בְּאַהֲבָתוֹ אוֹתָהּ עַל לוּחַ לִבּוֹ יִכְתֳּבֶנָּה,
/ מַשְׁחִית נַפְשׁוֹ הוּא יַעֲשֶׂנָּה. / וְלָכֵן אָמַר
הַמְּשׁוֹרֵר:</p>

<br />
</blockquote>

<blockquote>
<p>אַל נָא בְמֶתֶק מַעֲנֶה תִּבְטָחוּ,</p>

<p>גַּם לֹא לְיֹפִי מַחֲזֶה תִשְׂמָחוּ –</p>

<p>פֶּן יִקְרְכֶם כָּעוֹלֲלִים עֵת יֶחֱזוּ</p>

<p>אוּר גַּחֲלֵי אֵשׁ כִּי בְיָד יִקָּחוּ.</p>

<br />
</blockquote>

<blockquote>
<p>וַיֵּלֶךְ עֵפֶר וַיְדַבֵּר בְּאָזְנֵי אָבִיהָ /
וַיֹּאמֶר לוֹ ״אֶת דִּינָה / רָאִיתִי וְאַהֲבַת עוֹלָם אֲהַבְתִּיהָ, /
תְּנָה אוֹתָהּ לִי לְאִשָּׁה כִּי אִוִּיתִיהָ! / הִיא יָשְׁרָה בְעֵינַי
מִכֹּל בְּנוֹת עִירִי / לַעֲשׂוֹת עָנָף וְלָשֵׂאת פֶּרִי, / בָּהּ
שַׂמְתִּי מִבְטַחִי וְכִסְלִי – / אֵין כָּמוֹהָ, תְּנֶנָּהּ לִי. / עַל
כַּפַּיִם אֶשָּׂאֶנָּהּ / וְעַל בֵּיתִי אֲצַוֶּנָּה / וְאִבָּנֶה גַּם
אָנֹכִי מִמֶּנָּה. / כִּי מַה חֶפְצִי בְּבֵיתִי בְּרֹב עָשְׁרִי, /
וְאָנֹכִי הוֹלֵךְ עֲרִירִי?״ / וַיִּשָּׂא מְשָׁלוֹ וַיֹּאמַר:</p>

<br />
</blockquote>

<blockquote>
<p>נֶפֶשׁ נְכֵאָה תַּעֲמֹד נִבְהֶלֶת</p>

<p>גַּם נוֹהֲמָה, כִּי אָבְדָה תוֹחֶלֶת.</p>

<p>אֵיךְ תַּעֲלֹז אִם יוֹם וְלַיִל תַּעֲמֹל</p>

<p>רוּחָהּ, וְלֹא תֵדַע לְמִי עוֹמֶלֶת?</p>

<br />
</blockquote>

<blockquote>
<p>וְעוֹד אָמַר עֵפֶר ״וְהָיָה אִם שָׁמוֹעַ תִּשְׁמַע
בְּקוֹלִי – / בְּיָדְךָ אַפְקִיד אוֹצְרוֹתַי וְחֵילִי, / וְאִם תַּטֶּה
אָזְנְךָ לְשַׁוְעָתִי / לָתֵת אֶת שְׁאֵלָתִי – / אַתָּה תִּהְיֶה עַל
בֵּיתִי, / וְאִם יִכָּנְסוּ דְבָרַי בְּאָזְנֶךָ / וְלַעֲשׂוֹת אֶת
בַּקָּשָׁתִי יִיטַב בְּעֵינֶיךָ – / הִנֵּה כָל אֲשֶׁר לִי בְּיָדֶךָ, /
וְאָנֹכִי אֲכַלְכֵּל אֶת שֵׂיבָתֶךָ / וְנָתַתִּי לְךָ עֵרֶךְ בְּגָדִים
וּמִחְיָתֶךָ, / וְחָיִיתָ אַתָּה וּבֵיתֶךָ״. וַיִּשָּׂא מְשָׁלוֹ
וַיֹּאמַר:</p>

<br />
</blockquote>

<blockquote>
<p>הַקְשֵׁב עֲצַת זָקֵן יוֹעֵץ בְּלַחְשׁוֹ</p>

<p>וּשְׁמַע לְקוֹל יָשִׁישׁ גַּם הַאֲזֵן רַחְשׁוֹ:</p>

<p>אֶת בִּתְךָ דִינָה יָפָה תְּנָה אֵלָיו,</p>

<p>כִּי כָל אֲשֶׁר לָאִישׁ יִתֵּן בְּכַד נַפְשׁוֹ.</p>

<br />
</blockquote>

<blockquote>
<p>וַאֲבִי הַנַּעֲרָה אִישׁ דַּל וְנַעֲנֶה / מֻכֵּה
אֱלֹהִים וּמְעֻנֶּה. / וַיַּעַן ״כֹּל אֲשֶׁר דִּבֶּר אֲדוֹנִי אֶעֱשֶׂה /
וּבְצֵל כְּנָפֶיךָ אֶחְסֶה / לֶאֱכֹל לְשָׂבְעָה וְלִמְכַסֶּה. / אוּלָם
אֶת פִּי הַנַּעֲרָה אֶשְׁאַל, / וְיָדַעְתִּי: לֹא תָשִׂים מִלָּתִי
לְאַל. / בְּחֵלֶק שְׂפָתַיִם אֲפַתֶּנָּה / וּלְכֹל אֲשֶׁר אֶחְפֹּץ
אַטֶּנָּה. / וּבְעוֹד אֲנִי מְדַבֵּר עַל לִבָּהּ, / כְּיַד אֱלֹהַי
הַטּוֹבָה – / קַשֵּׁט עַצְמְךָ וְהִתְיַפֵּה / וְגַם אֶת הַזָּקָן
תִּסְפֶּה, / וְלֵךְ הָסֵר מֵעָלֶיךָ שִׂמְלַת אַלְמְנוּתֶךָ וּבִגְדֵי
אֶבְלֶךָ / וּלְבַשׁ בְּגָדֶיךָ הַחֲמוּדוֹת הַחֲדָשׁוֹת / לְכַסּוֹת אֶת
עֶרְוַת הָעֲצָמוֹת הַיְּבֵשׁוֹת״. / וַיִּשָּׂא מְשָׁלוֹ
וַיֹּאמַר:</p>

<br />
</blockquote>

<blockquote>
<p>מַעְטֵה תְהִלָּה אוֹ צְנִיף תִּפְאֶרֶת</p>

<p>כִּסּוּ גְוִיָּה תִּהֲלַךְ קוֹדֶרֶת –</p>

<p>כֵּן כִּסְּתָה רַקָּה אֲדַמְדֶּמֶת עֲלֵי</p>

<p>טוּחוֹת בְּקִרְבָּם תַּעֲמֹד בַּהֶרֶת.</p>

<br />
</blockquote>

<blockquote>
<p>וַיּוֹסֶף עוֹד שְׂאֵת מְשָׁלוֹ וַיֹּאמַר:</p>

<br />
</blockquote>

<blockquote>
<p>מַכְאוֹב לְבָבְךָ בְּטוּב גֵּהָה תְּכַסֶּנּוּ</p>

<p>וּרְקַב עֲצָמוֹת בְּחֵן מַרְאֶה תְחַפֶּנּוּ.</p>

<p>תִּדְמֶה לְצוֹרֵף אֲשֶׁר נִשְׁחַת בְּיָדוֹ כְּלִי</p>

<p>כֶּסֶף – וְזָהָב לְכַסּוֹת מוּם יְצַפֶּנּוּ.</p>

<br />
</blockquote>

<blockquote>
<p>וַיֵּלֶךְ הָאִישׁ שָׂמֵחַ וְטוֹב לֵב לְבֵיתוֹ /
וַיְסַפֵּר לְדִינָה בִתּוֹ אֶת כָּל הַמּוֹצְאוֹת אוֹתוֹ / וַיֹּאמֶר
אֵלֶיהָ ״בִּתִּי, בִּתִּי, מָצָאתִי לָךְ מָנוֹחַ, / לֹא בְחַיִל וְלֹא
בְכֹחַ: / כִּי הִקְרָה יְיָ לְפָנֵינוּ / אֶת עֵפֶר שְׁכֵנֵנוּ /
לְהַחֲיוֹת אֶת נַפְשֵׁנוּ / וְלִמְאוֹר עֵינֵינוּ. / אֶמֶשׁ אָמַר אֵלַי
בְּמַעֲנֶה רַךְ וּבִלְשׁוֹן בַּקָּשָׁה / לְתִתֵּךְ לוֹ לְאִשָּׁה – /
וַאֲנַחְנוּ יָדַעְנוּ אֶת כְּבוֹד עָשְׁרוֹ וּמֶמְשַׁלְתּוֹ / בַּאֲשֶׁר
יְיָ אִתּוֹ, / כִּי מָלְאָה כָל הָאָרֶץ תְּהִלּוֹתָיו, / וְאֵין קֵצֶה
לְאוֹצְרוֹתָיו. / וְעַתָּה, בִּתִּי, מַלְאִי מִשְׁאֲלוֹתָיו / בְּנֶפֶשׁ
חֲפֵצָה, / כִּי מֵיְיָ הַדָּבָר יָצָא. / וְכֵן אָמְרוּ קַדְמוֹנֵינוּ
זַ״ל / ״הַכֹּל תָּלוּי בַּמַּזָּל״. / וְאִם יְיָ חָפֵץ לַעֲשׂוֹתוֹ – /
מִי יָעַץ לְהָפֵר עֲצָתוֹ / אוֹ מִי יוּכַל לְתַקֵּן אֵת אֲשֶׁר
עִוְּתוֹ?״ / וַיִּשָּׂא מְשָׁלוֹ וַיֹּאמַר:</p>

<br />
</blockquote>

<blockquote>
<p>יוֹצֵר אֱנוֹשׁ כָּל מַעֲשָׂיו שִׁוָּה / עַל חֹק וּמִי יָפֵר אֲשֶׁר צִוָּה?</p>

<p>מִי זֶה יְעַוֵּת אֶת אֲשֶׁר תִּקֵּן / אוֹ מִי יְתַקֵּן אֶת אֲשֶׁר עִוָּה?</p>

<br />
</blockquote>

<blockquote>
<p>וַתַּעַן דִּינָה וַתֹּאמַר / ״מַר לִי מַר! / הַעַל יְפִי
הַזָּקֵן וּצְבִי תִפְאַרְתּוֹ / לִבְּךָ תָּשִׁית לְדַעְתּוֹ? / וְאִם עַל
חֶמְדַּת פָּנָיו וְהַדְרָתוֹ / פָּקַחְתָּ עֵינֶיךָ לְעֻמַּת
מַחְבַּרְתּוֹ? / וּבַמֶּה יִוָּדַע כִּי עֵת דֹּדִים אִתּוֹ – /
בְּקָרַחְתּוֹ אוֹ בְגַבַּחְתּוֹ? / אֵין בּוֹ רַק שִׁבְתּוֹ / לֶאֱכֹל
וְלִשְׁתּוֹת וְיִשְׁבֹּת מִכָּל מְלַאכְתּוֹ! / וְאֵיךְ תֹּאמַר שֶׁאֵל
יַעֲקֹב בְּעֶזְרוֹ – / וַיֵּאָכֵל חֲצִי בְשָׂרוֹ! / יֵשֵׁב בָּדָד
מִמְּקוֹמוֹ לֹא יָמִישׁ, / חַי נִזּוֹן בִּלְתִּי מַרְגִּישׁ, / וְלֹא
נוֹדַע אִם בְּהֵמָה אִם אִישׁ. / וּמַה בֶּצַע בְּכַסְפּוֹ וּזְהָבוֹ /
וְעַל חֶמְדַּת נָשִׁים לֹא יָבוֹא? / יָמָיו נִזְעֲכוּ וְרוּחוֹ חֻבָּלָה
– / וּמַה יִּתְבּוֹנֵן עַל בְּתוּלָה? / וְאֵיךְ אֶשָּׂא בִימֵי עֲלוּמִים
/ כַּבִּיר מֵאָבִיךָ יָמִים! / הַאֶמְנַע מֵחֵפֶץ בַּחוּרֵי חֶמֶד
לְמִשְׁכַּב דֹּדִים בִּימֵי בְחוּרוֹתַי, / וְשָׁכַבְתִּי עִם אֲבוֹתַי? /
אָבִי, אָבִי! רְאֵה גַם רְאֵה לְחֻלְשַׁת הָאִישׁ וְתוֹלַדְתּוֹ, /
מִתְהַלֵּךְ בַּחוּץ עַל מִשְׁעַנְתּוֹ, / כִּי תַם כֹּחוֹ וְחֵילוֹ /
וּמַקְלוֹ יַגִּיד לוֹ!״ / וַתִּשָּׂא מְשָׁלָהּ וַתֹּאמַר:</p>

<br />
</blockquote>

<blockquote>
<p>נֹחַם לְנַפְשָׁהּ מֵאֲנָה לָקַחַת</p>

<p>דִּינָה בְקָרַחַת וְגַם גַּבַּחַת:</p>

<p>כִּי רָאֲתָה שֵׂיבָה בְּדֶגֶל אַהֲבָה</p>

<p>עַל קִיר לְבָבָהּ הוּא כְמוֹ מִסְפַּחַת</p>

<p>לֹא יַעֲלֹז רוּחָהּ בְּחֶמְדַּת אוֹצְרוֹת</p>

<p>כֶּסֶף וְלֹא מָצְאָה לְנַפְשָׁהּ נַחַת.</p>

<p>יֶעְרַב מְשׂוֹשׂ גִּילָהּ בְּבֶן גִּילָהּ וְתוֹךְ</p>

<p>חֶבְרַת צְבִי עֹפֶר זְמִיר פּוֹצַחַת.</p>

<p>מֵאֵין מְחִיר דּוֹד נֶאֱהָב נֶחְשָׁב זְהַב</p>

<p>אוֹפִיר, וּפָנָיו – מִגְדְּלוֹת מֶרְקַחַת.</p>

<p>אָכֵן מְלֵא יָמִים בְּפָנִים זוֹעֲפִים</p>

<p>עִם דֵּי זְהָבוֹ נֶחֱשָׁב אַמְתַּחַת!</p>

<br />
</blockquote>

<blockquote>
<p>וַיַּעַן אָבִיהָ וַיֹּאמֶר לָהּ ״בִּתִּי,בִּתִּי, /
חֶלְקַת חֶמְדָּתִי, / יָדַעְתִּי אֶת הָאִישׁ וְאֶת שִׂיחוֹ, / עוֹד עָמַד
בּוֹ טַעְמוֹ וְרֵיחוֹ, / לֹא כָהֲתָה עֵינוֹ וְלֹא נָס לֵחֹה. / וְאִם
שֵׂיבָה זָרְקָה בּוֹ – / עוֹדֶנּוּ בְּאִבּוֹ, / אַחֲרֵי בְלוֹתוֹ הָיְתָה
לּוֹ עֶדְנָה בְּצֶלֶם דְּמוּת תַּבְנִיתֵךְ, / וְלֹא יִהְיֶה זָקֵן
בְּבֵיתֵךְ! / הֵן עוֹד הַיּוֹם בְּתוֹךְ עֲלָמוֹת יִתְיַצָּב, / וּבָא
וְלָן וְשָׁכַב.</p>

<p>עוֹד יָדוֹ נְטוּיָה / לָקַחַת חֲנִית מַסָּע וְשִׁרְיָה,
/ בִּגְבוּרָה נֶאְזָר / וּבְכָבוֹד יִתְיַמָּר וּבְאִשָּׁה שָׁמַר, /
אֵשֶׁת חֵן יִתְמֹךְ וּבְחֵיקוֹ יִשָּׂאֶנָּה, / גַּם כִּי יַזְקִין לֹא
יָסוּר מִמֶּנָּה!״ / וַיִּשָּׂא מְשָׁלוֹ וַיֹּאמַר:</p>

<br />
</blockquote>

<blockquote>
<p>אַהְבַת בְּנֵי נֹעַר לְלֹא תוֹעֶלֶת,</p>

<p>כִּי עַל לְבָבָם נִקְשְׁרָה אִוֶּלֶת:</p>

<p>מֵעֵת לְעֵת נִתְהַפְּכָה רוּחָם וְלֹא</p>

<p>יִפְנוּ לְיַעְלַת חֵן וְאֶל אַיֶּלֶת.</p>

<p>אֶל הַזְּקֵנִים אָמְרָה נַפְשִׁי ״שְׁבוּ</p>

<p>בָזֶה!״ וְחֶבְרָתָם תְּהִי שׁוֹאֶלֶת,</p>

<p>כִּי אַהֲבָתָם תַּעֲמֹד לָעַד וּבָם</p>

<p>מִתְפָּאֲרָה נַפְשִׁי וּמִתְהַלֶּלֶת.</p>

<br />
</blockquote>

<blockquote>
<p>״בִּתִּי,בִּתִּי! אַתְּ אִשָּׁה חַכְמַת לֵב
וּמַשְׂכֶּלֶת, / אַל תְּהִי דֶלֶת מֻשְׂכָּלוֹת לְפָנַיִךְ נִנְעֶלֶת, /
וְלֹא תָשִׂימִי הַקְדָּמָה חֶלְקִית כְּכוֹלֶלֶת: / כִּי לֹא כָל
הַבַּחוּרִים אַבִּירֵי הַטֶּבַע חִזְקֵי הַהַרְכָּבָה / וְלֹא כָל זִקְנֵי
אֶרֶץ חֲלוּשֵׁי מֶזֶג מִפְּנֵי שֵׂיבָה: / יֵשׁ בָּחוּר מֵעַם וְטַעַם
זְקֵנִים יִקַּח, / גַּם שָׂב, גַּם יָשִׁישׁ כְּגִבּוֹר לָרוּץ אֹרַח״. /
וַיִּשָּׂא מְשָׁלוֹ:</p>

<br />
</blockquote>

<blockquote>
<p>לֹא מִפְּנֵי שֵׂיבָה בְּנֵי אִישׁ נִחֲתוּ,</p>

<p>גַּם לֹא לְיַלְדוּת עֹז וְחַיִל אָזְרוּ:</p>

<p>כִּי אֶחֱזֶה בָנִים – וְחָשַׁךְ מִשְּׁחוֹר</p>

<p>הוֹד תָּאֳרָם, וּפְנֵי זְקֵנִים נֶהְדְּרוּ!</p>

<br />
</blockquote>

<blockquote>
<p>״הֲלֹא תֵדְעִי לָךְ: אָבִינוּ הָרִאשׁוֹן אַחֲרֵי מוֹת
שָׂרָה, / לָקַח אִשָּׁה וּשְׁמָהּ קְטוּרָה / וַיּוֹלֶד מִמֶּנָּה
שִׁשָּׁה בָנִים, / וְהוּא בֶן יוֹתֵר מִמֵּאָה שָׁנִים. / שִׁמְעִי, בַּת,
וּרְאִי כִּי רוּת הַמּוֹאֲבִיָּה / אֵשֶׁת חַיִל וְרַבַּת הָעֲלִילִיָּה /
כָּמוֹנוּ הַיּוֹם יָרְדָה לַשְּׂעֹרִים / וְלֹא נָטְתָה לָלֶכֶת אַחֲרֵי
הַבַּחוּרִים, / וּלְטוּב מִדּוֹתֶיהָ וְכִשְׁרוֹן פְּעָלֶיהָ / מְלָכִים
יָצְאוּ מֵחֲלָצֶיהָ / וִיהַלֲלוּ בַשְּׁעָרִים מַעֲשֶׂיהָ״. / וַיִּשָּׂא
מְשָׁלוֹ:</p>

<br />
</blockquote>

<blockquote>
<p>כָּל בַּת כְּבוּדָה לְפִי שִׂכְלָהּ מְיֻקֶּרֶת</p>

<p>וּכְפָעֳלָהּ כֵּן שְׁמָהּ יַעְמֹד לְמַזְכֶּרֶת,</p>

<p>כִּי אִם לְיָפְיָה וְנֹעַם תָּאֳרָהּ יָקְרָה</p>

<p>כִּיקָר תְּמוּנָה בְּקִיר הֵיכָל מְצֻיֶּרֶת.</p>

<br />
</blockquote>

<blockquote>
<p>״בִּתִּי, בִּתִּי! זֶה לִּי
עֶשְׂרִים שָׁנָה בְּבֵיתִי גִדַּלְתִּיךְ, / עַל כַּפַּיִם חַקּוֹתִיךְ /
וְעַל לוּחַ לִבִּי שַמְתִּיךְ / וְאַהֲבַת עוֹלָם אֲהַבְתִּיךְ. /
יָגַעְתִּי בְּאַנְחָתִי לְמַלֹּאת מִשְׁאֲלוֹתַיִךְ – / הַנְּטִיפוֹת
וְהַמַּעֲטָפוֹת וְרֵיחַ שַׂלְמוֹתַיִךְ / מֹר וַאֲהָלוֹת קְצִיעוֹת כָּל
בִּגְדּוֹתַיִךְ – / וַאֲנִי בְעָנְיִי הֲכִינוֹתִי בָתֵּי הַנֶּפֶשׁ
וְהַלְּחָשִׁים / וְתַמְרוּקֵי הַנָּשִׁים, / וַתִּרְבִּי וַתִּגְדְּלִי
וַתָּבוֹאִי בַּעֲדִי עֲדָיִים / וָאַלְבִּישֵׁךְ מֶשִׁי וְצֶבַע
רִקְמָתַיִם. / אַךְ עַתָּה הֶלְאוּנִי יְמֵי הַשֵּׂיבָה / וְתָשַׁשׁ
כֹּחִי כִּנְקֵבָה, / מֵעֹנִי וּמֵרֹב עֲבוֹדָה, / אֲסַלְּדָה בְחִילָה, /
וּבְבֵיתִי אֵין לֶחֶם וְאֵין שִׂמְלָה. / וְעַתָּה, בִּתִּי, שִׁמְעִי
בְקוֹלִי, לְמַעַן יִיטַב לִי / וִיהִי שָׁלוֹם בְּחֵילֵךְ / וְחָיְתָה
נַפְשִׁי בִּגְלָלֵךְ: / כִּי זֶה הָאִישׁ אֱלֹהִים שְׁלָחוֹ לְפָנֵינוּ
לְמִחְיָה, / בָּרוּךְ שֶׁאָמַר וְהָיָה״. וַיִּשָּׂא מְשָׁלוֹ
וַיֹּאמַר:</p>

<br />
</blockquote>

<blockquote>
<p>הַצּוּר עֲלֵי כָל הַיְצוּר מַשְׁגִּיחַ</p>

<p>לֹא יַעְזֹב מַעְשָׂיו וְלֹא יַזְנִיחַ,</p>

<p>לִסְפֹּר תְּהִלּוֹתָיו וְכֹחַ מַעֲשָׂיו</p>

<p>כָּלוּ תְפִלּוֹתַי וְכָלָה שִׂיחַ.</p>

<p>הִפְלִיא חֲסָדָיו לִי וְעַל רֹב רַחֲמָיו</p>

<p>עָמָל וְרִישׁ מֵאָהֳלִי הִשְׁכִּיחַ,</p>

<p>תַּחַת הֱיוֹתִי אִישׁ שְׂבַע רֹגֶז – אֱהִי</p>

<p>הַיּוֹם שְׂבַע רָצוֹן וְאִישׁ מַצְלִיחַ!</p>

<br />
</blockquote>

<blockquote>
<p>וְדִינָה נִשְׁקְפָה בְּעַד הַחַלּוֹן / וַתֵּרֶא אֶת
עֵפֶר יָכֹף רֹאשׁוֹ כְּאַגְמוֹן, / שְׁפַל רוּחַ וּמֵרִים קָלוֹן. /
וַתֹּאמַר ״אָמוּתָה הַפַּעַם אַחֲרֵי רְאוֹתִי, / וְאַל אֶרְאֶה
בְרָעָתִי! / הֲתִבְטַח כִּי רַב כֹּחוֹ / אִישׁ אֵין מַעְצָר לְרוּחוֹ /
וַיּוֹרֶד עֹז מִבְטַחוֹ? / הֲתַאֲמִין כִּי יָשׁוּב לִימֵי עֲלוּמָיו – /
וְאֵין שָׁלוֹם בַּעֲצָמָיו / וְנָפַל בַּעֲצוּמָיו? / כֻּלּוֹ כְּאַדֶּרֶת
שֵׂעָר מְלֵאָה נוֹצָה, / עַל עַפְעַפָּיו צַלְמָוֶת וְאֹפֶל פָּנָיו
כִּסָּה. / כֵּן יִהְיֶה תָמִיד – הֶעָנָן יְכַסֶּנּוּ, / חֲבוּר עֲצַבִּים
וּמִי יִשָּׂאֶנּוּ? / חַכְלִילִי עֵינַיִם, / רְפֵה יָדַיִם, / נִשְׁבָּר
וְנִדְכֶּה מִמָּתְנַיִם / וְעַד יְרֵכַיִם, / כְּחֹם הַיּוֹם שׁוֹכֵב
בֵּין שְׁפַתַּיִם, / מִבֹּקֶר לָעֶרֶב לֹא יָקוּם פַּעֲמַיִם. / מְרֻבֶּה
בְגָדִים וּמִקֹּר מִזְגּוֹ גְּוִיָּתוֹ תְהַלֵּךְ קוֹדֶרֶת – / וְאֶת
הָאָח לְפָנָיו מְבֹעֶרֶת, / כָּל רוֹאֵהוּ יִדֹּד וְיַפְלִיא מְאֹד / אִם
יוֹם אוֹ יוֹמַיִם יַעֲמֹד. / וְאֵיךְ הֶבֶל תְּנַחֲמֵנִי / וְלַעֲפַר
מָוֶת תִּשְׁפְּתֵנִי! / וְאִם אָבִינוּ הָרִאשׁוֹן בִּגְדוֹלוֹת
וּבְנִפְלָאוֹת נָשָׂא, / לָאו בְּכָל שַׁעֲתָא וְשַׁעֲתָא מִתְרַחֵשׁ
נִסָּא. / וְגַם רוּת הַמּוֹאֲבִיָּה הָיְתָה אִשָּׁה אַלְמָנָה /
וְכִפָּתָהּ לֹא רַעֲנָנָה: / וְהִיא גַם הִיא בִּימֵי בְחוּרוֹתֶיהָ
שׂוֹשׂ תָּשִׂישׂ בְּאַלּוּף נְעוּרֶיהָ / וְכַכַּלָּה תַּעְדֶּה כֵלֶיהָ.
/ וַאֲנִי עֲנִיָּה אָנָה אוֹלִיךְ אֶת חֶרְפָּתִי / וְאָנָה מִפָּנֶיךָ
אֶבְרַח לְהִנָּצֵל מֵרָעָתִי? / בָּרְכֵנִי גַם אָנִי, אָבִי, / בְּאִישׁ
עוֹשֶׂה מְזִמּוֹת כַּאֲשֶׁר עִם לְבָבִי: / כִּי אִם עַנֵּה תְעַנֶּה
אוֹתִי נֶגֶד אַחַי / לְחַלֵּל צְבִי עֶדְיִי, נְטַע שַׁעֲשׁוּעַי – / טוֹב
מוֹתִי מֵחַיַּי!״ / וַתִּשָּׂא מְשָׁלָהּ וַתֹּאמַר:</p>

<br />
</blockquote>

<blockquote>
<p>דִּינָה לְנַפְשָׁהּ מַחֲנָק בָּחֲרָה</p>

<p>תִּצְעַק בְּמַר שִׂיחָהּ וְכֹה אָמְרָה:</p>

<p>אַיֵּה מְתֵי בִין חוֹשְׁבִים כִּי הָאֱמֶת</p>

<p>לֹא נֶעְלְמָה מֵהֶם וְלֹא נִסְתָּרָה?</p>

<p>אַיֵּה מְדַמִּים כִּי פְעֻלַּת תּוֹלְדוֹת</p>

<p>כָּל הַיְצוּרִים לֹא לְשָׁוְא חֻבָּרָה?</p>

<p>לוּ יֶחֱזוּ עָפְרָה לְעֵפֶר נִתְּנָה –</p>

<p>לֹא כִחֲשׁוּ בָהּ, כִּי לְרִיק נוֹצָרָה!</p>

<br />
</blockquote>

<h2 id="ג">ג</h2>

<p>עפר נושא את דינה לאשה</p>

<blockquote>
<br />
</blockquote>

<blockquote>
<p>וַיְהִי מִמָּחֳרָת וַיֶּאֱסֹף עֵפֶר אֶת כָּל זִקְנֵי
עַמּוֹ / וְאֶת כָּל בְּנֵי שַׁעַר מְקוֹמוֹ, / לִשְׂמֹחַ בְּשִׂמְחַת
חֻפָּתוֹ / וּבְיוֹם חֲתֻנָּתוֹ. / וַיֵּלְכוּ לְבֵית דִּינָה בְּתֻפִּים
וּבִמְחוֹלוֹת / וְכָל הָעָם רוֹאִים אֶת הַקּוֹלוֹת. / וְכִשְׁמֹעַ
דִּינָה אֶת קוֹל הָעָם בְּכִנּוֹרוֹת וּבִמְצִלְתַּיִם / וַיִּמַּס
לְבָבָהּ וַיְהִי לְמַיִם, / וְהִיא יוֹשֶׁבֶת בֵּין הַהֲדַסִּים
בְּקִשּׁוּרֵי עֶדְיָהּ / וְדִמְעָתָהּ עַל לֶחֱיָהּ. / וַיִּגַּשׁ עֵפֶר
וַיָּשֶׂם אֶת הַטַּבַּעַת עַל יַד יְמִינָהּ / וַיֹּאמַר ״שִׁמְעִי נָא
זֹאת, עֲדִינָה, / בְּטַבַּעַת זֹאת תְּהֵא לִי לְמִקְנָה״.</p>

<p>וַיָּקָם אֶחָד מֵהָעוֹמְדִים אֶצְלוֹ / וַיִּשָּׂא אֶת
קוֹלוֹ / וַיֹּאמַר: בְּשִׁשִּׁי בְשַׁבָּת / קוֹל חֲתָנִים מִמִּשְׁתֶּה
שָׁבַת, / בְּתִשְׁעָה יָמִים לְחֹדֶשׁ אָב / הַבְּתוּלוֹת תִּתְעַלַּפְנָה
וּבְשָׂרָן עֲלֵיהֶן יִכְאַב. / אֵיךְ עֵפֶר דְּנָן הֶחָתָן / חִלֵּל
יְקָרָן / וְחִבֵּל הֲדָרָן / וְשֹׁד פָּנָיו יְחִיתַן / אֲמַר לַהּ
לְדִינָה אֲשֶׁר בְּתוֹךְ עֲלָמוֹת מְהֻלֶּלֶת: / הֲוִי לִי לְאִנְתּוּ
וְהָיִית כְּאִשָּׁה זֶה יָמִים מִתְאַבֶּלֶת / וּכְאֵלָה עָלֶהָ נוֹבֶלֶת.
/ וַאֲנָא אוֹקִיר וַאֲזוּן וְאֶפְלַח – / נֵצֶר נִתְעָב וְנֶאֱלָח /
וְרוּחוֹ כֶּעָשָׁן נִמְלַח, / וּמֵעַל לְוָתַיְכִי כְּאֹרַח כָּל אַרְעָא
– / אַל תַּאֲמֵן בַּשָּׁוְא נִתְעָה. / וְדָא נְדוּנְיָא דְּהַנְעָלַת
לֵהּ כַּלְּתָא: / קָל קַרְנָא מַשְׁרוֹקִיתָא, / וַתַּעֲבֹר הַמִּנְחָה
עַל פָּנָיו – / קֶרֶן חָזוּת בֵּין עֵינָיו. / וְעוֹד הֵבִיאָה לוֹ
בִּנְדוּנְיָא: שַׁמָּה וּשְׁאִיָּה / וְהַהֶעְדֵּר הַקּוֹדֵם לַהֲוָיָה, /
וּלְהָסִיר הַשְּׁחִין מֵעַל גַּבּוֹ – / חֶרֶשׂ לְהִתְגָּרֵד בּוֹ. /
וְתַחַת הַסְּדִינִים – / פַּחִים וְצִנִּים, / וְתַחַת הַגִּלְיוֹנִים – /
רֹבַע הַקַּב חִרְיוֹנִים. / וּצְבִי הֶחָתָן וְהוֹסִיף לַהּ מִדִּילֵהּ /
פֶּגֶר מוּבָס כְּרָקָב יִבְלֶה / וּכְסָלָיו מָלְאוּ נִקְלֶה, / וְלֵב
נִשְׁבָּר וְנִדְכֶּה, / נָגוּעַ וּמֻכֶּה / בְּשִׁבְרוֹן מָתְנַיִם /
וְכָל מַדְוֵי מִצְרַיִם / וּשְׁחִין פּוֹרֵחַ עַל הַבִּרְכַּיִם / וְעַל
הַשּׁוֹקַיִם. / סַךְ הַכֹּל בֵּין כְּתֻבָּה נְדוּנְיָא וְתוֹסֶפֶת / אֶת
הַקַּדַּחַת וְאֶת הַשַּׁחֶפֶת / אֶת הַסַּפַּחַת וְאֶת הַבַּהֶרֶת / אֶת
הַמְּהוּמָה וְאֶת הַמִּגְעֶרֶת / וְצָרַעַת מַמְאֶרֶת. / וּקְנֵינָא
מִנֵּהּ בְּמָנָא דִכְּשַׁר לְמִקְנְיָא / כִּי בִמְהֵרָה יָשׁוּב אֶל
הָאָרֶץ כְּשֶׁהָיָה, / וְכֵן קִבֵּל עַל עַצְמוֹ בְּדֶרֶךְ פְּשָׁרָה /
דְּלֶהֱוֵי בְטִיל וַחֲשִׁיב כְּעַפְרָא. / וְאִלּוּ פִינוּ מָלֵא שִׁירָה
כַיָּם, / אֵין דַּי לְהַעֲלוֹת עַל סֵפֶר כֹּבֶד מַכְאוֹבָיו וְעֹז
דָּכְיָם – / וְהַכֹּל שָׁרִיר וְקַיָּם. / וַיִּכְתְּבוּ בְסֵפֶר
הֲדַדְרִמּוֹן / בֶּן טַבְרִמּוֹן / מֵרַבַּת בְּנֵי עַמּוֹן, /
וַיָּעִידוּ עָלָיו עֵדִים: פַּגְעִיאֵל בֶּן עָכְרָן / וְעוּץ וַאֲרָן /
וְאֶשְׁבָּן וְיִתְרָן וְחֶמְדָּן וּכְרָן. / וַיְשׁוֹרֵר:</p>

<br />
</blockquote>

<blockquote>
<p>רְאוּ חָתָן שְׂבַע רֹגֶז וְחֶרְפָּה / וְחֶרְפָּתוֹ בְחֻפָּתוֹ מְחֻפָּה,</p>

<p>וְיַעְלָתוֹ כְּלִילַת חֵן בְּצִדּוֹ – / כְּבָרֶקֶת אֲשֶׁר נִמְצָא בְאַשְׁפָּה!</p>

<br />
</blockquote>

<blockquote>
<p>וַיְשׁוֹרֵר עוֹד:</p>

<br />
</blockquote>

<blockquote>
<p>חָתָן נְכֵה רוּחַ, וּפָנָיו קִבְּצוּ / פָארוּר, וּבֵין עֵינָיו תְּמַשֵּׁשׁ חֹשֶׁךְ,</p>

<p>נֶגְדּוֹ יְפַת תֹּאַר כְּאוֹר שֶׁמֶשׁ, וּבָם / יַבְדִּיל אֱנוֹשׁ בֵּין אוֹר וּבֵין הַחֹשֶׁךְ.</p>

<br />
</blockquote>

<blockquote>
<br />
</blockquote>

<blockquote>
<p>וַיַּעַשׂ עֵפֶר מִשְׁתֶּה גָּדוֹל / לְאֶחָיו וּקְרוֹבָיו
וּלְכָל יוֹדְעָיו מֵאֶתְמוֹל / וַיֹּאמֶר לַאֲשֶׁר עַל בֵּיתוֹ
בְּשִׂמְחָה וּבְשָׂשׂוֹן / ״הָרוֹג בָּקָר וְשָׁחוֹט צֹאן!״ / וַיִּתֵּן
לְכָל הַנִּמְצָאִים מַתָּנוֹת / וּמִשְׁלוֹחַ מָנוֹת, / לְכֻלָּם נָתַן
אֲשִׁישָׁה וְאֶשְׁפָּר / וְחָדַל לִסְפֹּר כִּי אֵין מִסְפָּר. /
וַיֵּלְכוּ לְבֵיתָם אַחֲרֵי אָכְלָם וְאַחֲרֵי שׁוֹתָם / וַיְבָרְכוּ אֶת
עֵפֶר וְאֶת דִּינָה אֲחוֹתָם, / אִישׁ כְּבִרְכָּתוֹ בֵּרַךְ
אוֹתָם.</p>

<p>וַיְהִי בַלַּיְלָה וַיִּקַּח עֵפֶר אֶת דִּינָה אִשְׁתּוֹ
/ וַיְבִיאֶהָ הַחַדְרָה אֶצְלוֹ לַעֲשׂוֹת מְלַאכְתּוֹ / וַיְחַבְּקֶהָ
וַיְנַשְּׁקֶהָ וּלְפַיְסָהּ בִּדְבָרִים הִרְבָּה / וַיְדַבֵּר עַל
לִבָּהּ. / וַיֹּאמֶר אֵלֶיהָ ״אֲחוֹתִי רַעְיָתִי, מְשׂוֹשִׂי וְגִילִי! /
שִׁיתִי לִבֵּךְ לְחֵילִי, / יֶשׁ לִי רַב לְהָפִיק מִשְׁאָלֵךְ – / מֶשִׁי
אַלְבִּישֵׁךְ וְתַחַשׁ אֶנְעֲלֵךְ, / וּבַאֲשֶׁר תֵּלְכִי אֵלֵךְ. /
וְאָנֹכִי פִּנִּיתִי הַבַּיִת / מִחוּץ וּמִבַּיִת / וְלָשׂוּשׂ עָלַיִךְ
כְּחֶפְצִי / מַרְבַדִּים רָבַדְתִּי עַרְשִׂי״. וַיִּשָּׂא
מְשָׁלוֹ:</p>

<br />
</blockquote>

<blockquote>
<p>עֶרֶשׂ יְקָר תּוֹךְ אָהֳלִי רָבַדְתִּי,</p>

<p>עָלָיו רְפִידַת אַהֲבָה רָפַדְתִּי.</p>

<p>גַּם מָר דְּרוֹר נַפְתִּי בְמִשְׁכָּבִי, וּבוֹ</p>

<p>לִבּוֹת אֲסִירֵי תַאֲוָה עוֹרַרְתִּי,</p>

<p>שִׁכְבִי, צְבִיַּת חֵן, וְאֶתְעַלֵּס בְּהוֹד</p>

<p>מַרְאֵךְ וְחֵן יָפְיֵךְ אֲשֶׁר חִמַּדְתִּי!</p>

<br />
</blockquote>

<blockquote>
<p>וַיִּשְׁכַּב עֵפֶר וַיֶּאֱסֹף אֶל הַמִּטָּה רַגְלָיו /
וְתַרְדָּמָה גְדוֹלָה נוֹפֶלֶת עָלָיו, / כָּל הַלַּיְלָה שָׁכַב עָיֵף
וְיָגֵעַ / וְאֵין מֵקִיץ וְאֵין יוֹדֵעַ. / וְדִינָה בִּפְאַת הַמִּטָּה
שָׁכְבָה לְמַעֲצֵבָה / וְלֹא יָדַע בְּשִׁכְבָהּ. / וַתֹּאמֶר דִּינָה
בְּלִבָּהּ: / דָּנַנִי אֱלֹהִים מִשְׁפַּט מָוֶת בָּאִישׁ הַזֶּה, / כָּל
הַלַּיְלָה אוֹהֵב לָנוּם שׁוֹכֵב הוֹזֶה, / נִמְאָס בְּעֵינַי וְנִבְזֶה.
/ וַתִּשָּׂא מְשָׁלָהּ:</p>

<p>דִּינָה בְחֵיק שֵׂיבָה שָׁכְבָה לְמַעְצֵבָה</p>

<p>וּבְמַעֲטֵה זֹקֶן עוֹטְיָה וְנִכְלֶמֶת,</p>

<p>תִּשְׁכַּב בְּחֵיק אִישׁ רַע זָקֵן וְגַם מָאוּס</p>

<p>רוּחוֹ בְיַד שֵׁנָה נְתוּנָה – וְנִפְעֶמֶת,</p>

<p>דָּמְתָה בְּבֵית עֵפֶר אֶל שׁוֹכְבֵי עָפָר –</p>

<p>אֵל נָא, רְפָא נָא לָהּ, אַל נָא תְהִי כַּמֵּת!</p>

<br />
</blockquote>

<h2 id="ד">ד</h2>

<p>קצו העגום של עפר</p>

<blockquote>
<br />
</blockquote>

<blockquote>
<p>וַיִּשְׁמַע עֵפֶר וַיִּתְעַצֵּב אֶל לִבּוֹ / וְלֹא יָכֹל
לַעֲנוֹת מֵרָגְזוֹ וּמֵעָצְבּוֹ. / וַיֹּאמַר: עַתָּה יְרַנֲנוּ בְקָהָל
רַב בָּשְׁתִּי וּכְלִמָּתִי / וְעַל פְּנֵי כָל חוּצוֹת יַגִּידוּ
חֶרְפָּתִי / וְיָגִילוּ מִפְּנֵי רָעָתִי. / וְאֶל מִי אֶשָּׂא
תְלֻנָּתִי? / נוֹקַשְׁתִּי בְּפַחֵי מְזִמָּתִי, / נִלְכַּדְתִּי
בְּרֶשֶׁת תַּאֲוָתִי, / בְּקִבְרוֹת הַתַּאֲוָה פָּרַשְׂתִּי פַח
לְמַעְגָּלִי / וְרֶשֶׁת טָמַנְתִּי לְרַגְלִי / בְּקִבְרִי אֲשֶׁר
כָּרִיתִי לִי. / הַצֳּרִי אֵין בְּגִלְעָד לְמַחַץ מַכָּתִי? / אִם רוֹפֵא
אֵין שָׁם לְהַעֲלוֹת אֲרוּכָה לְמַחֲלָתִי? / וְאִם בְּרֹב חֵילִי
וְעָשְׁרִי / לֹא יִמָּצֵא מָזוֹר לִמְזוֹרִי / וּצְרִי לְצִירִי? / אוֹי
לִי עַל שִׁבְרִי! / זֹאת הָיְתָה לִּי, / כִּי שַמְתִּי זָהָב כִּסְלִי /
בְּרֹב אִוַּלְתִּי וְסִכְלִי / וְהוּא עָווֹן פְּלִילִי. / וַיִּשָּׂא
מְשָׁלוֹ וַיֹּאמַר:</p>

<br />
</blockquote>

<blockquote>
<p>שָׂמוּ יְלִידֵי הוֹלֲלוּת כִּסְלָם – זְהַב</p>

<p>חֵילָם, וּמִבְטֶחָם – בְּרַצֵּי כֶסֶף.</p>

<p>הֵם בָּטְחוּ עַל רִיק, וְלָהֶם נֶאֱמַר</p>

<p>״לֹא תַעֲשׂוּן אִתִּי אֱלֹהֵי כֶסֶף!״</p>

<br />
</blockquote>

<blockquote>
<p>וַיֹּאמֶר חַרְבוֹנָה אֶחָד מֵעֲבָדָיו / הַיּוֹשְׁבִים
בְּצִדָּיו / ״יְצַוֶּה אֲדוֹנִי לְבַקֵּשׁ וְלַחְקֹר / מֵאַיִן יִמָּצֵא
הַדָּג שֶׁנִּקְרָא סְקַנְקוֹר / כִּי יֶשׁ לוֹ כֹּחַ יָפֶה וּמְסֻגָּל /
לְעוֹרֵר תַּאֲוַת הַמִּשְׁגָּל, / בְּחֻמּוֹ יָעִיר חֹם הַטֶּבַע
הַנִּכְבֶּה / וּלְאֵין אוֹנִים עָצְמָה יַרְבֶּה. / הָאִישׁ הָאוֹכֵל
מְעַט מִטַּבּוּרוֹ / יֵצֵא חָתָן מֵחֶדְרוֹ. / וְשִׁעוּר הַלְּקִיחָה
לָרֹב / כִּשְׁנֵי גַרְעִינֵי חָרוֹב, / וּבְיַיִן חַי יִשְׁתֶּה / וְכָל
הַיָּשָׁר בְּעֵינָיו יַעֲשֶׂה: כִּי בָזֶה דַי לְמַלֹּאת תַּאֲוַת
הָאִשָּׁה עַד פְּעָמִים שִׁשָּׁה. / אוּלָם יִשָּׁמְרוּ מִטַּבּוּרוֹ
וּלְמַעְלָה / כִּי הוּא חָזָק מְאֹד וְאוּלַי יָבִיא לִידֵי
מַחֲלָה״.</p>

<p>וַיֹּאמֶר עֵפֶר לְאֶחָד מֵהַנְּעָרִים ״לְבַקֵּשׁ הַדָּג
הַזֶּה קוּם צֵא״ / וַיְבֻקַּשׁ הַדָּבָר וַיִּמָּצֵא. / וַיִּשְׂמַח עֵפֶר
שִׂמְחָה גְדוֹלָה / (וּבִמְקוֹם גִּילָה שָׁם תְּהֵא רְעָדָה וְחִילָה!) /
וּלְהַרְאוֹת אֶת תָּקְפּוֹ, / לָקַח לוֹ כְזַיִת מִמּוּל עָרְפּוֹ, /
לִהְיוֹתוֹ יוֹתֵר תַּקִּיף וְחָזָק, / כִּי אָמַר: הַזָּקֵן אֲשֶׁר
מִזְגּוֹ קַר בָּזֶה לֹא יֻזַּק. / וַיֹּאמַר: בַּלַּיְלָה הַזֶּה תִּהְיֶה
נַפְשִׁי עֲדִינָה / וְאוֹצִיא לָאוֹר מִשְׁפָּטָהּ וְדִינָהּ / בְּתִתִּי
לְדִינָה / חֵלֶק לְשִׁבְעָה וְגַם לִשְׁמֹנָה. / וְהוּא לֹא יָדַע כִּי
בְזֶה הַדָּג כֹּחַ אַרְסִיִּי / יוֹרִישׁ לְאוֹכְלָיו אֵשׁ פַּרְסִיִּי. /
וַיֹּאכַל מִמֶּנּוּ וַיִּמָּלֵא כָל גּוּפוֹ נְגָעִים גְּדוֹלִים /
וַיֹּאחֲזוּהוּ מַכְאוֹבִים וַחֲבָלִים, / כָּל הַלַּיְלָה הַהוּא צוֹעֵק
וּמֵהִים / וַיְהִי לְחֶרְדַּת אֱלֹהִים, / וְתַחַת מַעֲשֵׂה מִקְשֶׁה /
הָיָה כְאֵבוֹ נֶצַח וּמַכָּתוֹ אֲנוּשָׁה. / וַיָּמָת הָאִישׁ בְּצִירִים
כְּצִירֵי יוֹלֵדָה / וַיֵּלֶךְ בְּלֹא חֶמְדָּה.</p>

<p>וַיִּשְׁמַע שַׂר הָעִיר אוֹדוֹת עֵפֶר וְעִנְיָנָיו /
וַיִּתֵּן עֵינָיו לָקַחַת אֶת הוֹנוֹ וְקִנְיָנָיו / וַיֹּאמֶר לְאַנְשֵׁי
בֵיתוֹ ״אֶת הָאִישׁ הַזֶּה הֱמִתֶּם / וְכוֹס רַעַל אוֹתוֹ הִשְׁקִיתֶם, /
הֲרֵעוֹתֶם אֲשֶׁר עֲשִׂיתֶם! / וְעַתָּה, חַי יְיָ, כִּי בְנֵי מָוֶת
אַתֶּם, / כִּי אֶת אֲדוֹנֵיכֶם לֹא שְׁמַרְתֶּם, / וְאַתֶּם הֵאָסְרוּ
בְּבֵית מִשְׁמַרְכֶם / וְיִבָּחֲנוּ דִּבְרֵיכֶם. / וְעַל כָּל אֲשֶׁר לוֹ
– יֶשׁ לִי זְכוּת, / כִּי כֵן חֹק הַמַּלְכוּת, / וּמִשּׁוֹר עַד חֲמוֹר
וְעַד שֶׂה / לֹא אֶחְמֹל וְלֹא אֲכַסֶּה״. / וַיִּתֵּן אֶת כָּל אוֹהֲבָיו
וּקְרוֹבָיו בְּבֵית הָאֲסוּרִים / וַיָּשֶׂם עֲלֵיהֶם עֲלִילוֹת דְּבָרִים
/ וַיְעַנֵּם בְּכַבְלֵי בַרְזֶל וּמִינֵי יִסּוּרִים. / עַל כֵּן אָמַר
הֶחָכָם לִבְנוֹ: / אוֹי לָרָשָׁע וְאוֹי לִשְׁכֵנוֹ! / וְכָל חֵיל עֵפֶר
הָיָה לְבַז וּלְשַׁמָּה / וְלֹא נוֹתַר לְנָבָל מִכָּל אֲשֶׁר לוֹ
מְאוּמָה, / בְּרֹעַ מַעֲלָלָיו עָלָיו וְעַל יוֹרְשָׁיו אַחֲרָיו רָעָה
הִדִּיחַ – / וְלָנוּ וּלְכָל יִשְׂרָאֵל שָׁלוֹם הִנִּיחַ. / עַל כֵּן
אָמַר הַמְּשׁוֹרֵר:</p>

<br />
</blockquote>

<blockquote>
<p>לִבּוֹת מְתֵי כֹשֶׁר בְּמוֹתָם נָחוּ / וַהְמוֹן לְאֻמִּים בַּעֲדָם נֶאְנָחוּ,</p>

<p>אָכֵן בְּמוֹת עַוָּל לְבָבוֹ יֶאֱבַל / עָלָיו – וְהָעָם אַחֲרָיו יִשְׂמָחוּ!</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/34201">https://benyehuda.org/read/34201</a></div></body></html>