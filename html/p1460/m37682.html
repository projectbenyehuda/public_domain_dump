<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>זָכְרוּ כִּי עָשִׁיר: מקאמה</title>
	<meta name="author" content="שם טוב בן יוסף אבן פלקירה"/>
</head>
<body>

<blockquote>
<br />
</blockquote>

<blockquote>
<p><strong>הַחֲלוֹם וּפִשְׁרוֹ</strong></p>

<br />
</blockquote>

<blockquote>
<p>– – – זָכְרוּ כִּי עָשִׁיר הָיָה מֵהַמִּתְעַנְּגִים / הַמְבַלִּים יְמֵיהֶם בַּטּוֹב וְאוֹכְלִים וְשׁוֹתִים וְחוֹגְגִים / כָּל
אֲשֶׁר שָׁאֲלוּ עֵינָיו לֹא אָצַל מֵהֶם / וְתַאֲוָתָם יָבִיא לָהֶם /
מַצְלִיחַ בְּכָל מַעֲשָׂיו / וַיְהִי הָאִישׁ הַהוּא גָּדוֹל בִּנְכָסָיו
/ לֹא הָיְתָה לוֹ מַחֲשָׁבָה רַק בְּתַעֲנוּג הַגְּוִיָּה / וְאֵין לוֹ
חֵפֶץ בְּתַעֲנוּג אֶלָּא בַּאֲכִילָה וּשְׁתִיָּה / וּבְמַלְּאוֹת כֶּרֶס
כִּבְהֵמָה וְחַיָּה / הִשְׁלִיךְ אַחַר גֵּווֹ דִּבְרֵי הַחֲכָמִים
וּמוּסְרֵיהֶם / וְאָרַח לְחֶבְרָה עִם פּוֹעֲלֵי אָוֶן וַיִּרְדֹּף
אַחֲרֵיהֶם / לֹא הָיְתָה לוֹ אֶלָּא עִם הַזּוֹנִים וְהַזּוֹלְלִים
וְהַסּוֹבְאִים / לֹא יָשַׁב אֶלָּא בְּמוֹשַׁב לֵצִים / וְלֹא עָמַד
אֶלָּא בְּדֶרֶךְ חַטָּאִים / בָּנָה לוֹ בֵּית מִדּוֹת וַעֲלִיּוֹת
מְרֻוָּחִים / וְעָשָׂה שִׁדָּה וְשִׁדּוֹת וְשָׁרִים וְשָׁרוֹת לְשַׂמֵּחַ
נֶאֱנָחִים.</p>

<p>וַיְהִי כִּי אָרְכוּ לוֹ שָׁם הַיָּמִים אָמַר בְּלִבּוֹ:
בַּל אֶמּוֹט וְלֹא תְבוֹאֵנִי שׁוֹאָה / וְזֶה יִהְיֶה לִי לָנֶצַח,
וּלְדוֹר דּוֹר לֹא אֶרְאֶה בְּרָע וּתְלָאָה / וַיִּקֶר מִקְרֵהוּ
בְּאַחַת מֵהַלֵּילוֹת / כִּי הַמַּלְאָךְ הַגּוֹאֵל מִכָּל רָע
הַנְפָשׁוֹת אֲשֶׁר מֵאִתּוֹ אֲצוּלוֹת / הַגּוֹלֶה אֹזֶן אֲנָשִׁים
וּבְמוּסָרָם יַחְתֹּם / הֵעִיר רוּחוֹ הַקָּשָׁה, אוּלַי יָשׁוּב
מִדַּרְכּוֹ הָרָעָה וְיֵלֵךְ בְּדֶרֶךְ הַתֹּם / כִּי הִפִּיל עָלָיו
תַּרְדֵּמָה / וַיַּחֲלֹם וְהִנֵּה הוּא הוֹלֵךְ בְּמִדְבַּר שְׁמָמָה /
עֵרוֹם וְיָחֵף רָעֵב וְצָמֵא / וְלִבּוֹ מִתְפַּחֵד, / וּמֵהַחֲרָדָה
כְּכִנּוֹר יֶהֱמֶה / תָּאֳרוֹ חָשַׁךְ מִשְּׁחוֹר וְגוּפוֹ מְטֻנָּף
בְּצוֹאָה / וְעַל כְּתֵפוֹ מַשָּׂא כָּבֵד, אוֹתוֹ הֶלְאָה / וּשְׁנַיִים
כּוּשִׁיִּים כָּל אֶחָד מְכֹעָר בְּתָאֳרוֹ / בִּידֵיהֶם רְמָחִים
וְרָצִים אַחֲרָיו לְדָקְרוֹ / וְהוּא בוֹרֵחַ מִפְּנֵיהֶם עַד שֶׁפָּגַע
בְּהַר, צִנִּים פַּחִים בִּדְרָכָיו / וּבוֹ מָקוֹם צַר אֲשֶׁר אֵין
דֶּרֶךְ לִנְטוֹת יָמִין וּשְׂמֹאל לְהוֹלְכָיו / וַיֵּלֵךְ בּוֹ
בִּיגִיעָה רַבָּה אֵין מַרְגּוֹעַ לְנַפְשׁוֹ / עַד שֶׁעָלָה לְרֹאשׁוֹ /
וַיִּפֹּל מִשָּׁם לִבְאֵר שַׁחַת, רוּחַ זִלְעָפוֹת בָּהּ נוֹשֶׁבֶת /
וְאֵשׁ תָּמִיד תּוּקַד בָּהּ וְלֹא תִּכְבֶּה מִמֶּנּוּ הַשַּׁלְהֶבֶת /
וַיֶּחֱרַד הָאִישׁ חֲרָדָה גְדוֹלָה / וַיִּפֹּל מִמִּטָּתוֹ לָאָרֶץ
וַיִּצְעַק בְּקוֹל יְלָלָה / וַיִּתְקַבְּצוּ לְקוֹלוֹ כָּל רֵעָיו וְכָל
יוֹדְעָיו מִלְּפָנִים / וְהָיוּ כָל אֲבָרָיו וִיצוּרָיו מִשְׁתַּנִּים /
וַיִּשְׁאָלוּהוּ לְסַפֵּר לָהֶם הַמְּאֹרָע / וּלְהוֹדִיעָם זֶה הָרָע /
וְכִשְׁמֹעַ דְּבָרָיו חֲרָדָה גְּדוֹלָה נָפְלָה עֲלֵיהֶם /
וַיַּשְׁכִּימוּ בַּבֹּקֶר וַיִּתְקַבְּצוּ פּוֹתְרֵי הַחֲלוֹמוֹת
וְהַיּוֹדְעִים שִׁבְרֵיהֶם / וְהִנֵּה אֵין יוֹדֵעַ פִּתְרוֹנוֹ / וּמַה
שֵּׁבֶר הַחֲלוֹם וְעִנְיָנוֹ / זֶה אוֹמֵר: ׳כָּזָב וְשֶׁקֶר דִּבְרֵי
הַחֲלוֹמוֹת׳ / וְזֶה אוֹמֵר, כִּי יִקְרֶה זֶה לְבַעַל הַמָּרָה
הַשְּׁחוֹרָה בִּתְנוּמוֹת / וְזֶה אוֹמֵר כִּי זֶה מֵחֲלוֹמוֹת הַשֵּׁדִים
/ שֶׁמַּרְאִים לָאָדָם בַּלָּהוֹת וְהַדַּעַת שׁוֹדְדִים.</p>

<p>וַיְהִי בַּלַּיְלָה הַשֵּׁנִית רָאָה הָאִישׁ הַהוּא
בַּחֲלוֹמוֹ כַּאֲשֶׁר בַּתְּחִלָּה / וְהוֹסִיף אֵימָה חֲשֵׁכָה גְדוֹלָה
/ וַיִּקַץ בְּקוֹל גָּדוֹל לְמֵרָחוֹק נִשְׁמָע / הֶחֱרִיד הַלְּבָבוֹת
וְכָל עַיִן דָּמוֹעַ תִּדְמָע / וַיֹּאמֶר לְהָבִיא לְפָנָיו הָרוֹפְאִים
/ הַיּוֹדְעִים הַתַּחֲלוּאִים / וַיַּשְׁקוּהוּ הַסַּמְמָנִים אֲשֶׁר
לַמֹּחַ מוֹעִילִים / וּמְנַקִּים אוֹתוֹ מֵהָאֵידִים הָעֲשָׁנִיִּים
שֶׁהַמַּחֲשָׁבָה מְבַלְבְּלִים / וְלֹא עָלְתָה לָאִישׁ הַהוּא אֲרוּכָה
בָּהֶם וְלֹא מָצָא מָנוֹחַ לְלִבּוֹ / אֶלָּא רָאָה הַחֲלוֹם כְּפַעַם
בְּפַעַם וּנְשָׁמָה לֹא נִשְׁאֲרָה בוֹ / עַד שֶׁהָיָה לְמָשָׁל
וְלִשְׁנִינָה וְלִקְלָלָה / תַּחַת הֱיוֹתוֹ נֶחְמָד וְנָעִים לְשֵׁם
וְלִתְהִלָּה.</p>

<p>וַיְהִי הַיּוֹם וּבְנֵי אָדָם מְסַפְּרִים זֶה הַמִּקְרֶה
שֶׁקָּרָה אֵלָיו / וְהִנֵּה עָבַר אִישׁ מִן הַמּוֹכִיחִים אִישׁ תָּם
וְיָשָׁר זַךְ בְּמַעֲלָלָיו / וַיִּשְׁמַע דִּבְרֵיהֶם וַיֹּאמֶר לָהֶם:
׳בְּעֶזְרַת הַבּוֹרֵא יִתְבָּרַךְ וְיִתְעַלֶּה הַחוֹנֵן דַּעַת הָאָדָם
וְחָכְמָתוֹ / אֲנִי אֶפְתֹּר לָאִישׁ הַהוּא חֲלוֹמוֹ וְאַעֲלֶה אֲרוּכָה
לְמַכָּתוֹ׳ / וַיְרִיצוּהוּ אֵלָיו וַיְסַפֵּר לוֹ חֲלוֹמוֹ / וּמַה
שֶּׁרָאָה בִּתְנוּמוֹ / וַיֹּאמֶר לָהֶם הָאִישׁ: זֶה פִּתְרוֹן הַחֲלוֹם!
מַה שֶּׁרָאִיתָ הוֹלֵךְ בַּמִּדְבָּר / פִּתְרוֹנוֹ שֶׁבָּאוּ יָמֶיךָ
וְתִהְיֶה בְּמִדְבַּר שְׁמָמָה נִקְבָּר / וּמַה שֶּׁהָיִיתָ עֵרוֹם
וְיָחֵף, / שֶׁאֵין לְךָ מַעֲשִׂים טוֹבִים שֶׁיָגֵנוּ עָלֶיךָ / וּמַה
שֶּׁהָיִיתָ רָעֵב וְצָמֵא פִּתְרוֹנוֹ עֹצֶם תְּשׁוּקָתְךָ / לְקַבֵּץ
עֹשֶׁר וּלְהִתְעַנֵּג בַּתַּעֲנוּגִים / וּשְׁחוֹר תָּאָרְךָ פִּתְרוֹנוֹ
רוֹעַ מַעֲשֶׂיךָ יַשְׁחִירוּ פָּנֶיךָ בִּשְׁעַת הַמָּוֶת / וְטִנּוּף
גּוּפְךָ בְּצוֹאָה פִּתְרוֹנוֹ הָעֹנֶשׁ שֶׁיְּשֻׁלַּם לְךָ עַל חֲטָאֶיךָ
/ הַמַּשָּׂא הַכָּבֵד פִּתְרוֹנוֹ מַשָּׂא הָעֲווֹנוֹת וְהַחֲטָאִים /
וּשְׁנַיִם הָאֲנָשִׁים הָרֹדְפִים לְהָרְגֶּךָ, פִּתְרוֹנָם רוֹעַ
הַמַּעֲשִׂים וְרוֹעַ הַמַּחֲשָׁבוֹת שֶׁהֵם מוֹלִיכִים אוֹתְךָ לַאֲבָדוֹן
/ וְהָהָר שֶׁהָיִיתָ נוֹפֵל מִמֶּנּוּ פִּתְרוֹנוֹ, שֶׁתִּפֹּל
מִמַּעֲלָתְךָ וְתֵרֵד לִבְאֵר שַׁחַת וְאֶל תֹּפֶת, לֹא תִכְבֶּה אִשּׁוֹ
לָעַד / וְהַמָּקוֹם הַצַּר פִּתְרוֹנוֹ הָעוֹלָם הַבָּא שֶׁהַהוֹלֵךְ בּוֹ
הֲלִיכָתוֹ בִּיגִיעַ וְעָמָל וְאֵין כָּל אֶחָד יָכוֹל לַהֲלֹךְ אֶלָּא
בְּטֹהַר הַמַּחֲשָׁבוֹת / וְהַרְחֵק הַתַּאֲווֹת הַגּוּפָנִיּוֹת. – – –</p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/37682">https://benyehuda.org/read/37682</a></div></body></html>