<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִזְמוֹר לְאַבְגּוּסְטָּה</title>
	<meta name="author" content="לורד ביירון / שמעון גינצבורג"/>
</head>
<body>

<blockquote>
<p>אַף אִם יוֹם־חֶבְלִי גָז לְעוֹלָמִים</p>

<p>וְרַד כּוֹכַב־גּוֹרָלִי לָבוֹא, –</p>

<p>מֵאֵן לִבֵּךְ לְגַלּוֹת הַפְּגָמִים</p>

<p>וְכָל צֵל, יָכְלוּ רַבִּים בִּי מְצֹא.</p>

<p>אַף אִם יָדַע אֶת כָּל מְרִי עִצְבוֹנִי,</p>

<p>הוּא לֹא נִרְתַּע מֵחַלְּקוֹ עִם אָח;</p>

<p>וְהָאַהֲבָה, לִי צִיֵּר דִּמְיוֹנִי,</p>

<p>רַק בָּךְ מְצָאתִיהָ – רַק בָּךְ.</p>

<br />
</blockquote>

<blockquote>
<p>בְּגַחֵךְ טֶבַע לִי, אֵם כָּל הַבְּרוּאִים,</p>

<p>גֵּחוּךְ אַחֲרוֹן, מְעוֹדֵד וָזָךְ, –</p>

<p>לֹא חֲשַׁבְתִּיו אַךְ מִקְסַם־תַּעְתּוּעִים,</p>

<p>כִּי הוּא מַזְכִּיר לִי בַת־צְחוֹק שֶׁלָּךְ.</p>

<p>וּבְצֵאת רוּחוֹת עַל יָם לַמִּלְחָמָה,</p>

<p>כְּקוּם רֵעֵי־אֱמוּנַי עָלַי –</p>

<p>אִם בְּכַף־גַּלִּים מְאֹד נַפְשִׁי נִפְעָמָה,</p>

<p>הוּא עַל רָחֲקִי מִמֵּךְ, אוֹרִי חַי.</p>

<br />
</blockquote>

<blockquote>
<p>אַף אִם זַע צוּר תּוֹחַלְתִּי אַחֲרוֹנָה</p>

<p>וְנָפְלוּ שְׁבָרָיו בִּתְהוֹם רַב־דֳכִי,</p>

<p>אַף אִם נִמְכְּרָה נַפְשִׁי לִיגוֹנָהּ –</p>

<p>לְמַכְאוֹבָהּ לֹא שִׁפְחָה תְהִי!</p>

<p>רַבִּים כְּאֵבִים שֶׁהֵם יִרְדְפוּנִי:</p>

<p>יוּכְלוּ נַגַּע, לֹא שַׁקֵּץ, לֵב דָּךְ;</p>

<p>יוּכְלוּ עַנּוֹת, אַךְ לֹא יַכְנִיעוּנִי;</p>

<p>לֹא בָהֶם אֲנִי אֶהְגֶּה – כִּי בָךְ.</p>

<br />
</blockquote>

<blockquote>
<p>אַף אִם אָדָם, אַתְּ לֹא רִמִּיתִנִי;</p>

<p>אַף אִם אִשָׁה, לֹא אוֹתִי עָזַבְתְּ;</p>

<p>אִם אֲהוּבָה, לֹא הֶעֱצַבְתִּנִי;</p>

<p>וּלְמוּל רָכִיל, כַּחוֹמָה נִצַּבְתְּ.</p>

<p>אִם הֶאֱמַנְתִּי בָךְ, אַתְּ לא בָגַדְתְּ;</p>

<p>אִם נִפְרַדְתְּ – לֹא לָנוּס מֵעֹל זֶה;</p>

<p>לֹא לְחַלֵּל אֶת שְׁמִי – אִם שָׁקַדְתְּ;</p>

<p>וְלֹא דָמַמְתְּ – תֵּת לִלְזוּת פִּתְחוֹן־פֶּה.</p>

<br />
</blockquote>

<blockquote>
<p>לֹא אֲגַנֶּה, וְלֹא אָבוּז, לָעוֹלָם</p>

<p>וּלְמִלְחֶמֶת הָרַבִּים בְּאֶחָד –</p>

<p>אִם קָץ לִבִּי בַחַיִּים וּמְחוֹלָם,</p>

<p>מַה־נּוֹאַלְתִּי לֹא לְהַפְסִיק מִיָּד!</p>

<p>וְאִם טָעוּתִי שִׁלַּמְתִּי בְיִקְרוֹתַי,</p>

<p>וְכִכְלִי רֵיק הַלֵּב הֻצַּג, מָךְ –</p>

<p>זֹאת מָצָאתִי: בְּכָל אֲבֵדוֹתַי,</p>

<p>חֶמְדָה גְנוּזָה, לֹא־תֹאבַד, לִי בָךְ.</p>

<br />
</blockquote>

<blockquote>
<p>מִמַּשּׂוּאוֹת הֶעָבָר, עֲבָרִי,</p>

<p>אֶזְכֹּר זֹאת, מֶנִּי תִּקְצַר יָד גְּזֹל:</p>

<p>הִיא הַדַּעַת, כִּי אָמְנָם אוֹצָרִי,</p>

<p>בֶּן־טִפּוּחַי, הוּא יָקָר מִכֹּל.</p>

<p>יֵשׁ עוֹד מַעְיָן, בַּמִּדְבָּר יְבַעְבַּע,</p>

<p>יֵשׁ בַּיְשִׁימוֹן הַגָּדוֹל עוֹד עֵץ,</p>

<p>וְצִפּוֹר שָׁרָה בַשְּׁמָמָה הָרַבָּה</p>

<p>לִי עָלַיִךְ, הַיְּקָרָה לְאֵין־קֵץ.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/49771">https://benyehuda.org/read/49771</a></div></body></html>