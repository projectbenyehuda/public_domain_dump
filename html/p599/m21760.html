<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּהַר בֵּית קּוֹלוֹמְבִּיָּה</title>
	<meta name="author" content="שמעון גינצבורג"/>
</head>
<body>

<blockquote>
<br />
</blockquote>

<h2 id="א">א</h2>

<blockquote>
<br />

<p>עַל נְהַר הוֹדְסוֹן מִתְנוֹסְסָה טִירָה:</p>
</blockquote>

<blockquote>
<p>חוֹמוֹת־כְּרָךְ סָבִיב לָהּ, וְהִיא בָהֶן — בִּירָה,</p>
</blockquote>

<blockquote>
<p>בִּירַת־הָרוּחַ וּמִבְצַר־הַמַּדָּע.</p>
</blockquote>

<blockquote>
<p>חוֹלְמָה בַלַּיְלָה־בַלַּיְלָה לְבַדָּהּ,</p>
</blockquote>

<blockquote>
<p>וְעִם הָנֵץ חַמָּה — פָּנֶיהָ מַצְהֶלֶת</p>
</blockquote>

<blockquote>
<p>לְקַבֵּל פְּנֵי בָנִים עַלִּיזֵי־תוֹחֶלֶת.</p>
</blockquote>

<blockquote>
<p>כְּיוֹנְקִים אֶל שְׁדֵי־אֵם, אֵלֶיהָ יִנְהָרוּ,</p>
</blockquote>

<blockquote>
<p>בְּשׁוּרָה רַבָּתִי־עָם, קְהַל־אוֹרְחִים קָרוּא:</p>
</blockquote>

<blockquote>
<p>אַלְפֵי נְקֻדּוֹת — לֶעָתִיד מְאוֹרוֹת,</p>
</blockquote>

<blockquote>
<p>חֲלוּצֵי־הָעָם, עוֹבְדֵי אַדְמַת־הַדּוֹרוֹת.</p>

<br />

<p>וְאוּלַי דּוֹר־בַּרְזֶל הוּא, יוֹרְשֵׁי הַזָּרַע</p>
</blockquote>

<blockquote>
<p>אוֹתוֹ הִנְחִילוּם הַמּוֹרִים־לְהָרַע?</p>
</blockquote>

<blockquote>
<p>וְהָיָה דוֹר בָּא תוֹפֵשׂ חֶרֶב־הַמַּדָּע —</p>
</blockquote>

<blockquote>
<p>דּוֹר זֶה, חֲלָלָהּ, בְּיָדָיו הֵחַדָּהּ! —</p>
</blockquote>

<blockquote>
<p>לְדַכֵּא הַמְּדֻכָּא, וְעַמִּים חַלָּשִׁים —</p>
</blockquote>

<blockquote>
<p>לְהָבִיא רַגְלֵיהֶם בִּכְבָלִים חֲדָשִׁים?</p>
</blockquote>

<blockquote>
<p>וְאֵלֶּה הַנְּקֻדּוֹת, טִירָתָן — מֶרְכָּזָן, —</p>
</blockquote>

<blockquote>
<p><strong>הוּנִים</strong> שֶׁל עָתִיד? מִי יֵדַע אֶת רָזָן? —</p>
</blockquote>

<blockquote>
<p>חַמָּה שׂוֹחֶקֶת, וּקְהַל־צְעִירִים קָרוּא</p>
</blockquote>

<blockquote>
<p>יִנְהֲרוּ בְשׁוּרָה אֲרֻכָּה, יִנְהָרוּ&#8230;</p>

<br />
</blockquote>

<h2 id="ב">ב</h2>

<blockquote>
<br />

<p>בְּדִמְמַת־כָּבוֹד נִגַּשְׁתִּי לַטִּירָה:</p>
</blockquote>

<blockquote>
<p>שָׁלוֹם לָךְ, אִמָּא־אוֹמֶנֶת אַדִּירָה!</p>
</blockquote>

<blockquote>
<p>וְרַב שְׁלוֹם בָּנַיִךְ בּוֹנַיִךְ, הַחוֹנְנִים</p>
</blockquote>

<blockquote>
<p>תּוֹרַת־אוֹמַנְתָּם, מְאִירִים, מִתְרוֹנְנִים!</p>
</blockquote>

<blockquote>
<p>רְאִי, מִמֶּרְחַקִּים הֵן בָּאִים אֵלַיִךְ</p>
</blockquote>

<blockquote>
<p>גֵּרִים, מִשְׁתַּחְוִים אֱלֵי אֱלֹהַיִךְ:</p>
</blockquote>

<blockquote>
<p>דֹּם, עַל מַדְרֵגוֹת־הַשַּׁיִשׁ, יַלְקוּטָהּ</p>
</blockquote>

<blockquote>
<p>בְּיָדָהּ, תְּמַהֵר עֲלוֹת בַּת־כַּלְכּוּטָה;</p>
</blockquote>

<blockquote>
<p>וְעוֹלִים אַחֲרֶיהָ אָנֹכִי, יַפּוֹנִי,</p>
</blockquote>

<blockquote>
<p>כּוּשִׁי — וְעֶלֶם מִיהוּדָה, יָפוֹנִי.</p>

<br />

<p>דֶּגֶל בְּרֹאשׁ עַמּוּד, כּוֹכָבִים־וּפַסִּים,</p>
</blockquote>

<blockquote>
<p>נִשְׁקָף אֵלַי, דֶּגֶל־עָם גְּדָל־הַמַּעֲשִׂים!</p>
</blockquote>

<blockquote>
<p>מַבִּיט מֵעָל — וְעֵין־נֶשֶׁר נִשְׁקֶפֶת,</p>
</blockquote>

<blockquote>
<p>כְּעֵין הַפָּז בּוֹעֵר, לָעַמּוּד הַצֶּפֶת.</p>
</blockquote>

<blockquote>
<p>רֹאשִׁי כָפַפְתִּי לוֹ דֹם: נִצַּחְתָּנִי!</p>
</blockquote>

<blockquote>
<p>אַתָּה — הֶעָשִׁיר, אָנֹכִי — הֶעָנִי.</p>
</blockquote>

<blockquote>
<p>בְּצִיוֹן לֹא נִשָּׂא הַר־אֵל בְּרֹאשׁ־הָרִים,</p>
</blockquote>

<blockquote>
<p>אֶרֶץ יְהוּדָה רֹאשׁ מֻשְׁפָּל לֹא תָרִים&#8230;</p>
</blockquote>

<blockquote>
<p>עָצֵב עַל־כֵּן, נַפְשִׁי, צְמֵאָה לְאוֹרָה,</p>
</blockquote>

<blockquote>
<p>אֶשָּׂא לְךָ — כִּי מִמְּךָ תֵּצֵא תּוֹרָה!&#8230;</p>

<br />
</blockquote>

<h2 id="ג">ג</h2>

<blockquote>
<br />

<p>בָּאתִי בַחֲלַל בֵּית־הַמִּדְרָשׁ, נִבְלַעְתִּי</p>
</blockquote>

<blockquote>
<p>בְּגַלֵּי יַם־סְפָרִים, וְלֹא עוֹד שָׁמַעְתִּי</p>
</blockquote>

<blockquote>
<p>קוֹל תְּפִלַּת־נַפְשִׁי. הֲגִיגָהּ נִשְׁתַּתֵּק.</p>
</blockquote>

<blockquote>
<p>לִבִּי אֶל הֶגְיוֹן־אַדִּירִים אֲרַתֵּק,</p>
</blockquote>

<blockquote>
<p>בּוֹנֵי־הָעוֹלָם. שִׁיר אַקְשִׁיב בְּהִגָּלוֹת</p>
</blockquote>

<blockquote>
<p>סוֹד נֶפֶשׁ־אָדָם, סוֹד שְׁבִילֵי־מַזָּלוֹת,</p>
</blockquote>

<blockquote>
<p>סוֹד כֹּחוֹת סְפוּנִים בַּחֶבְרָה, בַגְּשָׁרִים:</p>
</blockquote>

<blockquote>
<p>רָזֵי־הָאֵל, שֶׁהוֹרִידוּ נְשָׁרִים</p>
</blockquote>

<blockquote>
<p>מִן שְׁמֵי־שָׁמַיִם, בְּחָכְמָה הִמְלִיטוּ —</p>
</blockquote>

<blockquote>
<p>וְאָדָם בְּמַלְכוּת־הַטֶּבַע הִשְׁלִיטוּ&#8230;</p>

<br />

<p>עוֹד לַשִּׁיר אַקְשִׁיב — וְעֵינַי נָשָׂאתִי,</p>
</blockquote>

<blockquote>
<p>וְשָׁב צַעַר יָשָׁן וָחַי בְּלִבָּתִי,</p>
</blockquote>

<blockquote>
<p>נִתְקְלוּ עֵינַי בִּפְסִילֵי־אַדִּירִים,</p>
</blockquote>

<blockquote>
<p>מְחַנְּכֵי־הָעָם, מַלְכֵי עוֹלַם־הַשִּׁירִים:</p>
</blockquote>

<blockquote>
<p>בַּיְרוֹן — מִזֶּה, וּמִזֶּה — פֶּסְטַלּוֹצִי, —</p>
</blockquote>

<blockquote>
<p>וְדָקַר וְהִכְאִיב עַד מָוֶת לִי קוֹצִי:</p>
</blockquote>

<blockquote>
<p>אֵי זֵכֶר אַדִּיר כְּהִלֵּל? כְּבֶן־זַכַּאי?&#8230;</p>
</blockquote>

<blockquote>
<p>אוֹבְדִים מַעֲמַקַּי, בִּמְצוּלַת־מַחְשַׁכַּי</p>
</blockquote>

<blockquote>
<p>מַעֲשַׂי צוֹלְלִים — וְאֵין לְחַיֵּי־הֶבְלִי</p>
</blockquote>

<blockquote>
<p>זֵכֶר כִּי־אִם בְּקִינוֹתַי וּבְאֶבְלִי&#8230;</p>

<br />
</blockquote>

<h2 id="ד">ד</h2>

<blockquote>
<br />

<p>נְעָרִים יַפּוֹנִיִּים כַּמָּה וְכַמָּה</p>
</blockquote>

<blockquote>
<p>אַכִּיר, אַךְ אוֹקִיר מִכֹּל — יוֹקַגַּמָּה.</p>
</blockquote>

<blockquote>
<p>צָעִיר, וּמִשְׁקְפֵי־עֵינָיו מַשְׁחִירִים,</p>
</blockquote>

<blockquote>
<p>כְּמוֹ קַן־חֲלוֹמוֹת — שָׁם תַּחְתָּם — מַסְתִּירִים.</p>
</blockquote>

<blockquote>
<p>דּוֹבֵר אֵלַי: &quot;אַרְצִי יָפָה, צְעִירָה!</p>
</blockquote>

<blockquote>
<p>בַּת־מַלְכָּה נָמָה — דוֹר צָעִיר יְעִירָהּ.</p>
</blockquote>

<blockquote>
<p>כְּבָר דֹּפֶק־חַיִּים בְּלִבָּהּ הִתְחַדֵּשׁ.</p>
</blockquote>

<blockquote>
<p>עַתָּה לַקְּרָב בִּשְׂדֵה־עַמִּים תִּתְקַדֵּשׁ,</p>
</blockquote>

<blockquote>
<p>וְאִם עוֹד תַּלְמִידִים שֶׁל עַמִּים אֲנָחְנוּ —</p>
</blockquote>

<blockquote>
<p>יָבוֹא הַיּוֹם, וְנוֹרֶה אוֹתָם, וְנִצָּחְנוּ&quot;&#8230;</p>

<br />

<p>אֶשְׁמַע דְּבַר בֵּן, אֲשֶׁר אַרְצוֹ שָׁלָחָה</p>
</blockquote>

<blockquote>
<p>הָבִיא לָהּ אוֹרָה — בְּגִיל וַאֲנָחָה.</p>
</blockquote>

<blockquote>
<p>אֶרְאֶה בְעֵינָיו: שְׁמֵי אֶרֶץ יַפּוֹנִים</p>
</blockquote>

<blockquote>
<p>עוֹטִים נְגֹהוֹת שֶׁל שַׁחַר אַדְמוֹנִים;</p>
</blockquote>

<blockquote>
<p>וְאֶרֶץ, שְׁנוֹת אֶלֶף נִרְדָּמָה, מְצִיצָה</p>
</blockquote>

<blockquote>
<p>בְּתִמְהוֹן־לֵבָב אֶל הַשַּׁחַר — וּמְקִיצָה;</p>
</blockquote>

<blockquote>
<p>עוֹד מְעַט וְיָצְאָה הַחַמָּה הַקִּיסְרִית —</p>
</blockquote>

<blockquote>
<p>מִי בְּפָנֶיהָ אָז יַעֲמֹד וְהִתְרִיס?</p>
</blockquote>

<blockquote>
<p>וְלִמֻּד־מִלְחָמָה אָז יָקוּם עַם צָעִיר&#8230; —</p>
</blockquote>

<blockquote>
<p>אִירָא, בְּעֵינָיו, חֲלוֹם זֶה הַיָּהִיר&#8230;</p>

<br />
</blockquote>

<h2 id="ה">ה</h2>

<blockquote>
<br />

<p>&#8220;שָׁלוֹם!&#8221; — בַּפְּרוֹזְדוֹר הֲמוּלַת־עִרְבּוּבְיָה.</p>
</blockquote>

<blockquote>
<p>עוֹמְדִים וּמְשׂוֹחֲחִים כְּנוּפְיָה־כְּנוּפְיָה:</p>
</blockquote>

<blockquote>
<p>שְׁעַת הַהַפְסָקָה הִיא. נְעָרִים, נְעָרוֹת,</p>
</blockquote>

<blockquote>
<p>לְשִׁנֵּי־הַזְּמָן הָיָה יָפְיָן לְבָרוֹת,</p>
</blockquote>

<blockquote>
<p>חוֹלְפִים וְעוֹבְרִים, בַּת־צְחוֹק עַל שִׂפְתוֹתָם,</p>
</blockquote>

<blockquote>
<p>בְּקִדּוֹת וְחִלּוּפֵי־הֲבָרוֹת. בֵּינוֹתָם</p>
</blockquote>

<blockquote>
<p>עֶלֶם בְּהִיר־שָׂפָם חַכְלִילִי־לְחָיַיִם,</p>
</blockquote>

<blockquote>
<p>וְרֵעוֹ, שְׁחוֹר־שָׂפָם עִם דּוֹלֵק־עֵינַיִם,</p>
</blockquote>

<blockquote>
<p>נִקְרוּ לִקְרָאתִי; וּבְיַם שְׂפַת־מְדִינָה —</p>
</blockquote>

<blockquote>
<p>צִלְצֵל הַ&#8220;שָּׁלוֹם!&#8221; בְּעִבְרִית עֲדִינָה.</p>

<br />

<p>&#8220;שָׁלוֹם! וְלָמָּה פָנֶיךָ כֹּה חִוְרִים?&#8221; —</p>
</blockquote>

<blockquote>
<p>&quot;שָׁלוֹם לָכֶם, פִּרְחֵי־עַמִּי הָעִבְרִים!</p>
</blockquote>

<blockquote>
<p>אַחַי, הַיְדַעְתֶּם מַה־נָּעִים לִשְׁמוֹעַ</p>
</blockquote>

<blockquote>
<p>צִלְצוּל שְׂפַת־אָבוֹת, בָּהּ דִּבֶּר אֱלוֹהַּ,</p>
</blockquote>

<blockquote>
<p>בְּנֵכַר מְדִינַת־יָם קָרָה וּרְחוֹקָה?</p>
</blockquote>

<blockquote>
<p>נִשְׁמַת־עָם, חַיָּה נִקְבָּרָה, אַט בּוֹקְעָה</p>
</blockquote>

<blockquote>
<p>וְעוֹלָה מִתּוֹכְכֶם בְּצִלְצוּל מִלָּתָהּ,</p>
</blockquote>

<blockquote>
<p>וְקוֹרֵאת אֲלֵיכֶם אִלֶּמֶת תְּפִלָּתָהּ:</p>
</blockquote>

<blockquote>
<p>בָּנַי, חַיּוּנִי, הֲשִׁיבּוִני לִמְקוֹרִי!&quot; —</p>
</blockquote>

<blockquote>
<p>כְּבָר עָבְרוּ שְׁנֵיהֶם. לֹא שָׁמְעוּ הַרְהוֹרִי.</p>

<br />
</blockquote>

<h2 id="ו">ו</h2>

<blockquote>
<br />

<p>אֵשֵׁב בַּפַּרְדֵּס, עַל סַפְסָל אָנוּחַ.</p>
</blockquote>

<blockquote>
<p>בְּצֵל עֵצִים סוֹכְכִים אֶשְׁמַע וִכּוּחַ.</p>
</blockquote>

<blockquote>
<p>הֵם שְׁנֵי הָרֵעִים — וְהָעֶלֶם מִיהוּדָה,</p>
</blockquote>

<blockquote>
<p>בְּשׂוֹרַת־אוֹר־עָתִיד מִתְלַבְּטָה גַלְמוּדָה:</p>
</blockquote>

<blockquote>
<p>&quot;וְתִשְׁכְּחוּ הָבִיא הָאוֹר אֶל מוֹלֶדֶת־</p>
</blockquote>

<blockquote>
<p>עַמְּכֶם וְנַפְשְׁכֶם, עִבְרִית־נוֹדֶדֶת?&quot;</p>
</blockquote>

<blockquote>
<p>— &quot;<strong>זֹאת</strong> הַמּוֹלֶדֶת — אִמֵּנוּ הַטּוֹבָה;</p>
</blockquote>

<blockquote>
<p>שְׂפָתָהּ — שְׂפָתֵנוּ, אַף נִכְאַב מַכְאוֹבָהּ&quot;.</p>
</blockquote>

<blockquote>
<p>— וְצַו אָבוֹת מֵתִים?&quot; — חֲלוֹמוֹת! חֲלוֹמוֹת!&quot; —</p>
</blockquote>

<blockquote>
<p>כְּמוֹדֶה <strong>לָהֶם</strong>, נִשְׁקַף כְּרָךְ בַּעַל־חוֹמוֹת.</p>

<br />

<p>כְּבָר עָבַר יוֹם. נָח בַּפַּרְדֵּס הַלַּיְלָה</p>
</blockquote>

<blockquote>
<p>עַל נְהַר הוֹדְסוֹן. עַל חוֹפוֹ אֲטַיְּלָה.</p>
</blockquote>

<blockquote>
<p>גַּלִּים מִשְׁתַּכְשְׁכִים קְטַנִּים, נִמְהָרִים,</p>
</blockquote>

<blockquote>
<p>דְּחוּפִים אֶל צוּקֵי־חוֹף, בָּאִים נִשְׁבָּרִים.</p>
</blockquote>

<blockquote>
<p>רָחוֹק בָּא צִלְצוּל מֶרְכָּבוֹת־חַשְׁמַלִּיוֹת</p>
</blockquote>

<blockquote>
<p>עוֹבְרוֹת, נֶעְלָמוֹת בִּנְתִיבוֹת עַרְפַּלִּיוֹת&#8230;</p>
</blockquote>

<blockquote>
<p>שְׁדֵרוֹת־אִלָּנוֹת סְבִיבוֹתַי מַשְׁחִירוֹת,</p>
</blockquote>

<blockquote>
<p>נְקֻדּוֹת־כּוֹכָבִים בַּמַּיִם מְאִירוֹת,</p>
</blockquote>

<blockquote>
<p>בְּגַלֵּי־שְׁחוֹר זָעוֹת&#8230;לִי לוֹחֵשׁ מִתְּהוֹמוֹת</p>
</blockquote>

<blockquote>
<p>צַו אָבוֹת מֵתִים: חֲלוֹם־הַחֲלוֹמוֹת&#8230;</p>

<br />
</blockquote>

<h2 id="ז">ז</h2>

<blockquote>
<br />

<p>אֶחְלֹם: בַּלַּיְלָה עַל גַּלֵּי־אוֹקְיָנוֹס</p>
</blockquote>

<blockquote>
<p>סְפִינָה אַדִּירָה חִישׁ נִשֵּׂאת. לְבָנוֹת</p>
</blockquote>

<blockquote>
<p>רַעֲמוֹת־גַּלִּים. יָרֵחַ אוֹר יָהֵל,</p>
</blockquote>

<blockquote>
<p>נֵס אַרְצוֹת־בְּרִית יַכְסִיף — עִם נֵס יִשְׂרָאֵל,</p>
</blockquote>

<blockquote>
<p>זֶה לָזֶה בְּאַחֲוָה וְחֶדְוָה מִנַּפְנְפִים&#8230;</p>
</blockquote>

<blockquote>
<p>מַלְבִּין, כְּגַן שֶׁל תַּפּוּחִים מְלַבְלְבִים,</p>
</blockquote>

<blockquote>
<p>מָלֵא הַמִּכְסֶה רֹב דְּמֻיּוֹת־צְעִירִים,</p>
</blockquote>

<blockquote>
<p>לְבוּשִׁים לְבָנִים כְּמַלָּחִים טְמִירִים,</p>
</blockquote>

<blockquote>
<p>עוֹטְרִים לַמִּכסֶה כְּמוֹ זֵר, בֶּן אֲלָפִים</p>
</blockquote>

<blockquote>
<p>פִּרְחֵי־יְהוּדָה, כַּחֲלוֹמוֹת־עָם יָפִים.</p>

<br />

<p>וְשַׁחַר כִּי הֵנֵץ — דֹּם סְפִינוֹת עַל סְפִינוֹת</p>
</blockquote>

<blockquote>
<p>קָרְבוּ אֶל חוֹף, דִּגְלֵי עַמִּים וּמְדִינוֹת.</p>
</blockquote>

<blockquote>
<p>יָפוֹ!&#8230;אָז טוּרִים לַחוֹף אַחֲרֵי טוּרִים</p>
</blockquote>

<blockquote>
<p>יֵרְדוּ בְנֵי בֵיל&quot;וּיִם, עַזִּים וּסְדוּרִים.</p>
</blockquote>

<blockquote>
<p>וְעָבְרוּ בָאָרֶץ הַבּוֹנִים, הַסּוֹלְלִים,</p>
</blockquote>

<blockquote>
<p>וְתָרוּ הַנּוֹפִים, לִפְנֵיהֶם מִתְגוֹלְלִים</p>
</blockquote>

<blockquote>
<p>בְּשִׂמְחַת־גִּיל כְּבוּשָׁה: עִבְדוּנוּ, בָּנֵינוּ!</p>
</blockquote>

<blockquote>
<p>רְאוּ כַמָּה בִלְתְּכֶם שָׁחֲרוּ פָנֵינוּ!&#8230;</p>
</blockquote>

<blockquote>
<p>כְּמַלְאֲכֵי־אֵל עָבְרוּ בְשִׁמֲמוֹת־תֹּהוּ,</p>
</blockquote>

<blockquote>
<p>זָרְעוּ שָׁם אָבִיב לֹא הָיָה כָמֹהוּ.</p>

<br />
</blockquote>

<h2 id="ח">ח</h2>

<blockquote>
<br />

<p>וְנִבְנֶה אָז מִקְדַּשׁ־הַלְּאֹם עַל מְכוֹנוֹ —</p>
</blockquote>

<blockquote>
<p>מָעוֹז לְרוּחַ־יִשְׂרָאֵל וּגְאוֹנוֹ.</p>
</blockquote>

<blockquote>
<p>גְּדוֹלָה תְהִי שִׂמְחַת חֲנֻכַּת־הַבַּיִת!</p>
</blockquote>

<blockquote>
<p>גְּדוֹלָה — כַּצַּעַר עַל שָׁמִיר וָשַׁיִת</p>
</blockquote>

<blockquote>
<p>עָלוּ בְהַר מִקְדַּשׁ־אֵל וְחָרְבוֹתָיו&#8230;</p>
</blockquote>

<blockquote>
<p>יִזְכֹּר הָעָם אֲזַי מִבְחַר־תִּקְווֹתָיו</p>
</blockquote>

<blockquote>
<p>נָבְלוּ בְאַלְפֵי שְׁנוֹת־גָּלוּת כַּצִּצִּים,</p>
</blockquote>

<blockquote>
<p>סָבִיב בַּנֵּכָר קִבְרֵיהֶן מְצִיצִים, —</p>
</blockquote>

<blockquote>
<p>יַזְכִּיר נְשָׁמוֹת, וְיוֹם רִאשׁוֹן לַחֲנֻכָּה</p>
</blockquote>

<blockquote>
<p>יִבְכֶּה מִלֵּב נֵטֶל גָּלוּת אֲרֻכָּה&#8230;</p>

<br />

<p>אוֹרְחִים לַחֲנֻכַּת בֵּית־אֵל עַל אֲדָמוֹת,</p>
</blockquote>

<blockquote>
<p>חֶרֶשׁ תָּבֹאנָה אָז קְדוֹשׁוֹת נְשָׁמוֹת&#8230;</p>
</blockquote>

<blockquote>
<p>תְּרַפְרֵף עֲלֵיהֶן הַשְּׁכִינָה בִּכְנָפָה,</p>
</blockquote>

<blockquote>
<p>מִפְעַל־עוֹלָמִים תְּבָרֵךְ בְּלִי־שָׂפָה.</p>
</blockquote>

<blockquote>
<p>אַחַר — בְּעַרְפְּלֵי־נֹגַהּ הִיא תָבוֹא</p>
</blockquote>

<blockquote>
<p>וְשָׁכְנָה בְמִקְדַּשׁ־אֵל, מִקְדָּשׁ כִּלְבָבוֹ,</p>
</blockquote>

<blockquote>
<p>נִשָּׂא בְרֹאשׁוֹ נֵס, לָבָן עִם כָּחֹל,</p>
</blockquote>

<blockquote>
<p>דֶּגֶל־הַשָּׁלוֹם לָאֵל הַכֹּל־יָכֹל,</p>
</blockquote>

<blockquote>
<p>דֶּגֶל הַחַיִּים בְּחֵיק טֶבַע טָהוֹר,</p>
</blockquote>

<blockquote>
<p>בְּאֶרֶץ — בֵּית־יוֹצֵר לְעַם קָט וּמָאוֹר&#8230;</p>

<br />
</blockquote>

<h2 id="ט">ט</h2>

<blockquote>
<br />

<p>יִשְׁלַח אָז בְּרָכָה נְשִׂיא אָהֳלִיבָה</p>
</blockquote>

<blockquote>
<p>אֶל נְשִׂיא אַרְצוֹת־הַבְּרִית הַנְּדִיבָה,</p>
</blockquote>

<blockquote>
<p>בְּרָכָה וְתוֹדָה&#8230; —</p>
</blockquote>

<blockquote>
<p>אֲנִי הֲקִיצוֹתִי,</p>
</blockquote>

<blockquote>
<p>וְהִנֵּה מְעִיל־תְּכֵלֶת — וּמְטַלְטְלָה אוֹתִי</p>
</blockquote>

<blockquote>
<p>יָד. — מָה, הַשּׁוֹטֵר? — &quot;הֵן כְּבָר חֲצוֹת־לַיְלָה</p>
</blockquote>

<blockquote>
<p>וְאַתָּה מְנַמְנֵם בַּפַּרְדֵּס&quot;&#8230;וְנַעֲלָה</p>
</blockquote>

<blockquote>
<p>חֲלוֹמִי חִישׁ, טָס לוֹ כָעוֹף אֲשֶׁר נִבְהָל,</p>
</blockquote>

<blockquote>
<p>טָס — כְּצִפֹּרֶת־הַפָּז בְּרֹאשׁ גִּבְעוֹל,</p>
</blockquote>

<blockquote>
<p>גִּבְעוֹל־שִׁבֹּלֶת — בִּשְׁלוֹחַ בֵּן פּוֹחֵז</p>
</blockquote>

<blockquote>
<p>יָדוֹ לְתָפְשָׂהּ, עוֹד מְעַט וּבָהּ אוֹחֵז&#8230;</p>

<br />

<p>דּוּמָם אֲשַׁפְשֵׁף אֶת עֵינַי&#8230;לֹא רָחוֹק</p>
</blockquote>

<blockquote>
<p>מַשְׁחִיר נְהַר הוֹדְסוֹן, וְהָאֵר וְצָחוֹק</p>
</blockquote>

<blockquote>
<p>מְאִירוֹת מִשְּׁנֵי עֶבְרֵי חוֹפָיו שַׁלְשָׁלוֹת,</p>
</blockquote>

<blockquote>
<p>שַׁלְשְׁלוֹת אוֹרוֹת־חַשׁמַל. כַּהֵיכָלוֹת,</p>
</blockquote>

<blockquote>
<p>סְפִינוֹת לֹא זָעוֹת. וְשָׁם בָּתֵּי־חוֹמוֹת,</p>
</blockquote>

<blockquote>
<p>חוֹמוֹת־כְּרָךְ, חוֹלְמוֹת הֵן שְׁחוֹרִים חֲלוֹמוֹת.</p>
</blockquote>

<blockquote>
<p>אַחַי שָׁם, הָמוֹן יְהוּדִי גָלוּתִי,</p>
</blockquote>

<blockquote>
<p>יִישְׁנוּ — עֲבָדִים, לְלֹא חֲלוֹם מַלְכוּתִי.</p>
</blockquote>

<blockquote>
<p>שֶׂכְוִי לֹא קָרָא — אַךְ שָׁרַק בִּמְקוֹמוֹ</p>
</blockquote>

<blockquote>
<p>חֲלִיל סְפִינָה נָמָה, כְּסָח בַּחֲלוֹמוֹ&#8230;</p>
</blockquote>

<p>1916.</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/21760">https://benyehuda.org/read/21760</a></div></body></html>