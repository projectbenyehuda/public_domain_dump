<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>במגדל (פואימה לירית)</title>
	<meta name="author" content="שמעון גינצבורג"/>
</head>
<body>

<h2 id="i">I</h2>

<blockquote>
<p>אֲנִי בֶן גּוֹלֵי־סְפָרַד הִנֵנִי, וָאֶקַּח</p>

<p>אֶת מַטָּם, מַטֵּה נוֹדְדִים, וָאֵצֵא כְמוֹהֶם</p>

<p>לִגְלוֹת לִמְדִינַת־יָם מֵאֶרֶץ־חֲמוּדוֹתַי</p>
</blockquote>

<blockquote>
<p>(הוֹי רוּסִיָה!) וּזְעוּמַת־נַפְשִׁי.</p>
</blockquote>

<blockquote>
<p>וָאֶפְקֹד, בְּטֶרֶם אֵצֵא, קִבְרוֹת־אָבוֹת, מַצְּבוֹת־דּוֹרוֹת</p>

<p>וְדֹם נִפְרַדְתִּי לָעַד מֵעִמָּם.</p>

<p>הַמַּסָּע זָע, וְנַפְשִׁי יָדְעָה מְאֹד: רֻשַּׁשְׁתִּי,</p>

<p>וָאֵצֵא נָקִי מֵחֲלוֹם אָשְׁרִי אָנִי.</p>

<p>כִּי מָה הוּא אֹשֶׁר סְפִינָה נֻפְּצָה אֶל הַסָּלַע,</p>

<p>וְאֵיךְ יְחִי לֵב אַחֲרֵי הֵעָקְרוֹ</p>

<p>לָעַד מִנּוֹף־מַטָּעָיו?&#8230;</p>

<p>הַשֶׁמֶשׁ רַד, וְהַמַּסָּע טָס אַכְזָרִי־גֹלֶם.</p>

<p>כִּמְחֹא כְנַף עוֹף עֲנָקִי, חַד־צִפֹּרֶן, מָחֲאוּ</p>

<p>כַּפּוֹתָיו פָּלֶד. טַרְפּוֹ לוֹ בְּפִיהוּ וְשִׁיר־נִצָּחוֹן,</p>

<p>הוּא נִצְחוֹן־בַּרְזֶל עַל לֵב עָנֹג&#8230;</p>

<p>וַיִּצְנַח רֹאשִׁי אֶל הַקִּיר בְּחֶשְׁכַת־זָוִית,</p>

<p>אֵין־אוֹנִים, וְלִבִּי רָחַץ בְּדָמוֹ וַיִּתְעַטֵּף –</p>

<p>כְּהִתְבּוֹסֵס אָז כַּף־עָב בַּדָּם בְּשׁוּלֵי־מַעֲרָב.</p>

<p>וַתָּבוֹא לִי עַל גְּבוּל מוֹלַדְתִּי הַשָּׁמֶשׁ&#8230;</p>

<br />
</blockquote>

<blockquote>
<p>בְּזֹהַר־הַדִּמְדּוּמִים נוּגֵה־פְרִידָה</p>

<p>הִשְׂתָּרְעָה לְפָנַי אֶרֶץ־אַשְׁכְּנַז חַכְלִילִית.</p>

<p>וָאֶפְתַּח חַלּוֹן – וַעֲדַת יַתּוּשִׁים וְרֻדִּים</p>

<p>עִם חֲלוֹמוֹת יַלְדוּת רְחוֹקָה בְזִמְזוּם־שִׁיר כִּתְּרוּנִי.</p>

<p>הַאִם לֹא אֶרֶץ־כְּנַעַן הִיא בִשְׂדוֹת־הַתְּנוּבָה,</p>

<p>בְּמִשְׁבְּצוֹת־תְּלָמֶיהָ רָווֹת וִירַקְרַקּוֹת</p>

<p>וּבְבָתֵּי־כְפָרִים אֲדַמְדַּמֵּי־לְבֵנִים, שׁוֹקְטִים</p>

<p>עַל גִּנּוֹת־בִּיתָן מְלַבְלְבוֹת וּטְבוּלוֹת־חָלָב?</p>

<p>וְאִישׁ לֹא נִרְאָה עַל הַשָּׂדוֹת, כְּמוֹ עֲבָדוּם</p>

<p>יוֹם־יוֹם עַם־קוֹסְמִים פִּלְאִי, רוֹאִים וְאֵינָם נִרְאִים,</p>

<p>וְכָל חַשְׁמַל־יְדֵיהֶם, חַשְׁמַל־בְּרָכָה, בָּם הִשְׁקִיעוּ&#8230;</p>

<p>וְרוּחַ רַכָּה בָאָה אֵי־מִזֶּה לְנַגֵּן</p>

<p>עַל נִימֵי־לִבִּי, וְלָאֲטָה בְאָזְנִי חֶרֶשׁ:</p>

<p>&#8220;וּכְנַעַן מוֹרַשְׁתֶּךָ?&#8221; –</p>

<p>וְשׁוּב כְּאֵם הֶחֱלִיקָה שְׂעָרִי לִי וַתִּלְאַט:</p>

<p>&quot;מֵאֶרֶץ בָּנִים־בּוֹנִים לְךָ הֵבֵאתִי בְרָכָה.</p>

<p>הֲלֹא אֵלֶיהָ תִּדְאֶה, וּנְעוּרֶיךָ</p>

<p>תְּחַדֵּשׁ בָּהּ, כַּנָּשֶׁר?&quot;</p>

<p>וָאָלִיט פָּנַי: בְּנוֹת אֵיךְ אוּכָל? – וְנַפְשִׁי שְׁבוּרָה,</p>

<p>וְלָהּ קֻפָּה שֶׁל עַקְרַבִּים מֵאַחֲרֶיהָ&#8230;</p>

<p>וְזָהֳרֵי־שְׁקִיעָה הָלְכוּ כָהֹה וְהִתְאַבֵּל –</p>

<p>וַיִכְבּוּ.</p>

<p>וְכָל הָעוֹלָם נִגְלָה פִתְאֹם, בְּאֵין פָּרֹכֶת, אָפֵל</p>

<p>כְקֹדֶשׁ־הַקֳּדָשִׁים אֵלוֹ יְצָאָהוּ&#8230;</p>

<p>וְעֶצֶב אֵין־הַסּוֹף מִלְּאַנִי:</p>

<p>כִּי מִי אֲנִי וָמָה? וְחַיַּי מָה? רַק מִקְרֶה,</p>

<p>שֶׁקָּרַם עוֹר בְּמֶרְחַב עוֹלָם זָר וּמוּזָר,</p>

<p>כְּאַחַד זָהֳרֵי הַשְּׁקִיעָה,</p>

<p>לִחְיוֹת וְלִסְבֹּל בְּלִי פֵשֶׁר וּבְלִי מַעֲנֶה&#8230;</p>

<br />
</blockquote>

<blockquote>
<p>וְהַמַּסָּע טָס, הַמַּסָּע שָׁר – כְּבָר הָיָה לַיְלָה.</p>

<p>וַיִּז עַל בַּרְזֶל־פַּסָּיו, כְּהַזּוֹת עַל הַגַּרְדֹּם,</p>

<p>כָּל אוֹתוֹ לַיְלָה דַּם־לְבָבִי בָּאֲפֵלָה – –</p>

<br />
</blockquote>

<blockquote>
<p>וְשׁוּב יוֹם וְשׁוּב לַיְלָה – שְׁנֵיהֶם לַיְלָה שׁוֹמֵם אֶחָד&#8230;</p>

<p>הַבֹּקֶר אוֹר וְהַמַּסָּע הֱקִיאַנִי,</p>

<p>וְאֶל בֶּטֶן־הָאֳנִי כִּכְלִי אֵין חֵפֶץ בּוֹ הוּטַלְתִּי,</p>

<p>וְלִבִּי – מֵת בְּקִרְבִּי.</p>

<br />
</blockquote>

<blockquote>
<p>וְגַם בְּהִתְרוֹצֵץ הָאֳנִי בְּכַף־הַגַּלִּים,</p>

<p>אַדִּירֵי־תְהֹם, לֹא הֵקִיץ לִבִּי&#8230; בָּדָד, קוֹדֵר</p>

<p>עָמַדְתִּי בְּצָהֳרֵי־יוֹם עֲלֵי הַמִּכְסֶה</p>

<p>וְעֵינַי – בְּמֶרְחַק־יָם וְּתְכֵלֶת־שַׁחַק.</p>

<p>יָם זוֹעֵם, נֶאֱנָק – וְחָזֵהוּ נִבְקָע,</p>

<p>וְאֵיתָנֵי־גַלִּים מְזַנְקִים, פְּרִיצִים בְּנֵי־הַתֹּהוּ,</p>

<p>לְשַׂחֵק חַד אֶת אֶחָד שְׂחוֹק־מִלְחָמָה.</p>

<p>וְהָלַם גַּל אֶת גַּל בּשְׁאָגָה וְכֹבֶד־דֻּבִּים,</p>

<p>בִּכְתֵפָם נִתְקְלוּ זֶה בָזֶה, וְשָׁטְפוּ דְבֵקֵי־כָתֵף</p>

<p>טוּר אֶחָד, וְאַחֲרָיו – שְׁנִיִּים, שְׁלִישִׁים, טוּרֵי־טוּרִים</p>

<p>מוֹרִיקֵי־חֵמָה וּמַשְׁחִירֵי־שִׂנְאָה, שׁוֹרְקִים</p>

<p>וְיוֹרְקִים רִירָם – צִיצִיּוֹת שֶׁל כֶּסֶף מְרֻדָּד, –</p>

<p>הִטָּרֵף חִשְּׁבָה סְפִינָתֵנוּ.</p>

<p>וְאָדוֹן אַיִן</p>

<p>לִגְעֹר בָּהֶם בַּחֲמַת גְּאוֹן אֱלֹהִים אַדִּירִים –</p>

<p>וּתְכֵלֵת־אֵל מִמַּעַל רוֹאָה וְלֹא מְבִינָה,</p>

<p>שׂוֹחֶקֶת שְׂחוֹקָהּ, שְׂחוֹק שֶׁל זָקֵן עוֹבֵר־בָּטֵל,</p>

<p>וְשׁוֹתְקָה אֶת שְׁתִיקָתָהּ הָעוֹלָמִית. הֶפְקֵר!</p>

<p>וְקָרָא גַל אֶל גַּל: הֶפְקֵר! וְחַד אֶל אֶחָד</p>

<p>בִּלְחִישַׁת־נָחָשׁ יִשְׁרֹק: הֶפְקֵר! וְהִתְגַלְגֵּל</p>

<p>כִּכְרוּז עַל פְּנֵי תְהֹם רַבָּה: אֵין אֱלוֹהַּ! –</p>

<br />
</blockquote>

<blockquote>
<p>אַךְ בְּצָהֳרֵי־חֹם, בְּשָׁכְבִי בְּיַרְכְּתֵי הַסְּפִינָה,</p>

<p>בְּעַנְנֵי־הָאֵפֶר, נִרְדַּם־לֵב, מִסְתַּכֵּל, –</p>

<p>וְהַשֶּׁמֶש פִּלַּח לִבָּם פִּתְאֹם בְּחֵץ־הַזָּהָב,</p>

<p>וַתֵּעוֹר שׁוּב הָרוּחַ, קַלָּה, טוֹבָה –</p>

<p>אִם לֹא שְׁכִינָתִי הִיא, זוּ גָלְתָה עִמִּי? –</p>

<p>וָאֶשְׁמַע קוֹל מְדַבֵּר: &quot;מַה לְךָ, נִרְדָּם?</p>

<p>עוֹד אֱלֹהֶיךָ חַי,</p>

<p>וְהוּא – בִּכְנָעַן.</p>

<p>שָׁם גִּנְזֵי־חַיִּים לֵאלֹהֶיךָ בְּעַרְבוֹת־שָמֶשׁ –</p>

<p>בִּזְכוּתָן חֲיֵה! וְאִם נַפְשְׁךָ נִתְיַתְּמָה,</p>

<p>רְאֵה, תְּהוֹם־אֲבַדּוֹן סְבִיבְךָ, –</p>

<p>אַךְ הִשְׁאִיר אֵל לְךָ עוֹד אִי בַתְהֹם לִפְלֵטָה,</p>

<p>לְהִשְׁתַּטַּח שָׁם וְלִבְכּוֹת עַל קִבְרוֹת אִי־הַקֹּדֶשׁ,</p>

<p>שָׁם תְּפִלּוֹת־אָבוֹת פּוֹרְחוֹת דֹּם בְּצִיצִים לְבָנִים&quot; – –</p>

<br />
</blockquote>

<blockquote>
<p>וַיֵּאוֹר לִי בְּלֵב־הַיָּם הַשֶּׁמֶשׁ,</p>

<p>וָאֶשָׂא עֵינַי –</p>

<p>וְרוּחַ־אֱלֹהִים מְרַחֶפֶת עַל הַמַּיִם,</p>

<p>לֹא תֹהוּ עוֹד וָבֹהוּ, רוֹגְעִים מֵי־הַתְּכֵלֵת,</p>

<p>הִתְקַפְּלוּ וַעֲלֵיהֶם עֹל־שָׁמַיִם קִבְּלוּ&#8230;</p>

<p>מֵרָחוֹק כְּבָר שִׂרְטוּטֵי־חוֹף, כִּבְאֵד, הִסְתַּמְּנוּ</p>

<p>וּמִגְדַּל־אוֹר הִתְנוֹסֵס בָּאֲוִיר וְקָרַב –</p>

<p>וְזֶה לֹא הָיָה מִגְדַּל־דָּוִד.</p>
</blockquote>

<blockquote>
<br />
</blockquote>

<h2 id="ii">II</h2>

<blockquote>
<p>עַל חוֹף הַיָּם הַכְּרָךְ הַגֵּא מִתְנוֹסֵס,</p>
</blockquote>

<blockquote>
<p>וּ&#8220;פֶסֶל־חֹפֶשׁ&#8221;<a href="#fn:1" id="fnref:1" title="see footnote" class="footnote"><sup>1</sup></a> שׁוֹמֵר נֶאֱמָן עַל סִפּוֹ.</p>
</blockquote>

<blockquote>
<p>אֲמֵרִיקָה, הַאָתְּ? הֲסֵּמֶל־דְּמוּתֵךְ אֶרְאֵה</p>

<p>בֶּחָזוֹן, רֹאשֵׁךְ מְעֻטָּר כֶּתֶר פָּז וְקוֹצִים,</p>

<p>וְיָדֵךְ שְׁלוּחָה אֶל הֶעָבִים, תּוֹפְשָׂה לַפִּיד?</p>

<br />
</blockquote>

<blockquote>
<p>קְדֹרַנִּית וּלְתוֹךְ קִמְטֵי־לְבוּשֵךְ מִתְכַּנֶסֶת,</p>

<p>עַל כַּנֵּךְ, פִּלְאִית, כֵּן תַּעַמְדִּי, כְּמוֹ זֶה כְּרוּזֵךְ:</p>

<p>אֵלַי בּוֹא, כָּל דִּכְפִין – לַלֶּחֶם וְלַמִּשְׁפָּט,</p>

<p>לִשְׁאֹף אֲוִירִי דְרוֹר, לִגְוֹעַ פֹּה בָרָעָב</p>

<p>כְּכֶלֶב־חוּצוֹת – אוֹ עֲלֵה וְּמְלֹךְ בִּן־לַיְלָה!&#8230;</p>

<br />
</blockquote>

<blockquote>
<p>זְעוּם־פָּנִים כְּרַךְ־הַיָּם קִדְמַנִי. וּבַנַּחְשׁוֹל</p>

<p>שֶׁל נוֹדְדִים נִשֵּׂאתִי בְאֶמְצַע רְחוֹב, וְאִתִּי</p>

<p>צִקְלוֹנִי – קָרוֹב יָחִיד לִי בְּאֶרֶץ־נֵכַר&#8230;</p>

<p>לַמֹּלֶךְ, כְּרַךְ־הַיָּם, אִישׁ אִישׁ בְּיַלְקוּט נָשָׂא:</p>

<p>זֶה – נְעוּרָיו הַחַכְלִילִים, וְזוֹ – אֶת צָהֳלַת־צְחוֹקָהּ,</p>

<p>זֶה – תְּפִלָּיו עִם פְּאַת־זְקָנוֹ, הַדְרַת־פָּנָיו,</p>

<p>וְיֵשׁ – אֶת אֱלֹהָיו&#8230;</p>

<p>עִיר גְּדוֹלָה הִיא לַשָּׂטָן;</p>

<p>וּבֵאֲוִירָהּ גִּשְׁרֵי־בַרְזֶל:</p>

<p>אֵין זֹאת כִּי גִידֵי־בַרְזֶל לָהּ הַשָּׂטָן מָתַח</p>

<p>וַיִּפַּח נִשְׁמַת־חַיִּים בָּהּ, וַיְהִי הַכְּרָךְ –</p>
</blockquote>

<blockquote>
<p>עֲנָק־עֲנָקִים, בֶּן־מִלְיוֹן־הָרָאשִׁים&#8230;</p>

<br />
</blockquote>

<blockquote>
<p>וּמְסִלּוֹת־בַּרְזֶל בְּרוּם־אֲוִיר, שַׁלִּיטֵי־מֶרְחָק,</p>
</blockquote>

<blockquote>
<p>לְכָל צַד מִתְפַּתְּלִים וְחוֹנְקִים, מִחֲנַק נַחֲשֵׁי־בַרְזֶל,</p>

<p>פַּרְדֵּסִים חוֹלֵי־אָבָק,</p>

<p>לְבֵין הַחוֹמוֹת שְׁבוּיִים, גְּזוּזֵי פַרְעוֹת־נִזְרָם&#8230;</p>

<p>וְיוֹם יוֹם בָּתֵּי־חֲרֹשֶׁת, אֵימֵי־בָתִּים, פּוֹתְחִים</p>

<p>לֹעוֹתָם, עִנְקֵי־לֹעוֹת, בְּשִׁיר לַשָּׂטָן וְשֶׁבַח;</p>

<p>וּמִקְטְרוֹת־עֲנָקִים מְעַשְּׁנוֹת בְּזִיו־אֲוִיר –</p>

<p>בַּעֲשַׁן־הַקְּטֹרֶת רֵאוֹת אָדָם, חַיָּיו עוֹלִים&#8230;</p>

<br />
</blockquote>

<blockquote>
<p>עִם הָנֵץ שַׁחַר,</p>
</blockquote>

<blockquote>
<p>בְּעוֹד חַג־פְּנִינִים חוֹגֵג טַל עַל־שְׂדוֹת־אֻקְרַיְנָה,</p>
</blockquote>

<blockquote>
<p>יִתָּקַע בְמִּגְדַּל־שָׂטָן תְּקִיעַת־חֻלִּין גְּדוֹלָה –</p>

<p>וְאַלְפֵי רִבְבוֹת נְמָלִים־אִישִׁים אָצִים</p>

<p>אִישׁ אִישׁ אֶל רֶכֶב־בַּרְזֶל, רוֹמֵז שָׁם מֵרָחוֹק</p>

<p>בְּעֵינֵי־נָמֵר נוֹצְצוֹת, יְרֻקּוֹת אֲדֻמּוֹת.</p>

<p>לֹא רֶכֶב־אֵשׁ יִשָּׂאֵם אֶל מֶרְחַקִּים בְּהִירִים</p>

<p>וִיצַו לָהֶם בְּחֵיקוֹ הָפְקֵר וּמֶרְחַבְיָה –</p>

<p>אֶל בָּאֳשַׁת־הַקִּיטוֹר אָצִים הֵמָּה, חָשִׁים</p>

<p>לַחֲבֹש יוֹם יוֹם אֶת עַצְמָם בְּמִגְדְּלֵי־הֵחֲרֹשֶׁת.</p>

<p>וְהֵם לֹא אַסִּירֵי־מֶלֶך&#8230;</p>

<br />
</blockquote>

<blockquote>
<p>וְיוֹם יוֹם, בִּנְטוֹת הַשֶּׁמֶש וְחֹם עוֹד מַחֲנִיק, אֶרְאֶה,</p>

<p>בְּשׁוּבִי אֶל מְעוֹנִי, מַרְכְּבוֹת־בָּזָק</p>

<p>וּבַמֶּרְכָּבוֹת אַלְפֵי פָנִים שְׁחֹרֵי־פִיחַ,</p>

<p>וּבָעֵינַיִם – לֵאוּת עַד אֵין סוֹף, עַד מָוֶת.</p>
</blockquote>

<blockquote>
<p>וְיֵשׁ שֶׁיַּבְרִיק בְּמַבַּט־אִישׁ כִּבְרַק־הַתַּעַר:</p>
</blockquote>

<blockquote>
<p>שַׁחֶפֶת הִיא – מַתָּנָה לְהוֹרָיו וּלְכַלָּתוֹ,</p>

<p>אֵין דָּבָר! עַבְדֵי־כְרָךְ הֵם, וְהוּא, הַכְּרָךְ יְפַיְּסֵם</p>

<p>בָּעֶרֶב בְּשַׁעֲשׁוּעָיו;</p>

<p>בִּתְכֵלֶת אוֹר־חַשְׁמַל יְשַׁכְּרֵם, בְּכִשְׁפֵי־נָשָׁיו&#8230;</p>

<br />
</blockquote>

<blockquote>
<p>פִּקְחִי, נַפְשִׁי,</p>

<p>עַל סְבִיבֵךְ עַיִן וְרָאִית כָּל מוֹרָא־חַיִּים</p>

<p>בְּלִי קֹדֶשׁ: קִלְלַת־הַחֹל עַד נֶפֶשׁ חָדְרָה,</p>

<p>וַאֲבָקוֹ – עַד הַלֵּב. שַׁבַּתָּם – יוֹם־הָרִאשׁוֹן.</p>

<p>הַבָּנִים? כָּבָה נֵר־הָאֱלֹהִים עַל רֹאשָׁם,</p>

<p>בְּפֻלְחַן־שְׁרִירִים וּבִשְׂחוֹק־בֵּיסְבָּאל יַשְׂפִּיקוּ,</p>

<p>לֹא לָמוֹ זָרַח אוֹר, בְּדַפֵּי כְּתָב־אֵל,</p>

<p>לֹא הֵם עִם כָּל הָעָם בְּתַחְתִּית־הָר עָמָדוּ,</p>

<p>בְּהוֹפִיעַ אֵל בְּאֵשׁ־דָּת – וַיְהִי בִישֻׁרוּן מֶלֶךְ&#8230;</p>

<br />
</blockquote>

<blockquote>
<p>בְּיוֹם־זִכָּרוֹן<strong>,</strong></p>

<p>בִּתְקֹעַ שׁוֹפָר, לֵאמֹר:&quot;מָלַךְ סְתָו בָּעוֹלָם,</p>

<p>הִכּוֹנוּ, עָלִים!&quot;</p>

<p>וְרֶטֶט אִלֵּם מְלֹא הָעוֹלָם יַעֲבֹר, וְנִפְתַּח</p>

<p>עַל אִישׁ וְעַל עֵץ־הַשָּׂדֶה מְקוֹר־הָרַחֲמִים,–</p>

<p>הָאָב לִפְנֵי הָרְאִי יִתְגַלָּח,</p>

<p>עִם זָקָן שָׂפָם יִסְפֶּה, וְצֵל־מַה יִשְׁטֹף לִבּוֹ</p>

<p>וְזִכְרוֹן אָבוֹת מְבַלֵּי־עוֹלָם בִּתְפִלָּתָם,</p>

<p>וְנֶאֱחַז כְּמוֹ בִצְבָת, וְלָבַשׁ צַוְּארוֹן־שִׁלְגוֹ –</p>

<p>וְּבְנַפְשׁוֹ שְׁחוֹר־הַפִּיחַ עוֹד מִתְּמוֹל לֹא נִמְחָה</p>

<p>וְיוֹם־מָחָר צוֹפֶה כְבָר לְתָפְשׂוֹ בְכַפּוֹת־מְכוֹנוֹת –</p>

<p>וְהָלַךְ לְבֵית־הַכְּנֶסֶת.</p>

<p>סוּגִים שְׁבִילֵי הֵיכָל</p>

<p>בִירִיעוֹת מַעֲשֵׂה־חֹשֵׁב וְלֹא יִשָּׁמְעוּ פַעֲמֵי־אֵל בְּדָרְכוֹ</p>

<p>לַלֵּב הַהוֹמֶה הֶמְיַת תְּפִלָּה&#8230;</p>

<p>הָעֻוּגָב יִשָּׂא רִנָּה וְכָל הָעָם יַחֲרִישׁוּן –</p>

<p>גַּם הֵם גַּם לִבָּם.</p>

<p>אָז יָקוּם אִישׁ־הָאֱלֹהִים, הַיּוֹשֵׁב סָמוּךְ</p>

<p>לַאֲרוֹן־הַקֹּדֶשׁ, מְגֻלָּח וּשְׁחֹר מַדִּים,</p>

<p>וְהִטִּיף מִדְבְּרוֹתָיו – לְטוֹב וּלְחַיֵּי־טֹהַר&#8230;</p>

<p>הַמַּקְשִׁיב יַקְשִׁיב, וְהִרְהוּר יַחֲלֹף לִבּוֹ: בֵּיתָם –</p>

<p>מִי יֵדַע אִם טָהֳרָתוֹ בוֹ, אִם עוֹד לֹא חֻלַּל</p>

<p>אַפִּרְיוֹן־תַּעֲנוּגוֹתָם, וְאֵלֶּה בְנֵיהֶם</p>

<p>הָעוֹמְדִים כָּאן לִימִינָם, פְּרִי אֵש־הַשָּׁמַיִם</p>

<p>בְּהִתְלַכֵּד גֵּו אֶת גֵּו וְלֵב אֶת לֵב, וְאֵין חַיִץ,</p>

<p>וְאֵין שֶׁקֶר,– מִי יוֹדֵעַ, אִם לֹא <strong>שְׁלִישִׁי</strong></p>

<p>כֹּל אוֹתָהּ שָׁעָה, שְׁעַת הַסּוֹד הַנִּשְׂגָב, רִחַף</p>

<p>בֵּין אִישׁ לְאִשָּׁה, לַחֲלוֹק נְשִׁיקוֹת־תַּרְמִית</p>

<p>וּזְרוֹעוֹת־אִשָּׁה פְשׁוּטוֹת – לְמִי? – וְאֵלֶּה בְנֵיהֶם</p>

<p>בְּעָוֹן, מִשְׁנֵה־עָוֹן, אִמָּם חוֹלַלָתַם? – –</p>

<br />
</blockquote>

<blockquote>
<p>וְצֵאת תְּמַהֵר מִן הַהֵיכָל וְהַמַּחֲנָק.</p>

<p>אַבְטוֹמָבִּילִים, בְּכוֹרֵי־שָׂטָן,</p>

<p>בִּיעָף מִכָּל־צַד טָסִים, זִיו־אֲוִיר מַרְעִילִים.</p>

<p>וּנְעָרִים צֹוְחִים&#8230; – דְּלֵיקָה נָפְלָה? – לֹא, קְנֵה עִתּוֹן! –</p>

<p>הֲמוֹן הַשּׁוּק, וְאָדָם נוֹשֵׂא מוֹט מוֹדָעָה</p>

<p>אֲדֻמַּת־אוֹתִיוֹת, כִּצְלוּב, עַל שִׁכְמוֹ&#8230;</p>

<p>פַּעֲמוֹנֵי מְכַבֵּי־אֵשׁ וּלְוָיָה&#8230; צְדָקָה תַּצִּיל</p>

<p>מִמָּוֶת&quot; – וְצִלְצוּל קְרוֹנוֹת־הַחַשְׁמַל: &#8220;אֵין פְּנַאי!&#8221;</p>

<p>בְּפָרְצָם פֶּרֶץ בְּיָם שֶׁל רָאשֵׁי סוּס וְהָמוֹן&#8230;</p>

<br />
</blockquote>

<blockquote>
<p>וּבָאֲוִיר, מֵעַל לְרֹאשְׁךָ, גִּשְׁרֵי־בַרְזֶל</p>

<p>וּמַרְכְּבוֹת־הַמַּסָּע שָׁם, בְּרוּם־בָּתִּים, אָצוֹת</p>

<p>לְדַרְכָּן, שׁוֹרְקוֹת וּכְמוֹ חוֹרְקוֹת שֵׁן, עֲיֵפוֹת.</p>

<p>בְּרַעַשׁ־גַּעַשׁ הִנֵּה קְרֵבוֹת, הִנֵּה בָאוֹת.</p>

<p>עוֹד רֶגַע – אָדָם, <strong>בְּרַח!</strong> – מִמַּעַל לְרֹאשְׁךָ</p>

<p>תִּדְרֹכְנָה בִגְאוֹן־גַּאֲוָה, דָּרֹךְ וְעוּף! עוּף! הָלְאָה;</p>

<p>אוֹ אוּלַי מִדֵּי עָבְרָן, חוֹרְקוֹת, כִּבְדוֹת־בַּרְזֶל,</p>

<p>עַל רֹאשְׁךָ, אָדָם, כָּאן תַּפֵּלְנָה עַצְמָן אָרְצָה&#8230;</p>

<p>כָּאן תְּהִי מַפַּלְתָּן, מַפַּל־גֹּלֶם, וּקְבוּרָתְךָ;</p>

<p>וְאִם אָחוֹת לְךָ וְאֵם, וּבָכוּ לְךָ וְסָפְדוּ–</p>

<p>הַכְּרָךְ לֹא יִבְכֶּה לְךָ, וְלֹא יִפְקֹד מְקוֹמְךָ אַיּוֹ,</p>

<p>וּמַה לּוֹ, אָדָם, וּלְעוֹלָמֶךָ?</p>

<br />
</blockquote>

<blockquote>
<br />
</blockquote>

<blockquote>
<p>מְחִיר־כֶּלֶב הָיָה מְחִיר הָאָדָם וַחֲלוֹמוֹתָיו.</p>

<p>וְכִי יָבוֹא לַיְלָה חַם מִלֵּילוֹת־הַמַּתָּנָה</p>

<p>שֶׁלְּסוֹף־הַקַּיִץ,</p>

<p>בְּהִתְחַנֵּן כּוֹכְבֵי־אֵל עַל נַפְשְׁךָ בִּרְעָדָה:</p>

<p>&#8220;כָּל עוֹד לֹא עָבַר זְמָן&#8221;&#8230;, עַל סִיר־הַבָּשָׂר,</p>

<p>עַל סְעוּדַת־עַרְבּוֹ אִישׁ אִישׁ יָשַב, וְקָם לְהַעֲלוֹת</p>

<p>אֶת רְמַ&quot;ח אֲבָרָיו, כָּעֹפֶרֶת, עַל יְצוּעוֹ,</p>

<p>וְלִנְחֹר, לִנְחֹר, לִנְחֹר&#8230;</p>

<br />
</blockquote>

<blockquote>
<p>בַּלֵּילוֹת, לֵילוֹת־נְדוּדִים, אֶשְׁמַע נַחֲרָתָם</p>

<p>וּבְאָזְנַי תְּהִי כְּפִזְמוֹן שׁוֹמֵם וְקָבוּעַ</p>

<p>שֶׁל חַיֵּי־אָדָם&#8230; וּבַצַּר לִי – חַלּוֹן אֶפְתַּח</p>

<p>וְנָשָׂאתִי עֵינַי לַכּוֹכָבִים, וְעִמָּם תִּרְעַד,</p>

<p>כְּדִמְעָה טְהוֹרָה אַחַת, נַפְשִׁי כֻלָּהּ</p>

<p>וְכָלְתָה דֹם לָשׁוּב אֶל כְּפָרִי וְאֶל בֵּית־אָבִי</p>

<p>וְאֶל מְעַט הַשָּׁשׂוֹן, לִי מִפְּשׁוּטֵי־כְתָלָיו הִבְהִיק&#8230;</p>
</blockquote>

<blockquote>
<br />
</blockquote>

<h2 id="iii">III</h2>

<blockquote>
<p>אַךְ בַּמֶּרְחַקִּים כְּפַר־מוֹלַדְתִּי כְבָר נִרְדַּם,</p>

<p>בְּחֵיק עַרְפִלֵּי־צְחוֹר, יָדַעְתִּי,</p>

<p>עַל מַצַּע־שַׁחַת, קְצִיר־הַבְּשָׂמִים, כְּפָרִי נִרְדַּם;</p>

<p>וּלְשִׁירַת פּוֹעֲלוֹת, כְּבָר פָּסְקָה, עוֹד כְּמוֹ יַקְשִׁיב</p>

<p>וִינַמְנֵם לְאוֹר־יָרֵחַ שָׂדֶה לָבָן&#8230;</p>

<p>וּבְבַיִת קָטָן שָׁם, לְאוֹר־נֵר, צֵל יוֹשֵׁב כָּפוּף,</p>

<p>מִזְּקָנוֹ אַחַת־אַחַת שַׂעֲרוֹת־כֶּסֶף יִתְלֹש.</p>

<p>בְּעֵינָיו – עָמֹק שָׁם, בִּרְאִי־הָאִישׁוֹן – קָפָא</p>

<p>הַמַּסָּע גּוֹזֵל בְּנוֹ וְנוֹשְׂאוֹ לַמֶּרְחַקִּים,</p>

<p>לִמְדִינַת־יָם&#8230; וּבְאָזְנָיו עוֹד קוֹל־חֲלִילוֹ נֶחְבָּא.</p>

<p>הַנְשִׁיקָה צִלְצְלָה, אוֹ אֶנְקַת־לֵב שֶׁנִּשְׁבַּר? –</p>

<p>הַמַּסָּע זָע, וְהוּא אַחֲרָיו: בְּנִי! בְּנִי! לִבּוֹ צוֹעֵק,</p>

<p>הַמַּסָּע צְעָדָיו הֵחִישׁ, וְאַבָּא – אַחֲרָיו.</p>

<p>מִסֵּפֶר־חַיָּיו נִתַּק דַּף, מִבְּחִירֵי־דַפִּים,</p>

<p>בְּחֶזְקַת יָד לֹא נִרְאָה. עוֹד מְעַט וּתְפָשׂוֹ&#8230;</p>

<p>לַשָּׁוְא! הַמַּסָּע עָף – הַדַּף אֵינֶנּוּ – –</p>

<br />
</blockquote>

<blockquote>
<p>וּמִי הִיא הַיּוֹשֶׁבֶת שָׁם? וְלָמָּה לִבִּי</p>

<p>כָּל־כָּךְ לָהּ יִדְפֹּק, יִדְפֹּק? – לֹא יְהוּדִי,</p>

<p>שֶׁקָּם לְתִקוּן־חֲצוֹת, – אֵם עֵרָה הִיא עַל מִכְתָּב</p>

<p>וּבְאַהֲבָה קוֹרֵאת. מִכְתַּב־בְּנָהּ הוּא שֶׁל אֶשְׁתַּקֵּד.</p>

<p>יוֹם יוֹם הִיא תֶהְגֶּה בּוֹ, כְּבָר קֻמְּטוּ עָלָיו וְהָפְכוּ</p>

<p>צְהַבְהַבִּים, – וּבְכָל יוֹם הֵם לָהּ כֶּעָסִיס, לְהָשִׁיב</p>

<p>אֶת נַפְשָׁהּ הַמִּתְעַלְּפָה</p>

<p>יוֹמָם הֵן וָלַיְלָה</p>

<p>כָּל נִימֵי־לִבָּהּ מְתוּחוֹת, כְּטֵלֶגְרַף בְּלִי חוּטִים,</p>

<p>עַד לַאֲמֵרִיקָה עַל פְּנֵי הַיָּם הַגָּדוֹל,</p>

<p>וּתְפִלַּת־אֵם כַּיּוֹנָה תְּרַפְרֵף כָּאן עַל רֹאשִׁי.</p>

<br />
</blockquote>

<blockquote>
<p>וְשָׁם, בְּתוֹךְ יַעֲרוֹת־מוֹלַדְתִּי הָרְחוֹקִים,</p>

<p>מֵעֵבֶר לְיָם־פְּרֵדָתִי, צִפּוֹר קְטַנָּה, תַּמָּה.</p>

<p>שָׁם בֵּיתָהּ וְשָׁם עֲלֵי מִשְׁכָּבָהּ, צַח כַּשֶּׁלֶג,</p>

<p>עֵינֶיהָ פְּקוּחוֹת לַיְלָה־לַיְלָה; מַחְשׂף־חָזָהּ –</p>

<p>לֹא רָאֲתָה עוֹד עַיִן בִּלְתִּי אֵם וּכְתָלִים, –</p>

<p>לְאִטּוֹ יֵרֹם, יֵרֵד, יָחֵם הַסַּלְסָלוֹת.</p>

<p>בְּעֵינַיִם פְּקוּחוֹת תַּחֲלֹם חֲלוֹמָהּ, צַח מִשָּׁלֶג,</p>

<p>עַל פְּנֵי הַיָּם, יַם־תְּכֵלֶת, גַּעְגּוּעֶיהָ תִּשְׁלָח –</p>

<p>עַל פְּנֵי הַיָּם, יַם תְּכֵלֶת וְאַכְזָרִי&#8230; –</p>

<br />
</blockquote>

<blockquote>
<p>וְאַתָּה, אֱלֹהִים, יָכֹלְתָּ</p>

<p>לְאִישׁ אִישׁ תֵּת אֶת אָשְׁרוֹ, אֹשֶׁר־אָדָם,</p>

<p>בְּלִי פִגְעֵי־זְמָן וּסְעָרוֹת לַהֲפֹך סִירָתוֹ&#8230;</p>

<p>וּמַה מִמְּךָ אֲבַקֵּשׁ? הֵן לֹא גְדוֹלוֹת:</p>

<p>לִשְׁאֹף בִּרְוָחָה שְׂשׂוֹן אֲוִּירְךָ וְעוֹלָמְךָ,</p>

<p>הִשְׁתַּטַּח דֹּם עַל קַרְקַע־סִירָה, כְּרוֹת אָזְנַיִם</p>

<p>לְפִטְפּוּט־גַּלִּים קַל וָחַי, לַזּוּן אֶת עֵינַי</p>

<p>בִּזְהַב עָב קַלָּה וְלִשְׁכֹּחַ – שִׁכְחַת־יֶלֶד –</p>

<p>הַמָּוֶת בְּעֹולָמְךָ: נָחָשׁ קַדְמוֹן</p>

<p>הָרוֹחֵשׁ בֵּין הַדְּשָׁאִים – –</p>
</blockquote>

<blockquote>
<br />
</blockquote>

<h2 id="iv">IV</h2>

<blockquote>
<p>וְיוֹם עוֹד לֵאלֹהִים, יוֹם־חֹשֶׁךְ,</p>

<p>וּלְמִטַּת אַבָּא, קוֹרֵא בְּנוֹ הָרָחוֹק, יִקְרַב</p>

<p>חֲשָׁאִי מַלְאַךְ־מָוֶת, – וַאֲנִי לֹא אֶשְׁמַע וּבַל אֵדָע&#8230;</p>

<p>הוֹי בּוֹרְאִי, בּוֹרְאִי! דִּין־וּדְבָרִים לִי אֵלֶיךָ:</p>

<p>גַּן־עֶדְנְךָ אַיֵּהוּ?</p>

<br />
</blockquote>

<blockquote>
<p>וְשׁוּב אֶדְרָשְׁךָ, אֵלִי: שַׁ&quot;י עוֹלָמוֹת</p>

<p>בַּחֲלוֹמוֹת־תֻּמָּהּ לִי, רְחוֹקָה, יַלְדוּת צִוְּתָה,</p>

<p>וְהַבְטָחָתָהּ <strong>צָלֲלָה</strong> מֵאָז כִּפְנִינָה שְׁכוּחָה</p>

<p>בִּלְבָבִי&#8230; עַתָּה בָאתִי – פְּרַע שְׁטַר־חוֹבָהּ!</p>

<p>וּתְהִי־נָא בְגַן־הָעֵדֶן מְנוּחָתֵנוּ,</p>

<p>לַחֲזוֹת בְּנֹעַם פְּנֵי אַבְרָהָם, יִצְחָק וְיַעֲקֹב;</p>

<p>בְּאוֹר פְּנֵי אִמּוֹת, כָּל חַיֵּיהֶן – תְּפִלָּה זַכָּהּ;</p>

<p>בְּזִיו־הַסַּפִּיר, אוֹר הַשְׁכִינָה הָאוֹהֶבֶת&#8230;</p>

<p>אוֹ – נִתְכַּוַּצְתִּי מִנִּי כְאֵב כְּמוֹ תוֹלַעַת –</p>

<p>שָׁמֶיךָ לֹא שָׁמַיִם וְעֶדְנְךָ לֹא עֵדֶן,</p>

<p>וְאַךְ שַׁוְא עָלֶיךָ, אֵל, הַקְּדוֹשִׁים חֵרְפוּ נַפְשָׁם</p>

<p>וַיְקַדְּשׁוּ שִׁמְךָ: כְּבָר יִחַדְתָּ לְרוּחָם</p>

<p>עִם בְּהֵמָה מָדוֹר אֶחָד? וְגַם אֲנִי כְמִקְרָם</p>

<p>יִקְרֵנִי, וּכְמוֹת כֶּלֶב – לְהַלְמוּת בֵּית־חֲרֹשֶׁת,</p>

<p>בְּתוֹךְ תִּמְרוֹת־קִיטוֹר, אֶפַּח רוּחִי? – –</p>

<br />
</blockquote>

<blockquote>
<p>עָנוּ חוֹמְלֵי כּוֹכְבֵי־אֵל, וְאָמְרוּ לִי בְזִיעַ:</p>

<p>&quot;נְמַק־לֵב וְשׁוֹתֵת־דָם, כָּל עוֹד בְּךָ רוּחַ,</p>

<p>כִּי תִיגַע מֵעֶלְבּוֹנְךָ, עֶלְבּוֹן חַיִּים, פִּתְּחוּ</p>

<p>כְּשׁוֹשָן גְּבִיעָם וְטֶרֶם פָּרְחוּ – בְּיָד נִתְכַּוְצוּ</p>

<p>לְלֹא תַקָּנָה, –</p>

<p>עַל כָּרְחוֹ אֹתְךָ יִפְלֹט כְּרַךְ־הַיָּם אֶל אֶרֶץ,</p>

<p>מֵעוֹדְךָ לֹא רְאִיתָהּ</p>

<p>כִּי־אִם מֵרֹאשׁ הַמִּגְדָּל, מִגְדַּל חֲלוֹמוֹתֶיךָ&#8230;</p>

<p>וְלֹא קִיקָיוֹן יְהִי חֲלוֹם זֶה לְךָ, כִּי תָמָר:</p>

<p>וּפָרַח עַל קִבְרֶךָ&quot; – –</p>

<p>עָנוּ חוֹמְלַי כּוֹכְבֵי־אֵל, וְאָמְרוּ לִי בִרְעָדָה&#8230;</p>
</blockquote>

<blockquote>
<p>־ ־ ־ ־ ־ ־ ־ ־</p>
</blockquote>

<blockquote>
<br />
</blockquote>

<h2 id="v">V</h2>

<blockquote>
<p>כְּבָר שְׁחוֹר־לֵיל הָפַךְ כְּחַלְחֹל. הָלְכוּ הַכּוֹכָבִים</p>

<p>וְחָוְרוּ. וְנַפְשִׁי נִתְלְתָה בָהֶם – וַתֵּצֵא</p>

<p>בְדִמְדּוּמֵי־שַׁחַר, כּוֹכָב אוֹבֵד בֵּין כּוֹכָבִים,</p>

<p>לְבַקֵּשׁ אֶת שֶׁאָבַד לָהּ בְּשֶׁכְּבָר הַיָּמִים:</p>

<p>אֶת מִשְׁבְּצוֹת־הַצְּבָעִים, צִבְעֵי־קֶשֶׁת,</p>

<p>כְּכַנְפֵי־פַּרְפְּרִים עֲנֻגּוֹת, בְּשַׁחַר־יַלְדוּת</p>

<p>מִזְּהַב־הַחַמָּה עֵינַי, סְגוּרוֹת חֶצְיָן, טָווּ&#8230;</p>

<p>וַתֵּתַע נַפְשִׁי בְּמֶרְחֲבֵי־דִמְדּוּמִים,</p>

<p>וּשְׁמָשׁוֹת רַבּוֹת זָרְחוּ בָהּ וְדָעֲכוּ –</p>

<p>אֵין זֹאת כִּי עָבְרוּ יָמִים רַבִּים&#8230;</p>

<p>יוֹם אֶחָד עָלָה שֶׁמֶש, וְהִנֵּה אוֹר לְנַפְשִׁי:</p>

<p>שָׁמַיִם סְבִיבָהּ כֹּה חֲדָשִׁים, זַכִּים, בְּהִירִים</p>

<p>וְאֶרֶץ־אוֹר חֲדָשָׁה כֹה מִתָּחַת! –</p>

<p>וְאֶל חוֹף יְאוֹר זַךְ, שָֹקוּף־מַצְהִיר, צָנְחָה</p>

<p>בְּטִיסַת־גִּיל. הֲמָצְאָה מִשְׁבְּצוֹת־הַצְּבָעִים,</p>

<p>בָּרוּחַ נִשְׂאוּ שָׁמָּה? –</p>
</blockquote>

<blockquote>
<p>*</p>
</blockquote>

<blockquote>
<p>וָאֶשָׂא עֵינַי וְהִנֵּה: יוֹם הַשִּׁשִּׁי. כְּנַעַן,</p>

<p>בִּכְפָרִים־כְּרָמִים, אֲדַמְדַּמֵּי בָתֵּי־חוֹמָה –</p>

<p>וּבְעָרֵי־פְרָזוֹת, נְאוֹת חַשְׁמַל, וִירַקְרַק־קַיִץ, –</p>

<p>מְסֻבֶּלֶת קָמוֹת־דָּגָן וְאַשְׁכְּלוֹת־הַתִּירוֹשׁ,</p>

<p>הִשְׁתַּטְּחָה כְאִשָּׁה הָרָה לְאוֹר־הַשֶּׁמֶשׁ מָתוֹק.</p>

<p>וְשִׂמְחַת יוֹם־הַשִּׁשִּׁי בְאוֹר הַשָּׁמֶשׁ.</p>

<br />
</blockquote>

<blockquote>
<p>בְּזֹהַר־צָהֳרַיִם כִּכַּר־</p>
</blockquote>

<blockquote>
<p>הַיַּרְדֵּן נָהֲרָה, צְחוֹק־אֵם לָהּ: יַלְדֵי־עֵבֶר</p>
</blockquote>

<blockquote>
<p>מִבָּתֵּי־סִפְרָם רָצִים, וּבִידֵיהֶם חַכּוֹת,</p>

<p>לָדוּג בַּנָּהָר. עוֹד מְעַט – וּבַהֲמוּלָה</p>

<p>וּבְצִלְצוּל־צְחוֹק וּפִטְפּוּט־גִיל עַל שְׂפַת הַנָּהָר</p>

<p>יֵשֵׁבוּ.</p>

<p>הַס! רְאִי־הַנָּהָר חָלָק־מַצְהִיר,</p>
</blockquote>

<blockquote>
<p>כְּמוֹ כָבַש מֵימָיו – הַס! אַל נִיד וְאַל הַפְרִיעַ! –</p>

<p>וְעַל בְּנֵי־הֶעָבִים, שְׁקוּפֵי־מַטָּה, צִוָּה מֵהִתְנַדְנֵד.</p>

<p>הַס! – רוֹמֵז חוּט־הַחַכָּה, פְּנִינֵי טַל וְשֵׂעָר</p>

<p>קָלוּעַ&#8230; דֹּמּוּ! – גַּם שְׁפוֹפַרְתָּהּ, נוֹצָה קַלָּה,</p>

<p>קוֹרֶצֶת, פּוֹחֲזָה זוֹ, בִּצְחוֹק שֵּן לְבָנָה, נָדָה</p>

<p>עַל פְּנֵי הַמָּיִם&#8230; וְהַיְלָדִים יוֹשְׁבִים חֲרִישִׁים,</p>

<p>עַל פְּנֵי הַנָּהָר כָּל הַרְהוֹרֵי־לִבָּם שְׁלוּחִים,</p>

<p>מַפְלִיגִים וְצוֹלְלִים בְּמֵי־הַבְּדֹלחַ; יוֹרְדִים</p>

<p>וְשָׁטִים יַחַד עִם דְּגוֹת־כֶּסֶף קְטַנּוֹת, פְּזִיזוֹת;</p>

<p>מַעֲמִיקִים שׁוּט אֶל קַרְקַע־תְּהוֹם, אֶל אַרְמוֹנוֹת־גָּבִישׁ,</p>

<p>אֶל חַצְרוֹת־מַלְכָּה, וְהִיא דְגַת־זָהָב&#8230;</p>

<p>שְׁמַע! קוֹל צְעָדִים:</p>

<p>הָאָב מִבֵּית־מְלַאכְתּוֹ בָא אַף הוּא לָנוּחַ</p>

<p>עַל צֵיד־הַדָּגִים – וְחוּט־חֲלוֹמָם בְּאֶמְצַע נִפְסַק;</p>

<p>וּבְהָרִים אֶצְבַּע קְטַנָּה, אֶצְבַּע־חֵן, מוּל פְּנֵיהֶם</p>

<p>דֹּם נִכְחוֹ מֵיְשִׁירִים: הַס! נָא, אַבָּא!&#8230;</p>

<br />
</blockquote>

<blockquote>
<p>הַשֶּׁמֶשׁ רַד, וּבְמֵי־הַיַּרְדֵּן בְּשָׂרָם רוֹחֲצִים</p>

<p>וּמְחַדְּשִׁים רוּחָם, לִכְבוֹד שַׁבָּת. וְהִנֵּה יָצְאוּ,</p>

<p>הֶחֱלִיפוּ לְבוּשָׁם, בַּד וְנָקִי; צְנִיף־הַתֶּבֶן,</p>

<p>מִקְלַעַת מַעֲשֵׂה יַד בְּנוֹת־צִיּוֹן, נוֹי לְרֹאשָׁם;</p>

<p>וּבְלִבָּם – שַׁלְוָה, כְּשַׁלְוַת־עוֹלָם לָאֲדָמָה,</p>

<p>כְּשַׁלְוַת סֵפֶר־אֱלֹהֵינוּ&#8230;</p>

<br />
</blockquote>

<blockquote>
<p>עַל קַרְנֵי־פָז רְכוּבָה, אָצוֹת לְהַגִּיַע,</p>

<p>יוֹרֶדֶת שַׁבָּת, מַתַּת־אֱלֹהִים לָעוֹלָם;</p>

<p>בְּשַׁרְבִיט־חַסְדָּהּ תִּגַּע בְּרָאשֵׁי־הָאִילָנוֹת,</p>

<p>בִּרְכָתָהּ תֵּז בַּקָּמוֹת, בִּרְכַּת־שַׁבָּת.</p>

<p>וְהַר וָגַיְא מַקְטִירִים מוֹרָם, קְטֹרֶת־תּוֹדָה,</p>

<p>בְּעַרְפְּלֵי־אֵדִים צְחוֹרִים. עוֹד מְעַט וְשָׁקְעוּ</p>

<p>בִּמְנוּחַת־שַׁבָּת קְדוֹשָׁה. אָח, מַה טוֹבָה מְנוּחָה,</p>
</blockquote>

<blockquote>
<p>מַה־מְּתוּקָה אַחַר שֵׁשֶׁת יְמֵי־הֶעָמָל! שַׁבַּת־</p>
</blockquote>

<blockquote>
<p>שַׁבָּתוֹן הִיא לַכֹּל, לַקָּטָן וְלַגָּדוֹל,</p>

<p>מִסּוּס הַמּוֹשֵׁךְ בְּקָרוֹן וְעַד מְסִלַּת־בַּרְזֶל,</p>

<p>מִן הָאֱלֹהִים וְעַד קְטֹן הַיְצוּרִים.</p>

<br />
</blockquote>

<blockquote>
<p>כְּבָר כְּבוֹד־הַשַּׁבָּת חוֹפֵף מְלֹא חֲלַל־הַבַּיִת</p>

<p>וְנֵרוֹת־שַׁבָּת דּוֹלְקִים, וְאוֹר־חַשְׁמַל לֹא יִתְחָר,</p>

<p>אוֹר־שׁוּק, בְּאוֹרָם הַצָּנּוּעַ.</p>

<p>הַס, הָשְׁלַךְ הָס בַּחוּץ וּבְגַפֵּי מְרוֹמֵי־קָרֶת;</p>

<p>אֵין תְּשׁוּאוֹת־כְּרָךְ, אָזְנַיִם תְּצִלֶּינָה,</p>

<p>לְהַחֲריִשׁ הֶגְיוֹן־לֵב וּלְהַשְׁתִּיק חֲלוֹם בֶּן־יוֹמוֹ,</p>

<p>לְעוֹלָם זֶה מִמַּלְכוּת־הַשָּׁמַיִם נִתְעָה&#8230;</p>

<br />
</blockquote>

<blockquote>
<p>הַשֻּׁלְחָן – שֻׁלְחַן־אֱלֹהִים. כְּתָמָר זְקוּפָה,</p>

<p>בְּיַרְכְּתֵי־הַטְּרַקְלִין אֵם־הַבָּנִים תַּקְשִׁיב</p>

<p>בְּחֶרְדַּת־קֹדֶשׁ לְקוֹל הָאִישׁ, כְּאַלּוֹן חָסוֹן,</p>

<p>מְקַדֵּשׁ עַל הַיַיִן, בִּרְכַּת כַּרְמוֹ. בָּנָיו,</p>

<p>כִּשְׁתִילֵי־אֹרֶן, לְיָדוֹ עוֹמְדִים וּמַקְשִׁיבִים</p>

<p>נִפְעָמִים מִן הָאוֹר וּמֶתֶק קוֹל־הַנִּגּוּן,</p>

<p>הוּא נִגּוּן סָבָא שֶׁלָהֶם, עָלָיו הַשָּׁלוֹם,</p>

<p>וְהוּא מֵאָבִיו קִבֵּל יְרֵשָׁה, פְּלֵטַת־רוּחַ&#8230;</p>

<p>וּמִי יוֹדֵעַ,</p>
</blockquote>

<blockquote>
<p>אִם לֹא בִשְׁעַת־אוֹר זוֹ בַּחֲלַל־הַבַּיִת <strong>רוּחָם</strong></p>
</blockquote>

<blockquote>
<p>מְרַחֶפֶת – וּבְלִי קוֹל יְקַדְּשׁוּ בְמַקְהֵלָה&#8230;</p>

<p>וְרוּחוֹת אֲבוֹתֵיהֶם עִמָּם, קְדוֹשֵׁי־סְפָרַד,</p>

<p>מְכַבְּדֵי יוֹם זֶה בְּסֵתֶר מְעָרוֹת אַפְלוּלִיּוֹת</p>

<p>וְנוֹסְכֵי דֶמַע־קֹדֶשׁ בְּכוֹס־הַיַיִן, –</p>

<p>אִם לֹא בְשָׁעָה זוֹ הֵם, רוֹאִים וְאֵינָם נִרְאִים,</p>

<p>מְצַוִּים לְבָנִים וְלִבְנֵי־בָנִים שַׁלְשֶׁלֶת־יַחֲשָׂם,</p>

<p>מַנְגִּינַת־קָדְשָׁם&#8230;</p>

<br />
</blockquote>

<blockquote>
<p>בְּשָׁעָה נַעֲלָה זוֹ, בְּדִמְמַת־הַשַּׁבָּת,</p>

<p>זֹךְ־מִשְׁנֶה לַלֵּבָב, אוֹר־מִשְׁנֶה לַכּוֹכָבִים.</p>

<p>וּמַלְאֲכֵי־הַשָּׁלוֹם יוֹרְדִים מִשָּׁמַיִם</p>

<p>לָאָרֶץ בְּסֻלַּם־אוֹר לֹא־נִרְאֶה לְעֵינֵינוּ, –</p>

<p>הוּא גֶשֶׁר־הָעוֹלָמִים בֵּין שְׁנֵי הָעוֹלָמוֹת,</p>

<p>הַזֶּה וְהַבָּא&#8230;</p>

<p>בְּסֻלָּם זֶה גַם נַפְשִׁי טִפְּסָה,</p>

<p>בִּמְרוֹמֵי־שְׁלַבָּיו נִרְדְּמָה כָעוֹף. מַלְאָכִים</p>

<p>עָלַי הִשִּׁיבוּ חֲלוֹמוֹת־שָׁלוֹם בִּמְנִיפוֹתָם– –</p>

<p>בַּשַּׁחַר, מִשֶּׁבָּא הַשָּׂרָף</p>

<p>לִפְתֹּחַ שַׁעֲרֵי־מִזְרָח בְּמַפְתְּחוֹת־הַזָּהָב,</p>

<p>בְּרָן־צְבָא־בֹקֶר, –</p>

<p>בִּזְרוֹעוֹת תְּנוּמָה מְתוּקָה לַחֲלַל־אוֹר נָפַלְתִּי</p>

<p>וַחֲלוֹמוֹת־אוֹר כִּתְּרוּנִי&#8230;</p>
</blockquote>

<p>*</p>

<blockquote>
<p>בַּבֹּקֶר, מִשֶּׁיִשְׂחַק</p>

<p>בִּיקַר־הַתְּכֵלֶת שֶׁמֶש טוֹב, שׁוּלַמִּית</p>

<p>אֶל גִּנַּת־וִרְדָּהּ תֵּצֵא, זַכַּת־עוֹר וְקַלִּילָה,</p>

<p>וְלִנְשִׁיקוֹת־שֶׁמֶש תַּפְקִיד גּוּמוֹת־לְחָיֶיהָ,</p>

<p>וְהִתְמוֹדְדָה בְּמֶתֶק־חֹם וּפָתְחָה לִבָּהּ</p>

<p>לִקְרָאתוֹ – פַּרְדֵּס־הָרִמוֹנִים&#8230;</p>

<p>וּבְנוֹת־צִיּוֹן,</p>

<p>הָרוֹעוֹת בֵּין הַדָּגָן</p>

<p>בְּזֵרִים שֶׁל זִכְרִיּוֹת, עֵינֵי־תְכֵלֶת,</p>

<p>הָרְטֻבּוֹת עוֹד בַּטָּל – תֵּצֶאנָה אֶל הַכְּרָמִים</p>

<p>וְאֶל הַמְּחֹלוֹת,</p>

<p>וְרֵיחָן כַּהֲדַס וְזֹךְ־לֶחְיָן – דָּם וְחָלָב,</p>

<p>לָשִׁיר אֶת שִׁיר־הַשִּׁירִים שֶׁל הַנְּעוּרִים, עוֹלָם</p>

<p>שֶׁכֻּלּוֹ שַׁבָּת&#8230;</p>

<p>וְשִׂמְלוֹתָן, אֵטוּן קַל, מִדֵּי תְרַקֵּדְנָה</p>

<p>בָּאוֹר תַּלְבֵּנָּה אַף תַּזְהֵבְנָה:</p>

<br />
</blockquote>

<blockquote>
<p>&quot;צְאֶינָה וּרְאֶינָה, בְּנוֹת צִיוֹן –</p>

<br />
</blockquote>

<blockquote>
<p>&quot;צְאֶינָה וּרְאֶינָה בַּדְּבִיר שֶׁלִּשְׁלֹמֹה:</p>

<p>&quot;דְּבִיר – לֵב־שׁוּלַמִּית.</p>

<p>&quot;אֶחָד הָאֵל בַּשָּׁמַיִם וְאֶחָד</p>

<p>&quot;מֶלֶךְ בְּלִבָּהּ.</p>

<br />
</blockquote>

<blockquote>
<p>&quot;רַבּוֹת הַבָּנוֹת הַנָּאוֹת בָּעוֹלָם:</p>

<p>&quot;חֲטוּבוֹת – בְּנוֹת־יָוָן,</p>

<p>&quot;קוֹסְמוֹת בְּנוֹת־צָרְפַת בַּפּוּךְ וּבָאֵטוּן,</p>

<p>&quot;בְּאַשְׁכְּנַז – פְּרָחִים אֲדֻמִּים&#8230;</p>

<br />
</blockquote>

<blockquote>
<p>&quot;אַחַת בַּת־צִיוֹן: כָּל דָּכְיֵי־לְבָבָהּ</p>
</blockquote>

<blockquote>
<p>&quot;קֹדֶשׁ לִבְחִירָהּ.</p>

<p>&quot;תָּאִיר כָּל נַפְשָׁהּ בִּצְנִיעוּת כְּאֶחָד</p>

<p>&#8220;מִכִּתְבֵי־הַקֹּדֶשׁ&#8221;&#8230;</p>

<br />
</blockquote>

<blockquote>
<p>קוֹל רִשְׁרוּשׁ־מָה: הַמְּחוֹלֲלוֹת! חֲבֵרִים</p>

<p>מַקְשִׁיבִים שָׁם לְקוֹלְכֶן&#8230; הִנֵּה בְעַד הַשְּׂבָכָה</p>

<p>מְצִיצִים הֵם, אַדְמוֹנִים, לִבְנֵי־שֵׁן מֵחָלָב.</p>

<p>עוֹד רֶגַע וְקָפְצוּ לְתוֹךְ הַכֶּרֶם קַלִּים, שׂוֹחֲקִים,</p>

<p>וְכַעֲדַת אַיָּלוֹת, נִבְהֲלוּ, תְּפוּצֶינָה</p>

<p>הַמְּחוֹלְלוֹת בְּצִוְחַת־גִּיל, וְהָאוֹרֵב פָּשַׁט</p>

<p>אַחֲרֵיהֶן. עוֹד מְעַט – וְנָפְלוּ בִזְרוֹעוֹתָיו.</p>

<p>עֲיֵפוֹת וּבַיְשָׁנִיּוֹת, וְאֶשֶׁד־נְשִׁיקוֹת</p>

<p>עַל שַׂעֲרָן־בֶּשֶׂם יִזַּל וְעֲל תְּנוּךְ־אָזְנָן וָרֹד</p>

<p>וּבְבָבוֹת־שָׁלוֹם יִטֹּף&#8230;</p>

<p>וְצִלְצֵל בָּאֲוִיר הַזַּךְ הָאֹשֶׁר עַצְמוֹ,</p>

<p>כָּל אֹשֶׁר נְעוּרִים רוֹחֲצִים בַּעֲסִיסָם, כַּמִּזְרָקוֹת</p>

<p>בְּגַן־הָעִיר, מֻקָּפוֹת גִּבְעוֹת וֶרֶד עִם נַרְקִיסִים</p>

<p>וּמַזּוֹת קַשְׁתוֹת־גִּצִּים לְאוֹר־הַשָּׁמֶשׁ&#8230;</p>

<br />
</blockquote>

<blockquote>
<p>בַּצָהֳרַיִם,</p>

<p>הֶחָתָן עִם שׁוּלַמִּית נִלְאוּ כְבָר מֵאָשְׁרָם</p>

<p>שָׁם, תַּחַת הָאֲשֵׁרָה, אֹשֶׁר־שְׁנַיִם, –</p>

<p>וּבָאוּ בֵית־הַשְׂכִיוֹת, קִבְרוֹת עוֹלָם עַתִּיק,</p>

<p>וּכְמַעְיָן בְּיָם יִשָּׁכְחוּ מִלִּבָּם עַצְמָם.</p>

<p>הַס, כָּל הַבָּא! שָׁם יִישַֹׁן פַּרְעֹה</p>

<p>בְּנַרְתִּיק־זְכוּכִית, מֶלֶךְ־מְלָכִים, וְסַנְדַלּוֹ</p>

<p>אַרְבַּעַת אַלְפֵי שָׁנָה דֹּם מְחַכֶּה</p>

<p>לִבְעָלָיו: הִנֵּה הוּא בְּחֶדֶר שֵׁנִי&#8230;</p>

<p>וּבַחֲצִי־הָאֹפֶל פְּסִלֵי־יָוָן</p>

<p>עֲצוּמֵי־עַיִן חוֹלְמִים שִׁמְשָׁהּ שֶׁל מוֹלֶדֶת,</p>

<p>וְיַעֲרוֹת־אֲשֵׁרִים, וְרִנַּת־מַעֲיָנוֹת,</p>

<p>וְנִינְפוֹת רוֹחֲצוֹת שָׁם וּשְׂעִירִים מְרַקְּדִים, עָטִים</p>

<p>אֶל כָּל שְׁדֵי־חֶמֶד, גִּבְעַת־וֶרֶד, כַּצִּפָּרוֹת, –</p>

<p>חֲלוֹם שֶׁמֶשׁ נִתְלְתָה בָאָרֶץ&#8230;</p>

<p>וְאִיש־נַצֶּרֶת,</p>

<p>וּמִרְיָם הַמַּגְדָּלִית – עִם הִפָּתַח דֶּלֶת</p>

<p>וְאוֹר־שֶׁמֶשׁ מָתוֹק יַחְדּוֹר – יַעַצְמוּ עֵינֵיהֶם</p>

<p>הַחוֹמְדוֹת סוֹד וִיגוֹן־אַפְלוּלִית, וּמֶבָּטָם –</p>

<p>כַּמָּוֶת טוֹב וְנוּגֶה,</p>

<p>כִּתְהוֹם, מֵעֵבֶר לְעוֹלָם זֶה רוֹבֶצֶת&#8230; –</p>

<p>וְשָׂטוּ דוֹדִים וְאֶל הַפְּרָחִים יַעֲבֹרוּ.</p>

<br />
</blockquote>

<blockquote>
<p>כְּהֵיכַל־בְּדֹלַח בֵּית־הַפְּרָחִים, כֻּלּוֹ זְכוּכִית</p>

<p>וְכֻלּוֹ מוּאַר־ שֶׁמֶשׁ. וְיֵשׁ שֶׁנִּדְמֶה:</p>

<p>הַכֹּל פֹּה שָׁקוּף, גַּג־הַזְּכוּכִית, וְהַנִּצָּנִּים,</p>

<p>וְלֵב־הָאָדָם&#8230; וְעָבְרוּ בְתוֹךְ הַדְּמָמָה שֶׁלַפְּרִיחָה</p>

<p>רְוַת רֵיחוֹת־בֶּשֶׂם זָרִים, חֲרִיפִים. וּלְעֵינֵיהֶם</p>

<p>נִצָּנֵּי אֶרֶץ וְאֶרֶץ עוֹמְדִים בְּטַלֲלֵיהֶם:</p>
</blockquote>

<blockquote>
<p>תִּינוֹקֶת־סִין, &#8220;אֵם־הָאֲלָפִים&#8221;, רַבַּת־עָלִים,</p>
</blockquote>

<blockquote>
<p>קַעֲרוּרִיּוֹת יְרֻקּוֹת וְטִפּוֹת־דָּם בְּשׁוּלֵיהֶן –</p>

<p>&#8220;וּצְנִיף־פַּנַּמָּה&#8221;, רַךְ הַקְוֻצּוֹת לְאִי־יַמַּיְקָה.</p>

<p>לְמִן אֵזוֹב עַרְבוֹת־צָפוֹן, חֲתִימַת זָקָן מַכְסִיף,</p>

<p>וְעַד בַּת־עֲרָב הַגֵּאָה – תָּמָר, פּוֹרְשָׂה</p>

<p>לַשֶּׁמֶשׁ כַּפּוֹתֶיהָ; לְמִן קוֹץ־וֶרֶד, דָּקַר</p>

<p>בְּחַצְרוֹת־פַּנִּים עֵינֵי מוֹכְסָן חָסִיד עָנִי,</p>

<p>וְעַד עֵץ־רִמּוֹן, זֶה בְּחָרְבוֹת־רוֹמִי שִׂגְשֵׂג&#8230;</p>

<p>וּבְדִמְמַת־הַבְּדֹלַח, תְּהוֹם־הַדְּמָמָה,</p>

<p>צִפֹּרֶת־כֶּרֶם כְּחֻלָּה, וּכְנָפֶיהָ נֶחְפּוֹת</p>

<p>בַּזָּהָב, פֶּתַע תָּבוֹא אֵי־מִזֶּה לְרַפְרֵף</p>

<p>בְּאוֹר־אֲוִיר וּלְהַחֲיוֹת כָּל בּוֹ בְּהֶמְיַת־נַפְשָׁהּ</p>

<p>וְלֶב־הַכַּלָּה עִם צִפֹּרֶת זוֹ יְפַרְכֵּס,</p>

<p>וְנִשְׁעֲנָה עַל כֶּתֶף־בְּחִירָהּ וְאָמְרָה: &quot;רַב</p>

<p>הַיֹּפִי מֵהֲכִילוֹ&quot;&#8230; וְהוּא בֶחָזוֹן,</p>

<p>חֲזוֹן־הֶעָבָר,</p>

<p>יִשְׂרָאֵל יִרְאֶה, דַּל מִתְהַלֵּךְ בְּאַרְצוֹת־חַיִּים,</p>

<p>בְּיָדוֹ מַטֵּה־נוֹדְדִים, וּלְתוֹךְ תַּרְמִילוֹ</p>

<p>נִצָּנֵי אֶרֶץ־אֶרֶץ יִלְקֹט&#8230;</p>

<p>וְיָצְאוּ אֶל הֶחָצֵר. בְּרֵכָה קְטַנָּה שָׁם –</p>

<p>גַּן פְּרָחִים רָטֹב,</p>

<p>מִשְׁתַּקְּפִים בָּהּ כְּבִרְאִי, כִּמְבַקְּשִׁים שָׁרְשָׁם נֶעְלַם.</p>

<p>עֲמֻקָּה פֹה הַדְּמָמָה שִׁבְעָתַיִם: שְׁקוּעִים</p>

<p>לוֹט רַךְ וַחֲבַצְּלוֹת־מַיִם בַּחֲלוֹם־פְּרִיחָתָם&#8230;</p>

<p>וִירוֹקָה תִּשְׁמְרוֹ – דְּמוּת מִכְסֶה שֶׁל מִשְׁאֶרֶת,</p>

<p>עַל פָּנָיו נְהְפַּךְ הוּא. גְבִיעֵיהֶן זֶה רַק פִּתְּחוּ –</p>

<p>כְּחַלְחַלִּים־לְבָנִים, וּבַתָּוֶךְ – מְקוֹר־הַבְּרָכָה,</p>

<p>כּוֹס קְטַנָּה מְלֵאָה אַבְקַת־זָהָב. דְּבוֹרָה</p>

<p>שָׁם תִּלְחַשׁ, רוֹאָה דְבַשׁ בַּחֲזוֹן־עֲתִידוֹת&#8230;</p>

<p>גָּבִיעַ אֶחָד וָרֹד כָּרַע שָׁם עַל צִדּוֹ</p>

<p>בְּהַכְנָעַת־פְּרִיחָה, זוֹ הַכְנָעַת אִשָּׁה הָרָה,</p>

<p>מַקְשִׁיבָה בְרֶטֶט לְחַיִּים בָּהּ מִתְרַקְּמִים&#8230;</p>

<p>וְיוֹם עוֹבֵר, וּכְבַתְּחִלָּה שׁוֹקְטִים מֵי־הַמְּנוּחוֹת</p>

<p>וּכְמוֹ לְעוֹלָם קַיִץ יְהִי וּפְרִיחַת־עוֹלָם.</p>

<p>יְחִידָה אַךְ הַשֶּׁמֶשׁ תּוֹךְ הַתְּהוֹם הַשְּׁלֵוָה</p>

<p>מִשְׁתַּקְּפָה – שֶׁמֶשׁ־<strong>עָבָר</strong>&#8230;</p>

<br />
</blockquote>

<p>*</p>

<blockquote>
<p>הַחַמָּה כְּבָר שָׁקָעָה.</p>

<p>עַל שְׂפַת־הַיְאוֹר, שָׁם בֵּיתָם, יָרְדוּ הַדִּמְדּוּמִים,</p>

<p>מֵעוֹלָם אַחֵר צִירִים, לְבַשֵּׂר צֵאת הַשַּׁבָּת&#8230;</p>

<p>הַשֶּׁמֶשׁ תִּשַּׁק עוֹד הַפַּעַם לְשׁוּלֵי־עוֹלָם–</p>

<p>וְיָרְדָה תְהוֹם,</p>

<p>וְאֵד־עֲרָפֶל כְּחַלְחַל יַעֲלֶה מִן הָאָרֶץ</p>

<p>וְעָטַף אֶת הַבַּיִת וְאֶת הַמְּסֻבִּים תּוֹכוֹ</p>

<p>לִסְעֻדָּה שְׁלִישִׁית. אִם לֹא נְשָׁמוֹת אוֹכְלוֹת?&#8230;</p>

<p>וּכְמוֹ מִכְּנַף־הָאָרֶץ זְמִירוֹת תִּשָּׁמַעְנָה</p>

<p>בְּרֹךְ זֹאת הָאַפְלוּלִית שֶׁל מוֹצָאֵי־שַׁבָּת –</p>

<p>שִׁיר־הָעִצָּבוֹן לָאֲדָמָה,</p>

<p>הָעוֹמְדָה לְיַד הַשַּׁעַר שֶׁל גַּן־עֵדֶן,</p>

<p>וְהַשַּׁעַר אֵינוֹ נִפְתָּח&#8230;</p>

<p>וְרָוָה אֶת הָעֶצֶב קוֹל הָאָב הַשָּׂב, אוֹרֵחַ</p>

<p>בְּעוֹלָם זֶה, וְּצְלִילֵי־פְסַנְתֵּר בָּאַפְלוּלִית</p>

<p>שֶׁל חֲדַר־הַבַּת, וּגְעִיַּת־פָּרָה, תּוֹלָה עַיִן</p>

<p>בְּחַלּוֹן־דָּם, וְזִמְזוּם פַּרְפְּרִים בְּנֵי־יוֹמָם&#8230;</p>

<p>וְהַדָּם בְּיַם־מַעֲרָב יִשְׁטֹף, זֵכֶר לָרִאשׁוֹנוֹת,</p>

<p>וְהָיָה צַר לַלֵּב עַד מָוֶת:</p>

<p>כִּי לָמָּה וּבְשֶׁלְמָה כָּל אַלְפֵי שְׁנוֹת־מִלְחָמָה</p>

<p>וּרְצִיצַת־רֹאשׁ בְּשַׁעַר, וְהָאָרֶץ כְּבַתְּחִלָּה</p>

<p>מֵאַחֲרֵי שְׁעָרָיו שֶׁל גַּן עֵדֶן הִיא עוֹמָדֶת?&#8230;</p>

<br />
</blockquote>

<blockquote>
<p>וּבְעֵרֶב צֵל וְקֹדֶשׁ</p>

<p>הָרוּחַ, רַכָּה, קַלָּה, בְּשׂוֹרַת־שָׂדוֹת תָּבִיא,</p>

<p>לַקָּצִיר מְחַכִּים וּלְצִלְצוּלֵי־הַמַּגָּלִים</p>

<p>וְלַסּוֹעֲדִים פֹּה עַל הַשֻּׁלְחָן.</p>
</blockquote>

<blockquote>
<p>וְאָכְלוּ בְשִׂמְחַת־עֶצֶב לַחְמָם, לֶחֶם־קֹדֶשׁ:</p>
</blockquote>

<blockquote>
<p>בָּעֶצֶב טָבְלָה פַּת – וַתִּקְדָּשׁ&#8230;</p>

<br />
</blockquote>

<p>ניו־יורק, 1912.</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>בחוף ניו־יורק. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/49772">https://benyehuda.org/read/49772</a></div></body></html>