<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בן המלך והנזיר; הנעתק מלשון ערבי ללהק</title>
	<meta name="author" content="אברהם אבן חסדאי"/>
</head>
<body>

<h2 id="הַקְדָּמַתהַמַּעְתִּיק">הַקְדָּמַת הַמַּעְתִּיק</h2>

<blockquote>
<p>אָמַר אַבְרָהָם הַלֵּוִי בָּר חִסְדַּאי זַ&quot;ל:
רָאִיתִי בְנֵי עֲלִיָּה. וְהִנֵּה יָרְדוּ לִשְׁאוֹל
תַּחְתִּיָּה. אֶרֶץ מַאְפֵּלְיָה. הַיָּקָר מִן הַזּוֹלֵל לֹא נִבְדָּל.
וְלֹא נִכַּר שׁוֹעַ לִפְנֵי דָל. נִבְזֵיהֶם וּצְעִירֵיהֶם. רָאשֵׁיהֶם
לְשִׁבְטֵיהֶם. זִקְנֵיהֶם וְשׁוֹטְרֵיהֶם. מִשְׁפָּט אֶחָד יִהְיֶה לָהֶם.
לָשׂוּם כָּל תִּקְוָתָם. בַּאֲגוֹרוֹת מִקְוָתָם. וְלָתֵת תּוֹעַלְתָּם.
בִּשְׁנִי תּוֹלַעְתָּם. וְתוֹחַלְתָּם וְשִׂבְרָם. בְּמַטְמוֹנֵי שְׂכָרָם. וְכֹחָם וְאוֹנָם. בְּמַצְפּוּנֵי הוֹנָם. לֹא יָדְעוּ מֵאַיִן תִּמָּצֵא תְּבוּנָה. וְאֵי זֶה מְקוֹם בִּינָה. כַּזָּקֵן כַּצָּעִיר. אֵין אִישׁ לִבָּם מֵעִיר. כִּי אִם אֶחָד מֵעִיר. אָבְדָה הָאֱמוּנָה וְנִכְרְתָה מִפִּיהֶם. וְלֹא נִשְׁאַר מַעֲשֶׂה אֲבוֹתֵיהֶם בִּידֵיהֶם. יְבַלוּ בַהֶבֶל יְמֵיהֶם.
וְעֵינָם תָּחוֹס עַל כְּלֵיהֶם. וּבָזֶה הוֹכִיחוּ הַחֲכָמִים הָרִאשֹׁנִים תַּלְמִידֵיהֶם. וְאָמְרוּ לָהֶם מִי יִתֵּן וְיִשְׁווּ חַיֵּיכֶם. כִּשְׁוֵה כֶסֶף אֶחָד בְּעֵינֵיכֶם. כִּי תַחְמְלוּ מְאֹד עַל הוֹצָאָתוֹ לְשֵׁם וְלִתְהִלָּה. וְלֹא
תַחְמְלוּ עַל מִסְפַּר יְמֵי חַיֵּיכֶם לְבַטָּלָה. נְדִיבוֹת נְבוּאָה
בָא עֲלֵיהֶם. כְּנָשִׁים יִמְשְׁלוּ בָם בַּעֲלֵיהֶם. וְעֵינָם לְיַד דֶּרֶךְ מְצַפּוֹת כְּעֵין אָמוֹת אֶל יַד בַּעֲלֵיהֶן. וְלׂא מָצְאוּ לְבַד נְכָלִים אֲשֶר כָּל תּוֹחַלְתָּם לְהַבְזוֹת בַּעֲלֵיהֶן.
סָרוּ מַהֵר מִדֶּרֶך אֲבוֹתָם. עִוְּתוּ נְתִיבוֹתָם. וַיְעַבְּטוּן אָרְחוֹתָם. וַיִּבְטְחוּ עַל עֹשֶר יוֹלְדֵיהֶם. וַיִּשָׁעֲנוּ עַל צֶדֶק מַעֲשֵׂה יְדֵיהֶם. וְלֹא הֶעֱלוּ עַל לֵב דְּבַר חָכָם וְנָאֳמוֹ. מִי שֶׁאֵין לוֹ יַחַס עַצְמוֹ. לֹא יֹועִילֶנּוּ יַחַס אָבִיו וְאִמּוֹ. וְאַף אָמְנָם
נִתְחַבְּרוּ עִמָּהֶם עוֹד. מִדּוֹת אֲחֵרוֹת דַּלּוֹת וְרָעוֹת מְאֹד.
אֲשֶׁר לֹא יִרְצֶה בָם וּבְמַעַלְלֵיהֶם. וְלֹא יִבְחַר בְּתַעֲלוּלֵיהֶם.
כִּי אִם הַמַּשְׁחִיתִים דַּרְכָּם. הַמַּכִּירִים עַצְמָם וּמִעוּט
עֶרְכָּם. כִּי שֶׁקֶר נִסְכָּם. וְהָרָעָה שֶׁבַּמִּדּוֹת הָהֵם הִיא
הַכְחָשָׁתָם. בְּדִבְרֵי הַבְטָחָתָם. וַהֲפָרַת נִדְרָם. אַחֲרֵי
גָּזְרָם מַאֲמָרָם. וּבְכָל אֲשֶׁר יִפְנוּ בְּכָל אָפְנֵי מִפְעֲלֵיהֶם.
יָשִׂימוּ מִלֵּיהֶם. כִּי אֵין הַכְּפִירָה וְהַהַכְחָשָׁה. כִּי אִם
מִמַּעֲשֶׂה חִזְקֵי מֵצַח אֲשֶׁר אֵין לָהֶם כְּלִמָּה וּבוּשָׁה.
וְהַכּוֹזְבִים אֲשֶׁר אֵין בְּפִיהֶם נְכוֹנָה. הַמַּעֲמִידִים עַל אֶבֶן
אַחַת הַשֶּׁקֶר וְהָאֱמוּנָה. עַל כֵּן רָאוּי לְכָל בַּעַל צֶדֶק
וֶאֱמֶת. אֲשֶׁר אֵין טוֹב מִמֶּנוּ הַמֵּת. לְבַל יַעֲשֶׂה
כְּמַעֲשֵׂיהֶם. כִּי עֲלֵיהֶם וְעַל הַדּוֹמֶה לָהֶם. אָמְרוּ
הַמֹּשְׁלִים בְּמִשְׁלֵיהֶם:</p>

<p>רְאֵה נִשְׁאָלְךָ דָבָר וְאָכֵן</p>

<p>לְשׁוֹנְךָ לַעֲנוֹת הָבֵן וְהָכֵן</p>

<p>הֲיֵשׁ עַז מֵחֳלִי מָוֶת בְּתֵבֵל</p>

<p>עֲנִיתִים כֵּן וְהוּא &#8216;לֹא&#8217; אַחֲרֵי &#8216;כֵן&#8217;:</p>

<p>וּמָה יָקְרוּ דִבְרֵי הָעֲרָב וּמַעֲנָיו. בְּעֵת שְׁאֵלוּהוּ רֵעָיו נֶאֱמָנָיו. עַל עֹצֶם יְגוֹנָיו וְכַעַס עִנְיָנָיו. אֵי זֶה הַדָּבָר אֲשֶׁר מֵעוֹדְךָ הִרְגִּיז לְבָבְךָ
וְרַעְיוֹנֶיךָ. וְהִפִּיל פָּנֶיךָ. וְהֵצֵל עֵינֵיךָ. וְאֵי זֶה הַמַּעֲשֶׂה אֲשֶׁר מֵעוֹדְךָ נַפְשְׁךָ הֵמַר.
וְהָיָה עָלֶיךָ רַע וָמָר:</p>

<p>וַיַּעַן וַיֹּאמַר הַדָּבָר אֲשֶׁר מֵעוֹדִי הִבְהִילָנִי. וְהַמִּקְרֶה הָרַע אֲשֶׁר מֵעוֹדִי
קְרָאַנִי. אַךְ עַתָּה הֶלְאָנִי. הִיא שְׁאֵלָה שְׁאִלְתִּיהָ.
וְנִתְּנָה לִי כִּי אִוִּיתִיהָ. אָמְרוּ לוֹ וְאִם נִמְנְעָה מִמְּךָ
בַּקָּשָׁתְךָ. וְלֹא נִתְּנָה לְךָ שְׁאֵלָתְךָ. אָמַר לָהֶם מַדּוּעַ
אַתֶּם הוֹלְכִים בְּאֶרֶץ צַלְמָוֶת וְשֹׁאֲלִים מַר מִמָּוֶת. וַיָּרֶם
אֶת קוֹלוֹ. וַיִּשָּׂא מְשָׁלוֹ:</p>

<p>דּוֹדַי שְׁאֵלוּנִי אֱמוֹר אֵי זֶה</p>

<p>חִיל בַּזְּמָן אֶת לִבְּךָ הֶחְלִיא</p>

<p>וָאֶעֱנֵם מִכָּל כְּאֵב גָּדַל</p>

<p>מִשְׁאָל שְׁאִלְתִּיהוּ וְנִתַּן לִי</p>

<p>עָנוּ וְאִם אַיִן עֲנִיתִים מַה</p>

<p>זֶה תִּשְׁאֲלוּ לִשְׁמִי וְהוּא פֶלְאִי:</p>

<p>וְלֹא דַי לְהַחֲלִיק פִּיּוֹת. וּלְהָרִיק חֶרֶב פִּיפִיוֹת. לִגְנֹב לִבּוֹת וּכְלָיוֹת. עַד כִּי יְגַנְּבוּ שִׂפְתֵי מְלִיצִים וְהֶגְיוֹנָם. וַיַּדְרְכוּ אֶת לְשׁוֹנָם. לְסַפֶּר בְּשֵׁם עַצְמָם. אֲשֶׁר אֵין עִמָּם לְעֵינֵי בְנֵי עַמָּם. וַיִּקְחוּ עִמָּהֶם דְּבָרִים וְּנְגִידֵי אֲמָרִים.
שְׁמָעוּם בְּשֵׁם כָּל מְמַשֵׁל מְשָׁלִים וְשָׁר בַּשִּׁירִים. וְיִתְכַּבְדוּ בְמַמְתַּקֵּי עִנְיָנֵיהֶם. וְיִתְפָּאֲרוּ בְמַנְעַמֵּי
מַעֲנֵיהֶם. כַּעֲבָדִים הַמִּתְפָּאֲרִים בִּלְבוּשֵׁי אֲדוֹנֵיהֶם.
וָאֶשָּׂא מְשָׁלִי וָאֹמַר:</p>

<p>צְמֵא-בִין יָבְשׁוּ מֵימָיו וּמִבּוֹר</p>

<p>בְּלִי לוֹ נוֹזְלִים יִשְׁאַב וּמָיִם</p>

<p>כְּכַלָּה מָלְאָה דֹפִי וּמֵאֵת</p>

<p>שְׁכֶנְתָּה שָׁאֲלָה עֶדִי עֲדָיִים:</p>

<p>וּבִרְאוֹתִי אַנְשֵׁי הַמְּזִמָּה. כִּי נִמְכְּרוּ בְיַד
אַנְשֵׁי מִרְמָה. וְגֻנֹּב גֻּנַּב לְבָבָם. וְגַם לֹא בְיָדָם
טוּבָם. נִרְפּוּ מִמַּעֲשֵׂיהֶם הַנְּכֹחִים. הִשְׁחִיתוּ הִתְעִיבוּ מִשְּׁלֵיהֶם הַצַּחִים. מִי בַּעַל דְּבָרִים יָשִׂים לְפִיו יְמִינוֹ. יַכְחִידֵם תַּחַת לְשׁוֹנוֹ.
עַד אֲשֶׁר כִּמְעַט נִשְׁכְּחוּ מִשְׁלֵי הַצַּחוֹת.
וְלֹא נוֹדְעוּ עִקְּבוֹת חֶזְיוֹנֵי נְכֹחוֹת. וְכָל בַּעֲלֵי הַמְּלִיצָה
נִצְמָתוּ. תַּמּוּ נִכְרָתוּ. וְכָל דִּבְרֵי חִידָה וּמָשָׁל וּנְגִינָה. הָיוּ לְמָשָׁל וְלִשְׁנִינָה. בְּכָל עַם וָעָם וּבְכָל מְדִינָה וּמְדִינָה. וָאֶשָּׂא מְשָׁלִי וָאֹמַר:</p>

<p>עֲלֵי שָׁלֹשׁ מְאֹד יִרְגַּז לְבָבִי</p>

<p>וּמוֹרְשָׁיו עֲלֵי אַרְבַּע נְמֵסִים</p>

<p>לְנֶשֶׁר נִמְרְטוּ כַנְפֵי גְאוֹנוֹ</p>

<p>וְכַנְפֵי הַזְּבוּב עָלָיו פְּרוּשִׂים</p>

<p>וְשׁוֹר כִּי נִגְדְּעוּ קַרְנֵי הֲדָּרוֹ</p>

<p>בְּקוּם עָלָיו לְנַגֵּחַ כְּבָשִׂים</p>

<p>וְאַרְיֵה בִּהְיוֹת נֶאְלָם לְעֻמַּת</p>

<p>בְּנֵי שֻׁעָל תְּמוֹל בּוֹרְחִים וְנָסִים</p>

<p>וְרָעָה מִשְּׁלָשְׁתָּן כִּי יְבוּסוּן</p>

<p>אֱנוֹשׁ נָבָר וּבַר בּוּרִים אֲבוּסִים:</p>
</blockquote>

<blockquote>
<br />
</blockquote>

<blockquote>
<p>כִּי הַבּוֹעֲרִים בָּעָם בִּרְאוֹתָם כָּל אִישׁ אֲשֶׁר יִדְּבֶנּוּ לִבּוֹ. לְהָרִים אֶת תְּרוּמַת הַקֹּדֶשׁ כִּי רוּחַ אֱלֹהִים בּוֹ. יֶחֱזוּ לוֹ מַשְּׂאוֹת שָׁוְא וּמַדּוּחַ. לאמֹר אֱוִיל הַנָּבִיא מְשֻׁגָּע אִישׁ הָרוּחַ. וְהַשֵׂכֶל מֵהֶבֶל יֵצֵא. וְהַחָכְמָה מֵאַיִן תִּמָּצֵא. הֲלֹא טוֹב שֵׁשׁ וָמֶשִׁי וּסְגֻלּוֹת כָּל רְכֻלָּה. מִכָּל סֵפֶר וּמְגִלָּה. הֲלֹא טוֹב לָסוּךְ בְּשֶׁמֶן הַמּוֹר. מִכָּל מִינֵי שִׁיחוֹר. הֲלֹא טוֹב לַגֶּבֶר בְּכָל עִנְיָנָיו. לָשֵׂאת כִּיס מָלֵא בְּרֹב יְגוֹנָיו. מִקֶּסֶת הַסּוֹפֵר בְּמָתְנָיו. וּמָה יוֹעִילוּ הַצַּחוֹת. הֲיַשְׂבִּיעוּ בְּצַחְצָחוֹת. אוֹ מַה יַּמְרִיץ מֶתֶק מַעֲנֶה. הֲיַצִּיל לֵב נַעֲנֶה. וּדְבָרִים עֲרֵבִים. הֲיִתְנוּ לֶחֶם לָרְעֵבִים. וּבַעֲלֵי אִמְרֵי נְגִידִים. הֲיַאֲכִילוּהוּ מַעֲדַנֵּי מְגָדִים. וִיכַסּוּהוּ בִּבְגָדִים. וְכָל מְמַשֵּׁל וּבַעַל חִידָה. הֲיַרְכִּיבוּהוּ בְקֶרֶב קָהָל וְעֵדָה. בְּסוּס דּוֹהֵר וּמֶרְכָּבָה מְרַקֵּדָה. וַיִּשְׂאוּ אֶת קוֹלָם. וַיְהָתֵלוּ בִמְשָׁלָם:</p>

<p>רְאוּ מֹשֵׁל מְשָׁלִים כָּל יְמוֹתָיו</p>

<p>זְמַן הֵפִיק וְהִשְׁלִים מִשְּׁאֲלוֹתָיו</p>

<p>וְשָׂם רֻקּוֹ מְנָת חֻקּוֹ וְנָתַן</p>

<p>מְרַאשׁוֹת אִישׁ אֱלֹהִים מרַאֲשׁוֹתָיו</p>

<p>וְגַגּוֹתָיו וְקִירוֹתָיו מְעִילָיו</p>

<p>וּמִנְּעָלָיו בְּרַגְלָיו מַרְכְּבוֹתָיו:</p>

<p>כָּזֹאת וְכָזֹאת יְדַבֵּרוּ. וְאִמְרֵי שָׁוְא וְשֶׁקֶר
יְחַבֵּרוּ. וְיַשִּׁיאוּ בְּשִׁקְרוּתָם וּבְפַחֲזוּתָם. לֵב אַנְשֵׁי
הַמִּלְחָמָה הַבָּאִים בַּמַּעֲרָכָה. הַמִּתְנַדְּבִים בָּעָם הָעֹשִׂים
בַּמְּלָאכָה. עַד אֲשֶׁר כִּמְעַט הוּסַר הַמּוּסָר. וְאִמְרֵי שֶׁפֶר.
הָיוּ לְמִשְׁלֵי אֵפֶר. וְהַלָּשׁוֹן אָבַד מֵהֶם. וְהַדִּבֵּר אֵין
בְּפִיהֶם. וָאַעַן וָאֹמַר:</p>

<p>אֲחַפֵּשׂ בַּזְּמַן קֶדֶם וְאָחוֹר</p>

<p>בְּיָמִין גַּם שְׂמֹאל מַטָּה וּמָעַל</p>

<p>וְאוּלַי אֶמְצְאָה נֵזֶר לְרֹאשִׁי</p>

<p>וְלֹא אֶמְצָא לְבַד דֶּרֶך לְנָעַל:</p>

<p>וּבִרְאוֹתִי כִּי כֵן חָמַלְתִּי עֲלֵיהֶם. וְקִנֵּאתִי
אֲלֵיהֶם. וָאֹמַר בְּלִבִּי אָבוֹאָה בְחַדְרֵי הַקַּדְמוֹנִים וּבְבָתֵּי
נְכֹאתָם. וַאֲחַפֵּשׂ צְפוּנֵי טְמוּנֵי מִשְׁלֵיהֶם
וּמְלִיצוֹתָם. דִּבְרֵי חֲכָמִים וְחִידוֹתָם. אוּלַי אֶמְצְאָה דָבָר חָדָשׁ אֲעִירֵם בּוֹ מִשְּׁנַת הַכְּסִילוּת. וּמִתַּרְדֵּמַת הָעַצְלוּת. כִּי אָמְרוּ הַמֹּשְלִים בְּכָל חִדּוּשׁ תַּעֲנוּג וַעֲרֵבוּת. וְדָרַשְׁתִּי וְחָקַרְתִּי וְיָגַעְתִּי וּמָצָאתִי זֹאת
הָאִגֶּרֶת. אֲשֶׁר הוֹד וְתִפְאֶרֶת אוֹגֶרֶת. מְדַבֶּרֶת בְּלַעֲגֵי שָׂפָה וּבְלָשׁוֹן אַחֶרֶת. כְּבודָּה בַּת מֶלֶךְ וּצְנוּעָה. בְּתוּלָה וְאִישׁ לֹא יְדָעָהּ. עַד אֲשֶׁר בְּתוֹרָתָהּ הָגִיתִי. וּבְאַהֲבָתָהּ שָׁגִיתִי. הֲסִירוֹתִי אֶת שִׂמְלַת שִׁבְיָהּ. וָאֶתְעֲדָה נִזְמָהּ וְחֶלְיָהּ. לְהַרְאוֹת הָעַמִּים וְהַשָּׂרִים אֶת יָּפְיָהּ. מָה יָּפְיָהּ וּמַה טּוּבָהּ. עֵץ חַיִּים הִיא לַמַּחֲזִיקִים בָּהּ. עֵץ עוֹשֶׂה פְּרִי. מָה מָּתוֹק מִדְּבַשׁ וּמֶה עַז מֵאֲרִי. כָּל אֹכְלָיו מִפַּחַד לֹא יִירָאוּ. לֹא יִרְעֲבוּ וְלֹא יִצְמָאוּ. עָלֵהוּ לִתְרוּפָה וְלִתְעָלָה. עַל כֵּן קְרָאתִיו רֶוַח וְהַצָּלָה. כִּי יַצִּיל עָנִי מִשַּׁחַת. בְּשׁוּבָה וְנַחַת. יְמַלֵט נָקִי מִפַּח וָפַחַת. וְיֹאמַר פְּדָעֵהוּ מֵרֶדֶת שַׁחַת. וָאֶשָּׂא מְשָׁלִי וָאֹמַר:</p>

<p>עָמֵל לְהִתְעַנֵּג מְאֹד נַחְלָה</p>

<p>נַפְשׁוֹ וְהִיא נַחְלָה מְבֹהָלָה</p>

<p>לִבְּךָ גְּאַל טֶרֶם יְהִי נִגְאָל</p>

<p>מִתַּאֲוָה מוֹרְאָה וְנִגְאָלָה</p>

<p>וּלְצִיר כְּסִילוּת קַח צְרִי סִפְרִי</p>

<p>טֶרֶם בְּנֵי יוֹם יַעֲשׂוּ כָלָה</p>

<p>יוֹם תִּהְיֶה שׁוֹקֵד בְּדַלְתוֹתָיו</p>

<p>יַעְמֹד לְךָ רֶוּח וְהַצָּלָה:</p>
</blockquote>

<blockquote>
<br />
</blockquote>

<h2 id="הַקְדַּמַתהַמַּעְתִּיקהָעֲרָבִי">הַקְדַּמַת הַמַּעְתִּיק הָעֲרָבִי</h2>

<blockquote>
<p>אָמַר הַמַּעְתִּיק הַסֵּפֶר הַזֶּה מִלְּשׁוֹן יָוָן אֶל
לְשׁוֹן הָעֲרָב: אַחֲרֵי תְּהִלַּת הָאֵל וְהוֹדָאַת טוּבוֹ וְנָעֳמוֹ.
וְתֵת הַשֶּׁבַח וְהַגְּדֻלָה לִשְׁמוֹ. כִּי הוּא מַהֲלַּל כָּל מַהֲלָּל.
וּמִבְחָר כָּל מַעֲלָל. אֲנִי אוֹמֵר כִּי מָצָאתִי הַסֵּפֶר הַזֶּה
הַנִּקְרָא בֶּן הַמֶּלֶךְ וְהַנָּזִיר וּבָאתִי שְׁעָרָיו. וְנִכְנַסְתִּי
חֲדָרָיו. וְעָלִיתִי לִמְרוֹם חִידוֹתָיו, וְיָרַדְתִּי בְּיַרְכְּתֵי
סוֹדוֹתָיו. בִּנוֹתִי בְכָל עִנְיָנָיו. וְדָבָר דָּבֻר עַל אָפְנָיו.
וְהִשְׂכַּלְתִּי סוֹף כָּל מָשָׁל מִמֶּנוּ וּתְחִלַּת הַבָּא אַחֲרָיו.
וְרָאִיתִי כִּי כֻלָּם נִתְעָרְבוּ זֶה בָזֶה וְלֹא הוּשַׂם הֶפְרֵשׁ
בֵּינֵיהֶם עַד אֲשֶׁר יִתְבַּלְבֵּל בּוֹ הַקּוֹרֵא אוֹתוֹ וְלֹא
יִתְבָּאֵר בּוֹ הָעִנְיָן אֲשֶׁר עָלָיו הוּבָא הַמָּשָׁל הַהוּא. וַאֲנִי
חִדַּשְׁתִּי בוֹ סִפּוּר הַשְּׁעָרִים בְּכָל מָקוֹם וּמְשַׁל הַשַּׁעַר
הַנִּבְנֶה עָלָיו וְלֹא דָבָר אַחֵר. וְסִדַּרְתִּים בִּפְתִיחַת הַסֵּפֶר
כָּל הַשְּׁעָרִים כַּאֲשֶׁר הֵם לְמַעַן יֵקַל עַל הַדּוֹרֵשׁ לִמְצוֹא
דָּבָר מִדְּבָרָיו. בְּאַחַד שְׁעָרָיו:</p>

<p>הַשַּׁעַר הָרִאשׁוֹן: דִּבְרֵי הַמֶּלֶךְ לַנָּזִיר וּמִשְׁאָלָיו. וּתְשׁוּבַת הַנָּזִיר אֵלָיו</p>

<p>הַשַּׁעַר הַשֵּׁנִי: מְגַלֶּה נַבְלוּת הַזְּמָן. וְחָלְיוֹ כִּי רַע וְנֶאֱמָן</p>

<p>הַשַּׁעַר הַשְּׁלִישִׁי: בֶּאֱמוּנַת הָאֹהֲבִים. וְאַהֲבַת הַקְּרוֹבִים</p>

<p>הַשַּׁעַר הָרְבִיעִי: תְּחִלַּת עִנְיַן בֶּן הַמֶּלֶךְ וּמֹולְדוֹתָיו. וּמִשְׁפְּטַי הַחֲכָמִים בְּהַנְהָגוֹתָיו</p>

<p>הַשַּׁעַר הַחֲמִישִׁי: בְּתִקּוּן רֹעַ הַדְּבָרִים וְהַשְׁחָתָתָם. וְקִשּׁוּר הַמַּאֲמָרִים בְּלִי סְתִירָתָם</p>

<p>הַשַּׁעַר הַשִּׁשִּׁי: מַחֲשֶּׁבֶת בֶּן הַמֶּלֶךְ בְּמַאֲסָרוֹ. אֵיךְ יִפֹּל דְּבָרוֹ</p>

<p>הַשַּׁעַר הַשְּׁבִיעִי: תְּחִלַּת עִנְיַן הַנָּזִיר עִם בֶּן הַמֶּלֶךְ. הֶחָפֵץ בְּדַרְכֵי יֹשֶׁר לְהִתְהַלֵּךְ</p>

<p>הַשַּׁעַר הַשְּׁמִינִי: כְּבוֹד הָאָדָם לְחָכְמָתוֹ. וְלֹא לְמַלְבּוּשָׁיו וְצוּרָתוֹ</p>

<p>הַשַּׁעַר הַתְּשִׁיעִי: אַל תַּשְׁלֵךְ נַפְשְׁךָ וְחַיָּתֶךָ. בְּמֹרֶךְ לְבָבְךָ וְהִתְרַשְּׁלוּתֶךָ</p>

<p>הַשַּׁעַר הָעֲשִׂירִי: זֹרֵעַ הַחָכְמָה בֵּין בַּעֲלֵי אֱמוּנָה. כְּזֹרֵעַ חִטָּה בְּאֶרֶץ שְׁמֵנָה</p>

<p>הַשַּׁעַר הָאַחַד עָשָׂר: בִּשְׁלֹשֶׁת הָרֵעִים. אֵי זֶה מִכֻּלָם יָקָר וְנָעִים</p>

<p>הַשַּׁעַר הַשְּׁנֵים עָשָׂר: בְּמַעֲלַת הַמִּסְתַּפֵּק בִּמְזוֹנוֹ וְיִתְרוֹנוֹ. וּמִגְרַעַת בַּעַל הַנֶּפֶשׁ וְחֶסְרוֹנוֹ</p>

<p>הַשַּׁעַר הַשְּׁלֹשָׁה עָשָׂר: הָרוֹאֶה תוֹלְדוֹת הַיָּמִים. לֹא יָגוּר אֵימִים</p>

<p>הַשַּׁעַר הָאַרְבָּעָה עָשָׂר: מְאַס בְּעוֹלָם הַהַשְׁמֵד. לִמְצֹא דֶרֶךְ הָעוֹלָם הַעֹמֵד</p>

<p>הַשַּׁעַר הַחֲמִשָּׁה עָשָׂר: בָּעִנְיָנֵי הַחָכְמָה וּמַהוּתָהּ. וּמוֹצָא
תְכוּנָתָהּ</p>

<p>הַשַּׁעַר הַשִּׁשָּׁה עָשָׂר: הָאֱמוּנָה אַחַר הַנִּסָּיוֹן. כְּפַלְגֵי מַיִם בְּצָיוֹן</p>

<p>הַשַּׁעַר הַשִּׁבְעָה עָשָׂר: אֶל תְּהִי אָץ בִּמְלַאכְתֶּךָ. לָמָּה תָמוּת בְּלֹא עִתֶּךָ</p>

<p>הַשַּׁעַר הַשְּׁמֹנָה עָשָׂר: יִתְרוֹן הַנֹּעַם וְהַכֹּשֶׁר. עַל הַקִּנְיָן וְהָעֹשֶׁר</p>

<p>הַשַּׁעַר הַתִּשְׁעָה עָשָׂר: שְׁלִיחוּת הַנְּבִיאִים. עַל פִּי הַנְהָגַת הַנִּבְרָאִים.</p>

<p>הַשַּׁעַר הָעֶשְׂרִים: מִסְפַּר יְמֵי הָאָדָם וִחְיוֹתוֹ. וּזְמַן הִשְׁתַּדְלוּתוֹ בַּעֲבוֹדַת הָאֵל וְיִרְאָתוֹ</p>

<p>הַשַּׁעַר הָאֶחָד וְעֶשְׂרִים: הַמַּאֲמִין לְכָל דָּבָר. כָּל אֲשֶׁר צָבַר נָגֹז וְעָבָר</p>

<p>הַשַּׁעַר הַשְּׁנַיִם וְעֶשְׂרִים: זֶה הַשַּׁעַר לַיָי. צַדִּיקִים יָבֹאוּ בוֹ</p>

<p>הַשַּׁעַר הַשְּׁלֹשָׁה וְעֶשְׂרִים: שְׁאֵלַת בֶּן הַמֶּלֶךְ עַל הַנְּזִירִים וְהִנְהָגָתָם וְעִנְיֵן אֱמוּנָתָם</p>

<p>הַשַּׁעַר הָאַרְבָּעָה וְעֶשְׂרִים: בְּמַעֲלוֹת הַשֵּׂכֶּל עַל הַכְּסִילוֹת. וְיִתְרוֹן הַדַּעַת עַל הַהוֹלְלוּת</p>

<p>הַשַּׁעַר הַחֲמִשָּׁה וְעֶשְׂרִים: בְּמַדְרֵגַת הָעוֹלָם הַזֶּה. הַנִּקְלֶה וְהַנִּבְזֶה</p>

<p>הַשַּׁעַר הַשִּׁשָּׁה וְעֶשְׂרִים: מוּסַר הַנָּזִיר וְתוֹכְחוֹתָיו. וְיִתְרוֹן אָדָם עַל אָדָם בְּמִדּוֹתָיו</p>

<p>הַשַּׁעַר הַשִּׁבְעָה וְעֶשְׂרִים: הַבֹּגֵד בְּרֵעוֹ הַנֶּאֱמָן. יִלָּכֵד בְּרִשְׁתּוֹ אֲשֶׁר טָמָן</p>

<p>הַשַּׁעַר הַשְּׁמֹנָה וְעֶשְׂרִים: בְּעִנְיַן הַשָּׂטָן וְחַרְבוֹתָיו. וּכְלֵי מִלְחֲמוֹתָיו</p>

<p>הַשַּׁעַר הַתִּשְׁעָה וְעֶשְׂרִים: בְּכִבוּד אָב וָאֵם וְיִרְאָתָם. וְחִיּוּב חֶמְלָתָם וַעֲבוֹדָתָם</p>

<p>הַשַּׁעַר הַשְּׁלשִׁים: צַוָּאַת הַנָּזִיר לְבֶן הַמֶּלֶךְ וְתוֹכַחְתוֹ. וְכֹה אָמַר בְּלֶכְתּוֹ</p>

<p>הַשַּׁעַר הָאֶחָד וּשְׁלשִׁים: הַמַּכְנִיס נַפְשׁוֹ בְמַּה שֶׁלֹא יֵדָע. כְּקוֹץ מַכְאִיב אוֹתָהּ יוֹדָע</p>

<p>הַשַּׁעַר הַשְּׁלשִׁים וּשְׁנַיִם: שְׁאֵלַת בֶּן הַמֶּלֶךְ בְּחִלוּף הָעֲצָמִים. וּפִלְאֵי תּוֹלְדוֹתָם הָעֲצוּמִים</p>

<p>הַשַּׁעַר הַשְּׁלשִׁים וּשְׁלֹשָׁה: עִנְיַן הַנְּפָשׁוֹת וּמַהוּתָם. וְסִבַּת מַעֲלַת קְצָתָם עַל קְצָתָם</p>

<p>הַשַּׁעַר הַשְּׁלשִׁים וְאַרְבָּעָה: מְבָאֵר שִׂמְחַת הַנֶּפֶשׁ. בְּצֵאתָהּ מִטִּיט וָרֶפֶשׁ</p>

<p>הַשַּׁעַר הַחֲמִשָּׁה וּשְׁלֹשִׁים: גְּמוּל הַנֶּפֶשׁ וְעָנְשָׁהּ. אַחֲרֵי הִפָּרְדָהּ מִגּוּפָהּ וְשׁוּבָהּ אֶל שָׁרְשָׁהּ:</p>

<br />
</blockquote>

<h2 id="הַקְדָּמַתהַמְּחַבֵּר">הַקְדָּמַת הַמְּחַבֵּר</h2>

<blockquote>
<p>אָמַר הַמְּחַבֵּר: בַּיָמִים הָרִאשׁוֹנִים. בְּרֵאשִׁית
מַמְלֶכֶת הַקַּדְמוֹנִים. הָיָה בְּאֶרֶץ הֹדּוּ בְּאַחַת הַמְּדִינוֹת.
מֶלֶךְ נָבָל חֲסַר תְּבוּנֹות. אִישׁ דָּמִים וּמִרְמוֹת. בַּעַל נֶפֶשׁ
וְעֵינַיִם רָמוֹת. שׁוֹאֵף הַבְלֵי הַזְּמָן וְתַעֲנוּגֹותָיו. חָפֵץ
מְאֹד לִרְדֹּף אַחֲרֵי נְתִיבֹותָיו. מִתְהָלֵּל בְּטוּבוֹ. וּמִתְפָּאֵר
בַּעֲצַבֵּי זְהָבוֹ. אָמַר נָבָל בְּלִבּוֹ. בְּהַר מְרוֹם הַזְּמָן
עָלִיתִי. שָׁם יָשָׁבְתִי גַּם שָׁבִיתִי. בְּכֹחַ יָדִי עָשִׂיתִי. לִי
שְׁפָחוֹת וַעֲבָדִים. בַּסּוּסִים בַּצַּבִּים וּבַפְּרָדִים. עָשִׂיתִי
יְקָר וָחֹסֶן. בְּמֶתֶג וָרֶסֶן. וּבְחָכְמָתִי אָחַזְתִּי אֲחֻזוֹת.
וְלֹא יְיָ פָּעַל כָּל זֹאת. וְעָלָיו אָמְרוּ הַמֹּשְׁלִים:</p>

<p>רְאוּ שׁוֹקֵט עֲלֵי שִׁמְרֵי זְהָבוֹ</p>

<p>וְיָנוּחַ בְּצֵל כַּסְפּוֹ וְיִשְׁכָּב</p>

<p>וְיָשִׂים בָּמֳתֵי סוּסִים רְכוּבוֹ</p>

<p>וְיֵקַל מִהְיוֹת לָהֶם לְמֶרְכָּב:</p>

<p>לֹא שָׂם כֹּחוֹ וְעֹצֶם יָדוֹ כִּי אִם לִשְׁקֹט
וְלָנוּחַ, וְלֹא חָשַׁב אַחֲרֵי אֹהֵב וְנֶאֱמַן רוּחָ. בִלְתִּי אֲשֶׁר
עֲזָרוֹ וּבְיָדוֹ הֶחֱזִיק. לֶאֱכֹל לְשָׂבְעָה וְלִמְכַסֶּה עָתִיק.
וּבְהַגִּיעַ הַמֶּלֶךְ לִזְמַן בַּחֲרוּתוּ. נִתְחַבְּרוּ בוֹ שִׁכְּרוּת
שַׁחֲרוּתוֹ. וְעִוְרוֹן תַּאֲוָתוֹ. וַיִּתְנַהֵג בְּגַאֲוָה וְגָאוֹן עַל
עַמּוֹ וַעֲדָתוֹ. הָגָה בְרוּחוֹ הָקָּשָׁה בְּקִרְבָּם. וּמֶלֶךְ עזַ
יִמְשָׁל בָּם. עַד אֲשֶׁר נִמְשְׁכוּ כֻלָּם בַּעֲבוֹתוֹת אֵימָתוֹ.
וּבְחַבְלֵי חֶרְדָּתוֹ. אָז הוֹסִיף עַל גֹּבַהּ רוּחֹו וְרוּם עֵינָיו.
וְכָל מַעֲשֵׂה תָקְפּוֹ וּגְבוּרַת רַעְיוֹנָיו. עַד אֲשֶר לֹא נֶחְשְׁבָה
עֵצָה לְפָנָיו. כִּי אִם עֲצָתוֹ. וְאֵין חָכְמָה בִּלְתִּי חָכְמָתוֹ.
הוּא הָיָה אוֹמֵר אֵין כָּמוֹנִי בַּזְּמָן כִּי מִי שֶׁנִּשֵּׂאתִיו
נִשָּׂא וְגָדָל. וּמִי שֶׁהִשְׁפַּלְתִיו שָׁפַל וָדָל. עַד כִּי חָדָל.
וְאֵין בְּכָל הָעוֹלָם כְּסִילוּת שֶׁלֹא יְבוֹנְנֵהוּ שִׂכְלִי
וּתְבוּנָתִי. וְאֵין עָוֹן שֶׁלֹא יְכַפְּרֵהוּ רְצוֹנִי וְאַהֲבָתִי.
וְאֵין צָרִיךְ שֶׁלֹא תְּפִיקֵהוּ נִדְבָתִי. וַיְשֹׁרֵר:</p>

<p>אֲנִי לַזְּמָן וּזְמָן</p>

<p>לְעָבְדִי מְאֹד נֶאְמָן</p>

<p>רְצוֹנִי כְּלֵב נַעְמָן</p>

<p>מְבַקֵּש וְטוֹב שֹׁחֵר</p>

<p>אֲנַשֵׂא וְאֵין מַשְׁפִּיל</p>

<p>אֲרוֹמֵם וְאֵין מַפִּיל</p>

<p>וְאֶטְרוֹף וְאֵין מַצִּיל</p>

<p>וְאֶמְאַס וְאֵין בֹּחֵר</p>

<p>בְּיָדִי נְאוֹת טוֹבָה</p>

<p>בְּנַפְשִׁי נְאוֹת חוֹבָה</p>

<p>לְמוּסָר וְלִנְדָבָה</p>

<p>אֲנִי הוּא וְאֵין אַחֵר:</p>

<p>וְלֹא הָיוּ כָּל מַחְשְׁבוֹתָיו. וְתַאֲוֹתָיו. כִּי אִם תַּעֲנוּגוֹת הָעוֹלָם וְהֶבְלוֹ. הוּא הָיָה חֶלְקוֹ מִכָּל עֲמָלוֹ. וְהַדָּת הַיְקָרָה. וְהָאֱמוּנָה הַיְשָׁרָה. כְּבָר נִתְפַּשְׁטוּ בְּכָל קְצוֹתָיו כֹּה וָכֹה. לִפְנֵי מָלְכוֹ. וּשְׁלָחוֹ הַשָּׂטָן הוּא וְכָל אַנְשֵׁי עֲצָתוֹ. לִשְׂנֹא בְדַת
הַמַּחֲזִיקִים בִּבְרִיתוֹ. בְּאַוָּתוֹ לִשְׁאֹף רוּחַ הָעוֹלָם הַזֶּה.
הֶחָדֵל הַנִּבְזֶה. וּמָאֳסוֹ בִשְׂכַר עוֹלָם הַבָּא. וְטוֹבָתוֹ
הָרַבָּה. וְהֶעֱמִיק לְהַזִּיק. לְכָל אֲשֶׁר בִּכְנַף הַדָּת הֶחֱזִיק. וְהִקְרִיב עֲבוֹדוֹת נָכְרִיוֹת צֵדְנִיּוֹת חִתִּיּוֹת.
צַלְמֵי הַזָּהָב וְהַכֶּסֶף עָשָׂה לָהֶם. וְקִבֵּל עָלָיו חַגֵּיהֶם וּמוֹעֲדֵיהֶם. וַיִּכְרַע
וַיִּשְׁתַּחֲוֶה לֵאלֹהֵיהֶם. עַד אֲשֶׁר נִתְפַּשְׁטָה עֲבוֹדַת הצלמים
בְּכָל מַלְכוּתוֹ. וּמִהֲרוּ הָעָם לָלֶכֶת בִּנְתִיבָתוֹ. כִּי הוּא
הֵקַל מֵעֲלֵיהֶם אֶת עֹל עֲבוֹדָתוֹ. וּבְכָל יוֹם וָיוֹם מְאַסֵּף
רָאשֵׁי חֲיָלָיו וְגִבּוֹרֵי גְּדוּדָיו. וְעָשָׂה מִשְׁתֶּה לְכָל
שָׂרָיו וַעֲבָדָיו. וְהָיוּ כָּל אֲנָשָׁיו וְעַמּוֹ. שְׂמֵחִים וְטוֹבֵי
לֵב שֹׁתִים וְחוֹגְגִים עִמּוֹ. אֵין שָׁם אֶלָּא אֲכִילָה וּשְׁתִיָּה.
וְשֹׂבַע וּרְוָיָה. וַיָּבֹאוּ הָאֲנָשִׁים בִּזְבָחִים וְעוֹלוֹת.
וַתֵּצֶאןָ כָל הַנָּשִׁים בְּתֻפִּים וּבִמְחוֹלוֹת:</p>

<br />
</blockquote>

<h2 id="הַשַּׁעַרהָרִאשׁוֹן:דִּבְרֵיהַמֶּלֶךְלַנָּזִירוּמִשְׁאָלָיו.וּתְשׁוּבַתהַנָּזִיראֵלָיו">הַשַּׁעַר הָרִאשׁוֹן: דִּבְרֵי הַמֶּלֶךְ לַנָּזִיר וּמִשְׁאָלָיו. וּתְשׁוּבַת הַנָּזִיר אֵלָיו</h2>

<blockquote>
<p>וַיְהִי הַיּוֹם כְּטוֹב לֵב הַמֶּלֶךְ בְּבֵית עֲבוֹדָתוֹ. שָׁאַל עַל אִישׁ מֵאַנְשֵׁי בֵיתוֹ. מִן הַיֹּשְׁבִים רִאשׁוֹנָה
בְּמַלְכוּתוֹ. וְהָיָה נִשְׁעָן עָלָיו וְגֹזֵר עַל פִּיו וְעֹשֶׂה
כַעֲצָתוֹ. וַיֹּאמְרוּ לוֹ הָאִישׁ אֲשֶׁר אַתָּה מְבַקֵּשׁ. אִוָּלְתּוֹ
הָיְתָה לוֹ לְמֹקֵשׁ. פִּזַּר נָתַן כַּסְפּוֹ וּזְהָבוֹ. זְנוּת יַיִן
וְתִירשׁ יִקַּח לִבֹּו. וַיֵּצֵא מִמְּקוֹמוֹ רֵק וְרֵיקָם. נָפַל בִּיוֵן
סִכְלוּתוֹ וְאַחֲרָיו לֹא קָם. וּבִרְאֹתֹו כִי יָרַד כְּבֹדוֹ. וְאָזַל
מְאֹדוֹ. וּמְאוּמָה אֵין בְּיָדוֹ. דָּבַק בַּנְּזִירִים וּבֶאֱמוּנָתָם.
וְהָיָה עֹבֵד אַדְמָתָם. וְעוֹדֶנּוּ מַחֲזִיק בְּתֻמָּתָם:</p>

<p>וַיִחַר אַף הַמֶּלֶךְ בְּשָׁמְעוֹ הַדָּבָר. וְאֵשׁ
קִנְאָתוֹ עָלָה וְגָבָר. וְנַחַל חֲמָתוֹ שָׁטַף וְעָבָר. וַיִּשְׁלַח
רָצִים. מְבֹהָלִים וּנְחוּצִים. וְהַנֹּגְשִׂים אָצִים. וַיְבַקְשׁוּהוּ
מִגַּיְא אֶל גַּיְא וּמִבִּקְעָה אֶל בִּקְעָה. וַיִּרְדְּפוּהוּ מֵהַר
אֶל הַר וּמִגִּבְעָה אֶל גִּבְעָה. עַד אֲשֶׁר מְצָאוּהוּ בֵּין
הַיְּעָרוֹת. בְּאַחַת הַמְּעָרוֹת. בְּתוֹךְ חַיּוֹת הַשָּׂדֶה מֹשָּׁבוֹ.
צִנִּים פַּחִים מִשְׁכָּבוֹ. מַרְאֲשׁוֹתָיו עֵץ
וָאֶבֶן. וְכַבָּקָר יֹאכַל תֶּבֶן. וַיִּקָּחוּהוּ מִשָּׁם בְּיָד
חֲזָקָה. וַיִּזְעַק זְעָקָה. וַיְבִיאוּהוּ לִפְנֵי הַמֶּלֶךְ וְלִפְנֵי
עֲבָדָיו. בַּחֻרִים וּזְקֵנִים יַחְדָּו:</p>

<p>וַיְהִי כִּרְאוֹת אוֹתוֹ הַמֶּלֶךְ בֵּין יֶתֶר
הַשָּׂרִים. לָבוּשׁ בִּגְדֵי צֶמֶר כְּתֹאַר בְּנֵי הַנְּזִירִים. קְלָלָה
נִמְרֶצֶת קִלְלוֹ. וְיִשָּׂא מְשָּׁלוֹ:</p>

<p>רְאוּ גֶבֶר גְּדָל חֵטְא וַאֲשָׁמוֹת</p>

<p>וּמִתְחַסֵּד וְלֹא יִסַּג כְּלִמּוֹת</p>

<p>וְלֹא בָחַר בְּיִרְאַת אֵל בְּצֶמֶר</p>

<p>אֲבָל בָּחַר מְצֹא דֶרֶך לְרַמּוֹת:</p>

<p>וַיֹּאמֶר לוֹ תַּחַת אֲשֶׁר הָיִיתָ מֵאַנְשֵׁי סוֹדִי.
וְהָיִיתִי אֹהַבְךָ בְכָל נַפְשִׁי וּבְכָל מְאֹדִי. הֲרֵעֹתָ הָרָעָה
הַזֹּאת בְּנַפְשְׁךָ. וְחִיַּבְתָּ אֶת רֹאשְׁךָ. וְכָל חֵילְךָ
אָבַדְתָּ. וְכָל אוֹצְרוֹתֶיךָ לַהֶבֶל נָתַתָּ. וְאַחֲרֵי הַתֹּהוּ
רָדַפְתָּ. וְאַחֲרֵי לֹא יוֹעִיל הָלָכְתָּ:</p>

<p>אָמַר הַנָּזִיר אַחֲרֵי אֲשֶׁר אֵין לִי עָלֶיךָ דִין
וְחוֹבָה. רָאוּי הוּא שֶׁיִּהְיֶה שִׂכְלְךְ עָלֶיךָ חָק הַתְּשׁוּבָה.
שֶׁתִּשְׁמַע בְּלִי חֵמָה. וְשֶׁתַּעֲנֶה בְלִי שִׂטְמָה. כִּי הָאַף
שֹׂנֵא הַשֵּׂכֶל. וְעַל כָּן יַבְדִּיל בֵּין בְּעָלָיו וּבֵין מַה
שֶׁיִּשְׁמַע וְיַשְׂכִּיל:</p>

<p>אָמַר הַמֶּלֶךְ בְּטַח חֲזַק וְהִתְגַּבֵּר. וְאֵת אֲשֶׁר יָשִׂים אֱלהֶיךָ בְּפִיךָ אוֹתוֹ תְּדַבֵּר:</p>

<p>אָמַר הַנָּזִיר אֶשְׁאָלְךָ אֲדֹנִי הַמֶּלֶךְ הַאִם
בִּפְשַׁעַי עַל נַפְשִׁי יֵחַם לְבָבְךָ עָלַי. אוֹ מִפְּשַׁעַי אֵלֶיךָ
חָרַדְתָּ אֵלָי:</p>

<p>אָמַר הַמֶּלֶךְ הָאֱמֶת כִּי פְּשָׁעֶיךָ עַל נַפְשְׁךָ
יוֹתֵר גָּדוֹל מִפְּשָׁעֶיךָ אֵלַי. אֲבָל כָּל מִי שֶׁיִּרְצֶה
מֵאַנְשֵׁי עַמִּי לַעְכֹּר אֶת רוּחוֹ. לֹא יֵאוֹת לִי לָתֵת בְּיָדוֹ
וּלְהִנִּיחוֹ. וְאוּלָם כָּל הַהוֹרֵג עַצְמוֹ. הַדִּין עָלַי לִדְרֹש
מִמֶּנּוּ דָמוֹ. כְּאִלּוּ הָרַג אֶחָד מִבְּנֵי עַמּוֹ. וַאֲנִי אֶדְרֹש
דָּמְךָ מִיָּדֶךָ. וְנָקַמְתִּי מִמְּךָ כִּי תַשְׁחִית כְּבוֹדֶךָ.
וְאֶשְׁפֹּךְ עָלֶיךָ זַעְמִי וַחֲמָתִי. כְּהַפְסִידְךָ נֶפֶשׁ מֵעַמִּי
וּמֵעֲדָתִי. וְהִיא נַפְשְׁךָ הָשֹּׁמֵמָה. וְחַיָּתְךָ הַעֲגוּמָה.
אֲשֶׁר הֵבֵאתָ עַל בֵּיתְךָ וּמִשְׁפַּחְתְּךָ הָעֲצוּמָה. וַיִּשָּׂא
מְשָׁלוֹ וַיֹּאמַר:</p>

<p>מִרְמוֹת לְבָבֶךָ וְרַעְיוֹנֶיךָ</p>

<p>רַבּוּ וְרַבּוּ מַחְשְׁבוֹת אוֹנֶךָ</p>

<p>טוֹרֵף בְּאַפּוֹ נַפְשְׁךָ חֶלְאָתְךָ</p>

<p>הָסֵר וְהָסֵר מִמְּךָ יֵינֶךָ</p>

<p>שׁוּב מֵאֲבֹד חַיָּתְךָ בֹּגֵד אֵל</p>

<p>תּוֹסֶף הֲלֹךְ עוֹד אַחֲרֵי עֵינֶיךָ</p>

<p>אֵיךְ יִבְטְחוּ אִישִׁים בְּךָ אִם יָדְךָ</p>

<p>חֶרֶב חֲנִית תִּתְקַע בְּתוֹךְ בִּטְנֶךָ:</p>

<p><strong>אָמַר הַנָּזִיר</strong> יָדַעְתִּי אֲדֹנִי הַמֶּלֶךְ
יְדִיעָה נֶאֱמָנָה. כִּי לֹא תִגְבַּר כִּי אִם בְּטַעֲנָה וְאֵין שֹׁרֶשׁ
בְּטַעֲנָה. אֶלָּא אֵצֶל שֹׁפֵט מְכַלְכֵּל דְּבָרָיו בֶּאֱמוּנָה. וְאֵין
מִבְּנֵי אָדָם שֹׁפֵט אֶצְלֶךָ. אֲבָל עִמְּךָ שֹׁפְטִים שֹׁמְעִים
לְקוֹלֶךָ. וַאֲנִי בִקְצָתָם בֹּחֵר וְשָׂמֵחַ. וּמִמִּקְצָתָם חָרֵד
וּבֹרֵחַ:</p>

<p><strong>אָמַר הַמֶּלֶךְ</strong> וּמִי אֵלֶּה הַשֹּׁפְטִים:
<strong>אָמַר הַנָּזִיר</strong> אוּלָם הַשֹּׁפֵט אֲשֶׁר אֶרְצֶה בּוֹ
הוּא שִׂכְלְךָ וּבִנָתֶךָ. וְהַשֹּׁפֵט אֲשֶׁר אֶבָּעֵת מִמֶּנּוּ הוּא
אַפְּךָ וַחֲמָתֶךָ. וַיִּקְרָא:</p>

<p>מֵחֶרְדַּת עֵת מִשְׁפָּטֶיךָ</p>

<p>הֹמֶה לִי לִבִּי לֹא יֶחְשֶׁה</p>

<p>צוּרִי הַצִּילֵנִי מִדִּין</p>

<p>קָשֶׁה עִם בַּעַל דִּין קָשֶׁה:</p>

<p><strong>אָמַר הַמֶּלֶךְ</strong> הִנְנִי מַבְטִחֲךָ. אַךְ אִם
תַּגִּיד לִי הָאֱמֶת הָעֹלָה עַל רוּחֲךָ. וּמָתַי הָיְתָה עֲצָתְךָ.
וּמִי עֹזֵר אוֹתְךָ:</p>

<br />
</blockquote>

<h2 id="הַשַּׁעַרהַשֵּׁנִי:מְגַלֶּהנַבְלוּתהַזְּמָן.וְחָלְיוֹכִּירַעוְנֶאֱמָן">הַשַּׁעַר הַשֵּׁנִי: מְגַלֶּה נַבְלוּת הַזְּמָן. וְחָלְיוֹ כִּי רַע וְנֶאֱמָן</h2>

<blockquote>
<p><strong>אָמַר הַנָּזִיר</strong> אוּלָם עִנְיָנִי הָרִאשׁוֹן. כִּי
אֲנִי שָׁמַעְתִּי בִימֵי חָרְפִּי בְּנֹעַם לָשׁוֹן. דָּבָר נִכְנָס
בְּנַפְשִׁי הַיְשֵׁנָה. כַּזֶּרַע הַנִּזְרָע בְּאֶרֶץ שְׁמֵנָה. אַחַר כָּךְ לֹא סָר צֹמֵחַ<a href="#fn:1" id="fnref:1" title="see footnote" class="footnote"><sup>1</sup></a> וְגֶשֶׁם מְגַדֵּל
פּוֹרֵחַ. הַדּוּדָאִים נָתְנוּ רֵיחַ. עַד אֲשֶׁר הִגִּיעוּ עֲנָפָיו אֶל
אֲשֶׁר תִּרְאֶה מֵהוֹדָם וְיָפְיָם. שְׁלֻחֹתָיו נִטְּשׁוּ עָבְרוּ יָם.
בִּנְפֹל תַּרְדֵּמָה עַל בְּנֵי חֲלוֹף. רוּחַ עַל רָאשִׁי יַחֲלֹף. לֹא
אָבִין לוֹ וְלֹא אֵדַע. דְּמָמָה וָקוֹל אֶשְׁמָע. יַחְשְׁבוּ הַפְּתָאיִם
הַדָּבָר אֲשֶׁר הוּא יֵשׁ לֹא יֵשׁ. וְיַחְשְׁבוּ הַדָּבָר אֲשֶׁר
אֵינֶנּוּ יֵשׁ שֶׁיִּהְיֶה יֵשׁ. וּמִי שֶׁלֹּא יִמְאַס בַּדָּבָר אֲשֶׁר
אֵינֶנּוּ יֵשׁ. לֹא יַגִּיעַ אֶל הַדָּבָר אֲשֶׁר הוּא יֵשׁ. וּמִי
שֶׁלֹּא יַבִּיט בְּעֵין שִׂכְלוֹ הַדָּבָר אֲשֶׁר הוּא יֵשׁ. לֹא תִיטַב
נַפְשׁוֹ בְּמָאֳסוֹ אֲשֶׁר אֵינֶנּוּ יֵשׁ. וְהַדָּבָר אֲשֶׁר הוּא יֵשׁ
הוּא הָעוֹלָם הַבָּא. וַאֲשֶׁר אֵינֶנּוּ יֵשׁ הוּא הָעוֹלָם הַנִּתָּן
לְשַׁמָּה וּלְחָרְבָּה. וַאֲנִי נוֹאַשְׁתִּי מִן הַדָּבָר הַזֶּה.
וְהָיוּ הַתַּאֲווֹת גֹּבְרוֹת עָלַי מִזֶּה וּמִזֶּה. וְהָיוּ בֹּרְחוֹת
מִדַּרְכּוֹ וּנְתִיבוֹ. לְבִלְתִּי הוֹעִיל מִמֶּנּוּ וּמֵרְאֹת
בְּטוּבוֹ. שָׁמַעְתִּי וְלֹא הֵבַנְתִּי. וכֹּי יְסֻפַּר לֹא
הֶאֱמַנְתִּי. עָבִיתִי שָׁמַנְתִּי. עַד אֲשֶׁר סִפֵּר לִי הַזְּמָן
בִּלְשׁוֹנוֹ עַל נַפְשׁוֹ. וּפָתַח שַׁעֲרֵי לְבָבִי הַסְּגוּרִים לָדַעַת
כַּחֲשׁוֹ. וְהֵסִיר מֵעָלַי בְּיָדוֹ עֵינֵי עִוְרוֹנָם לִרְאֹת בְּפַח
מוֹקְשוֹ. וְהֶרְאָנִי אֲמִתַּת הַקּוֹל הַמְדַבֵּר אֵלַי בְּמֶתֶק
שְׂפָתַיִם. מֵאֲשֶׁר הִגִּיעַנִי מִמֶּנּוּ עֶרֶב וָבֹקֶר וְצָהֳרַיִם.
מָצָאתִי חַיָּיו מָוֶת. וְעָשְרוֹ עֹנִי. וְשִׂמְחָתוֹ אֵבֶל. ושָׂבְעוֹ
רָעָב. וּבְרִיאוּתוֹ חֹלִי. וְכֹחוֹ רִפְיוֹן. וּכְבׂדוֹ קָלוֹן. וְאֵיךְ
לֹא יִהְיֶה חַיָּיו מָוֶת. וּמְהַלֵּךְ הָאִישׁ בּוֹ לַמָּוֶת. וְהוּא
מֵהַמָּוֶת בָּטוּחַ. וּמֵהַחַיִּים מְסֻּפָּק. וְאָמַר הֶחָכָם לֹא
רָאִיתִי אֱמֶת שֶׁאֵין בּוֹ סָפֵק יוֹתֵר דּוֹמֶה לְסָפֵק שֶׁאֵין בּוֹ
אֱמֶת מִן הַמָּוֶת. וְאָמַר תָּמַהְתִּי עַל מִי שֶׁיְבַקֵּשׁ הָעוֹלָם
וְהַמָּוֶת מְבַקְּשֶׁנוּ. וְיִתְעַצֵּל וְלֹא יִנָּצֵל מִמֶּנּוּ. וְאָמַר הַמְשׁוֹרֵר:</p>
</blockquote>

<blockquote>
<p>נִשְׁכָּח זְכָר נָא לַאֲשָׁמֶיךָ</p>

<p>מַה לָּךְ לְמַלֹּאת אֶת אֲסָמֶיךָ</p>

<p>הַאִם לְעֹלָם תַּחֲשֹּׁב לִחְיוֹת</p>

<p>סָכָל וְכִי אֵין קֵץ לְיָמֶיךָ</p>

<p>דַּע כִּי יְמוֹתֶיךָ כְצֵל עֹבֵר</p>

<p>עֹבְרִים וְנָדִים כַּחֲלוֹמֶיךָ</p>

<p>תִּרְקֹד כְּבֶן אֵילִים וְהֵן רֶגֶל</p>

<p>מָוֶת תְּרַקֵּד בֵּין פְּעָמֶיךָ:</p>
</blockquote>

<blockquote>
<p>וְאֵיךְ לֹא יִהְיֶה עָשְׁרוֹ עֹנִי וּמֵעֹלָם לֹא יִקְנֶה
אָדָם דָּבָר. שֶׁלֹּא יִצְטָרֵךְ דָּבָר אַחֵר לַאֲשֵׁר אָסַף וְצָבָר.
יְתַקְּנֵהוּ וְיִשְׁמְרֵהוּ. וּמֵעֵת וָפֶגַע יִצְּרֵהוּ. וְהוּא גַּם
הוּא יוֹמָם לֹא יִשְׁקֹט וְלֹא יָנוּחַ. עוֹמֵד לַחֹרֶב לַקֶּרַח
וְלָרוּחַ. פֶּן יָבֹא הַשֹּׁדֵד וְיִבְצֹר בְּצִירוֹ. וְרָעֵב יֹאכַל
קְצִירוֹ. גַּם בַּלַּיְלָה יִשְׁאַג וְיֶהֱמֶה לְבָבוֹ. מִפַּחְדוֹ עַל
כַּסְפוֹ וּזְהָבוֹ. לֹא תֶעֱרַב לוֹ שֵׁנָה
וָאֲכִילָה. פֶּן גַּנָּבִים יָבֹאוּ לוֹ אוֹ שֹׁדְדֵי לָיְלָה. עַל כֵּן
לֹא יָסוּר הֶעָמָל כָּל יָמָיו וְשָׁנָיו. בַּאֲנָחָה וְיָגוֹן
לִשְׁמִירַת קִנְיָנָיו. וְאָמַר הֶחָכָם הַקִּנְיָן מְקוֹר הַדְּאָגוֹת
עַל כֵּן מַעֲטוּ קִנְיָנֵיכֶם. יִמְעֲטוּ יְגוֹנֵיכֶם. וְאָמַר אַחֵר
הַקִּנְיָן נֶעֱבָד וּמִי שֶׁעֹבֵד זוּלָתוֹ אֵינוֹ בֶּן חוֹרִין. וְאָמַר הַמְּשׁוֹרֵר:</p>

<p>בְּכָל קִנְיָנְךָ תִּקְנֶה תְּבוּנוֹת</p>

<p>וְתִלְבַּשׁ נַפְשְׁךָ בִגְדֵי שְׂמָחוֹת</p>

<p>וְאַל תַּרְבֶּה רְכוּשׁ רַב אוֹ סְחַר כּוּשׁ</p>

<p>וְאַל יַרְבֶּה לְבָבֶךָ אֲנָחוֹת:</p>

<p>וְאֵיךְ לֹא תִהְיֶה שִׂמְחָתוֹ אֵבֶל. וְהוּא
הַמִּתְנַבֵּל. לְכָל מִי שֶׁהִמְצִיאוֹ שָׂשׂוֹן. לְהָשִׂים אַחֲרִיתוֹ
תּוּגָה וְיָגוֹן. וְלֹא יִבְטַח שֶׁיִּרְאֶה בְדָבָר מִדְּבָרָיו שִׂמְחָה
וַהֲנָחָה. אֶלָּא יִרְאֶה כַמָּה וְכַמָּה בַּדָּבָר הַהוּא מֵהָעֶצֶב
וְהָאֲנָחָה. אוֹ יִרְאֶה שִׂמְחָה וְשָׂשׂוֹן בְּמָמוֹן וּבְבָנִים. אָז
שִׂמְחָתוֹ נֶחְשֶבֶת לִמְאוּמָה לְעֻמַּת הַיְגוֹנִים. אֲשֶׁר
יִקְרְאוּהוּ בְאָבְדוֹ אוֹתָם יָמִים וְשָׁנִים. וְאִם הַפְּרִידָה
וְהָאֲבֵדָה גְּזוּרִים לִהְיוֹת עַל כָּל פָּנִים. בֶּאֱמֶת רָאוּי הוּא
וְנָכוֹן וְנֶאֱמָן. שֶׁלֹּא יִשְׂמְחוּ בְדָבָר מִתַּחְבֻּלוֹת הַזְּמָן.
הַמַּשְׂכִּילִים אֲשֶׁר יֵדְעוּ כִּי אַחֲרִית דְּבָרָיו תֹּהוּ. הֶבֶל
וְעִנְיָן רַע הוּא. וְאָמַר הֶחָכָם מִי שֶׁיַּגִּיעַ לְתַכְלִית מַה
שֶּיֶּאֱהָבֵהוּ וְיַרְהִיבֵהוּ. עָלָיו לְפַחֵד מִתַּכְלִית מַה
שֶּׁיִּמְאָסֵהוּ וְיַרְגִּיזֵהוּ. וְאָמַר אַחֵר כָּל יְמֵי הָאָדָם
מַכְאֹבִים. אִם יִהְיוּ אֲרֻכִּים וּרְחָבִים. יָמוּתוּ אֹהֲבָיו
וְיֵאָנַח עַל רֵעָיו וְעַל בְּנֵי עַמּוֹ. וְאִם הֵם קְצָרִים יֵאָנַח
יוֹתֵר עַל עַצְמוֹ. וְאָמַר הַמְּשׁוֹרֵר:</p>

<p>אֱנוֹשׁ אָנוּשׁ וּמַכְאֹבִים יְמוֹתָיו</p>

<p>וְיֵלֵךְ כָּל רְגָעִים אֶל נְגָעִים</p>

<p>בְּהֵאָרֵךְ שְׁנוֹתָיו יֶאֱבַל עַל</p>

<p>פְּקֻדַּת אֹהֲבִים דּוֹדִים וְרֵעִים</p>

<p>וְאִם שָׁנָיו קְצָרִים רַב כְּאֵבָיו</p>

<p>לְחַיָּיו לִהְיוֹת כִּמְעַט וְרָעִים:</p>

<p>וְאֵיךְ לֹא יִהְיֶה שָׂבְעוֹ רָעָב וּבֶאֱמֶת בְּתוֹךְ
הַגּוּף אֵשׁ מִתְלַקַּחַת. וְאִם לֹא תִּמְצָא מְזוֹנָהּ תֹּאכַל הַגּוּף
עַד רִדְתּוֹ לִבְאֵר שַׁחַת. וְאִם יִמְנָעֶנָּה מִלֶּאֱכֹל הַגּוּף מַה
שֶּׁתִּתְעַסֵּק בּוֹ מִמִּנֵי הַמָּזוֹן. יִהְיֶה סִבָּה בְּלִי סָפֵק
לְהוֹסִיף עֲלֵי רְזוֹנוֹ רָזוֹן. כִּי כֵן תִּפְרֹץ בּוֹ הָאֵשׁ וְכֵן
תִּרְבֶּה. וּבָעֲרָה וְאֵין מְכַבֶּה. וְשָׁאֲלוּ לְחָכָם עַל
בְּרִיאוּתוֹ. וְאָמַר אֵיךְ אֶבְטַח בְּמִי שֶׁיֹּאכַל קְצָתוֹ אֶת
קְצָתוֹ. וַיִּשָּׂא מְשָׁלוֹ:</p>

<p>מִי מִידִידַי רֵעַי וְאֵיזֶה</p>

<p>פִּיו אֶשְׁאֲלָה יוֹם אָבְדָה עֲצָתִי</p>

<p>אֵיכָה בְזָרִים אֶבְטַח וְהִנֵּה</p>

<p>יֹאכַל קְצָתִי לִשְׁאָר קְצָתִי:</p>

<p>וְאֵיךְ לֹא יִהְיֶה בְרִיאוּתוֹ חֹלִי וּבֶאֱמֶת
הַבְּרִיאוּת הוּא מִן הַלֵּחוֹת הָרְבִיעִיּוֹת הַמִּשְׁתַּנּוֹת.
וְהַקָּרוֹב מֵהֶן מִן הַחַיּוֹת. וְהַטּוֹב שֶׁבָּהֶם הוּא הַדָּם. וְכָל
אֲשֶׁר יִהְיֶה הָאָדָם בַּעַל דָּם. יִהְיֶה יוֹתֵר מְזֻמַּן לָמוּת
פִּתְאֹם וָפֶתַע. וְעַל פִּיו יִהְיֶה כָּל רִיב וְכָל נֶגַע. וָחֳלָאִים
מְשֻׁנִּים. רָעִים וְנֶאֱמָנִים. כְּמוֹ אַלְדָּבְקָה וְאַלְטָעוּן וְאַל
אַכְּל וְאַל בַּרְסָם וְהַדּוֹמֶה לָהֶם. וְאִם הַלֵּחָה הַטּוֹבָה
כָּאֵלֶּה נְגָעֶיהָ. וְאֵלֶּה מְאֹרָעֶיהָ. בְּכָל רְגָעֶיהָ. קַל וָחֹמֶר
בַּמַּכּוֹת הָאֲנוּשׁוֹת. אֲשֶׁר סַכָּנוֹתֵיהֶם יוֹתֵר רָעוֹת וְקָשׁוֹת.
וְשָׁאֲלוּ לְחָכָם אֶחָד עַל עִנְיָנוֹ. בְּהִתְהַפְּכוֹ עַל עֶרֶשׂ
מַחֲלָתוֹ בְּאוֹנוֹ. וְאָמַר שְׁלוֹמִי שְׁלוֹם עִיר בִּרְבוֹת
שֹׁפְטֶיהָ. וּסְפִינָה בִּרְבוֹת מַלָּחֶיהָ. וַיַּעַן
וַיְשׁוֹרֵר:</p>

<p>חוּסוּ עֲלֵי נֶפֶשׁ עָלוּ שְׁאוֹנֶיהָ</p>

<p>עַל כָּל מְתֵי תוּגָה עָצְמוּ יְגוֹנֶיהָ</p>

<p>אִם תִּדְרְשׁוּ רֵעַי דַּעַת שְׁלוֹם רֵעַ</p>

<p>שַׁאְלוּ שְׁלוֹם עִיר עֵת יִרְבּוּ קְצִינֶיהָ:</p>

<p>וְאֵיךְ לֹא יִהְיֶה כֹחוֹ חַלָּשׁ וְקַל תְּנוּעָה.
וּבֶאֱמֶת כֹּחוֹת הַגּוּף אַרְבָּעָה. וְהֵם הַמֹּשֵׁךְ וְהַמַּחֲזִיק וְהַמְּעַכֵּל וְהַדּוֹחֶה:</p>

<p>הַכֹּחַ הַמֹּשֵׁךְ הוּא חַם וְיָבֵשׁ כַּחֻקָּה. בְּטֶבַע
הַמָּרָה הַיְּרֻקָּה. אֲשֶׁר לְעֻמַּת הָאֵשׁ יְיַבֵּשׁ בּוֹ כָל אֵבֶר
לֵחוּת הַמַּאֲכָל כְּדַרְכּוֹ. וְיִמְשֹׁךְ בּוֹ מְזוֹנוֹ כָּל צָרְכּוֹ.
וְלִפְּעָמִים יִמָּשֵׁךְ בּוֹ מִן הַמּוֹתָרוֹת יוֹתֵר מִן הָרָאוּי.
וְיִקְרֶה בָהֶם חֳלִי בַגּוּף וְשִׁנּוּי. כְּמוֹ הֶפְסֵד מֶזֶג
הָאִצְטוֹמְכָא וְעִפּוּשׁ הַכָּבֵד וְדוֹמֵיהֶם מֵהָעִנּוּי:</p>

<p>וְהַכֹּחַ הַמַּחֲזִיק הוּא קַר וְיָבֵשׁ בְּטֶּבַע
הַמָּרָה הַשְׁחֹרָה אֲשֶׁר הִיא לְעֻמַּת הֶעָפָר יַחֲזִיק בּוֹ כָּל
אֵבָר מַאֲכָלוֹ. וְיִשְׁמְרָהו עַד קַחְתּוֹ מִמֶּנּוּ דֵי מַחְסֹרוֹ
אֲשֶׁר יֶחְסֵר לוֹ. וּבְרִיתָהּ לֹא תֻפַר וְלִפְעָמִים יֶחֱלַשׁ כֹּחוֹ
וְאוֹנוֹ. וְלֹא יִהְיֶה לוֹ כֹחַ לְהַחֲזִיק בָּעִנְיָנוֹ. וְיִקְרֶה
מִמֶּנּוּ חֳלִי אַל זֻהַיר וְאַל בַּוַאסִיר וְהַשִּׁלְשׁוּל וְדוֹמֵיהֶם:</p>

<p>וְהַכֹּחַ הַמְּעַכֵּל הוּא חַם וְלַח בְּטֶבַע הַדָּם
אֲשֶׁר הוּא לְעֻמַּת הָאֲוִיר יְעַכֵּל בּוֹ כָל אֵבָר מְזוֹנוֹ.
וְיַהַפְכהוֹ לְעַצְמוֹ כִרְצוֹנוֹ. וְלִפְעָמִים יֶחֱלַשׁ לְסִבּוֹת
נוֹדָעוֹת וְנִכָּרֹות וְלֹא יִהְיֶה לוֹ כֹחַ לְעַכֵּל כָּרָאוּי כָּל
הַמּוֹתָרוֹת. וְיִקְרֶה מִמֶנּוּ חֳלִי הַצָּרַעַת וְהַבֹּהַק
וְהַבֶּהָרוֹת בַּפָּנִים וּבְכָל הַגּוּף וְדוֹמֵיהֶם:</p>

<p>וְהַכֹּחַ הַדּוֹחֶה הוּא קַר וְלַח בְּטֶבַע הַלֵּחָה
הַלְּבָנָה אֲשֶׁר הוּא לְעֻמַּת הַמַּיִם יִדְחֶה בּוֹ כָּל אֵבָר
מוֹתְרוֹת הַמָּזוֹן. וִיכַלֵּם וְיוֹצִיאֵם וְיִדְחֵם מִקִּרְבּוֹ
בְחִפָּזוֹן. וְלִפְעָמִים יֶחֱלַשׁ וְלֹא יִהְיֶה בוֹ כֹחַ לִדְחוֹת.
יִקְרֶה מִמֶּנּוּ הָעֹצֶר וְעִפּוּשׁ הַלֵּחוֹת אֲשֶׁר בַּמֵּעַיִם עַד
אֲשֶׁר יָרוּמוּ תוֹלָעִים. וּמִלְּבַד אֵלֶּה חֳלָאִים רַבִּים
וּנְגָעִים. וּלְכָל אֵלֶּה הַמָּדְוִים וְהַתַּחֲלוּאִים. סִבּוֹת
יְדוּעוֹת וְעִנְיָנִים נוֹרָאִים. יִכְבַּד עַתָּה לְסַפְּרָם
וּלְכָתְבָם. לְאָרְכָּם וּלְרָחְבָּם. עַל פִּי חֻלְשַׁת כָּל אֶחָד מֵהֶם
וְחָזְקוֹ. יִהְיֶה מִשְׁפַּט הֶחֳלִי וְחֻקּוֹ. אִם כֵּן רָאוּי הוּא
בֶּאֱמֶת שֶׁיִּקָּרֵא כֹחוֹ רִפְיוֹן וָמָוֶת. כִּלָּיוֹן וַאֲבַדּוֹן
צִיָּה וְצַלְמָוְת. וְשָׁאֲלוּ לְזָקֵן עַל עִנְיָנוֹ כִּי רַע וָמַר.
עָנָה וְאָמַר. מָה תִּשְׁאֲלוּ עַל אִישׁ בַּחֲבָלָיו. בְּהִקָּבֵץ
אוֹיְבָיו עָלָיו. זֶה יִמְשְׁכֵהוּ וְזֶה יִדְחֵהוּ. זֶה יִקָּחֵהוּ וְזֶה
יַנִּיחֵהוּ. כָּל פֶּצַע וּכְוִיָּה. וּמַכָּה טְרִיָּה. וְעוֹד יָדוֹ
נְטוּיָה. וַיִּזְעַק וַיְמָרֵר. וַיִּקְרָא וַיְשׁוֹרֵר:</p>

<p>הֲשָׁלוֹם לַאֲשֶׁר נוֹלַד וְהָיָה</p>

<p>בְקֶרֶב אוֹיְבִים אֹרְבִים כְּחַיָּה</p>

<p>וְזֶה יִמְשֹׁךְ וְזֶה יִשֹּׁךְ כְּנָחָשׁ</p>

<p>וְזֶה יַעְצֹר וְיֶאְסֹר הַשְּׁבִיָּה</p>

<p>וְזֶה יִטְחֹן וְלֹא יָחֹן פְּנֵי כָל</p>

<p>וְזֶה יִדְחֶה וְיִמְחֶה כָל גְּוִיָּה</p>

<p>אֲכָלוּנִי הֲמָמוּנִי וּמֵאָז</p>

<p>הֱדִיחוּנִי וְעוֹד יָדָם נְטוּיָה:</p>

<p>וְאֵיךְ לֹא יִהְיֶה כְבוֹדוֹ קָלוֹן. וּמֵעוֹלָם לֹא
נִרְאָה בוֹ כָבוֹד אֶלָּא יוֹרִישׁ קָלוֹן. וּבִזָּיוֹן גָּדוֹל יוֹתֵר
מְאֹד כַּאֲשֶׁר מָצָאנוּ כָּל הַיָּמִים. מִמִּי שֶׁעָבְרוּ מֵהַמְּלָכִים
הַגְּדוֹלִים וְהָעֲצוּמִים. אֲשֶׁר מָצְאוּ אוֹתָם תְּלָאוֹת וְשׁוֹאוֹת.
רַבּוֹת וּמְשׁוֹאוֹת. לְפִי גָדְלָם וּמַעֲלָתָם. הָיְתָה דַאֲגָתָם
וּמַחֲלָתָם. מִלְּבַד כִּי כָּל יְמֵי הַחֶמְדָּה הַיְקָרִים. הֵם
מְעַטִּים וּקְצֵרִים. נֶגֶד יְמֵי הַתְּלָאוֹת הָאֲרֻכִּים הַיְתֵרִים.
אִם כֵּן בָּאֱמֶת רָאוּי הוּא עַל כָּל אָדָם לְבַזּוֹת וּלְחָרֵף.
לְקַלֵּל וּלְגַדֵּף. הַזְּמָן הָרַע הַזֶּה. וּמַה מְּאֹד הֵטִיבוּ
הַחֲכָמִים הַנֶּאֱמָנִים. בְּחַלְּקָם הַזְּמַן לִשְׁלשָׁה עִתִּים
מְזֻמָּנִים:</p>

<p><strong>הָאֶחָד</strong> תְּמוֹל. הוּא הָיָה רַב מְלַמֵּד וּמְיַסֵּר
וּמוֹעִיל. אָב וְאָדוֹן מוֹכִיחַ וּמַצִּיל. נִפְסְקוּ לִמּוּדָיו אֲשֶׁר
הִצִּילוּךָ. וְאִם יֶשׁ-לְךָ לֵב תִּזְכֹּר לְמוּסָרָיו
וְיוֹעִילוּךָ:</p>

<p><strong>וְהַשֵּׁנִי</strong> הַיּוֹם. הוּא רֵעַ נֶאֱמָן. וְחָבֵר טוֹב
וְאֹהֵב וְנַעֲמָן. אִישׁ חָדָשׁ נִכְסַפְתָּ לִרְאֹתוֹ. וּלְנֹעַם
חֶבְרָתוֹ. מָה מְּאֹד יְמַהֵר לִבְגֹּד וּלְהַפְסִיק יְדִידוּתוֹ. אִם
בַּעַל נֶפֶשׁ אַתָּה תִּוָסֵר בּוֹ וְתִשָּׁמֵר מֵאִוָּלְתּו:</p>

<p><strong>וְהַשְּׁלִישִׁי</strong> מָחָר. הוּא אִישׁ נָכְרִי לֹא
נוֹדְעוּ עִקְּבוֹת מַרְכְּבוֹתָיו. וְלֹא תַכִּיר אֶת אֲשֶׁר אִתּוֹ.
קָרוֹב לָבוֹא עִתּוֹ. לֹא תֵדַע אִם יִהְיֶה בֵינְךָ וּבֵינוֹ הַכָּרָה
וְאַהֲבָה נֶאֱמָנָה. וְחֶבְרַת מִי שֶׁלֹּא נוֹדָע וְנִכַּר
סַכָּנָה:</p>

<p>וְאָמַר הַמְשׁוֹרֵר:</p>

<p>עָרְלַת לְבָבֶךָ בְּנִי הִמּוֹל</p>

<p>וּלְמַד נְכֹחוֹת מִלְּשׁוֹן אֶתְמֹל</p>

<p>יוֹמָךְ חֲשֹׁב רֵעַ אֲשֶׁר מָחָר</p>

<p>יִבְגֹּד בְּחֶבְרָתָךְ וְלֹא יַחְמֹל</p>

<p>מָחָר כְּאִישׁ נָכְרִי וְזָר מִי זֶה</p>

<p>יֵדַע הֲרַע אוֹ טוֹב לְךָ יִגְמֹל:</p>

<p>וְחֳלִי הֶחֳלָאִים אֲדֹנִי הַמֶּלֶךְ הִיא הָאֲדָמָה
הָאֲרוּרָה. הַמְעַקֶּשֶׁת כָּל יְשָׁרָה. הַמַּחֲלֶקֶת שִׂפְתוֹתֶיהָ.
הַמֹּרֶטֶת חַרְבוֹתֶיהָ. הַמּוֹרֶשֶׁת לְהֹרִישׁ. הַנּשֶׁקֶת לְהַפְרִישׁ.
הַנֹּתֶנֶת לָקַחַת. הַמַּעֲלָה לְהוֹרִיד לַשַּׁחַת. הַמְּשַׁלַּחַת
לְהִלָּכֵד בַּפַּחַת. הִיא הָאֲהוּבָה אֲשֶׁר תִּשְׂנָא. תִּגְמֹל לָהּ
טוֹבוֹת וְאֵין בְּפִיהָ נְכוֹנָה. תַּאֲמִין לָהּ וְהִיא הַמְּשַׁקֶּרֶת.
תִּשְׁמֹר לָהּ בְּרִית וְהִיא הַמֵּפֶרֶת. הִיא הַמְּעַוֶּתֶת מִי
שֶׁיְּתַקֵּן עִמָּהּ. הַמִּתְהַפֶּכֶת עַל כָּל דֹּרֵשׁ שְׁלוֹמָהּ.
עוֹדֶנָּה מְשַׂחֶקֶת אִתּוֹ. וּמָחָר תִּשְׂחַק מִמֶּנּוּ עִתּוֹ.
עוֹדֶנָּה שׁוֹלַחַת יָד לָתֵת לוֹ. וּמָחָר לִשְׁאוֹל תִּשְׁלַח לוֹ.
תְּפָאֵר בַּבֹּקֶר עֲטָרָה בְרֹאשׁוֹ. וּבָעֶרֶב עָפָר וָאֵפֶר תִּתֵּן
לְבוּשׁוֹ. תִּתְנַדֵּב עָלָיו הַיּוֹם בְּטוּב רוּחוֹ. וּמָחָר תַּבְאִישׁ
בְּאַפָּיו רֵיחוֹ. תְּמַלֵּא הַיּוֹם נַפְשׁוֹ מֵרֹב שִׂמְחוֹתֶיהָ.
וְיָדָיו מֵעֹשֶׁר מַתְּנוֹתֶיהָ. וּבַבֹּקֶר יָדוֹ רֵקָה. וְנַפְשׁוֹ
שֹׁקֵקָה. תַּרְבֶּה עָלָיו הַיּוֹם מַרְבַדֵּי שֵׁשׁ וָמֶשִׁי וְרִקְמָה.
וּמָחָר תַּצִּיעַ תַּחְתָּיו סָס תּוֹלָע וְרִמָּה. תִּקְרָא לוֹ הַיּוֹם
לְשָּׁרִים וְשָׁרוֹת. בְּשִׁירִים וְשִׁירוֹת. וּמָחָר עָלָיו
לַמְקוֹנְנוֹת וְלַמְקוֹנְנִים. וַיְהִי הָעָם כְּמִתְאֹנְנִים. וְאָמַר
הַמְּשׁוֹרֵר:</p>

<p>אֲדָמָה הִרְבְּתָה מַתָּן וּמֹהַר</p>

<p>בְּיַד עָמֵל וְתֵלֵד שָׁוְא וְתַהַר</p>

<p>וְתִתְיַפֶּה וְתִפְתַּח פֶּה וְתִקְרָא</p>

<p>בְּכָל גִּבְעָה וּבַבִּקְעָה וּבָהָר</p>

<p>לְכוּ לַחְמוּ בְּנֵי עַמִּי בְּלַחְמִי</p>

<p>שְׁתוּ שִׁכְרוּ בְטוּב תִּירשׁ וְיִצְהָר</p>

<p>וְלִבְשׁוּ מִשְׁבְּצוֹת בִּגְדֵי תְכֵלֶת</p>

<p>וְשִׁכְנוּ תוֹךְ בְּרוֹשׁ אֶרֶז וְתִדְהָר</p>

<p>וּמַה בֶּצַע בְּתִתָּהּ אֶת פְּנֵי אִישׁ</p>

<p>כְּמוֹ עֶצֶם פְּנֵי סַהַר לְטֹהַר</p>

<p>וּמָחָר תַּחֲלִיף רִקְמָה בְרִמָּה</p>

<p>וּבֵית צֹהַר בְּבֵית אֵסוּר וְסֹהַר:</p>

<p>הֵן אֵלֶּה קְצוֹת דַּרְכֵי הַיָּמִים וּמִפְעֲלֵיהֶם. וַתִּקַּח אָזְנִי שֶׁמֶץ מֵהֶם:</p>

<br />
</blockquote>

<h2 id="הַשַּׁעַרהַשְּׁלִישִׁי:בֶּאֱמוּנַתהָאֹהֲבִים.וְאַהֲבַתהַקְּרוֹבִים">הַשַּׁעַר הַשְּׁלִישִׁי: בֶּאֱמוּנַת הָאֹהֲבִים. וְאַהֲבַת הַקְּרוֹבִים</h2>

<blockquote>
<p>אוּלָם דְּבָרֶיךְ אֲדֹנִי הַמֶּלֶךְ כִּי אִבַּדְתִּי
אַנְשֵׁי בֵיתִי וְכִי הִנַּחְתִּים. דַּע כִּי לֹא כִלִּיתִים וְלֹא
הִרְחַקְתִּים. לֹא מְאַסְתִּים וְלֹא גְעַלְתִּים. אֲבָל כָּל יָמַי
בְּאַהֲבָה אִלַי הִקְרַבְתִּים. כִּי מִקֶּדֶם הִבַּטְתִּי אֲלֵיהֶם.
וְהִתְבּוֹנַנְתִּי לְמַעַלְלֵיהֶם. וְרָאִיתִי תְמוּנוֹת וְצוּרוֹת.
שָׁמַעְתִּי קוֹל עֲנוֹת גְּבוּרוֹת. בְּאָזְנַיִם חֵרְשׁוֹת. וּבְעֵינַיִם
עִוְּרוֹת. כִּי הַמֵּרִיק חֶרֶב חֲנִית וְכִידוֹן. וְהַמַּכֶּה בְעֶבְרַת
זָדוֹן. חָשַׁבְתִּי אָח חֹמֵל וְרֵע נֶאֱמָן וְאָדוֹן. וַיְהִי מִקֵּץ
יָמִים אֲחָדִים. נָגְהוּ עֵינַי הָעִוְרִים. וְנִתְעָרְבוּ לִי כֻּלָם זֶה
עִם זֶה. וְלֹא יָדַעְתִּי הַשָּׁמֵן מִן הָרָזֶה. וְלֹא בַּנְתִּי
הַנִּכְבָּד מִן הַנִּבְזֶה. וְלֹא הִכַּרְתִּי הָאֹהֵב מִן הָאֹיֵב. וְלֹא
הֶחָבֵר מִן הַחֹבֵר. וְכַאֲשֶׁר רָצָה הָאֵל וְנִשְׁלְמָה לָהֶם
הָרְפוּאָה. וְהֶחֱלַפְתִּי עַיִן חֹלָה בְּעַיִן בְּרִיאָה. וְהוּסַר
הַמַּסְוֶה הַהוּא מֵעַל פָּנַי. וַתִּפָּתַחְנָה אָזְנַי. וַתִּפְקַחְנָה
עֵינַי. אָז הִכַּרְתִּי וְיָדַעְתִּי וְהִבְדַּלְתִּי הָמַּר מִן
הַמָּתוֹק. וְהַקָּרוֹב מִן הָרָחוֹק. וְהַמֹּכֵר מִן הַקֹּנֶה. וְהָאֹהֵב
מִן הַשֹּׂנֵא. וַאֲשֶׁר חֲשַׁבְתִּים אַחִים שֹׁמְעִים לְקוֹלִי. וּבְנֵי
בַּיִת הָיוּ לִי. שָׁבוּ אֵלַי שָׂרָף וְעַקְרָב וְנָחָשׁ. צִפְעֹנִים
אֲשֶׁר אֵין לָהֶם לָחַשׁ. אֵין לָהֶם הִרְהוּר וּמַחֲשָׁבָה. כִּי אִם
לְהָרַע אוֹתִי בְּיָד הוֹיָה וְנֶפֶש שׁוֹבֵבָה. אֶלָּא כִּי חִלּוּף
מַדְרֵגָתָם. לְפִי שִׁעוּר עָצְמָתָם. בְּכֹחָם וּגְבוּרָתָם. כִּי יֵשׁ
מֵהֶם אֲשֶׁר הוּא כְּאַרְיֵה בְּרֹב הַגַּאֲוָה וּקְשֵׁה עֹרֶף. וְיִלְמַד
לִטְרֹף טֶרֶף. וּמֵהֶם אֲשֶׁר כְּדֹב. בְּמִסְתָּרִים יֱאֱרֹב. לְהַכּוֹת
בְּלִי פֶשַׁע. בְּאֶגְרֹף רֶשַׁע. וּמֵהֶם אֲשֶׁר כְּכֶלֶב לַחֲרֹץ
לְשׁוֹנוֹ. לְעַבֵּר וּלְהִתְעַבֵּר בְּרֹב זְדֹנוֹ. וּמֵהֶם אֲשֶׁר הוּא
כְּשֻׁעָל בְּרֹב מִרְמוֹת. לִמְעֹל מַעַל לְהַעֲרִים עָרְמוֹת. וְלַעֲשׂת
תַּחְבֻּלוֹת. וּלְהִתְעוֹלֵל עֲלִילוֹת. הִנֵּה הִדְּרָכִים הָאֵלֶּה
מִשְׁתַּנִּים וְהַכֹּל הֹלֵךְ אֶל מָקוֹם אֶחָד. וַיִּשָּׂא מְשָלוֹ וַיֹּאמַר:</p>
</blockquote>

<blockquote>
<br />

<p>בְּתוֹךְ לִבִּי וּמֵעַי אֵשׁ וְגַחַל</p>

<p>לְאַחַי בָּגְדוּ כֻלָּם כְּנַחַל</p>

<p>אֲשֶׁר לִי נֶאֱמַן רוּחַ חֲשַׁבְתִּיו</p>

<p>יְחַלֵּל שֵׁם אֱמוּנָתוֹ וְנִחַל</p>

<p>אֲשֶׁר אֹמַר בְּצַר לִי יַעְזְרֵנִי</p>

<p>רְצָחַנִי וְגַם יָרַשׁ וְנָחַל</p>

<p>וְזֶה כִזְאֵב יְשָׁדֵּנִי וְנָטַר</p>

<p>כְּמוֹ נָחָשׁ וְלֹא סָלַח וּמָחַל</p>

<p>וְזֶה יִשְׁפַּל בְּמִרְמוֹתָיו כְּשֻׁעָל</p>

<p>וְזֶה יִגְאֶה יְצוּדֵנִי כְשַׁחַל:</p>

<br />

<p>וְאָמְרוּ הַמּשְׁלִים הָאָבוֹת אֵבוֹת. וְהָאִמּוֹת
אֵמוֹת. וְהָאַחִים אֹחִים. וְהַנָּשִׁים נשִׁים. וְהַבָּנִים יְגוֹנִים.
וְהָרֵעִים רָעִים. וְהַקְּרוֹבִים קְרָבִים. גַּם אֲדֹנִי הַמֶּלֶךְ עִם
מַה שֶּׁיֵשׁ לְךָ מִן הַכֹּחַ וְהָעָצְמָה. וְהַפַּחַד וְהָאֵימָה.
וְהַיָּד הָרָמָה. וְרֹב הַדְּבֵקִים אַחֲרֶיךָ. סְגָנֶיךָ וְשָׂרֶיךָ.
גְּדוּדֶיךָ חֲיָלֶיךָ וּמְשָׁרְתֶיךָ. וְדִגְלֵי מַחֲנוֹתֶיךָ. אִלּוּ
פָנִיתָ בְעֵין שִׂכְלְךָ לְעַצְמְךָ. הִכַּרְתָּ וְיָדַעְתָּ כִּי
מֵעַמִּים אֵין אִישׁ עִמְּךָ. וְאַתָּה יָחִיד בַּזְּמָן. אֵין מִכֻּלָּם
לְךָ רֵעַ וְאֹהֵב נֶאֱמָן. אַךְ כֻּלָּם מְּקַנְּאֶיךָ. צָרֶיךָ
וּמְשַׂנְאֶיךָ. וּכִי זֹאת הָאֻמָּה אֲשֶׁר הוּקַמְתָּ עֲלֵיהֶם לְרוֹעֶה
מְלֵאֲתִי שִׂנְאָה וְשִׂטְמָה. אַנְשֵׁי דָמִים וּמִרְמָה. אֹרְבִים לְךָ
כְּחַיּוֹת. יוֹתֵר אַכְזָרִים עָלֶיךָ מִדֻּבִּים וַאֲרָיוֹת. בְּעֶדְרֵי
שֵׂיוֹת. וּכְשֶׁתַּבִּיט אֲלֵיהֶם תִּרְאֶה אֲנָשִׁים יַעֲשׂוּ
מְלַאכְתְּךָ בְרֹב מִרְמָתָם. כִּי יֵשׁ שָׂכָר לִפְעֻלָּתָם.
וְיִשְׁתַּדְּלוּ עוֹד בְּפַחֲזוּתָם וְשִׁקְרָם. לְהוֹסִיף שָׂכָר עַל
שְׂכָרָם. כִּי בִקְרֹב זְמַן הַמַּעֲשֶׂה וְגִשְׁתּוֹ. יֹאמְרוּ כְּבָר
עָבְרָה עִתּוֹ. וְיָקוּמוּ אִישׁ אִישׁ מִמְּלַאכְתּוֹ. לְמַעַן יָבֹזּוּ
אוֹצְרוֹתֶיךָ בְּבִגְדָּם. וּמִשְׁנֶה כֶסֶף יִקְחוּ בְיָדָם.
וּבְהוֹסִיפְךָ לְהַבִּיט אֶל הַקְּרוֹבִים אֵלֶיךָ. גְּמוּלֵי חֲלֵב
שֻׁלְחָנְךָ אֲשֶׁר חָיוּ בְּצִלֶּךָ. תִּרְאֶה אֲנָשִׁים אֲשֶׁר
הֶעֱנַקְתָּם טוּבְךָ וְחֵילֶךָ. זְהָבּךָ וְכַסְפֶּךָ. וּפָרַשְׂתָּ
עֲלֵיהֶם כְּנָפֶךָ. וְשַׂמְתָּם רָאשֵׁי צְבָאוֹת. וּנְתַתָּם שָׂרֵי
אֲלָפִים וְשָׂרֵי מֵאוֹת. וְעִם כָּל אֵלֶּה אֵין מִכֻּלָּם חָפֵץ בְּךָ
וְרוֹצֶה שַׁלְוָתְךָ. וְאִלּוּ תַמְשִׁילֵם עַל כָּל מַלְכוּתְךָ.
וּבָתֵּי נְכֹאתְךָ. וְאִם הִרְפֵּיתָ מְעַט יָדְךָ מֵהַטּוֹתָהּ אֲלֵיהֶם.
וּלְהֵיטִיב לָהֶם כְּמִנְהָגְךָ אֲשֶׁר הִתְנַהַגְתָּ עִמָּהֶם. אָז
תִּרְאֶה רִפְיוֹן כַּנְפֵיהֶם. וְרֹע מַרְאֵיהֶם. וְזַעַף פְּנֵיהֶם
וְאַפֵּיהֶם. וַהֲלֹא תִרְאֶה אֲדֹנִי הַמֶּלֶךְ כִּי אַתָּה נִפְרָד
וְיָחִיד. אֵין לְךָ פָּלִיט וְשָׂרִיד. וּלְךָ אֵין רֵעַ וְעָמִית. כִי
כֻלָּם הֶחֱזִיקוּ בְתַרְמִית. אָמְנָם אָנֹכִי תְּהִלָּה לָאֵל יֵשׁ לִי
רֵעִים נֶאֱמָנִים. גּוֹי שֹׁמֵר אֱמוּנִים. כְּבָר מָסַרְתִּי עַצְמִי
בִרְשׁוּתָם. וַאֲהֵבוּנִי וְלֹא תִפָּסֵק אַהֲבָתָם. יְכַבְּדוּנִי
וַאֲכַבְּדֵם. וַעֲבָדוּנִי וְאֶעֱבְדֵם. בְּשָׂכָר לֹא יָסוּף וְלֹא
יִכְלֶה. וּגְמוּל לֹא יִתֹּם לָנֶצַח וְלֹא יִבְלֶה. וְלֹא תָסוּר
הָאַהֲבָה. וְהַחִבָּה הֹלֶכֶת וְרַבָּה. יִתְאַוּוּ לִי הַטּוֹב אֲשֶׁר
אֶתְאַוֶּה אֲלֵיהֶם. לֹא אֶפְחַד שְׁיִּגְבְּרוּ עָלַי וְלֹא יִפְחֲדוּ
שֶׁאֶגְבַּר עֲלֵיהֶם. אֵין בֵּינֵינוּ שִׂנְאָה. אֵין גַּאֲוָה וְאֵין
קִנְאָה. וְלֹא תַחֲרוּת. אֵין אָנוּ צְרִיכִים חֲצֵרוֹת וְטִירוֹת. וְלֹא
מִגְדָּלִים וְעָרִים בְּצֻרוֹת. נִגְלוּ מַטְמֹנֵינוּ. וְנִבְעוּ
מַצְפֻּנֵינוּ. אֵין שֶׁקֶר בֵּינֵינוּ. אֵין בְּגִידָה וְאֵין מְסִירָה.
לֹא גְנֵבָה וְלֹא כְפִירָה. אֲבָל הֵם אַחַי וְרֵעַי אֲשֶׁר
הִתְמַכַּרְתִּי אֲלֵיהֶם. וְנִתְחַבַּרְתִּי עִמָּהֶם. וַיִּשָּׂא מְשָׁלוֹ:</p>

<br />

<p>מְתֵי סוֹדִי וְאַנְשֵׁי אַהֲבָתִי</p>

<p>אֲשֶׁר צוּפִי בְחֶבְרָתָם וְדִבְשִׁי</p>

<p>יְשִׂימוּנִי כְחוֹתָם עַל זְרוֹעָם</p>

<p>וְאֶעֶנְדֵם עֲטֶרֶת פָּז לְרֹאשִׁי</p>

<p>אֲפַתֵּמוֹ בְחֵלֶק אַהֲבָתִי</p>

<p>וְאִישׁ וָאִישׁ יְפַתֵּנִי וְיַשִּׂיא</p>

<p>וְיַחְמֹד לִי אֲשֶׁר יַחְמֹד לְנַפְשׁוֹ</p>

<p>וְאֶתְאַו לוֹ אֲשֶׁר אֶתְאַו לְנַפְשִׁי:</p>

<br />

<p>אַף אָמְנָם הָאֲנָשִׁים הָהֵם אֲשֶׁר אָמַרְתִּי. שֶׁהֵם
חֲבֵרַי וְאַנְשֵׁי עֲצָתִי. הֵם אֹיְבַי וּמְבַקְשִׁים אֶת נַפְשִׁי
לַהֲמִיתִי. וּכְבָר בָּרַחְתִּי מֵהֶם כִּי יְדַעְתִּים וְהִכַּרְתִּים
הַכָּרָה שְׁלֵמָה. וּבִקַּשְׁתִּי הָרְוָחָה מֵהֶם כִּי נָעֵמָה. וְאָמַר
הֶחָכָם בְּנֵי אָדָם יָם גָּדוֹל וְעָמֹק וְהַבְּרִיחָה מֵהֶם סְפִינָה.
וְאָמַר הֶחָכָם הָאַחִים בְּנוּיִים עַל שָׁלשׁ מַעֲלוֹת. הַמַּעֲלָה
הָאַחַת כְּמָזוֹן אֲשֶׁר אֵין מַעֲמָד בִּלְתּוֹ יָמִים וְלֵילוֹת.
הַמַּעֲלָה הַשֵּׁנִית כִּרְפוּאָה שֶהַצֹּרֶךְ אֵלֶיהָ בִּרְגָעִים
וְעִתִּים מְזֻמָּנִים. וְהַמַּעֲלָה הַשְּׁלִישִׁית כְּסַם הַמָּוֶת
שֶׁאֵין צֹרֶךְ אֵלָיו אֶלָּא בִזְמָן מֵהַזְּמַנִּים. וְאָמַר אַחֵר מִי
שֶׁמְּבַקֵּשׁ אָח בְּלִי מוּם. יוֹלִיכֵהוּ הַזְּמָן בְּלִי מְאוּם.
וְאָמַר הַמְשוֹרֵר:</p>

<br />

<p>הַעְמֵק שְׁאַל וּזְמַנְךָ שִׂיחֶךָ</p>

<p>יָפִיק וְיַיְשִׁיר נֶגְדְּךָ אָרְחֶךָ</p>

<p>אַךְ אָח בְּלִי מוּם אַל תְּבַקֵּשׁ פֶּן בְּלִי</p>

<p>אָח הַזְּמָן כָּל הַזְּמָן יַנְחֶךָ:</p>

<br />

<p>וְאוּלָם הָאֲדָמָה הָאֲרוּרָה. אֲשֶׁר סִפַּרְתִּי לְךָ
בַעֲבוּרָהּ. כִּי הִיא לֹא יֵשׁ זֶה דַרְכָּהּ. וְזֶה עֶרְכָּהּ.
כָּאֵלֶּה מִפְעָלֶיהָ. וְעֶרְוַת מַעֲלָלֶיהָ. כְּבָר הִבַּטְתִּי אֵלֶיהָ
לְפָנִים וַחֲקַרְתִּיהָ מֵאָחוֹר חֲקִירָה רַבָּה. וְהִגְדַּלְתִּי
וְהוֹסַפְתִּי לְדַקְדֵּק בָּהּ. וּמָצָאתִי מִכָּל צַד וּמִכָּל עֵבֶר.
הַשֵּׁאת וְהַשֶּׁבֶר. וּמְאַסְתִּיהָ. כִּי יְדַעְתִּיהָ. וְתֵכֶף
מָאַסְתִּי אוֹתָהּ. וְגָעַלְתִּי בִנְתִיבָתָהּ. אָז תִּפָּקַחְנָה עֵינַי
הָעִוְרוֹת. וַתִּפָּתַחְנָה אָזְנַי הַחֵרְשׁוֹת. וְרָאִיתִי
וְהֵבַנְתִּי. וְהִשְׂכַּלְתִּי. בַּדָּבָר אֲשֶׁר הוּא יֵשׁ
וּבְחַרְתִּיו. דָּבַקְתִּי בוֹ וַאֲהַבְתִּיו. נִתְחַבַּרְתִּי עִמּוֹ
וְלֹא אֶעֶזְבֶנּוּ. אֲחַזְתִּיו וְלֹא אַרְפֶּנּוּ. אַשְׁרֵי כָל מִי
שֶׁזֶּה חֶלְקוֹ. וְלֶחֶם חֻקּוֹ. וַיִּקְרָא וַיֹּאמַר:</p>

<br />

<p>אוֹחִיל לְטוֹב גֹּאֵל וּמוֹשִׁיעַ</p>

<p>מַצְדִּיק וּמִי יָקוּם לְהַרְשִׁיעַ</p>

<p>חַסְדּוֹ וְחֶמְלָתוֹ אֲקַו כִּי הוּא</p>

<p>יַשְׁקִיט וּמִי יָרוּם לְהָנִיעַ</p>

<p>יוֹם יַחֲשִׁיכוּנִי זְדוֹנוֹתַי</p>

<p>תִּזְרַח סְלִיחָתוֹ וְתוֹפִיעַ:</p>

<p>יִיגְעוּ בְדֵי רִיק כָּל מְתִים בִּלְתּוֹ</p>

<p>קֹוָיו לְבַד יִיגְעוּ לְהַרְגִּיעַ</p>

<p>רֵעַי דְּעוּ אוֹתוֹ וְאָב יַזְכִּיר</p>

<p>בָּנִים אֲמִתָּתוֹ וְיוֹדִיעַ</p>

<p>יִזְכּוּ לְטוֹב צָפוּן לְדוֹדָיו כִּי</p>

<p>אַשְׁרֵי מְחַכֶּה לוֹ וְיַגִּיעַ:</p>

<br />

<p>וְאִם תִּרְצֶה אֲדֹנִי הַמֶּלֶךְ שֶׁאָעִיר עוֹד בְּנֵי
רַעְיוֹנֶיךָ. וְאוֹסִיף לְסַפֵּר בְּאָזְנֶיךָ. מַה שֶּׁיָּדַעְתִּי עוֹד
מֵהֶם. וְאַגִּיד לְךָ מִטֻּמְאוֹתֵיהֶם. הָבֵן וְהָכֵן מַחְשְׁבוֹתֶיךָ.
וְשַׁנֵּן כִּלְיוֹתֶיךָ. כִּי הִיא חַיֶּיךָ. וְאֹרֶךְ שְׁנוֹתֶיךָ.
תִּשְׁמַע מַה שֶּׁלֹּא שָׁמַעְתָּ מִן הָעֵצוֹת הַיְשָׁרוֹת.
וְהַתּוֹכָחוֹת הַמַּיְשִׁירוֹת. אִמְרוֹת יְיָ אֲמָרוֹת טְהֹרוֹת:</p>

<br />

<p><strong>וַיַּעַן</strong> הַמֶּלֶךְ בְּחֵמָה עַזָּה. עַל הַמַּשָּׂא
אֲשֶׁר חָזָה. שִׁקַּרְתָּ הַבֹּגֵד הָעֹכֵר חַיָּתוֹ בְקִצְפּוֹ.
הַטּוֹרֵף נַפְשׁוֹ בְאַפּוֹ. כִּי לֹא מְשָׁכוּךָ אֶל הַכָּזָב
וְהַמִּרְמָה הַזֹּאת. הַמְּלָאכוֹת הָאֵלֶּה הַנְּמִבְזוֹת. כִּי אִם
סִכְלוּתְךָ וְצָרַת זְמַנֶּךָ. וְכַעַס עִנְיָנֶיךָ. וְעַתָּה קוּם לֵךְ
וְלֹא תוֹסִיף עוֹד לִרְאוֹתִי. וְלֹא תִתְאַחֵר בִּמְקוֹם מַלְכוּתִי.
וַיָּקָם הַנָּזִיר לִבְרֹחַ מִפָּנָיו כְּעוֹף פֹּרֵחַ וְעוֹדֶנּוּ
בֹרֵחַ:</p>
</blockquote>

<blockquote>
<br />
</blockquote>

<h2 id="הַשַּׁעַרהָרְבִיעִי:תְּחִלַּתעִנְיַןבֶּןהַמֶּלֶךְוְתוֹלְדוֹתָיו.וּמִשְׁפְּטֵיהַחֲכָמִיםבְּהַנְהָגוֹתָיו">הַשַּׁעַר הָרְבִיעִי: תְּחִלַּת עִנְיַן בֶּן הַמֶּלֶךְ וְתוֹלְדוֹתָיו. וּמִשְׁפְּטֵי הַחֲכָמִים בְּהַנְהָגוֹתָיו</h2>

<blockquote>
<p><strong>וַיְּהִי</strong> לִתְקוּפַת הַשָּׁנָה. נוֹלַד לַמֶּלֶךְ בֵּן
יְפֵה תֹאַר וִיפֵה תְמוּנָה. אַחֲרֵי אֲשֶׁר נוֹאַשׁ מִמֶּנּוּ לְעֵת
זִקְנָה. אַחֲרֵי בְלוֹתוֹ הָיְתָה לוֹ עֶדְנָה. יֶלֶד לֹא נִרְאָה
כָמוֹהוּ בְיָפְיוֹ וְהוֹדוֹ. מִכַּף רַגְלוֹ וְעַד קָדְקֳדוֹ. וַיִּשְׂמַח
לֵב הַמֶּלֶךְ מְאֹד וַיָּגֶל כְּבוֹדוֹ. וְאָמַר כִּי עֲבוֹדָתוֹ
בַעֲבוֹדַת הַצְּלָמִים. אֲשֶׁר נָדַר לָהֶם נְדָרִים. וַיִּזְבַּח
לִפְנֵיהֶם זְבָחִים וּשְׁלָמִים. הֵם אֲשֶׁר פְּקָדוּהוּ בַּבֵּן הַהוּא
וַיְחַלֵּק לָהֶם כָּל בָּתֵּי נְכֹאתָיו. וּכְבוֹד עָשְׁרוֹ וְחֶמְדַּת
אֹצְרוֹתָיו. וְעָשָׂה מִשְׁתֶּה גָדוֹל לְכָל אִישׁ רַע וּבְלִיַּעַל.
כֹּהֲנֵי הַבָּמוֹת וּנְבִיאֵי הַבַּעַל. וַיִּקְבֹּץ חַכְמֵי מַלְכוּתוֹ.
יוֹדְעֵי הָעִתִּים אֲשֶׁר בְּכָל מְדִינוֹת מֶמְשַׁלְתּוֹ. וַיְצַוֵּם
לְהָקִים מוֹלַד הַנַּעַר. לָדַעַת הֶחָכָם יִהְיֶה אִם כְּסִיל וָבַעַר.
וַיֹּאמְרוּ לוֹ הַחֹזִים בַּכּוֹכָבִים. הִנְנוּ לְךָ עֲרֵבִים. כִּי
יֵצֵא כַבָּרָק וְיוֹפִיעַ. יַעֲלֶה וְיָבֹא וְיַגִּיעַ. אֶל הַכָּבוֹד
וְהַגְּדֻלָּה. וְיִתְרוֹן הַמַּדְרֵגָה וְהַמַּעֲלָה. מַה שֶּׁלֹּא
הִגִּיעַ אֵלָיו כָּל הַיָּמִים. מֶלֶךְ בְּכָל מַלְכֵי הָעַמִּים.
וַתִּפֹּל עַל זֶה הַסְכָּמַת כָּל הַחֲכָמִים. מִלְּבַד אִישׁ אֶחָד
אֲשֶׁר קָם עַל רַגְלָיו וְאָמַר בְּלָשוֹן צַח וְנִכְבָּד הִנְנִי אוֹמֵר.
גּוֹזֵר וְגוֹמֵר. כִּי הַמַּעֲלָה הַיְתֵרָה. וּמַרְבֵּה הַמִּשְׂרָה.
שֶׁיִּמְצָא הַנַּעַר הַזֶּה יִהְיֶה כָבוֹד אֱלֹהִי. בְּיִרְאַת יְיָ
הִיא. וְכָל כֹּהֲנֵי הַבָּמוֹת יָשִׂים לְשַׁמָּה וּלְחָרְבָּה. וְדָבַק
בַּדָּת וּבַנְּזִירוּת וּבְמַעֲלַת הָעוֹלָם הַבָּא. וַיַּךְ הַדָּבָר
הַהוּא בְלֵב הַמֶּלֶךְ עַד שֶׁכִּמְעַט אָבְדָה כָל תִּקְוָתוֹ.
וְנֶהֶפְכָה לְאֵבֶל שִׂמְחָתוֹ. כִּי הָיָה הֶחָכָם הַהוּא יָדוּעַ בְּכָל
מִדָּה שְׁלֵמָה. וּמֵהַנֶּאֱמָנִים שֶׁבָּהֶם בְּנַפְשׁוֹ הַתְּמִימָה.
וְיוֹתֵר גָּדוֹל מִכֻּלָּם בְּחָכְמָה:</p>

<p><strong>וַיֹּאמֶר</strong> הַמֶּלֶךְ אֲהָהּ מַר לִי מָר פַּחַד
פָּחַדְתִּי וַיֶּאֱתָיֵנִי. וַאֲשֶׁר יָגֹרְתִּי מַהֵר יְבֹאֵנִי. אֲהָהּ
כִּי כַּמָּה חָשַׁבְתִּי לְהִשָּׁמֵר מֵהַדָּת וְהַנְּזִירוּת הַקָּשָׁה.
וְעַתָּה נָפַלְתִּי בְּפַח יְקוּשָׁה. אֵיפֹה אוֹלִיךְ דַּאֲגָתִי
הַגְּדוֹלָה וְהָרְחָבָה. אָנָה אֲנִי בָא. וַיְכוֹנֵן מֵיתְרֵי לְשׁוֹנוֹ.
וַיִּקְרָא בְרֹב אוֹנוֹ:</p>

<p>סְבֹל עֹל הַזְּמָן תָּמִיד בְּרָצוֹן</p>

<p>וְאַל תָּקוּץ בְּמִשְׁפָּטָיו וְדִינָיו</p>

<p>וְעַיִן לוֹ תְלֵה אִם טוֹב וְאִם רַע</p>

<p>כְּעֵין עֶבֶד תְּלוּיָה אֶל אֲדֹנָיו</p>

<p>הֲתוּכַל דַּעְתְּךָ דַּעְתּוֹ לְסַכֵּל</p>

<p>וְרַעְיוֹנְךָ הֲיָפִיר רַעְיוֹנָיו</p>

<p>בְּגוּרְךָ מֵאֲשֶׁר נִגְזַר וְתִבְרַח</p>

<p>דְּעֵה כִּי הִנְּךָ הֹלֵךְ לְפָנָיו:</p>

<p>אָז הַזְּמָן אֶת רוּחַ הַמֶּלֶךְ הֵעִיר. לִבְנוֹת
לַנַּעַר בְּאַחַת הָאִיִּים עִיר. עִיר כָּמוֹהָ לֹא יָסְדוּ יָדַיִם.
וַיִּבֶן מִגְדָּל בְּתוֹכוֹ וְרֹאשׁוֹ בַשָּׁמַיִם. וַיִּבְחַר לוֹ מִן
הָעֲבָדִים וְהַשְּׁפָחוֹת הַנֶּאֱמָנִים עָלָיו. כְּכָל הַצָּרִיךְ
אֵלָיו. וְצִוָּם וְהִזְהִיר אוֹתָם. לְבַל יַעֲלֶה עַל שְׂפָתָם. שֵׁם
מָוֶת וָקֶבֶר. אוֹ מַגֵּפָה אוֹ דֶבֶר. וְלֹא דָת וְלֹא עוֹלָם אַחֵר
גְּדָל הַתִּקְוָה וְהַשֵּׂבֶר. וְלֹא בִטּוּל דָּבָר מֵעוֹלָם הַזֶּה
גְדָל הַמַּחֲלָה וְהַשֶּׁבֶר. וַיְצַוֵּם עוֹד לְהִשָּׁמֵר וּלְהִזָּהֵר
בְּכָל עֵת וָרֶגַע. כִּי כָל מִי שֶׁיִּקְרָאֵהוּ מֵהֶם עֵת וָפֶגַע.
חֳלִי וּכְאֵב מַכָּה אוֹ נֶגַע. שֶׁיְּמַהֲרוּ מִן הָעִיר לְהוֹצִיאוֹ.
וְחֶדֶר בְּחֶדֶר לַהֲבִיאוֹ. עַד אֲשֶׁר יִכָּרֵת מִפִּיהֶם. זֵכֶר כָּל
אֵלֶּה הַדְּבָרִים אֲשֶׁר הִזְהִירָם עֲלֵיהֶם. לְמַעַן כְּשֶׁיָּבִין
הַנַּעַר וְיֵדַע. בָּחֹר בַּטּוֹב וּמָאֹס בָּרָע. יַטְרִידוּהוּ
בְּזִכְרוֹן דָּבָר שֶׁיַּפְחִידֶנּוּ. וְיִבָּעֵת לִבּוֹ מִמֶּנּוּ. כִּי
אוּלַי יִהְיֶה זֶה גוֹרֵם לְהַכְנִיעוֹ וּלְמָשְׁכוֹ בִמְהִירוּת. אֶל
הַדָּת וְאֶל הַנְּזִירוּת:</p>
</blockquote>

<blockquote>
<br />
</blockquote>

<h2 id="הַשַּׁעַרהַחֲמִישִׁי:בְּתִקּוּןרֹעַהַדְּבָרִיםוְהַשְׁחָתָתָם.וְקִשּׁוּרהַמַּאֲמָרִיםבְּלִיסְתִירָתָם">הַשַּׁעַר הַחֲמִישִׁי: בְּתִקּוּן רֹעַ הַדְּבָרִים וְהַשְׁחָתָתָם. וְקִשּׁוּר הַמַּאֲמָרִים בְּלִי סְתִירָתָם</h2>

<blockquote>
<p>בָּעֵת הַהִיא הוֹסִיף הַמֶּלֶךְ לִשְׂנֹא. כָּל נָזִיר
וּבַעַל דָּת וְכָל צַח לְשׁוֹנוֹ. כִּי נָפַל פַּחְדּוֹ עַל בְּנוֹ. פֶּן
יִמָּשֵׁךְ אַחֲרֵיהֶם. וְיֵלֵךְ בִּנְתִיבֹתֵיהֶם. וְיַחֲזִיק
בֶּאֱמוּנוֹתֵיהֶם. וַיְהִי לַמֶּלֶךְ שַׂר וַיֶּאֱהָבֵהוּ. וַיָּרֶם אֶת
כִּסְאוֹ מֵעַל כָּל הַשָּׂרִים וַיְנַשְּׂאֵהוּ. וְהָיָה מַנְהִיג בְּכָל
עִנְיָנֵי מַלְכוּתוֹ עַל יָדוֹ. כִּי הִכִּיר בּוֹ מֵאֱמוּנַת לִבּוֹ
וְטוּב סוֹדוֹ. מַה שֶּׁלֹּא הִכִּירֵהוּ בְזוּלָתוֹ. מִיֶּתֶר אַנְשֵׁי
עֲצָתוֹ. עַל כֵּן הָיָה נִכְבָּד אָהוּב וּמְרֻצֶּה וְחָבִיב בְּעֵינָיו.
עַל כָּל גְּדוֹלָיו אֲשֶׁר הָיוּ לְפָנָיו. וְכִרְאוֹת הַשָּׂרִים
וְעַבְדֵי הַמֶּלֶךְ אֶת כָּל כְּבוֹדוֹ וּמַעֲלָתוֹ. וְאֶת יְקָר
תִּפְאֶרֶת גְּדוּלָתוֹ. נָפְלוּ חִצֵּי הַקִּנְאָה בְלִבָּם. וְרוּחַ
הַשִּׂנְאָה נֹסְסָה בָם. וַיִּשְׂנְאוּ אוֹתוֹ. וַיִּתְנַכְּלוּ
לַהֲמִיתוֹ:</p>

<p><strong>וַיְהִי</strong> הַיּוֹם וַיִּתְאַו הַמֶּלֶךְ וַיִּכְסוֹף.
לָצֵאת הַשָּׂדֶה לָצוּד צֵיד חַיָּה אוֹ עוֹף. וַיִּקְרָא אֶת
הַמִּשְׁנֶה. וַיֵּצְאוּ שְׁנֵיהֶם אֶל מִחוּץ לַמַּחֲנֶה. וַיְהִי הֵם
רוֹכְבִים צְמָדִים. בַּסּוּסִים וּבַפְּרָדִים. וַיִּמְצְאוּ אִישׁ
וְהִנֵּה תֹעֶה. כִּי אֵין מִרְעֶה:</p>

<p><strong>אָמַר</strong> הַמִּשְׁנֶה. מִי אַתָּה הָאִישׁ הַנַּעֲנֶה. וְלָמָּה זֶה פֹּה אֵחַרָתָּ. וְאֵי מִזֶּה עַם אָתָּה:
<strong>אָמַר</strong> הָאִישׁ אֲנִי. אֲשֶׁר הֱצִיקַנִי זְמַנִּי.
וְהִרְחִיב עָלַי יְגוֹנִי. שָׂבֵעַ רָעֵב. וְרָעֵב שָׂבֵעַ. חַיַּי יוֹתֵר
קְצָרִים מֵהַקֶּסֶת. וְגוּפִי יוֹתֵר כָּחוּשׁ מֵהַשִּׂרְטוּט. וְלִבִּי
יוֹתֵר אָפֵל מִמֵּי שִׁיחוֹר. וְחֶלְקִי יוֹתֵר דַּל מִבֶּקַע
הַקֻּלְמוֹס. וְיָדַי יוֹתֵר חֲלוּשׁוֹת מֵהַקָּנֶה. וּמַאֲכָלִי יוֹתֵר
מַר מֵהָעֳפָצִים. וּמִשְׁתַּי יוֹתֵר טְפֵלִים מִמֵּימֵי הַדְּיוֹ.
וּקְשִׁי הַפַּת יוֹתֵר דָּבוּק מֵהַגּוֹמֶא. וַיִּשָּׂא אֶת קוֹלוֹ
וַיֹּאמַר:</p>

<br />

<p>זְמַנִּי צָר עֲלֵי לִבִּי כְקֶסֶת</p>

<p>וּפָנַי מִפְּנֵי שִׁיחוֹר אֲפֵלִים</p>

<p>וְחֶלְקִי דַל כְּשִׁנֵּי עֵט וְיָדַי</p>

<p>כְּיַד קָנֶה אֲמֵלָלִים וְדַלִּים</p>

<p>וּמַאְכָלִי מְאֹד יֵמַר וּמִשְׁתַּי</p>

<p>כְּמֵימֵי הַדְּיוֹ הֵמָּה טְפֵלִים:</p>

<br />

<p><strong>אָמַר</strong> הַמִּשְׁנֶה מִתּוֹךְ דְּבָרֶיךָ נִכָּר. כִּי
אַתָּה מִבְּנֵי הַמּוּסָר. וְסִפְרֵי מָשָׁל וּמְלִיצָה לָמַדְתָּ.
הַחִידָה חַדְתָּ. אִם כֵּן אֵפוֹא מַה לְּךָ פֹּה וּמִי לְךָ פֹּה.
וְאֵיךְ מוּסָרֶיךָ הַטּוֹבִים לֹא הוֹעִילוּךָ. וּמְשָׁלֶיךָ הָעֲרֵבִים
בְּמוֹשַׁב מְלָכִים לֹא הוֹשִׁיבוּךָ:</p>

<p><strong>אָמַר</strong> הָאִישׁ אַתָּה הָאִישׁ הַנֶּאֱמָן. הָאָב
הָרַחֲמָן. יִתְקָעֲךָ יָתֵד בְּמָקוֹם נֶאֱמָן. יִשְׁמָרְךָ מִפִּגְעֵי
הַזְּמָן. הֲלֹא שָׁמַעְתָּ מְרִי שִׂיחוֹ. אִם לֹא יָדַעְתָּ אוֹתוֹ וְאֶת
שִׂיחוֹ. כִּי כָל אִישׁ זֵד יָהִיר לֵץ וְאָשֵׁם. בְּנֵי נָבָל גַּם
בְּנֵי בְלִי שֵׁם. יְרוֹמֵם וִיְנַשֵּׂא. וְיַעֲרֹךְ לָהֶם מִטָּה
וְשֻׁלְחָן וְכִסֵּא. וּבְנֵי הַגְּדֻלָּה. שֶׁהָיוּ לְשֵׁם וְלִתְהִלָּה.
לֹא יִתֵּן לָהֶם בְּתוֹכָם נַחֲלָה. וּבְבֵיתָם אֵין לֶחֶם וְאֵין
שִׂמְלָה. וְהַמּשְׁלִים אָמְרוּ בִמְלִיצָתָם. בְּמִשְׁלֵיהֶם
וְחִידוֹתָם. הַזְּמָן יְשַׁלַּח הַזְּבוּב. וְיִתֵּן הַנֶּשֶׁר בִּכְלוּב.
וְאָמַר הַמְשׁוֹרֵר:</p>

<br />

<p>חֲמָסִי עַל זְמָן בֹּגֵד יְצוֹדֵד</p>

<p>בְּנֵי מוּסָר וְיַפִּילֵם בְּמִכְמָר</p>

<p>וְיַמְשִׁילֵם לְצִפּוֹר בַּהֲטִיבוֹ</p>

<p>זְמִירָיו יִתְּנוּ אוֹתוֹ בְמִשְׁמָר:</p>

<br />

<p>עַל כֵּן אִם תְּחַבְּרֵנִי אֵלֶיךָ הָאִישׁ הַתָּמִים.
תִּמְצָא בִי בְּאַחַד הַיָּמִים. תּוֹעֶלֶת גְּדוֹלָה. בְּעֶזְרַת נוֹרָא
תְהִלָּה. וְאָמְרוּ הַחֲכָמִים אַרְבָּעָה לֹא יִכְבַּד עַל הַנָּדִיב
מַעֲמָדָם אִתּוֹ. וְהֵם אָבִיו וְאִשְׁתּוֹ וְאֻשְׁפִּיזוֹ וּבְהֶמְתּוֹ.
וְאָמַר הַמְשׁוֹרֵר:</p>

<br />

<p>נְדִיב לֵבָב פְּנֵי אָבִיו וְאִמּוֹ</p>

<p>מְאֹד יִירָא וְיִתֵּן חֵן לְאִשְׁתּוֹ</p>

<p>וְתָמִיד אֹכְלֵי לַחְמוֹ יְכַבֵּד</p>

<p>וְצַדִּיק יִרְעֶה נֶפֶשׁ בְּהֶמְתּוֹ:</p>

<br />

<p>וּבִשְׁמֹעַ הַמִּשְׁנֶה נֹעַם מִלָּיו וּמְשָׁלָיו.
נִכְמְרוּ רַחֲמָיו עָלָיו. וַיֹּאמֶר בְּלִבּוֹ אוּלַי מְצוּקָתוֹ וְקֹצֶר
נַפְשׁוֹ שִׁנּוּ אֶת טַעְמוֹ. לַעֲבֹר עַל הַמּוּסָר לְשַׁבֵּחַ אֶת
עַצְמוֹ. וַיֹּאמֶר הִנְנִי עֹשֶׂה כִדְבָרְךָ וּמִמֶּנּוּ לֹא אֶגְרַע.
וְאִם לֹא אֶמְצָא בְךָ אֶת אֲשֶׁר אֶשְׁמַע. אַךְ הוֹדִיעֵנִי מַה
תֵּדַע:</p>

<p><strong>אָמַר</strong> הָאִישׁ אֵדַע לְקַשֵּׁר הַדְּבָרִים. וּלְתַקֵּן הַשְׁחָתַת הַמַּאֲמָרִים;</p>

<p><strong>אָמַר</strong> הַמִּשְׁנֶה וְאֵיךְ תְּקַשְּׁרֵם. וּמִמְּעֻוָּתָם תְּיַשְׁרֵם.</p>

<p><strong>אָמַר</strong> כִּי זֶה גָלוּי וְיָדוּעַ. כִּי בְּדַבֵּר
אִישׁ דָּבָר נִשְׁחָת וְגָרוּעַ. אֵדַע לְתַקֵּן עַוָּה. וּלְיַשֵּׁר
הַנְּתִיבָה. וּלְהָשִׁיב הַמַּחֲשָׁבָה. הָרָעָה עָלָיו לְטוֹבָה:</p>

<p>וַיִּבֶז לוֹ הַמִּשְׁנֶה בְלִבּוֹ. וְלֹא שָׁת אוֹתֹתָיו
אֵלֶּה בְקִרְבּוֹ. וְעִם כָּל זֶה צִוָּהוּ לָלֶכֶת הָעִיר וְלָבֹא אֶל
מְעוֹנוֹ. וְלִהְיוֹת מֵאוֹכְלֵי שֻׁלְחָנוֹ. וּבְכָל יוֹם וָיוֹם יֶתֶר
הַשָּׂרִים מִתְחַכְּמִים אֵלָיו. וּמִתְנַכְּלִים עָלָיו. וַיִּבְחֲרוּ
מֵהֶם שְׁלשָׁה אֲנָשִׁים. עַזִּים וְקָשִׁים. קְשֵׁי לֵב וּקְשֵׁי מֶצַח.
בַּעֲלֵי מְלִיצָה וְאַנְשֵׁי מִרְמָה וָרֶצַח. וְאָמְרוּ הַחֲכָמִים
הַלָּשׁוֹן צְעִיר הַקּוֹמָה. גְּדָל הַנְּקָמָה. וְאָמַר
הַמְשׁוֹרֵר:</p>

<br />

<p>אֶל כָּל בְּנֵי קֶשֶׁת לְמַטָּרָה עֲמֹד</p>

<p>אַךְ מִלְּשׁוֹן אִישׁ מִי לְבָבְךָ יַעֲזֹר</p>

<p>לַכֹּל זְמָן וּלְכָל כְּאֵב מַרְפֵּא וְלֹא</p>

<p>אֶמְצָא לְמַכַּת הַלְּשׁוֹנוֹת מְזוֹר:</p>

<br />

<p>וַיִּשְׁלְחוּ אוֹתָם לְדַבֵּר אֶל הַמֶּלֶךְ קָשׁוֹת עַל הַמִּשְׁנֶה. לִרְאוֹת מַה יְּדַבֶּר-בּוֹ וּמַה יַּעֲנֶה:</p>

<p><strong>וַיַּעַן</strong> הָרִאשׁוֹן וַיֹּאמַר דַּע אֲדֹנִי הַמֶּלֶךְ
כִּי כַאֲשֶׁר הַמַּחֲשָׁבָה הִיא רְאִי הַלֵּב אִם יַאֲרִיךְ לְהַבִּיט
בָּהּ תְּגַלֶּה לוֹ מַצְפֻּנֵי הָעִנְיָנִים. כֵּן הָעֲבָדִים רְאִי
מוּצָק לַאֲדֹנֵיהֶם הַנֶּאֱמָנִים. כִּי הַמְּלָכִים יוֹשְׁבִים
בְּחַדְרֵיהֶם וּבְבָתֵּי מַלְכוּתָם. בְּחַצְרֵיהֶם וּבְטִירוֹתָם. לֹא
יַעַמְדוּ עַל דִּבְרַת בְּנֵי אָדָם וְסוֹדוֹתָם. לֹא יֵדְעוּן. וְלֹא
יִרְאוּן וְלֹא יִשְׁמְעוּן. עַל כֵּן כָּל עֶבֶד נֶאֱמָן חַיָּב
לְהוֹדִיעַ לַאֲדֹנוֹ אֲשֶׁר יֵדַע. וַאֲשֶׁר יִרְאֶה וַאֲשֶׁר יִשְׁמַע
אִם טוֹב וְאִם רַע. וַאֲנַחְנוּ שָׁמַעְנוּ כִּי פְלוֹנִי מִשְׁנֶךָ.
רוֹצֶה לִמְרֹד בְּךָ וְלָקוּם עָלֶיךָ. וְלָשֶׁבֶת עַל כַּנֶּךָ.
וְלַעֲמֹד עַל מְכוֹנֶךָ. וּכְבָר הַשְׁבֵּעַ הִשְׁבִּיעַ בְּחֵלֶק
שְׂפָתָיו וּדְבָרָיו. רַבִּים מֵעַמֵּי הָאָרֶץ מִידִידָיו וַחֲבֵרָיו.
לְהַחֲזִיק בְּיָדוֹ וּלְהִדָּבֵק אַחֲרָיו. תַּחַת אֲשֶׁר הֲרִימוֹתָ אֶת
כִּסְאוֹ וּמַדְרֵגָתוֹ. וּמֵאַשְׁפּוֹת נְשָׂאתוֹ. וּבֶאֱמֶת הִמְשִׁילוּ
בַעֲלֵי הַחִידוֹת וְהַמְּשָׁלִים. הַזְּמָן הָרַע עִם בְּנֵי הַנְּבָלִים.
בְּדַמּוֹתָם אוֹתָם לְמֹאזְנַיִם אֲשֶׁר יָרִימוּ הַחֲסֵרִים.
וְיַשְׁפִּילוּ הַשְּׁלֵמִים הַיְתֵרִים. וְאָמַר הַמְשׁוֹרֵר:</p>

<br />

<p>בְּנֵי יָמִים בְּנֵי דָמִים מְקִימִים</p>

<p>וּמַפִּילִים אֱנוֹשׁ צַדִּיק וְתָמִים</p>

<p>כְּמֹאזְנַיִם מְרִימִים הַחֲסֵרִים</p>

<p>וּמַשְׁפִּילִים עֲדֵי אֶרֶץ שְׁלֵמִים:</p>

<br />

<p><strong>אָמְרוּ</strong> הַחֲכָמִים בֶּן חוֹרִין כְּשֶׁיִרְעַב
יִסְבֹּל. וּכְשֶׁיִּשְׂבַּע יִשְׁפֹּל. וּבֶן עֶבֶד כְּשֶׁיִּרְעַב
יִקְצֹף וִיקַלֵּל. וּכְשֶׁיִּשְׂבַּע יִתְגָּאֶה וְיִתְהַלֵּל. וַיִּקְרָא
הַמֶּלֶךְ לַשֵּׁנִי וַיֹּאמֶר אֵלָיו מַה תֹּאמַר אַתָּה בַּמִּשְׁנֶה
וּמַעֲלָלָיו. וּמַה תָּעִיד לְשׁוֹנְךָ עָלָיו.</p>

<p><strong>וַיַּעַן</strong> הַשֵּׁנִי וַיֹּאמַר אֲדֹנִי הַמֶּלֶךְ מָה
אֹמַר בְּאִישׁ אֲשֶׁר מֹאזְנָיו גְּנָזָיו. וְשִׁנָּיו אֻשְׁפִּיזָיו.
וְכַסְפּוֹ וּזְהָבוֹ נֶאֱמְנֵי לְבָבוֹ. וּמַפְתֵּחוֹ נֶאֱמַן רוּחוֹ.
וְתֵבָתוֹ בַּעֲלַת חֶבְרָתוֹ. וְטַבַּעְתּוֹ אִישׁ עֲצָתוֹ. הַכָּזָב
עֲמִיתוֹ. וְהֶעָוֶל מַרְעִיתוֹ. וְהַשֶּׁקֶר שֹׁמֵר בְּרִיתוֹ. וְאָמְרוּ
הַחֲכָמִים. הַשֶּׁקֶר וְהַמָּוֶת שָׁוִים. כִּי מַעֲלַת הַחַי
בְּדִבּוּרוֹ. וּכְשֶׁלֹּא יֵאָמְנוּ דְבָרָיו כְּבָר בָּטְלוּ חַיָּיו.
וְאָמַר הַמְשׁוֹרֵר:</p>

<br />

<p>מָוֶת בְּחַר לָךְ לֹא דְבַר שֶׁקֶר</p>

<p>כִּי תוֹצְאוֹת שֹׁדוֹ לְאֵין חֵקֶר</p>

<p>יָמוּת לְבַדּוֹ אִישׁ בְּמוֹתוֹ אַךְ</p>

<p>רַבִּים אֲשֶׁר תָּמִית לְשׁוֹן שֶׁקֶר:</p>

<br />

<p><strong>וַיִּקְרָא</strong> הַמֶּלֶךְ לַשְּׁלִישִׁי וַיֹּאמֶר לוֹ הֲתוֹדֶה אַתָּה לַחֲבֵרֶיךָ וּדְבָרָם. וְתֹאמַר כְּמַאֲמָרָם.</p>

<p><strong>וַיַּעַּן</strong> הַשְּׁלִישִׁי וַיֹּאמַר אֲדֹנִי הַמֶּלֶךְ
דַּע כִּי לֹא בָאוּ חֲבֵרַי אֶל הַקָּצֶה הָרִאשׁוֹן מִנַּבְלוּתוֹ. וְלֹא
הֵבִינוּ דַרְכֵי שִׁקְרוּתוֹ. כִּי הוּא מֵהַיָּם זַעְפּוֹ. וּמֵהַמַּיִם
קִצְפּוֹ. וּמֵהַוֶּרֶד שְׁמִירָיו. וּמֵהַיַּיִן שְׁמָרָיו. וּמֵהָאֵשׁ
עֲשָׁנוֹ. וּמֵהָעָב חֶשְׁכָתוֹ וֶאֱשׁוּנוֹ. אֵין סוֹף לְמִרְמָתוֹ.
וְאֵין קֵצֶה לְפַחֲזוּתוֹ. וְאָמְרוּ הַחֲכָמִים הַשַּׁקְרָן יוֹתֵר רַע
מֵהַגַּנָּב. כִּי הַגַּנָּב יִגְנֹב מָמוֹנְךָ. וְהַשַּׁקְרָן יִגְנֹב
דַּעְתְּךָ. וְאָמַר הַמְשׁוֹרֵר:</p>

<br />

<p>הִשָּׁמְרָה מֵאִישׁ כְּזָבִים עַל</p>

<p>גֹּנֵב בְּעֶבְרָתוֹ זְהָבֶיךָ</p>

<p>גֹּנֵב יְגַנֵּב הוֹנְךָ אָכֵן</p>

<p>כֹּזֵּב יְגַנֵּב אֶת לְבָבֶךָ:</p>

<br />

<p>וְאִם תִּרְצֶה אֲדֹנֵנוּ הַמֶּלֶךְ לַעֲמֹד עַל אֲמִתַּת
הֶגְיוֹנֵנוּ. וּדְבַר לְשׁוֹנֵנוּ. מַהֵר שְׁלַח בַּעֲבוּרוֹ וְהַשְׁבֵּעַ
הַשְׁבִּיעֵהוּ. וּבְסוֹד גָּדוֹל הוֹדִיעֵהוּ. כִּי בָרָא לְךָ הַשֵּׁם
לֵב חָדָשׁ. וְרוּחַ נָכוֹן בְּקִרְבְּךָ חִדַּשׁ. שֶׁתִּזְנַח הָעוֹלָם
הַזֶּה וְתַעֲזֹב מַלְכוּתֶךָ. וְתָשׁוּב לְדָת הַנְּזִירִים וֶאֱמוּנָתָם
תִּהְיֶה אֱמוּנָתֶךָ. וְאָז יֵרָאוּ לְךָ אוֹתוֹת שִׂמְחָתוֹ. וְיִגָּלוּ
לְךָ מוֹפְתֵי חֶדְוָתוֹ. וְאֵיךְ יְיַפֶּה לְךָ הַדָּבָר לְאֵין חֵקֶר.
עַד אֲשֶׁר תַּכִּיר הָאֱמֶת מִן הַשֶּׁקֶר. וְאַל יִחַר בְּעֵינֶיךָ
אֲדֹנֵנוּ. אִם מְלָאָנוּ לְבָבֵנוּ. לְדַבֵּר בְּאָזְנֶיךָ דִּבְרֵי
מָשָׁל וּמְלִיצָה. וְלָתֵת לְךָ עֵצָה. עִם דַּעְתֵּנוּ שִׂכְלְךָ
הַגָּדוֹל וְחָכְמָתְךָ הַשְּׁלֵמָה. וּבְפִיךָ דַּעַת וּמְזִמָּה. כִּי
אָמְרוּ הַחֲכָמִים הַטּוֹב שֶׁבַּסּוּסִים צָרִיךְ לְשׁוֹט. וְהַגִּבּוֹר
שֶׁבָּאָדָם צָרִיךְ לְחֶרֶב. וְהֶחָכָם שֶׁבַּמְּלָכִים צָרִיךְ לְיוֹעֵץ.
וְאָמַר הַמְשׁוֹרֵר:</p>

<br />

<p>קְנֵה לֵב קְנֵה חָכְמָה וְחֶבְרַת מְתֵי עָרְמָה</p>

<p>וְאִם לֹא חֲצֹב קֶבֶר לְשִׁכְנְךָ וְתִכְרֶה בּוֹר</p>

<p>הֲתִבְטַח וְתִשָּׁעֵן חֲסַר לֵב בְּבִינָתָךְ</p>

<p>וְעֵצוֹת בְּיַד גֶּבֶר כְּחִצִּים בְּיַד גִּבּוֹר:</p>

<br />

<p>וּכְבָר יָדַע כָּל הַמְקַנֵּא. אֲמִתַּת אֱמוּנַת
הַמִּשְׁנֶה. כִּי הָיָה מֹאֵס בָּעוֹלָם הַזֶּה הַנִּמְאָס. וְדָבֵק
בֶּאֱמוּנַת הַנְּזִירִים וּבְמַעֲשֵׂיהֶם חֹמֵל וָחָס. וַיַּעַן הַמֶּלֶךְ
וַיֹּאמֶר לוֹ דַּע בֶאֱמֶת כִּי אִם יֵרָאֶה לִי מֵאֲשֶׁר סִפַּרְתָּ לִי
אוֹת אֱמֶת אוֹ מוֹפֵת כִּי לֹא אֶשְׁאָלֵהוּ. וּבְחִידוֹתָם עוֹד לֹא
אֲנַסֵּהוּ. כִּי בֶן מָוֶת הוּא. וַיִּשְׁלַח הַמֶּלֶךְ בַּעֲבוּר
הַמִּשְׁנֶה. וַיְדַבֵּר אִתּוֹ דִבְרֵי אִישׁ נִגַּשׂ וְנַעֲנֶה.
וַיֹּאמֶר לוֹ כְּבָר יָדַעְתָּ הִשְׁתַּדְּלוּתִי בְמַלְכוּתִי.
וְחִשְׁקִי וְתַאֲוָתִי. בְּדִבְרֵי הָעוֹלָם מִיּוֹם הֱיוֹתִי. וְעַתָּה
אֶזְכֹּר לְמַה שֶּׁעָבְרוּ מִיָּמַי. עִם רֹב פְּשָׁעַי וַאֲשָׁמַי. וְלֹא
אֶמְצָא דָבָר מוֹעִיל בָּעוֹלָם הַזֶּה הֶהָפוּךְ הֶחָשׁוּךְ וְאֶפְחַד
עַל שָׁנַי הַנּוֹתָרִים. וְאִירָא מְאֹד עַל יָמַי הַנִּשְׁאָרִים. פֶּן
יִתַּמּוּ בַהֶבֶל וְיִשָּׁמֵדוּ. יַעֲלוּ בַתֹּהוּ וְיֹאבֵדוּ. וְלֹא
יִשָּׁאֵר לִי בַּמֶּה אֶצְטַיֵּד בְּדַרְכִּי הָרְחוֹקָה. אֶל שְׁאוֹל
וַעֲלוּקָה. וְלֹא יִהְיֶה בְיָדִי בַּמֶּה אֶשְׂכֹּר מְלִיצִים בַּעֲדִי.
כָּל שֶׁכֵּן כִּי אֵין בְּיָדִי. בַּמֶּה אֲקַדֵּם פְּנֵי הַשּׁוֹפֵט
הַדַּיָּן בָּרוּךְ הוּא עַל כֵּן אֲנִי רוֹצֶה עַתָּה לַעֲשׂת לְנַפְשִׁי
הַשֹּׁמֵמָה. תַּחַת אֲשֶׁר עָשִׂיתִי עַד הֵנָּה לִגְוִיָּתִי
הַנְּשַׁמָּה. כִּי הִיא הַנִּשְׁאֶרֶת. וְהוּא הַהֹלֵךְ אֶל אֶרֶץ
אַחֶרֶת. הִיא הָעֹלָה לְמַעְלָה. וְהוּא הַיֹּרֵד שְׁאוֹלָה. הִיא
הָעֹמֶדֶת וְהוּא הַכָּלֶה. הִיא הַקַּיֶּמֶת וְהוּא הַבָּלֶה.
וְיָדַעְתִּי כִּי כָל אֲשֶׁר אוֹסִיף לִיגַע בַּעֲדָהּ אֵאָנַח. וּכְכָל
אֲשֶׁר אֶצְטָעֵר עָלֶיהָ אֶשְׂמַח. וְכָל אֲשֶׁר אֶתְעַנֶּה בַעֲבוּרָהּ
אֶשְׂבַּע. וְכָל אֲשֶׁר אֶלָּחֵם לָהּ אִוָּשַׁע. וְרָאִיתִי מִן הָעֵצָה
הַיְשָׁרָה וְטוּב הַזְּרִיזוּת. לְהִדָּבֵק בַּנְּזִירוּת. וְאִפָּרֵד
מִזֶּה הַמַּלְכוּת וְאָסִיר מִמֶּנִּי עֻלּוֹ. וְאֶפְשֹׁט מֵעָלַי
מְעִילוֹ. וַיָּרֶם אֶת קוֹלוֹ. וַיִּשָּׂא מְשָׁלוֹ:</p>

<br />

<p>אֲסִיר תַּאֲוָה עֲלֵה מִפַּח וְהַעֲלֵה</p>

<p>לְעוֹלָה יִצְרְךָ אֶל יוֹצְרֶךָ</p>

<p>וְאַל תַּחֲשֹׁב הֱיוֹת נֵעוֹר וּמֵקִיץ</p>

<p>וְכִי יָנוּם וְיִישַׁן שֹׁמְרֶךָ</p>

<p>שְׁמַע נָא לַעֲצַת אֹהֵב טְהָר לֵב</p>

<p>וְאַל נָא יִשְׂמְחוּ לָךְ צוֹרְרֶיךָ</p>

<p>חֲמֹל עַל נַפְשְׁךָ כִּמְעַט וְתִחְיֶה</p>

<p>וְיֹצֶרְךָ עֲדֵי עַד יִצְּרֶךָ</p>

<p>אַל יַשִּׁיאֲךָ פִי גַאֲוָה פֶּן</p>

<p>כְּמִקְרֵה הַכְּסִיל כֵּן יִקְרֶךָ</p>

<p>אֱוִיל הֶרֶף וְאַל תַּעְכֹּר שְׁאֵרְךָ</p>

<p>בְּיָדֶיךָ וְסֹב אֶל אַחֲרֶיךָ:</p>

<br />

<p><strong>וַיְהִי</strong> כִשְׁמֹעַ הַמִּשְׁנֶה דְבָרָיו וּמַעֲנָיו.
שָׂמְחוּ רַעְיוֹנָיו. וְצָהֲלוּ פָנָיו. וַתָּאוֹרְנָה שְׁתֵּי עֵינָיו.
וַיֹּאמֶר לוֹ בָּרוּךְ יְיָ אֲשֶׁר יָעַץ לְבָבֶךָ. וְהֵעִיר בְּנֵי
מַחֲשָׁבֶיךָ. כִּי בֶאֱמֶת הָעֵצָה הַטּוֹבָה רָאִיתָ. מַחֲזֵה שַׁדַּי
חָזִיתָ. וְכַאֲשֶׁר דִּבַּרְתָּ בִשְׂפָתֶיךָ בְּיָדְךָ תְמַלֵּא.
וְסוֹדְךָ לְאַחֵר אַל תְּגַלֶּה. הָחֵל וְכַלֵּה. וַאֲנִי מְקַוֶּה מֵאֵת
בּוֹרְאֵנוּ יִתְבָּרֵךְ כִּי הוּא יְחַבֵּר לְךָ עִם הַמַּלְכוּת הַזֶּה
וְתַעֲנוּגֵי טוֹבָתוֹ. מַלְכוּת עוֹלָם הַבָּא וּנְעִימוּתוֹ:</p>

<p>וְכִשְׁמֹעַ הַמֶּלֶךְ דְּבָרָיו וּמַעֲנָיו. בָּעֲרָה
כָאֵשׁ חַמָתוֹ וַיֵּרַע בְּעֵינָיו. וְלֹא יָכֹל לַעֲנוֹת אוֹתוֹ כִּי
נִבְהַל מִפָּנָיו:</p>

<p>וַיִּשָּׂא הַמִּשְׁנֶה אֶת עֵינָיו הַשֹּׁאֲפִים.
וַיַּרְא אֶת פְּנֵי הַמֶּלֶךְ וְהִנָּם זֹעֲפִים. וּבָהֶם סוֹד לְבָבוֹ
גִלָּה. נִשְׁתַּנּוּ כְרֶגַע וְלֹא הָיוּ לוֹ כַאֲשֶׁר בַּתְּחִלָּה.
וַיָּשָׁב אֶל בֵּיתוֹ נֶאֱנָח וְנִדְכֶּה. נָגוּעַ וּמֻכֶּה. לֹא אָכַל
וְלֹא שָׁתָה. כִּי לֹא יָדַע סִבַּת חֲרוֹן אַף הַמֶּלֶךְ וּבַמֶּה
הָיָתָה. אוֹ בַמֶּה יִתְרַצֶּה אֶל אֲדֹנָיו. וּבַמֶּה יְכַפֵּר פָּנָיו.
וַתִּדַּר שְׁנָתוֹ מֵעֵינָיו. גָּדַל חִילוֹ. וְאָרַךְ לֵילוֹ. וַיִּשָּׂא
אֶת קוֹלוֹ וַיֹּאמַר:</p>

<br />

<p>אֱשׁוּן חשֶׁךְ מְנָת חֶלְקִי וְאֵין לִי</p>

<p>לְבַד לֵיל אֶחֱזֶה לִי וַאֲחַזְתִּיו</p>

<p>אֵין אֹהֵב לְבַד עַפְעַף וְשַׂרְעָף</p>

<p>יְעָצַנִי בְלֵילִי גַּם יְעַצְתִּיו</p>

<p>וְדוֹדַי שֹׁמְרֵי סוֹדִי בְנֵי עָשׁ</p>

<p>וְיָרֵחַ כְּרֵעַ לִי חֲשַׁבְתִּיו</p>

<p>וְשֶׁמֶשׁ אֵין כְּמִשְׁפָּטוֹ לְאִטּוֹ</p>

<p>מְסוֹבֵב חוּג זְבוּל כַּאֲשֶׁר יְדַעְתִּיו</p>

<p>וְאֵין שַׁחַר וְאֵין מָחָר וְאֵין לִי</p>

<p>בְּעַד בֹּקֶר מְסַפֵּר כִּי שְׁאִלְתִּיו</p>

<p>יְדִידַי סַפְּרוּ לִי אִם יְדַעְתֶּם</p>

<p>בְּעַד יוֹמָם וּמַרְאָיו כִּי שְׁכַחְתִּיו:</p>

<br />

<p>וַיְהִי מִתְחַשֵּׁב וּמִצַּד אֶל צַד מִתְהַפֵּךְ.
וְנַפְשׁוֹ עָלָיו תִּשְׁתַּפֵּךְ. וְעוֹדֶנּוּ בִמְבוּכָתוֹ הַגְּדוֹלָה.
וַיִּזְכֹּר אֶת הַתֹּעֶה בַּעַל הַתַּחְבֻּלָה. וַיִּשְׁלַח בַּעֲדוֹ
וַיָּבֹא. וַיֹּאמֶר לוֹ הֲתִזְכֹּר אֵת אֲשֶׁר הִתְפָּאֲרְתָּ בוֹ. כִּי
אַתָּה תִקְשֹׁר הַדְּבָרִים הַנִּכְרָתִים. וּתְתַקֵּן הָעִנְיָנִים
הַנִּשְׁחָתִים. אָמַר זָכַרְתִּי אֲדֹנִי לְכָל דְּבָרַי וּמִלַּי.
וְעַתָּה אִם תִּצְטָרֵךְ אֵלַי. הִתְפָּאֵר עָלַי. כִּי בְעֵזֶר הַצּוּר
לֹא אַפִּיל דָּבָר מִכָּל דְּבָרַי. וְלֹא אַכְחִיד אֹמֶר מִמַּאֲמָרַי.
לְשַׁלֵּם נְדָרַי. וְאָמַר הֶחָכָם הַנֶּדֶר בְּלִי תַשְׁלוּם. כְּרַעַם
בְּלִי תַשְׁלוּם. כְּרַעַם בְּלִי גֶשֶׁם. וְאָמַר הַמְשׁוֹרֵר:</p>

<br />

<p>מַתַּת נְדִיב לֵבָב כְּטַל יִזַּל וְלֹא</p>

<p>יֵדַע אֱנוֹשׁ מָתַי וְלֹא מֵאַיִן</p>

<p>אָכֵן דְּבַר נָבָל כְּקוֹל רַעַשׁ וְקוֹל</p>

<p>רַעַם וְקוֹל רוּחַ וְגֶשֶׁם אָיִן:</p>

<br />

<p>וְאָמַר אַחֵר:</p>

<p>שַׁחֵר פְּנֵי נָדִיב וְיִמָּלֵא</p>

<p>מִשְׁאָלְךָ לִפְנֵי עֲלוֹת שָׁחַר</p>

<p>וּשְׂפַת נְבָלִים תַּעֲנֶה לָךְ לֵךְ</p>

<p>הַיּוֹם וְתָשׁוּב אַחֲרֵי מָחָר:</p>

<br />

<p><strong>אָמַר</strong> הַמִּשְׁנֶה עַתָּה יָדַעְתִּי כִּי בְכָל
אֲשֶׁר דִּבַּרְתָּ וְיָעַצְתָּ. לֹא כִזַּבְתָּ וְלֹא הִתְלוֹצַצְתָּ.
כִּי כֵן מִשְׁפָּטְךָ אַתָּה חָרַצְתָּ. וְעַתָּה בָא הָעֵת אֲשֶׁר
תּוּכַל לְגָמְלֵנִי אִם חֶסֶד גְּמַלְתִּיךָ. וְשַׁלֵּם לִי אִם טוֹבָה
שִׁלַּמְתִּיךָ. וְיָדַעְתִּי כִּי בְנֵי הַמּוּסָר וְהַמִּשְׂרָה.
וְיַלְדֵי הַיְקָר וְהַחֶבְרָה. כָּל טוּב נֶגְדָּם לְאַיִן. וְלֹא יִרְאוּ
בְדָבָר תַּאֲוַת עַיִן. בְּגָמְלָם לָאִישׁ כְּחֻקּוֹ. וּכְמַעֲלָלָיו
יָשִׁיבוּ אֶל חֵיקוֹ. וְאָמְרוּ הַחֲכָמִים הִשָּׁמְרוּ לָכֶם. לְבַל
יִהְיוּ הַכְּלָבִים שֹׁמְרִים בְּרִיתָם יוֹתֵר מִכֶּם. כִּי הַכֶּלֶב אִם
תַּשְׁלִיכוּ פִּסַּת בָּר בִּגְרוֹנוֹ. לֹא יֶחֱרַץ לְשׁוֹנוֹ. וְאָמַר
הַמְשׁוֹרֵר:</p>

<br />

<p>אֲשֶׁר יוֹדֶה בְטוּב חַסְדֵּי יְדֵי אִישׁ</p>

<p>לְבָבוֹ לַעֲשׂוֹת ישֶׁר מְלָאוֹ</p>

<p>וְהַמַּכְחִישׁ בְּאִישׁ חֹמֵל וְגֹמֵל</p>

<p>כְּמוֹ כֹפֵר בְּטוּב הָאֵל בְּרָאוֹ:</p>

<br />

<p><strong>אָמַר</strong> הָאִישׁ הַשְׁמִיעֵנִי אֶת קוֹלֶךָ. וְהוֹדִיעֵנִי כָּל אֲשֶׁר עִם הַמֶּלֶךְ קָרָה אֵלֶיךָ:
<strong>אָמַר</strong> הַמִּשְׁנֶה דַּע כִּי אֲנִי הָיִיתִי עִם
הַמֶּלֶךְ מִימֵי יַלְדוּתוֹ. מִיּוֹם אֲשֶׁר דָּרַךְ כוֹכְבֵי מַלְכוּתוֹ.
וְהָיִיתִי אָהוּב וְחָבִיב לְפָנָיו. וְהָיָה מַאֲמִין בִּי בְכָל
עִנְיָנָיו. לְמַה שֶּׁהָיָה מַכִּיר בִּי. וּמַבְחִין אוֹתִי מֵאֱמוּנַת
לְבָבִי. וְהַיּוֹם הִכַּרְתִּי בוֹ תְמוּרָה וְרֹעַ פָּנִים. וּרְאִיתִיו
כִּי נִשְׁתַּנָּה אֵלַי מֵאֲשֶׁר הָיָה לְפָנִים:</p>
</blockquote>

<blockquote>
<p><strong>אָמַר</strong> הָאִישׁ הַאִם לְשִׁנּוּי פָּנָיו סִבָּה. אוֹ הֵבִיא אָדָם עָלֶיךָ שְׂפַת לָשׁוֹן וְדִבָּה:
<strong>אָמַר</strong> הַמִּשְׁנֶה דַּע בֶּאֱמֶת כִּי אֵינֶנִּי
יוֹדֵעַ בַּדָּבָר הַזֶּה עִלָּה. רַק אֶמֶשׁ שָׁלַח בַּעֲבוּרִי וְסוֹדוֹ
בְאָזְנַי גִּלָּה. וְהוֹדִיעַנִי עִנְיָנֵי נַפְשׁוֹ וְאָמַר לִי כְּבָר
יָדַעְתָּ כִּי כָל יְגִיעִי וַעֲמָלִי הִשְׁתַּדְּלוּתִי בְמַלְכוּתִי
וְנָעֳמוֹ. וְאָהַבְתִּי אֶת הַזְּמָן וְעֶרְוַת מוּמוֹ. וְיֶתֶר מַה
שֶּׁסִּפֵּר לוֹ הַמֶּלֶךְ עַל עַצְמוֹ. וּמַה דִּבֵּר אֵלָיו וּמֶה
עָנָהוּ בְנֶפֶשׁ תְּמִימָה. וְאֵיךְ הִכִּיר בְּפָנָיו הַשִּׁנּוּי וְרֹב
הַחֵמָה. וְהִנְנִי נִבְהָל וְנִבְעָת כִּי לֹא יָדַעְתִּי סִבַּת
תְּמוּרַת פָּנָיו. וּבַמֶּה אֲכַפְּרָה פָּנָיו. וְהֶאֱרַכְתִּי
בְמַחֲשָׁבִי. עַד אֲשֶׁר דָּפַקְתִּי בְשַׁעֲרֵי לְבָבִי. וְזָכַרְתִּי
אֵת אֲשֶׁר סֻפַּר לִי עַל עָצְמְךָ מִקִּשּׁוּר הַדְּבָרִים. וְתִקּוּן
הַמַּאֲמָרִים:</p>

<p><strong>אָמַר</strong> הָאִישׁ אוּלַי הַמֶּלֶךְ חָשַׁב. כִּי אַתָּה
לָקוּם תַּחְתָּיו רָץ וְשָׁב. וְתִרְצֶה לְהַרְאוֹת עָלָיו גְּבוּרָתֶךָ.
וְלָשֶׁבֶת עַל כִּסֵּא מַלְכוּתוֹ תַאֲוָתֶךָ. הִנֵּה נָא נִכָּר כִּי
מֵהֵנָּה נִרְאֲתָה בִדְבָרֶיךָ הַשְׁחָתָה וַאֲנִי אֲקַשְּׁרֵם.
וּבִגְזֵרַת הָאֵל אֲתַקְּנֵם וַאֲיַשְּׁרֵם. עַל כֵּן אַל תָּשֶׁת אוֹתוֹת
הַיָּגוֹן בְּקִרְבֶּךָ. וְאַל תִּתֵּן תּוּגָה בְלִבֶּךָ. הִתְחַזֵּק
וְהִנָּחֵם לַיְלָה וְיוֹמָם. אַל נָא תֵאָנַח לָמָּה תִּשּׁוֹמָם. כִּי
זֶה מַעֲשֶׂה הַכְּסִילִים אֲשֶׁר אֵין לָהֶם עֵצָה וּגְבוּרָה.
הַמִּתְרַפִּים בְּיוֹם צָרָה. לֹא מַעֲשֵׂה הַמַּשְׂכִּילִים
הַגִּבּוֹרִים. אֲשֶׁר לִבָּם כְּצוּר מָעוֹז לְעֻמַּת הַמִּקְרִים. וְעַל
כֵּן יִגְבְּרוּ עֲלֵיהֶם בְּיַד רָמָה. וְיַכּוּם וְיַכְּתוּם עַד
הַחָרְמָה. וּכְבָר אָמְרוּ הַחֲכָמִים נֶחָמוֹת הַמַּשְׂכִּיל בְּמַה
שֶּׁיִּקְרֵהוּ מִן הַמִּקְרִים. בִּשְׁנֵי דְבָרִים. הָאַחַת שִׂמְחָתוֹ
בְּמַה שֶּׁנִּשְׁאַר לוֹ. וְהַשֵּׁנִית תִּקְוָתוֹ לְהִנָּצֵל מִמַּה
שֶּׁיִּקְרֵהוּ. וְחֶרְדַּת הַכְּסִיל בְּמַה שֶׁקָּרָהוּ. גַם כֵּן
מִשְּׁנֵי דְבָרִים. הָאֶחָד כְּאֵבוֹ עַל מַה שֶׁאָבַד לוֹ. וְהַשֵּׁנִי
פַּחְדּוֹ תָמִיד עַל מַה שֶּׁנִּשְׁאַר בְּיָדוֹ. וְאָמַר
הַמְשׁוֹרֵר:</p>

<br />

<p>כְּסִיל יִכְאַב לְבָבוֹ בַהֲלָךְ לוֹ</p>

<p>מְעַט חֶמְדָּה וְיֶחְרַד עַל שְׁאֵרִית</p>

<p>וּמַשְׂכִּיל יַעֲלֹז תָּמִיד בְּחֶלְקוֹ</p>

<p>וְיוֹסִיף לַעֲשׂת לוֹ שֵׁם בְּאַחְרִית:</p>

<br />

<p>עַל כֵּן אֲדֹנִי חֲזַק וְיֶאֲמַץ לִבֶּךָ. לְבִלְתִּי
עָצְבֶּךָ. קוּם מַהֵר וְאַל תִּתְעַצֵּל. עֲשֵׂה זֹאת וְהִנָּצֵל. אַל
תַּפֵּל דָּבָר מִכָּל אֲמָרַי. כִּי בְעֶזְרַת הַשֵּׁם תִּמְצָא תוֹעֶלֶת
בִּדְבָרַי. כִּי תָקוּם בַּבֹּקֶר תִּפְשֹׁט מְעִילֶךָ. וְתוֹרִיד
עֶדְיְךָ מֵעָלֶיךָ. וְתָגֹז אֶת רֹאשֶׁךָ. וּבִגְדֵי הַנְּזִירִים תִּתֵּן
לְבוּשֶׁךָ. וְתִתְהַלֵּךְ כְּאֹרֵחַ וָהֵלֶךְ. כְּאִישׁ עָנִי וָחֵלֶךְ.
עַד בֹּאֲךָ אֶל שַׁעַר הַמֶּלֶךְ. וְיָדַעְתִּי כִּי הוּא יַאֲשִׁימֶךָ.
כַּמַּטָּרָה לְחֵץ לְשׁוֹנוֹ יְשִׂימֶךָ. וְכִי יִשְׁאָלְךָ מַה זֶּה
אֲשֶׁר עָשִׂיתָ תֹּאמַר אֵלָיו. אֲדֹנִי הַמֶּלֶךְ זֶה הַדָּבָר אֲשֶׁר
הִכְרַחְתַּנִי עָלָיו. כִּי אֲנִי בֶאֱמֶת יָדַעְתִּי כִּי לֹא זֶה
הַדֶּרֶךְ וְלֹא זֹה הַנְּתִיבָה. אַךְ טוֹב מוֹתִי מֵחַיֵּי אֵלֶּה
וְלִשְׁכַּב לְמַעֲצֵבָה. אֲבָל לֹא תִנְעַם לְנַפְשִׁי כָּל טוֹבָה.
בְּהִמָּנְעִי מִלֶּכֶת אַחֲרֵי עֲצָתֶךָ. וְרָדְפִי מִשְׁאֲלוֹתֶיךָ.
וְהִתְחַבְּרִי עִמְּךָ בְּכָל תַּאֲוֹתֶיךָ. כִּי מִדִּין הָאֱמוּנָה.
וּמֵחָק הָאַהֲבָה הַנֶּאֱמָנָה. כְּשֶׁיִּרְמֹז אִישׁ לְאֹהֲבוֹ.
וְיוֹדִיעֵהוּ כָל נִסְתָּרָיו וַעֲצַת לְבָבוֹ. הַחוֹבָה עָלָיו לִהְיוֹת
גִּבּוֹר כָּאֲרִי לְבַקֵּשׁ דְּרָכָיו וּשְׁבִילָיו. קַל כַּצְּבִי
לִרְדֹּף אַחֲרֵי מִשְׁאָלָיו. וּמוּסַר הָאַהֲבָה לֹא יִפְרָע. אִם טוֹב
וְאִם רָע. וְאַף מִי שֶׁהוּא עִם אֲדֹנָיו בִּכְמוֹ מַדְרֵגָתִי עִמְּךָ.
וּכְבָר כִּבַּדְתַּנִי עַל כָּל בְּנֵי עַמְּךָ. אֲשֶׁר מֵאָז עַל
כַּפַּיִם חַקּוֹתַנִי. וְעַל כַּנְפֵי חֶמְלָה וְרַחֲמִים נְשָׂאתַנִי.
וְאֵיכָה אֶשָּׂא מַשָּׂא נְדוֹדֶךָ. אוֹ אֵיכָה אוּכַל וְרָאִיתִי
בְאָבְדֶךָ. הִנְנִי נִשְׁבָּע בְּמֶתֶק אַהֲבָתֵנוּ וּבְרִיתֵנוּ. וְחֵי
נֶפֶשׁ כְּמוֹשׁ אֱלֹהֵינוּ. אִם אֶשָּׁאֵר עוֹד אַחֲרֶיךָ שָׂמֵחַ
וְעָלֵז. מְכַרְכֵּר וּמְפַזֵּז. כִּי בַּאֲשֶׁר תֵּלֵךְ אֵלֵךְ עַמְּךָ
עַמִּי וֵאלֹהֶיךָ אֱלֹהָי:</p>

<p>וַיָּקָם הַמִּשְׁנֶה מֵעַל פְּנֵי הַיּוֹעֵץ. בְּטוּב לֵב
שָׂמֵחַ וְעָלֵץ. וַיַּעַשׂ כְּכָל אֲשֶׁר צִוָּהוּ. וַיְדַבֵּר כְּכָל
הַדְּבָרִים אֲשֶׁר הוֹרָהוּ. לֹא הֵמִיר בָּהֶם וְלֹא הֶחֱלִיף. מֵהֶם לֹא
גָרַע וַעֲלֵיהֶם לֹא הוֹסִיף:</p>

<p><strong>וְכִרְאוֹת</strong> הַמֶּלֶךְ אֵת מַעֲשֵׂה הַמִּשְׁנֶה
וְישֶׁר לְבָבוֹ. הוֹסִיף לֶאֱהֹב אוֹתוֹ וּלְהַאֲמִין בּוֹ. וַיֹּאמֶר לוֹ
עַתָּה יָדַעְתִּי. כִּי אֱמֶת הָיָה אֵת אֲשֶׁר שָׁמַעְתִּי. עַל אַחַד
הַחֲכָמִים אֲשֶׁר אָמַר לַחֲבֵרוֹ וְאֹהֲבוֹ. חֲבֵרִי שָׁמַעְתִּי עָלֶיךָ
דָּבָר וְלֹא חָשַׁשְׁתִּי בוֹ. אָמַר הֶחָבֵר וְלָמָּה לֹא. אָמַר הֶחָכָם
כִּי אִם הָיָה אֱמֶת מְחַלְתִּיו. וְאִם הָיָה שֶׁקֶר הִכְזַבְתִּיו.
וְזֶה בְלִי סָפֵק מֵחָק הָאֱמוּנָה הַמְּתוּקָה. וְהַבְּרִית
הַחֲזָקָה:</p>

<br />

<p><strong>אָמַר</strong> הַמִּשְׁנֶה יְחִי הַמֶּלֶךְ אֱמֶת וֶאֱמוּנָה
כִּי לֹא הָיָה לְךָ לְהַאֲמִין עַל עֲבָדֶיךָ הַשְּׁלֵמִים. דִּבְרֵי
נִרְגָּן כְּמִתְלַהֲמִים. כִּי לֹא יֵאוֹת לַמֶּלֶךְ שֶׁיַּעַמְדוּ
בַעֲלֵי כְזָבִים לְפָנָיו. דּוֹבֵר שְׁקָרִים לֹא יִכּוֹן לְנֶגֶד
עֵינָיו. כִּי הַמֶּלֶךְ נִפְרָד בַּעֲצָתוֹ. יוֹשֵׁב בְּיַרְכְּתֵי
בֵיתוֹ. לֹא יָבֹא בָעִיר וּמְדִינָה. כִּי אִם פַּעַם וּשְׁתַּיִם מִדֵּי
שָׁנָה בְשָׁנָה. לֹא יַעֲמֹד עַל מִשְׁפַּט גֵּר יָתוֹם וּמִשְׁאָלָיו.
וְרִיב אַלְמָנָה לֹא יָבֹא אֵלָיו. וְאִם יִהְיוּ עֲבָדָיו חַטָּאִים
וְרָעִים. כָּל מְשָׁרְתָיו רְשָׁעִים. וְהוּא גַם הוּא מַאֲמִין
לְמִלָּתָם. מַקְשִׁיב עַל שְׂפָתָם. יִהְיֶה זֶה סִבָּה לְהַחֲרִיב
בֵּיתוֹ. וּלְאַבֵּד מַלְכוּתוֹ. וּמַה יַּעֲשֶׂה בְאַחֲרִיתוֹ. וְאָמְרוּ
הַחֲכָמִים. טוֹב שֶׁבַּשְּׁבָחִים. אֲשֶׁר הוּא בְּפִי הַטּוֹבִים. וְטוֹב
שֶׁבַּמַּעְבָּדִים. הַמָּתוֹק בְּאַחֲרִיתוֹ. וְטוֹב שֶׁבַּמְּלָכִים. מִי
שֶׁלֹּא יַאֲמִין בַּשָּׁוְא. וְאָמַר הַמְשׁוֹרֵר:</p>

<br />

<p>מִמִּשְׁכְּנוֹת שָׁוְא רַגְלְךָ הוֹקֵר</p>

<p>תִּמְצָא יְקָר וָהוֹן לְאֵין חֵקֶר</p>

<p>אִם אוֹרְךָ יִהְיֶה כְעֵת עֶרֶב</p>

<p>תִּזְרַח לְךָ שֶׁמֶשׁ כְּאוֹר בֹּקֶר</p>

<p>אֹזֶן נְטֵה וּשְׁמַע וְתֵדַע כִּי</p>

<p>טוֹב לָךְ הֱיוֹת בּוֹלֵס וְגַם בּוֹקֵר</p>

<p>לָעַד וְאַל תִּרְאֶה פְּנֵי משֵׁל</p>

<p>מֵרִיב וּמַקְשִׁיב עַל לְשׁוֹן שָׁקֶר:</p>

<br />

<p><strong>וַיִּחַר</strong> אַף הַמֶּלֶךְ עַל הַמְפַתִּים אוֹתוֹ.
לְהַפִּיל מַעֲלָתוֹ. וַיַּעַשׂ בָּהֶם שְׁפָטִים בְּאַפּוֹ וּבַחֲמָתוֹ.
וַיְצַו לְהַשְׁלִיךְ מִכָּל גְּבוּלוֹ כָּל הַנְּזִירִים וַיְמַהֲרוּ
לִבְרֹחַ. וַיִּקְחוּ הָעָם אֶת הַשְּׁבִי וְאֶת הַמַּלְקוֹחַ. וַיִּזְכֹּר
הַמִּשְׁנֶה אֶת הַיּוֹעֵץ אֲשֶׁר כָּזֶה יְעָצָהוּ. כָל יָמָיו וְלֹא
שְׁכֵחָהוּ:</p>

<p><strong>וַיְהִי</strong> הַיּוֹם. וַיֵּצֵא הַמֶּלֶךְ לָצוּד צַיִד
כִּתְמֹל שִׁלְשֹׁם. וַיַּרְא מֵרָחוֹק שְׁנֵי אֲנָשִׁים חֲבֵרִים.
וַיִּשְׁלַח אַחֲרֵיהֶם וַיָּבֹאוּ וְהִנֵּה הֵם שְׁנֵי נְזִירִים:</p>

<p><strong>וַיֹּאמֶר</strong> לָהֶם מַדּוּעַ עֲבַרְתֶּם אֶת פִּי וְאֶת מִצְוָתִי. וְלֹא יְצָאתֶם מֵאַדְמָתִי:
<strong>וַיֹּאמְרוּ</strong> לוֹ דַּע בֶּאֱמֶת. כִּי בְּטֶרֶם
מִצְוָתְךָ מִפִּי שְׁלוּחֲךָ מוּצֵאת. הָיִינוּ אֲנַחְנוּ נְכוֹנִים
לָצֵאת:</p>

<p><strong>אָמַר</strong> לָהֶם וּמַדּוּעַ עַד כֹּה אֵחַרְתֶּם. וְלָלֶכֶת לֹא מִהַרְתֶּם:
<strong>אָמְרוּ</strong> לוֹ אֲנַחְנוּ אֲנָשִׁים נִכְשָׁלִים.
דַּלִּים וְנֶחֱשָׁלִים. אֲנָשִׁים כְּחוּשִׁים. וַחֲלוּשִׁים. וְאֵין
לָנוּ בְהֵמוֹת לִרְכֹּב וָאֵין לֶחֶם נִצְטַיֵּד אוֹתוֹ מִבָּתֵּינוּ.
וְעִם כָּל זֶה לֹא נִשְׁקֹט עַד צֵאתֵנוּ:</p>

<p><strong>אָמַר</strong> לָהֶם מִי שֶׁיִּפָּרֵד מִמְּגוֹר הַמָּוֶת
וְחֶרְדָּתוֹ. וְיָנוּד מִפַּחְדּוֹ וְאֵימָתוֹ. רָאוּי הוּא שֶׁיִּזָּרֵז
לִבְרֹחַ בְּכֹחַ וְעָצְמָה. וְלֹא יִתֵּן לְעַפְעַפָּיו תְּנוּמָה. וְלֹא
יִשְׁאַל צֵידָה וְלֹא בְהֵמָה:</p>

<p><strong>אָמְרוּ</strong> לוֹ אֲנַחְנוּ לֹא נְפַחֵד מֵהַמָּוֶת
וּכְאֵבוֹ. אֲבָל לֹא נִרְאֶה תַאֲוַת נֶפֶשׁ בְּדָבָר אֶלָּא בוֹ. כִּי
מַה שֶּׁיִּתְאַוּוּ אוֹתוֹ בְנֵי אָדָם בָּעוֹלָם כְּבָר יָצָאנוּ
מִמֶּנּוּ אֲנַחְנוּ. אֵין רְצוֹנֵנוּ לָשׁוּב אֵלָיו וְחָלִילָה לָנוּ.
וַיַּעַן הַבְּכוֹר וַיֹּאמַר:</p>

<p>יוֹם אֶגְוְעָה אַל תִּדְאֲגוּ רֵעַי הֲכִי</p>

<p>רִגְבֵי נְחָלִים לִי צְרֹרוֹת מָר דְּרוֹר</p>

<p>רוּחִי בְקִרְבִּי כִּדְרוֹר תּוֹךְ פַּח וּפַח</p>

<p>נִשְׁבָּר וְתִמָּלֵט וּמָצְאָה לָהּ דְּרוֹר:</p>

<br />

<p>וַיַּעַן הַצָּעִיר וַיֹּאמַר:</p>

<p>רֵעַי מְיֻדָּעַי פְּנֵי מָוֶת</p>

<p>חַלּוּ בְכָל רֶגַע וְהוֹדוּהוּ</p>

<p>כַּמָּה נְעִימוֹת יֵשׁ בְּמָוֶת לוּ</p>

<p>אִישִׁים יְדָעוּהוּ עֲבָדוּהוּ:</p>

<br />

<p><strong>אָמַר</strong> הַמֶּלֶךְ אַחֲרֵי אֲשֶׁר דִּבַּרְתֶּם
בְּפִיכֶם. כִּי שְׁלוּחַי פָּגְעוּ בָכֶם. וְאַתֶּם נְכוֹנִים לָצֵאת
בְּכָל כֹּחֲכֶם. אֵינֶנִּי רוֹאֶה אֶתְכֶם. אֶלָּא מִשְׁתַּדְּלִים מְאֹד
לָנוּס מֵהַמָוֶת וְכֹחוֹ. וְלִבְרֹחַ מִפַּחוֹ:</p>

<p><strong>אָמְרוּ</strong> לוֹ דַּע כִּי הַבְּרִיחָה הַהִיא אֲשֶׁר
רָאִיתָ. לֹא הָיְתָה לְהִפָּרֵד מֵהַמָּוֶת כַּאֲשֶׁר בָּדִיתָ. אֶלָּא
מָאַסְנוּ אֶת תּוֹרָתֶךָ. וְגָעַלְנוּ חֶבְרָתֶךָ. וְהִטַּמֵּאנוּ
בְּמָקוֹם מֵאַדְמָתֶךָ. וַיִּמָּלֵא הַמֶּלֶךְ חֵמָה וְאַפּוֹ עָלָיו
חָרָה. וַיְצַו לְהַגְדִּיל הַמְּדוּרָה. וּלְהַשְׁלִיכָם בְּתוֹךְ
הַבְּעֵרָה. וַיַּעֲבֶר קוֹל בְּכָל מְדִינוֹת מַלְכוּתוֹ לְהוֹדִיעַ
הָעַמִּים וְהַשָּׂרִים. לִשְׂרֹף כָּל מִי שֶׁנּוֹדַע מִדַּת
הַנְּזִירִים. וַיִּקְחוּ מֵהֶם כֹּהֲנֵי הַבָּמוֹת. וַיַּתְחִילוּ
לִשְׂרֹף אֲנָשִׁים מֵהֶם בְּכָל הַמְּקוֹמוֹת. עַל כֵּן הָיְתָה
הַשְּׂרֵפָה לְחֹק וּמִשְׁפָּט לַנִּשְׁאָרִים. בְּאַרְצוֹת הֹדּוּ
וּבְיֶתֶר הֶעָרִים. בַּעֲבוּר כִּי יַאֲמִינוּ בְנֵיהֶם. וּבְנֵי בְנֵיהֶם
הַבָּאִים אַחֲרֵיהֶם. כִּי מָצְאוּ מִן הָרֶוַח וְהַהַצָּלָה וְהַכֹּחַ
וְהָעֶזְרָה. בִּשְׂכָר הַשְּׂרֵפָה הַהִיא וְהַתַּבְעֵרָה. וְעַל כֵּן
מָעֲטוּ אַנְשֵׁי הַדָּת וְהַנְּזִירוּת בְּכָל הַגְּלִילוֹת הָהֵם עַד
הַיּוֹם:</p>

<br />
</blockquote>

<h2 id="הַשַּׁעַרהַשִּׁשִּׁי:מַחֲשֶׁבֶתבֶּןהַמֶּלֶךְבְּמַאֲסָרוֹ.אֵיךְיִפֹּלדְּבָרוֹ">הַשַּׁעַר הַשִּׁשִּׁי: מַחֲשֶׁבֶת בֶּן הַמֶּלֶךְ בְּמַאֲסָרוֹ. אֵיךְ יִפֹּל דְּבָרוֹ</h2>

<blockquote>
<p><strong>וַיִּצְמַח</strong> בֶּן הַמֶּלֶךְ בִּיפִי הַהוֹד. צֶמַח
צַדִּיק לִצְבִי וּלְכָבוֹד. וַיִּגְדַּל בְּשִׂכְלוֹ וּבִשְׁלֵמוּתוֹ.
וּמוּסָרוֹ וְטוּב עֲצָתוֹ. כִּי לָקַח הַמּוּסָר וְהַחָכְמָה. וְהַדַּעַת
וְהַמְּזִמָּה. וְכָל מַה שֶׁיִּצְטָרְכוּ אֵלֶיהָ בְנֵי הַמְּלוּכָה
וְהַפַּרְתְּמִים. מִמַּה שֶׁאֵינוֹ כִלְיוֹן הַשָּׁנִים וְהַיָּמִים.
וַיִּקָּהֲלוּ בוֹ שֵׂכֶל עֵצָה וּגְבוּרָה. וְטוּב הַכָּרָה. וְכָל מִדָּה
יְקָרָה. עַד אֲשֶׁר תָּמְהוּ בוֹ כָל שֹׁמְעָיו. וְנִפְלְאוּ מִמֶּנּוּ
כָל יוֹדְעָיו. וְאָמְרוּ הַחֲכָמִים. כִּי כַאֲשֶׁר לֹא יִסָּתֵר מְאוֹר
הַשֶּׁמֶשׁ וְהַיָּרֵחַ בָּעֲנָנִים. כָּךְ הַנַּעַר לֹא יֵעָלֵם שִׂכְלוֹ
וְאִם טָבַע בִּיוֵן הָעֲלוּמִים. וְזָכְרוּ הַחֲכָמִים. כִּי כַאֲשֶׁר
מָלַךְ אֲלֶכְּסַנְדֶּר נִקְבְּצוּ בָאוּ לוֹ כָל הַחֲכָמִים. לְדַבֵּר
וּלְהוֹכִיחַ כְּמִשְׁפָּטָם אִישׁ אִישׁ כְּפִי לְשׁוֹנוֹ. וְצַחוּת
הֶגְיוֹנוֹ. וַיְהִי כַאֲשֶׁר נֶאֶסְפוּ כֻלָּם אֶל בֵּית תְּפִלָּתָם
אָמַר הַמֶּלֶךְ בָּחֲרוּ מִכֶּם אִישׁ וְנִשְׁמָע מַה יְּדַבֵּר. וַיָּקָם
מִתּוֹכָם נַעַר צָעִיר לְיָמִים לְדַבֵּר. אָמַר אֲלֶכְּסַנְדֶּר הַנַּעַר
הַטּוֹב שׁוּב לִמְקוֹמְךָ. כִּי נַעַר אַתָּה וְיָקוּם לְדַבֵּר מִי
שֶׁהוּא גָדוֹל מִמְּךָ. אָמַר הַנַּעַר יַצְלִיחֲךָ אֱלֹהִים אֲדוֹנִי
הַמֶּלֶךְ דַּע כִּי הָאָדָם בְּלִבּוֹ וּלְשׁוֹנוֹ וּכְשֶׁיִּתֵּן הַשֵּׁם
יִתְבָּרֵךְ לְעַבְדּוֹ לָשׁוֹן צַח. וְלֵב לֹא יִשְׁכַּח. אָז יֵאוֹת לוֹ
לְדַבֵּר. וַחֲיָלִים לְגַבֵּר. וְאִלּוּ הָיָה נִבְחָר בְּשָׁנָיו.
וּמוֹלֵךְ לְפִי רֹב יָמָיו עַל הֲמוֹנָיו. דַּע כִּי הָיָה בֶהָמוֹן
הַגָּדוֹל הַזֶּה מִי שֶׁהוּא יוֹתֵר רָאוּי לִמְלֹךְ מִמֶּךָּ. וְיַּעֲנוּ
כֻלָּם וַיֹּאמְרוּ צָדַקְתָּ הַנַּעַר הַטּוֹב. וְאָמַר
הַמְשׁוֹרֵר:</p>

<p>לֹא כָל מְתֵי זִקְנָה לְתִפְאֶרֶת</p>

<p>לֹא כָל בְּנֵי עֶדְנָה לְמִגְעֶרֶת</p>

<p>כַּמָּה נְעָרִים נִשְׁמְרוּ מֵרָע</p>

<p>כַּמָּה זְקֵנִים הֵם בַּמַּחְתֶּרֶת:</p>
</blockquote>

<blockquote>
<p><strong>וַיַּחְשֹׁב</strong> הַנַּעַר עַל עָמְדוֹ שָׁם קָשׁוּר
וְאָסוּר. וּמַדּוּעַ הָיָה עָזוּב וְעָצוּר. וְשֵׁבֶט הַיָּגוֹן
מִמֶּנּוּ לֹא יָסוּר. וְהוּא כְּנָחָשׁ יִשָּׁךְ וּכְצִפְעֹנִי
יַפְרִישׁ. וַיְהִי כְּמַחֲרִישׁ. כִּי אָמַר בְּלִבּוֹ. הָעָם אֲשֶׁר
אֲנִי יֹשֵׁב בְּקִרְבּוֹ. הֵם יֹדְעִים יוֹתֵר מִמֶּנִּי. אֶת אֲשֶׁר
יוֹעִילֵנִי. וַיִּיָּחֶל עוֹד שִׁבְעַת יָמִים אוֹ עָשׂוֹר בְּלֵב
נִדְכֶּה וְנִשְׁבָּר. מִמְּצוֹא חֵפֶץ וְדַבֵּר דָּבָר. עַד אֲשֶׁר
הוֹסִיפוּ לוֹ יָמָיו וְשָׁנָיו. שֵׂכֶל עַל שִׂכְלוֹ וּבִינַת
רַעְיוֹנָיו. וַיָּשָׁב עוֹד לַחְשֹׁב עִנְיָנָיו. וַיֹּאמֶר אֵינֶנִּי
רוֹאֶה לְאֵלֶּה הָאֲנָשִׁים. יִתְרוֹן חֲכָמָה וְדַעַת קְדשִׁים.
וְלָמָּה זֶה עוֹד אֵאָנַח וְאֵאָנֵק. וְעַד אָנָה אַחֲרִישׁ אֶתְאַפֵּק.
הֲלֹא טוֹב לִי לִדְרשׁ בָּזֶה וּלְבַקֵּשׁ. וּמִי הוּא זֶה אֲשֶׁר
הַיְשָׁרָה יְעַקֵּשׁ. וְעַד מָתַי יִהְיֶה זֶה לִי לְמוֹקֵשׁ. וַיְהִי
יוֹם אֶחָד וַיָּבֹא אָבִיו לְבַקְרוֹ. וְרָצָה לִשְׁאֹל עַל עִנְיָנָיו
וּדְבַר מַאֲסָרוֹ. אַחַר כָּךְ אָמַר בְּמַחֲשַׁבְתּוֹ. לֹא יִתָּכֵן
לִהְיוֹת הַחָכְמָה הַזֹּאת מֵאִתּוֹ. וְאִם כֵּן לֹא יֹאמַר לִי הָאֱמֶת
כַּאֲשֶׁר אֶדְרְשֵׁהוּ. וְלֹא יְגַלֶּה לִי לִבּוֹ בְּמָה
שֶׁאֶשְׁאָלֵהוּ. וְאוּלָם הָעֵצָה הַנְּכוֹנָה לְהֵחָבֵא עוֹד כִּמְעַט
רֶגַע וּלְהִתְאַחֵר. וְאוּלַי רֶוַח וְהַצָּלָה יֵעֲמָד לִי מִמָּקוֹם
אַחֵר. וַיְהִי בְתוֹךְ הַשֹּׁמְרִים אוֹתוֹ. אִישׁ טוֹב וְיָקָר
בַּשכְלוֹ וּבִינָתוֹ. קָרוֹב אֵלָיו וּבַעַל עֲצָתוֹ. מִכָּל
הָאֲנָשִׁים אֲשֶׁר לְפָנָיו. וְיוֹתֵר נֶחְמָד מִכֻּלָּם בְּעֵינָיו.
וַיְהִי הַנַּעַר מִשְׁתַּעֲשֵׁעַ בְּחֶבְרָתוֹ. וּמִתְעַנֵּג
בְּאַהֲבָתוֹ. עַד אֲשֶׁר לֹא הָיָה שָׂמֵחַ אֶלָּא בוֹ. כִּי אַהֲבַת
נֶפֶשׁ אֲהֵבוֹ. וְלַיְלָה אֶחָד נָדְדָה שְׁנָתוֹ. וְנֶאֶסְפָה
אַנְחָתוֹ. וְנִתְיַחֵד עִם הָאִישׁ הַהוּא בְחֶדֶר מֵחֲדָרָיו.
וַיַּשִּׂאֵהוּ בְחֵלֶק שְׂפָתָיו וּמַאֲמָרָיו. וְהוֹדִיעָהוּ אַהֲבָתוֹ
הַחֲדָשָׁה. וְחִבָּתוֹ הָאֲנוּשָׁה. פַּעַם גְּבוּרָה פַּעַם חֲלוּשָׁה.
פַּעַם רַכָּה וּפַעַם קָשָׁה. וַיְדַבֵּר אִתּוֹ נִכְבָּדוֹת. וַיָּבֹא
לְנַסּוֹתוֹ בְחִידוֹת. וַיַּעַן וַיְשׁוֹרֵר:</p>
</blockquote>

<blockquote>
<p>שְׁמַע מוּסָר וְאַל תִּבְזֶה עֲצָתוֹ</p>

<p>בְעֵינֶיךָ וְהֵטִיבָה שְׂאֵתוֹ</p>

<p>כְּפִירִים תּוֹךְ מְעוֹנָתָם יְרָא גַּם</p>

<p>פְּנֵי מֶלֶךְ וְאִם יִשְׁכֹּן בְּבֵיתוֹ</p>

<p>וְאִם תִּשְׂחַק לְפִיד חֶרֶב בְּתַעְרוֹ</p>

<p>אֱמֹר מַה תַּעֲשֶׂה מָחָר בְּצֵאתוֹ:</p>
</blockquote>

<blockquote>
<p><strong>וַיֹּאמֶר</strong> לוֹ דַּע כִּי הַמֶּלֶךְ אָבִי יֵלֵךְ מָחָר
אוֹ מָחֳרָתוֹ. אֶל בֵּית מְנוּחָתוֹ. וְיֹאבְדוּ יְדִידוּתוֹ וְקִנְאָתוֹ.
גַּם אַהֲבָתוֹ גַּם שִׂנְאָתוֹ. וְאַתָּה תִשָּׁאֵר אֶחָד מִשְּׁנֵי
אֲנָשִׁים בֵּין בְּנֵי עֲצָתִי. אוֹ גָדוֹל וְנִכְבָּד מִכָּל בְּנֵי
מַלְכוּתִי. אוֹ נִבְזֶה וְנָקֵל מִכָּל בְּנֵי בֵיתִי. וִיִּפְחַד
הָאִישׁ וַיֶּחֱרַד לְקוֹלוֹ. וַיֹּאמֶר לוֹ. הִשָּׁבְעָה לִי בֵאלֹהֵי
מִשְׂגַּבִּי. אִם תִּשְׁקֹר לִי וְאִם תִּבְגֹּד בִּי. וַיִּשָּׁבַע לוֹ
וַיַּבְטִיחֵהוּ. וַיִּכְרָת לוֹ בְרִית וַיִשָּׁקֵהוּ. אָז גִּלָּה לוֹ
הָאִישׁ אֶת כָּל סוֹד אָבִיו וְאֵיךְ הַחוֹזִים בַּכּוֹכָבִים אֶת לְבָבוֹ
הֵמַסּוּ וְאֶת כָּל פַּחְדָּתוֹ עָלָיו וְיִרְאָתוֹ לְבַל יִהְיֶה בֵין
בְּנֵי עַמּוֹ. מִיִּרְאֵי יְיָ וּמֵאֹהֲבֵי שְׁמוֹ. וּבְנוֹתוֹ הָעִיר
הַהִיא בִגְלָלוֹ. לֹא נָפַל דָּבָר אֲשֶׁר לֹא הִגִּיד לוֹ. וַיָּנַח
בַּיּוֹם הַהוּא מֵרָגְזוֹ וּמֵעָצְבּוֹ. וּמִן הָעֲבוֹדָה הַקָּשָׁה
אֲשֶׁר עֻבַּד בּוֹ. וַיִּיטַב לִבּוֹ וַיּוֹסֶף לֶאֱהֹב לַשָּׁלִישׁ.
וְלָתֵת לוֹ אֶת בְּרִיתוֹ שָׁלוֹם הֵחִישׁ. וְעַד בֹּא אָבִיו לְבַקְרוֹ
הֶחֱרִישׁ. וַיֹּאמֶר לוֹ אֲדוֹנִי אָבִי הִנֵּה בַמַּאֲסָר הַזֶּה
אֲסַרְתַּנִי. וְלָצֵאת וְלָבֹא מְנַעְתַּנִי וּסְגַרְתַּנִי.
וְהִבְדַּלְתָּ בֵינִי וּבֵין אַנְשֵׁי הָעוֹלָם. לְבַל תִּשְׁתַּדֵּל
נַפְשִׁי וְלֹא תִטְרַח בַּעֲמָלָם. אֶלָּא בְּמַה שֶׁאֲנִי בוֹ מִן
הַתַּעֲנוּג וְהַשִּׂמְחָה. וְהַשַּׁלְוָה וְהָרְוָחָה. קוֹל שָׂשׂוֹן
וְקוֹל שִׂמְחָה. וְאָמְנָם נֶהֶפְכוּ עָלַי מַחֲשָׁבֶיךָ. זַמּוֹתִי
מוֹרָשֵׁי לְבָבֶךָ. כִּי הֵבֵאתָ עָלַי הַיָּגוֹן וְהַצְּוָחָה. לִי
הִגְדַּלְתָּ הָאֲנָחָה. צָרָה וְתוֹכֵחָה. בְּשׂוּמְךָ אוֹתִי עָצוּר
וְאָסוּר בַּנְּחֻשְׁתַּיִם. וַיִמַּס לְבָבִי וַיְהִי לְמָיִם. עַד אֲשֶׁר
אֵין לִי יָגוֹן אֶלָּא בַּדָּבָר אֲשֶׁר חָשַׁבְתָּ לִהְיוֹת בּוֹ
שִׂמְחָתִי. וְלֹא אֶמְצָא שִׂמְחָה בְנַפְשִׁי אֶלָּא בַּדָּבָר
אֲשֶׁר תַּחְשֹׁב שֶׁיִּהְיֶה בוֹ יְגוֹנִי וְדַאֲגָתִי. וְנַפְשִׁי תְלוּיָה אֶל
מַה שֶׁהִבְדַּלְתָּ בֵינִי וּבֵינוֹ. עַד אֲשֶׁר לֹא יִבְטַח לִבִּי
לִרְאוֹת תַּאֲוָתוֹ וּרְצוֹנוֹ. לֹא אֶשְׂמַח וְלֹא אָגִיל וְכָל טוּב לֹא
אֶחֱזֶה. עַד צֵאתִי מִקִּבְרִי זֶה. וַיִּשָּׂא מְשָׁלוֹ:</p>

<p>בְּשֵׂאתוֹ עֹל נְעוּרָיו טוֹב לְגֶבֶר</p>

<p>וְיֵשׁ תִּקְוָה לְאַחְרִיתוֹ וְשֵׂבֶר</p>

<p>וְכַנֶּשֶׁר יְחַדֵּשׁ עוֹד נְעוּרִים</p>

<p>וְתָמִיד יַעֲלֶה כָנָף וְאֵבֶר</p>

<p>אֲבָל נִקְבַּר בְּמִשְׁבַּר יָם וּמִדְבָּר</p>

<p>הֲיִמָּצֵא עוֹד צֳרִי אֶל צִיר וְשֶׁבֶר</p>

<p>וְאֵיךְ יִשְׂמַח לְבַב אִישׁ מֵת בְּחַיָּיו</p>

<p>וְאֵיךְ יָגִיל לְבַב גֶּבֶר בְּקֶבֶר:</p>

<p>עַל כֵּן אֲדֹנִי אָבִי הַמֶּלֶךְ לֹא תִלְחַץ אוֹתִי
עוֹד וְלֹא תִדְחַק. וּלְהַוָּתִי לֹא תִלְעַג וְלֹא תִשְׂחַק. כַּפְּךָ
מֵעָלַי הַרְחַק. וְהוֹדִיעֵנִי כָּל אֲשֶׁר תַּרְחִיקֵהוּ.
וְתִשְׂנָאֵהוּ וְתִמְאָסֵהוּ. לְמַעַן אֵדַּע לִשְׂנֹאתוֹ
וּלְהַרְחִיקֵהוּ. וְאֵת אֲשֶׁר תִּבְחָרֵהוּ וְתֶאֱהָבֵהוּ. לְמַעַן
אֵדַע לְדָבְקָה בוֹ וּלְקָרְבֵהוּ:</p>
</blockquote>

<blockquote>
<p><strong>וַיֹּאמֶר</strong> לוֹ הַמֶּלֶךְ בְּנִי הַטֵּה אָזְנְךָ
לֶאֱמֶת הֶגְיוֹנִי. וּשְׁמַע תּוֹכְחוֹת לְשׁוֹנִי. וְדַע בֶאֱמֶת כִּי
לֹא הָיְתָה כַוָּנָתִי בְּמַה שֶּׁעָשִׂיתִי לְךָ. אֶלָּא לְהוֹעִילְךָ.
וּלְהֵטִיב אֵלֶיךָ. וּלְהַטּוֹת מֵעָלֶיךָ. כָּל דָּבָר רָע וְנִמְאָס
לַלֵּב וְלַנֶּפֶשׁ. וְתִמְצָא דְרוֹר וְחֹפֶשׁ. וּמַרְגֹּעַ וָנֹפֶשׁ.
עַד אֲשֶׁר לֹא תִרְאֶה וְלֹא תִשְׁמַע וְלֹא תָבִין וְלֹא תֵדַע אֶלָּא
מַה שֶּׁיְשַׂמַּחֲךָ בְיַלְדוּתֶךָ. וְיֵיטִיב לִבְּךָ בְאַחֲרִיתֶךָ.
וַיִּשָּׂא מְשָׁלוֹ:</p>

<p>יַעְלֹז לְבָבֶךָ בְיַלְדוּתָךְ מְאֹד</p>

<p>בָּחוּר וְגִיל בִּימֵי בְחוּרוֹתֶיךָ</p>

<p>בֶּטַח שְׁכַב וּצְלַח רְכַב וּשְׁמַע לְאָב</p>

<p>יָעַצְךָ לִבּוֹ לְאַהְבָתֶךָ</p>

<p>מַלֵּא שְׂחוֹק פִּיךָ כְּחָק יַלְדֵי יְקָר</p>

<p>כִּבְנֵי אֲהוּבֶיךָ וְחֶבְרָתֶךָ</p>

<p>הִתְעַלְּסָה תָמִיד וְהִתְעַנַּג וְאָז</p>

<p>יִיטַב לְבָבֶךָ בְאַחְרִיתֶךָ.</p>

<p><strong>אָמַר</strong> הַנַּעַר דַּע אֲדֹנִי כִּי שָׁמַעְתִּי כִּי
אִישׁ אֶחָד לָשׁוֹן מַחֲלִיק. אָמַר לְיוֹסֵף הַצַּדִּיק. דַּע נְבִיא
הָאֵל. כִּי אֲנִי אֹהַבְךָ מִכָּל רֵעַ וְגֹאֵל. אָמַר יוֹסֵף לֹא בָאתִי
לְיִסּוּרִים קָשִׁים. אֶלָּא מֵאַהֲבַת הָאֲנָשִׁים. אֲהֵבַנִי אָבִי
וְקִנְאוּ בִי אַחַי וְהָיוּ מַחֲשִׁים. עַד הִשְׁלִיכוּנִי לְבוֹר
עַקְרַבִּים וּנְחָשִׁים. וְאַחֲרֵי כֵן מְכָרוּנִי לְעָבֶד. וְהָיִיתִי
כִּכְלִי אֹבֵד. אֲהֵבַתְנִי אֵשֶׁת פּוֹטִיפַר. וְהוּשַׁבְתִּי בַעֲדָהּ
בְּמַאֲסָר. וְנִתְאַחַרְתִּי יָמִים רַבִּים בֵּין הַמִּצְרִים. אֶל
מְקוֹם אֲשֶׁר אֲסִירֵי הַמֶּלֶךְ אֲסוּרִים. עַל כֵּן לֹא אֶרְצֶה
שֶׁיֶּאֱהָבֵנִי כִּי אִם בֹּרֵא רוּחַ וְיוֹצֵר הָרִים. וְאָמַר
הַמְשׁוֹרֵר:</p>
</blockquote>

<blockquote>
<p>אִישׁ עֵת בְּנֵי אִישׁ יֶאֱהָבוּהוּ</p>

<p>רֵעָיו וּמֵרֵעָיו יְקַנְאוּהוּ</p>

<p>בִּרְצּוֹת אֱלֹהִים אֶת דְּרָכָיו אָז</p>

<p>כָּל אוֹיְבָיו יַחַד יְרֵאוּהוּ:</p>

<p><strong>וְכֵן</strong> אֲנִי אֹמֵר דַּע אֲדֹנִי אָבִי לֹא אֶבְחַר
בְּאַהֲבָה וִידִידוּת. שֶׁיְסַבְּבוּ הַמַּאֲסָר וְהַגָּלוּת. וְאִם טוֹב
בְּעֵינֶיךָ הוֹצִיאֵנִי מִן הַמָּקוֹם הַזֶּה חוּשִׁית. וְלֹא תִהְיֶה
זֹאת לָהֶם אַהֲבָה שְׁלִישִׁית:</p>

<p>וַיְהִי כִשְׁמֹעַ אָבִיו אוֹתוֹ פָּחַד וְחָרַד לְקוֹלוֹ.
וַיִּירָא מְאֹד וַיֵּצֶר לוֹ. כִּי הֵבִין כִּי יָדַע הַנַּעַר וְהִכִּיר.
אֵת אֲשֶׁר חָשַׁב מִמֶּנּוּ לְהַעְלִים וּלְהַסְתִּיר. וְהָאֱלֹהִים
עֲצָתוֹ הֵפִיר. וַיִּשְׁאַל אֶת פִּי יוֹעֲצָיו וּנְבוֹנָיו
לְהוֹדִיעֵהוּ. מַה יִּהְיֶה מִשְׁפַּט הַנַּעַר וּמַעֲשֵׂהוּ. וַיֹּאמְרוּ
לוֹ אַחֲרֵי אֲשֶׁר הִגִּיעַ עַד כֹּה דְבָרוֹ. דַּע בֶּאֱמֶת כִּי לֹא
יוֹסִיף לוֹ מַאֲסָרוֹ. כִּי אִם פַּחַד וּרְעָדָה. וְיֵצַר לְבָבוֹ
וְתֵרַע נַפְשׁוֹ וְיַעֲמֹד בַּחֲרָדָה. עַד אֲשֶׁר יִהְיֶה סִבַּת אָבְדוֹ
וּמָתַי תִּמָּצֵא כְזֹאת הָאֲבֵדָה. אַתָּה הַמֶּלֶךְ עִם מַה שֶּׁיֵּשׁ
לְךָ מֵאֹמֶץ הַלֵּב וְהָעָצְמָה. וְהַיָּד הָרָמָה. לוּ רָצִיתָ לְאָסְרוֹ
וּלְהַכְבִּיד עָלָיו עֻלּוֹ. לֹא תוּכַל לוֹ. כִּי כְבָר הֵחֵלּוּ
נִצָּנֵי בְחוּרוֹתָיו לִפְרֹחַ. וּפַחְדּוֹ וּמוֹרָאוֹ לָלֶכֶת
וְלִבְרֹחַ. לֹא יִשָּׂא פְנֵי אִישׁ וְעַל אָדָם לֹא יַחְמֹּל. לֹא
יָשׁוּב מִפְּנֵי כֹל. וּכְבָר אָמְרוּ הַחֲכָמִים בִּנְךָ חָמֵשׁ שָׁנִים
אֲדֹנֶיךָ. וְחָמֵשׁ עַבְדֶּךָ. וְחָמֵשׁ מִשְׁנֶךָ. וְאַחַר כָּךְ
אֹהַבְךָ אוֹ שׂוֹטְנֶיךָ:</p>

<p>שְׁמַע עָמֵל שְׁמַע נָא מַאֲמָרִים</p>

<p>יְקָרִים מִבְּדֹלָחִים וְדָרִים</p>

<p>לְכָה הָכֵן לְבֶן חָמֵשׁ מְזוֹנוֹ</p>

<p>וְאִם תַּחְפֹּר וְתַחְרשׁ בַּבְּקָרִים</p>

<p>וּבֶן עֶשֶׂר בְּכָל עֵת לַמְּדֵהוּ</p>

<p>וּמִגַּעְרָתְךָ יֵחַת וְיַעְרִים</p>

<p>וּבֶן חָמֵשׁ וְעֶשֶׂר כַּבְּדֵהוּ</p>

<p>יְכַבֶּדְךָ בְּהַגִּיעוֹ לָעֶשְׂרִים:</p>

<p><strong>וַיַּאֲמֵן</strong> הַמֶּלֶךְ בָּם. וְיִּשְׁמַע אֶל נִיבָם.
וַיִּקְרָא אֶל בְּנוֹ וַיֹּאמֶר לוֹ בְּנִי כַטּוֹב בְּעֵינֶיךָ עֲשֵׂה.
הִשָּׁאֵר אוֹ צֵא. כִּי חֶפְצִי בַאֲשֶׁר תַּחְפֹּץ וּרְצוֹנִי בַאֲשֶׁר
תִּרְצֶה:</p>

<p>אַחֲרֵי כֵן אָמַר הַמֶּלֶךְ לַחֲבֵרָיו אֲשֶׁר חָיוּ
בְצִלּוֹ. הַיְלָדִים אֲשֶׁר כְּגִילוֹ. לָצֵאת עִמּוֹ. לַהֲבִיאוֹ אֶל
מְקוֹמוֹ. אֶל מוֹלַדְתּוֹ וְאֶל עַמּוֹ. וּלְהַרְכִּיבוֹ בְכָבוֹד לִפְנֵי
כָל חֵילוֹ. עַל מִרְכֶּבֶת הַמַּלְכוּת אֲשֶׁר לוֹ. וַיְצַו לַעֲבָדָיו
נֶאֱמָנָיו. לְהָשִׂים אֲנָשִׁים רָצִים לְפָנָיו. לְמַעַן הַרְחֵק כָּל
אִישׁ מַר נֶפֶשׁ וּבַעַל נְגָעִים. וְכָל מַדְוֵי מִצְרַיִם הָרָעִים.
וּלְמַעַן הַחְבֵּא כָל מֻכֶּה קָרוֹב לָבוֹא אֲסוֹנוֹ. אוֹ גִבֵּן אוֹ דַק
אוֹ תְּבַלֻּל בְּעֵינוֹ. וּלְהַזְמִין לוֹ בַדְּרָכִים. וּבָרְחוֹבוֹת
וּשְׁוָקִים. כָּל אִישׁ בָּרִיא וְחָזָק. וּמַרְאֵהוּ כְמַרְאֵה הַבָּזָק.
וְכָל צוּרָה נָאָה וְתַאֲוַת עַיִן. עִם תֹּפְשֵׂי כִנּוֹר תֹּף וְחָלִיל
וָיַיִן. וְיֶתֶר מִינֵי שְׂמָחוֹת וְשִׁירֵי עֲגָבִים. וַיַּעֲשׂוּ כֵן
יָמִים רַבִּים:</p>

<p><strong>וַיְהִי</strong> הַיּוֹם וְהֵם הֹלְכִים. מְשַׂחֲקִים
בַּדְּרָכִים. זֶה עֹזֵב וְזֶה לֹקֵחַ. זֶה רֹדֵף וְזֶה בֹּרֵחַ. אָז
יְדַלֵּג כָּאַיָּל פִּסֵּחַ. וַיִּרְחֲקוּ מִמֶּנּוּ חֲבֵרָיו וּלְבַדּוֹ
הִנִּיחוּהוּ. וּמְיֻדָּעָיו שְׁכֵחוּהוּ. וַיִּשָּׂא עֵינָיו. וַיַּרְא
וְהֵנָּה שְׁנֵי אֲנָשִׁים נֶחְבָּאִים מִפָּנָיו. הָאֶחָד פָּנָיו
צְנֻמוֹת. עֵינָיו אֲדֻמּוֹת. שִׁנָּיו שְׁחֹרוֹת. קְוֻצּוֹתָיו צְחֹרוֹת.
בִּטְנוֹ כְנֹאד מָלֵא רוּחַ. שֹׁקָיו כְּסִיר נָפוּחַ. הָלַךְ אוֹרוֹ.
וַיֵּאָכֵל חֲצִי בְשָׂרוֹ. וְהַשֵּׁנִי יָבֵשׁ עוֹרוֹ עַל פָּנָיו.
וְנָפְלוּ חֲצִי שִׁנָּיו. נֶחֱלָה גּוּפוֹ וְנִשְׁתַּנּוּ כָל עִנְיָנָיו.
וְהוּא אֹמֵר:</p>

<p>רְאוּ גַבִּי כְקֶשֶׁת שַׁח וְרַגְלַי</p>

<p>אֲסוּרוֹת מִבְּלִי כֶבֶל וְרֶשֶׁת</p>

<p>רְאוּ אוֹתִי וּמִשְׁעַנְתִּי בְיָדִי</p>

<p>כְאִלּוּ הָיְתָה יֶתֶר לְקֶשֶׁת:</p>

<p><strong>וְכִרְאֹתו</strong>ֹ אוֹתָם בְּרֹעַ מַרְאֵיהֶם. נִבְהַל
מִפְּנֵיהֶם. וְהִגִּיעַ כְּאֵב הָאֲנָחָה בְלִבּוֹ. וּנְשָׁמָה לֹא
נוֹתְרָה בוֹ. עַד אֲשֶׁר לֹא עָצַר כֹּחַ לַעֲמֹד. וַיִּפֹּל עַל פָּנָיו
וַיִּבָּעֵת מְאֹד. וַיִּשְׁאַל עֲלֵיהֶם מָה אֵלֶּה. וַיֹּאמְרוּ לוֹ זֶה
עִוֵּר וְזֶה חוֹלֶה. וְיֹּאמַר זֶה אֲשֶׁר אֲנִי רוֹאֶה בַּאֲנָשִׁים
הָהֵם. הֲנִמְצָא רַבִּים מִבְּנֵי אָדָם כָּהֵם. אָמְרוּ לוֹ נִמְצָא.
וּלְהִמָּלֵט אֵין עֵצָה. וַיִּשְׁאַל עוֹד וְיֹּאמַר הֲנִבְטַח אֲנַחְנוּ
שֶׁלֹּא יִמְצָאֵנוּ כָכָה לַשָּׁנִים הַבָּאוֹת. אָמְרוּ וּמִי יִתֵּן
וְנִבְטַח שֶׁלֹּא יִמְצָאֵנוּ יוֹתֵר רַעַ מִזֹּאת. וַיִּשָּׂא מְשָׁלוֹ
וַיֹּאמַר:</p>

<p>יְצִיר חֹמֶר אֲסִיר יֵצֶר כְּמוֹ נָחָשׁ יְסִיתֶךָ</p>

<p>זְכֹר מָוֶת וְצַלְמָוֶת בְּיוֹם שֹׁדָם יְחִתֶּךָ</p>

<p>הֲתִתְפָּאֵר וְאָח וּשְׁאֵר בְּתוֹךְ קֶבֶר יְשִׁיתֶךָ</p>

<p>וְתַזְנִיחֵם וְתַנִּיחֵם וְתָפֵר אֶת בְּרִיתֶךָ</p>

<p>וְתֵלֵךְ בַּחֲצִי יָמִים וְתַעֲזֹב מַחֲצִיתֶךָ</p>

<p>וּמַה תִּגְאֶה אֱנוֹשׁ נִכְאֶה וְכָזֹאת אַחֲרִיתֶךָ:
<strong>וַיָּקָם</strong> מַר וַיֵּלֶךְ יָגֵעַ וְיָעֵף. וַיָּשָׁב אֶל
בֵּיתוֹ סַר וְזָעֵף. עָצֵב וְנֶאֱנָח מְבַזֶּה אֶת עַצְמוֹ. וּמַקְלֶה
מַלְכוּתוֹ וּמַלְכוּת אָבִיו וְנָעֳמוֹ. וְיַעֲמֹד בְּרֹב אֲנָחוֹת
וִיגוֹנִים. יָמִים וְשָׁנִים. וַיְהִי מִקֵּץ יָמִים. וְהוּא הֹלֵךְ
בִּרְחוֹבוֹת הָעִיר בְּפַחַד וְאֵימִים. וַיִּמְצָא אִישׁ זָקֵן נָפְלוּ
שִׁנָּיו. וְכָהוּ עֵינָיו. וְשֻׁנָּה צוּרָתוֹ. וְהִלְבִּין קְוֻצָּתוֹ.
וְהִשְׁחִיר מַרְאִיתוֹ. צָפַד עוֹרוֹ עַל עַצְמוֹ. וְלִבּוֹ בַּל עִמּוֹ.
וְהוּא אֹמֵר:</p>

<p>חֵיל שַׁחֲרֵי שֵׂיבָה בְּרָדְפָם אַחֲרֵי</p>

<p>מַחְנוֹת שְׁחוֹר לֵיל שַׂעֲרִי רַב סַעֲרִי</p>

<p>מִי זֶה יְשִׁיבֵנִי לְקַדְמוּתִי הֲכִי</p>

<p>טוֹב מַאֲפֵל לֵיל שַׁחֲרִי מִשַּׁחֲרִי:</p>

<p>וַיֹּאמֶר עוֹד:</p>

<p>בְּשָׁחֹר עֲלֵי לָבָן יְדֵי כֹתְבִים כָּתְבוּ</p>

<p>וְשֵׂיבָה לְבָנִים עַל שְׁחֹרִים לְאַט תַּנְחֶה</p>

<p>וְלֹא יָדְעָה לִכְתֹּב עֲדֵי מָחֲתָה מִכְתָּב</p>

<p>וְאֵין טוֹב בְּסוֹפֵר לֹא יְכַתֵּב עֲדֵי יִמְחֶה.</p>

<p>וַיֹּאמֶר עוֹד:</p>

<p>אֶתְמַהּ עֲלֵי שֵׂיבָה בְּצוּר חַרְבָּהּ</p>

<p>תַּכֶּה וְלָהּ לֹא יִדְאֲבוּ דָאֹב</p>

<p>לֹא רָאֲתָה עוֹד עֵין אֱנוֹשׁ בִּלְתִּי</p>

<p>שֵׂיבָה חֳלִי כָבֵד בְּלִי מַכְאֹב:</p>

<p>וְיִבָּהֵל עוֹד בֶּן הַמֶּלֶךְ וְיֹּאמַר. מֶה חֳרִי
הָאַף הַנִּמְהָר וְהַמַּר. אֲשֶׁר בָּאִישׁ הַזֶּה הַנִּכְאֶה. אָמְרוּ
לוֹ הַזֹּקֶן הֱבִיאָהוּ אֶל מַה שֶׁתִּרְאֶה. אָמַר וּבְכַמָּה שָׁנִים
יַגִּיעַ אָדָם אֶל הַצָּרָה הַזֹּאת וְהַמְּגִנָּה. אָמְרוּ לוֹ בְּמֵאָה
שָׁנָה. אָמַר עוֹד וּמַה יֵּשׁ אַחֲרֵי כֵן. אָמְרוּ לוֹ הַמָּוֶת. אָמַר
עוֹד וּמַה יֵּשׁ אַחֲרֵי כֵן. אָמְרוּ לוֹ הַגְּמוּל. וַיִּפְתַּח אֶת
פִּיו וַיֹּאמַר:</p>

<p>לְבֶן אָדָם אֱמֶת עִתּוֹת רְשׁוּמוֹת</p>

<p>לְאַרְבַּעַת חֲלָקִים הֵם חֲתוּמוֹת</p>

<p>בְּעֵת יַלְדוּת וְשַׁחְרוּת לַאֲשָׁמוֹת</p>

<p>וְעֵת שֵׂיבָה וְזִקְנָה לַמְּהוּמוֹת</p>

<p>וְעֵת מָוֶת לְצַעַר הַנְּשָׁמוֹת</p>

<p>וְעֵת תַּגְמוּל פְּעָלִים אַחֲרֵי מוֹת:</p>

<p>וְאָמַר עוֹד:</p>

<p>בְּיוֹם טוֹבָה בְנִי אַל יִפְתְּךָ לֵב</p>

<p>וְאַל תִּתְאַו לְיֵין מִשְׁתָּיו וּפִתּוֹ</p>

<p>הֲלֹא אַתָּה כְּמוֹ זֶרַע בְּלֵחָה</p>

<p>לְאֵיד נָכוֹן וְכָל פֶּגַע יְחִתּוֹ</p>

<p>וּבִמְלֹאת עִתְּךָ יִמַּל קְצִירָךְ</p>

<p>וְתַעַל כַּעֲלֹת גָּדִישׁ בְּעִתּוֹ:</p>

<p><strong>וַיֹּאמֶר</strong> בְּלִבּוֹ הָאָדָם אֵין בֵּינוֹ וּבֵין
הַזְּמַן. אֲשֶׁר יְבִיאֵהוּ אֶל זֶה הָעִנְיָן. כִּי אִם עִתִּים
רְחוֹקִים וּזְמַנִּים יְדוּעִים. וְיָמִים מְעַט וְרָעִים. וְאַחֲרֵי כֵן
לֹא יִקְנֶה כִּי אִם הַמָּוֶת. וְלִשְׁכֹּן בְּאֶרֶץ צַלְמָוֶת. בֶּאֱמֶת
רָאוּי לָנוּ לַעֲשׂוֹת הֵפֶךְ מַה שֶּׁנְּיַגַּע בּוֹ נַפְשׁוֹתֵינוּ.
וּלְבַקֵּשׁ נָתִיב בִּלְתִּי נְתִיבוֹתֵינוּ. וְאֵלָיו יוֹם וָלַיְלָה
לְבָבֵנוּ נָעִיר. כִּי לֹא זֶה הַדֶּרֶךְ וְלֹא זֹה הָעִיר. וַיָּשָׁב אֶל
בֵּיתוֹ וּמִמְּקוֹמוֹ לֹא יָמִישׁ. וְכֹה דְבָרוֹ יָשִׁיבֵהוּ תָמִיד לֹא
יַחֲרִישׁ. וַיְהִי לוֹ לֵב זַךְ. וְנָקִי וָצָח. לֹא יִכְעֹס וְלֹא
יִתְרַשֵּׁל וְלֹא יִשְׁכַּח. וְעִם כָּל זֶה גָבְרוּ עָלָיו הַיְגוֹנִים
וְהַדְּאָגוֹת. מֵאֵין הֲפוּגוֹת. וַתָּשָׁב נַפְשׁוֹ מִלֶּכֶת אַחֲרֵי
הַזְּמַן וְהַבְלֵי מְנוּחָתוֹ. וְתַעֲנוּגוֹת הָעוֹלָם וְתַאֲוָתוֹ.
וְהָיָה עַל זֶה מֹאֵס בְּדַרְכֵי אָבִיו וּנְתִיבוֹ. וַיִּבֶז לוֹ
בְּלִבּוֹ. וַיְהִי מִתְגַנֵּב מִמֶּנּוּ. לָלֶכֶת אֵצֶל כָּל מַשְׂכִּיל
צַח הַלָּשׁוֹן אֶל אֲשֶׁר יֵדָעֶנּוּ. אוּלַי יִשְׁמַע מִפִּיו דְּבַר
אֱמוּנָה. יוֹרֵהוּ הַדֶּרֶךְ הַיְשָׁרָה וְיַיְשִׁירֵהוּ אֶל
הַנְּכוֹנָה:</p>

<p><strong>וַיְהִי</strong> אַחֲרֵי כֵן נִתְיַחֵד עִמּוֹ הַשָּׁלִישׁ
נֶאֱמָנוֹ וְאֹהֲבוֹ. אֲשֶׁר גִּלָּה לוֹ סוֹד לְבָבוֹ. וַיֹּאמֶר לוֹ
הֲתֵדַע אָדָם אֱמוּנָתוֹ מִלְּבַד אֱמוּנָתֵנוּ. וְעִנְיָנוֹ בִּלְתִּי
עִנְיָנֵנוּ:</p>

<p><strong>אָמַר</strong> הַשָּׁלִישׁ יָדַעְתִּי כִי הָיוּ בַיָּמִים
הָעֹבְרִים. אֲנָשִׁים חֲסִידִים וְקָרְאוּ לָהֶם נְזִירִים. וּמָרְדוּ
בְעוֹלַם הַהֵפֶךְ וְהַתְּמוּרָה. וַיְקַבְּלוּ עֲלֵיהֶם מַלְכוּת גָּדוֹל
וְנוֹרָא. וַיְהִי לָהֶם מְלִיצָה מְעֻלָּה. וְדַעַת נִפְלָא. נַפְשָׁם
תְּמִימָה. וֶאֱמוּנָתָם שְׁלֵמָה. רוּחָם טְהוֹרָה. וְיָדָם יְקָרָה.
וְרַגְלֵיהֶם רֶגֶל יְשָׁרָה. לֹא אֵדַע מַה קָּרָה אֲלֵיהֶם. כִּי הָעָם
שָׂנְאוּ מִפְעֲלֵיהֶם. דַּרְכֵיהֶם וּמַעַלְלֵיהֶם. וַיִּתְעַב הַמֶּלֶךְ
בָּם. וַיְצַו לְהַשְׁלִיכָם מֵאַרְצוֹ וְהַנִּשְׁאָרִים לְשָׂרְפָם
וּלְהַחְרִיבָם. עַד אֲשֶׁר מִן הָאָרֶץ שְׁמָם נִכְחָד. וְלֹא נוֹדַע
מֵהֶם עַד אֶחָד. וַיֵּאָנַח בֶּן הַמֶּלֶךְ בְּשָׁמְעוֹ אֶת שִׁמְעָם.
וַיַּעֲמֹד בְּרוּחַ נִבְעָת וְנִפְעָם. וְלֹא יָדַע בְּקוּמוֹ
וּבְשָׁכְבּוֹ. וַיִּתְעַצֵּב אֶל לִבּוֹ:</p>
</blockquote>

<blockquote>
<br />
</blockquote>

<h2 id="הַשַּׁעַרהַשְּׁבִיעִי:תְּחִלַּתעִנְיָןהַנָּזִירעִםבֶּןהַמֶּלֶךְ.הֶחָפֵץבְּדַרְכֵיישֶׁרלְהִתְהַלֵּךְ">הַשַּׁעַר הַשְּׁבִיעִי: תְּחִלַּת עִנְיָן הַנָּזִיר עִם בֶּן הַמֶּלֶךְ. הֶחָפֵץ בְּדַרְכֵי ישֶׁר לְהִתְהַלֵּךְ</h2>

<blockquote>
<p><strong>וְשֵׁמַע</strong> בֶּן הַמֶּלֶךְ הֹלֵךְ בָּאָרֶץ לְאָרְכָּהּ
וְּלְרָחְבָּהּ. יַמָּה וָקֵדְמָה וְצָפוֹנָה וָנֶגְבָּה. וַיִּוָּדַע
בְּיָפְיוֹ וּבְשִׂכְלוֹ. וּבְמָאֳסוֹ בָּעוֹלָם הַזֶּה וּגְרִיעוּתוֹ
אֶצְלוֹ. כָּל כָּבוֹד לֹא יְפַתֵּהוּ. וְכָל תַּעֲנוּג לֹא יַשִּׁיאֵהוּ.
לְהָמִיר אֱמוּנָתוֹ. וּלְהַחֲלִיף עֲבוֹדָתוֹ. וַיַּגִּיעוּ דְּבָרָיו
וְעִנְיָנוֹ אֶל אַחַד הַחֲבֵרִים. אִישׁ מִבְּנֵי הַנְּזִירִים. אָז הָמוּ
מֵעָיו עָלָיו וְרַחֲמָיו. יַחַד נִכְמְרוּ נִחֻמָיו. וַיֹּאמַר אֵלְכָה
לִי אֶל אַחַד הַמְּקוֹמוֹת הָהֵם וְאֶל הַפְּחָתִים. וְאֶרְאֶה הָאִישׁ
הַחַי בֵּין פִּגְרֵי הַמֵּתִים. וּמִתּוֹךְ הַהֲפֵכָה הַהִיא אוֹצִיאֵהוּ.
וְאַצִּיל אֶת נַפְשׁוֹ הַיְקָרָה וּמִשָּׁם יָדִי תִקָּחֵהוּ:</p>

<p><strong>וַיָּקָם</strong> הַנָּזִיר וַיֵּלֶךְ מֵעִיר אֶל עִיר לֹא
אָכַל בַּטּוֹבָה. וּשְׁנָתוֹ עָלָיו לֹא עָרְבָה. עַד בֹּאוֹ אֶל מְקוֹם
בֶּן הַמֶּלֶךְ וְאַרְצוֹ. וּבְהַגִּיעוֹ אֶל מְקוֹם חֶפְצוֹ. הֵסִיר
מֵעָלָיו אֶת בִּגְדֵי הַנְּזִירִים. וְלָבַשׁ בְּגָדִים אֲחֵרִים. וּבְכָל
יוֹם וָיוֹם אֶל שַׁעַר בֶּן הַמֶּלֶךְ הָיָה רָצוֹא וָשׁוֹב. וּבְכָל
פִּנָּה יֶאֱרֹב. לְמַעַן יֵדַע וְיַכִּיר עֲבָדָיו הָעֹמְדִים עָלָיו.
וְהַקְּרוֹבִים אֵלָיו. עַד אֲשֶׁר לֹא נֶעֱלַם מִמֶּנּוּ מְקוֹם כָּל
אִישׁ וָאִישׁ וּמַדְרֵגָתוֹ אֶצְלוֹ וַעֲבוֹדָתוֹ עָלָיו. וַיַּרְא כִּי
הַמִּשְׁנֶה הָיָה נִכְבָּד מִכֻּלָּם בְּעֵינָיו. וְהוּא הַיּוֹצֵא
וְהַבָּא לְפָנָיו. בִּלְעָדָיו לֹא יָרִים אִישׁ אֶת יָדוֹ בְּכָל
עִנְיָנָיו. וְהָאִישׁ מִשְׁתָּאֶה לוֹ חָפֵץ מְאֹד לְדַבֵּר בַּסֵּתֶר
וּלְהַמְתִּיק עִמּוֹ סוֹד כִּי יָרֵא לְדַבֵּר אֵלָיו בְּגָלוּי. עַד
אֲשֶׁר אִם יֵדַע אִם הוּא אֵלָיו רָאוּי. וַיִּרְדֹּף אַחֲרָיו עַד אֲשֶׁר
פְּגָשָׁהוּ בְדֶרֶךְ אֶחָד בְּלֶכְתּוֹ. יָחִיד וְאֵין אִישׁ אִתּוֹ.
וַיֹּאמֶר לוֹ דַע אֲדֹנִי. כִּי מֵאֶרֶץ רְחוֹקָה אֲנִי. הָיָה אֶצְלִי
סְחוֹרָה. מְעֻלָּה וִיקָרָה. וְלֹא מָצָאתִי מֶלֶךְ מוֹשִׁיעַ וְגֹאֵל.
קָצִין וְשֹׁטֵר וּמשֵׁל. שֶׁתֵּאוֹת לוֹ לְגֹבַהּ דַּרְכָּהּ. וְרֹב
צָרְכָּהּ. וְגֹדֶל עֶרְכָּהּ. אֶלָּא בֶן הַמֶּלֶךְ אֲדֹנֶיךָ.
וּסְחוֹרָתִי לֹא יַעַרְכֶנָּה כָּל רְכוּשׁ. יְגִיעַ מִצְרַיִם וּסְחַר
כּוּשׁ. תָּאִיר הָעֵינַיִם. וְתִפְקַח הָאָזְנַיִם. תְּחַזֵּק הַחֻלְשָׁה.
וּתְדַשֵּׁן הָעֶצֶם הַיְבֵשָׁה. תַּצִּיל מֵהָעֲנִיּוֹת. וּתְרַפֵּא
מִשִּׁגָּעוֹן וּפְתַיּוּת. וַיִּשָּׂא מְשָׁלוֹ וַיֹּאמַר:</p>

<p>קְנֵה חָכְמָה לְתִפְאֶרֶת</p>

<p>וְקַח קִנְיָן לְמִסְחֶרֶת</p>

<p>וְדַע כִּי זֹאת לְתוֹסֶפֶת</p>

<p>וְדַע כִּי זֶה לְמִגְעֶרֶת</p>

<p>וְזֶה דַּרְדַּר וְקוֹץ מַכְאִיב</p>

<p>וְזֹאת כּוֹס דַּר וְסוֹחֶרֶת</p>

<p>בְּלֶכֶת זֶה לְדַרְכּוֹ זֹאת</p>

<p>לְבַד עוֹמְדָה וְנִשְׁאֶרֶת</p>

<p>יְעַוֵּר זֶה אֱשׁוּן עַיִן</p>

<p>וְזֹאת עַיִן לְעַוֶּרֶת</p>

<p>וְזֶה מֵצֵר וְזֹאת בַּצַּר</p>

<p>לְשׁוֹן זָהָב וְאַדֶּרֶת.</p>

<p><strong>וְעַתָּה</strong> אִם תִּזְכְּרֵנִי אֵצֶל אֲדֹנֶיךָ.
וּתְסַפֵּר בְּאָזְנָיו כָּל אֲשֶׁר שָׁמַעְתָּ בְאָזְנֶיךָ. אָז אֵדַע
בֶּאֱמֶת כִּי אַתָּה נֶאֱמָן לְאַהֲבָתוֹ וַעֲבוֹדָתוֹ. וְחָפֵץ
בְּקִרְבָתוֹ וְטוֹבָתוֹ. וּבַעֲצָתִי עַל נַפְשׁוֹ תַחְמֹל. וְלֹא תִמְנַע
מִמֶּנּוּ הַטּוֹב הַזֶּה הַגָּדוֹל. וְתִשָּׁמֵר מֵעֲלִילוֹת הַמְּלָכִים.
אֲשֶׁר כְּרֶגַע מִתְהַפְּכִים. כִּי אִם יַגִּיעוּ הַדְּבָרִים הָאֵלֶּה
בְאָזְנָיו וְיִרְאֶה הַחֵפֶץ וְהַיְקָר בְּיָד זוּלָתוֹ. אוּלַי תַּעֲלֶה
קִנְאָתוֹ. וּבָעֲרָה כְּאֵשׁ אֹכְלָה וְאֵין מְכַבֶּה חֲמָתוֹ. כִּי
הַמֶּלֶךְ חַיִּים בִּרְצוֹנוֹ. וּמָוֶת בִּלְשׁוֹנוֹ. יוֹרֶה חִצִּים
וְלֹא יָחוּשׁ. יְצַוֶּה לַהֲרֹג וְלֹא יָמוּשׁ. יֶחֱרֶה אַפּוֹ כַנַּעַר.
וְיִטְרֹף כְּאַרְיֵה בַּיַּעַר. וְאָמְרוּ הַחֲכָמִים לֹא תַעֲמֹד לִפְנֵי
הַמֶּלֶךְ בְּעֵת חֲמָתוֹ. כִּי הַיָּם לֹא יַאֲמֵן בּוֹ רוֹכְבוֹ בְּעֵת
יָנוּחַ וְיִשְׁקֹט וְאַף כִּי בְּהִשְׁתַּנּוּת רוּחוֹתָיו וְשׂוֹא
גַלָּיו. וְאָמַר הַמְּשׁוֹרֵר:</p>

<p>בְּרַח מֵאֵשׁ בְּעֵת תִּבְעַר</p>

<p>וְזַעַף יָם בְּעֵת יִסְעַר</p>

<p>וּמֵאַרְיֵה בְּעֵת יִרְעַב</p>

<p>וּמִמֶּלֶךְ בְּעֵת יִגְעַר:</p>

<p>וְאוּלָם אַחֲרֵי אֲשֶׁר תּוֹדִיעֵהוּ הַדָּבָר אַתָּה תִהְיֶה נִצָּל. אִם יִשְׁמַע וְאִם יֶחְדָּל:</p>

<p><strong>וַיֹּאמֶר</strong> לוֹ הַמִּשְׁנֶה רָאִיתִי דְּבָרֶיךָ
טוֹבִים. וּנְכֹחִים וַעֲרֵבִים. וּבֶאֱמֶת נִפְלָאִים מְאֹד מֵאֲמָרֶיךָ.
וַאֲנִי מַאֲמִין בְּכָל דְּבָרֶיךָ. אַךְ אִישׁ אֲשֶׁר כָּמוֹנִי. לֹא
יֵאוֹת לְהַעֲלוֹת עַל לְשׁוֹנִי. מַה שֶּׁלֹּא יָדַעְתִּי וְנִסִּיתִי.
וּלְהָעִיד עַל מַה שֶׁלֹּא רָאִיתִי. כִּי אָמְרוּ הַחֲכָמִים
הַמַּשְׂכִּיל יְסַפֵּר בְּמַה שֶּׁרָאָה וְהַכְּסִיל בְּמַה שֶׁשָּׁמַע.
וְאָמַר הַמְשׁוֹרֵר:</p>

<p>יִשְׁמַע אֱוִיל דָּבָר וּמַהֵר יַאֲמִין</p>

<p>אוֹתוֹ וְיוֹכִיחַ לְמִשְׁמַע אָזְנָיו</p>

<p>אַךְ מַחֲרִישׁ חָכָם וְלֹא יָחוּשׁ וְלֹא</p>

<p>יִגְזֹר וְיִשְׁפֹּט רַק לְמַרְאֵה עֵינָיו:</p>

<p>עַל כֵּן הַסּוֹחֵר הַנֶּאֱמָן שָׂא נָא סְחוֹרָתְךָ.
וְאֶרְאֶה וְאִם אַכִּיר בָּהּ דָּבָר רָאוּי אוֹדִיעָה אַגִּידָה
וְאֶעֶרְכָה:</p>

<p><strong>וַיֹּאמֶר</strong> לוֹ הַנָּזִיר. דַּע כִּי עִם הֱיוֹתִי
סוֹפֵר מָהִיר. אֲנִי כְּמוֹ כֵן רוֹפֵא יוֹדֵעַ וּמַכִּיר. כִּי כֹחַ
רְאוּתְךָ מְאֹד חָלוּשׁ. וְאַתָּה זָקֵן דַּל וְכָחוּשׁ. וּסְחוֹרָתִי
יֵשׁ לָהּ נֹגַהּ גָּדָל. וּבְהִירוּת רַב עַד כִּי לִסְפֹּר חָדָל.
וְעֵינָהּ כְּעֵין נְחשֶׁת קָלָּל. לֹא יוּכַל אִישׁ לְהַבִּיט בָּהּ
בַּיּוֹם. וְאֶפְחַד פֶּן יִכְהוּ עֵינֶיךָ בְהַבִּיטְךָ בָהּ פִּתְאֹם.
אֲבָל בֶּן הַמֶּלֶךְ הוּא נַעַר. עֵינָיו לְטוּשִׁים כְּתַעַר.
וְכֹחוֹתָיו חֲזָקוֹת וַעֲרֵבוֹת. בְּרִיאוֹת וְטוֹבוֹת. הוּא יִקָּחֶהָ.
וּמִצַּד אֶל צַד יַשְׁלִיכֶהָ. וּמֵעֵבֶר אֶל עֵבֶר יַהַפְכֶהָ. וְאִם
תִּיטַב בְּעֵינָיו. הִנְנִי מִתְנַדֵּב לוֹ בָהּ בְּכָל אַוַּת
רַעְיוֹנָיו. וְאִם יִהְיֶה זוּלַת זֶה מֵעֵבֶר פָּנָיו יְסִירֶנָּה. וְלֹא
יֶחְסַר דָּבָר אִם יִרְאֶנָּה. וְזֶה דָבָר גָּדוֹל לֹא נָכוֹן לְךָ
לְמָנְעוֹ מִמֶּנּוּ כָל יָמָיו. וְלֹא תָחוּס עֵינְךָ עַל דָּמָיו:</p>

<p><strong>אָמַר</strong> הַשָּׁלִישׁ הִנֵּה אָנֹכִי חָפֵץ
לְהִשְׁתַּדֵּל לְמַלֹּאת שְׁאֵלָתֶךָ. לְתוֹעַלְתּוֹ וּלְתוֹעַלְתֶּךָ.
אִם הַדָּבָר כַּאֲשֶׁר זָכַרְתָּ מֵהַתִּפְאֶרֶת וְהָהוֹד. שְׂכָרְךָ
הַרְבֵּה מְאֹד:</p>

<p><strong>וַיָּבֹא</strong> הַשָּׁלִישׁ אֶל אֲדֹנָיו. וַיְסַפֵּר כָּל
הַדְּבָרִים בְּאָזְנָיו. וְכָל אֲשֶׁר קָרָהוּ עִם הַסּוֹחֵר מִמֶּנּוּ
לֹא הִכְחִיד. לֹא נָפַל דָּבָר אֲשֶׁר לֹא הִגִּיד:</p>

<p><strong>וְיִשְׂמַח</strong> הַנַּעַר מְאֹד אֶל דִּבְרֵי הַמִּשְׁנֶה.
וַיֹּאמֶר שְׁנֵה וַיִּשְׁנֶה. וַיַּחְשֹׁב בְּלִבּוֹ כִּי כְבָר מָצָא
כָּל צָרְכּוֹ. וְהָאֱלֹהִים הִצְלִיחַ אֶת דַּרְכּוֹ. וַיֹּאמֶר לֵךְ
מַהֵר. וְיוֹתֵר בְּנִי הִזָּהֵר. לִקְרוֹתוֹ בַסֵּתֶר וְלַהֲבִיאוֹ
בֶּחָדֶר. וְיֵּלֵךְ הַשָּׁלִישׁ מֵאִתּוֹ. וַיֵּצֵא הַחוּצָה לַעֲשׂת
מְלַאכְתּוֹ. וַיַּרְא הַנָּזִיר ישֵׁב. וּמְיַחֵל וּמְחַשֵּׁב. וַיִּקְרֹץ
לוֹ בְעֵינָיו. וַיּוֹרֶה בְּאֶצְבְּעוֹתָיו. לָלֶכֶת אַחֲרֵי
עִקְּבוֹתָיו. וַיִּקַּח הַנָּזִיר בְּיָדוֹ סְפָרָיו. וַיָּקָם וַיֵּלֶךְ
אַחֲרָיו. וַיֹּאמֶר לוֹ מַה זֶּה בְּיָדְךָ רֵעִי וַעֲמִיתִי. וַיַּעַן
הִנֵּה נָא סְחוֹרָתִי:</p>

<p><strong>וַיְהִי</strong> כִּרְאוֹת בֶּן הַמֶּלֶךְ אוֹתוֹ. שָׂמַח
מְאֹד וַיָּקָם לִקְרָאתוֹ. וַיִּקְרָא לוֹ לְשָׁלוֹם וּלְאַהֲבָה.
בְּשָׂפָה בְרוּרָה וַעֲרֵבָה. וַיְחַבֶּק לוֹ. וַיְנַשֶּׁק לוֹ.
וַיּוֹשִׁיבֵהוּ אֶל צִדּוֹ הַיְמָנִי לְגֹדֶל עֶרְכּוֹ. וַיֵּלֶךְ
הַשָּׁלִישׁ לְדַרְכּוֹ:</p>
</blockquote>

<blockquote>
<br />
</blockquote>

<h2 id="הַשַּׁעַרהַשְּׁמִינִי:כְּבוֹדהָאָדָםלְחָכְמָתוֹ.וְלֹאלְמַלְבּוּשָׁיווְצוּרָתוֹ">הַשַּׁעַר הַשְּׁמִינִי: כְּבוֹד הָאָדָם לְחָכְמָתוֹ. וְלֹא לְמַלְבּוּשָׁיו וְצוּרָתוֹ</h2>

<blockquote>
<p><strong>אָמַר</strong> הַנָּזִיר רְאִיתִיךָ בֶּן הַמֶּלֶךְ הוֹסַפְתָּ
עָלַי שָׁלוֹם אַהֲבָה וְחֶדְוָה. וְהִסְבַּרְתָּ לִי פְּנֵי שִׂמְחָה
וְאַחֲוָה. יוֹתֵר מִמִּנְהָגְךָ עִם שָׂרֶיךָ וּמְשָׁרְתֶיךָ. וּגְדוֹלֵי
מַלְכוּתֶךָ. וַאֲנִי אֵין אֶצְלִי הַקְּצָת הַקָּטָן שֶׁלָּהֶם
מֵהַקִּשּׁוּט וְהָעֲדִי. וְהַכֶּתֶם וְהַחֲלִי. בֶּאֱמֶת אֵין זֶה כִּי
אִם קִיּוּם מַאֲמָר הַחֲכָמִים אֲשֶׁר אָמְרוּ הַסְבָּרַת פָּנִים הוּא
אוֹת נֶאֱמָן עַל הַנְּדִיבוֹת כְּמוֹ הַנִּצָּנִים שֶׁהֵם אוֹת אֱמֶת עַל
הַפֶּרִי. וְאָמַר הַמְשׁוֹרֵר:</p>

<p>מַרְאֵה פְנֵי אָדָם בְּכָל רֶגַע</p>

<p>אוֹת עַל אֱמוּנָתוֹ וְעַל מִרְיוֹ</p>

<p>כְּעֵץ אֲשֶׁר צִיצָיו וְנִצָּנָיו</p>

<p>אוֹת נֶאֱמָן תָּמִיד עֲלֵי פִרְיוֹ:</p>

<p><strong>אָמַר</strong> בֶּן הַמֶּלֶךְ אֵין זֶה כִּי אִם לְרֹב
תִּקְוָתִי בִּדְבָרֶיךָ וְטוּבָם. וְרֹב הִתְיָאֲשִׁי מֵאַנְשֵׁי
מַלְכוּתִי וּמָאֳסִי בָם:</p>

<p><strong>אָמַר</strong> הַנָּזִיר הִתְנַהַגְתָּ עִמִּי בְּחִיר
הַנְּסִיכִים. כְּמִנְהַג אֶחָד מֵהַמְּלָכִים. אֲשֶׁר הָיָה בִקְצַת
הַמְּקוֹמוֹת. אִישׁ נָבוֹן וּבַעַל חָכְמוֹת. וְהָיָה מַכִּיר בֵּין כָּל
יָשָׁר וּנְלוֹז דַּרְכּוֹ. וּמַבְדִּיל בֵּין כָּל דָּבָר וְהֶפְכּוּ.
וַיְהִי מִיָּמִים. וְהוּא רֹכֵב עִם שָׂרֵי הַמְּדִינוֹת
וְהַפַּרְתְּמִים. וַיִּפְגַּע בִּשְׁנֵי אֲנָשִׁים. בְּלוֹיֵי סְחָבוֹת
לְבוּשִׁים. יְגֵעִים וַעֲיֵפִים. עֲרֻמִּים וִיחֵפִים. דָּתֵיהֶם
שְׁלֵמוֹת וִיקָרוֹת. וְצוּרוֹתָם שׁוֹנוֹת מִכָּל צוּרוֹת. וְכַאֲשֶׁר
הִבִּיט אֲלֵיהֶם. וְרָאָה אֶת מַרְאֵיהֶם. לֹא יָכֹל לִמְשֹׁל בְּרוּחוֹ.
וּלְהַחֲזִיק בְּכֹחוֹ. עַד אֲשֶׁר הִפִּיל עַצְמוֹ מִסּוּסוֹ לִפְנֵיהֶם.
וַיִּפֹּל עַל צַוְּארֵיהֶם. וַיִּשָּׁקֵם וַיִּקְרָא לָהֶם שָׁלוֹם. מֵאֵל
נוֹרָא וְאָיוֹם:</p>

<p><strong>וְכִרְאוֹת</strong> שָׂרָיו מַעֲשֵׂהוּ גָדַל קִצְפָּם.
וַיִּחַר אַפָּם. וַיְהִי בְּבוֹא הַמֶּלֶךְ אֶל בֵּיתוֹ. הָלְכוּ כֻלָּם
אֶל אָחִיו אֲשֶׁר הָיָה קָרוֹב אֵלָיו וְשׁוֹמֵעַ אֶל עֲצָתוֹ.
וַיֹּאמְרוּ לוֹ דַּע כִּי הַמֶּלֶךְ אָחִיךָ הִקְלָה הַיּוֹם עַצְמוֹ.
וּבָזָה מַלְכוּתוֹ וְעַמּוֹ. כִּי יָרַד מִבְּהֶמְתּוֹ. וְנָפַל אַרְצָה
מְלֹא קוֹמָתוֹ. לִשְׁנֵי אֲנָשִׁים לֵצִים בָּנִים שֹׁבָבִים. וְחַבְרֵי
גַּנָּבִים. וְעַתָּה לֵךְ מַהֵר וְיַסְּרֵהוּ. וַהֲשִׁיבֵהוּ מִדְּרָכָיו
וְאֶל הַנְּכֹחָה תַיְשִׁירֵהוּ. וְתוֹדִיעֵהוּ. כִּי מֵחָק הַמֶּלֶךְ
וְדָתוֹ. לִהְיוֹת יְקַר רוּחַ עִם עֲבָדָיו וּבְנֵי בֵיתוֹ. וְאַף כִּי
עִם הָאֲנָשִׁים הָאֵלֶּה וְדוֹמֵיהֶם. הַנָּכְרִים אֲשֶׁר לֹא מִבְּנֵי
עַמּוֹ הֵם. וּבְשִׁבְתּוֹ עַל כִּסְּאוֹ. עַל כָּל הָעָם חִתִּיתוֹ
וּמוֹרָאוֹ. וּבְהַגִּישָׁם לְפָנָיו עֲצֻמּוֹתָם. לֹא יְדַבֵּר אִתָּם
בִּלְשֹׁנוֹתָם. כִּי הַמֵּלִיץ בֵּינֹתָם. וְאַל יִהְיֶה קַל בִּדְרָכָיו.
וְלֹא נִמְצָא תָמִיד אֵצֶל סְגָנָיו וְשָׂרָיו. פֶּן יִמְעַט בְּעֵינָיו
כְּבוֹדוֹ. וְיָסוּר מִלְּבָבוֹ הוֹדוֹ. כִּי הַמֶּלֶךְ כַּשֶּׁמֶשׁ אֲשֶׁר
לֹא נוֹדַע יְקָרוֹ. וְלֹא נִכַּר הֲדָרוֹ. כִּי אִם בְּהִסָּתֵר מְאוֹרוֹ.
וְאָמְרוּ הַחֲכָמִים אַל תִּהְיוּ כַּגְּשָׁמִים אֲשֶׁר הֵם חַיֵּי
הַנְּפָשִׁים. וּבְרֹב הַתְמָדָתָם יָקוּצוּ מִפְּנֵיהֶם הָאֲנָשִׁים.
וְאָמַר הַמְשׁוֹרֵר:</p>

<p>הַסְכֵּת דִּבְרֵי צֶדֶק מוֹרֶה</p>

<p>בָּם תִּמְצָא חֵן גַּם יִמְצָאָךְ</p>

<p>הֹקֵר רַגְלָךְ מִבֵּית רֵעָךְ</p>

<p>פֶּן יִשְׂבָּעָךְ גַּם יִשְׂנָאָךְ:</p>

<p><strong>וַיָּקָם</strong> וַיֵּלֶךְ. וַיָּבֹא לִפְנֵי הַמֶּלֶךְ.
וַיְדַבֵּר בְּאָזְנָיו כָּל הַדְּבָרִים. אֲשֶׁר שָׂמוּ בְּפִיו
הַסְּגָנִים וְהַשָּׂרִים. וַיַּרְחֶב פִּיו וְהֶגְיוֹנוֹ. וְיַּאֲרִיךְ
לְהַאֲשִׁימוֹ בִלְשֹׁנוֹ:</p>

<p><strong>וַיֹּאמֶר</strong> לוֹ אֲדֹנִי הַמֶּלֶךְ הַשֵּׁם יַאֲרִיךְ
יָמֶיךָ וּשְׁנוֹתֶיךָ. אַל יֵרַע בְּעֵינֶיךָ. אִם הִגְדַּלְתִּי
וְהוֹסַפְתִּי לְיַסְּרֶךָ. וּלְדַבֵּר כַּדְּבָרִים הָאֵלֶּה בְאָזְנֶיךָ.
אַל תִּצְטָרֵךְ לְהוֹדוֹת אוֹתִי וּלְשַׁבְּחֵנִי. כִּי אָמְרוּ
הַחֲכָמִים יְרַחֵם הָאֵל עַל מִי שֶׁיָּבִיא לָנוּ תְשׁוּרַת מוּמֵינוּ.
וְאָמְרוּ עוֹד אֶתְמַהּ בְּמִי שֶׁיְּשֻׁבַּח. בְּמָה שֶׁאֵין בּוֹ אֵיךְ
יִשְׂמַח. וּבְמִי שֶׁיְּגֻנֶּה בְּמָה שֶׁיֵּשׁ בּוֹ אֵיךְ יֶאֱנָף.
וְאָמַר הַמְשׁוֹרֵר:</p>

<p>יְהַלֶּלְךָ עֲלֵי רֹעַ פְּעֻלָּה</p>

<p>מְשַּׂנְאָךְ בַּעֲבוּר תָּשׁוּב לְכִסְלָה</p>

<p>וְאֹהֵב עַל מְעַט מִשְׁגֶּה יְרִיבָךְ</p>

<p>לְבַל יוֹסִיף חֲזוּת עוֹד שָׁוְא וְתִפְלָה:</p>

<p><strong>וַיְהִי</strong> כַאֲשֶׁר כִּלָּה לְדַבֵּר. וְתֹכְחוֹת
מוּסָרָיו לְחַבֵּר. עָנָהוּ הַמֶּלֶךְ בְּרָעָתוֹ וְכִסְלוֹ. דְבָרִים
לִדְחוֹתוֹ וַיֵּלֶךְ לוֹ. וְלֹא יָדַע הַאִם מְרֻצֶּה מִמֶּנּוּ אִם
לֹא:</p>

<p><strong>וַיְהִי</strong> אַחֲרֵי כֵן לִקְצָת יְרָחִים. אָמַר
הַמֶּלֶךְ אֶל שְׁלִיחַ הַמָּוֶת רַב טַבָּחִים. לָלֶכֶת אֶל שַׁעַר אָחִיו
וּלְהַכּוֹת שָׁם בְּתוֹף הַמָּוֶת לָמוּת. וְהָיָה זֶה מִנְהָגָם עַל כָּל
מִי שֶׁהָיָה חַיָּב לַמַּלְכוּת. וַיָבֹאוּ הַמְקוֹנְנִים
וְהַמְקוֹנְנוֹת. לִבְכּוֹת בְּבֵיתוֹ לִסְפֹּד וְלֶאֱנוֹת. וַיִּתֵּן
בִּגְדֵי מָוֶת לְבוּשׁוֹ. וַיַּעַל עָפָר עַל רֹאשׁוֹ. וַיֵּלֶךְ עַד
שַׁעַר הַמֶּלֶךְ בּוֹכֶה וְצֹעֵק מִמְּרִירוּת נַפְשׁוֹ. מַשְׁלִיךְ
לָאָרֶץ נִזְרוֹ. מִתְגּוֹדֵד כְּמִשְׁפָּטוֹ וּמֹרֵט שְׂעָרוֹ. וְכַאֲשֶׁר
הִגִּיעַ לְאָחִיו דְּבָרוֹ. צִוָּה לִשְׁלֹחַ אַחֲרָיו. לָבֹא הוּא
וַחֲבֵרָיו. וַיָּבֹא וַיִּפֹּל עַל פָּנָיו וַיִּזְעַק בְּמַר קוֹלוֹ.
וַיֵּבְךְּ וַיִּתְחַנֶּן לוֹ. וַיֹּאמֶר לוֹ הַמֶּלֶךְ גֶּשׁ הָלְאָה
הַזֵּד הַבּוֹגֵד הָרָשָׁע. קְרַב אַתָּה וּשְׁמַע. אַתָּה פָחַדְתָּ
וְגָדְלוּ צִירֶיךָ וַחֲבָלֶיךָ. מִמַּכְרִיז יַכְרִיז בְּמִצְוָתִי
עָלֶיךָ. וַאֲנִי אָחִיךָ וְאַתָּה בַּר לֵבָב וּנְקִי כַפַּיִם. וְאֵיךְ
יָכֹלְתָּ לְהַאֲשִׁימֵנִי וּלְהַאֲרִיךְ עָלַי דְּבַר שְׂפָתַיִם.
בְּהַפִּילִי עַצְמִי לָאָרֶץ וּבְהִשְׁתַּחֲוָיָתִי אַפַּיִם. בִּרְאֹתִי
שְׁלוּחֵי אָבִי שֶׁבַּשָּׁמַיִם. וַאֲנִי יוֹדֵעַ מַה שֶּׁאֵדַע
מֵחוֹבוֹתַי. וּמַכִּיר מַה שֶׁאַכִּיר מֵחֲטָאַי וּזְדוֹנוֹתַי.
וַיִּשָּׂא מְשָׁלוֹ וְיֹאמַר:</p>

<p>שָׁמַע מִנִּי וְאַל תָּרִיב מְרִיבִי</p>

<p>וְאַל תִּשְׁקֹל בְּמֹאזְנֵי שָׁוְא נְתִיבִי</p>

<p>זְדוֹנָךְ רַב וְלֹא תֵּדַע וְתָבִין</p>

<p>וְאֵיכָכָה לְשֹׁנָךְ תַּעֲנֶה בִי</p>

<p>לְבָבָךְ לֹא יְדַעְתָּהוּ וְאֵיכָה</p>

<p>אֱוִיל תַּחְשֹׁב לְדֵעָה אֶת לְבָבִי:</p>

<p>אַחֲרֵי כֵן צִוָּה לְהָבִיא לוֹ אַרְבַּע תֵּבוֹת עֲצֵי
גֹפֶר. הַשְׁתַּיִם מְצֻפּוֹת זָהָב מְלֵאוֹת כָּל טֶנֶף וְעָפָר וָאֵפֶר.
וְהַשְׁתַּיִם מְצֻפּוֹת בַּכֹּפֶר. מְלֵאוֹת נֹפֶךְ וְסַפִּיר וְכָל
מִינֵי בֹשֶׂם וְאֶשְׁכֹּל הַכֹּפֶר. וַיִּקְרָא לַאֲנָשָׁיו וְעַמּוֹ.
הַמְפַתִּים אֶת אָחִיו לְהַאֲשִׁימוֹ. וַיֹּאמֶר לָהֶם קִרְבוּ הַזֵּדִים
הָאֲרוּרִים. שִׁמְעוּ נָא הַמֹּרִים. עִרְכוּ נָא אֵלֶּה אַרְבַּע
הַתֵּבוֹת. וְהַבְדִּילוּ בֵין הַגְּרוּעוֹת מֵהֶם וְהַחֲשׁוּבוֹת. וּבֵין
הָרָעוֹת וְהַטּוֹבוֹת. עָנוּ וְאָמְרוּ אוּלָם שְׁתֵּי תֵבוֹת הַזָּהָב
אֵין עֲרֹךְ לִיפִי מְלַאכְתָּם. וְאֵין דִּמְיוֹן לְהוֹדָם
וְתִפְאַרְתָּם. וְתֵבוֹת הַגֹּפֶר מַרְאֵיהֶן קָדָר. וְכָל יְקָר מֵהֶם
נֶעְדָּר. לֹא תֹּאַר לָהֶם וְלֹא הָדָר. אָמַר הַמֶּלֶךְ יָדַעְתִּי כִי
זֹאת עִמָּכֶם. וְעַד כָּאן הִגִּיעָה חָכְמַתְכֶם וּבִינַתְכֶם. וְאַחַר
כֵּן תַּאֲשִׁימוּ אָדָם עַל פֹּעַל ישֶׁר. וּמַעֲשֵׂה כּשֶׁר. וַיְצַו
לִפְתֹּחַ תֵּבוֹת הַגַּאֲוָה וְהָרַהַב. אֲשֶׁר שָׁם הַזָּהָב. וַיָּסַר
אֶת מִכְסֵיהֶם. וַיֶּחֶרְדוּ כָל הָעָם וַיִּבְרְחוּ מִפְּנֵיהֶם. כִּי
עָלוּ צַחֲנָתָם וּבָאֳשָׁם. וְלֹא יָכְלוּ לַעֲמָד שָׁם. וַיֹּאמֶר
הַמֶּלֶךְ אֵלֶּה מְשַׁל הָאֲנָשִׁים. אֲשֶׁר יִתְקַשְּׁטוּ מִבַּחוּץ
בַּעֲדָיֵי מַלְבּוּשִׁים. מְשֻׁבָּצִים כֶּתֶם וַחֲלִי וְאַבְנֵי
תַרְשִׁישִׁים. וְתוֹכָם מָלֵא סִכְלוּת שֶׁקֶר וּמִרְמָה וְשִׂנְאָה.
אָוֶן וְחָמָס וּמִרְמָה וְקִנְאָה. וְיֶתֶר דִּבְרֵי תוֹעָה וּמַעֲשֶׂה
חֹנֶף. אֲשֶׁר הֵם יוֹתֵר רָעוֹת וּמְגֻנּוֹת מִכָּל נְבֵלָה וָטֶנֶף.
כַּאֲשֶׁר אָמְרוּ הַחֲכָמִים כִּי אִישׁ נָבָל יְפֵה הַצּוּרָה. עָבַר עַל
חָכָם מַרְאִיתוֹ כְעוּרָה. וְאָמַר אוּלָם הַבַּיִת נֶחְמָד וְנָאֶה.
אֲבָל הַשֹּׁכֵן בְּתוֹכוֹ מְכֹעָר וּמְגֻנֶּה. וְאָמַר
הַמְשׁוֹרֵר:</p>

<p>יְפֵה מַרְאֶה בְּלִי מִפְעָל כְּתֹאַר</p>

<p>דְּמוּת צֶלֶם אֲשֶׁר אָמָּן רְקָמוֹ</p>

<p>יְפִי אָדָם בְּמִפְעָלָיו אֲבָל לֹא</p>

<p>בְּמַרְאֵהוּ וּבִדְמוּתוֹ וְצַלְמוֹ:</p>

<p>וְאָמַר עוֹד:</p>

<p>יְפֵה תֹאַר יְפֵה מַרְאֶה וְקוֹמָה</p>

<p>וְרַעְיוֹנָיו מְלֵאִים תֹּךְ וּמִרְמָה</p>

<p>כְּתַפּוּחַ בְּפָנָיו צַח וְאָדֹם</p>

<p>וְתוֹלֵעָה בְתוֹכוֹ יֵשׁ וְרִמָּה:</p>

<p><strong>וַיָּסַר</strong> אֶת מִכְסֵה תֵּבוֹת הַזֶּפֶת. הַמְּצֻפּוֹת
רֶפֶשׁ וָרֶפֶת. וַיִּמָּלֵא הַבַּיִת זֹהַר וְאוֹרָה. מִמְּאוֹר
הַמַּרְגָּלִיּוֹת וְנֹגַהּ כָּל אֶבֶן יְקָרָה. וְנִתְבַּשְּׂמוּ כֻלָּם
בְּשׁוּבָה וָנַחַת. מִן הָרֵיחַ הַטּוֹב וְרֹקַח הַמִּרְקַחַת. וְיֹּאמַר
אֵלֶּה מְשַׁל שְׁנֵי הָאֲנָשִׁים. אֲשֶׁר בְּזִּיתֶם וַהֲקִלֹּתֶם בְּרֹעַ
הַמַּלְבּוּשִׁים. וּמִעוּט קִשּׁוּטָם בְּעָגִיל וְטַבָּעַת. וְהֵם
מְלֵאִים תְּבוּנָה וָדָעַת. וְכָל מְלֶאכֶת שֵׂכֶל וְטוּב טָעַם. אֲשֶׁר
הֵם יְקָרוֹת אֶלֶף פַּעַם. מִכָּל זְהַב אוֹפִיר. וְנֹפֶךְ וְסַפִּיר.
וְזִכְרָם טוֹב מִכָּל רֵיחַ בֹּשֶּׂם וּמִכָּל מַאֲכָל אֲשֶׁר יֵאָכֵל.
עִם כָּל אַבְקַת רֹכֵל. וְאָמַר הַמְשׁוֹרֵר:</p>

<p>תְּבַזֶּה לֹבְשֵׁי עִדִּים וְתַעְדֶּה</p>

<p>עֲדָיֶיךָ חֲסַר לֵבָב וּבַעַר</p>

<p>רְאֵה כִּי גוּר אֲרִי שׁוֹאֵף וְטֹרֵף</p>

<p>וְהוּא עָרֹם בְּיוֹם סוּפָה וְסַעַר</p>

<p>וְאִם הוֹד אִישׁ בְּמַלְבּוּשָׁיו וְעֶדְיוֹ</p>

<p>לְחֶרֶב אֵין יָקָר כִּי אִם בְּתַעַר:</p>

<p><strong>וְעַתָּה</strong> הִנְנִי נֹשֵׂא הַפַּעַם אֶת חַטַּאתְכֶם
וּפִשְׁעֲכֶם. וּמֹחֵל אֶת רִשְׁעֲכֶם. וְלֹא אֶנָּקֵם מִכֶּם. כִּי
אָמְרוּ הַחֲכָמִים עֲרֵבוּת הַמְּחִילָה חֲזָקָה מִמְּתִיקוּת הַנְּקָמָה.
וְאָמְרוּ עוֹד מַה מְּגֻנָּה הַהַכְנָעָה בְעֵת הַצֹּרֶךְ וְהַנְּקָמָה
בְעֵת הַיְכֹלֶת. וְאָמְרוּ עוֹד מַה יָּקָר הַצְּנִיעוּת וְהוּא
בַנָּשִׁים יוֹתֵר יָקָר. מַה יָּקָר הַיּשֶׁר וְהוּא בַשֹּׁפְטִים יוֹתֵר
יָקָר. מַה יָּקָר הַנְּדִיבוּת וְהוּא בַמְּלָכִים יוֹתֵר יָקָר. מַה
יְּקָרָה הַמְּחִילָה. וְהִיא בְעֵת הַיְכֹלֶת יוֹתֵר יְקָרָה. וְאָמַר
הַמְשׁוֹרֵר:</p>

<p>בְּעֵת יָדָךְ לְאֵל הַרְבֵּה סְלֹחַ</p>

<p>וְלֹא תִקֹּם וְאַתָּה עַז וְנֶעְזָר</p>

<p>הֲלֹא תֵבשׁ בְּבַקֶּשְׁךָ מְחִילַת</p>

<p>אֱלהֶיךָ בְלֵבָב זָר וְאַכְזָר:</p>

<p><strong>וַיַּעֲנוּ</strong> כָל הָעָם וַיֹּאמְרוּ הֲבִינוֹתָנוּ
וְיִשַּׁרְתָּנוּ אֲדֹנֵנוּ. יַאֲרִיךְ הַשֵּׁם חַיֶּיךָ עָלֵינוּ. וְזֶה
כָמוֹךָ אַתָּה בֶּן הַמֶּלֶךְ אֲשֶׁר הֲבִיאֹתַנִי עַד הֲלֹם.
וְהִסְבַּרְתָּ אֵלַי פְּנֵי אַהֲבָה וְשָׁלֹם:</p>

<br />
</blockquote>

<h2 id="הַשַּׁעַרהַתְּשִׁיעִי:אַלתַּשְׁלֵךְנַפְשְׁךָוְחַיָּתְךָ.בְּמֹרֶךְלְבָבְךָוְהִתְרַשְּׁלוּתְךָ">הַשַּׁעַר הַתְּשִׁיעִי: אַל תַּשְׁלֵךְ נַפְשְׁךָ וְחַיָּתְךָ. בְּמֹרֶךְ לְבָבְךָ וְהִתְרַשְּׁלוּתְךָ</h2>

<blockquote>
<p><strong>וַיּוֹסֶף</strong> עוֹד הַנָּזִיר שְׂאֵת מְשָׁלוֹ מִתְנַצֵּל
עַל עַצְמוֹ וַיֹּאמֶר לוֹ אַל תִּתְמַהּ עָלַי בֶּן הַמֶּלֶךְ. אִם סִכֵּן
בְּנַפְשׁוֹ אִישׁ כָּמוֹנִי דַּל וָחֵלֶךְ. לַעֲלוֹת אֶל הַמַּעֲלָה
הַזֹּאת וּלְהַשִּׂיג מְקוֹמֶךָ. לְבַקֵּר בְּהֵיכָלְךָ וְלַחֲזוֹת
בְּנָעֳמֶךָ. וְאַל תַּחְשְׁבֵהוּ לִי לְסִכְלוּת וּלְמִעוּט פַּחַד
וּמוֹרָא. וּלְחֶסְרוֹן דַּעַת וּשְׁמִירָה. כִּי הַבּוֹטֵחַ מֵהָרָאוּי
לְפַחֵד מִמֶּנּוּ וְלִירֹא. בֶּאֱמֶת אֵין מָזוֹר לִמְזֹרוֹ. וְאֵין
כֵּהָה לְשִׁבְרוֹ. וְאוּלָם עִם כָּל זֶה לֹא יֵאוֹת לְכָל בַּעַל שֵׂכֶל
לְהַנִּיחַ מָקוֹם לְמֹרֶךְ הַלֵּבָב וְלַפַּחַד. כְּשֶׁיִּרְאֶה מָקוֹם
לְתוֹעֶלֶת וְרֶוַח וְהַצָּלָה יַחַד. וְלֹא יִשָּׂא עֲבוֹדַת זְמַנּוֹ.
וְלֹא יִסְבֹּל עֹל יְגוֹנוֹ. וְאַל יֹאבַד טוּבוֹ. בְּיִרְאָתוֹ
וּבְרִפְיוֹן לְבָבוֹ. כִּי כְבָר אָמְרוּ הַחֲכָמִים הַסֵּבֶל תַּחְבֻּלַת
מִי שֶׁאֵין לוֹ תַחְבֻּלָה. וְאָמַר הַמְשׁוֹרֵר:</p>

<p>עָצֵל עֲדֵי מָתַי בְּמֹרֶךְ לֵב</p>

<p>מַשָּׂאֲךָ תִשָּׂא וְאֶת רִיבוֹ</p>

<p>תָּמִית בְּרֹב פַּחְדָּתְךָ נַפְשָׁךְ</p>

<p>תַּשְׁחִית יְקָרֶךָ וּמַצָּבוֹ</p>

<p>אִיעָצְךָ וּשְׁמַע לְקוֹל יֹעֵץ</p>

<p>צָדְקוּ לְךָ פִיהוּ וּמִכְתָּבוֹ</p>

<p>מַלֵּא רָצוֹן לִבָּךְ בְּיוֹם תִּמְצָא</p>

<p>יָדָךְ וְרוּץ אֵלָיו וְאֶל טוּבוֹ</p>

<p>וּמְגוֹרְךָ מִי זֶה אֲשֶׁר יֵדַע</p>

<p>אִם יִהְיֶה לָעַד וְאִם יָבֹא:</p>

<p>עַל כֵּן לֹא יֵאוֹת לְמַשְׂכִּיל וְאִישׁ דַּעַת
וּמוֹעֵצָה. לָגוּר מֵהַנֵּזֶק הַנִּסְתָּר אֲשֶׁר אֵין לוֹ מוֹצָא.
וּלְהַנִּיחַ בַּעֲבוּרוֹ הַטּוֹב הַנִּמְצָא. פֶּן יְבִיאֵהוּ פַּחְדּוֹ
וְאֵימַת לְבָבוֹ בְּעִנְיָן רַע וְקָשֶׁה מִמַּה שֶּׁהָיָה בוֹ. כַּאֲשֶׁר
קָרָה לְאַחַד הָעוֹפוֹת אֲשֶׁר הָיָה פַחְדּוֹ. סִבַּת אָבְדוֹ. אָמַר
בֶּן הַמֶּלֶךְ וְאֵיךְ הָיָה:</p>

<p><strong>אָמַר</strong> הַנָּזִיר אָמְרוּ כִי בַיָּמִים
הַקַּדְמוֹנִים. הָיָה עוֹף אֶחָד בְּחוֹף מֵהַיַּמִּים. וּדְגֵי הַיָּם
הָיָה מְזוֹנוֹ וְצֵידָתוֹ. וְצַיָּד אֶחָד פָּרַשׂ מִכְמַרְתּוֹ.
וְהֶעֱלָה דָג אֶחָד בְּחַכָּתוֹ. וּבְעוֹד שֶׁהָיָה משֵׁךְ אוֹתוֹ.
רָאָהוּ הָעוֹף מֵרָחוֹק. וַיִּשְׂמַח לִבְלִי חֹק. וַיְמַלֵּא פִיהוּ
שְׂחֹק. וַיְמַהֵר לִקְרָאתוֹ לְבָלְעוֹ בְרֹב אוֹנוֹ. וַתָּבֹא הַחַכָּה
בִגְרוֹנוֹ. וַיַעֲמוֹד בִּמְבוּכָה גְדוֹלָה. וְלֹא יָדַע עֵצָה
לְנַפְשׁוֹ הָאֲמֻלָה. וַיְהִי כִי נָטָה הַצַּיָּד יָדוֹ לְלָקְחוֹ.
הִתְנוֹעֵעַ הָעוֹף תְנוּעָה חֲזָקָה בְכָל כֹּחוֹ. וַיִּמְשְׁכוּ בְכֹחַ
זֶה מִפֹּה וְזֶה מִפֹּה. עַד אֲשֶׁר יָצְאָה הַחַכָּה מֵאַפּוֹ.
וַיִּנָּצֵל מִיָּדוֹ וַיִּבְרַח וַיָּגֶל כְּבוֹדוֹ. וְאַחֲרֵי כֵן לֹא
מָצָא דָג שֶׁלֹּא חָשַׁב בְּלִבּוֹ. כִּי חַכָּה הָיְתָה טְמוּנָה
בְקִרְבּוֹ. וַיִּבְרַח מִמֶּנּוּ וּמִגְּבוּלָיו. וְלֹא יָסַף שׁוּב
אֵלָיו. וַיַּעֲמֹד בְּלִי צֵידָה וּמָזוֹן. עַד אֲשֶׁר מֵת בְּכַחַשׁ
וּבְרָזוֹן:</p>

<br />
</blockquote>

<h2 id="הַשַּׁעַרהָעֲשִׂירִי:זֹרֵעַהַחָכְמָהבֵּיןבַּעֲלֵיאֱמוּנָה.כְּזֹרֵעַחִטָּהבְאֶרֶץשְׁמֵנָה">הַשַּׁעַר הָעֲשִׂירִי: זֹרֵעַ הַחָכְמָה בֵּין בַּעֲלֵי אֱמוּנָה. כְּזֹרֵעַ חִטָּה בְאֶרֶץ שְׁמֵנָה</h2>

<blockquote>
<p><strong>אָמַר</strong> בֶּן הַמֶּלֶךְ אַתָּה הֶחָכָם הִנֵּה
פָתַחְתִּי אֹזֶן לִשְׁמֹעַ דִּבְרֵי כשֶׁר. וּפָקַחְתִּי עַיִן לִרְאוֹת
בְּישֶׁר. וְהִבְרַחְתִּי עַצְמִי מִן הַשֶּׁקֶר. וְנִשְׁעַנְתִּי בְּךָ
לִמְצֹא בַקָּשָׁתִי בְחָכְמָה וּלְהַשִּׂיג הָאֱמֶת עַד אֵין חֵקֶר.
יַעַזְרֵנִי אֱלֹהִים לִפְנוֹת בֹּקֶר. עַל כֵּן אֱמֹר אֵת אֲשֶׁר תִּרְאֶה
וְהָגוּת לִבְּךָ תְבוּנָה. וְהוֹסִיפָה לִי חָכְמָה וְדַעַת אִמְרֵי
בִינָה. וְלַמְּדֵנִי בְמִשְׁפַּט מוֹרֵה צֶדֶק וְחֻקָּיו. צַו לָצָו קַו
לָקָו. לְמַעַן אָבִין דְּבָרֶיךָ וּמְלִיצוֹתֶיךָ. וְאֶעֱצֹר כֹּחַ
לְקַבֵּל מְשָׁלֶיךָ וְחִידוֹתֶיךָ. וַיִּפְתַּח הַנָּזִיר אֶת פִּיו
וַיֹּאמַר:</p>

<p>שְׁמַע מוּסָר בְּנִי וּקְנֵה מְזִמָּה</p>

<p>וְאַל תֵּט מִנְּתִיב שֵׂכֶל וְעָרְמָה</p>

<p>וְאוּלַי צוּר יְמַלֵּא חֶפְצְךָ בָם</p>

<p>וּבָם יַרְבֶּה לְךָ אוֹנִים וְעָצְמָה</p>

<p>וְדַלְתֵי תַאֲוָה יִסְגֹּר לְעֵינָךְ</p>

<p>וְיִפְתַּח שַׁעֲרֵי לִבְּךָ בְּחָכְמָה:</p>

<p><strong>תְחִלַּת</strong> דִּבְרֵי פִי וּלְשׁוֹנִי. וּמִפְתַּח
שְׂפָתַי וְהֶגְיוֹנִי. לְהַשְׁמִיעַ אָזְנֶיךָ. וּלְהוֹדִיעַ אֶל לְבָבֶךָ
וְרַעְיוֹנֶיךָ. שֶׁתַּאֲמִין כִּי יֵשׁ אֶחָד קַדְמוֹן יוֹצֵר כֹּל
בְּשִׁשָּׁה. שָׁמַיִם חֲדָשִׁים וָאָרֶץ חֲדָשָׁה. אֲשֶׁר עָשָׂה אֶת
הַיָּם וְאֶת הַיַּבָּשָׁה. וְשֶׁתִּבְטַח בּוֹ כִּי יֵשׁ שָׂכָר
לִפְעֻלָּתֶךָ. וְתִקְוָה לְאַחֲרִיתֶךָ. שְׁמַע נָא הַבֵּן הַמַּצְלִיחַ.
צִדְקָתְךָ אֱלֹהִים יַצְמִיחַ. דַּע כִּי הַזֹּרֵעַ זַרְעוֹ. יִשָּׂאֵהוּ
עַל זְרֹעוֹ. וִימַלֵּא מִמֶּנּוּ כַפּוֹ. וְאַחַר יִזְרַע וִיפַזֵּר
מִפֹּה וּמִפֹּה. וְלִפְעָמִים יִפֹּל קְצָתוֹ עַל גִּדְרֵי הַדְּרָכִים.
וְיִרְמְסוּהוּ הַהוֹלְכִים. וּשְׁאֵרִיתוֹ יְכַלּוּהוּ סְעָרוֹת
וְסוּפוֹת. וְהַנִּשְׁאָר יַחְטְפוּהוּ הָעוֹפוֹת. וּפְעָמִים יִפֹּל
קְצָתוֹ עַל מְקוֹם סְלָעִים. מְצָאוּהוּ לֵחוֹת וָחֹמֶר מְעַט וְרָעִים.
וְיִצְמַח וְיִגְדַּל. עַד אֲשֶׁר יַגִּיעַ שָׁרְשׁוֹ אֶל הַסֶּלַע
וְיֵלֵךְ וְיִדַּל. וְלֹא יִמְצָא מָקוֹם לְהִתְפַּשֵּׁט וְלָשֵׂאת אֲשֶׁר
גָּמַל. כְּצִיץ יָצָא וַיִּמָּל. וּפַעַם יִפֹּל קְצָתוֹ בִמְקוֹם קוֹצִים
וְצִנִּים. עָלָה כֻּלּוֹ קִמְשֹׁנִים. וַיֵּצְאוּ הַפְּרָחִים. וַיֵּצְאוּ
גַם עִמּוֹ הַחוֹחִים. עַד אֲשֶׁר יַגִּיעַ תּוֹר הַצֶּמַח. לַעֲשׂת קֶמַח.
וִיחַנְּקוּהוּ הַקּוֹצִים וִימִיתוּהוּ. וּמִתֵּבֵל יְנִידוּהוּ. וְיִפֹּל
הַחֵלֶק הַקָּטָן מִמֶּנּוּ בְּאֶרֶץ טוֹבָה. נְקִיָּה וַעֲרֵבָה. וְיִיטַב
וִינֻקֶּה. וּמֹחַ עַצְמוֹתָיו יְשֻׁקֶּה. לֹא יִדְאַג כִּי יָבֹא חֹם
וְלֹא יַעֲרֹץ. כֵּן יִרְבֶּה וְכֵן יִפְרֹץ. וְהַמָּשָׁל הַזֶּה
וְעִנְיָנוֹ. זֶה פִּתְרֹנוֹ:</p>

<p><strong>וְעַתָּה</strong> הַט אָזְנְךָ וּשְׁמַע אַתָּה הָאִישׁ
הַמִּשְׁתָּאֶה. פְּקַח עֵינֶיךָ וּרְאֵה. דַּע כִּי הַזֹּרֵעַ זַרְעוֹ.
הוּא הֶחָכָם וּשְׂפַת יִשְׁעוֹ. וְהַזֶּרַע הַטּוֹב. דְּבַר הַחָכְמָה
אֲשֶׁר הוּא כְגַן רָטֹב. וַאֲשֶׁר יִפֹּל בְּגִדְרֵי הָאֳרָחוֹת.
וְיַחְטְפוּהוּ הָעוֹפוֹת וִיסָעֲרוּהוּ הָרוּחוֹת. הוּא מַה שֶּׁיִכָּנֵס
מִמֶּנּוּ בָּאָזְנַיִם. וְיַעֲמֹד שָׁמָּה יוֹם אוֹ יוֹמַיִם. וְאַחֲרֵי
כֵן יָקוּם וְיִתְהַלֵּךְ. כָּל עֻמַּת שֶׁבָּא כֵּן יֵלֵךְ. וְעָלָיו
אָמַר הַמְשׁוֹרֵר:</p>

<p>בְּתוֹךְ לִבָּךְ זְרַע חָכְמָה וְשָׁמְרָהּ</p>

<p>כְּבַת עַיִן וְכֹה תַעֲשֶׂה וְתוּכָל</p>

<p>וְאַל תִּדְמֶה אֱלֵי זֶרַע בְּנָפְלוֹ</p>

<p>בְּאֵם דֶּרֶךְ לְעוֹף יִהְיֶה לְמַאֲכָל:</p>

<p><strong>וַאֲשֶׁר</strong> יִפֹּל בְּסֶלַע כָּבֵד. וְאַחַר כָּךְ
יִיבַשׁ בְּהַגִּיעַ שָׁרָשָׁיו אֵלָיו וְיֹאבֵד. הוּא מַה שֶּׁיִּמְתַּק
מִמֶּנּוּ לִבְעָלָיו. בְּפָתְחוֹ מְעַט אָזְנוֹ אֵלָיו. וְאַחַר כֵּן
יָסוּר מִמֶּנּוּ בִקְשָׁיָיו. וְלֹא יוּכַל לִשְׁכֹּן בּוֹ. כִּי לֵב
הָאֶבֶן בְּקִרְבּוֹ. וְעָלָיו אָמַר הַמְשׁוֹרֵר:</p>

<p>פְּתַח אֹזֶן וְאַל תִּסְגֹּר לְבָבָךְ</p>

<p>לְקוֹל מוּסָר אֱנוֹשׁ בַּעַר וְסָכָל</p>

<p>וְאַל תִּהְיֶה כְאִישׁ יָבֹא בְשַׁעַר</p>

<p>לְפָנָיו סָגְרוּ שַׁעַר וְהֵיכָל:</p>

<p><strong>וַאֲשֶׁר</strong> יוֹצִיא פֶרַח וַיָּצֵץ צִיצִים.
וּבְהַגִּיעוֹ לִגְמֹל שְׁקֵדָיו יְמִיתוּהוּ הַקּוֹצִים. הוּא מַה
שֶּׁהֵבִין מִמֶּנּוּ בְעָלָיו וְשָׁמַע וְהֵבִין וְהִשְׂכִּיל וְיָדַע
דְּרָכָיו וּשְׁבִילָיו. עַד אֲשֶׁר כְּשֶׁרָצָה לְהוֹצִיא מִמֶּנּוּ
דָּבָר אֶל הַפֹּעַל אֲשֶׁר הוּא הַפֶּרִי. הֱמִיתוּהוּ הַתַּאֲוֹת
הָרָעוֹת וְהָלְכוּ עִמּוֹ בְקֶרִי. וְעָלָיו אָמַר הַמְשׁוֹרֵר:</p>

<p>יָגַע קְנוֹת מוּסָר וּבָנָה בֵית</p>

<p>שֵׂכֶל בְּתוֹכוֹ בֶּאֱמֶת יִצְמַח</p>

<p>קָנָה וְלֹא בָנָה אֲדַמֶּה אֶל</p>

<p>צֶמַח אֲשֶׁר לֹא יַעֲשֶׂה קֶמַח:</p>

<p><strong>וַאֲשֶׁר</strong> יִנָּקֶה מִמֶּנּוּ וְיִיטַב וּבָאָחוּ
יִשְׂגֶּה. יִפְרַח וְיִרְבֶּה וְלָרֹב יִדְגֶּה. הוּא מַה שֶּׁלָּקְטוּ
מִמֶּנּוּ יְדֵי הַשֵּׂכֶל הַטּוֹבוֹת וְהַבְּרִיאוֹת. וּשְׁמָרוֹ הַלֵּב
וְהֶעֱבִירוֹ הַהִשְׁתַּדְּלוּת בְּכָל פֵּאוֹת. בְּכִבּוּשׁ הַיֵּצֶר
וְהַתַּאֲווֹת וְהֶבְלָם. וּבְטִהוּר הַלֵּב מֵחֶלְאַת תַּעֲנוּגֵי
הָעוֹלָם. וְעָלָיו אָמַר הַמְשׁוֹרֵר:</p>

<p>בְּבֹא שֵׂכֶל בְּחַדְרֵי לֵב נְקִי לֵבָב וְכַפָּיִם</p>

<p>אֲדַמֵּהוּ אֱלֵי זֶרַע בְּאֶרֶץ נַחֲלֵי מָיִם:</p>

<p><strong>אָמַר</strong> בֶּן הַמֶּלֶךְ אֲנִי מְקַוֶּה בְּעֵזֶֶר
הַבּוֹרֵא שֶׁיִּהְיֶה מַה שֶּׁתִּזְרַע בְּאַדְמָתִי לִצְדָקָה וְתִקְצֹר
לְפִי חָסֶד:</p>

<br />
</blockquote>

<h2 id="הַשַּׁעַרהָאַחַדעָשָׂר:בִּשְׁלשֶׁתהָרֵעִים.אֵיזֶהמִכֻּלָּםיָקָרוְנָעִים">הַשַּׁעַר הָאַחַד עָשָׂר: בִּשְׁלשֶׁת הָרֵעִים. אֵי זֶה מִכֻּלָּם יָקָר וְנָעִים</h2>

<blockquote>
<p><strong>וַיֹּאמֶר</strong> בֶּן הַמֶּלֶךְ בִּי אֲדֹנִי סַפֶּר נָא לִי
בִלְשׁוֹנְךָ הַבְּרוּכָה. אֹדוֹת הָאֲדָמָה הַזֹּאת הַחֲשׁוּכָה.
וְהַבֹּחֵר מִמֶּנָּה מַה שֶּׁלֹּא יוֹעִילֶנּוּ יוֹסִיף עָלָיו מְהוּמָה
וּמְבוּכָה. אָמַר הַנָּזִיר דַּע כִּי גֶבֶר מֵהַגְּבָרִים. הָיוּ לוֹ
שְׁלשָׁה חֲבֵרִים. וְאוּלָם הֶחָבֵר הָרִאשׁוֹן. הָיָה שֹׁמֵר אוֹתֹו
כְּבָבַת עַיִן וְאִישׁוֹן. הָיָה חָבִיב מְאֹד בְּעֵינָיו. דָּבֵק
לְלִבּוֹ וְרַעְיוֹנָיו. יָשִׂים עָלָיו נַפְשׁוֹ בְכַפּוֹ. טֹרֵחַ וְעָמֵל
בַּעֲדוֹ מִפֹּה וּמִפֹּה. יַעֲלֵהוּ עַל רֹאשׁ שִׂמְחָתוֹ. יַרְכִּיבֵהוּ
עַל בָּמֳתֵי חֶדְוָתוֹ. יָשִׂים בַּעֲבוּרוֹ יַמִּים וּמִדְבָּרוֹת
רְכוּבוֹ. כִּי אַהֲבַת נַפְשׁוֹ אֲהֵבוֹ:</p>

<p><strong>וְהֶחָבֵר</strong> הַשֵּׁנִי הָיְתָה מַדְרֵגָתוֹ אֶצְלוֹ
כַיָּד וְכַלָּשׁוֹן. מְעוּטָה מִמַּדְרֵגַת הָרִאשׁוֹן. וְעִם כָּל זֶה
הָיָה אֹהֵב אוֹתוֹ וְחֹמֵל עָלָיו. וְנֹטֶה בְכָל רֶגַע אֵלָיו.
יַעַבְדֶּנּוּ וְיִשְׁמְרֶנּוּ. וְיִשְׁתַּדֶּל בּוֹ וְלֹא יִתְרַשֵּׁל
מִמֶּנּוּ:</p>

<p><strong>וְהֶחָבֵר</strong> הַשְּׁלִישִׁי הָיָה שֹׁכֵחַ אוֹתוֹ.
וְעָצֵל בַּעֲבוֹדָתוֹ. אֵין לוֹ תוֹעֶלֶת מֵאַהֲבָתוֹ וְחֶבְרָתוֹ. אֶלָּא
מְעַט מִזְעָר לֹא כַבִּיר:</p>

<p><strong>וַיִּתְהַפֵּךְ</strong> הַזְּמַן עַל הָאִישׁ הַהוּא. וַיִּקֶר
מִקְרֵהוּ. כִּי יָרַד מִמְּאֹדוֹ. וַיִּדַּל כְּבוֹדוֹ. וַיִּתְחַיֵּב
לַמֶּלֶךּ וּמְאוּמָה אֵין בְּיָדוֹ. לְהַצִּיל לוֹ מֵרָעָתוֹ וְלְהָלִיץ
בַּעֲדוֹ. וַיִּצְטָרֵךְ לָלֶכֶת אֶל רֵעָיו וַחֲבֵרָיו נֶאֶמְנֵי לְבָבוֹ.
וּלְגַלּוֹת בְּאָזְנֵיהֶם רִיבוֹ וּכְאֵבוֹ. וּלְבַקֵּשׁ מֵהֶם עֵצָה
וְעֵזֶר בִּמְרִירוּת קוֹלוֹ. וּבַגָּדוֹל הֵחֵל וַיֹּאמֶר לוֹ. חֲבֵרִי
הַנֶּאֱמָן. וְרֵעִי הָרַחֲמָן כְּבָר יָדַעְתָּ הַעֲלוֹתִי אוֹתְךָ עַל
רֹאשִׁי. וְיִתְרוֹן אַהֲבָתִי אֵלֶיךָ וְהִתְנַדְּבִי לְךָ בְנַפְשִׁי.
וְעַתָּה בָא הַיּוֹם הִגִּיעַ הַזְּמָן אֲשֶׁר אֶצְטָרֵךְ אֶל גְּמוּלְךָ.
וּלְהֵעָזֵר בְּךָ וּבְאוֹצְרוֹת חֵילְךָ. וְאַשְׁרַי שֶׁיָּגַעְתִּי
בְרֵעַ כָּמוֹךָ מְרַחֵם וְחֹמֵל. מְשַׁלֵּם שָׂכָר טוֹב וְגֹמֵל.
וְאָמְרוּ הַחֲכָמִים הַטּוֹב שֶׁבַּכֵּלִים מַה שֶּׁיַּצִּילֶךָ.
וְהַטּוֹב שֶׁבָּאַחִים מִי שֶׁיִּשְׁמַע לְקוֹלֶךָ. וְהַטּוֹב
שֶׁבַּחֲבֵרִים מִי שֶׁיַּקְדִּים לְהוֹעִילֶךָ. וְאָמְרוּ עוֹד הַחָכְמָה
מַטְמוֹן לֹא תֹאכְלֵהוּ אֵשׁ. וְאָמַר הַמְשׁוֹרֵר:</p>

<p>אַל תִּבְטְחוּ אִישִׁים בְּבַת מֵי זָהָב</p>

<p>בִּטְחוּ עֲדֵי עַד עַל יְלִידֵי אַהַב</p>

<p>הֵם יִהְיוּ מָגֵן בְּיוֹם תּוּגָה גַּם</p>

<p>יִשָּׁאֲרוּ הֵם בַּאֲבֹד הַזָּהָב:</p>

<p><strong>וַיַּעַן</strong> הָרִאשׁוֹן וַיֹּאמַר דַּע כִּי אֵינֶנִּי
עָלֵז עַתָּה בְאַהֲבָתֶךָ. וּמִשְׁתַּעֲשֵׁעַ בְּחֶבְרָתֶךָ. כִּי יֵשׁ
לִי אֹהֲבִים וַחֲבֵרִים זוּלָתֶךָ. יַטְרִידוּנִי מֵחֲשֹׁב בְּךָ.
וְלִפְנוֹת לִדְמוּתְךָ וְצַלְמְךָ. וְהֵם יוֹתֵר רְאוּיִם לִי מִמְּךָ.
עַל כֵּן לֹא אֶרְאֶה מֵעֲצָתִי. שֶׁאֱעֶזָרְךָ בְקִנְיָנִי וְנַחֲלָתִי.
וְאַחַר כֵּן אֶצְטָרֵךְ לְעֵזֶר זוּלָתִי. וְאָמְרוּ הַחֲכָמִים כָּל
אָדָם חַיָּב לִכְרֹעַ לָאֵל. וְיוֹתֵר חַיָּב לְמִי שֶׁהִצִּילוֹ
מִכְּרֹעַ לְרֵעַ וְגֹאֵל. וְאָמַר הַמְשׁוֹרֵר:</p>

<p>שְׁאַל שֹׁאֵל שְׁאַל מֵאֵל וְלָמָּה</p>

<p>לְפָנַי תִּהְיֶה צֹעֵק וְהוֹמֶה</p>

<p>הֲטוֹב לִפְרוֹס לְךָ לַחְמִי וּמֵימַי</p>

<p>וְאֶשָּׁאֵר אֲנִי רָעֵב וְצָמֵא:</p>

<p><strong>וְדַע</strong> בֶּאֱמֶת כִּי אֵין לִי בַמֶּה לַעֲזֹר אוֹתְךָ.
כִּי אִם שְׁתֵּי חֲלִיפוֹת בְּגָדִים לְכַסּוֹת אֶת עֶרְוָתְךָ. קָחֶם נָא
וָלֵךְ לְדַרְכְּךָ וְלִנְתִיבָתְךָ:</p>

<p><strong>וַיֵּלֶךְ</strong> אֶל הֶחָבֵר הַשֵּׁנִי וַיֹּאמֶר לוֹ אַתָּה
הֶחָבֵר הַטּוֹב הַנִּמְצָא לְעִתּוֹת בַּצָּרָה. כְּבָר יָדַעְתָּ מַה
יֵּשׁ בֵּינֵינוּ מִן הָאַהֲבָה וְהַחֶבְרָה. וְהָאֱמוּנָה הַטְּהוֹרָה.
וְתֵדַע כְּמוֹ כֵן יִתְרוֹן עֲבוֹדָתִי לְךָ כָּל יְמֵי עוֹלָם. בְּנֶפֶשׁ
חוֹמֶלֶת וּבְלֵב נִשְׁלָם. וְעַתָּה אֲנִי צָרִיךְ שֶׁתִּגְמְלֵנִי קְצָת
חֲסָדַי. וְתִזְכֹּר אֶת מַתְּנוֹת יָדַי. וְתַעַזְרֵנִי עֵזֶר אֹהֵב טוֹב.
מְרַחֵם וְנֶאֱמָן דּוֹבֵר שָׁלוֹם וְדוֹבֵר טוֹב. כִּי כָזֹאת וְכָזֹאת
קָרָה לִי עִם הַמֶּלֶךְ וּכְבָר אָמְרוּ הַחֲכָמִים. הָאַחִים
הַנֶּאֱמָנִים. מִבְחַר כָּל הַקִּנְיָנִים. כִּי הֵם עֲדִי בְּעֵת
רְוָחָה. וּמָגֵן בְּעֵת מְגִנָּה. וְאָמְרוּ עוֹד, הַחֲסִידִים מִגְדַּל
עֹז בְּתַהְפּוּכוֹת הַזְּמַנִּים. וְאָמַר הַמְשׁוֹרֵר:</p>

<p>כִּי תִרְאֶה אָח נִלְכַּד בַּפָּח</p>

<p>מַהֵר הַמְצֵא אֵלָיו פִדְיוֹם</p>

<p>הַצֵּל נַפְשׁוֹ מִיַּד מוֹקְשׁוֹ</p>

<p>כִּי לֹא תֵדַע מַה יֵּלֶד יוֹם:</p>

<p><strong>וַיַּעַן</strong> הַשֵּׁנִי וַיֹּאמֶר לוֹ דַּי לִי בְצָרָתִי
וּמַכְאוֹבִי. וּמָרַת נַפְשִׁי וְצָרַת לְבָבִי. עַד תַּטְרִידֵנִי
וְתַרְגִּיזֵנִי גַם אַתָּה בְצָרְכֶּךָ. קוּם לֵךְ לְדַרְכֶּךָ. כִּי
כְבָר שָׁבָה חֶבְרָתִי בִלְתִּי חֶבְרָתֶךָ. וּנְתִיבָתִי בִלְתִּי
נְתִיבָתֶךָ. וְלֹא טוֹב שֶׁאֶתְנַדֵּב עִמְּךָ בְכָל חֶמְדָתִי.
וְאֶצְטָרֵךְ שֶׁיִּתְנַדְּבוּ עִמִּי וְאֶתְרוֹשֵׁשׁ וְאֶשָּׁאֵר
בְּאַנְחָתִי. וְאָמַר הֶחָכָם לֹא יָדַעְתִּי אֵי זֶה רַע וּמַר
בִּזְמַנִּי. מוֹת הֶעָשִׁיר אוֹ חַיֵּי הֶעָנִי. וְאָמַר
הַמְשׁוֹרֵר:</p>

<p>מִי הוּא בְכָל צִבְאוֹת אִישִׁים אֲשֶׁר יֵאוֹת</p>

<p>לָשִׁית בְּפָנָיו אוֹת דִּמְעוֹ וּבִלְחָיָיו</p>

<p>עָשִׁיר בְּבֹא קִצּוֹ כִּי יַעֲזֹב רִבְצוֹ</p>

<p>אוֹ דַל לְלֹא חֶפְצוֹ כִי יַאֲרִיךְ חַיָּיו:</p>

<p>אוּלָם אִם תִּרְצֶה אֵלֵךְ עִמְּךָ. וַאֲשַׁלֵּחֲךָ עַד
שַׁעַר מְקוֹמְךָ. וְאַחֲרֵי כֵן אָשׁוּב לְמָה שֶׁהוּא צָרִיךְ לִי יוֹתֵר
מִמְּךָ.</p>

<p><strong>וַיֵּלֶךְ</strong> אֶל הֶחָבֵר הַשְּׁלִישִׁי וַיֹּאמֶר לוֹ
דַּע אֲדֹנִי כִּי בוֹשְׁתִּי מִפָּנֶיךָ וְנִכְלַמְתִּי. וּלְהָרִים רֹאשׁ
אֵלֶיךָ שַׂמְתִּי. פָנַי אַרְצָה וְנֶאֱלַמְתִּי. אוּלָם הַצֹּרֶךְ
וְהַשָּׁעָה עָדֶיךָ הֱבִיאוּנִי. אוּלַי חֲסָדֶיךָ יְקַדְּמוּנִי
וְיַעַזְרוּנִי. וְאָמְרוּ הַחֲכָמִים אֵין הַנָּדִיב הַמֵּשִׁיב גְּמוּל
וְהַמְשַׁלֵּם חֲסָדִים. כִּי אִם הַמַּקְדִּים לַעֲנִיִּים מְרוּדִים.
וְאָמְרוּ עוֹד הַמַּתָּנוֹת פִּקְדוֹנוֹת. וְאָמְרוּ עוֹד הַנָּדִיב
זוֹכֶה לִשְׁתֵּי שֻׁלְחָנוֹת. כִּי קֶרֶן שְׁבָחָיו קַיָּם לוֹ בָעוֹלָם
הַזֶּה וּגְמוּל חֲסָדָיו שָׁמוּר לָעוֹלָם הַבָּא. וְאָמַר
הַמְשׁוֹרֵר:</p>

<p>עָמֵל זְכֹר הַיּוֹם הֱיוֹתָךְ הֹלֵךְ</p>

<p>יָשָׁר וּמָחָר מַחֲזִיק בַּפֶּלֶךְ</p>

<p>הוֹן לֹא יְהִי מוֹעִיל בְּיוֹם עֶבְרָה לֹא</p>

<p>יַמְתִּיק מְרוֹרָתוֹ דְבַשׁ מֵהֵלֶךְ</p>

<p>עַל כֵּן גְּמֹל חֶסֶד וְעַל דַּל תַּחְמֹל</p>

<p>כִּי הִנְּךָ הַיּוֹם בְתֵבֵל הֵלֶךְ</p>

<p>מִדֵּי הֱיוֹתְךָ בֵין בְּנֵי אִישׁ תַּעְשֶׂה</p>

<p>לְךָ שֵׁם בְּפִי גָדוֹל וְדַל וָחֵלֶךְ</p>

<p>וּגְמוּל פְּעָלֶיךָ לְךָ שָׁמוּר בֵּית</p>

<p>מוֹעֵד וְכָל טוּב רַב כְּיַד הַמֶּלֶךְ:</p>

<p><strong>וַיַּעַן</strong> הַשְּׁלִישִׁי וַיֹּאמַר דַּע אָחִי כִּי
יֵשׁ לְךָ עָלַי גְּמוּל וָחֶסֶד בְּכָל יְכָלְתִּי. וּשְׁמִירָה בְכָל
כַּוָּנָתִי. לַעֲזָרְךָ בְכֹחִי וְעֹצֶם יָדִי. וּלְדָבְקָה בְךָ בְכָל
נַפְשִׁי וּבְכָל מְאֹדִי. כִּי אָמְרוּ הַחֲכָמִים לְכָל מוֹשָׁב
דְּבָרִים. וּלְכָל זְמָן גְּבָרִים. לְכָל דּוֹר גְּבוּלִים. וּלְכָל
מַעֲשֶׂה גְְמוּלִים. וְאָמַר הַמְשׁוֹרֵר:</p>

<p>אִם יִתְמַהְמַהּ עֵת חַכֵּה לוֹ</p>

<p>וּבְטַח בֵּאלֹהִים מִמַּעַל</p>

<p>כִּי יֵשׁ מַעֲנֶה אֶל כָּל דָּבָר</p>

<p>גַּם יֵשׁ שָׂכָר אֶל כָּל מִפְעָל;</p>

<p>אֲנִי אֹהַבְךָ שֶׁלֹּא אֶבְגֹּד בְּךָ. וְלֹא יֵרַךְ
לְבָבְךָ. עַל מִעוּט הִתְנַהֶגְךָ עִמָּדִי. כִּי הַמְּעָט הַהוּא
שְׁמַרְתִּיו וּנְשָׂאתִיו עַל שִׁכְמִי סָחַרְתִּי בוֹ וְנִתְעַסַּקְתִּי
מִמֶּנּוּ מֵרָחוֹק וּמִקָּרוֹב. עַד כִּי הַמְּעַט אֲשֶׁר הָיָה לְפָנַי
וַיִּפְרֹץ לָרֹב. וַאֲנִי מְקַוֶּה בְעֵזֶר הַשֵּׁם יִתְבָּרֵךְ
שֶׁיִּהְיֶה לְךָ רֶוַח וְהַצָּלָה בְכָל עִנְיָנֶיךָ. וּבְמַה שֶּׁאַתָּה
בוֹ מֵרֹב יְגוֹנֶיךָ. וְתִתְרַצֶּה בוֹ אֶל אֲדֹנֶיךָ. וַיִּשְׁמַע
הָאִישׁ וַיִּשְׂמַח בְּלִבּוֹ. וְרוּחַ הַחֶדְוָה נָשְׁבָה בוֹ.
וַיַּעֲמֹד עָלֵז וְשָׂמֵחַ. שָׁקֵט וּבֹטֵחַ. וַיֹּאמַר לֹא אֵדַע עַל אֵי
זֶה מִשְּׁנֵי הַדְּבָרִים אֵאָנֵחַ. עַל הִתְרַשְּׁלוּתִי מֵחָבֵר נֶאֱמָן
שֹׁמֵר בְּרִית וְחוֹמֵל עַל פִּקְדוֹנוֹת יְדִידִים. אוֹ עַל
הִשְׁתַּדְּלוּתִי בִשְׁנֵי הַחֲבֵרִים הַכּוֹזְבִים וְהַבֹּגְדִים.
וַיִּשָּׂא מְשָׁלוֹ וַיֹּאמַר:</p>

<p>רַב עָבְרָה נַפְשִׁי אֲבָל לֹא אֵדְעָה</p>

<p>אֵי זֶה לְלִבּי בַזְּמַן רָע וָמָר</p>

<p>עָבְדִי פְנֵי בוֹגְדִים בְּדוֹדִים אוֹ הֱיוֹת</p>

<p>בֹּגֵד בְּדוֹד אַהֲבָה וְחֶסֶד שָׁמָר:</p>

<p>ו<strong>ְעַתָּה</strong> בֶן הַמֶּלֶךְ דַּע כִּי הֶחָבֵר הָרִאשׁוֹן
הוּא עשֶׁר הָאָדָם וְהוֹנוֹ. כַּסְפּוֹ וְקִנְיָנוֹ. אֵין תּוֹעֶלֶת מֵהֶם
בְּדָבָר. אֶלָּא בִשְׁתֵּי בְלוֹיֵי הַסְּחָבוֹת אֲשֶׁר בָּהֶם
נִקְבָּר:</p>

<p><strong>וְהֶחָבֵר</strong> הַשֵּׁנִי הוּא אֵשֶׁת הָאָדָם וּבָנָיו.
יְלִידֵי בֵיתוֹ קְרוֹבָיו וּשְׁכֵנָיו. אֲשֶׁר יֵלְכוּ עִמּוֹ וְיֵאָנְחוּ
מְעַט לְשִׁבְרוֹ. וִישַׁלְּחוּהוּ עַד קִבְרוֹ:</p>

<p><strong>וְהֶחָבֵר</strong> הַשְּׁלִישִׁי הוּא מַעֲשֵׂה הַצְּדָקָה
אֲשֶׁר הַמִּתְעַסֵּק בּוֹ יוֹעִילֶנּוּ. וְיוֹשִׁיעֶנּוּ וְיַצִּילֶנּוּ.
וְיַעֲנֶנּוּ בַצַּר. וְיוֹצִיאֶנּוּ לַמֶּרְחָב מִן הַמֵּצַר. וּמִיָּגוֹן
לְשִׂמְחָה. וּמִיגִיעָה לִמְנוּחָה. וְהָיְתָה הָרְוָחָה:</p>

<p><strong>אָמַר</strong> בֶּן הַמֶּלֶךְ אַשְׁרֵי עַיִן רָאָתְךָ.
וְאַשְׁרֵי אֹזֶן שָׁמְעָה מְלִיצָתְךָ. וְאַשְׁרֵי לֵב מֵבִין סוֹד
חִידָתְךָ. כִּי אַתָּה אֱמֶת. וּמְשָׁלֶיךָ אֱמֶת. וַיִּשָּׂא מְשָׁלוֹ
וַיֹּאמַר:</p>

<p>אֶרְאֶה יְדֵי חָכְמָתְךָ בִּנְיַן</p>

<p>שֵׂכֶל בְּאַדְנֵי פָז וְדַר בּוֹנוֹת</p>

<p>אֶשְׁמַע דְּבָרֶיךָ וְאֵדַע כִּי</p>

<p>דִבְרֵי חֲכָמִים הֵם כְּדָרְבֹנוֹת:</p>

<br />
</blockquote>

<h2 id="הַשַּׁעַרהַשְּׁנֵיםעָשָׂר:בְּמַעֲלַתהַמִּסְתַּפֵּקבִּמְזוֹנוֹוְיִתְרוֹנוֹ.וּמִגְרַעַתבַּעַלהַנֶּפֶשׁוְחֶסְרוֹנוֹ">הַשַּׁעַר הַשְּׁנֵים עָשָׂר: בְּמַעֲלַת הַמִּסְתַּפֵּק בִּמְזוֹנוֹ וְיִתְרוֹנוֹ. וּמִגְרַעַת בַּעַל הַנֶּפֶשׁ וְחֶסְרוֹנוֹ</h2>

<blockquote>
<p><strong>וַיֹּאמֶר</strong> בֶּן הַמֶּלֶךְ. הֶחָכָם הַמַּצְלִיחַ
הוֹדִיעֵנִי נָא עִנְיָנֵי הַנְהָגוֹתֶיךָ וְדַרְכֵיהֶם. לְמַעַן אַרְגִּיל
נַפְשִׁי לָלֶכֶת בָּהֶם. וְלַעֲשׂוֹת כְּמַעֲשֵׂיהֶם. וְהַגִּידָה לִי
אֵיךְ הַיּוֹם שֵׂיבָתְךָ תְכַלְכֵּל. יְגִיעַ כַּפֶּיךָ כִּי תֹאכֵל.
אָמַר הַנָּזִיר דַּע כִּי אֶסְתַּפֵּק מִטּוּבוֹ. בְּמַה שֶּׁאוּכַל
לָזוּן נַפְשִׁי בוֹ. לְפִי צֹרֶךְ הַשָּׁעָה. לֹא לְעֹנֶג וְלֹא
לְשָׂבְעָה. כִּי אִם לְהַשְׁאִיר הָרוּחַ הַיְגֵעָה. עַד בֹּא הַנּוֹשֶׁה
לָקַחַת אֶת נִשְׁיוֹ. כִּי לֹא זֹאת הַמַּרְגֵּעָה הוּא אֲשֶׁר אֶבְחַר
בּוֹ וּבְחֶבְרָתוֹ. וְלֹא תִתְאַוֶּה נַפְשִׁי לְזוּלָתוֹ. כַּאֲשֶׁר
קָרָה לְאֶחָד מֵהַמְּלָכִים בְּסוֹף שָׁנָיו. בְּאָכְלוֹ אֶחָד מִבָּנָיו.
אָמַר בֶּן הַמֶּלֶךְ וְאֵיךְ הָיָה:</p>

<p><strong>אָמַר</strong> הַנָּזִיר. אָמְרוּ כִּי מֶלֶךְ מִמַּלְכֵי
הָעַמִּים. הָיוּ לוֹ אֹיְבִים רַבִּים וַעֲצוּמִים. וַיֵּאָסְפוּ כֻלָּם
לְהִלָּחֵם עִמּוֹ. וַיֶּאֱסֹף הַמֶּלֶךְ הַהוּא גִּבּוֹרָיו וְעַמּוֹ.
וַיֵּצֵא לִקְרָאתָם בִּגְדוּדָיו וַחֲיָלָיו. וַיִּלָּחֲמוּ אִתּוֹ
וַיִּגְבְּרוּ עָלָיו. וַיַּכּוּ בוֹ וּבַאֲנָשָׁיו מַכַּת הֶרֶג וָחֶרֶב.
מִבֹּקֶר וְעַד עֶרֶב. וּבִרְאוֹתוֹ כִי כָלְתָה אֵלָיו הָרָעָה. וְכִי
נָתַן יְיָ לְאֹיְבָיו תְּשׁוּעָה. בָּרַח וַיִּמָּלֵט עַל נַפְשׁוֹ
וַיִּקַּח עִמּוֹ אִשְׁתּוֹ וּצְעִירֵי בְנֵיהֶם. וַיִּבְרְחוּ
מִפְּנֵיהֶם. וְהַשֶּׁמֶשׁ בָּאָה וַעֲלָטָה הָיָה וַיְבִיאֵהוּ פַּחְדּוֹ
אֶל אֲגָם אֲשֶׁר עַל שְׂפַת הַנָּהָר. וּמִצִּדּוֹ הַשֵּׁנִית עֲיָנוֹת
וּתְהוֹמוֹת יוֹצְאִים בַּבִּקְעָה וּבָהָר. וּבָאוּ אִתּוֹ בָּנָיו
וְאִשְׁתּוֹ. וְהִבְרִיחוּ הַבְּהֵמוֹת וְהוֹרִידוּ מֵעֲלֵיהֶם עֶדְיָם.
כִּי יָרְאוּ פֶּן יוֹרוּ עֲלֵיהֶם וְיִוָּדַע מְקוֹמָם אַיָּם.
וַיִּשְׁמְעוּ פַרְסוֹת הַסּוּסִים וְרוֹכְבֵיהֶם. רוֹדְפִים אַחֲרֵיהֶם.
הַבֹּקֶר אוֹר. וְחַיֵּיהֶם צָמְתוּ בַבּוֹר. כִּי הַמָּקוֹם אֲשֶׁר הָיוּ
בוֹ הָיָה עָמֹק מִשְּׁאוֹל. אֵין דֶּרֶךְ לִנְטוֹת יָמִין וּשְׂמאֹל. כִּי
הָאֲגָם מִימִינָם. וְהַנָּהָר מִשְּׂמֹאלָם. וְלֹא יָכְלוּ לָצֵאת אֶל
הַיַּבָּשָׁה. מִפְּנֵי פַּחַד הָאֹיְבִים וְחַרְבָּם הַקָּשָׁה. וְלֹא
הָיָה בְיָדָם כָּל מָזוֹן כִּי אִם טִיט וָרֶפֶשׁ. וּבָאוּ מַיִם עַד
נֶפֶשׁ. וְהַיְלָדִים בָּרָעָב בּוֹכִים. וּמְרֵרָתָם לָאָרֶץ שֹׁפְכִים.
וַיְהִי לְסוֹף שְׁנֵי יָמִים מֵת הָאֶחָד מֵהֶם בָּרָעָב. וַיַּשְׁלִיכוּ
אוֹתוֹ בַנָּהָר כְּנֵצֶר נִתְעָב. וַיֹּאמֶר הַמֶּלֶךְ לְאִשְׁתּוֹ הִנֵּה
נָא אָבְדָה תִקְוָתֵנוּ. כִּי לֹא נִשְׁאַר בְּיָדֵנוּ כִּי אִם
גְּוִיָּתֵנוּ. עַל כֵּן טוֹב שֶׁיָּמוּת קְצָתֵנוּ. וְיִשָּׁאֵר
קְצָתֵנוּ. מִשֶּׁנָּמוּת כֻּלָּנוּ. וּמֵעֲצָתִי נִצְטַיֵּד בְּאֶחָד
מִבָּנֵינוּ. עַד אֲשֶׁר יִרְאֶה הַשֵּׁם בְּעָנְיֵנוּ. וַתֹּאמֶר
הָאִשָּׁה. אֲהָהּ כִּי מַכָּתֵנוּ אֲנוּשָׁה. עַזָּה מִמָּוֶת וְקָשָׁה.
כִּי תַחַת אֲשֶׁר נִסִּינוּ לֶאֱכֹל מַעֲדַנִּים. וְלִשְׂבֹּעַ
מַטְעַמִּים שְׁמֵנִים. נְבַשֵּׁל עַתָּה בְנֵנוּ. הֵן נִזְבַּח אֶת
תַּאֲוַת לִבֵּנוּ לְעֵינֵינוּ. אָנָה נוֹלִיךְ יְגוֹנֵנוּ. וְאָנָה
נִשָּׂא עִצְּבוֹנֵנוּ. הֲלֹא טוֹב לָלֶכֶת וְלִנְסֹעַ. וְלִנְפֹּל בְּיַד
אֹיְבֵינוּ וְלִמְצֹא עִמָּם מַרְגּוֹעַ. וְיִתְּנוּ לָנוּ בָשָׂר בָּעֶרֶב
לֶאֱכֹל וְלֶחֶם בַּבֹּקֶר לִשְׂבֹּעַ. וְלָמָּה זֶה נָמוּת בְּכָל
תַּאֲוַת עַיִן. וְאֵין בָּשָׂר וְאֵין יַיִן. וְלֶחֶם אָיִן. וּכְבָר
אָמְרוּ הַחֲכָמִים אַל תִּבְטַח בְּמִי שֶׁחָמַל עַל לַחְמוֹ. וְלַמָּוֶת
חֵרֵף עַצְמוֹ. כִּי מִי שֶׁהוּא אַכְזָרִי עַל חַיָּתוֹ. אֵיךְ יְרַחֵם
עַל זוּלָתוֹ. וְאָמַר הַמְשׁוֹרֵר:</p>

<p>אֲשֶֶׁר יֹאכַל עֲדֵי יִשְׂבַּע וְיוֹתִיר</p>

<p>אֲנִי אֵלָיו בְּחִיר לֵבָב וְלִי הוּא</p>

<p>אֱכֹל מַשְׁמָן בְּטֶרֶם בֹּא בְאַשְׁמָן</p>

<p>וְדַע כִּי כָל עֲמַל אָדָם לְפִיהוּ:</p>

<p><strong>אָמַר</strong> הַמֶּלֶךּ הִנֵּה נָא שָׁמַעְתִּי כָּל אֲשֶׁר
תְּסַפֵּרִי. וּכְדַבֵּר אַחַת הַנְּבָלוֹת תְּדַבֵּרִי. הֲלֹא יָדַעַתְּ.
אִם לֹא שָׁמַעַתְּ. כִּי טוֹב לַגֶּבֶר לָשֵׂאת חֶבְלֵי הַמָּוֶת.
וְלִמְצֹא מַר מִמָּוֶת. וְאֶת נַפְשׁוֹ לֹא יְרַחֵם וְעַל בְּשָׂרוֹ לֹא
יַחְמֹל. וַיִגְזֹר עַל יָמִין וְיֹאכַל עַל שְׂמֹאל. מִסִּכְלוּת נִקְמוֹת
הָאֹיְבִים וְקִנְאָתָם עָלָיו. בִּרְאוֹתָם אוֹתוֹ מִתְהַפֵּךְ בְּצִירָיו
וַחֲבָלָיו. וַאֲנִי מְפַחֵד פֶּן יִפְגְּעוּ בָנוּ מְקַנְאֵינוּ.
וְיִתְעַלְּלוּ בָנוּ שׂנְאֵינוּ. וְיִקְשֶׁה עָלֵינוּ יוֹתֵר שִׂמְחַת
אֹיְבֵינוּ. מִכָּל הַתְּלָאוֹת אֲשֶׁר עָבְרוּ עָלֵינוּ. כַּאֲשֶׁר
אָמְרוּ כִּי שָׁאֲלוּ לְאִיּוֹב וְאָמְרוּ לוֹ אֵיזֶהוּ הַכְּאֵב
הַגָּדוֹל אֲשֶׁר עָבַר עָלֶיךָ. מִכָּל מַכְאוֹבֶיךָ. אָמַר נִקְמַת
הָאֹיְבִים. וְאָמַר הֶחָכָם הַסֵּבֶל עַל הַדְּאָגָה דַאֲגַת הַמְקַנֵּא.
וְאָמַר הַמְשׁוֹרֵר:</p>

<p>שְׁאֵלוּנִי מְתֵי שֵׂכֶל</p>

<p>בְּשִׂכְלָם יָכְלוּ יָכֹל</p>

<p>אֱמֹר מַה הוּא אֲשֶׁר שִׁכֵּל</p>

<p>בְּעוֹדָךְ נַפְשְׁךָ שָׁכֹל</p>

<p>עֲנִיתִים מַעֲנֶה תִּלְאֶה</p>

<p>עֲנוֹת אוֹתוֹ לְשׁוֹן כַּלְכֹּל</p>

<p>רְאוֹת בּוֹגְדִים וְלֹא אוּכַל</p>

<p>שְׁתוֹת דָּמָם כְּדַם אֶשְׁכֹּל</p>

<p>וְשֵׂאתִי אֶת פְּנֵי אִשָּׁה</p>

<p>וְשִׂמְחַת אֹיְבִים עַל כֹּל:</p>

<p><strong>וְעַתָּה</strong> אַתָּה בֶּן הַמֶּלֶךְ אֱמֹר מַה הִיא
עֲצָתְךָ בָזֶה וּמַה תָּעִיר בּוֹ לְשׁוֹנֶךָ. וְאֵיזוֹ הִיא הָאֲכִילָה
הַטּוֹבָה בְעֵינֶיךָ. אֲכִילַת הַמַּרְבֶּה הַמּוֹסִיף לְלֹא צֹרֶךְ
הַמְמַלֵּא עֲטִינָיו לְלֹא תוֹעֶלֶת. אוֹ אֲכִילַת הַצָּרִיךְ הַלֹּקֵחַ
מִמֶּנָּה דֵי סִפְקוֹ. וְלֶחֶם חֻקּוֹ. הִיא אֲשֶׁר תִּמְתַּק וְתֶעֱרַב
אֶל חִכּוֹ. אָמַר הַנָּזִיר וְכָזֶה הִיא אֲכִילָתִי הַטּוֹבָה וּמִשִׁקַי
בָעוֹלָם הַזֶּה קְצַר הַיָּמִים עַד שֶׁיַּרְחִיב לִי הַשֵּׁם מִמֶּנּוּ.
וּכְבָר הִרְבּוּ הַחֲכָמִים לְגַנּוֹת הָאֲכִילָה הַגַּסָּה בְמִשְׁלֵיהֶם
וּבְחִידוֹתָם בְּאָמְרָם. אֲכִילַת מְעַט מִמַּה שֶּׁיַּזִּיק. טוֹבָה
מֵאֲכִילַת הַרְבֵּה מִמַּה שֶּׁיּוֹעִיל. וְאָמַר הָרוֹפֵא הָקֵל
מַאֲכָלְךָ. יֵקַל מַחְלְךָ. וְאָמַר הֶחָכָם אִם תֹּאכַל מִמַּה
שֶּׁתִּתְאַוֶּה הוּא יֹאכֶלְךָ. וְאָמְרוּ הַחֲכָמִים כִּי אִישׁ אֶחָד
עָבַר עִם חָכָם בִּמְקוֹם הַטִּנֹּפֶת וּמֵרֹב הַצַּחֲנָה שָׂם הָאִישׁ
יָדָיו עַל אַפָּיו. אָמַר לוֹ הֶחָכָם אַתָּה הָאִישׁ דַּע כִּי הָיָה
רֵיחוֹ נוֹדֵף וּמַרְאֵהוּ נָאֶה וּמִשּׁוּשׁוֹ עָרֵב וְעֶרְכּוֹ נִכְבָּד
קֹדֶם הִתְחַבְּרוֹ עִמְּךָ. עַל כֵּן הַבֵּט וְהֵאָלֵם. זְכֹר וְהִכָּלֵם.
וְאָמְרוּ עוֹד כִּי יוֹסֵף הַצַּדִּיק לֹא הָיָה אֹכֵל בִּשְׁנוֹת הָרָעָב
אֶלָּא מְעָט וְהָיָה כָל הַיּוֹם רָעֵב. אָמְרוּ לוֹ נְבִיא הָאֵל אֵיךְ
תִּרְעַב וּבְיָדְךָ אוֹצְרוֹת בָּר וָלֶחֶם וּמָזוֹן. אָמָר אֶפְחַד פֶּן
אֶשְׂבַּע וְאֶשְׁכַּח הָרְעֵבִים. וְאָמַר הַמְשׁוֹרֵר:</p>

<p>דּוֹרְשִׁים קְנוֹת חָכְמָה וּבִין לֹא יִשְׂבְּעוּ</p>

<p>מַשְׁמָן וּמִיֵּין תַּעֲנוּג לֹא יִרְוְיוּ</p>

<p>לֹא יַחְפְּצוּ לִחְיוֹת לְמַעַן יֹאכְלוּ</p>

<p>אַךְ יֹאכְלוּ כִמְעָט לְמַעַן יִחְיוּ:</p>

<br />
</blockquote>

<h2 id="הַשַּׁעַרהַשְּׁלשָׁהעָשָׂר:הָרוֹאֶהתוֹלְדוֹתהַיָּמִים.לֹאיָגוּראֵימִים">הַשַּׁעַר הַשְּׁלשָׁה עָשָׂר: הָרוֹאֶה תוֹלְדוֹת הַיָּמִים. לֹא יָגוּר אֵימִים</h2>

<blockquote>
<p><strong>אָמַר</strong> בֶּן הַמֶּלֶךְ בִּי אֲדֹנִי הָבָה נָא עֵצָה.
לְנַפְשִׁי הַחֲפֵצָה. לְהִנָּצֵל מִמִּכְמֹרֶת הַסִּכְלוּת.
וּלְהַעֲלוֹתָהּ מִבּוֹר הַפְּתַיּוּת. כִּי לֹא תִנְעַם לִי כָל טוֹבָה
וְיִתְרוֹן מַעֲלָה. אֶפֶס וָתֹהוּ נֶחְשְׁבוּ לִי כָל יְקָר וּגְדֻלָּה.
בְּעָמְדִי בֵין אֵלֶּה הָרוֹעִים הָרָעִים. וִחְיוֹתִי בְתוֹךְ פִּגְרֵי
הָאֲנָשִׁים הַפּשְׁעִים:</p>

<p><strong>אָמַר</strong> הַנָּזִיר הִזְכַּרְתַּנִּי אַתָּה בֶּן
הַמֶּלֶךְ דְּבָרִים וְעִנְיָנִים. שְׁמַעְתִּים זֶה כַּמָּה זְמַנִּים.
אָמַר בֶּן הַמֶּלֶךְ וּמָה הֵם:</p>

<p><strong>אָמַר</strong> הַנָּזִיר: שָׁמַעְתִּי כִּי הָיְתָה מְדִינָה.
אֲנָשֶׁיהָ מְרַמִּים קְטַנֵּי אֲמָנָה. וּכְשֶׁיִּרְאוּ אִישׁ נָכְרִי
פֶתִי בְנֶפֶשׁ תַּמָּה. הָיוּ מַמְלִיכִים אוֹתוֹ עֲלֵיהֶם שָׁנָה
תְמִימָה. וְהָיָה הָאִישׁ הַהוּא בְסִכְלוּתוֹ כָהֶם. וּבְסִכְלוּתוֹ
וְחֶסְרוֹן דַּעְתּוֹ בְמִנְהֲגֵיהֶם. לֹא הָיָה מְסֻפָּק כִּי מַלְכוּתוֹ
קִיַּם עֲלֵיהֶם. וְשִׂמְחָתוֹ תִגְדַּל עֲלֵיהֶם וְתִגְבַּר. פֶּתִי
יַאֲמִין לְכָל דָּבָר. עַד אֲשֶׁר תִּשְׁלַם לוֹ הַשָּׁנָה.
וַיַּשְׁלִיכוּהוּ מִבֵּית הַמַּלְכוּת וַיּוֹצִיאוּהוּ מִן הַמְּדִינָה.
עָרֹם וְיָחֵף בְּכָל חֳלִי וּמַכָּה וּבְכָל נֶגַע. וְלֹא יַשְׁאִירוּ לוֹ
מִחְיַת רֶגַע. וְהָיָה מַשִּׂיג הַסָּכָל הַהוּא בְסִכְלוּת לְבָבוֹ. מִן
הַיָּגוֹן וְהֶעָמָל מַה שֶּׁלֹא הָיָה חשֵׁב בּוֹ. וַיִּבְכֶּה
וַיִּתְאַבֵּל בִּמְרִירוּת רוּחוֹ. צֹעֶה בְּרֹב כֹּחוֹ. עַל הַטּוֹב
הַהוּא הַגָּדוֹל אֲשֶׁר כְּרֶגַע לֹא עָמָד. שֶׁבִּן לַיְלָה הָיָה וּבִן
לַיְלָה אָבָד. וְשָׁנָה אַחַת בָּא בְתוֹכָם. אִישׁ מַשְׂכִּיל וְחָכָם.
אַךְ מְצוּקוֹת זְמַנּוֹ הֱצִיקוּהוּ וְהִבְהִילוּהוּ. וַאֲכָלוּהוּ
וַיְכַלּוּהוּ. עַד אֲשֶׁר כָּל הַיּוֹם נֶאֱנַח מִמּוֹצְאֹתָיו אֲשֶׁר
מְצָאוּהוּ. וּמִתְחַשֵּׁב עַל רֹב הַמִּקְרִים אֲשֶׁר קְרָאוּהוּ.
וּבִרְאוֹת אוֹתוֹ מַנְהִיגֵי הַמְּדִינָה. הֹלֵךְ כְּאִישׁ נִבְהָל
בְּנֶפֶשׁ נַעֲנָה. חֲשָׁבוּהוּ הֶפֶךְ מִמַּה שֶּׁהָיָה בוֹ מֵרוּחַ
חָכְמָה. וְטוּב הַשֵׂכֶל וְרֹב הַתַּחְבֻּלָּה וְהָעָרְמָה.
וַיַּמְלִיכוּהוּ עֲלֵיהֶם לְמֶלֶךְ. וַיִּקְרְאוּ לְפָנָיו יְחִי
הַמֶּלֶךְ. וַיְהִי לִקְצָת הַיָּמִים. בָּאוּ בָאִישׁ הַהוּא פַּחַד
וְאֵימִים. נָתַן אֶל לִבּוֹ גֵּרוּתוֹ בְתוֹךְ אֵלֶּה הָעַמִּים. וְלֹא
בָטַח בָּם וּבִבְרִיתָם וַיֵּשֶׁב מַשְׁמִים. וַיִּבְחַר מֵהֶם אִישׁ
וַיְכַבְּדֵהוּ כָבוֹד. וַיִּקָּחֵהוּ לוֹ לְרֵעַ וְחָבֵר וּבַעַל סוֹד.
וְהָיָה נוֹתֵן לוֹ תָמִיד מִגְדָּנוֹת. וּמִשְׁלוֹחַ מָנוֹת.
וַיַּשִּׁיאֵהוּ בְחֵלֶק שְׂפָתָיו וּבְנֹעַם קוֹלוֹ. וַיְּפַתֵּהוּ
וַיּוּכַל לוֹ. עַד אֲשֶׁר סִפֵּר לוֹ כָּל מִנְהֲגֵיהֶם וְעִנְיָנֵיהֶם.
וְגִלָּה לוֹ סוֹדָם וּמַצְפֻּנֵיהֶם. וַיֹּאמֶר לוֹ הַמִּסְכֵּן דַּע
אָחִי שֶׁהַחֲכָמִים יְגַנּוּ מְאֹד. כָּל מִי שֶׁאֵין לוֹ סוֹד.
וִישַׁבְּחוּ עַל כָּל אָדָם הָאֲנָשִׁים בַּעֲלֵי הַסּוֹדוֹת.
וְהֶאֱרִיכוּ לְהָבִיא עֲלֵיהֶם מְשָׁלִים וְחִידוֹת. וּמֵהֶם אָמְרוּ
אִישׁ בְּלִי סוֹד כְּאוֹצָר בְּלִי מַפְתֵּחַ. וְאָמְרוּ עוֹד לִבּוֹת
הַמַּשְׂכִּילִים מִבְצְרֵי הַסּוֹדוֹת. וְאָמְרוּ עוֹד הִתְיַחֵד
בְּסוֹדְךָ וְלֹא תַפְקִידֵהוּ בְּיַד מָהִיר וְיִשְׁכַּח וְלֹא בְיַד
סָכָל וְיִבְגֹּד. וְאָמְרוּ עוֹד לֹא תִזְכֹּר הַמֵּת בְּזִכְרוֹן רָע
וְתִהְיֶה הָאָרֶץ שֹׁמֶרֶת סוֹדָהּ מִמְּךָ. וְאָמַר הַמְשׁוֹרֵר:</p>

<p>שָׁמְרָה בְרִית רֵעִים וְהִשָּׁמֵר</p>

<p>וּבְאִישׁ שְׁלוֹמָךְ אַל תְּהִי מֵמֵר</p>

<p>שִׂים לִבְּךָ קֶבֶר לְסוֹדוֹתָיו</p>

<p>פֶּן יַאֲרִיךְ לָשׁוֹן וְלָךְ יֹאמֵר</p>

<p>טוֹב כִּי אֲדָמָה שֹׁמְרָה לָעַד</p>

<p>סוֹדָהּ וְסוֹדָךְ לֹא תְהִי שֹׁמֵר:</p>

<p><strong>וְאָמַר</strong> חָכָם אֶחָד כָּל דָּבָר שֶׁיֵּאָצֵר
וְיִטָּמֵן יִשָּׁמֵר וְיֵעָמֵד. מִלְּבַד הַסּוֹד כִּי כָל שֶׁיִּטָּמֵן
יֵלֵךְ וְיֵאָבֵד. וְאָמַר הַמְשׁוֹרֵר:</p>

<p>בְּהִסָּתֵר הֲמוֹן הוֹן יַעֲמָד לָךְ</p>

<p>וְיִמָּצֵא בְּעֵת כִּי תִטְְמְנֵהוּ</p>

<p>וְיֹאבַד סוֹד וְלֹא נוֹדַע מְקוֹמוֹ</p>

<p>עֲדֵי נֶצַח בְּעֵת כִּי תִצְפְּנֵהוּ:</p>

<p><strong>וְעַתָּה</strong> הֶחָבֵר הַטּוֹב אִם תִּתֵּן לִי בְרִית
אֱמוּנָה. וְאַהֲבָה נְכוֹנָה. שֶׁלֹּא תְגַלֶּה סוֹדִי. וְכַחֶסֶד אֲשֶׁר
אֶעֱשֶׂה עִמְּךָ תַּעֲשֶׂה עִמָּדִי. אַעֲשִׁירְךָ עשֶׁר גָּדוֹל
בִּנְכָסִים וְכָבוֹד. אָמַרְתִּי כַּבֵּד אֲכַבֶּדְךָ מְאֹד. וַיּוֹאֶל
הָאִישׁ וַיִּשָּׁבַע לוֹ בְנֶפֶשׁ נֶאֱמָנָה. וַיִּכְרֹת אִתּוֹ בְרִית
אֱמֶת וֶאֱמוּנָה. וַיֹּאמֶר לוֹ הִנֵּה נָא יָדַעְתִּי יְדִידִי. כִּי
אוֹצְרוֹת הָעִיר הַזֹּאת וּבָתֵּי נְכוֹתָם הֵם בְּיָדִי. וּמַה תּוֹעֶלֶת
יֵשׁ בַּיְקָר אֲשֶׁר מְהֵרָה יִפָּסֵק. וּמַה בֶּצַע בַּמַּעֲלָה אֲשֶׁר
כְּרֶגַע תִּכְלֶה וְתִנָּתֵק. וּמַה בֶּצַע בְּכָבוֹד. אֲשֶׁר כְּרֶגַע
לֹא יַעֲמֹד. טוֹב לִי שֶׁאֶקַּח עֵצָה לְנַפְשִׁי. וְהַיְקָר הַזֶּה
אֲשֶׁר אֲנִי בוֹ הַיּוֹם לְבָבִי לֹא יַשִּׁיא. בְטֶרֶם יִתְלוֹצְצוּ בִי
הָאֲנָשִׁים הָאֵלֶּה אֲשֶׁר הֵרִימוּ עֲלֵיהֶם רֹאשִׁי. וְיַשְׁלִיכוּנִי
וְיַשְׁאִירוּנִי חֲדַל אִישִׁים וְנִבְזֶה. נָעוּר וָרֵק מִכָּל הַכָּבוֹד
הַזֶּה. הִנֵּה נָא הִגַּדְתִּי לְךָ אֵת כָּל אֲשֶׁר שִׂכְלִי הֶרְאָנִי.
כֹּה יָעַצְתִּי אָנִי. אַךְ הַמַּשְׂכִּיל לֹא יֵאוֹת לוֹ לְהַאֲמִין
בְּעִנְיָן מֵעִנְיָנָיו. עַד אֲשֶׁר יִשְׁאַל פִּי אֶחָד מִנֶּאֱמָנָיו.
עַל כֵּן אֲנִי שֹׁאֵל אֶת פִּיךָ מֵעַתָּה. מַה תְּיָעֵץ גַּם אָתָּה.
וְאָמְרוּ הַחֲכָמִים חֲצִי עֲצָתְךָ בְּלֵב אָחִיךָ עַל כֵּן שְׁאָלֵהוּ.
וְאָמְרוּ עוֹד הַמַּרְבֶּה לִשְׁאֹל עֵצָה לֹא יָסוּר מִשְּׁנֵי דְבָרִים.
מְשֻׁבָּח בְּעֵת הַהַצְלָחָה. וּמְנֻצָּל בְּעֵת הַמִּקְרֶה. וְאָמַר
הַמְשׁוֹרֵר:</p>

<p>שְׁאַל עֵצָה בְכָל רֶגַע</p>

<p>וְלֹא יִקְרַב בְּךָ נֶגַע</p>

<p>יְהוֹדוּךָ בְיוֹם תִּצְלַח</p>

<p>וְתִנָּצֵל בְּבֹא פֶגַע:</p>

<p><strong>וַיַּעַן</strong> וַיֹּאמֶר הֶחָבֵר. אֲדֹנִי הַמֶּלֶךְ אֱמֶת
אַתָּה דֹבֵר. וְהִנֵּה אָנֹכִי לְכָל אֲשֶׁר תְּצַוֵּנִי. הִנְנִי
שְׁלָחֵנִי. וַיָבֹאוּ שְׁנֵיהֶם אֶל הָאוֹצָרוֹת. אֲשֶׁר שָׁם הַכֶּסֶף
וְהַזָּהָב וְהָאֲבָנִים הַיְקָרוֹת. וַיּוֹצִיאוּ מֵהֶם כָּל אֲשֶׁר
מָצְאָה יָדָם. וְאֶל הַבִּזָּה שָׁלְחוּ אֶת יָדָם. וַיַּטְמִינוּ אוֹתוֹ
בְמָקוֹם נֶאֱמָן. וּבְהַגִּיעַ הַזְּמָן. אֲשֶׁר מִבֵּית הַמַּלְכוּת
הִשְׁלִיכוּהוּ. וַיּוֹצִיאוּהוּ וַיַּנִּיחוּהוּ. הִגִּיעוּ שְׁנֵיהֶם
לְעשֶׁר גָּדוֹל וּמַעֲלָה. וְרֶוַח וְהַצָּלָה. וְזֶה לְמַה
שֶּׁהִקְדִּימוּ לְהַבְרִיחַ וּלְהַרְוִיחַ. וַיִּשָּׁאֲרוּ כָל יְמֵיהֶם
עַל שִׁמְרֵיהֶם שֹׁקְטִים וְנָחִים. טוֹבֵי לֵב שְׂבֵעִים וּשְׂמֵחִים.
וְאַתָּה בֶּן הַמֶּלֶךְ כְּמוֹ הָאִישׁ הַנָּכְרִי אֲשֶׁר לֹא תִרְאֶה
בְכָל הַמַּלְכוּת אָח וְרֵעַ קָרוֹב כִּי אִם בֵּית הַמֶּרִי נֶחְשַׁבְתָּ
לְאִישׁ זָר בֵּינֵיהֶם. גֵּר וְתוֹשָׁב אַתָּה עִמָּהֶם. וְנַפְשְׁךָ
הַיְקָרָה מְבַקֶּשֶׁת וְשֹׁאֶלֶת. הוֹלֶכֶת נְבוֹכָה וְנִבְהֶלֶת.
לְבַקֵּשׁ עֶזְרָה אֵיךְ תּוּכַל לָקַחַת לְךָ עֵצָה. לָרוּץ בִּמְרוּצָה.
לְהִנָּצֵל מִן הַפַּח הַזֶּה וּמִן הַפַּחַת. וּלְהִוָּשַׁע בְּשׁוּבָה
וָנָחַת. וַאֲנִי בְּעֵזֶר הָעֹזֵר אֶהְיֶה כְמוֹ הָאִישׁ הַהוּא
לַעֲזָרְךָ בְכֹחַ וּגְבוּרָה. לְהַיְשִׁירְךָ אֶל הָעֵצָה הַיְשָׁרָה.
לְהָרִים אֶת רֹאשֶׁךָ. וּלְמַלֵּט אֶת נַפְשֶׁךָ. וְתִשְׁקֹט וְתָנוּחַ
וְתִשְׁלֶה. וְתַצְלִיחַ וְתַרְוִיחַ מָמוֹן אֲשֶׁר לֹא יִתֹּם וְלֹא
יִכְלֶה:</p>

<br />
</blockquote>

<h2 id="הַשַּׁעַרהָאַרְבָּעָהעָשָׂר:מְאַסבְּעוֹלַםהַהַשְׁמֵד.לִמְצֹאדֶרֶךְהָעוֹלָםהָעֹמֵד">הַשַּׁעַר הָאַרְבָּעָה עָשָׂר: מְאַס בְּעוֹלַם הַהַשְׁמֵד. לִמְצֹא דֶרֶךְ הָעוֹלָם הָעֹמֵד</h2>

<blockquote>
<p><strong>וַיֹּאמֶר</strong> בֶּן הַמֶּלֶךְ צָדַקְתָּ הֶחָכָם הַטּוֹב
הַחֹמֵל הַמְרַחֵם. תְּהִי מַשְׂכֻּרְתְּךָ שְׁלֵמָה מֵעִם הַשֵּׁם.
וְעַתָּה תִּיקַר נָא נַפְשִׁי בְעֵינֶיךָ לְסַפֵּר בְּאָזְנַי עִנְיָנֵי
הָעוֹלָם הָאַחֵר. לֹא תְאַחֵר. כִּי הָעוֹלָם הַזֶּה כְּבָר מְאַסְתִּיו
וּגְעַלְתִּיו. וְהוּא אֶצְלִי בְתַכְלִית הַבִּזָּיוֹן. וּבְאַחֲרִית
הַכִּלָּיוֹן. וּבַקָּצֶה הָאַחֲרוֹן. מֵהַקָּלוֹן וְהַחִסָּרוֹן:</p>

<p><strong>אָמַר</strong> הַנָּזִיר בֶּאֱמֶת כִּי הַרְחָקַת הָעוֹלָם
הַזֶּה הוּא מַפְתֵּח בְּבַקָּשַׁת הָעוֹלָם הַבָּא. וּמִי שֶׁיְבַקְשֵׁהוּ
יִמְצָא שְׁעָרָיו. וְיָבֹא בְהֵיכָלָיו. <strong>וּבְחַדְרֵי</strong> חֲדָרָיו. וְעַל
כֵּן אָמַר הֶחָכָם הָעוֹלָם הַזֶּה עֵדֶן הַמִּין. וּמַאֲסַר הַמַּאֲמִין.
וְאָמַר אַחֵר נִמְשַׁל הָעוֹלָם הַזֶּה וְהָעוֹלָם הַבָּא לִשְׁתֵּי
צָרוֹת. כָּל שֶׁיֶּאֱהַב הָאָדָם הָאַחַת תִּכְעַס הָאַחֶרֶת. וְאָמַר
אַחֵר <strong>גֵּט הָעוֹלָם הַזֶּה</strong> קִדּוּשִׁין לָעוֹלָם הבַָּא. וְאָמַר
אַחֵר הָעוֹלָם הַזֶּה <strong>כְּגֶשֶׁר</strong> עִבְרוּ עָלָיו וְאַל תֵּשְׁבוּ בוֹ.
וְאָמַר הַמְשׁוֹרֵר:</p>

<p>יְמֵי עוֹלָם וּמִשְׁנֵהוּ אֲדַמֶּה</p>

<p>לְצָרוֹת אוֹחֲזוֹת מָגֵן וְצִנָּה</p>

<p>בְּעוֹדָךְ תֶאֱהַב אַחַת תְּקַנֵּא</p>

<p>אֲחוֹתָהּ בָּהּ וּבִלְבָבָהּ מְגִנָּה</p>

<p>וְעַל כֵּן אֶקְרְאָה תָמִיד לְאַחַת</p>

<p>בְּשֵׁם חַנָּה וְהַשֵּׁנִית פְּנִינָה:</p>

<p><strong>וְאֵיךְ</strong> לֹא יִמְאַס אִישׁ כָּמוֹךָ הָעוֹלָם הַזֶּה
וְיִבְחַר בּוֹ לִשְׁכּוֹן. וְהִנֵּה אִתְּךָ לֵב טָהוֹר וְרוּחַ נָכוֹן.
וְתִרְאֶה כִּי הַתַּעֲנוּג כֻּלּוֹ יַגִּיעַ אֶל הַגּוּף הַזֶּה עָפָר מִן
הָאֲדָמָה. וְתָבִין וְתַשְׂכִּיל כִּי הַגּוּף אֵין לוֹ מַעֲמָד
וּתְקוּמָה. הַחֹם יַמְסֵהוּ. וְהַקּוֹר יַקְפִּיאֵהוּ. הַיְגוֹנִים
יְסוֹבְבוּהוּ. והַחַיּוֹת יִטְרְפוּהוּ. הַנָּחָש יְסִיתֵהוּ.
וְהַבַּרְזֶל יִכְרְתֵהוּ. וְיִדְבְּקוּ בוֹ שִׁבְעַת התַּחֲלוּאִים אֲשֶׁר
לֹא יִמָּלֵט מֵהֶם כָּל בַּעַל גּוּף. וְהֵם הַחֹם וְהַקֹּר וְהָרָעָב
וְהַצָּמָא וְהַכְּאֵב וְהַפַּחַד וְהַמָּוֶת. וַיִּשָּׂא מְשָׁלוֹ:</p>

<p>יִמַּס לְבָבֶךָ אֱנוֹשׁ אָנוּשׁ בְּעֵת</p>

<p>קַיִץ וְתִכְסֹף נַפְשְׁךָ יוֹם קָרָה</p>

<p>יִקְפָּא בְיוֹם חֹרֶף וְאָז תָּשׁוּב לְהִתְ-</p>

<p>אַוּוֹת לְעִתּוֹת חֹם וְקַיִץ נוֹרָא</p>

<p>תִּשְׂבַּע וְאִם יוּחַר כְּרֶגַע פִּתְּךָ</p>

<p>נָס לֵחֲךָ גַּם רוּחֲךָ נִשְׁבָּרָה</p>

<p>תִּרְוֶה וְתִתְעַלֵּף בְּהִתְאַחַר מְעַט</p>

<p>יֵינָךְ וּמַה מַּהֵר נְחֻשְׁתְּךָ חָרָה</p>

<p>תֹּאכַל וְעָלֶיךָ בְּשָׂרָךְ יִכְאֲבָה</p>

<p>אִם לֹא בְמִשְׁקָל יִהְיֶה וּמְשׂוּרָה</p>

<p>יִרְבּוּ פְחָדֶיךָ לְצִירֶךָ וּמִי</p>

<p>הוּא זֶה אֲשֶׁר יַּבְטִיחֲךָ בַצָּרָה</p>

<p>כָּל זֶה מְאֹד יֵקַל בְעֵינֶיךָ עֲדֵי</p>

<p>בָּאוּ יְמֵי מָוֶת יְמֵי הַמָּרָה:</p>

<p><strong>וַאֲשֶׁר</strong> בִּקַּשְׁתָּ מֵהָעוֹלָם הַבָּא אֲנִי בוֹטֵח
בְּיוֹצְרִי כִּי מַה שֶׁתַּחְשְׁבֵהוּ מִזֶּה רָחוֹק שֶׁיִּהְיֶה קָרוֹב.
וּמַה שֶׁתַּחְשְׁבֵהוּ כָבֵד יִהְיֶה נָקֵל. וּמַה שֶׁתַּחְשְׁבֵהוּ מְעַט
יִהְיֶה הַרְבֵּה:</p>

<p><strong>אָמַר</strong> בֶּן הַמֶלֶךְ הַבֶּט נָא לְצָרְכִּי אַתָּה
הֶחָכָם כִּי תַאֲוַת אַנְשֵׁי הָעוֹלָם הַזֶּה וְחֶמְדָּתָם עָלָיו
יַרְחִיקֵנִי מִמֶּנּוּ וִישִׂימֵנִי לְהִתְאַוּוֹת בָּעוֹלָם
הַבָּא:</p>

<p><strong>אָמַר</strong> הַנָּזִיר דַּע כִּי הָרֹפֵא הַטּוֹב
כְּשֶׁיִּרְאֶה הַגּוּף אֲשֶׁר הֶחֱלִישׁוּהוּ הֶחֳלָיִים הַנּוֹלָדִים
מֵהַלֵּחוֹת הַנִּפְסָדוֹת וְיִרְצֶה לְרַפְּאוֹ. וּלְיַשֵּׁר מִזְגוֹ
וּלְתַקֵּן טִבְעוֹ. לֹֹא יַתְחִיל בְּמַאֲכָל אֲשֶׁר יִוָּלֵד מִמֶּנּוּ
הַבָּשָׂר וְהַדָּם. בְּדַעְתּוֹ כִּי הַמַּאֲכָל כְּשֶׁיִּכָּנֵס עַל
הַלֵּחוֹת הַנִּפְסָדוֹת יִהְיֶה זֶה תּוֹסֶפֶת עַל מַחֲלַת הַגּוּף.
וְאוּלָם יַתְחִיל בִּרְפוּאוֹת. אֲשֶׁר יִבְרְחוּ מִפְּנֵיהֶם הַלֵּחוֹת
הַגּוֹבְרוֹת הָרָעוֹת. וְיִתְנַקּוּ בָהֶם גִּידֵי הַגּוּף וְיֶתֶר
הָעוֹרְקִים וּשְׁאָר הָאֵבָרִים. וכְשֶׁיִּשְׁלַם מִן הַנִּקָּיוֹן הַזֶּה
אָז יוֹרֵהוּ תוֹרוֹת וְחֻקִּים. וּמִשְׁפָּטִים צַדִּיקִים. וִיצַוֵּהוּ
עַל מַה שֶׁיִּהְיֶה לוֹ טוֹב מִן הַמַּאֲכָלִים וְהַמַּשְׁקִים. וְאָז
יִמְצָא הַחוֹלֶה טַעַם בְּמַאֲכָל וְיִהְיֶה לְכֹחוֹתָיו יְכֹלֶת לִפְעֹל
בּוֹ לֹא לְהִפָּעֵל מִמֶּנּוּ. וְיִזּוֹן בּוֹ וּלְכָל אֲשֶׁר יַחְפֹּץ
יַטֶּנּוּ. כֵּן נֶפֶשׁ הָאָדָם הַחוֹלֶה מֵחֳלָיֵי הַתַּאֲווֹת
וְהַתַּעֲנוּגִים לֹא יוּכַל רוֹפְאָהּ לְהָסִיר מַדְוֶיהָ וְתַחֲלוּאֶיהָ
אֲשֶׁר הִרְגִּילָה בָהֶם פִּתְאֹם. וְזֶה מְבֹאָר כִּי הַיְצִיאָה מִן
הַהֵפֶךְ אֶל הַהֵפֶךְ דָּבָר קָשֶׁה מְאֹד. עַל כֵּן יִצְטָרֵךְ
לְהַתְחִיל לְגָרֵשׁ מִמֶּנָּה מְעַט מְעַט הַתַּאֲווֹת הָהֵן
וּלְנַקּוֹתָהּ מֵהֶן וְאַחַר כָּךְ יְלַמְּדָהּ וְיַשְׂכִּילָהּ צַו לָצָו
קַו לָקָו עַד אֲשֶׁר יִהְיֶה לָהּ יְכֹלֶת לְקַבֵּל הָעִנְיָנִים
הַנִּכְבָּדִים הַנּוֹרָאִים וּלְהַאֲמִין בָּהֶם וּלְהוֹדוֹת עַל הָאֱמֶת.
וַאֲנִי בִגְזֵרַת הַצּוּר כֵּן תִּהְיֶה הַנְהָגָתִי עִמְּךָ עַד אֲשֶׁר
תִּגְבַּר נַפְשְׁךָ הַיְקָרָה עַל מַדְוֶיהָ וְתַחֲלוּאֶיהָ וּתְקַבֵּל
רְפוּאָתִי וּבָשְׁמִי בְּעֶזְרַת הָעֹזֵר:</p>

<br />
</blockquote>

<h2 id="הַשַּׁעַרהַחֲמִשָּׁהעָשָׂר:בְּעִנְיָנֵיהַחָכְמָהוּמַהוּתָהּ.וּמוֹצָאתְכוּנָתָהּ">הַשַּׁעַר הַחֲמִשָּׁה עָשָׂר: בְּעִנְיָנֵי הַחָכְמָה וּמַהוּתָהּ. וּמוֹצָא תְכוּנָתָהּ</h2>

<blockquote>
<p><strong>אָמַר</strong> בֶּן הַמֶּלֶךְ אוֹמֵן הַתְחֵל בְּעֵזֶר
אֱלֹהֶיךָ לְלַמְּדֵנִי. וּלְהַשְׂכִּילֵנִי. דַּעַת וּמְזִמָּה.
וְהוֹדִיעֵנִי מָה הִיא הַחָכְמָה. אָמַר הַנָּזִיר מַה זֶּה הִקְשֵׁיתָ
לִשְׁאֹל בְּנִי וּמַה יָּקְרוּ דְבָרֶיךָ וּמַה נִּפְלָאוּ. כִּי כַמָּה
מֵהַחֲכָמִים שׁוֹטְטוּ לִמְצֹא שְׁאֵלָתְךָ וְלֹא מָצָאוּ. אַךְ מֵאֲשֶׁר
שָׁמַעְתִּי אַשְׁמִיעַ כְּמוֹ כֵן אָזְנֶיךָ. וְאַתָּה בִּין תָּבִין אֶת
אֲשֶׁר לְפָנֶיךָ:</p>

<p><strong>דַּע</strong> כּי אָמְרוּ הַחֲכָמִים בֶּאֱמֶת וְנָכוֹן. כִּי
הַקּוֹל הוּא לַחָכְמָה גוּף וּמָכוֹן. והַחָכְמָה לַדִּבּוּר נֶפֶשׁ
וָרוּחַ. וּכְמוֹ גוּף הָאָדָם יִתְכַּבֵּד וְיִתְעַלֶּה בְּעוֹד רוּחַ
חַיָּיו בְּאַפָּיו. כָּכָה דְבַר הַחָכְמָה הוּא מְעֻלֶּה בִמְקוֹמוֹ
נִשָּׂא בְמַדְרֵגָתוֹ מִכָּל אֲגַפָּיו. וּמְנַצֵּחַ לַשָּׂטָן וְכָל
סִיעָתוֹ. מֵבִיא ישֶׁר בָּעוֹלָם הַזֶּה וְהוּא עֵד נֶאֱמָן לָעוֹלָם
הַבָּא לְנִשְׁמָתוֹ. וְאֵין כֹּחַ לָעוֹלָם בּוֹ לְהִתְחַזֵּק לִפְנֵי
דְבַר הַחָכְמָה. כַּאֲשֶׁר לֹא יוּכַל הַצֵּל לַעֲמֹד לִפְנֵי זְרִיחַת
הַחַמָּה. וְאֵין כֹּחַ בָּאָדָם לָרֶדֶת בְּעֹמֶק הַחָכְמָה. כְּמוֹ
שֶׁאֵין כֹּחַ בָּעֵינַיִם לְהַבִּיט בְּעֵין הַשֶּׁמֶשׁ. וְאוּלָם יִקְחוּ
מִמֶּנָּה מַה שֶׁיְּחַיֶּה לִבָּם וְשִׂכְלָם כְּמוֹ שֶׁיִּקְחוּ מֵאוֹר
הַשֶּׁמֶשׁ מַה שֶׁיְּחַיֶּה כֹחַ רְאוּתָם. וְיוֹרוּ עַל עִנְיָנֵיהֶם
וְצָרְכֵיהֶם. אִם כֵּן הַחָכְמָה הִיא כְמֶלֶךְ הַנִּסְתָּר
בְּאַרְמְנוֹתָיו. הַנּוֹדָע בְּמִצְוֹתָיו. וּכְמַעְיָן אֲשֶׁר רַבּוּ
מֵימָיו וְצָפוּן מְקוֹרָם. וְכַכּוֹכָבִים אֲשֶׁר יִשְׁפֹּט בָּם. מִי
שֶׁלֹּא יֵדַע אָרְכָּם וְרָחְבָּם. אֲבָל הִיא עֲצוּמָה וְנִכְבֶּדֶת
מִכָּל זֶה אִם כֵּן הִיא בֶאֱמֶת מַפְתֵּחַ הָאוֹצָרוֹת הַיְקָרוֹת.
הַמּוֹשִׁיבָה בְעָלֶיהָ בְּמַעֲלוֹת הַמַּעֲלוֹת הַטְּהוֹרוֹת. הִיא
כַמַּיִם אֲשֶׁר שֹׁתָיו לֹא יִצְמְאוּ לְדוֹר אַחֲרוֹן. וְהִיא הָאוֹר
אֲשֶׁר יְפַזֵּר הַחשֶׁךְ וְהָעִוָּרוֹן. וַיִּשָּׂא מְשָׁלוֹ:</p>

<p>דְּבַר חָכְמָה וְסוֹדוֹתָיו</p>

<p>וְחֻקּוֹתָיו וְתוֹרוֹתָיו</p>

<p>כְּמוֹ מֶלֶךְ אֲשֶׁר נִסְתָּר</p>

<p>אֲבָל נוֹדָע בְּמִצְוֹתָיו</p>

<p>וְכַמַּעְיָן אֲשֶׁר יָפוּץ</p>

<p>וְיִסָּתְרוּ מְקוֹרוֹתָיו</p>

<p>וְכַשֶּׁמֶשׁ אֲשֶׁר יִגְבַּהּ</p>

<p>וְיִוָּדְעוּ הֲלִיכוֹתָיו</p>

<p>דְעוּ כִּי הוּא כְמוֹ מַיִם</p>

<p>אֲשֶׁר לֹא יִצְמְאוּ שֹׁתָיו</p>

<p>וְהוּא הָאוֹר יְפִיצוּן כָּל</p>

<p>עֲנַן חשֶׁךְ מְאֹרוֹתָיו</p>

<p>וְהוּא דֶרֶךְ מְאֹד יָשָׁר</p>

<p>וְשָׁלוֹם כָּל נְתִיבוֹתָיו:</p>

<p><strong>אָמַר</strong> בֶּן הַמֶּלֶךְ הַחָכְמָה אֲשֶׁר סִפַּרְתָּ
מִכֹּחָהּ וּגְבוּרָתָהּ בְּלִי כַחַד. מַדּוּעַ לֹא תוֹעִיל לְכָל בְּנֵי
הָאָדָם יָחַד:</p>

<p><strong>אָמַר</strong> הַנָּזִיר יַעַן כִּי הַחָכְמָה הִיא כַשֶּׁמֶשׁ
הַנִּרְאֵית כְּשֶתִּזְרַח עַל הָעֵינַיִם תֵּחָלֵק בֵּין הָאֲנָשִׁים
לְשָׁלשׁ מַדְרֵגוֹת:</p>

<p><strong>הַמַּדְרֵגָה</strong> הַרִאשׁוֹנָה הֵם הָאֲנָשִׁים חַדֵּי
הָרְאוּת וְהֵם אֲשֶׁר יָבִינוּ דְבַר הַחָכְמָה וְיוּכְלוֹ לָשֵׂאת
מַשָּׂאֶיהָ. וְיֵדְעוּ מוֹצָאֶיהָ וּמוֹבָאֶיהָ. יַעֲלוּ בִמְרוֹם
הֲרָרֶיהָ. וְיַחְפְּשׂוּ כָל חֲדָרֶיהָ. וְיַעַבְרוּ בֵין בְּתָרֶיהָ.
וְאַחַר כֵּן יָשִׂימוּ יְמֵיהֶם בְּמַעֲשֶׂיהָ. אֲשֶׁר יָשִׁיב גְּמוּלָם
בְּרֹֹאשָׁם. וַיָי שָׁם:</p>

<p><strong>וְהַמַּדְרֵגָה</strong> הַשֵּׁנִית הֵם הָאֲנָשִׁים חוֹלֵי
הָעֵינַיִם וְאֵין כֹּחַ בָּם. וְהֵם אֲשֶׁר תִּבְרַח הַחָכְמָה מִלִּבָּם.
כְּמוֹ שֶׁיִּבְרַח אוֹר הַשֶּׁמֶשׁ מֵחֲלוּשֵׁי הָעֵינַיִם. וַאֲשֶׁר יֵשׁ
בָּהֶם גָּרָב וּבַת הַמֶּלֶךְ וְדוֹמֵיהֶם:</p>

<p><strong>וְהַמַּדְרֵגָה</strong> הַשְּׁלִישִׁית הֵם הָעִוְרִים וְהֵם
חוֹלֵי הַלְּבָבוֹת אֲשֶׁר תִּקְצַר דַּעְתָּם וְיֶחֱלַשׁ שִׂכְלָם.
הַטּוֹב וְהָרַע וְהָאֱמֶת וְהַשֶּׁקֶר יִהְיֶה שָׁוֶה אֶצְלָם. כַּאֲשֶׁר
יִהְיֶה אוֹר הַלַּיְלָה וְהַיּוֹם שָׁוֶה בְּעֵינֵי הָעִוְרִים. צַלְמָוֶת
וְלֹא סְדָרִים. אֲשֶׁר לא יִרְאוּ אוֹר מִישׁוֹר. וְלֹא יֵדְעוּ אֵי זֶה
הַדֶּרֶךְ יִשְׁכָּן אוֹר:</p>

<p><strong>אָמַר</strong> בֶּן הַמֶּלֶךְ וְאֵיךְ וּבַמֶּה יַשִּׂיג הָאָדָם הַחָכְמָה.</p>

<p><strong>אָמַר</strong> הַנָּזִיר דַּע כִּי אָמְרוּ הַחֲכָמִים כִּי
מַאֲמַר הַחָכְמָה תָּמִיד. הוּא זֶה מִי שֶׁיְּבַקְשֵׁנִי תָּמִיד. וְלֹא
יִמְצָאֵנִי עַל שִׁכְמוֹ. יִתְנַהֵג בַּמִּדּוֹת הַטוֹבוֹת וְאָז אֶהְיֶה
עִמּוֹ. וְאָמַר הַמְשׁוֹרֵר:</p>

<p>מְבַקֵּשׁ הֱיֵה לִמְאֹד שְׁפַל לֵב שְׁפַל רוּחַ</p>

<p>וְאֶעְלֶה בְגוֹרָלָךְ וְאֶשְׁקֹט וְאָנוּחַ</p>

<p>אֲנִי אֹהֲבַי אֹהַב וְאֶבְחַר נְכֵה לֵבָב</p>

<p>וְאֶמְאַס בְּלֵב שׁוֹבָב וְרָשָׁע וְגַס רוּחַ:</p>

<p><strong>אָמַר</strong> בֶּן הַמֶּלֶךְ מִסְפַּר הַחָכְמָה אֲשֶׁר
סִפַּרְתָּ מַה מְּאֹד יָקָר וְנָבָר. הֲתַחְשֹׁב שֶׁשָּׁמַע אָבִי
מִמֶּנָּה דָבָר. אָמַר הַנָּזִיר לֹא אֶחְשְׁבֵהוּ שֶׁשָּׁמַע מִמֶּנָּה
שֵׁמַע יִטָּבַע בְּלִבּוֹ. מִפְּנֵי כִּי רֹב הָאֲנָשִׁים</p>

<p>הַקְּרוֹבִים הַיּוֹשְׁבִים בִּמְסִבּוֹ. לֹא הָיָה לָהֶם
אֲפִלּוּ חֵלֶק קָטָן מִדְּבַר הַחָכְמָה. אַךְ הָיוּ כֻלָּם דּוֹמִים
לַחַיָּה וְלַבְּהֵמָה. בְּרֹב הַכַּעַס וְהַגַּאֲוָה וְהַמִּרְמָה.
וְחָלִילָה לִי לְדַמּוֹתָם אֲלֵיהֶם. אֲבָל יֵשׁ לַבְּהֵמוֹת יִתְרוֹן
גָּדוֹל עֲלֵיהֶם. מֵהֶם בִּמְלָאכָה וּמֵהֶם
בִּגְבוּרָה. וּמֵהֶם בְּעָרְמָה. אוּלָם בִּמְלָאכָה וּבְתִקּוּן
הַצִּיּוּר וַעֲשִׂיַּת הַצוּרָה הָעֲגֻלָּה בְכָל צִיּוּרֶיהָ. וּבְמִינֵי
מַלְאֲכוֹתֶיהָ. כְּמוֹ מִינֵי הָעַכָּבִישׁ אֲשֶׁר אֵין לָהֶם בָּעוֹלָם
שֶׁיַּעֲשֶׂה כְמַעֲשֵׂיהֶם וְיֶאֱרֹג אֲרִיגָתָם הַסְּדוּרָה. בְּרֹב
הַשִּׁוּוּי וְהַמִּדָּה הַיְשָׁרָה. וְכַדְּבוֹרִים הַבּוֹנִים טִירוֹתָם
וְהֵיכְלֵיהֶם. וְחַדְרֵי חַדְרֵיהֶם. אֲשֶׁר יִלְאֶה כָל אָדָם מֵעֲשׂוֹת
כָּהֶם. וְזוּלָתָם רַבִּים מִשְּׁאָר מִינֵי הַחַיּוֹת. וְאוּלָם
בִּגְבוּרָה וּבְתַחְבּוּלָה כָּאַרְיֵה וְכַנָּמֵר אֲשֶׁר יִירָא הָאָדָם
לָגֶשֶׁת. הַרְחֵק כִּמְטַחֲוֵי קֶשֶׁת. וְכֵן כָּל שְׁאָר בַּעֲלֵי
חַיִּים הָיָה לָהֶם יִתְרוֹן רַב עֲלֵיהֶם בִּשְׁאָר הַכֹּחוֹת
הַגַּשְמִיּוֹת מִכֹּחַ הָרְאוּת כְּמוֹ הַפֶּרֶס אֲשֶׁר יִרְאֶה מִכַּמָּה
מֶרְחַקִּים. ומִכֹּחַ הַשֵּׁמַעַ כְּמוֹ הַסּוּס אֲשֶׁר מֵרָחוֹק יָרִיחַ
הַמִּלְחָמָה וְדוֹמֵיהֶם. וְאוּלָם מִדַּת הַנְּדִיבוּת נִמְצָא רַב
בִּשְׁאָר בַּעֲלֵי חַיִּים עַד אֲשֶׁר נָשְׂאוּ הַחֲכָמִים מִשְׁלֵיהֶם
עֲלֵיהֶם וְאָמְרוּ פְּלוֹנִי יוֹתֵר גִּבּוֹר מֵהַזְּבוּב שֶׁיִּשְׁכֹּן
וְיָנוּחַ עַל אַף הַמֶּלֶךְ וְעַל שְׂפַת הָאַרְיֵה. אוֹ יוֹתֵר כֵּלַי
מֵהַנְּמָלָה, אוֹ יוֹתֵר נָדִיב מֵהַתַּרְנְגֹל אֲשֶׁר לֹא יֹאכַל עַד
אֲשֶׁר יִקְרָא חֲבֵרָיו וְנָשָׁיו. וְאָמַר הַמְשׁוֹרֵר:</p>

<p>בּושׁ מִפְּעָלֶיךָ אֱנושׁ נָבָל וְאַל</p>

<p>תֵּלֵךְ בְּאָכְלָךְ אַחֲרֵי כָל פִּנָּה</p>

<p>שׁוּר מַאֲכַל גֶּבֶר וְנִדְבוֹתָיו וּבָ-</p>

<p>רֵךְ לַאֲשֶׁר נָתַן לְשֶׂכְוִי בִינָה:</p>

<p><strong>וְאוּלָם</strong> בְּעָרְמָה וּבְעַזּוּת כְּבָר אָמְרוּ
הַחֲכָמִים בְּמִשְׁלֵיהֶם פְּלוֹנִי יוֹתֵר עַז מֵאֲרִי אוֹ יוֹתֵר עָרוּם
מִשֻּׁעָל. וְאָמְרוּ בְּנִי הִזָּהֵר שֶׁלֹּא תִהְיֶה הַנְּמָלָה יוֹתֵר
מַשְׂכֶּלֶת מִמְּךָ שֶׁתָּכִין בַּקַּיִץ מְזוֹן הַחֹרֶף. בְּנִי הִזָּהֵר
שֶׁלֹּא יִהְיֶה הַתַּרְנְגֹל יוֹתֵר זָרִיז מִמְּךָ שֶׁהוּא מְעוֹרֶרְךָ
בַבֹּקֶר וְאַתָּה יָשֵׁן. וְכָאֵלֶּה רַבִּים. וַהֲלֹא תִרְאֶה אַתָּה
בֶּן הַמֶּלֶךְ כִּי רֵעֵי אָבִיךָ וַחֲבֵרָיו הָיוּ יוֹתֵר פְּחוּתִים
בְּמַעֲלָה מֵהַבְּהֵמוֹת וְהַחַיּוֹת. וּבֶאֱמֶת עַל דּוֹמֵיהֶם אָמְרוּ הַחֲכָמִים בְּזָכְרָם כִּי שָׁאֲלוּ לְחָכָם
אֶחָד וְאָמְרוּ מָה הַטּוֹב הַגָּדוֹל שֶׁיִּצְטָרֵךְ הָאָדָם לַחֲמֹד
לוֹ. אָמַר הַשֵּׂכֶל יִחְיֶה בְצִלּוֹ. אָמְרוּ לוֹ וְאִם נִמְנַע
מִלִּבּוֹ. אָמַר הַמּוּסָר יְכֻבַּד בּוֹ. אָמְרוּ לוֹ וְאִם נִמְנַע
מֵעִמּוֹ. אָמַר הַמָּמוֹן יְכַסֶּה בוֹ מוּמוֹ. אָמְרוּ לוֹ וְאִם נִמְנַע
מֵאֲסָמָיו. אָמַר מְדוּרָה גְדוֹלָה תִשְׂרֹף בְּשָׂרוֹ וַעֲצָמָיו.
תְּרַפֵּא עַצְמוֹ. וְכָל יוֹדְעָיו עִמּוֹ. וְאָמַר הַמְשׁוֹרֵר:</p>

<p>דּוֹרֵשׁ שְׁכֹן תֵּבֵל קְנֵה שֵׂכֶל וּבוֹ</p>

<p>יָדָךְ בְכָל חֶמְדָּה תְהִי מוֹשֶׁלֶת</p>

<p>אִם לֹא קְנֵה מוּסָר וּבוֹ לָעַד בְּטוּב</p>

<p>נַחְלַת מְתֵי אַהְבָה תְּהִי נֹחֶלֶת</p>

<p>אִם לֹא קְנֵה חַיִל וְאוּלַי בּוֹ תְּכַס</p>

<p>מוּם נַפְשְׁךָ הַנוֹחֲלָה אִוֶּלֶת</p>

<p>אִם לֹא חֲצֹב קֶבֶר וּבִימִינָךְ קְחָה</p>

<p>הָאֵשׁ וְהָעֵצִים וְהַמַּאֲכֶלֶת:</p>

<p><strong>אַף</strong> אֲנִי אוֹמֵר כָּמוֹהוּ כִּי אִלּוּ נִשְׂרְפוּ
אָז הִרְחִיב הַשֵּׁם לָהֶם וּלְאָבִיךָ וְאִם אוּלַי הָיָה בָהֶם אֶחָד
אוֹ שְׁנַיִם אוּדִים מֻצָּלִים מֵאִשָּׁם הַגְּדוֹלָה הֶעְלִימוּ הַדָּבָר
וְלֹא הִגִּידוּ לוֹ:</p>

<br />
</blockquote>

<h2 id="הַשַּׁעַרהַשִּׁשָּׁהעָשָׂר:הָאֱמוּנָהאַחַרהַנִּסָּיוֹן.כְּפַלְגֵימַיִםבְּצָיוֹן">הַשַּׁעַר הַשִּׁשָּׁה עָשָׂר: הָאֱמוּנָה אַחַר הַנִּסָּיוֹן. כְּפַלְגֵי מַיִם בְּצָיוֹן</h2>

<blockquote>
<p><strong>וַיֹּאמֶר</strong> בֶּן הַמֶּלֶךְ וְלָמָּה הִתְרַשְּׁלוּ
מִמֶּנּוּ הַשְּׂרִידִים הָהֵם וְלֹא הִצִּילוּהוּ מִפַּח מוֹקְשׁוֹ
הַגְּדוֹלָה וְהַחֲזָקָה.</p>

<p><strong>אָמַר</strong> הַנָּזִיר אֶחְשֹׁב כִּי הִנִּיחוּהוּ לְאֶחָד
מִשְּׁנֵי דְבָרִים אוֹ לְפַחְדָּם מִמֶּנּוּ וְיִרְאָתוֹ. אוֹ לְחֶמְלָתָם
עָלָיו וְאַהֲבָתָם אוֹתוֹ. בְּעֵת בַּחֲרוּתוֹ. וְרָצוּ לְעַנְּגוֹ בָעֵת
הַהִיא עַד אֲשֶׁר נִתְקַשָּׁה לִבּוֹ לַעֲשׂת חֹנֶף וּלְדַבֵּר תּוֹעָה.
וְלֹא הָיָה לָהֶם עֵצָה לַהֲשִׁיבוֹ מִדַּרְכּוֹ הָרָעָה. וְאִילוּ הָיָה
מֵהֶם אֶחָד שֶׁיְסַכֵּן בְּנַפְשׁוֹ לְאַהֲבָתוֹ. אוּלַי הָיָה מַצִּיל
אוֹתוֹ מִמְּבוּכָתוֹ. כַּאֲשֶׁר קָרָה לְאֶחָד מֵהַמְּלָכִים עִם
מִשְׁנֶהוּ. אָמַר בֶּן הַמֶּלֶךְ וְאֵיךְ הָיָה.</p>

<p><strong>אָמַר</strong> הַנָּזִיר אָמְרוּ עַל מֶלֶךְ אֶחָד שֶׁהָיָה
מַשְׂכִּיל וּבַעַל לֵב נָבוֹן וְהָיָה עוֹבֵד גִּלּוּלִים וְהָיָה לוֹ
מִשְׁנֶה אֲשֶׁר שָׁמַע מִדִּבְרֵי הַחָכְמָה וּמְשָׁלֶיה. וּמִתְאַבֵּק
בַּעֲפַר רַגְלֵי בְעָלֶיהָ. וְאֹהֲבָם וְעֹבְדָם בְּכָל לְבָבוֹ וְהָיָה
מְגַלֶּה לַמֶּלֶךְ כָּל סוֹדוֹתָיו וְעִנְיָנָיו. כַּאֲשֶׁר יְדַבֵּר
הָאִישׁ אֶל אָחִיו הַנֶּאֱמָן מִלְּבַד דְּבַר חָכְמָה וֶאֱמוּנָה אֲשֶׁר
לֹא הָיָה מַזְכִּירָם לְפָנָיו. כִּי הָיָה יָרֵא מִפָּנָיו. בְּדַעְתּוֹ
אוֹתוֹ נִפְתֶּה אַחֲרֵי הַבְלֵי הָאֱלִילִים וֶאֱמוּנָתָם. וְנִמְשָׁךְ
אַחֲרֵי שִׁקְרוּתָם וּפַחֲזוּתָם. וְהָיָה הַמֶּלֶךְ כְּמוֹ כֵן מַעֲלֶה
אוֹתוֹ עַל נִסְתָּרָיו וּמַצְפּוּנָיו. לֹא הָיָה מְכַחֵד מִמֶּנּוּ דָבָר
מֵעִנְיָנָיו. וְעָמְדוּ עַל זֶה כַמָּה זְמַנִּים. וְהֶאֱרִיכוּ בְאֵלֶּה
הָעִנְיָנִים יָמִים וְשָׁנִים. וּבְכָל עֵת שֶׁהָיָה רוֹאֶה הַמִּשְׁנֶה
אֶת הַמֶּלֶךְ כֹּרֵעַ וּמִשְׁתַּחֲוֶה לָאֱלִילִים נִתְמַלֵּא חֵמָה
וְיָגוֹן וַאֲנָחָה. וּבְכָל יוֹם וָיוֹם הַמִּשְׁנֶה הָיָה מִתְיָעֵץ עִם
כָּל אוֹהֲבָיו. נֶאֱמָנָיו וּקְרוֹבָיו. אִם יְדַבֵּר בְּאָזְנֵי
הַמֶּלֶךְ דִּבְרֵי מוּסָרָיו וְתוֹכְחוֹתָיו. כִּי הָיָה דְבָרוֹ
בְּכִלְיוֹתָיו. כְּאֵשׁ עָצוּר בְּעַצְמוֹתָיו. וַיּאמְרוּ לוֹ כָל
יְדִידָיו וּבַעֲלֵי בְרִיתוֹ. וּמַכִּירָיו וְאַנְשֵׁי עֲצָתוֹ. הִשָּׁמֶר
לְךָ מִחוּץ וּמֵחָדֶר. פֶּן תִּפְרֹץ הַגָּדֵר. לְדַבֵּר לַמֶּלֶךְ מַה
שֶּׁיַעֲצִיבֵהוּ. אֶלָּא מַה שֶּׁיָּנִיחַ דַּעְתּוֹ וִישַׂמְּחֵהוּ. כִּי
הַמֶּלֶךְ לֹא יִנָּחֵם מֵעֲשׂוֹת דָּבָר לָאִישׁ. וְאִם גָּדְלָה
מַדְרֵגָתוֹ אֵלָיו לֹא יָחוּשׁ וְלֹא יַרְגִּישׁ. וְעָלָיו לֹא יֶהֱמֶה
וְלֹא יִשְׁאָג. לֹא יִכְאַב וְלֹא יִדְאָג. אִם הֵמִית וְאִם הָרָג. וְזֶה
לְרֹב מַה שֶּׁיֵשׁ אֶצְלוֹ מִמִּינֵי הַשְּׂמָחוֹת. וְעִנְיָנֵי
הַהֲנָחוֹת. וְאָמַר הֶחָכָם שְׁלשָׁה אֵין לָהֶם אֱמוּנָה. וְהֵם הַמֶּלֶךְ
וְהַיָּם וְהַזְּמָן. וְאָמַר אַחֵר קִרְבַת הַמֶּלֶךְ
כַּלְּבוּשׁ. אִם הוּא קָצָר יְגַלֶּה הָעֶרְוָה. וְאִם הוּא אָרֹךְ
יִכָּשֶׁל בּוֹ. וְאָמַר הַמְשׁוֹרֵר:</p>

<p>מֶלֶךְ כְּמוֹ מַלְבּוּשׁ אִם קָצְרוּ שוּלָיו</p>

<p>גִלָּה כְנַף לֹבֵשׁ אוֹתוֹ בְמִקְהָלוֹ</p>

<p>אוֹ אָרְכוּ רַגְלָיו נִלְכָּד בְּתוֹכָם עַד</p>

<p>יִפֹּל וּמִי יַעְזָר לוֹ אַחֲרֵי נָפְלוֹ:</p>

<p><strong>עַל</strong> כֵּן כְּשֶׁיּוֹסִיף לְךָ קִרְבָה. הוֹסֶף לוֹ
כָבוֹד וְיִרְאָה רַבָּה. וְהָיָה הַמֶּלֶךְ הַהוּא עִם מַה שֶּׁהָיָה
מֵהַשְׁחָתַת אֱמוּנָתוֹ אִישׁ מְיֻשָּׁב בְּדַעְתּוֹ טוֹב בְּמִדּוֹתָיו.
יָשָׁר בְּמִנְהֲגוֹתָיו. אֹהֵב וּמְקָרֵב אֶת הַבְּרִיּוֹת חֹמֵל עַל
עַמּוֹ בְגָלוּי וּבְנֶעְלָם. מִשְׁתַּדֵּל לְיַשְּׁרָם
וּלְהוֹעִילָם:</p>

<p><strong>בַּלַּיְלָה</strong> הַהוּא נָדְדָה שְׁנַת הַמֶּלֶךְ
וַיֹּאמֶר לַמִּשְׁנֶה כְּפַעַם בְּפַעַם. הָבָה נָא וְנֵלֵךְ שְׁנֵינוּ
עַד הָעִיר בֶּטַח וְנִשְׁמַע מַה בְפִי הָעָם. וְנִרְאֶה מִנְהֲגֵיהֶם.
וּמַה מַּעֲשֵׂיהֶם. בְּחַדְרֵי מִשְׁכְּבֵיהֶם. וַיֵּלְכוּ
וַיְשֹׁטְטוּ בְכָל הַמְּדִינָה לְאָרְכָּהּ
וּלְרָחְבָּהּ עַד אֲשֶׁר בָּאוּ אֶל רְחוֹב אֶחָד אֲשֶׁר נִקְרָא שַׁעַר
הָאַשְׁפֹּת כִּי שָׁם הָיוּ כָל אַנְשֵׁי הַמְּדִינָה מַשְׁלִיכִים
וּמְקַבְּצִים הַדֹּמֶן וְהָאַשְׁפָּה אֲשֶׁר בְּתוֹכָם עַד אֲשֶׁר
נַעֲשָׂה מֵהֶם מָקוֹם גָּבוֹהַ מְאֹד. וַיְהִי הֵם הוֹלְכִים וּמַבִּיטִים
אֶל הַמָּקוֹם הַהוּא וַיִּרְאוּ בְתוֹכוֹ כִדְמוּת לַהַב אֵשׁ מֵאִיר
וּמִתְנוֹצֵץ. וַיֹּאמֶר הַמֶּלֶךְ נָסוּרָה נָא וְנִרְאֶה מַדּוּעַ
הַדֹּמֶן בֹּעֵר בָּאֵשׁ כִּי אֵינֶנּוּ לְבַטָּלָה. וּבְלִי סָפֵק יֶשׁ
בּוֹ סִבָּה וְעִלָּה. וַיֵּלְכוּ הָלֹך וְקָרֹב עַד אֲשֶׁר הִגִּיעוּ אֶל
מְקוֹם הָאֹור. וַיִּמְצְאוּ שָׁם חוֹר. וּבִפְנִים בַּיִת כִּדְמוּת
מְעָרָה נְקָבוֹ אִישׁ עָנִי וְאֶבְיוֹן לְקָחוֹ מָכוֹן לְשִׁבתוֹ. לוֹ
וּלְאִשְׁתּוֹ. וַיִּשְׁמְעוּ מִשָּׁם קוֹל שִׁירָה. וְקוֹל רַעַשׁ
זְמִירָה. קוֹל רִנָּה וְצָהֳלָה. קוֹל חָתָן וְקוֹל כַּלָּה. וַיַּבִּיטוּ
מִן הַחוֹר וַיִּרְאוּ אִישׁ כָּעוּר בְּצוּרָתוֹ. מְשֻׁנֶּה בְמַרְאֵהוּ
וּבִדְמוּתוֹ. לְבוּשָׁיו בְּלוֹיֵי סְחָבוֹת אֲשֶׁר מָצָא בְתוֹך הַדֹּמֶן
הַהוּא מוּסָב בַּהֲסִבָּתוֹ. אֲשֶׁר הֵכִינָה לוֹ אִשְׁתּוֹ. מִמִּבְחַר
הָאַשְׁפָּה וַיַּעַרְכוּ כְּמוֹ כֵן מִמֶּנָּה שֻׁלְחַן תָּמִיד. וְעָלָיו
פְּתוֹתֵי לֶחֶם וְנָזִיד. וְלִפְנֵיהֶם כַּד חֹמֶר. מָלֵא יַיִן חֶמֶר.
וּבֵין יְדֵיהֶם תֹּף וְחָלִיל וְכָל מִינֵי זֶמֶר. וְאִשְׁתּוֹ הָיְתָה
כָמוֹהוּ בְרֹעַ צוּרָתָהּ. וּבְשִׁנּוּי מַרְאֶהָ וּתְמוּנָתָהּ. וְהָיוּ
אכְֹלִים וְשֹׁתִים שְׂמֵחִים וּמַרְבִּים לַעֲלֹז. מְפַזְּזִים
וּמְכַרְכְּרִים בְּכָל עֹז. יִשְׂמְחוּ אִישׁ בְּשִׂמְחַת רֵעֵהוּ
וּבְאַהֲבָתוֹ ותִּקְרָא אֶת שְׁמוֹ אֲדוֹן הַמְּלָכִים וְגִבּוֹר
הַמַּעֲרָכוֹת. וַיִּקְרָא אֶת שְׁמָהּ גְּבֶרֶת הַמַּמְלָכוֹת. וַיִּשָּׂא
הָאִישׁ אֶת הַכּוֹס וַיְשׁוֹרֵר:</p>

<p>שָׁלוֹם לְשֹׁכֶנֶת בְּהָרֵי שֶׁפֶר</p>

<p>חָקוּק בְּלוּחַ לֵב וְלֹֹא עַל סֵפֶר</p>

<p>יִדְמֶה מְאוֹר שֶׁמֶשׁ לְפָנֶיהָ בַּת</p>

<p>אָשֵׁר בְּעָמְדָהּ בֵּין בְּנוֹת בֶּן חֵפֶר:</p>

<p><strong>וַתֹּאמֶר</strong> הָאִשָׁה בָּרוּךְ אַתָּה אָחִי וּבָרוּךְ
טַעְמֶךְ. כִּי מַה יָּפֶה וּמַה נָּעִים נָעֳמֶךָ. וַתִּשָּׂא גַם הִיא
אֶת הַכּוֹס וַתְּשׁוֹרֵר:</p>

<p>אַמְשִׁיל צְבִי חִשְׁקִי לְחֵן בֶּן עֹפֶר</p>

<p>רֵיחַ שְׂפָתָיו מֹר וְאֶשׂכֹּל כֹּפֶר</p>

<p>רוּחִי פְדוּתוֹ אֶתְּנָה מִצַר כִּי</p>

<p>יִמְעַט יְקָר תֵּבֵל הֱיוֹת לוֹ כֹפֶר:</p>

<p><strong>וְהָיָה</strong> מְסַפֵּר כָּל אִישׁ מֵהֶם בִּכְבוֹד חֲבֵרוֹ.
וַיְכַנֶּה כָל אֶחָד מֵהֶם לְרֵעֵהוּ כְיָפְיוֹ וַהֲדָרוֹ. וּנְדִיבוּתוֹ
וְנֹעַם מוּסָרוֹ. כְּדֶרֶךְ שְׁנֵי חשְׁקִים נֶאֱמָנִים וְהָיָה אֶצְלָם
מֵרֹב הַשְּׂחוֹק וְהַשִּׂמְחָה. וְהַגִּיל וְהַחֶדְוָה. מַה שֶׁלֹּא
יִמַּד וְלֹא יִסָּפֵר מֵרֹב וְהֶאֱרִיכוּ הַמֶּלֶךְ וְהַמִּשְׁנֶה
לַעֲמֹד. מְבֹהָלִים וּתְמֵהִים מְאֹד. כָּל אֲשֶׁר יַבִּיטוּ אֲלֵיהֶם
יוֹסִיפוּ לִתְמוֹהַּ מֵאֲשֶׁר הָיָה אֶצְלָם מִמִּעוּט הַהִתְרַשְּׁלוּת
מֵהַשְּׂחוֹק וְהַשִּׂמְחָה וְהַשְּׁתִיָּּה כַדָּת. אַחַר כֵּן אָמַר
הַמֶּלֶךְ לֹא אֶחְשֹׁב שֶׁאֶרְאֶנּוּ מֵעוֹלָֹם גֹּדֶל שִׂמְחָה
ומְתִיקוּת חֶבְרָה לְכָל בַּעֲלֵי חַיִּים. כַּאֲשֶׁר רָאִינוּ לִשְׁנֵי
אֵלֶּה הָעֲנִיִּים:</p>

<p><strong>וַיְהִי</strong> כִרְאוֹת הַמִּשְׁנֶה גֹדֶל תְּמִיהַת
הַמֶּלֶךְ וּפְלִיאָתוֹ. וְרֹב מַחֲשַׁבְתּוֹ. אָז הִתְגַּבֵּר. וַיִּמְצָא
פֶתַח לְדַבֵּר. וַיֹּאמֶר בְּלִבּוֹ אָכֵן בָּאָה הָעֵת אֲשֶׁר אוּכַל
לְדַבֵּר דָּבָר עִם הַמֶּלֶךְ פַּעַם רַכִּים וּפַעַם עַזִּים. פַּעַם
בְּבֵאוּר וּפַעַם בִּרְמָזִים. וַיִּקְרַב אֶל הַמֶּלֶךְ לְדַבֵּר
בְּאָזְנָיו. וַיִּשָּׂא אֶת קוֹלוֹ וַיְשׁוֹרֵר:</p>

<p>מְאֹד יִתְמַהּ לְבָבֵנוּ בְשׁוּרוֹ</p>

<p>חֲדָשִׁים נִבְרְאוּ בֵּינוֹת יְצוּרִים</p>

<p>וְיִפָּלֵא בְעֵינֵינוּ שְׂשׂוֹן הָ-</p>

<p>עֲנִיִּים הַנְּמִבְזִים הַצְּעִירִים</p>

<p>וְיוֹאֶל אֵל וְיִתֶּן עֹז לְמַלְכּוֹ</p>

<p>לְבַל עוֹד יִתְמְהוּ מֶנּוּ אֲחֵרִים:</p>

<p><strong>וַיֶּחֱרַד</strong> הַמֶּלֶךְ לְקוֹלוֹ. וַיֹּאמֶר לוֹ. חוּדָה
חִידָתְךָ וְאֶשְׁמָעֶנָּה. אֶשְׁאָלְךָ וְהוֹדִיעֶנָּה. אָמַר הַמִּשְׁנֶה
דַּע אֲדֹנִי הַמֶּלֶךְ כִּי אֲנִי מְפַחֵד בֶּאֱמֶת שֶׁיַּגִּיעַ לָנוּ
מִן הַתַּעֲנוּג וְהַחֶדְוָה. עִם מַה שֶּׁאֲנַחְנוּ בוֹ הַיּוֹם
מִיִּתְרוֹן הַמַּעֲלָה וְהַשַּׁלְוָה. כְּמוֹ שֶׁהִגִּיעַ לְאֵלֶּה
הַנַּעֲנִים. הָעֲנִיִּים וְהָאֶבְיוֹנִים. וְשֶׁנִּהְיֶה בְעֵינֵי מִי
שֶׁיַּכִּיר וְיֵדַע הַמַּלְכוּת הַקַּיָּם כְּמוֹ אֵלֶּה הָאֲנָשִׁים
בְּעֵינֵינוּ:</p>

<p><strong>אָמַר</strong> הַמֶּלֶךְ וְאֵיךְ זֶה. אָמַר הַמִּשְׁנֶה כִּי
יָרֵא אָנּכִי פֶּן תִּהְיֶה מַדְרֵגַת מַלְכוּתְךָ אֲשֶׁר אַתָּה חֹמֵד.
בְּעֵין מִי שֶׁיַּכִּיר הַמַּלְכוּת הָעֹמֵד. כְּמוֹ מַדְרֵגַת אֵלֶּה
הָאֲנָשִׁים בְּעֵינֵינוּ. וְתִהְיֶה פְלִיאָתָם מִגַּאֲוָתְךָ בְּמַה
שֶּׁאַתָּה בוֹ. כִּפְלִיאָתְךָ מִגַּאֲוַת אֵלֶּה הָאֲנָשִׁים בְּמַה
שֶׁהֵם בּוֹ. וּכְבָר אָמְרוּ הַחֲכָמִים כִּי אִישׁ אֶחָד הָיָה לִפְנֵי
הַמֶּלֶךְ וְדָנָהוּ דִין שֶׁקֶר מִשְׁפַּט מָוֶת. וַיָּקָם הָאִישׁ עַל
רַגְלָיו וַיִּקְרָא בְקוֹל גָדוֹל וַיֹּאמֶר אַשְׁבִּיעֲךָ הַמֶּלֶךְ
בַּאֲשֶׁר אַתָּה בֵין יָדָיו מָחָר יוֹתֵר שָׁפָל מִמֶּנִּי בֵּין יָדֶיךָ
הַיּוֹם. וְהוּא עַל גְמוּלְךָ יָכוֹל יוֹתֵר מִמְּךָ עַל גְּמוּלִי.
שֶׁתִּשְׁפֹּט אוֹתִי מִשְׁפַּט צֶדֶק. וַיֶּחֱרַד הַמֶּלֶךְ לְקוֹלוֹ
וַיְשַׁלְּחֵהוּ:</p>

<p><strong>וְאָמְרו</strong>ּ כִּי הַמֶּלֶךְ דָּוִד מָצָא כָּתוּב
בְּצִקְלַג עַל קֶבֶר אַחַד הַמְּלָכִים. אָנֹכִי הַמֶּלֶךְ פְּלוֹנִי
מָלַכְתִּי אֶלֶף שָׁנִים וְהֶחֱרַבְתִּי אֶלֶף מְדִינוֹת. וְהֶחֱרַמְתִּי
אֶלֶף מַחֲנוֹת. וּבָאתִי עַל אֶלֶף בְּנוֹת מְלָכִים עֲדִינוֹת. וְאַחֲרֵי
כֵן בָּאתִי. לְמָה שֶׁתִּרְאוּ עָפָר וָאֵפֶר מִטָּתִי. עֵץ וְאֶבֶן
מְרַאֲשֹׁתִי. כָּל מִי שֶׁיִּרְאֵנִי. אַל יְפַתֵּהוּ הַזְּמָן כַּאֲשֶׁר
פִּתָּנִי:</p>

<p><strong>אָמַר</strong> הַמֶּלֶךְ לַמִּשְׁנֶה וּמִי אֵלֶּה בַעֲלֵי
הַמַּדְרֵגָה הַזֹּאת אֲשֶׁר תְּדַבֵּר. וּמַה יֹּאמְרוּ מֵהַמַּלְכוּת
הַקַּיָּם אֲשֶׁר תְּסַפֵּר.</p>

<p><strong>אָמַר</strong> הַמִּשְׁנֶה דַּע כִּי בַעֲלֵי הָמַּדְרֵגָה
הזֹּאת הֵם אַנְשֵׁי הָאֱמוּנָה בַּעֲלֵי הַדָּת וְהַנְּזִירוּת. וּבַעַל
הַדָּת אֵין כָּל מַחֲשַׁבְתּוֹ אֶלָּא בְמַעֲשֵׂה הַצֶּדֶק. וְאָז
תִּתְיַשֵּׁב דַּעְתּוֹ וְיִסְתַּפֵּק. וְיִרְצֶה וְלֹא יִמְאַס הָעוֹלָם
וְיִנָּצֵל מִן הָרָעוֹת. וְיַשְׁלִיךְ הַתַּאֲווֹת. יִמְכֹּר יִצְרוֹ.
וְיִתְמַכֵּר לְיוֹצְרוֹ. יַעַבְדֵהוּ בְאַהֲבָה וְיָשׁוּב בֶּן חוֹרִין
יַפְשִׁיט בִּגְדֵי הַקִּנְאָה וְתֵרָאֶה בוֹ הָאַהֲבָה. יִשְׁלַם שִׂכְלוֹ
וְיִרְאֶה אֶת הַנּוֹלָד. יִבְטַח מִן הַנֶּחָמָה וְלֹא יַזִיק לִבְנֵי
אָדָם ולֹא יִירָא מִפְּנֵיהֶם. כַּאֲשֶׁר זָכְרוּ הַקַּדְמוֹנִים כִּי
מֶלֶךְ אֶחָד יָצָא לָצוּד צַיִד בִּימֵי הַחֹם הַגָּדוֹל וְהַנַּעַר
נֹשֵׂא כֵלָיו עִמוֹ. וְהָיָה בִּקְרָב עֵת הָאֹכֶל אָמַר הַמֶּלֶךְ
לַנַּעַר קוּם קְרָא מִי שֶׁיֹּאכַל עִמִּי. וַיָּקָם הַנַּעַר וַיִּפֶן
כֹּה וָכֹה וַיַּרְא וְהִנֵּה רוֹעֶה אֶחָד מֵרָחוֹק וַיְביאֵהוּ אֶל
הַמֶּלֶךְ וַיֹּאמֶר לוֹ הַמֶּלֶךְ רְחַץ יָדֶיךָ וְשִׂים לְפָנֶיךָ
אכֶל:</p>

<p><strong>אָמַר</strong> הָרוֹעֶה לֹא אֹכַל כִּי קְרָאַנִי מִי שֶׁהוּא
יוֹתֵר טוֹב מִמְּךָ וְהוֹדֵיתִי לוֹ. אָמַר הַמֶּלֶךְ וּמִי הוּא זֶה.
אָמַר הָרוֹעֶה הַשֵּׁם יִתְעַלֶּה קְרָאַנִי לָצוּם וצַמְתִּי
לְפָנָיו:</p>

<p><strong>אָמַר</strong> הַמֶּלֶךְ וְאֵיךְ תָּצוּם בַּחֹם הַגָּדוֹל
הַזֶּה. אָמַר הָרוֹעֶה אָצוּם לְיוֹם יוֹתֵר חַם מִמֶּנּוּ. אָמַר
הַמֶּלֶךְ אֱכֹל הַיּוֹם לְאַהֲבָתִי וְתָּצוּם לְמָחָר. אָמַר הָרוֹעֶה
אִם תִּהְיֶה לִי אַתָּה עָרֵב שֶׁאֶרְאֶה מָחָר אֶעֱשֶׂה:</p>

<p><strong>אָמַר</strong> הַמֶּלֶךְ לֹא אוּכַל. אָמַר הָרוֹעֶה אִם כֵּן
הִשְׁתַּדֵּל בְּמַה שֶּׁתּוּכַל. וְהַנַּח מַה שֶּׁלֹּא תוּכַל עָלָיו.
וַיֵּבוֹשׁ הַמֶּלֶךְ וַיֵּלֶךְ הָרוֹעֶה לְדַרְכּוֹ:</p>

<p><strong>וְאוּלָם</strong> אֲדֹנִי הַמֶּלֶךְ דַּע כִּי הַמַּלְכוּת
הַקַּיָּם יְסַפְּרוּ מִמֶּנּוּ כִּי הוּא הַשִּׂמְחָה אֲשֶׁר אֵין עִמָּהּ
אֵבֶל. והַמַּרְגֵּעָה אֲשֶׁר אֵין עִמָּהּ יְגִיעָה. וְהַבֶּטַח אֲשֶׁר
אֵין עִמּוֹ פַּחַד. וְהָרָצוֹן אֲשֶׁר אֵין עִמּוֹ חָרוֹן. והַבְּרִיאוּת
אֲשֶׁר אֵין עִמּוֹ חֹלִי. וְהָאוֹר אֲשֶׁר אֵין עִמּוֹ אֹפֶל. הוּא
הָעוֹלָם הַנִּצְחִי אֲשֶׁר אֵין לוֹ הֶפְסֵק ולֹא שִׁנּוּי:</p>

<p><strong>אָמַר</strong> הַמֶּלֶךְ וּמַה מְּנָעֲךָ לְסַפֵּר בְּאָזְנַי הַדְּבָרִים הָאֵלֶּה קֹדֶם זֶה:
<strong>אָמַר</strong> הַמִּשְׁנֶה לֹא מְנָעַנִי מִזֶּה שֶׁלֹּא
תִהְיֶה אַתָּה רָאוּי לוֹ בְטוּב שִׂכְלְךָ וּתְבוּנָתֶךָ. וֶאֱמוּנַת
עִתְּךָ וְאַהֲבָתֶךָ. אֲבָל כִּי אֵינְךָ רָאוּי לוֹ לְמַה שֶׁיֵּשׁ עַל
צַוָּארְךָ מִגַּאֲוַת הַמַּלְכוּת. כִּי הַמֶּלֶךְ יֵאָלֵם מֵאֵלֶּה
הַדְּבָרִים הַיְקָרִים בְּעֹצֶם עֶרְכָּם. וְיַעְצֹם עֵינָיו מֵרְאוֹתָם
לְרֹב תַּעֲנוּגוֹתָיו וַהֲנָאוֹתָיו. וְעוֹד כִּי עִם הָאִלְּמוֹת
וְהָעִוִָּרוֹן. יִתְחַבְּרוּ לוֹ לְגַאֲוָתוֹ וּגְאוֹנוֹ. מִדּוֹת
הַקֶּצֶף וְהֶחָרוֹן. הַמַּבְדִּילִים בֵּינוֹ. וּבֵין ישֶׁר הַהַנְהָגָה
וּלְכַלְכֵּל דְּבָרָיו בְּמִשְׁפָּט עַד אֲשֶׁר מִיּוֹם דַּעְתִּי
אוֹתְךָ. וְעָמְדִי בַעֲבוֹדָתְךָ. כָּבַשְׁתִּי אֶת יִצְרִי וגָבַרְתִּי
עַל תַּאֲוָתִי מַחֲרִישׁ לְךָ וּמַנִּיחַ. כִּי לֹא רָאִיתִי עֵת וּזְמָן
עַד עַתָּה הַמֶּלֶךְ הַמַּצְלִיחַ:</p>

<p><strong>אָמַר</strong> הַמֶּלֶךְ הִהִכִּירוּ אִם יֵשׁ לָעוֹלָם אֲשֶׁר
תִִּזְכֹּר דֶּרֶךְ וְנָתִיב יוּכַל הָאָדָם לָלֶכֶת בּוֹ וּלְהַגִּיעַ
אֵלָיו:</p>

<p><strong>אָמַר</strong> הַמִּשְׁנֶה כֵּן בְּלֹא סָפֵק כָּל הַדּוֹרֵשׁ
אוֹתוֹ וּמְבַקְשֵׁהוּ. יַשִּׂיגֵהוּ וְיִמְצָאֵהוּ. וּמִטּוּבוֹ יְמַלֵּא
יָדָיו. וְיָבֹא לְגַנּוֹ וְיֹאכַל פְּרִי מְגָדָיו. וְאָמַר הֶחָכָם
הָעוֹלָם הַזֶּה לֹא יִמְצָאֵהוּ מְבַקְשֵׁהוּ אֶלָּא בְמוֹתָרוֹת
מֵהַמָּמוֹן וְהָאַחִים. וְרֹב הַמַּסָּעוֹת לְאֶרֶץ מֶרְחַקִּים.
וְהָעוֹלָם הַבָּא יִמְצָאֵהוּ בְּפִיו וּבִלְבָבוֹ. וְאָמַר
הַמְשוֹרֵר:</p>

<p>זְמָן קָצָר מְאֹד אֹרֶךְ יְגִיעוֹ</p>

<p>וְלֹא יִשְׁקֹט מְבַקְשׁוֹ עַד כְּלוֹתוֹ</p>

<p>וְלֹא יָבֹא וְיַגִּיעַ לְחֶפְצוֹ</p>

<p>וְלָעַד לֹא יְמַלֵּא תַאֲוָתוֹ</p>

<p>עֲדֵי יַרְחִיק קְצוֹת אֶרֶץ נְדוֹדִים</p>

<p>וְאֵין נֹפֶשׁ בְּנָסְעוֹ וַחֲנוֹתוֹ</p>

<p>וְיִמְצָא אוֹן וְיֶאְסֹף הוֹן וְיִמְשֹׁךְ</p>

<p>עֲדַת אַחִים וְרֵעִים בַּעֲבוֹתוֹ</p>

<p>וְעוֹלָם רַב מְאֹד יִקְרַב לְאִישׁ כִּי</p>

<p>בְּפִיהוּ הוּא וְלִבּוֹ לַעֲשׂתוֹ:</p>
</blockquote>

<blockquote>
<p><strong>אָמַר</strong> הַמֶּלֶךְ אִם אֱמֶת הַדָּבָר כַּאֲשֶׁר
אָמַרְתָּ. וְכַמִּשְׁפָּט אֲשֶׁר גָּזַרְתָּ. לָמָּה לֹא נָשִׂים כָּל
יְגִיעֵנוּ וַעֲמָלֵנוּ. יוֹמֵנוּ וְלֵילֵנוּ. וְכָל תַּעֲנוּגוֹתֵינוּ
וְכָל הַרְגָּשׁוֹתֵינוּ. אֶלָּא בוֹ עַד אֲשֶׁר יַגִּיעַ לָנוּ מִמֶּנּוּ
הָאֱמֶת מִן הַשָּׁוְא.</p>

<p><strong>אָמַר</strong> הַמִּשְׁנֶה הַתְּצַוֶּה עָלַי אֲדֹנִי
הַמֶּלֶךְ שֶׁאֶשְׁנֶה וַאֲשַׁלֵּשׁ פְּעָמִים רַבּוֹת עָלֶיךָ בָּזֶה
וְאָעִיר בְּנֵי מַחֲשָבֶיךָ. וּמוֹרָשֵׁי לְבָבֶךָ. תָּמִיד עָלָיו.
וְאוּלַי יִהְיֶה זֶה הַדֶּרֶךְ הַמַּגִּיעַ אֵלָיו:</p>

<p><strong>אָמַר</strong> הַמֶּלֶךְ אֲבָל אֲנִי מְצַוְּךָ שֶׁלֹּא
תַנִּיחֵנִי לַיְלָה וָיוֹם עַד אֲשֶׁר תָּשִׂים בְּיָדִי מַפְתְּחוֹת
אוֹצְרוֹתָיו. וְאֶרְאֶה בֵית נְכוֹתָיו. וְאָבוֹא עַד תְּכוּנוֹתָיו. כִּי
אֵין בְּעֵינַי אוֹצָר אֶלָּא הוּא וְאֵין לְנַפְשִׁי חֶמְדָּה בְדָבָר
מִכֹּל אֲשֶׁר לִי. וְהוּא חֶלְקִי מִכָּל עֲמָלִי:</p>

<p><strong>וַיִּפְתַּח</strong> הַמִּשְׁנֶה אֶת פִּיו וַיֹּאמֶר דַּע
אֲדֹנִי הַמֶּלֶךְ כִּי אָמְרוּ הַחֲכָמִים כִּי מֵרֹחַב יַד הָעוֹלָם
הַבָּא וּמִנְּדִיבוֹתָיו. כִּי הוּא נִמְצָא לְכָל מְבַקְשָׁיו.
וְנִדְרָשׁ לְכָל שֹׁאֲלָיו. קַל הַדְּרָכִים, פְּתוּחַ הַשְּׁעָרִים.
לְמִי שֶׁיִּרְצֶה לִמְצֹא שְׁבִילָיו. וְיִמְאַס בָּעוֹלָם אֲשֶׁר הוּא
הֲפָכוֹ. וְקֹצֶר יַד הָעוֹלָם הַזֶּה וְנַבְלוּתוֹ כִּי הוּא נִמְנַע
מִדּוֹרְשָיו. אֹיֵב אֶת כָּל אֹהֲבָיו. דְּרָכָיו נְחִתִּים וְכָל
מְבַקְשָׁיו הֵם בְּעָמָל וִיגִיעָה יוֹתֵר מִמֹּאֲסָיו. כִּי הוּא
יַתְחִיל לְהַפְשִׁיט קֹדֶם שֶׁיְכַסֶּה. וְלִגְזֹל קֹדֶם שֶׁיִּתֵּן.
וְלֹא יְכַסֶּה דָּבָר עַד שֶׁיְגַלֶּה אַחֵר. וְלֹא יִתֵּן לָאֶחָד אֶלָּא
מַה שֶׁיַּכְאִיב בּוֹ זוּלָתוֹ. לֹא תִתֹּם לוֹ מַתָּנָה וְלֹא יִשְׁלַם
לוֹ חֶסֶד כִּי יַחֲטֹף מַהֵר מַתְּנוֹתָיו. וְיַפְרִיד פִּתְאֹם
מַחְבְּרוֹתָיו. יְכַלֶּה חֲדָשָׁיו. יַשְׁפִּיל מַעֲלוֹתָיו. יַחֲלִיא
בְרִיאָיו. וְיָמִית בְּרוּאָיו. וְאָמַר המְשוֹרֵר:</p>

<p>זְכָר נָא זֹאת עָצֵל וְאוּלַי תִּנָּצֵל</p>

<p>הֱיוֹתֶךָ כַצֵּל וְאוּלָם צֵל עוֹבֵר</p>

<p>וּמַה יִּתֵּן עֹשֶׂר וְיוֹסִיף לָךְ כַּאְשֶׁר<a href="#fn:2" id="fnref:2" title="see footnote" class="footnote"><sup>2</sup></a></p>

<p>תְּרוֹמַם כַּנֶּשֶׁר וְתַעֲלֶה לָךְ אֵבֶר</p>

<p>הֲיֵשׁ עִם הוֹן יִתְרוֹן לְבַד לוּחוֹת אָרוֹן</p>

<p>אֲשֶׁר אֵין בּוֹ זִכְרוֹן לְרֵע אוֹ חָבֵר</p>

<p>הֲתִבְנֶה לָךְ מִשְׁכָּן וְתִתְיַצֵּב עַל כֵּן</p>

<p>וְאַתָּה הַיּוֹם כָּאן וּמָחָר בַּקָּבֶר:</p>

<p><strong>לָכֵן</strong> דִּמוּהוּ הַחֲכָמִים לְאֶרֶץ מְלֵחָה סְבִיבָהּ
חוֹמַת עַקְרָב וְצִמָּאוֹן וְהִיא מְלֵאָה שָׂרָף וְנָחָשׁ וְכָל חַיָּה
רָעָה וְלִסְטִים. אֹרְבִים וְשׂטְנִים מַטִּים. רוּחָה מִלַּהֶבֶת
וּמֵימֶיהָ סָם מְאַבֶּדֶת צְמָחֶיהָ עֵץ מָוֶת בְּתוֹךְ הַגָּן סְבִיבָיו
קִיר שְׁעָרָיו סְגוּרִים. וּבְתוֹכוֹ עֵץ פְּרִי וּמַיִם טְהוֹרִים.
וְרוּחַ צַח וְצֵל עָבוֹת מִחוּץ לַקִּיר בְּצַד אֶחָד מָקוֹם טוֹב שָׁמֵן
וְדָשֵן אֶרֶץ נַחֲלֵי מַיִם כַּר נִרְחָב מְקוֹם זֶרַע וְכָל מִינֵי
תַעֲנוּג אֲשֶׁר לֹא יִכָּרֵת. וּמֵהַצַּד הַשֵּׁנִי מָקוֹם בְּתוֹכוֹ יָם
הַלַּעֲנָה גַּלָּיו מְרוֹרוֹת פְּתָנִים. וְרוּחַ זַלְעָפוֹת מְרַחֶפֶת
עַל כָּל פָּנִים. כָּל בָּאָיו לֹא יְשׁוּבוּן יַחְתְּרוּ לָצֵאת וְלֹא
יָכֹלוּ:</p>

<p><strong>וְעַתָּה</strong> הִנְנִי מְבָאֵר לְךָ דִבְרֵי מִשְׁלֵיהֶם.
דַּע כִּי הָאָרֶץ הַמְּלֵחָה הוּא הָעוֹלָם הַזֶּה וְהַחַיּוֹת הָרָעוֹת
הַמְאַבְּדוֹת וְיֶתֶר כְּלֵי הַהַשְׁחָתָה הֵם הָרְשָׁעִים וּשְׁאָר
הַיְגוֹנוֹת אֲשֶׁר יִמָּצְאוּ בוֹ. וְהַגַּן הוּא מְעַט מִמַּה
שֶּׁיִּמְצָא בוֹ הָאָדָם מֵהָרֶוַּח וְהַהֲנָחָה. וְצַד הַקִּיר הַטּוֹב
הוּא גְמוּל הַטּוֹבִים לָעוֹלָם הַבָּא. וְהַצַּד הַשֵּׁנִי הוּא גְמוּל
הָרְשָׁעִים. כָּל אִישׁ מֵהֶם לְפִי זָרְעוֹ יִהְיֶה קְצִירוֹ וּלְפִי מֵה
שֶׁיְלַקֵּט יֹאכֵל. וְאָמְרוּ הַמְשׁוֹרְרִים:</p>

<p>רְאוּ עוֹלָם כְּמוֹ אֶרֶץ שְׁמָמָה</p>

<p>סְבִיבָהּ מִיְגוֹנוֹת חֵל וְחוֹמָה</p>

<p>וּמֵימֶיהָ פְּתָנִים הֵם וְרוּחָהּ</p>

<p>יְקוֹדֵי אֵשׁ וְאִשָּׁהּ אַף וְחֵמָה</p>

<p>בְּתוֹכָהּ עֵץ פְּרִי יֶעְרַב וְיִמְתָּק</p>

<p>לְאֹכְלָיו מִפְּרִי כָל הָאֲדָמָה</p>

<p>וְיֵשׁ מִחוּץ מְקוֹם עֵיפָה וְחֶרֶב</p>

<p>מְשַׁכֶּלֶת בְּרֹב פַּחַד וְאֵימָה</p>

<p>וְשָׁמָּה אָחֲזוּ שָׂעַר לְבָבוֹת</p>

<p>וְשָׁמָּה הַנְּשָׁמָה הַנְּשַׁמָּה</p>

<p>וּבוֹ מָקוֹם סְבִיבָיו יִזְּלוּ נַ-</p>

<p>הֲרֵי נַחְלֵי דְבַשׁ וְצוּף וְחֶמְאָה</p>

<p>וְשָׁמָּה יָסְפוּ חָכְמָה עֲנָוִים</p>

<p>וְשָׁמָּה יִרְבְּיוּן אוֹנִים וְעָצְמָה</p>

<p>וְכָל גֶּבֶר לְפִי זָרְעוֹ קְצִירוֹ</p>

<p>בְּשִׁבֹּלֶת מְלֵאָה אוֹ צְנֻמָה</p>

<p>וְיֵשׂ רוֹאִים וְשׂוֹמְעִים קול פְּחָדִים</p>

<p>וְסוּס דּוֹהֵר וּמִלְחָמָה עֲצֻמָה</p>

<p>וְיֵשׂ רוֹאִים יְקָר עַיִן וְשׁוֹמְעִים</p>

<p>שְׂשׂוֹן לֵבָב אֲבָל לֹא יֵדְעוּ מָה:</p>

<p><strong>וַיְהִי</strong> אַחֲרֵי כֵן לֹא סָר הַמִּשְׁנֶה תָמִיד
מִלְלַמְּדוֹ ומֵעוֹרְרוֹ עַל כָּל דְּבַר חֵפֶץ. לִרְגָעִים הִשְׁקָהוּ.
לַיְלָה וָיוֹם פְּקָדָהוּ. עַד אֲשֶׁר מָסַר בְּיָדוֹ כָּל סוֹדוֹתָיו
וְעִנְיָנָיו. וְהָיָה זֶה הַצָּלָתוֹ מִבּוֹר שַׁחַת וְשָׁב מִדַּרְכּוֹ
הָרָעָה וַיִּדְבַּק בַּנְּזִירִים וַחֲסִידֵי הַדָּת כָּל יָמָיו
וַיֵּלֶךְ בְּדֶרֶךְ טוֹבִים:</p>

<br />
</blockquote>

<h2 id="הַשַּׁעַרהַשִּׁבְעָהעָשָׂר:אַלתְּהִיאָץבִּמְלַאכְתֶּךָ.לָמָּהתָמוּתבְּלֹאעִתֶּךָ">הַשַּׁעַר הַשִּׁבְעָה עָשָׂר: אַל תְּהִי אָץ בִּמְלַאכְתֶּךָ. לָמָּה תָמוּת בְּלֹא עִתֶּךָ</h2>

<blockquote>
<p><strong>אָמַר</strong> בֶּן הַמֶלֶךְ דַּע אֲדֹנִי כִּי קֹדֶם רְאוֹתִי
אוֹתְךָ. הָיִיתִי הוֹמֶה לִמְצֹא אִישׁ כָּמוֹךָ. לְלַקֵּט פְּנִינָיו.
וְלִשְׁאֹב מַיִם חַיִּים מִמְּקוֹר רַעְיוֹנָיו. וְעַתָּה נִכְפְּלָה
הֶמְיָתִי. וְנוֹסַף יָגוֹן עַל דַּאֲגָתִי. כִּי אֶהֱמֶה לִלְמֹד
וְאֶהֱמֶה לִפְרִידָתְךָ. עַד שֶׁאֵינִי מַטְרִיד נַפְשִׁי בְּדָבָר
בָּעוֹלָם אֶלָּא לְפַתּוֹתָהּ לָלֶכֶת אַחֲרֶיךָ וְלָצֵאת עִמְּךָ בְּלֵיל
זֶה אֶל אֲשֶׁר יִהְיֶה רוּחֲךָ לָלָכֶת:</p>

<p><strong>אָמַר</strong> הַנָּזִיר דַּע בְּנִי כִּי אֵין עֲצָתִי
שֶׁתֵּצֵא אַתָּה בָּעֵת הַזֹּאת וְאַל יְפַתֶּךָ חֵפֶץ וְאַל יַשִּׁיאֲךָ
רָצוֹן לְהַנִּיחַ מְקוֹמְךָ. וְגוּר מִפְּנֵי חֶרֶב הַיּוֹנָה הִיא חֶרֶב
אָבִיךָ הַקָּשָׁה וְהַחֲזָקָה. כִּי אַתָּה יָדַעְתָּ אֶת הָאִישׁ וְאֶת
שִׂיחוֹ. אֹמֶץ לִבּוֹ וּקְשִׁי רוּחוֹ. וְהַזְּמָן אֲשֶׁר אַתָּה
מִתְאַוֶּה אֵלָיו קַל מְהֵרָה יַגִּיעֲךָ טוּבוֹ. אִם יִתְמַהְמַהּ חַכֵּה
לוֹ כִּי בֹא יָבֹא. וְלֹא תָחוּשׁ לִדְחוֹק אֶת הַשָּׁעָה. וְאָמַר
הֶחָכָם כִּי רֹב הַבַּקָּשָׁה בְּמַה שֶׁלֹּא תַעֲזֹר
הַהַצְלָחָה לֹא יוֹעִיל אֲבָל יַזִּיק כִּי יְמַהֵר הָעֵת אֲשֶׁר אֵין
חֵפֶץ לִבְעָלָיו. כְּתוֹלַעַת הַמֶּשִׁי אֲשֶׁר מְהִירוּת מוֹתוֹ. יִהְיֶה
לְפִי מְהִירוּת מְלַאכְתּוֹ. וְאָמַר הַמְשׁוֹרֵר:</p>

<p>בְּעֵת לֹא יַעֲזֹר הָאֵל לְגֶבֶר</p>

<p>בְּחֵמַת שָׁוְא וְרִיק יִרְחַץ הֲלִיכָיו</p>

<p>חֲרִיצוּתוֹ יְחִישֵׁהוּ לְחֶרֶץ</p>

<p>וּפַח יָקוּשׁ יְהִי עַל כָּל דְּרָכָיו:</p>

<p>וְאָמַר אַחֵר:</p>

<p>מַה תַּעֲמֹל לִבְנוֹת בֵּית</p>

<p>הָדָר וְלִרְאוֹת טוּבוֹ</p>

<p>אִם לֹא יְהִי בוֹנֶה אֵל</p>

<p>שָׁוְא עָמְלוּ בוֹנָיו בּוֹ:</p>

<p><strong>עַל כֵּן</strong> לֹא יֵאוֹת לַמַּשְׂכִּיל לַחְשֹׁב
וּלְהַאֲמִין כִּי הַזְּרִיזוּת והַהִשְׁתַּדְּלוּת יִשְׁמְרוּ הָאָדָם
וְיַצִּילוּהוּ וְיוֹעִילוּהוּ לֶאֱסֹף לִקְנוֹת וְלִכְנֹס. וְאָמְרוּ
הַחֲכָמִים כִּי הַשֵּׁם הִרְחִיב מִחְיַת הַשּׁוֹטִים וְהִשְׁלִים
צָרְכָּם. וְהִטְרִיפָם לֶחֶם חֻקָּם. אֶל חִכָּם. לְמַעַן יָבִינוּ
הַמַשְּׂכִּילִים. וְיֵדְעוּ הַמְּבִינִים. כִּי לֹא לַחֲכָמִים עֹשֶׂר.
וְלֹא לַנְּבֹנִים אֱיָלוּת. וְלֹא לַכְּסִילִים עֹנִי. וְלֹא לָעֲצֵלִים
דַּלּוּת. אֲבָל הַכֹּל תָּלוּי בְּיַד הָאֵל יִתְבָּרֵךְ וּרְצוֹנוֹ ועַל
פִּי גְזֵרָתוֹ יַחֲנוּ וְעַל פִּיו יִסָּעוּ. וְאָמַר הַמְשׁוֹרֵר:</p>

<p>רְאוּ נָא כִּי כְסִיל יֶעְשַׁר וְיָקוּם</p>

<p>בְּרֹב חֵילוֹ וְיַצְלִיחַ נְתִיבוֹ</p>

<p>וּמַשְׂכִּיל דָּל לְבַל יֹאמַר בְּחָכְמַת</p>

<p>לְבָבוֹ מָלְאוּ אוֹצְרוֹת זְהָבוֹ:</p>

<p><strong>עַל כֵּן</strong> יֵאוֹת לַמְבַקֵּשׁ שֶׁתִּהְיֶה בַקָּשָׁתוֹ
כְפִי מַה שֶׁיֵּאוֹת. וּבָעֵת אֲשֶׁר יֵאוֹת. כִּי תּוֹסֶפֶת
הַהִשְׁתַּדְּלוּת לֹא יַרְבֶּה כְּמוֹ שֶׁזָּכַרְנוּ אֲבָל יַמְעִיט
וִיחַסֵּר כַּמָּה חֲמוּדוֹת. כַּאֲשֶׁר קָרָה לְכַלְבָּה בִשְׁתֵּי
סְעוּדוֹת. אָמַר בֶּן הַמֶלֶךְ וְאֵיךְ הָיָה:</p>

<p><strong>אָמַר</strong> הַנָּזִיר אָמְרוּ כִּי הָיְתָה בְקִרְיָה אַחַת כַּלְבָּה. וְהָיְתָה קִרְיָה אַחֶרֶת
אֵלֶיהָ קְרוֹבָה. וַיִּקֶר מִקְרֶה כִּי עָשׂוּ שְׁתֵּי חֻפּוֹת
בִּשְׁתֵּי הַקְּרָיוֹת בְּיוֹם אֶחָד. וַתַּחְשֹׁב הַכַּלְבָּה. וַתֹּאמֶר
בְּלִבָּהּ. אִלּוּ הִשְׁתַּדַּלְתִּי לִזְכּוֹת. לִשְׁתֵּי שֻׁלְחָנוֹת.
הִשְׁקֵיתִי מֹחַ עֲצָמַי. וְיוֹעִילֵנִי כָּל יָמַי. וְאוּלָם בֶּאֱמֶת
אֶצְטָרֵךְ לָזֶה אֶל זְרִיזוּת גָּדוֹל לְהַעֲלוֹת כַּנְּשָׁרִים אֵבֶר.
וְלָקוּם קֹדֶם קְרִיאַת הַגֶּבֶר. וְאָרוּץ אֶל הַחֻפָּה אֲשֶׁר
בַּקִּרְיָה הַשְּׁנִיָּה. וְאֹכַל שָׁם לְשָׁבְעָה וְאֶשְׁתֶּה לִרְוָיָה.
וַאֲמַהֵר לָשׁוּב לִפְנֵי אָכְלָה בַּחֻפָּה הַזֹּאת וְלפְנֵי שָׁתֹה
וְהַמּוֹעֵד הַזֶּה לֹא אַעֲבִיר. וְאֶקַּח חֶלְקִי וְאֶשְׂבַּע וְאֹכַל
וְאוֹתִיר. וַיְהִי בַבֹּקֶר וַתָּקָם הַכַּלְבָּה וַתֵּלֶךְ אֶל
הַקִּרְיָה. וְלֹא מָצְאָה שָׁם הֲמוֹן עָם וְהֶמְיָה. וְלֹא שָׁמְעָה קוֹל
הֲמֻלָּה. קוֹל חָתָן וְקוֹל כַּלָּה. כִּי כְבָר הִשְׁלִימוּ לאֱכֹל
בַּחֻפָּה וְלֹא נִשְׁאַר אָדָם שָׁם. וַתֹּאמֶר בְּלִבָּהּ עִם כָּל זֶה
לֹא אֶחְשֹׁב שֶׁיַּזִּיק זְרִיזוּתִי. כִּי קֹדֶם שֶׁיָחִישוּ לֶאֱכֹל
אַגִּיעַ בְּקִרְיָתִי. וְאָבֹא אֶל בֵּיתִי. וַתָּשֶׁם לַדֶּרֶךְ
פְּעָמֶיהָ וַתָּרָץ דְּחוּפָה וּמְבֹהָלָה. כִּי נַפְשָׁה מָרָה לָהּ.
מִקֹּצֶר רוּחַ וּמִפֶּרֶךְ. מֵרָעָב וּמִיגִיעַ הַדֶּרֶךְ. וּבְהַגִּיעָהּ
לְקִרְיָתָהּ מָצְאָה בֵית הַחֻפָּה סָגוּר. רֵיק וְנָעוּר. כִּי כְבָר
נִשְׁלְמָה הַסְּעֻדָּה וְהָלְכוּ אִישׁ לְדַרְכּוֹ וְלֹא נִשְׁאֲרוּ שָׁם
כִּי אִם אַנְשֵׁי הַבַּיִת וּבִרְאוֹתָם אוֹתָהּ הִדִּיחוּהָ
והִשְׁלִיכוּהָ. הִכּוּהָ וּפְצָעוּהָ. ותִּשָּׁאֵר הָעֲנִיָּה נְכֵאָה.
יְגֵעָה וְנִלְאָה. רְעֵבָה גַּם צְמֵאָה. אֵין לֶחֶם וְאֵין מַיִם אֵין
אֹהֶל וְאֵין מִשְׁכָּן. קֵרַחַת מִכָּאן וּמִכָּאן:</p>

<p><strong>אָמַר</strong> בֶּן הַמֶלֶךְ לֹא כִי אֶלָּא אֵצֵא עִמְךָ וְלֹא אַנִיחֶךָ. חַי יְיָ וְחֵי נַפְשְׁךָ אִם אֶעֶזְבֶךָ:
<strong>אָמַר</strong> הַנָּזִיר בְּנִי וְאֵיךְ תּוּכַל אַתָּה
לָלֶכֶת לְרַגְלִי. אוֹ אֵיךְ תִּסְבֹּל עֹל גָּלוּתִי וְטִלְטוּלִי. כִּי
אֵין לִי בָעוֹלָם בּיִת וְלֹא מָכוֹן יְכַלְכְּלֵנִי. וְלֹא בִהֵמֶה
תִּשָּׂאֵנִי. וְאֵין בְּיָדִי לֹא כֶסֶף וְלֹא זָהָב. וְלֹא שָׁוֶה כֶסֶף
וְזָהָב. וְלֹא אֶחְמֹד מִינֵי מַאֲכָלִים לַחִים וִיבֵשִׁים. וְלֹא
אֶתְקַשֵּׁט בִּבְגָדִים וּמַלְבּוּשִׁים. וְלֹא אֶעֱמֹד בְּעִיר. כִּי אִם
מְעַט מִזְעֵר. עַד אֲשֶׁר אֶתְגּוֹלֵל מִמֶּנּוּ לְזוּלָתוֹ:</p>

<p><strong>אָמַר</strong> בֶּן הַמֶּלֶךְ אֲנִי מְיַחֵל וּמְקַוֶּה
שֶׁיְּחַזְּקֵנִי הַמַּחֲזִיק אֶת יָדְךָ. וְיִסְעָדֵנִי הַמְסָעֶדְךָ.
כִּי הוּא הַיּוֹדֵעַ. כִּי לַעֲבוֹדָתוֹ וּלְיִרְאָתוֹ אֲנִי יָגֵע.
וְעוֹד כִּי שָׁמַעְתִּי מִפִּי נֶאֱמָנִים. כִּי אָמְרוּ הַחֲכָמִים
הָרִאשׁוֹנִים. כִּי הַשֵּׁם יִתְבָּרֵךְ לֹא קִבֵּץ כָּל תּוֹעַלוּת
הָעוֹלָם בְּאֶרֶץ אַחַת אֲבָל שָׂמָם בַּאֲרָצוֹת מְפֻזָּרוֹת וְהִצְרִיךְ
קְצָתָם אֶל קְצָתָם. עַל כֵּן אָמְרוּ בְמִשְׁלֵיהֶם הַבְּרָכוֹת
בַּהֲלִיכוֹת. וְהַיְשׁוּעוֹת בּמַַּסָּעוֹת. וְאָמְרוּ מִיקָר הַתּוֹעֶלֶת
וְהַמַּסָּע וְהַהֲלִיכָה כִּי יִרְאֶה הָאָדָם מִפְּלִיאוֹת הַמְּדִינוֹת
וּמִנְּעִימוֹת המְּקוֹמוֹת. ושִׁנּוּי עִנְיָנֵי הָאֲדָמוֹת. וּתְמוּרַת
מִנְהֲגֵיהֶם וּמַעֲשֵׂיהֶם מַה שֶּׁיּוֹסִיף לוֹ בְחִינָה וְשֵׂכֶל עַד
שֶׁיְּחַיְּבוּהוּ לְהוֹדוֹת וּלְשַׁבֵּח חַסְדֵי הָאֵל יִתְעַלֶּה
וּגְמוּלָיו הַטּוֹבִים. וְאָמַר הַמְשׁוֹרֵר:</p>

<p>אִם יָד לְךָ תִקְצַר וְלֵב יֵצַר נְדֹד</p>

<p>הַרְחֵק וּבוֹ צוּרָךְ יְמַלֵּא חֶפְצְךָ</p>

<p>לוּּ בַנְּדֹד רָע לא יְצַו הָאֵל וְלֹא</p>

<p>יֹאמַר לְאַבְרָם לֶךְ לְךָ מֵאַרְצְךָ:</p>

<p><strong>אָמַר</strong> הַנָּזִיר עַתָּה יָדַעְתּי כִּי לֹא טָעַמְתָּ
טַעַם נְדוֹד וְגֵרוּת לֹא סָבַלְתָּ עַל שִׁכְמֶךָ. וְאִלּוּ נִסֵּיתָ בָם
לֹא שָׁכַחְתָּ אוֹתָם כָּל יָמֶיךָ. אַךְ דַּע בְּנִי יַצְלִיחֲךָ
אֱלֹהֶיךָ. כִּי אָמַר הֶחָכָם טִלְטוּל חֵלֶק אֶחָד מֵהַיִּסּוּרִין.
וְאָמַר אַחֵר אֲבָל הַיִּסּוּרִין חֵלֶק קָטָן מֵהַטִּלְטוּל. וְאָמְרוּ
הַחֲכָמִים שְׁלשָׁה דְבָרִים לֹא יֵדָעֵם. אֶלָּא מִי שֶׁנָּגַע בָּהֶם.
וְהֵם הַבִּנְיָן הָרָחָב. וְהָאִשָּׁה הָרָעָה. וְהַדֶּרֶךְ הָרָב.
וְאָמְרוּ הַדֶּרֶךְ וְהֶחֳלִי וְהָרִיב שְׁלשָׁה אֵלֶּה קְרוֹבִים זֶה
לָזֶה. כִּי הַדֶּרֶךְ הִיא צְפִינַת הַהֶזֵּק. וְהֶחֳלִי הוּא כִלְיוֹן
הַגּוּף. וְהָרִיב הוּא מַצְמִיחַ הַמָּוֶת. וְאָמְרוּ עוֹד שְׁלשָׁה
דָנִים אוֹתָם לְכַף זְכוּת בְּשָׁעַת כַּעֲסָם. וְהֵם הַחוֹלֶה
וְהַמִּתְעַנֶּה וְהַנּוֹסֵע. וְאָמַר המְשׁוֹרֵר:</p>

<p>עֵת הַזְּמָן עִם כָּל שְׁלֵו לֵב יֶאֱנַף</p>

<p>יִפְרֹץ בְּעֶבְרָתוֹ בְעֶבְרָה פָּרֶץ</p>

<p>לוּ בִנְדֹד טוֹב לֹא יְצַו הָאֵל לְקַ-</p>

<p>יִן קוּם וְנָע וָנָד תְּהִי בָאָרֶץ:</p>

<p><strong>עַל כֵּן</strong> בְּנִי לֹא תָנִיחַ אַתָּה מְקוֹמָךְ. כִּי
נַעַר אַתָּה וְעוּל יָמִים וָרָךְ. וְעוֹד חָזוֹן לַמּוֹעֵד לְמַלֹאת
שְׁאֵלָתֶךָ. בְּעֵזֶר אֱלֹהֶיךָ:</p>

<p><strong>אָמַר</strong> בֶּן הַמֶּלֶךְ. לֹא אֶעֱשֶׂה כִּי עִמְּךָ
אֵלֵךְ. לא אֶשְׁאַל וְלֹא אֲנַסֶּה. וְעַל עַצְמִי לא אֶחְמֹל ולֹא
אֲכַסֶּה:</p>
</blockquote>

<blockquote>
<br />
</blockquote>

<h2 id="הַשַּׁעַרהַשְּׁמוֹנָהעָשָׂר:יִתְרוֹןהַנֹּעַםוְהַכֹּשֶרעַלהַקִּנְיָןוְהָעֹשֶר">הַשַּׁעַר הַשְּׁמוֹנָה עָשָׂר: יִתְרוֹן הַנֹּעַם וְהַכֹּשֶר עַל הַקִּנְיָן וְהָעֹשֶר</h2>

<blockquote>
<p>וַיֹאמֶר הַנָּזִיר מְשָׁלְךָ עִמִּי אַתָּה בֶּן
הַמֶּלֶךְ. כִּמְשַׁל בֶּן הֶעָשִׁיר אֲשֶׁר הִתְחַתֵּן עִם אִישׁ
הַהֵלֶךְ. אָמַר בֶּן הַמֶּלֶךְ וְאֵיךְ הָיָה:</p>

<p>אָמַר הַנָּזִיר אָמְרוּ כִּי נַעַר אֶחָד מִבְּנֵי
עֲשִׁירִים רָצָה אָבִיו לְהַשִּׂיאוֹ בַת אָחִיו. וְהָאִישׁ גָּדוֹל
מְאֹד. בַּעַל עֹשֶר וּנְכָסִים וְכָבוֹד. וּמִכָּל בָּנִים גִּדֵּל לֹא
נִשְׁאַר לוֹ כִּי אִם הַבַּת הַהִיא הַשְּׂרִידָה. וְרַק הִיא יְחִידָה.
וַיְמַאֵן הַנַּעַר אוֹתָה וְלֹא יָשְׁרָה בְעֵינָיו. וַיִּחַר אַף אָבִיו
עָלָיו וַיִּגְעַר בּוֹ וַיִבְרַח מִפָּנָיו. וַיֵלֵךְ עַד קַצְוֵי תֵבֵל.
אֶל אֶרֶץ רְחוֹקָה אֶל בָּבֶל. וַיֵּצֵא הַנַּעַר לָשׁוּט בָּעִיר
וְלִרְאוֹת הָאָרֶץ וַיַּרְא נַעֲרָה אַחַת יֹשֶבֶת בְּפֶתַח אֶחָד
מִבָּתֵּי הָעֲנִיִּים יְפַת תֹּאַר וִיְפַת מַרְאֶה וַתִּיטַב הַנַּעֲרָה
בְעֵינָיו. וַתִּשָּׂא חֶסֶד לְפָנָיו. וַתִּדְבַּק נַפְשׁוֹ בָהּ.
גְּדוֹלָה הָאַהֲבָה אֲשֶׁר אֲהֵבָה. וַיֹאמֶר לָהּ אֲחוֹתִי רַעְיָתִי
הַגִּידִי נָא לִי בַּת מִי אָתְּ וַתִּסְגֹר הַדֶּלֶת לְפָנָיו.
וַתַּעֲמֹד מֵאַחֲרָיו. וַתֹּאמֶר לוֹ אֲדֹנִי. בַּת אִישׁ זָקֵן
וּמִסְכֵּן אֲנִי.</p>

<br />

<p>וַיְדַלֵּג הַנַּעַר בְּרוּחַ נִבְהָלֶת. וַיִּגַּשׁ אֶל הַדָּלֶת. וַיִּשָּׂא אֶת קוֹלוֹ בִּבְכִי וַיְשׁוֹרֵר:</p>

<br />

<p>מַה תִּסְגְרִי יַעֲלָה דֶלֶת לְפָנַי הֲלֹא</p>

<p>דֵּי שֹׁמְרִים לָךְ בְּצִפְעֹנֵי לְחָיָיִךְ</p>

<p>אוֹ תַחְפְּצִי לִי בְתוֹךְ שַׁעַר לְדַבֵּר דְּבַר</p>

<p>יוֹאָב לְאַבְנֵר וְצוּר חַרְבּוֹ בְּעֵינָיִךְ:</p>

<br />

<p>וַתִּשְׁמַע הַנַּעֲרָה אֶל קוֹל הַנַּעַר. וַתַּעַן מֵאַחֲרֵי הַשַּׁעַר. מֵרֹב חֵשֶׁק וּמִצָּעַר:</p>

<p>תִגְזֹל לְבָבִי בְּעֵין גּוֹזָל וְאֵיךְ תֹּאמַר</p>

<p>עָפְרָה בְּשָׂרִי לְאַהֲבָתֵךָ מְאֹד סָמָר</p>

<p>תִּתְאַו צְבִי חֵן לְמַטְעֲמוֹת יְדִידוּת כְּמוֹ</p>

<p>אַמְנוֹן בְּאַוַּת לְבִיבוֹת מִיְדֵי תָמָר:</p>

<p>וַיְהִי כִשְׁמֹעַ הַנַּעַר נֹעַם שִׁירֶיהָ. וְחֵלֶק
אֲמָרֶיהָ. קָרָא בְקוֹל גָּדוֹל בְּשֵׁם הַזָּקֵן וַיֵּצֵא אֵלָיו
וַיֹּאמֶר לוֹ הַזָּקֵן הַטּוֹב תֵּן לִי בִתְּךָ לְאִשָּׁה כִּי הִיא
יָשְׁרָה בְעֵינָי וְאֲנִי כָּל עוֹד חַיָּתְךָ אֲפַרְנֶסְךָ בְכָבוֹד
אַתָּה וּבֵיתֶךָ. וַאֲכַלְכֵּל אֶת שֵׂיבָתֶךָ. וַיֹּאמֶר לוֹ הַזָּקֵן
בְּנִי מַה לְּךָ לָקַחַת בְּנוֹת הָעֲנִיִּים וְהַדַּלִּים. וְאַתָּה
מִבְּנֵי הָעֲשִׁירִים וְהַגְּדוֹלִים. אָמַר הַנַּעַר אֲדֹנִי דַּע
בֶאֱמֶת כִּי עַתָּה יָדַעְתִּי כִּי מֵאֵת הַשֵּׁם הִיא סִבָּה.
וַאֲהַבְתִּיהָ אַהֲבָה רַבָּה. כִּי אֲנִי יָצָאתִי מִמְּחוֹז חֶפְצִי.
מֵעִירִי וּמֵאַרְצִי. עַל אוֹדוֹת הָאִשָּׁה אֲשֶׁר רָצוּ קְרוֹבַי לָתֶת
לִי. בַּת נִכְבָּדִים מִמִּשְׁפַּחְתִּי וּמִבֵּית אָבִי. וְלֹא רָצִיתִי
בָה וְלֹא חֲמַדְתִּיהָ. רַק שְׂנֵאתִיהָ וְלֹא אֲהַבְתִּיהָ. אֲבָל
בִּתְּךָ יָרְדָה בְמַעֲמַקֵּי לְבָבִי וַחֲשַׁקְתִּיהָ. וְעָלֶיהָ
אָמַרְתִּי:</p>

<p>צְבִיִּה מָאֲסָה אוֹתִי וְחִשְׁקִי</p>

<p>עֲדֵי תִבְרַח לְבִלְתִּי אֹחֲזֶהָ</p>

<p>וְלֹא דַי לָהּ עֲדֵי תִגְזֹל שְׁנָתִי</p>

<p>לְבִלְתִּי בַחֲלוֹמִי אֶחֱזֶהָ:</p>

<br />

<p>וְאַל תַּחְשְׁבֶהָ לִי הַזָּקֵן הַטּוֹב לְקַלּוּת.
וּלְחֶסְרוֹן דַּעַת וְסִכְלוּת. כִּי כְבָר אָמְרוּ הַחֲכָמִים וְזָכְרוּ
מֵהַחֵשֶׁק דְּבְרִים נוֹרָאִים. וּמַעֲשִׂים מְאֹד נִפְלָאִים. אָמַר
אֶחָד מֵהֶם כִּי הַחֵשֶׁק הוּא מִדָּה יְקָרָה יוֹלִיד עִנְיְנֵי
הַתַּחְבֻּלוֹת הַנִּכְבָּדוֹת. יְגַבֵּר הַלֵּב הָאָטוּם יִפְתַּח יַד
הַכֵּלַי. יְזַכֵּךְ הַמֹּחַ הָעָב יְמַהֵר לְשׁוֹן עִלְּגִים לְדַבֵּר
צַחוֹת. יְזָרֵז הֶעָצֵל יִכְרְעוּ לְפָנָיו מַעֲלוֹת הַמְּלָכִים.
יִשְׁתַּחֲווּ לוֹ כֹּחוֹת הַגִּבּוֹרִים יִקְרָא לַמּוּסָר וְיַעֲנֶנּוּ.
יִפְתַּח שְׁעָרָיו וְכָל יְקָר יְבוֹאֶנּוּ. יִשְׂמְחוּ חֲבֵרָיו.
וְיִתְעַנְּגוּ אֹהֲבָיו וְרֵעָיו. עִמּוֹ שְׂמָחוֹת יְשׁוֹטְטוּ
בַנְּפָשׁוֹת. וְגִילִים מִשְׁכְּנוֹתָם הַלְּבָבוֹת. בּוֹ יִתְחַבְּרוּ
בְנֵי הָאֱמוּנָה. וְיִתְקַבְּצוּ אַנְשֵׁי הַחֶבְרָה הַנֶּאֱמָנָה.
וּבְרֹאשׁ הוֹמִיּוֹת תָּמִיד יִקְרָא. אֵת דִּבְרֵי הַשִּׁירָה:</p>

<br />

<p>וְצִבְאוֹת גִּיל וְחֶדְוָה מַחֲנוֹתַי</p>

<p>אֲנִי שָׁלוֹם וְשַׁלְוָה כִּי אֲדַבֵּר</p>

<p>אֲנִי חֵשֶׁק יְדִידֹת מִשְׁכְּנוֹתַי</p>

<p>וְיָנוּחוּ עֲלֵי כָל מִשְׁכְּבוֹתַי</p>

<p>וְלֹא אֶשְׁכַּב לְבַד חַדְרֵי שְׂמָחוֹת</p>

<p>וְאֶדַּדֶּה בְתוֹכָם כָּל שְׁנוֹתַי</p>

<p>וְלֹא יִכָּנְעוּ נַפְשׁוֹת מְלָכִים</p>

<p>וְכֻלָּם יִשְׁכְּבוּ אֶל מַרְגְּלוֹתַי</p>

<p>וְגִבּוֹרִים אֲקַשֵּׁר עַל אֲבוּסִי</p>

<p>וְאֶמְשֹׁךְ אֶת לְבָבָם בַּעֲבוֹתַי</p>

<p>תְּמַהֵר כָּל לְשׁוֹן עִלֵּג לְדַבֵּר</p>

<p>דְּבַר צַחוֹת כְּדִבְרֵי אַהֲבוֹתַי</p>

<p>וְחַלָּשׁ יַעֲנֶה גִבּוֹר אֲנִי יוֹם</p>

<p>אֲשֶׁר יֶאֱסֹר לְרִכְבּוֹ מַרְכְּבוֹתַו</p>

<p>אֲנִי חֵשֶׁק עֲלֵי אַבְנֵי שְׂמָחוֹת</p>

<p>וְאַבְנֵי גִיל אֲפַתַּח אֶת שְׁמוֹתָי:</p>

<p>וַיְהִי כִשְׁמֹעַ הַזָּקֵן מֶתֶק דְּבָרָיו. וְיִשּׁוּב דַּעְתּוֹ</p>

<p>וְתִקּוּן מַאֲמָרָיו. שָׂמַח מְאֹד וַיֹּאמֶר לוֹ
הַנַּעַר הַמַּצְלִיחַ רָאִיתִי דְבָרֶיךָ נְכֹחִים וְטוֹבִים. מְתוּקִים
וְעֲרֵבִים. אֲבָל דַּע בֶּאֱמֶת כִּי הַחֵשֶׁק יָבִיא אֶת הָאָדָם
לְבִטּוּל גָּמוּר מִכָּל דְּבָרָיו וַעֲסָקָיו עַד אֲשֶׁר לֹא יָחוּשׁ
לְעִנְיָן מֵהָעִנְיָנִים. כִּי אִם לֶאֱכֹל וְלִשְׁתּוֹת שְׁמָנִים. וְכָל
מִנֵי מַעֲדַנִּים. וְלָלֶכֶת אַחֲרֵי שָׁרִים וְאַחֲרֵי נוֹגְנִים.
וּכְבָר אָמְרוּ הַחֲכָמִים הַמְחֻכָּמִים כִּי הַחֵשֶׁק חֳלִי מְדַמֶּה.
כִּי הָאָדָם יַחֲשֹׁק וְיִשְׁמַע קוֹל הַשִּׁירִים. יִשְׁמַע קוֹל
הַשִּׁירִים וְיִשְׂמָח. יִשְׂמָח וְיַסְבִּיר פָּנִים. יַסְבִּיר פָּנִים
וְיִתֵּן. יִתֵּן וְיִתְנַדֵּב. יִתְנַדֵּב וִיפַזֵּר. יְפַזֵּר
וְיִתְרוֹשֵׁשׁ. יִתְרוֹשֵׁשׁ וְיֵאָנַח. יֵאָנַח וְיִדְאָג. יִדְאַג
וְיֶחֱלֶה. יֶחֱלֶה וְיָמוּת. וְאָמַר הַמְשׁוֹרֵר:</p>

<p>נְשֹׁק אָחִי בְּפִי חֶרֶב וְנֶשֶׁק</p>

<p>וְאַל תִּהְיֶה שְׂפַת חֹשֵׁק כְּנשֵׁק</p>

<p>בְּחַר לנְפֹּל בְּיַד גֹּזֵל וְעשֵׁק</p>

<p>וְאַל תִּבְחַר לְהִתְחַבֵּר בְּחֵשֶׁק:</p>

<p>אָמַר הַנַּעַר אֱמֶת וְיַצִּיב כָּל דְּבָרֶיךָ. וּנְכוֹנִים</p>

<br />

<p>וְנֶאֱמָנִים כָּל מַאֲמָרֶיךָ. כִּי הַחֵשֶׁק לֹא יָסוּר
בְּעָלָיו שָׂמֵחַ לְעוֹלָם. וְאוּלָם הוּא מַרְחִיק הַמִּדּוֹת כֻּלָּם.
לֹא יִבְחַר בִּלְתִּי נֹעַם הַדְּבָרִים. וְלֹא יֶאֱחֹז כִּי אִם
הָעִנְיָנִים הַנֶּחֱמָדִים הַיְקָרִים. כְּדֵי שֶׁיִּשְׁמַע חֲשׁוּקוֹ
וַאֲהוּבוֹ. וְיוֹסִיף גַּם הוּא לְאַהֲבָה וּלְדָבְקָה בוֹ. כַּאֲשֶׁר
קָרָה לְבֶן הַמֶּלֶךְ. אָמַר הַזָּקֵן וְאֵיךְ הָיָה:</p>

<p>אָמַר הַנַּעַר אָמְרוּ כִּי מֶלֶךְ אֶחָד חָכָם
וּמַשְׂכִּיל לֹא הָיוּ לוֹ בָנִים. וּלְעֵת זִקְנָתוֹ נוֹלָד לוֹ בֶן
זְקֻנִים. וַיִּגְדַּל הַיֶּלֶד חֲדַל הַנֶּפֶשׁ. קְטַן הַמּוּסָר. חֲסַר
הַלֵּב. רַע הַטֶּבַע. מְבֻלְבַּל הַמֹּחַ. אֲטוּם הַמַּחֲשָׁבוֹת. עַד
אֲשֶׁר הִגִּיעַ לַמֶּלֶךְ מִמֶּנוּ יָגוֹן גָּדוֹל וַיִּקְבֹּץ מִכָּל עַם
וָעָם מְדִינָה וְּמְדִינָה. חֲכָמִים וּבַעֲלֵי מוּסָר לְלַמְדוֹ בִינָה.
וַיִּיגְעוּ כֻלָּם לְלֹא תוֹעֶלֶת עַד אֲשֶׁר בָּא אֶחָד מִמְּלַמְּדָיו
הַקָּרוֹב אֵלָיו אֶל הַמֶּלֶךְ יוֹם אֶחָד בּוֹכֶה וְנֶאֱנָח וַיֹאמֶר לוֹ
אֲדֹנִי הַמֶּלֶךְ עַד כֹּה הָיִינוּ מְפַחֲדִים רֹעַ מוּסַר בִּנְךָ
וְהָיִינוּ מְיַחֲלִים תִּקּוּנוֹ וּמְסֻפָּקִים בּוֹ אוּלַי יֵשׁ תִּקְוָה
וְעַתָּה דַע כִּי כְבָר נִתְיָאַשְׁנוּ מִמֶּנוּ כִּי נִתְחַדְּשׁוּ בוֹ
עִנְיָנִים רָעִים וּמְגֻנִּים. וַיֶחֱרַד הַמֶּלֶךְ וַיֹּאמַר וּמָה הֵם
אֵלּוּ הָעִנְיָנִים. אָמַר הַמְלַמֵּד דַּע כִּי יוֹם אֶחָד בְּעָבְרֵנוּ
עַל בֵּית פְּלוֹנִי רָאָה בִתּוֹ וּמֵהַיּוֹם הַהוּא חָשַׁק אוֹתָה חֵשֶׁק
גָּדוֹל עַד אֲשֶׁר לֹא תֶעֱרַב לוֹ אֲכִילָה וּשְׁתִיָּה. וְלֹא יְדַבֵּר
אֶלָּא בָה. וְאֵין לוֹ שִׂמְחָה אֶלָּא בְזָכְרוֹ אוֹתָה. וַיְהִי
כִשְׁמֹעַ הַמֶּלֶךְ הַדָּבָר. נָשָׂא אֶת קוֹלוֹ וַיֹּאמַר:</p>

<p>לַתֵת בְּלִבִּי מַחֲלָה חָשַׁבְתָּ</p>

<p>אַךְ בֶּאֱמֶת חֶדְוָה בְקִרְבִּי שַׂמְתָּ</p>

<p>הִנֵּה חֲלִיפָתִי תְשׁוּרָה אֶתְּנָה</p>

<p>עַתָּה לְךָ כִּי אִישׁ בְּשׂרָה אָתָּה:</p>

<p>וַיִּפְשֹׁט אֶת אַדַּרְתּוֹ הַיְקָרָה. וַיִּתְּנֶהָ לוֹ
תְשׁוּרָה. וַיֹּאמֶר לוֹ יְבַשֶּׂרְךָ הָאֵל כִּי בִשַּׂרְתַּנִי.
וִינַחֶמְךָ כִּי נִחַמְתַּנִי. כִּי עַתָּה אֲקַוֶה תִקּוּן עִנְיָנָיו.
מִכָּל אֲשֶׁר הָיוּ לְפָנָיו. וַיְצַו הַמֶּלֶך לִקְרֹא לַאֲבִי
הַנַּעֲרָה. וַיְבִאוּהוּ קַל מְהֵרָה. וַיֹאמֶר לוֹ הִנְנִי מְגַלֶּה
סוֹדִי בְאָזְנֶךָ. אַךְ הִשָּׁמֶר לְךָ לְבַל תֶּהְגֶּה בוֹ לְשוֹנֶךָ.
וְעַתָּה לֵךְ לְמַעַן תֶּעְשַׁר וְיָקוּם חֵילֶךָ. וַעֲשֵׂה כְּכָל אֲשֶׁר
אֹמַר אֵלֶיךָ. אָמַר הָאִישׁ הִנְנִי אֲדֹנִי הַמֶּלֶךְ בֵּין יָדֶיךָ.
דַּבֵּר כִּי שֹׁמֵעַ עַבְדֶךָ. אָמַר הַמֶּלֶךְ דַּע כִּי בְנִי חָשְׁקָה
נַפְשׁוֹ בְּבִתְּךָ מְאֹד. וּבִלְעָדֶיהָ לֹא יִתְאַו וְלֹא יַחְמֹד.
וְעַתָּה לֵךְ אֱמֹר אֵלֶיהָ. לְהָשִׂים תַּמְרוּקֶיהָ. וְלַעְדּוֹת
כֵּלֶיהָ. וּבְעָבְרוֹ עַל פֶּתַח בֵּיתָה בְּעַד הַחַלוֹן תַּשְׁקִיף
וּתְיַבֵּב. וּבְעֵינֶיהָ יוֹנִים אוֹתוֹ תְלַבֵּב. כִּי יִקְרָא אֵלֶיהָ
לְשָׁלוֹם לֹא תְבָרְכֶנּוּ. וְכִי יְבָרְכֶנָּה לֹא תַעֲנֶנּוּ. וּבְבֹא
שְׁלוּחָיו לְפָנֶיהָ. תַּעֲנֵם בְּנֹעַם מַעֲנֶיהָ. כִּי לֹא תֵאוֹת
אֶלָּא לִמְלָכִים אוֹ לְמִי שֶׁלִּבּוֹ לֵב נְסִיכִים. לֹא לְנַעַר. חֲסַר
לֵב וָבַעַר. וַאֲשֶׁר יְסוֹדוֹ מְעֻקָּל. וְעֶרְכּוֹ נָקָל. וַיָּקָם
הָאִישׁ וַיֵּלֶךְ. וַיַּעַשׂ כְּכָל אֲשֶׁר צִוָּהוּ הַמֶּלֶךְ.</p>

<p>וַתַּעַשׂ הַנַּעֲרָה כְּמוֹ כֵן בְּחָכְמָתָה. כְּכָל
אֲשֶׁר צִוָּה אָבִיהָ אוֹתָה. וְכִשְׁמֹעַ הַנַּעַר הַסִּבָּה אֲשֶׁר
מָאֲסָה בוֹ. נָפְלוּ עֵינָיו. וְכִסְּתָה כְלִמָּה פָנָיו. וַיִּתֵּן אֶל
לִבּוֹ. לְבַקֵּשׁ מוּסָר וְחָכְמוֹת. וְלִקְרֹא לַיְלָה וָיוֹם לֹא
יִשְׁבֹּת. עַד אֲשֶׁר נִפְתְּחוּ שַׁעֲרֵי לְבָבוֹ. וַיִּקָּבְצוּ בוֹ עִם
לִמּוּד הַמּוּסָר וְהַחָכְמָה הַיְתֵרָה. מִינֵי הַנְּדִיבוּת
וְהַגְּבוּרָה. וַיִּבֶז בְּעֵינָיו עִנְיָנוֹ וּמַעֲמָדוֹ. וְשִׁבְתּוֹ
יָחִיד וְאֵין אִישׁ אִתּוֹ. וַיְבַקֵּשׁ מֵאֵת אָבִיו כֶּסֶף וְזָהָב
לָתֵת וּלְהִתְנַדֵּב. וְסוּסִים וּפָרָשִׁים לִרְכֹּב וּלְהִלָּחֵם עִם
כָּל צַר וְאֹיֵב. וַיִשְׂמַח הַמֶּלֶךְ מְאֹד וִַיִּתֶּן לוֹ כְּכָל
אֲשֶׁר הִתְאַוּוּ רַעְיוֹנָיו. וְכָל אֲשֶׁר שָׁאֲלוּ עֵינָיו. וְאַחֲרֵי
כֵן לָקַח הַנַּעֲרָה הַהִיא לְאִשָּׁה וַיִּשְׂמְחוּ אִישׁ בְּאָחִיו
וְאִישׁ בְּרֵעֵהוּ. וַהֲלֹא תִרְאֶה אַתָּה הַזָּקֵן הַטּוֹב כִּי
חִשְׁקוֹ הָיָה סִבַּת תִקּוּן מִדּוֹתָיו. וּקְנוֹת מַעֲלוֹתָיו. וְעַל
כֵּן אַל תִּמְנַע מִמֶּנִּי אַהֲבָתְךָ וּתְנֶנָּה לִי לְאִשָּׁה כִּי
בְעֵזֶר הָעֹזֶר תְּתַקֵּן עֲצָתִי. וּתְשַׁבַּח חֶבְרָתִי. אָמַר הַזָּקֵן
וְאֵיךְ אֶתְּנֶנָּה לְךָ וְאִלּוּ תִתֵּן לָנוּ אַלְפֵי זָהָב וָכֶסֶף לֹא
נַנִּיחֶנָּה לְהִפָּרֵד מִמֶּנּוּ גַם לֹא אֶחְשֹׁב שֶׁיִּרְצוּ
קְרוֹבֶיךָ וּבְנֵי מִשְׁפַּחְתֶּךְ. שֶׁתִּשָּׂא בַת פְּחוּתִים כָּמוֹנוּ
אֶל אֶרֶץ מוֹלַדְתֶּךָ. אָמַר הַנַּעַר אַחֲרֵי אֲשֶׁר לֹא תִרְצֶה
שֶׁתַּחֲלִיף בִּתְּךָ הָעֹנִי וְהַדַּלּוּת בְּעֹשֶר וְכָבוֹד. וְרָעָב
וְצָמָא בְּשָׂבְעָה וּרְוָיָה. אֲנִי אַנִּיחַ כָּל בֵּית אָבִי
וּמִשְׁפַּחְתִּי. וְאֶטֹּש עָשְׁרִי וְנַחֲלָתִי. וְאֵשֵׁב עִמָּכֶם כָּל
יְמֵי חַיַּי. אָמַר הַזָּקֵן הֲתוֹרִיד מֵעָלֶיךָ עֶדְיֶךָ. וְתִפְשׁׂט
בִּגְדֵי חֲמוּדוֹתֶיךָ. וְתִלְבַּשׁ כָּמוֹנוּ בִגְדֵי מִסְכְּנֻת
וְתֹאכַל וְלֹא לְשָׂבְעָה. וְתִשְׁתֶּה וְלֹא לִרְוָיָה. אָמַר הַנַּעַר
וִיהִי מָה כָּל אֲשֶׁר תֹּאמַר אֵלַי אֶעֱשֶׂה.</p>

<p>אָמַר הַזָּקֵן אִם כֵּן בֹּא אִתִּי הַבַּיְתָה וְהָסֵר
מֵעָלֶיךָ. מְעִילְךָ חֹתָמְךָ וּפְתִילֶךָ. וַיַּעשׂ הַנַּעַר כֵּן.
וַיֵשֶׁב עִם הַזָּקֵן. וַיִּקַּח מִבְּלוֹיֵי הַבְּגָדִים אֲשֶׁר מָצָא
שָׁם. וּלְבָשָׁם. וַיְשׁוֹרֵר:</p>

<p>הֲתֵרֵד מַעֲלַת לֵבָב</p>

<p>בְּעֵת יָמִים יְנַסּוּהוּ</p>

<p>וְאִם יִדַּל כְּבוֹד שֶׁמֶש</p>

<p>בְּעֵת עָבִים יְכַסּוּהוֹ:</p>

<p>וּבְכָל יוֹם וָיוֹם הַזָּקֵן מְסַפֵּר לוֹ מָשָׁל
וּמְלִיצָה וְדִבְרֵי נִכְבָּדוֹת. וַיָּבֹא לְנַסּוֹתוֹ בְחִידוֹת.
וְלִבְחֹן אֶת שִׂכְלוֹ. לִרְאוֹת הַיִּיטַב בְּעֵינָיו אִם לֹא.
וַיִּמְצָאֵהוּ שָׁלֵם בְּמִדּוֹתָיו. מָלֵא עַל כָּל גְּדוֹתָיו. וַיֵּדַע
כִּי לֹא מְלָאוֹ לִבּוֹ לַעֲשׂוֹת מַעֲשֵׂהוּ תַאֲוָה וְקַלּוּת. וְדַעַת
הוֹלֵלוּת וְסִכְלוּת. וַיֹּאמֶר לוֹ אוּלָם אַחֲרֵי אֲשֶׁר אַתָּה
בְחַרְתָּנוּ. וְרָצִיתָ בָנוּ וְרוֹמַמְתָּנוּ. קוּם קַח הַמַּפְתֵּחַ
הַזֶּה. וּפְתַח הַחֶדֶר הַהוּא וְחֲזֵה. וַיִּפְתַּח הַנַּעַר וַיִּמְצָא
בָתִּים וְהֵיכָלוֹת. וְטִירוֹת רְחָבוֹת וּגְדוֹלוֹת. לֹא נִרְאוּ
כְמוֹהֶם בִּיפִי בִנְיָנֵיהֶם. וְתִקּוּן עִנְיָנֵיהֶם. וַיַּרְאֵהוּ
הַזָּקֵן בָּתִּים וְחֲצֵרוֹת. וּמַטְמוֹנִים וְאוֹצָרוֹת. כֻּלָּם
מְלֵאִים כֶּסֶף וְזָהָב וְאֲבָנִים יְקָרוֹת. וַיֹּאמְרוּ לוֹ כָּל אֲשֶׁר
אַתָּה רוֹאֶה קִנְיָנְךָ וּרְכוּשֶׁךָ. תָּבֹא וְתִירַשׁ וְתִנְחַל בְּכָל
אֲשֶׁר תְּאַוֶּה נַפְשֶׁךָ:</p>

<p>אָמַר בֶּן הַמֶּלֶךְ תִּקְוָתִי וְתוֹחַלְתִּי מֵאלֹהַי.
לִהְיוֹתִי בַּעַל הַמָּשָׁל הַהוּא כְּיָדוֹ הַטּוֹבָה עָלַי. וַאֲנִי
שְׁמַעְתִּיךָ זוֹכֵר כִּי הַזָּקֵן בָּחַן שֵׂכֶל הַנַּעַר וְלִבּוֹ. עַד
אֲשֶׁר בָּטַח בּוֹ. וְאֵין סָפֵק כִּי אַתָּה כְּמוֹ כֵן תִּרְצֶה
לִבְחוֹן דַּעְתִּי. עַל כֵּן בְּחַסְדְּךָ כַּאֲשֶׁר מִיּוֹם רְאוֹתְךָ
אוֹתִי. בִשַּׂרְתַּנִי וָאֶתְבַּשֵּׂר. יִסַּרְתַּנִי וָאִוָּסֵר. כֵּן
יִגְדַּל נָא כֹחֲךָ לְהוֹדִיעֵנִי בְלֵב יָשָׁר וְנָבָר. מַה שֶּׁתַּכִּיר
מִשִּׂכְלִי וְחֶפְצִי אַל תְּכַחֵד מִמֶּנִּי דָבָר. כִּי אִם
תַּאֲשִׁימֵנִי עֲלֵיהֶם יִהְיֶה סִבָּה לְהוֹסִיף הִשְׁתַּדְּלוּת
וּלְבִלְתִּי תִהְיֶה לְבַטָּלָה יְגִיעָתִי. וְאִם תְּשַׁבְּחֵנִי בָהֶם
יִהְיֶה כְּמוֹ כֵן סִבָּה לְהוֹסִיף הִשְׁתַּדְּלוּת עַל
הִשְׁתַּדְּלוּתִי.</p>

<p>בְּכָל הָעִנְיָנִים וּזְרִיזוּת עַל זְרִיזוּתִי.
לִשְׁתֵּי פָנִים. הָאַחַת לְתוֹעַלְתִּי וּלְטוֹבָתִי כָל יָמָי.
כַּאֲשֶׁר לֹא יִכָּחֵד מֵעֵין כָּל חָי. וְהַשֵּׁנִית לְבִלְתִּי הָמֵר
שְׂפָתְךָ הַבְּרוּרָה וּבַל אֶהְיֶה סִבָּה לִדְבָרְךָ. הֵפֶךְ הָאֱמֶת
וְחָלִילָה לְךָ. אָמַר הַנָּזִיר אִלּוּ הָיָה הַדָּבָר בַּעֲדִי הָיָה
דַי לִי.</p>

<p>בִמְעַט בְּחִינָה אֲבָל כָּל עֲמָלִי. לָדַעַת סוֹף
דַּעְתֶּךָ. אֵֶנֶנּוּ כִי אִם לְתוֹעַלְתֶּךָ. לְמַעַן הָבִיא עָלֶיךָ אֶת
כָּל הַטּוֹבָה. וּלְהוֹצִיאֲךָ מֵהַמְּבוּכָה הַגְּדוֹלָה אֲשֶׁר אַתָּה
בָהּ. וְזֶהוּ אֲשֶׁר מְשָׁכַנִי אֵלֶיךָ מִמֶּרְחַקֵּי אֶרֶץ. וְעַתָּה
הִנְנִי הוֹלֵךְ הַלַּיְלָה לְדַרְכִּי וְאַתָּה הִוָּעֵץ עִם נַפְשְׁךָ
וְעִם רַעְיוֹנְךָ וּבְשׁוּבִי אֵלֶיךָ לֵיל מָחָר תּוֹדִיעֵנִי
וְתַשְׁמִיעֵנִי כָּל אֲשֶׁר יְעִירוּךָ עָלָיו מִשְׁאֲלוֹת הַחָכְמָה
לְהַשִּׂיג דִּבְרֵי חֵפֶץ וְרָצוֹן. בְּעֶזְרַת הָאָדוֹן. וַיִּפֶן
הַנָּזִיר כֹּה וָכֹה. וַיַּרְא כִּי אֵין אִישׁ וַיֵּלֶךְ
לְדַרְכּוֹ:</p>

<p>וַיְהִי מִמָּחֳרָת שָׂם נַפְשׁוֹ בֵּין כִּידוֹן וַחֲנִית
וָחֶרֶב. וַיָּשָׁב אֵלָיו לְעֵת עֶרֶב. וַיֵּצֵא בֶן הַמֶּלֶךְ לִקְרָאתוֹ
וַיִּקְרָא לוֹ שְׁלוֹם תְּשׁוּקָה. וְאַהֲבָה חֲזָקָה. וְעֲבוֹדָה
מְתוּקָה. וַיִּשַּׁק יָדָיו וַיְלַחֵךְ נְעָלָיו. וַיֵּשֶׁב אֶל רַגְלָיו.
וַיֹּאמֶר אֵלָיו. דַּע אֲדֹנִי כִּי כַאֲשֶׁר לֹא יִוָּדַע מְאוֹר
הַשֶּׁמֶשׁ וִיקָרוֹ. הוֹדוֹ וְהֲדָרוֹ. עַד אֲשֶׁר יְכַסּוּהוּ
הָעֲנָנִים. כֵּן חֶבְרָתְךָ הַיְקָרָה לֹא יֵדַע אֱנוֹשׁ עֶרְכָּה עַד
בֹּא יְמֵי הַנְּדוּדִים. וַיְשׁוֹרֵר:</p>

<p>כָּלָה נְתָנַנִי גְבִיר חָרַץ בְּכָל</p>

<p>פֵּרוּד וְגַם פָּרַץ בְּעֻזִּי פָרַץ</p>

<p>נִסְתָּר יְקָר חֶבְרָתְךָ הַשָּׁר עֲדֵי</p>

<p>בָּאוּ יְמֵי נֹדְךָ וּבָא הַקָּרֶץ</p>

<p>כֵּן הוּא כְּמוֹ שֶׁמֶשׁ יְקָרוֹ לֹא יְהִי</p>

<p>נִכָּר עֲדֵי חֹשֶׁךְ יְכַסֶּה אָרֶץ:</p>

<p>אָנָּא אֲדֹנִי אִישׁ הָאֱלֹהִים כַּמָּה חֲסָדִים
שִׁלַּמְתַּנִי. וְכַמָּה טוֹבוֹת גְּמַלְתַּנִי. אַל יִחַר בְּעֵינֶיךָ
וְאַתָּה תַעֲנֵנִי. אֶשְׁאָלְךָ וְהוֹדִיעֵנִי:</p>
</blockquote>

<blockquote>
<br />
</blockquote>

<h2 id="הַשַּׁעַרהַתִּשְׁעָהעָשָׂר:שְׁלִיחוּתהַנְּבִיאִים.עַלפִּיהַנְהָגַתהַנִּבְרָאִים">הַשַּׁעַר הַתִּשְׁעָה עָשָׂר: שְׁלִיחוּת הַנְּבִיאִים. עַל פִּי הַנְהָגַת הַנִּבְרָאִים</h2>

<blockquote>
<p>וַיֹּאמֶר בֶּן הַמֶּלֶךְ יְעָצוּנִי לִבִּי
וּמַחְשְׁבוֹתַי. יִסְּרוּנִי כִלְיוֹתַי. לִשְׁאֹל אֶת פִּיךָ מַדּוּעַ
יָבֹאוּ הַשְּׁלוּחִים וְהַנְּבִיאִים בִּזְמָן מֵהַזְּמַנִּים וְאַחַר
כֵּן תִּפָּסֵק נְבוּאָתָם וְסוֹדָם. מֵאֵצֶל בְּנֵי הָאָדָם. עַד אֲשֶׁר
יִמָּחֵק אוֹת הַדָּת וּמִמְּקוֹמוֹ יִתָּר. וְאָבְדָה חָכְמַת חֲכָמָיו
וּבִינַת נְבוֹנָיו תִּסְתַּתָּר. אָמַר הַנָּזִיר הֲלֹא תִרְאֶה כִּי
בַעַל הַגַּן יִשְׁתַּדֵּל בַּגָן וִיתַקְּנֵהוּ. יַחַרְשֵׁהוּ
וְיַחְפְּרֵהוּ. יְפַתַּח וִישַׂדֵּד אַדְמָתוֹ וְאַחֲרֵי כֵן יִזְרַע בּוֹ
מִינֵי זְרָעִים. וְיִטָּעֵהוּ כָל מִינֵי שְׁתִילִים וּנְטִיעִים.
וְאַחֲרֵי כֵן יַעֲמֹד יְמֵי הַחֹרֶף כֻּלוֹ לֹא יָבֹא לְגַנּוֹ עַד בֹּא
זְמַן הַקַּיִץ וְהוּא תְקוּפַת נִיסָן אֲשֶׁר יַעֲלוּ בָהּ הַנִּצָּנִים.
וְנָתְנוּ רֵיח הַגְּפָנִים. הֵנֵצּוּ הָרִמּוֹנִים. וְאָז יָבֹא לְגַנּוֹ.
וְיֵלֵךְ אֶל הַצַּד אֲשֶׁר יִמְצָא בוֹ חֶפְצוֹ וּרְצוֹנוֹ. כָּכָה
הַנְּבִיאִים וּשְׁלוּחֵי הַשֵּׁם יִתְבָּרֵךְ. אוּלָם יָבֹא לָאֻמָּה.
וּלְכָל אֻמָּה וְאֻמָּה. זְמָן כִּזְמַן הַקַּיִץ וְהַחֹרֶף לְצִיצִים
וּלְנִצָּנִים וְלִפְרִי הָאֲדָמָה. כִּי פַּעַם יַעַמְדוּ בְיֹשֶׁר
גָּדוֹל וּבִגְמִילוּת חֲסָדִים וְאָז הֵם רְאוּיִים שֶׁיָּנוּחַ עַל
חַכְמֵיהֶם וַחֲסִידֵיהֶם רוּחַ אֱלֹהִים לְלַמֵּד וּלְהוֹכִיחַ לְהָבִין
וּלְהוֹרוֹת לְצַוּוֹת וְלִמְנֹעַ. וּפַעַם יַעַמְדוּ בִמְרִי קָשֶׁה
וְעָוֶל וְחָמָס דּוֹר סוֹרֵר וּמוֹרֶה וְאָז הֵם רְאוּיִים לְהַעֲלוֹת
מֵעֲלֵיהֶם עֲנַן כָּבוֹד וּלְהַפְסִיק מֵהֶם כָּל טוֹבָה וְיִמָּסֵךְ
בְּקִרְבָּם רוּחַ עִוְעִים. מַעֲשֵׂה תַעְתּוּעִים:</p>

<p>אָמַר בֶּן הַמֶּלֶךְ וְהַנְּבִיאִים וּשְׁלוּחֵי הַשֵּׁם
יִתְעַלֶּה כְּשֶׁיָּבוֹאוּ לַעֲנוֹת אוֹ יִכְלְלוּ בְדִבְרֵיהֶם
וּבְתוֹכְחוֹתָם מִי שֶׁיַּעֲנֵם וּמִי שֶׁלֹּא יַעֲנֶה אוֹתָם:</p>

<p>אָמַר הַנָּזִיר דַּע כִּי בִשְׂפַת אֲרַם נַהֲרַיִם עוֹף
אֶחָד שְׁמוֹ קָרָ&quot;ס יוֹלִיד בֵּיצִים רַבּוֹת וְרֹב הַפְּעָמִים יְפַחֵד
עַל מֵימֵי הַנָּהָר פֶּן יִגְבְּרוּ וְיִׁשְטְפוּ אוֹתָם וְיִקַּח
בֵּיצָיו וְיִשָּׁאֵם וִיִחַלְקֵם בְּקִנֵּי הָעוֹפוֹת בֵּיצָה בְּכָל קֵן
וִיקַנְּנוּ הָעוֹפוֹת הָהֵם הַבֵּיצִים הָהֵם עִם אֲשֶׁר לָהֶם.
וּבְהַגִּיעַ הַזְּמָן אֲשֶׁר יֵדַע כִּי כְבָר יָצְאוּ אֶפְרוֹחָיו יֵלֵךְ
אֶל כָּל אֶחָד מֵהֶם בַּלַּיְלָה וְיִצְעק וְיִשְׁמְעוּ אֶפְרוֹחָיו
קוֹלוֹ וְיַכִּירוּהוּ בְטִבְעוֹ וְיִתְקַבְּצוּ אֵלָיו אֶחָד אֶל אֶחָד.
אֲבָל שְׁאָר הָאֶפְרוֹחִים אֲשֶׁר אֵינָם מִמֶּנּוּ. אֵין מֵהֶם מִי
שֶׁיַּכִּירֵהוּ וְיֵדַע לְשׁוֹנוֹ. וְלֹא יָבוֹאוּ לוֹ. וְלּא יִשְׁמְעוּ
לְקוֹלוֹ. כָּכָה הַנְּבִיאִים עֲלֵיהֶם הַשָּׁלוֹם יִקְרְאוּ לִבְנֵי
אָדָם וְיוֹכִיחוּם וְיַעֲנם כָּל מִי שֶׁהוּא מֵהֶם וְיָבִין לְשׁוֹנָם.
וְיַהֲפֹךְ עֹרֶף מִי שֶׁאֵינוֹ מֵהֶם וְלֹא בֵהֲמוֹנָם. אָמַר בֶּן
הַמֶּלֶךְ וַאֲשֶׁר יֹאמְרוּ הַנְּבִיאִים וְיָבִיאוּ מֵהַמִּצְווֹת
וְהַחֻקִּים. וּמִשְׁפָּטִים צַדִּיקִים. הוּא דְבַר הַשֵׁם אוֹ דְבַר
מַלְאָכָיו:</p>

<p>אָמַר הַנָּזִיר חָלִילָה לָאֵל מֵרֶשַׁע וְשַׁדַּי
מֵעָוֵל כִּי לֹא דְרָכָיו דְּרָכֵינוּ. וְלֹא מַחְשְׁבוֹתָיו
מַחְשְׁבוֹתֵינוּ.</p>

<p>כַּאֲשֶׁר יִתְבָּאֵר זֶה בְּמוֹפֵת מִן הַחָכְמוֹת
הָאֲמִתִּיוֹת. וְהִנְנִי נֹשֵׂא אֵלֶיךָ מָשָׁל לְהָקֵל מֵעָלֶיךָ הֲבָנַת
הַדָּבָר הֶעָמֹק הַזֶּה:</p>

<p>הֲלֹא תִרְאֶה כִּי בְנֵי הָאָדָם כְּשֶׁיִּרְצוּ לְבוֹנֵן
הַבְּהֵמוֹת מַה שֶׁיִּרְצוּ לַעֲשׂוֹת מִמְּהִירוּתָם וְאִחוּרָם
וְלֶכְתָּם וְעָמְדָם. יִרְאוּ כִּי לֹא יֵדְעוּ סוֹדָם. וְלֹא יוּכְלוּ
לְהָבִין דִּבְרֵי בְנֵי הָאָדָם. וְלֹא יָבִינוּ אוֹתוֹ וְהֶגְיוֹנוֹ.
וְלֹא יִשְׁמְעוּ לְשׁוֹנוֹ. וְעַל כֵּן שָׂמוּ לָהֶם סִמָּנִים וְאוֹתוֹת
עֲרוּכוֹת וּשְׁמוּרוֹת. כְּמוֹ הַשְּׁרִיקָה וְהַצִּפְצוּף וּתְנוּעוֹת
אֲחֵרוֹת. אֲשֶׁר יַעֲשׁו בִרְצוֹתָם לְמַהֲרָם אוֹ לְעַכְּבָם. לְחַכְּכָם
וּלְהַשְׁתִּינָם. עַד אֲשֶׁר יַגִּיעוּ מֵהֶם אֶל חֶפְצָם וְיַעֲשׂוּ
רְצוֹנָם. כָּכָה בֶּן הָאָדָם אֵין כֹּחַ בּוֹ. לָשֵׂאת וְלִסְבֹּל אֵימַת
יוֹצֵר רוּחַ אָדָם בְּקִרְבּוֹ. וְלֹא לְהָבִין דְּבָרָיו
כְּמַתְכֻּנְתָּם. וּשְׁלֵמוּתָם וְדַקּוּתָם. וְנָתַן הַשֵּׁם יִתְבָּרֵךְ
הַחָכְמָה בְלִבּוֹת בְּנֵי הָאָדָם וְרַעְיוֹנָם. לִהְיוֹת אוֹת וְסִמָּן
בֵּינוֹ וּבֵינָם. וּבָה יַשִּיגוּ אֶל קְצַת חֶפְצוֹ לַעֲשוֹת רְצוֹנוֹ
וְתַאֲוָתוֹ. אִישׁ כְּפִי הַשָּׂגָתוֹ. וּמַדְרֵגַת הֲבָנָתוֹ. כִּי
כַּאֲשֶׁר יֵשׁ מֵהַבְּהֵמוֹת אַחַת יוֹתֵר מְבִינָה וּמַשְׂכֶּלֶת.
סִמָּנֵי הָאָדָם מֵאַחֶרֶת. כְּמוֹ הַגָּמָל כְּשֶׁיִּרְצוּ לְהַבְרִיכוֹ.
וְהַכְּלָבִים וְהָעוֹפוֹת בַּעֲלֵי הַצַּיִד כְּשֶׁיִּרְצוּ לָצוּד בָּהֶם
כֹּה וָכֹה. מְבִינִים מַה שֶׁלֹּא יָבִינוּ זוּלָתָם כָּכָה בְנֵי
הַנְּבִיאִים וּבְנֵי הָאָדָם כֻּלָּם. יֵשׁ מֵהֶם מַשִּׂיגִים מֵאוֹתוֹת
הַחָכְמָה הַיְקָרִים. וּמְבִינִים מִסִּמָּנֶיהָ דְבָרִים מִתּוֹךְ
דְּבָרִים. וּבָאִים בְּתוֹכָהּ בְּחַדְרֵי חֲדָרִים. עַד בּוֹאָם אֶל
הֶחָצֵר הַפְּנִימִית. וְאָז יַשְׂכִּילוּ וְיָבִינוּ לִרְצוֹן הַבּוֹרֵא
יִתְבָּרֵךְ וְחֶפְצוֹ לִשְׁמוֹר וְלַעֲשׂוֹת מַה שֶּׁלֹּא יוּכְלוּ
לְהָבִין וּלְהַשְׂכִּיל זוּלָתָם. מִי שֶׁלֹא הִגִּיעַ אֶל מַעֲלָתָם.
וַיִּשָׂא מְשָׁלוֹ וַיֹּאמַר:</p>

<br />

<p>חָפֵץ לְדֵעָה סוֹדוֹת אֱמֶת עִם</p>

<p>חַסְדֵי אֱלֹהֵי עַד וְאֲמִתּוֹ</p>

<p>אוֹ מַעֲלַת אִישׁ עַל אִישׁ לְבָבוֹ</p>

<p>יָבִין וְיֵדַע נֶפֶשׁ בְּהֶמְתּוֹ:</p>

<br />
</blockquote>

<h2 id="הַשַּׁעַרהָעֶשְׂרִים:מִסְפַּריְמֵיהָאָדָםוִחְיוֹתוֹ.וּזְמַןהִשְׁתַּדְּלוּתוֹבַּעֲבוֹדַתהָאֵלוְיִרְאָתוֹ">הַשַּׁעַר הָעֶשְׂרִים: מִסְפַּר יְמֵי הָאָדָם וִחְיוֹתוֹ. וּזְמַן הִשְׁתַּדְּלוּתוֹ בַּעֲבוֹדַת הָאֵל וְיִרְאָתוֹ</h2>

<blockquote>
<p>וַיְהִי כִּשְׁמֹעַ בֶּן הַמֶּלֶךְ אֶת מַאֲמַר הַנָּזִיר
כִּי נוֹרָא הוּא תָּמַהּ מְאֹד עַל שְׁלֵמוּת מִדּוֹתָיו. וְרֹב
חָכְמוֹתָיו. וְאָמַר לוֹ הִנְנִי מַשְׁבִּיעֶךָ. בַּאֲשֶׁר שָׂם
הַמִּשְׂרָה עַל שִׁכְמֶךָ. שֶׁתּוֹדִיעֵנִי כַּמָּה יְמֵי שְׁנֵי
חַיֶּיךָ. וּמִסְפַּר יָמֶיךָ. אָמַר הַנָּזִיר הִנְנִי מוֹדִיעֲךָ
נֶאֱמָנָה. כִּי מִסְפַּר יְמֵי שְׁנֵי חַיַּי שְׁתֵּים עֶשְׂרֵה שָׁנָה.
וַיִּתְמַהּ מְאֹד לְקוֹלוֹ. וְלֹא הֶאֱמִין לוֹ. וַיֹּאמֶר בֶּן הַמֶּלֶךְ
אֵיךְ יִתָּכֵן לִהְיוֹת שֶׁתִּהְיֶה בֶּן שְׁתֵּים עֶשׂרֵה שָׁנָה.
וַאֲנִי רוֹאֶה בְךָ אוֹתוֹת הַשֵּׂיבָה וְהַזִּקְנָה:</p>

<p>אָמַר הַנָּזִיר אוּלָם מִן הַמּוֹלָד דַּע כִּי עָבְרוּ
כַמָּה שָׁנִים. אַךְ אַתָּה שְׁאַלְתַּנִי עַל הַחַיִּים. וְאֵין חַיִּים
אֶלָּא בִידִיעַת הַבּוֹרֵא יִתְעַלֶּה וּבֶאֱמוּנָה. וְלֹא הִשַּׂגְתִּי
דֶרֶךְ הָאֱמוּנָה. אֶלָּא מִשְׁתֵּים עֶשְׂרֵה שָׁנָה. וְהִנֵּה קֹדֶם זֶה
הָיִיתִי נֶחְשָׁב כַּמֵּת. וְאֵינִי מוֹנֶה אוֹתָם הַיָּמִים מִימֵי
חַיַּי כִּי הַחַיִּים הָהֵם מָוֶת. יִגְאָלוּם חֹשֶׁך וְצַלְמָוֶת. אָמַר
בֶּן הַמֶּלֶךְ תֵּן לִי אוֹת אֱמֶת. אֵיךְ יִקָּרֵא הָאֹכֵל וְהַשּׁוֹתֶה
וְהַמִּתְנוֹעֵעַ מֵת:</p>

<p>אָמַר הַנָּזִיר דַּע כִּי הַחַיִּים אֲשֶׁר זָכַרְתִּי
הָיוּ דוֹמִים לַמֵּתִים בְּעִוָּרוֹן וּבְחֵרְשׁוּת וּבְאִלְּמוּת
וּבְמִעוּט תַּחְבֻּלָה לְהִנָּצֵל מֵהָעוֹלָם הַזֶּה הָאָפֵל וְהַשָּׁפֵל.
וְאַחֲרֵי אֲשֶׁר נִשְׁתַּתְּפוּ בְתָאֳרָם. גַּם כֵּן דִּין הוּא
שֶׁיִּשְׁתַּתְּפוּ בְשֵׁם:</p>

<p>אָמַר בֶּן הַמֶּלֶךְ אַחֲרֵי אֲשֶׁר לֹא חָשַׁבְתָּ
חַיִּים שִׂמְחָה לֹא יִתָּכֵן לְךָ שֶׁתַּחְשׁוֹב מַה שֶׁתְּקַוֶּה מִן
הַמָּוֶת מָוֶת וְלֹא תֶחֱרַד וְתִדְאַג עָלָיו. וַיִּשָּׂא הַנָּזִיר
מְשָׁלוֹ וַיֹּאמַר:</p>

<p>אֲשֶׁר יַעְמֹד בְּלִי דַעַת אֱמוּנָה</p>

<p>לְאֶחָד נֶחְשְׁבוּ מוֹתוֹ וְחַיָּיו</p>

<p>וְעֵת יָבִין וְיֵדַע סוֹד נְתִיבָה</p>

<p>בְּמָוֶת יִהְיוּ כָל מַאֲוַיָּיו:</p>

<p>וַיֹּאמֶר לוֹ הַנָּזִיר דַּע בֶּן הַמֶּלֶךְ כִּי
סַכָּנָתִי בְּבֹאִי אֵלֶיךָ. עִם מַה שֶׁאֲנִי יוֹדֵעַ מֵאֵימַת הַמֶּלֶךְ
אָבִיךָ. יוֹרֶה עָלַי שֶׁאֵין חַיַּי אֵלֶּה בְּעֵינַי חַיִּים וְלֹא מַה
שֶׁאֲקַוֶּה מִן הַמָּוָת מָוֶת. וְאֵיךְ יִבְחַר בַּחַיִּים מִי שֶׁעָזַב
חֶלְקוֹ מֵהֶם אוֹ אֵיךְ יֶחֱרַד מִן הַמָּוֶת מִי שֶׁהֵמִית עַצְמוֹ
כְבָר. הֲלֹא תִרְאֶה כִּי בַעַל הָאֱמוּנָה יִמְאַס קְרוֹבָיו
וּשְׁכֵנָיו. וְיִזְנַח עָשְׁרוֹ וְקִנְיָנָיו. אֲשֶׁר אֵין בַּחַיִּים
דָּבָר כָּךְ נִבְחָר מֵהֶם וְיִסְבֹּל מַשָּׂא הָעֲבוֹדָה הַקָּשָׁה.
וְהֶעָמָל וְהַיְגִיעָה הָאֲנוּשָׁה. אֲשֶׁר לֹא יָנוּחַ הָאָדָם מֵהֶם
אֶלָּא בְמוֹתוֹ:</p>

<p>אָמַר בֶּן הַמֶּלֶךְ אִם כֵּן הֲתִשְׂמַח אִלּוּ יָבֹא
עָלֶיךָ הַמָּוֶת פִּתְאֹם. אָמַר הַנָּזִיר אֲבָל אֶשְׂמַח אִלּוּ יָבֹא
אֵלַי הַיּוֹם. כִּי אָמְרוּ הַחֲכָמִים הַמָּוֶת שַׁעַר הָעוֹלָם הַבָּא.
וְאָמְרוּ עוֹד כַּמָּה מִיתוֹת טוֹבוֹת מֵחַיִּים. וְאָמַר בַּעַל
הַמְּשָׁלִים אֶלֶף חֲסָדִים בַּמָּוֶת אִלּוּ נוֹדְעוּ הָיָה דַרְכּוֹ
שֶׁיֵּאָהֵב. אָמַר אַחֵר הַיָּשָׁר כָּשֶׁיָּמוּת יָנוּחַ וְיִדְאֲגוּ
עָלָיו. וְהָעַוָּל כְּשֶׁיָּמוּת יִדְאַג וְיָנוּחוּ מִמֶּנּוּ. וְאָמַר
הַמְשׁוֹרֵר:</p>

<p>יְשַׁר לֵבָב בְּמוֹתוֹ נָח לְבָבוֹ</p>

<p>וְעָלָיו יִדְאֲגוּ דוֹדָיו וְרֵעָיו</p>

<p>וְנָבָל רַב כְּאֵב לִבּוֹ בְמוֹתוֹ</p>

<p>וְיָנוּחוּ מְיֻדָּעָיו וְיוֹדְעָיו:</p>

<p>עַל כֵּן מִי שֶׁיּוֹדֵעַ הַטּוֹב וְהָרַע וַאֲמִתַּת
גְּמוּלָם וְעָנְשָׁם כְּמוֹ שֶׁנֵּדַע אֲנַחְנוּ מִיֹּשֶׁר הָאֵל
יִתְעַלֶּה חַיָּב הוּא עַל כָּל פָּנִים שֶׁיִּמְאַס בַּחַיִּים וְיִבְחַר
בַּמָּוֶת. וְאָמְרוּ הַחֲכָמִים כִּי תְחִלַּת דִּבְרֵי אֲלֶכְּסַנְדֶּר
בַּעֲלוֹתוֹ לַדּוּכָן לְדַבֵּר אֶל רָאשֵׁי קְהָלוֹ. וְאֲרִיסְטוֹטֵלֶס
מְלַמְּדוֹ עוֹמֵד עַל יְמִינוֹ. פָּתַח אֶת פִּיו וַיֹּאמַר עַבְדֵי
אֱלֹהִים הֱיוּ בַזְּמָן כְּאִלּוּ אַתֶּם גֵּרִים. אוֹ כְּעֹבְרִים
בַּדְּרָכִים. וְחִשְׁבוּ נַפְשְׁכֶם מֵהַמֵּתִים. אַיֵּה אָדָם אֲבִי
הָרִאשׁוֹנִים וְהָאַחֲרוֹנִים. אַיֵּה נֹחַ רִאשׁוֹן הַשְּׁלוּחִים.
אַיֵּה חֲנוֹךְ הַמִּתְהַלֵּךְ אֶת הָאֱלֹהִים. אַיֵּה אַבְרָהָם מְשַׁבֵּר
אֶת הָאֱלִילִים. אַיֵּה מֹשֶׁה אֲדוֹן הַנְּבִיאִים. אַיֵּה הָעַמִּים
הָעֹבְרִים. אַיֵּה הַמְּלָכִים הַחוֹלְפִים. אַיֵּה הַשָּׂמִים רְבִידֵי
הַזָּהָב עַל צַוְּארֵיהֶם. אַיֵּה הַמַּעֲלִים עַטְרוֹת פָּז עַל
רָאשֵׁיהֶם. אַיֵּה הָעֹרְכִים מַעַרְכוֹת גְּדוּדִים וְגַם עֵרֶב רָב.
אַיֵּה הַמְאַסְּפִים בֵּין מִזְרָח לַמַּעֲרָב. חָלְפוּ הָלְכוּ לָהֶם
וְלֹא הוֹעִילוּם כָּל מַה שֶׁכָּבְשׁוּ וְגָבְרוּ. וְלֹא הִצִּילָם מַה
שֶׁכָּנְסוּ וְאָצְרוּ.</p>

<p>וְאָמְרוּ עוֹד הַחֲכָמִים כִּי אִישׁ אֶחָד מָצָא רוֹפֵא
וְאָמַר לוֹ הָרוֹפֵא הַטּוֹב אֱמֹר לִי מַה הוּא הַזְּמָן בְּעֵינֶיךָ.
עָנָה וְאָמַר הַזְּמָן הוּא מְכַלֶּה הַגּוּפוֹת וּמְחַדֵּשׁ הַתִּקְוָה.
מְקָרֵב הַמָּוֶת וּמַרְחִיק הַבִּטְחָה. אָמַר הָאִישׁ וְאֵיךְ הוּא
עִנְיַן אֲנָשָׁיו. אָמַר הָרוֹפֵא מִי שֶׁיִּגְבַּר מֵהֶם יִיגָע. וּמִי
שֶׁיֶחֱלַשׁ יִיעָף. אָמַר הָאִישׁ וּמָה הַסִּפוּק מִמֶּנּוּ. אָמַר
הָרוֹפֵא יֵאוּשׁ הַתּוֹחֶלֶת מִטּוֹבָתוֹ. אָמַר הָאִישׁ וּמִי מִכֻּלָּם
הֵם הַחֲבֵרִים הַנִּכְבָּדִים. אָמַר הָרוֹפֵא מַעֲשֵׂה הַיֹּשֶׁר
וְיִרְאַת הָאֵל. אָמַר הָאִישׁ וּמִי הֵם הַחֲבֵרִים הָרָעִים. אָמַר
הָרוֹפֵא הַתַּעֲנוּג וְהַתַּאֲוָה. אָמַר הָאִישׁ וּמֵאַיִן הַיְצִיאָה.
אָמַר הָרוֹפֵא בַּדֶּרֶךְ הַסְּלוּלָה. אָמַר הָאִישׁ וְאֵיזוֹ הִיא.
אָמַר הָרוֹפֵא הַהִתְרַשְּׁלוּת מֵאֲשֶׁר בּוֹ הַהִשְׁתַּדְּלוּת.
וְלַעֲזֹב מַרְגּוֹע הַחַיִּים. וּלְהַרְבּוֹת הַמַחֲשָבוֹת בַּמָּוֶת.
וַיִּשָּׂא מְשָׁלוֹ וַיֹּאמַר:</p>

<p>עוֹלָם כְּמוֹ מִכְלָא וְהַיָּמִים כְּמוֹ</p>

<p>רוֹעֶה וְאָדָם צֹאן וּבַהֲמוֹת יָעַר</p>

<p>מָוֶת כְּכַר נִרְחָב וְשָׁם יִרְעֶה וְשָׁם</p>

<p>יִרְבַּץ אֱנוֹשׁ יָשִׁישׁ וְשָׂב וְנָעַר</p>

<p>קֶבֶר כְּמוֹ שַׁעַר וָּבא בוֹ כָל אֱנוֹשׁ</p>

<p>מִי יֵדְעָה מָה אַחֲרֵי הַשָּׁעַר:</p>

<p>אָמַר הָאִישׁ אַתָּה הֶחָכָם הוֹכִיחֵנִי. אָמַר הָרוֹפֵא
דַּע הָאִישׁ כִּי אִם חָטָאתָ לָאֵל וְחָשַׁבְתָּ שֶׁיִּרְאֶךָ. הִנֵּה
מְלָאֲךָ זְדוֹנֶךָ. לְחָרֵף אֶת אֲדֹנֶיךָ. וְאִם חָשַׁבְתָּ שֶׁלֹּא
יִרְאֶךָ. כְּבָר כָּפַרְתָּ בְקוֹנֶךָ. אָמַר הָאִישׁ צָדַקְתָּ הָרוֹפֵא
הַטּוֹב וַיֵּלֶךְ לְדַרְכּוֹ:</p>

<br />
</blockquote>

<h2 id="הַשַּׁעַרהָעֶשְׂרִיםוְאֶחָד:הַמַּאֲמִיןלְכָלדָּבָר.כֹּלאֲשֶׁרצָבַרנָגֹזוְעָבָר">הַשַּׁעַר הָעֶשְׂרִים וְאֶחָד: הַמַּאֲמִין לְכָל דָּבָר. כֹּל אֲשֶׁר צָבַר נָגֹז וְעָבָר</h2>

<blockquote>
<p>אָמַר בֶּן הַמֶּלֶךְ דַּע אַתָּה הֶחָכָם כִּי גָבְרָה
עָלַי תּוֹכַחַת דְּבָרֶיךָ הַנְּעִימִים. כְּמוֹ שֶׁגָּבְרָה עַל
אֻמָּתֵנוּ עֲבוֹדַת הַצְּלָמִים. עַל כֵּן הָבָה נָא עֵצָּה הֲלוֹם. אֵיךְ
תּוֹצִיאֵנִי מִפֹּה לְשָׁלוֹם. אָמַר הַנָּזִיר מְשַׁל אֻמַּתְכֶם
בַּעֲבוֹדַת הַצְּלָמִים כִּמְשַׁל בַּעַל הַגַּן וְהַצִּפּוֹר. אָמַר בֶּן
הַמֶּלֶךְ וְאֵיךְ הָיָה:</p>

<p>אָמַר הַנָּזִיר אָמְרוּ כִּי אִישׁ אֶחָד הָיָה לוֹ גַן
בְּבֵיתוֹ. וַיְהִי הַיּוֹם וְהוּא עוֹבֵד עֲבוֹדָתוֹ. וַיַּרְא וְהִנֵּה
צִפּוֹר אֶחָד מַשְׁחִית כָּל פְּרִי הַגָּן. וַיֵּרַע בְּעֵינָיו
וַיִּלְכְּדֵהוּ בַּפָּח אֲשֶׁר טָמָן. וַיִּחַר אַפּוֹ עָלָיו וּבָעֲרָה
כָאֵשׁ חֲמָתוֹ. וַיִּשְׁלַח יָדוֹ אֶל הַמַּאֲכֶלֶת לִשְׁחֹט אוֹתוֹ.
וַיִּפְתַּח הַצִּפּוֹר אֶת פִּיו וַיֹאמַר:</p>

<p>אוֹי כִּי בְנֵי אִישׁ לֹא יְבִינוּן קוֹל</p>

<p>צִפּוֹר וְעַל כֵּן הָאֱמֶת פָּקוּ</p>

<p>לוּ אֶת דְּבָרַי שָׁמְעָה אָזְנָם</p>

<p>לֹא אָבְדוּ לָעַד וְנִמְחָקוּ</p>

<p>מִלַּי אֲהָהּ עָלַי וְהָהּ לָכֶם</p>

<p>כִּי תֹאבְדוּ דֶרֶךְ וְתִרְחָקוּ</p>

<p>מִי יִתְּנָה מוֹתִי וּמִי יִתֵּן</p>

<p>מִלַּי עֲלֵי סֵפֶר וְיֻחָקוּ:</p>

<br />

<p>וַיִּשְׁמַע בַּעַל הַגַּן וַיֹּאמֶר לוֹ מִי לִמֵּד
אוֹתְךָ דְּבָרֵינוּ וְהֶגְיוֹנֵנוּ. וְאֵיךְ תְּדַבֵּר בִּלְשׁוֹנֵנוּ.
אָמַר הַצִּפּוֹר דַּע כִּי אֲנִי לֹא יָדַעְתִּי שֶׁתָּבִין אַתָּה
דְבָרַי. וְתִשְׁמַע מַאֲמָרַי. וְאַחֲרֵי אֲשֶׁר הוּא כֵן יָדַעְתִּי כִּי
הָאֵל. לֹא הִשְׁבִּית לְכָל חָכְמָה גוֹאֵל. וְעַתָּה אֲנִי מַכִּיר בְּךָ
כִּי אַתָּה רוֹצֶה לְהָרְגֵנִי. וַאֲנִי קָטָן מְאֹד וְגוּפִי הַדַּל
נֶאֱלָח וְנִתְעָב אֵין בּוֹ מַה שֶׁיְחַזֶּקְךָ מֵחֹלֶשׁ וְלֹא מַה
שֶׁיַּשְׂבִּיעֲךָ מֵרָעָב אִלּוּ הָיִיתָ גוֹבֵר עַל תַּאֲוָתֶךָ.
יְעַצְתִּיךָ בֶאֱמוּנָה עֵצָה טוֹבָה מֵעֲצָתֶךָ:</p>

<p>אָמַר בַּעַל הַגָּן וּמַה הִיא. אָמַר הַצִּפּוֹר
הִשָּׁבְעָה לִי בֵאלֹהִים בְּלֵב שָׁלֵם וּבְנֶפֶשׁ חֲפֵצָה.
שֶׁתַּצִּילֵנִי מִן הַמָּוֶת וּתְשַׁלְּחֵנִי וְאַגִּיד לְךָ הָעֵצָה.
וַיִּשְׁמַע בַּעַל הַגַּן לְקוֹלוֹ וַיִּשָׁבַע לוֹ:</p>

<p>אָמַר הַצִּפּוֹר קַבֵּל מִמֶּנִי הַדְּבָרִים אֲשֶׁר
אֹמַר אֵלֶיךָ. וְטָמְנֵם בְּחֻבֶּךָ. קָשְׁרֵם עַל לוּחַ לִבֶּךָ. כִּי
לֹא יַעַרְכֵם זָהָב לְתוֹעַלְתָּם וְטוּבָם. וְכָל חֲפָצִים לֹא יִשְׁווּ
בָם. אִם תֶּאֱהָבֵם יִנְצְרוּךְ. אִם תִּשְׁמְרֵם יוֹעִילוּךָ. וְהֵם
דְּבָרִים נִכְבָּדִים וִיקָרִים קִבַּלְנוּ אוֹתָם מִזְּקֵנֵנוּ הַנּוֹדָע
אִישׁ אֱמוּנָה. מֵהַיּוֹם אֶלֶף שָׁנָה. וְהָיוּ עֲרוּכִים וּשְׁמוּרִים
בְּלִבֵּנוּ. מְקֻבָּלִים אִישׁ מִפִּי אִישׁ אֵצֶל יְחִידִים
מִנֶּאֱמָנָיו וַאֲנִי הָאַחֲרוֹן שֶׁבָּהֶם וְיֵשׁ עָלַי לְהַנְחִילָם
וּלְהוֹרִישָׁם לְזָקֵן וְחָכָם וְהַנֶּאֱמָן
שֶׁבְּמִשְׁפַּחְתֵּנוּ:</p>

<p>אָמַר בַּעַל הַגָּן אִם אֱמֶת הַדָּבָר כַּאֲשֶׁר תֹּאמַר
לָמָּה זֶה עַתָּה לֹא הִצִּילוּךָ. וּמֵהַפַּח אֲשֶׁר נִלְכַּדְתָּ בּוֹ
לֹא שְׁמָרוּךָ וְלֹא הוֹעִילוּךָ. אָמַר הַצִּפּוֹר דַּע כִּי אָמְרוּ
הַחֲכָמִים כִּי הַגְּזֵרָה אַחֲרֵי אֲשֶׁר נִגְזְרָה. אֵין עֵצָה
לְבַטְּלָהּ וְלַהֲסִירָהּ. וּבֶאֱמֶת נִגְזַר עָלַי שֶׁאֶלָּכֵד וְלוּלֵא
הַדְּבָרִים הָהֵם הַיְקָרִים בְּעֶרְכָּם. הַנִּכְבָּדִים בְּמַעֲלָתָם.
אֲשֶׁר בַּעֲבוּרָם תְּחַיֵּנִי. הָיִיתָ מֵמִית אוֹתִי וּמְאַבְּדֵנִי.
אֲבָל חֶמְדָּתְךָ בָהֶם. וְחֶמְלָתְךָ עֲלֵיהֶם. שֶׁלֹּא יֹאבְדוּ
וְיִתְבַּטְּלוּ לָנֶצַּח כְּדִין כָּל חָכָם וּמַשְׂכִּיל הִיא תִמְנָעֲךָ
מֵהַשְׁחִית אוֹתִי. לְהַצִּיל מִמָּוֶת נְַפְשִׁי וּלְהַחֲיוֹתִי. וְהֲלֹא
תִרְאֶה אַתָּה הָאָדוֹן. כִּי הֵם סִבַּת הַצָּלָתִי מֵהַמָּוֶת
וְהָאֲבַדּוֹן:</p>

<p>וַיִּיטַב הַדָּבָר בְּעֵינֵי בַעַל הַגָּן וַיַּאֲמֶן
בּוֹ. וַיִּתְאַו מְאֹד לְשָׁמְעוֹ. וַיֹּאמֶר לוֹ אִם כֵּן פְּתַח פִּיךְ
וְיָאִירוּ דְבָרֶיךָ. וַיִּפְתַּח הַצִּפּוֹר אֶת פִּיו וַיֹּאמַר
הַסְכֵּת וּשְׁמַע אַתָּה הָאִישׁ הַטּוֹב דְּבַר זְקֵנֵנוּ וּשְׁמֹר
מִשְׁמַרְתּוֹ. בְּצַוֹּתוֹ בָנָיו וּבְנֵי בֵיתוֹ. וּבְנֵי בָנָיו וּבְנֵי
מִשְׁפַּחְתוֹ. וַיֹּאמַר:</p>

<p>לְכוּ הִקָּבְצוּ אַחִים וּבָנִים</p>

<p>וְשִׁמְעוּ נָא דְבָרַי הַנְּכוֹנִים</p>

<p>בְּיָדִי אֵין זְהַב אוֹפִיר וְסַפִּיר</p>

<p>וְאַרְגָּמָן וְתוֹלַעַת וְשָׁנִים</p>

<p>אֲבָל חָכְמָה לְהַנְחִיל אוֹהֲבַי יֵשׁ</p>

<p>הֲכִי חָכְמָה יְקָרָה מִפְּנִינִים:</p>

<p>דְּעוּ בָנַי כִּי הַמְּלָכִים וְהַפַּרְתְּמִים.
הַגְּדוֹלִים וְהָעֲצוּמִים. יַנְחִילוּ אֶת בְּנֵיהֶם נְחָלוֹת.
וְיוֹרִישׁוּ אוֹתָם עָרִים בְּצוּרוֹת וּגְדוֹלוֹת. וְאוֹצְרוֹת כֶּסֶף
וְזָהָב וּמַטְמוֹנִים. וְכֵלִים מִכֵּלִים שׁוֹנִים. וְזוּלָתָם מִבְּנֵי
אָדָם כֻּלָּם יֵלְכוּ וְיִסָּעוּ. יִיעֲפוּ וְיִיגָעוּ. לְהָנִיחַ
בְּרָכָה אֶל בֵּיתָם אִישׁ אִישׁ בְּכָל נַפְשׁוֹ וּבְכָל מְאֹדוֹ. כְּפִי
יְכָלְתּוֹ וְהַשָּׂגָת יָדוֹ. וַאֲנִי לֹא הִנַּחְתִּי לָכֶם כִּי אִם
שְׁלֹשָׁה דְבָרִים אֵין בָּעוֹלָם מֶלֶךְ וָשָׂר. וְלֹא מַטְמוֹן
וְאוֹצָר. שֶׁיּוּכַל לִקְנֹתָם. וְלִשְׁקֹל דֵּי עֶרְכָּם. כִּי הֵם
יוֹתֵר יְקָרִים וְנִכְבָּדִים מִכֻּלָּם. אִם תַּאֲמִינוּ בָם. תֹּאכְלוּ
טוּבָם. וְאִם תַּשְׁלִימוּ אִתָּם. תִּמְצְאוּ תוֹעַלְתָּם וְטוֹבָתָם.
כִּי הָרְפוּאוֹת הַמַּצִּילוֹת מֵהַמָּוֶת וְהַצָּרַעַת וְיֶתֶר
הַתַּחֲלוּאִים הַקָּשִׁים וְהַמְשֻׁנִּים לֹא יוֹעִילוּ אֶלָּא אַחַר
זְמָן אָרֹךְ וֹשְׁקִידָה רַבָּה. וְעַתָּה הִנֵּה נָא הַטּוּ אָזְנְכֶם.
שִׁמְעוּ שָׁמֹעַ אֵלַי וְאִכְלוּ טוֹב וְתִתְעַנַּג בַּדֶּשֶן נַפְשְׁכֶם.
שָׁמַעְתִּי זְקֵנִי אָמַר בְּנֹעָם לְשׁוֹנוֹ. כִּי שָׁמַע מִזְּקֵנוֹ.
כִּי שְׁלֹשָׁה אֵלֶּה הַדְּבָרִים נִמְצְאוּ כְתִיבַת שֵׁת הַנָּבִיא
בְּתוֹךְ נִכְבַּדֵּי סְפָרִים חֲקוּקָה. עַל לוּחַ מַרְגָּלִית יְרֻקָּה.
וְעַל הַסֵּדֶר הַזֶּה סְדוּרִים. בְּנִי אַל תֵּאָנַח עַל מַה שֶׁאָבַד
לָךְ. בְּנִי לֹא תְבַקֵּשׁ מַה שֶׁלֹּא תוּכַל לְהַשִּׂיג. בְּנִי לֹא
תַאֲמִין בְּמַה שֶׁלֹּא יִתָּכֵן לִהְיוֹת. שְׁלֹשָה אֵלֶּה אֵין לָהֶם
תְּמוּרָה וָעֵרֶךְ. לְהַשִּׂיג יְקָרָם אֵין נָתִיב וָדֶרֶךְ. וְאוּלַי
לֹא תַכִּיר עַתָּה פִּתְאֹם תּוֹעַלְתָּם. אֲבָל קֹדֶם זְמַן אָרֹךְ
תִּגָּלֶה לְךָ תִפְאַרְתָּם:</p>

<p>וַיְהִי כִשְׁמֹעַ בַּעַל הַגַּן אֶת הַצִּפּוֹר. שָׂמַח
מְאֹד עַד כִּי חָדַל לִסְפֹּר. וְחָשַׁב כִּי מָצָא מְצִיאָה גְדוֹלָה.
וְחָמַל עָלָיו חֶמְלָה. וַיִּשְׁמֹר אֶת הַשְּׁבוּעָה לְבִלְתִּי
יַהַרְגֵהוּ. וַיַּעֲמֹד בְּבְרִיתוֹ וַיְשַׁלְּחֵהוּ. וַיָּעָף הַצִּפּוֹר
בְּקוֹל זָמִיר. וַיַּעַל לוֹ בְּרֹאשׁ אָמִיר. וַיְּשׁוֹרֵר:</p>

<p>הִשָּׁמְרוּ נָא אֹהֲבַי מֵאִישׁ</p>

<p>לֵב כִּי בְשִׂכְלוֹ מַה מְּאֹד גָּבָר</p>

<p>אַךְ דַּבְּרוּ עַל לֵב חֲסַר לֵבָב</p>

<p>כִּי יַאֲמִין פֶּתִי לְכָל דָּבָר:</p>

<p>וַיִּקְרָא בְקוֹל גָּדוֹל וַיֹּאמַר. הַפֶּתִי
הַנִּמְהָר. אִלּוּ יָדַעְתָּי מַה שֶׁהִנַּחְתָּ. בָּכִיתָ עָלָיו כָּל
יָמֶיךָ וְנֶאֱנַחְתָּ. אָמַר בַּעַל הַגַּן וּמָה הִנַּחְתִּי. אָמַר
הַצִּפּוֹר אִלּוּ שְׁחַטְתַּנִי כַּאֲשֶׁר חָשַׁבְתָּ לַעֲשׂוֹת הָיִיתָ
מוֹצֵא בִכְרֵסִי מַרְגָּלִית גְדוֹלָה וּנְעִימָה. שִׁעוּרָה כְּבֵיצַת
הַנָּעֳמָה. וְהָיִיתָ מִתְעַשֵּׁר בָּה כָּל יָמֶיךָ. מִכָּל אֲשֶׁר הָיוּ
לְפָנֶיךָ. וְכִשְׁמֹע בַּעַל הַגַּן אֶת דִּבְרֵי הַצִּפּוֹר נָפַל
אַרְצָה מִשְׁתּוֹמֵם וְנֶעֳצָב. מֵרֹב תּוּגָתוֹ עַל מַה שֶּׁעָזָב.
וַיִּתְחַזֵּק מְעַט וַיֹּאמֶר לוֹ שׁוּבָה אֵלַי הַצִּפּוֹר הַטּוֹב
וְאֶשְׁמָרְךָ כַּאֲשֶׁר יִשְׁמֹר אִישׁ עֵינוֹ. וְאֶחְמֹל עָלֶיךָ
כַּאֲשֶׁר יַחְמֹל אִישׁ עַל בְּנוֹ. וְהוּא הָיָה חֹשֵׁב לְפַתּוֹתוֹ.
וּלְרַמּוֹתוֹ. בְּשִׁקְרֵי מַאֲמָרִים. וּבְאֵלֶּה הַדְּבָרִים.
וַיִּקְרָא לוֹ הַצִּפּוֹר וַיְשׁוֹרֵר:</p>

<p>הוֹי בַּעֲלֵי עַיִן וְלֹא יִרְאוּ וְהוֹי</p>

<p>אַנְשֵׁי לְבָבוֹת מֵאֲנוּ לָדַעַת</p>

<p>אוֹי לַמְדַבֵּר בָּם אֲבָל אַשְׁרֵי אֱנוֹשׁ</p>

<p>דּוֹבֵר עֲלֵי אֹזֶן וְהִיא שֹׁמָעַת:</p>

<p>אַתָּה הַסָּכָל אֵינֶנִּי רוֹאֶה אוֹתְךָ שֹׁמֵר עֲצָתִי
שֶׁיְּעַצְתִּיךָ. וְלֹא הוֹעִילוּךָ דְבָרַי אֲשֶׁר שַׂמְתִּי בְּפִיךָ.
הֲלֹא אָמַרְתִּי לְךָ שֶׁלֹּא תְבַקֵּשׁ מַה שֶׁלֹּא תוּכַל לְהַשִּׂיג.
וְשֶׁלֹּא תֵאָנַח עַל מַה שֶּׁאָבַד לָךְ. וְשֶׁלֹּא תַאֲמִין עַל מַה
שֶּׁאֵין רָאוּי לְהַאֲמִין. הִנְּךָ מְבַקְשֵׁנִי. וְלֹא תוּכַל
לְהַשִּׂיגֵנִי. הִנְּךָ נֳֶאֱנָח.</p>

<p>עַל מַה שֶׁאָבַד לְךָ וּבָרָח. הִנְּךָ מַאֲמִין בְּמַה
שֶּׁאֵין רָאוּי לְהַאֲמִין. כִּי תַאֲמִין שֶׁיִּהְיֶה בִכְרֵסִי אֶבֶן
גְדוֹלָה כְּשִׁעוּר בֵּיצַת הַנָּעֳמָה. וְִהִיא גְדוֹלָה מִכָּל גוּפִי
כַּמָה וְכַמָּה. וּבֶאֱמֶת אַתָּה בֶּן הַמֶּלֶךְ אֻמָּתְךָ זֹאת יַעֲשׂוּ
הַצְּלָמִים בִּידֵיהֶם וְיַחְשְׁבוּ כִּי הַצְּלָמִים בְּרָאוּם.
וְיִשְׁמְרוּם שֶׁלֹּא יִגָּנְבוּ וְיַחְשְׁבוּ כִּי הַצְּלָמִים
יִשְׁמְרוּם. וְיוֹצִיאוּ עֲלֵיהֶם מָמוֹנָם וְיַחְשְבוּ כִי הֵם
יַעֲשִׁירוּם. הֲלֹא תִרְאֶה כִי הֵם יַאֲמִינוּ בְמַה שֶׁאֵין רָאוּי
לְהַאֲמִין וְיִקְרֶה לָהֶם מַה שֶּׁקָּרָה לְבַעַל הַגָּן:</p>

<br />
</blockquote>

<h2 id="הַשַּׁעַרהָעֶשְׂרִיםוּשְׁנַיִם:זֶההַשַּׁעַרלַייָצַדִּיקִיםיָבֹאוֹבוֹ">הַשַּׁעַר הָעֶשְׂרִים וּשְׁנַיִם: זֶה הַשַּׁעַר לַייָ צַדִּיקִים יָבֹאוֹ בוֹ</h2>

<blockquote>
<p><strong>וַיֹאמַר</strong> בֶּן הַמֶּלֶךְ דַּע כִּי הַצְּלָמִים
מֵעוֹדִי וְעַד הַיּוֹם הַזֶּה גָעֲלָה נַפְשִׁי בָם. וּמָאַסְתִּי אוֹתָם
וְנִתְיָאַשְׁתִּי מִטּוּבָם. אִם כֵּן הַגִּידָה נָא לִי מַה שֶׁיְסֻפַּר
מִן הָאֱמוּנָה וְסוֹדוֹתֶיהָ. לְמַעַן אַרְגִּיל
נַפְשִׁי לָלֶכֶת בִּנְתִיבוֹתֶיהָ. אָמַר הַנָּזִיר זֶה הַכְּלָל יָדוּעַ
בֶּאֱמֶת כִּי הָאֱמוּנָה תְלוּיָה בִשְׁנֵי דְבָרִים. הָאֶחָד מֵהֶם
יְדִיעַת הָאֵל יִתְבָּרֵךְ וְיִתְעַלֶּה בּוֹרֵא כָל הַנִּבְרָאוֹת
בִּגְאוֹנוֹ. וְהַשֵּׁנִי לַעֲשׂוֹת רְצוֹנוֹ. אָמַר בֶּן הַמֶּלֶךְ
וְאֵיךְ הִיא יְדִיעַת הָאֵל יִתְבָּרֵךְ וְיִתְעַלֶּה. אָמַר הַנָּזִיר
הֲלֹא יִוָּדַע בָּאַחְדּוּת וּבָרַחֲמִים וְהַיְכֹלֶת עַל הַכֹּל.
וְהָעִלּוּי לְמַעְלָה מִן הַכֹּל. אָמַר בֶּן הַמֶּלֶךְ וּמַה הוּא
הַמּוֹפֵת בָּזֶה. אָמַר הַנָּזִיר הֲלֹא תֵדַע כִּי אַתָּה עָשִׂיתָ
מְלָאכָה שֶׁנִּסְתָּר מִמֶּנָּה פוֹעֲלָהּ בֶּאֱמֶת תָּעִיד וְתִגְזֹר
הַדִּין כִּי יֵשׁ לָהּ פֹּעֵל וְתִשְׁפֹּט וְתָדִין אוֹתוֹ כְּפִי מַה
שֶּׁתַּכִּיר וְתִרְאֶה מֵחָכְמַת מְלַאכְתּוֹ. לְתִקּוּן מַה שֶׁהִנְהִיג
בְּכֹחוֹ וִיכָלְתּוֹ. אִם כֵּן הִתְבּוֹנֵן מַלְכוּת הָאֵל יִתְבָּרֵךְ
וְיִתְעַלֶּה וּמֶמְשַׁלְתּוֹ. וְקַח מֵהֶם מוֹפֵת עָלָיו בְּמַה
שֶׁתִּרְאֶה מִיכָלְתּוֹ. וְרַחֲמָיו וְדַקּוּת חָכְמָתוֹ. וְהָשֵׁב אֶל
לִבְּךָ כִּי כָל נִבְרָא מוֹדֶה וּמֵעִיד וּמְחַוֶּה. כִּי לֹא יִתָּכֵן
בְּשׁוּם פָּנִים שֶׁתִּהְיֶה הַהַנְהָגָה הַהִיא בְלֹא מַנְהִיג
וּמְצַוֶּה. הִתְבּוֹנֵן מַלְכוּת הָאֵל יִתְעַלֶּה וְהַנְהָגָתוֹ. וְכֹחוֹ
וּגְבוּרָתוֹ. בְּמַה שֶּׁתִּרְאֵהוּ מִמְּלָאכוֹתָיו. מַעֲשֵׂה
אֶצְבְּעוֹתָיו. וּפְלִיאוּת בְּרִיּוֹתָיו. אֲשֶׁר כָּל נִבְרָא מוֹדֶה
כִּי אֵין מֵהֶם מִי שֶׁיֵּדַע וְיָבִין לָמָּה. וְאֵיךְ וּבַמָּה. כָּל
שֶׁכֵּן שֶׁיַּעֲשׂוּ כְאֶחָד מִנִּי אֶלֶף מַעֲשֵׂה תָקְפּוֹ
וּגְבוּרוֹתָיו וּלְהַבְדִּיל בֵּין הָאוֹר וּבֵין הַחֹשֶׁךְ וְכִי כֹחָם
וּגְבוּרָתָם חֲלוּשׁוֹת וִיעֵפוֹת. כָּלוֹת וְסָפוֹת. וְנִלְאוֹת מֵעֲשֹת
כָּהֶם מִגַּלְגַּלִּים סוֹבְבִים וְכוֹכָבִים מְאִירִים. וְרוּחוֹת
נֹשְׁבוֹת וְעָבִים נֶעֱכָרִים. מַגְשִׁימִים וּמַמְטִירִים. וְעֵצִים
וּצְמָחִים וְצוּרוֹת וּתְנוּעוֹת קַיִץ וָחֹרֶף וְקֹר וָחֹם. שֶׁמֶשׁ
וְיָרֵחַ לַיְלָה וָיוֹם. כֻּלָּם הֵם בְּהַנְהָגַת אָדוֹן אֶחָד חַי
וְקַיָּם מַנְהִיג חָכָם קַדְמוֹן. וְאָמְרוּ הַחֲכָמִים כִּי שָׁאֲלוּ
לְפִילוֹסוֹף וְאָמְרוּ לוֹ אַיֵּה הָאֵל. עָנָה בְּלֵב כָּל שֹׁאֵל.
אָמְרוּ לוֹ וּמָתַי הָיָה. עָנָה וּמָתַי לֹא הָיָה. וְאָמַר
הַמְשׁוֹרֵר:</p>

<p>הַס כָּל סְכָלִים אֹמְרִים מָתַי</p>

<p>הַיּוֹצְרָם הָיָה וְהוּא אַיֵּה</p>

<p>נִמְצָא בְלֵב דּוֹרְשָׁיו וְיָשׁוּבוּ</p>

<p>כֻּלָּם אֱלֵי שָׁרְשָׁם וְהוּא יִהְיֶה</p>

<p>הָיָה וְלָעַד יִהְיֶה עַל כֵּן</p>

<p>נִקְרָא בְשֵׁם אֶהְיֶה אֲשֶׁר אֶהְיֶה:</p>

<p><strong>כָּל</strong> אֵלֶּה הַנִּמְצָאוֹת יָעִידוּ עַל נַפְשָׁם.
שֶׁהֵם צְרִיכִים אֶל זוּלָתָם. וְיֵשׁ לָהֶם מַחֲזִיק חוּץ מִנַּפְשָׁם.
וְיַעֲבִירֵם עַל תַּכְלִית שְׁלֵמוּת הַפְּעֻלָּה בִּרְצוֹנוֹ וִירִיצֵם
עַל קַו דַּרְכֵיהֶם. לֹא יִסַּבּוּ בְלֶכְתָּם.
כְּמוֹ שֶׁנָּעִיד עַל מַהֲלַךְ הַגַּלְגַּלִּים עִם גֹּדֶל הַמֶּרְחָק
אֲשֶׁר בֵּינֵינוּ וּבֵינָם. וַאֲשֶׁר נֵדַע בֶּאֱמֶת מֵהַנְהָגַת
הַנִּבְרָאִים הַשְּׁפָלִים מֵהִתְחַלֵּף צוּרָתָם וּתְמוּנָתָם.
וְהַצֹּרֶךְ לְכָל אֶחָד מֵהֶם אֶל הַמָּזוֹן וּלְכָל אֶחָד מֵהֶם יַגִּיעַ
דֵּי מַחְסוֹרוֹ כְּפִי מַה שֶׁנִּגְזַר מֵאֵת הַבּוֹרֵא הַגּוֹזֵר
וְהַמְקַיֵּם עַל פִּי תְנוּעַת גַּלְגַּלָּיו וּמַדְרֵגוֹתָם. כַּאֲשֵׁר
יָעִידוּ הֹבְרֵי שָׁמַיִם הַחֹזִים בַּכּוֹכָבִים. וְאָמַר
הַמְשׁוֹרֵר:</p>

<p>רְאוּ הַבֹּעֲרִים בָּעָם בְּנֵי אִישׁ</p>

<p>עֲלֵי תֵבֵל סְבָבוּהָ זְבֻלִים</p>

<p>כְּבוֹר עָלָיו חֲמוֹר סוֹבֵב וְאִישִׁים</p>

<p>כְּבֵדִים יוֹרְדִים פַּעַם וְעוֹלִים:</p>

<p><strong>וְכָל</strong> אֵלּוּ יֵדְעוּ יְדִיעָה בְרוּרָה שֶׁאֵין אֶחָד
מֵהֶם שֶׁבָּרָא עַצְמוֹ וְלֹא יְנַהֵג דָּבָר מִכָּל דְּבָרָיו אֲבָל
הַנְהָגָתוֹ הוּא מִזּוּלָתוֹ. אֲשֶׁר הוֹלִידוֹ וְהִצְמִיחוֹ. וְהוּא
הַיָּכֹל לַהֲשִׁיבוֹ לְאָיִן כַּאֲשֶׁר גָּזַר לְהוֹצִיאוֹ לְיֵשׁ
וְלַהֲשִׁיבוֹ לְיֵשׁ כַּאֲשֶׁר גָּזַר לַעֲשֹׂתוֹ אָיִן כְּכָל אֲשֶׁר
יַחְפֹּץ לֹא יִמְנָעֵהוּ מוֹנֵעַ. כִּי אֵין לוֹ שֵׁנִי וְאֵין עִמּוֹ
חָבֵר וָרֵעַ. כִּי לוֹ לְבַדּוֹ מַלְכוּת הַכֹּל וְהַכֹּל אֵלָיו מוֹדֶה
וּמִשְׁתַּחֲוֶה וְכוֹרֵעַ. וְאֵין לְכָל דָּבָר מֵהֶם לֹא הֶזֵּק וְלֹא
תוֹעֶלֶת אֶלָּא כְּפִי רְצוֹנוֹ יִתְבָּרֵךְ. עַל כֵּן כְּשֶׁיְסֻפַּר
הַבּוֹרֵא יִתְבָּרֵךְ וְיִתְעַלֶּה יְסֻפַּר בְּנִמְנָעוֹת לֹא
בִּמְחֻיָּבוֹת בִּלְתִּי הָאַחְדּוּת לְבַדּוֹ כִּי הַמְחֻיָּבוֹת
תִּקְצַר בָּם כָּל לָשׁוֹן וְיֹאבַד כָּל רַעְיוֹן וְיִסָּכְלוּ הַדֵּעוֹת
וְיִתְבַּלְבְּלוּ הַמַּחֲשָׁבוֹת לַעֲלוֹת בַּמַּדְרֵגָה הַהִיא
הַנִּמְנַעַת מִלֵּב כָּל מַשְׂכִּיל. וְכָל הַפֹּרֵץ הַגָּדֵר הַזֶּה
יֵצֶר רַע הִשִּׁיאָהוּ. לֵב הוּתַל הִטָּהוּ. אֲבָל הַנִּמְנָעוֹת יוּכַל
לְסַפֵּר בָּהֶם כָּל מַשְׂכִּיל יוֹדֵעַ מַה יְדַבֵּר וְלֹא יִטְעֶה
בִּלְשׁוֹנוֹ כִּי אֵין בָּזֶה גְרִיעוּת בְּחֻקּוֹ יִתְבָּרֵךְ
וְיִתְעַלֶּה עַל כָּל הַגָּדָה וְסִפּוּר:</p>

<p><strong>אָמַר</strong> בֶּן הַמֶּלֶךְ אַחֲרֵי אֲשֶׁר הוֹדַעְתַּנִי
אֵיךְ דֶּרֶךְ יְדִיעָתוֹ יִתְעַלֶּה הוֹדִיעֵנִי נָא דַרְכֵי רְצוֹנוֹ
וְחֶפְצוֹ מִבְּרוּאָיו. אָמַר הַנָּזִיר כְּלָל רְצוֹן הָאֵל יִתְבָּרֵך
שֶׁתֶּאֱהַב לְזוּלָתְךָ מַה שֶׁתֶּאֱהַב לְנַפְשְׁךָ. וְתַרְחִיק
מִמֶּנּוּ מַה שֶׁתֶּאֱהַב לְהַרְחִיק מִנַּפְשְׁךָ. כִּי זֶה יֹשֶׁר הָאֵל
וּרְצוֹן הָאֵל בְּיֹשֶׁר:</p>

<br />
</blockquote>

<h2 id="הַשַּׁעַרהָעֶשְׂרִיםוּשְׁלֹשָׁה:שְׁאֵלַתבֶּןהַמֶּלֶךְעַלהַנְּזִירִיםוְהַנְהָגָתָם.וְעִנְיַןאֱמוּנָתָם">הַשַּׁעַר הָעֶשְׂרִים וּשְׁלֹשָׁה: שְׁאֵלַת בֶּן הַמֶּלֶךְ עַל הַנְּזִירִים וְהַנְהָגָתָם. וְעִנְיַן אֱמוּנָתָם</h2>

<blockquote>
<p><strong>וַיֹאמֶר</strong> בֶּן הַמֶּלֶךְ כָּל עוֹד שֶׁאוֹסִיף
לִשְׁמֹע פְּנִינֶיךָ אוֹסִיף לִתְמֹהַּ. וְרָאוּי אֲנִי שֶׁאֶתְמַהּ אִם
הָיוּ מֵאֱמוּנָתְךָ וְדַעְתְּךָ וְחָכְמָתְּךָ הָאֲנָשִׁים אֲשֶר
שָׁמַעְתִּי עֲלֵיהֶם כִּי אָבִי שְׂנֵאָם וּשְׂרָפָם בְּלִי חֲטָאִים
וַאֲשָׁמוֹת. וְאִם הָיוּ הַנְהָגוֹתֵיהֶם דּוֹמוֹת. אָמַר הַנָּזִיר דַּע
כִּי כֵן הָיוּ שְׁלֵמִים יוֹתֵר מִמֶּנִי בֶאֱמוּנָתָם. וְחָכְמָתָם
וְיֹשֶׁר הַנְהָגָתָם. אָמַר בֶּן הַמֶּלֶךְ אִם
כֵּן אֵיךְ הִסְכִּימָה דַעַת כָּל עַם וָעָם מְדִינָה וּמְדִינָה
לִשְׁפֹּךְ עֲלֵיהֶם חֵמָה וְחָרוֹן. בְּשִׂנְאָה וּקְלָלָה וְרֹעַ
זִכָּרוֹן:</p>

<p><strong>אָמַר</strong> הַנָּזִיר אֱמֶת הִסְכִּימוּ כֻלָּם לִשְׂנֹא
וּלְקַלֵּל אַךְ רֹע זֵכֶר אֲשֶׁר תְּמַלֵּל. מַה יּוּכְלוּ לוֹמַר בְּמִי
שֶׁיִּצְדַּק וְלֹא יְכַזֵּב. וְיֵדַע וְלֹא יִסְכַּל. וְיוֹעִיל וְלֹא
יַזִּיק. וְיִתְפַּלֵּל וְלֹא יָנוּם. וְיָצוּם וְלֹא יִטְעַם. וְיִשְׂמַח
בְּיִסּוּרִין וְלֹא יִפְחֲדוּ מִמֶּנּוּ בְנֵי אָדָם עַל מָמוֹנָם
וּבָתֵּיהֶם. וַעֲלֵיהֶם וְעַל דּוֹמֵיהֶם אָמְרוּ הַחֲכָמִים עֵת הַחֹרֶף
עֵדֶן הַמַּאֲמִין. כִּי יִקְצְרוּ יָמָיו וְיָצוּם. וְיֶאֶרְכוּ
לֵילוֹתָיו וְיָקוּם. וְאָמַר הַמְשׁוֹרֵר:</p>

<p>בְּעֵת קַיִץ יְקוּצוּן מַאֲמִינִים</p>

<p>וְעֵת חֹרֶף לְיִשְׁרֵי לֵב יְדִידוּת</p>

<p>יְצוּמוּן כָּל יְמוֹתָיו הַקְּצָרִים</p>

<p>וְיָקוּמוּ חֲצוֹת לַיִל לְהוֹדוֹת:</p>

<p><strong>וּבֶאֱמֶת</strong> כִּי הָיוּ מַכִּירִים הַזְּמָן וְעֵרֶךְ
מַעֲלָתוֹ. וְהָיוּ רוֹאִים סוֹפוֹ מִתְּחִלָּתוֹ. וְלֹא נִפְתּוּ
מֵהֲבָלָיו. וְלֹא נִשְּׁאוּ בְתַעְתּוּעַ אֱלִילָיו. כִּי נוֹכְחוּ
מִזּוּלָתָם אֲשֶׁר הָיוּ לִפְנֵיהֶם. וְנוֹסְרוּ מִבִּלְעֲדֵיהֶם.
כַּאֲשֶׁר אָמְרוּ הַחֲכָמִים אִם תָּבֹא לִרְאוֹת הָעוֹלָם אַחֲרֶיךָ.
הַבֵּט אוֹתוֹ אַחַר זוּלָתֶךָ. וְאָמַר הַמְשׁוֹרֵר:</p>

<p>אִם אַחֲרֶיךָ תַּחְמֹד לִרְאוֹת פְּנֵי</p>

<p>תֵּבֵל וְאֵיכָה הָאֱנוֹשׁ בּוֹ יִחְיֶה</p>

<p>הַבֵּט אֲדָמָה אַחֲרֵי זוּלָתְךָ</p>

<p>כִּי אֶת אֲשֶׁר הָיָה כְּבָר הוּא יִהְיֶה:</p>

<p><strong>אָמַר</strong> בֶּן הַמֶּלֶךְ וְאֵיךְ הִסְכִּימָה דַעַת
כֻּלָּם וְסוֹדָם. לְהַשְׁמִידָם וּלְאַבְּדָם. וְיֶתֶר הָעָם הֵם
בֵּינֵיהֶם. מִשְׁתַּנִּים בְּמַעֲשֵׂיהֶם וּבְעִנְיְנֵיהֶם. אָמַר
הַנָּזִיר אָמְרוּ כִּי הַכְּלָבִים רַבִּים
בְּמִנְיְנֵיהֶם. מִשְׁתַּנִּים בְּצִבְעָם וּבְמִינֵיהֶם. נִקְבְּצוּ עַל
נְבֵלָה אַחַת וְהָיָה כָל אֶחָד נשֵׁךְ בָּהּ חֻקּוֹ. וְלֹקֵחַ מִמֶּנָּה
חֶלְקוֹ. עַד אֲשֶׁר רָבוּ אִישׁ אֶת אָחִיו בַּעֲבוּרָהּ. וַיִּנָּצוּ עַל
בְּשָׂרָהּ. וַיִּרְאוּ מֵרָחוֹק אִישׁ אֶחָד אֵין אִישׁ אִתּוֹ. בָּא
לִקְרָאתָם הֹלֵךְ לִמְלַאכְתּוֹ. וַיֹּאמְרוּ אִישׁ אֶל רֵעֵהוּ בֶּאֱמֶת
לֹא יָבֹא הָאִישׁ הַהוּא לִקְרָאתֵנוּ. כִּי אִם לָקַחַת לוֹ אֲשֶׁר
בְּיָדֵנוּ. וַיַּעַזְבוּ הַנְּבֵלָה. וַיֵּלְכוּ כֻלָּם עַל הָאִישׁ
בְּחֵמָה גְדוֹלָה. וַיְדַלְּגוּ עָלָיו פֶּתַע פִּתְאֹם וַיַּהַרְגוּהוּ.
וַיִּקְרְעוּ כָל בְּגָדָיו וַיִּסְחָבוּהוּ. וְהָאִישׁ הֶעָנִי לֹא הָיָה
דֹרֵשׁ חֶבְרָתָם. וְלֹא חָפֵץ בָּם וּבְנִבְלָתָם. וְאוּלָם הֵם רָאוּ
גֵרוּתוֹ עִמָּם. וְכִי לֹא הָיָה מִמִּינָם. לֹא מֵהֶם וְלֹא מֵהֲמוֹנָם.
וַתִּכְבַּד עֲלֵיהֶם חֶבְרָתוֹ וְלֹא מָצְאוּ רְוָחָה מֵעִמּוֹ. כִּי אִם
בְּהִפָּקֵד מְקוֹמוֹ. וְאַתָּה בֶּן הַמֶּלֶךְ דַּע כִּי הַנְבֵלָה. הִיא
הָאֲדָמָה הַנְּבָלָה. וּמִינֵי הַכְּלָבִים. הֵם עֹבְדֵי הַצְּלָמִים.
אֹכְלֵי לֶחֶם הָעֲצָבִים. וְהָאִישׁ אֲשֶׁר אֵין לוֹ חֵפֶץ בְּנִבְלָתָם.
וְגָעַל בָּם וּבְאַהֲבָתָם. הוּא בַּעַל הַדָּת אֲשֶׁר הִשְׁלִיךְ
הָעוֹלָם וּמָאַס בּוֹ וְנִתְקַבְּצוּ עָלָיו הַסְּכָלִים הָהֵם לִנְתשׁ
וְלִנְתֹץ. לְהַאֲבִיד וְלַהֲרֹס. וּבֵרַךְ חָכָם אֶחָד בְּעֵת מוֹתוֹ. אֶת
בָּנָיו וּבְנֵי בֵיתוֹ. וְאָמַר לָהֶם יְבָרֶכְכֶם הָאֵל וְיִשְׁמָרְכֶם
מִקִּנְאָה וְשִׂנְאָה דּוֹמוֹת לְשִׂנְאַת כּוֹפֵר לְבַעַל דָּת. וְאָמַר
הַמְשׁוֹרַר:</p>

<p>מֶה לִידִיד כָּל אֲשֶׁר סֻכַּת יְדִידוּת יְדֵי</p>

<p>חִשְׁקִי יְקִימוּן אֲזַי הָרַס בְּעֶבְרָתוֹ</p>

<p>וַאֲנִי בְעֵינָיו כְּגֵר תּוֹשָׁב וּמֻשְׁלָךְ כְּמוֹ</p>

<p>סֵפֶר אֱלֹהִים בְּבֵית כּוֹפֵר בְּתוֹרָתוֹ:</p>

<br />
</blockquote>

<h2 id="הַשַּׁעַרהָעֶשְׂרִיםוְאַרְבָּעָה:בְּמַעֲלוֹתהַשֵּׂכֶלעַלהַכְּסִילוּת.וְיִתְרוֹןהַדַּעַתעַלהַהוֹלֵלוּת">הַשַּׁעַר הָעֶשְׂרִים וְאַרְבָּעָה: בְּמַעֲלוֹת הַשֵּׂכֶל עַל הַכְּסִילוּת. וְיִתְרוֹן הַדַּעַת עַל הַהוֹלֵלוּת</h2>

<blockquote>
<p><strong>אָמַר</strong> בֶּן הַמֶּלֶךְ בֶּאֱמֶת שָׁנִיתָ
וְשִׁלַּשְׁתָּ לְלַמְּדֵנִי. וּלְהוֹעִילֵנִי וּלְהוֹדִיעֵנִי. מוּם
עֲבוֹדַת אֻמָּתֵנוּ וֶאֱמוּנָתָם עַד אֲשֶׁר הִרְחַקְתַּנִי לְבַל אֶקַּח
אֱמוּנָה שֶׁתִּהְיֶה יְדוּעַת חֲסֵרִים. אָמַר הַנָּזִיר דַּע בֶּן
הַמֶּלֶךְ כִּי לֹא יִרְחַב לְךָ מְקוֹם מַעֲמָדְךָ בִּלְתִּי אֱמוּנָה
וְלֹא תִרְחַב לְךָ הָאֱמוּנָה בִּלְתִּי הַשֵׂכֶל. אָמַר בֶּן הַמֶּלֶךְ
וּמַה הוּא הַדָּבָר שֶׁיָּצֵר עָלַי וְיַרְחִיב הֶפְכּוֹ. אָמַר הַנָּזִיר
הַחָכְמָה עשֶׁר. וְהָעשֶׁר מֶרְחָב. וְהַכְּסִילוּת עֲנִיּוּת.
וְהָעֲנִיּוּת מֵצַר. אָמַר בֶּן הַמֶּלֶךְ וּמַה הוּא הַמֵּצַר
הַזֶּה:</p>

<p><strong>אָמַר</strong> הַנָּזִיר הֲלֹא תִרְאֶה כִּי הֵצַר לְךָ
לִבְּךָ עָלֶיךָ בְּמַה שֶׁתִּסְכַּל עַל מַה שֶׁתִּשְׁאַל וְלֹא תְקַוֶּה
מֶרְחָב אֶלָּא בְהַשָּׂגַת הַהֲבָנָה בַדָּבָר הַהוּא. וְאָמַר הֶחָכָם
אִם יֵשׁ דָּבָר טוֹב מֵהַחַיִּים הוּא הַשֵּׂכֶל. וְאִם יֵשׁ דָּבָר
כָּמוֹהוּ הוּא הָעֹשֶר. וְאִם יֵשׁ דָּבָר קָשֶׁה מֵהַמָּוֶת הוּא
הַכְּסִילוּת. וְאִם יֵשׁ דָּבָר כָּמוֹהוּ הוּא הַדַּלּוּת. וְאָמַר אַחֵר
כָּל דָּבָר שֶׁיִּרְבֶּה יָזוֹל. אֶלָּא הַשֵּׂכֶל כְּשֶׁיִּרְבֶּה
יִיקַר. וְאָמַר אַחֵר נֹעַם הַצּוּרָה הַיֹּפִי הַחִיצוֹן. וְנֹעַם הַשֵּׂכֶל הַיֹּפִי הַקִּיצוֹן. וְאָמַר
הַמְשׁוֹרֵר:</p>

<p>מְתֵי שֵׂכֶל מְתֵי דֵעָה יְשָׁרָה</p>

<p>שְׁאֵלוּנִי בְנִיב שָׂפָה בְרוּרָה</p>

<p>הֲמֵחַיִּים בְּתֵבֵל טוֹב. עֲנִיתִים</p>

<p>תְּבוּנָה מִיקַר תֵּבֵל יְקָרָה.</p>

<p>הֲכָמוֹהוּ בְתֵבֵל יֵשׁ. עֲנִיתִים</p>

<p>רְכוּשׁ וָהוֹן לְאִישׁ חַיִּים וְאוֹרָה.</p>

<p>הֲיֵשׁ מַר מִכְּאֵב מָוֶת. עֲנִיתִים</p>

<p>אֲשֶׁר נַפְשׁוֹ בְיֵין סִכְלוּת שְׁכוּרָה.</p>

<p>הֲכָמוֹהוּ בְתֵבֵל יֵשׁ. עֲנִיתִים</p>

<p>אֲשֶׁר מִטּוּב זְמָן יָדוֹ קְצָרָה:</p>

<p><strong>וְכָל</strong> אֲשֶׁר שִׁבְּחוּ חֲכָמִים הַשֵּׂכֶל יְגַנּוּ
הַכְּסִילוּת. עַד אֲשֶׁר אָמְרוּ כִּי מַעֲשֵׂה הַזָּדוֹן בְּחָכְמָה
וּבְדַעַת הוּא יוֹתֵר טוֹב מֵהַשְּׁגָגָה בִכְסִילוּת. עַד אֲשֶׁר יַצִּיל
בְּעָלָיו מִפַּחַד וָפָחַת. וְיַעֲלֵהוּ מִבְּאֵר שָׁחַת. כַּאֲשֶׁר קָרָה
לִמְשָׁרֵת הַמֶּלֶךְ. אָמַר בֶּן הַמֶּלֶךְ וְאֵיךְ הָיָה:</p>

<p><strong>אָמַר</strong> הַנָּזִיר אָמְרוּ כִּי מֶלֶךְ עַז הָיָה בְעִיר
אֶחָת. וְכָל אִישׁ מֵהֲמוֹנוֹ יֵחָת. אֵין כֹּפֶר לַחֲמָתוֹ. וְאֵין
מֵשִׁיב גְּזֵרָתוֹ. וְאֶחָד מִמְּשָׁרְתָיו. הַקְּרוֹבִים אֵלָיו. שָׂם
לֶאֱכֹל לְפָנָיו. וּמֵרֹב פַּחְדָּתוֹ נִבְעַת מִפָּנָיו. וְהִטָּה
הַקְּעָרָה. וְשָׁפַךְ מִמֶּנָּה מְעַט וַחֲמַת הַמֶּלֶךְ בָּעֲרָה.
וַיֵּדַע הָעֶבֶד כִּי כָלְתָה אֵלָיו הָרָעָה. וְלֹא יִנָּצֵל מֵאַף
הַמֶּלֶךְ וַחֲרוֹנוֹ. וַיִּקַּח הַקְּעָרָה וַיַּהַפְכָהּ לְפָנָיו בְּרֹב
זְדוֹנוֹ. וַיּוֹסֶף אַף הַמֶּלֶךְ לַחֲרוֹת. וַיְצַו אֶת רֹאשׁוֹ
לִכְרוֹת. וַיֹּאמֶר לוֹ אוֹי לְךָ הַפֶּתִי הַסָּכָל מַה זֶּה אֲשֶׁר
עָשִׂיתָ הֲלֹא יָדַעְתָּ כִּי טוֹבָה הַשְּׁגָגָה הַגְּדוֹלָה מֵהַזָּדוֹן
הַקָּטָן וְאַף כִּי שִׁגְגָתְךָ הָיְתָה נְקַלָּה מְאֹד. וְהָיִיתָ קָרוֹב
לְהִנָּצֵל וּלְפָנַי לְשָׁרֵת וְלַעֲמֹד:</p>

<p><strong>וַיֹאמֶר</strong> הָעֶבֶד יָדַעְתִּי אֲדֹנִי הַמֶּלֶךְ כִּי
אַחַת דָּתֶךָ. וְאִישׁ לֹא יִנָּצֵל מֵעֶבְרָתֶךָ. וְעַל עָוֹן לֹא
תַחְמֹל. כַּקָּטֹן כַּגָּדֹל. עַל כֵּן חָמַלְתִּי עַל הוֹדֶךָ.
וְחָשַׁשְׁתִּי לִכְבוֹדֶךָ. פֶּן יִרְאֶה הָעָם הַזֶּה מִעוּט עֲוֹנִי
וְרֹב אַכְזְרִיּוּתֶךָ. וִיבַזּוּךָ בְלִבָּם וְיַחְשְׁבוּךָ מִקְּטַנֵּי
אֲמָנָה וְלֹא יִבְטְחוּ עוֹד בְּךָ וּבְאַהֲבָתֶךָ. וְלֹא תִכּוֹן אַתָּה
וּמַלְכוּתֶךָ. וַיִּיטַב מְאֹד בְּעֵינֵי
הַמֶּלֶךְ וַיָּשֹׁךְ חֲרֹנוֹ. וַיִּתֶּן לוֹ מַתָּן רַב וַיַּעֲבֵר עַל
עֲוֹנוֹ. אָמַר בֶּן הַמֶּלֶךְ וְגַם אֲנִי רָאִיתִי מִי שֶׁיְּקַוֶּה
הַמֶּרְחָב מִן הַמֵּצַר וְיִמְצָאֵהוּ וַאֲנִי בָטוּחַ שֶׁאֶהְיֶה בְעֵזֶר
הָעֹזֵר אֶחָד מֵהֶם. אָמַר הַנָּזִיר וּבִלְבַד שֶׁלֹּא יִגְבַּר
הַתַּרְנְגֹל עָלֶיךָ בְחָכְמָה וּבִינָה כַּאֲשֶׁר קָרָה לְאֶחָד מִבְּנֵי
הַנְּדִיבִים. אָמַר בֶּן הַמֶּלֶךְ וְאֵיךְ הָיָה:</p>

<p><strong>אָמַר</strong> הַנָּזִיר אָמְרוּ כִּי הָיָה בְאֶרֶץ
מֶרְחַקִּים חָבֵר אֶחָד לַמֶּלֶךְ שְׁלֹמֹה. וְהָיָה מְבַקֵּר אוֹתוֹ
בְכָל שָׁנָה וְשָׁנָה מִמְּקוֹמוֹ. וְהָיָה הַמֶּלֶךְ נוֹתֵן אֵלָיו
מַתָּנוֹת לָשֵׂאת עִמּוֹ. אֶל מוֹלַדְתּוֹ וְאֶל עַמּוֹ. וְשָׁנָה אַחַת
נָשָׂא אֵלָיו הֶחָבֵר הַהוּא מִנְחָה יְקָרָה. וְהוֹבִיל שַׁי לַמּוֹרָא.
וְכַאֲשֶׁר רָצָה לְהִפָּרֵד מִמֶּנּוּ אָמַר הַמֶּלֶךְ לָתֵת לוֹ מַתָּנָה
גְדוֹלָה בְשׁוּבָה וָנַחַת. וַיְמָאֵן לָקַחַת. וַיֹּאמֶר לוֹ
אֲדֹנִי הַמֶּלֶךְ אֵינֶנִּי רוֹצֶה בְמַתְּנַת יָדֶיךָ.
כִּי תְהִלָּה לָאֵל וְלַחֲסָדֶיךָ. כָּל טוּב בְּיָדִי גָבָר. יֵשׁ לִי
רָב אֵין לִי מַחְסֹר כָּל דָּבָר. וְאוּלָם אִם יֵשׁ בְּנֶפֶשׁ אֲדֹנִי
לִגְמֹל לְעַבְדוֹ טוֹבוֹת שְׁלֵמוֹת. יְלַמְּדֵנִי נָא צִפְצוּף הָעוֹפוֹת
וְשִׂיחַת הַבְּהֵמוֹת. אָמַר הַמֶּלֶךְ דַּע אָחִי כִּי לֹא אֶמְנַע
מִמְּךָ בַקָּשָׁתֶךָ. וְלֹא אֶקְפֹּץ יָד מֵעֲשׂוֹת שְׁאֵלָתֶךָ. אֲבָל
הַדָּבָר אֲשֶׁר שָאַלְתָּ הוּא סַכָּנָה גְדוֹלָה וְיֵשׁ בּוֹ סוֹד
צָפוּן. וְעִנְיָן טָמוּן. אִם תְּסַפֵּר דָּבָר אֶחָד מִמַּה שֶׁתִּשְׁמַע
מִיָּד הַמָּוֶת יָבֹא אֵלֶיךָ. וְלֹא יוּשַׁת כֹּפֶר עָלֶיךָ. אָמַר
הֶחָבֵר וִיהִי מָה הוֹדִיעֵנִי מְעַט מֵחָכְמָתְךָ. וַאֲנִי אֶהְיֶה
נִזְהָר בְּגֹזֶר הַצּוּר בְּמִצְוָתֶךָ. וְכִרְאוֹת הַמֶּלֶךְ רֹב חֶפְצוֹ
וּתְשׁוּקָתוֹ. מִלֵּא בַדָּבָר הַהוּא תַאֲוָתוֹ. וַיֵּלֶךְ וַיָּשָׁב אֶל
בֵּיתוֹ:</p>

<p><strong>וַיְהִי</strong> יוֹם אֶחָד וְהוּא ישֵׁב עִם אִשְׁתּוֹ.
וְהִנֵּה הַשּׁוֹר אֲשֶׁר לוֹ בָּא מִן הַשָּׂדֶה מִמְּלַאכְתּוֹ.
וַיִּקְשְׁרוּ אוֹתוֹ לְצַד הַחֲמוֹר אֲשֶׁר
בַּבַּיִת וַיָּשִׂימוּ לְפָנָיו מִסְפּוֹא וְלִפְנֵי הַחֲמוֹר לֹא נִתַּן
כִּי הָיָה חוֹלֶה:</p>

<p><strong>וַיֹּאמֶר</strong> הַחֲמוֹר אֶל הַשּׁוֹר אָחִי אֵיךְ
שְׁלוֹמְךָ וְעִנְיָנְךָ עִם אֵלֶּה הָאֲנָשִׁים. אָמַר הַשּׁוֹר אָחִי חֵי
אֲדֹנִי אֵינֶנִּי אֶלָּא בְעָמָל כָּבֵד וִיגִיעָה גְדוֹלָה. כָּל הַיּוֹם
וְכָל הַלַּיְלָה. אָמַר הַחֲמוֹר אָחִי הֲלֹא אֲבַקֵּשׁ לְךָ מָנוֹחַ
וְאֶתֵּן לְךָ עֵצָה אֲשֶׁר תִּיטַב לְךָ. וְתָנוּחַ מִיגִיעָתְךָ
וַעֲמָלְךָ:</p>

<p><strong>אָמַר</strong> הַשּׁוֹר אָחִי מִי יִתֵּן וְהָיָה לְבָבְךָ זֶה
שָׁלֵם עִמִּי לְרַחֵם עָלַי וְלַחְמֹל. וַאֲנִי לֹא אֶטֶּה מֵעֲצָתְךָ
יָמִין וּשְׂמֹאל:</p>

<p><strong>אָמַר</strong> הַחֲמוֹר הַשֵּׁם יוֹדֵעַ כִּי בְתָם לְבָבִי.
וְנִקְיוֹן מַחְשָׁבִי. אֲנִי מְדַבֵּר אֵלֶיךָ וַעֲצָתִי שֶׁלֹּא תֹאכַל
הַלַּיְלָה פֹּה. גַּם תֶּבֶן גַּם מִסְפּוֹא. וְכִרְאוֹת בְּעָלֵינוּ כִּי
לֹא תֹאכַל. יֹאמַר כִּי חוֹלֶה אַתָּה וְיָכֹל לֹא תוּכַל. וְלֹא
יוֹגִיעֲךָ וְאָז תָּנוּחַ וְתִשְׁקֹט. וְכִסְלְךָ עוֹד לֹא יָקוֹט.
כָּמוֹנִי הַיּוֹם שָׁקֵט וְנָח וּמִמְּלַאכְתִּי נִרְפֵּיתִי. בִּרְאוֹתָם
כִּי נֶחֱלֵיתִי. וַתִּיטַב עֳצָתוֹ בְעֵינֵי הַשּׁוֹר. וַיַּעַשׂ כְּכָל
אֲשֶׁר צִוָּה אֵלָיו הַחֲמוֹר. וַיָּקָם הָאִישׁ בְּעוֹד לַיְלָה וַיַּרְא
כִּי בְעוֹד הַשּׁוֹר יָשֵׁן הָלַךְ הַחֲמוֹר אֵצֶל אֲבוּסוֹ. וְאָכַל שָׁם
עַד אֲשֶׁר מִלָּא כְרֵסוֹ. וְכִשְׁמֹעַ הָאִישׁ לְשׁוֹנָם. דִּבְרֵיהֶם
וְהֶגְיוֹנָם. וּבִרְאוֹתוֹ מַעֲשֵׂה הַחֲמוֹר
וְעָרְמָתוֹ. תָּמַהּ מְאֹד וַיִּפְתַּח אֶת גְּרוֹנוֹ. וַיְמַלֵּא שְׂחוֹק
פִּיו וּלְשׁוֹנוֹ. וַתֹּאמֶר לוֹ אִשְׁתּוֹ לָמָּה זֶּה שָׂחַקְתָּ הַלֵּץ
הָאַכְזָר. הֲלֹא אֵין בֵּינֵינוּ זָר. וַיֹּאמֶר לָהּ הָאִישׁ זָכֹר
זָכַרְתִּי. לְדָבָר מֵעֲסָקַי וְעִנְיָנַי וְשָׂחָקְתִּי:</p>

<p><strong>וַיְהִי</strong> בַבֹּקֶר וַיֵּלֶךְ אֶל אֵבוּס הַשּׁוֹר. וַיִּמְצָא שָׁם הַמִּסְפּוֹא אֲשֶׁר הִנִּיחַ
הַחֲמוֹר. וַיֹּאמֶר לְנַעֲרוֹ. הִנֵּה הַשּׁוֹר גָּדַל חָלְיוֹ וְצִירוֹ.
לֹא יַעֲשֶׂה הַיּוֹם מְלָאכָה קַח הַחֲמוֹר בִּמְקוֹמוֹ. וְיַעֲבֹד
בַּעֲדוֹ וּבְעַד עַצְמוֹ. וַיְהִי לְעֵת הָעַרְבָּיִם. וַיָּשָׁב הַחֲמוֹר
יָגֵעַ וּרְפֵה יָדָיִם. וַיֹּאמֶר לוֹ הַשּׁוֹר אָחִי הֲשָׁמַעְתָּ
מִמֶּנִּי דָבָר מֵהַדְּבָרִים. לְאֵלֶּה הָאֲנָשִׁים הָאַכְזָרִים. אָמַר
הַחֲמוֹר שָׁמַעְתִּי אוֹמְרִים אִם לֹא יֹאכַל הַשּׁוֹר הַמִּסְפּוֹא
הַלַּיְלָה. נִשְׁחָטֵהוּ וְיִהְיֶה לָנוּ לְאָכְלָה. וַיִּשְׁמַע הַשּׁוֹר
וַיֶּחֱרַד מְאֹד לִדְבָרַָיו וַיָּשֶׂם פִּיו עַל הָאֵבוּס כָּאַרְיֵה עַל
טַרְפּוֹ. וְלֹא הִגְבִּיהַּ רֹאשׁוֹ עַד אָכְלוֹ כָל הַמִּסְפּוֹא.
וַיִּשְׁמַע הָאִישׁ אֶת דִּבְרֵי הַחֲמוֹר וְתַחְבֻּלוֹתָיו וַיִּשְׂחַק
שְׂחוֹק גָּדוֹל. וַתֹּאמֶר לוֹ אִשְׁתּוֹ כְּבָר שָׂחַקְתָּ תְמוֹל.
וְאָמַרְתִּי אוּלַי מִקְרֶה הוּא וְעַתָּה שַׁבְתָּ לִשְׂחֹק וְאֵין
אִתָּנוּ זָר. בֶּאֱמֶת מִתְלוֹצֵץ אַתָּה מִמֶּנִּי אוֹ תִרְאֶה בִי
עֶרְוַת דָּבָר. וְהִנְנִי נִשְׁבַּעְתִּי בְאֵל כִּי לֹא תִקְרַב לִי
וְלֹא תִדְבַּק בִּי עוֹד כַּאֲשֶׁר דָּבַקְתָּ. עַד שֶׁתַּגִּיד לִי
הָאֱמֶת מַדּוּעַ שָׂחָקְתָּ. וַיֹּאמֶר לָהּ מְחַלֶּה פָנֶיהַָ בְאַהֲבָה
וְכָבוֹד. הַחֲרִישִׁי אֲחוֹתִי כִּי לֹא יִתָּכֵן לִי לְהַגִּיד הַסּוֹד.
אָמְרָה הָאִשָּׁה הִנֵּה אָנֹכִי נִשְׁבַּעְתִּי בֶאֱמֶת. שֶׁלֹּא תִרְאֶה
פָנַי עוֹד עַד שֶׁתֹּאמַר לִי הָאֱמֶת:</p>

<p><strong>אָמַר</strong> הָאִישׁ יָדֹעַ יָדַעְתִּי. כִּי אִם אֹמַר לָךְ
הַדָּבָר הֵן גָוַעְתִּי אָבַדְתִּי. אָמְרָה בִּי נִשְׁבַּעְתִּי. כִּי
לֹא אֶשְׁתֶּה וְאֹכַל. עַד אֲשֶׁר אוֹתְךְ אֲפַתֶּה וְגַם אוּכָל:</p>

<p><strong>אָמַר</strong> הָאִישׁ הִנֵּה נַפְשִׁי שַׂמְתִּי פְדוּתֵךְ
כִּי בָחַרְתִּי לָמוּת וְאַל יִפֹּל אַרְצָה אֶחָד מִשְֹּעָרַיִךְ. כִּי
מַה חֶפְצִי בְּבֵיתִי אַחֲרַיִךְ. וְעַתָּה הָנִיחִי לִי מְעַט
וּלְשָׁלוֹם קַוִּי. אֲצַוֶּה אֶל בֵּיתִי אַחֲרֵי כֵן אַגִּיד כְּכָל
אֲשֶׁר תְּצַוִּי. וַיִּקְרָא כָל אֹהֲבֵיהֶם וּקְרוֹבֵיהֶם. לְצַוֹּת
לִפְנֵיהֶם. וַיְהִי לוֹ בְּבֵיתוֹ כֶלֶב. וּבְצִדּוֹ כִּכַּר לֶחֶם
מֻשְׁלָךְ וּבָשָׂר שָׁמֵן וָחֵלֶב. וְלֹא רָצָה לֶאֱכֹל וְלֹא גִלָּה
עֲלֵיהֶם שִׁנָּיו. מִדַּאֲגָתוֹ עַל מוֹת אֲדֹנָיו. וַיָּבֹא הַתַּרְנְגֹל
אֲשֶׁר בַּבַּיִת וַיִּקַּח הַלֶּחֶם עִם הַבָּשָׂר. וַיֹּאכַל עִם נָשָׁיו
כָּל טוּב לֹא חָסָר. וַיָּקָם הַכֶּלֶב לִקְרָאתוֹ כַּאֲרִי. וַיֹּאמֶר
לוֹ אֲהָהּ הַנָּבָל הָאַכְזָרִי. מַה גָּדְלָה פְרִיצוּתֶךָ. וּמַה
מָּעֲטָה עַנְוְתָנוּתֶךָ. אֲדֹנֶיךָ כְּפֶשַׂע בֵּינוֹ וּבֵין הַמָּוֶת
וְאַתָּה אֹכֵל וְשָׂמֵחַ בְּקֶרֶב אֹהָלָיו. וְלֹא תִדְאַג עָלָיו:</p>

<p><strong>אָמַר</strong> הַתַּרְנְגֹל אִם אֲדֹנֶיךָ הוּא פֶּתִי
וְסָכָל. מַה יֵשׁ בְּיָדִי לַעֲשׂוֹת וּמַה זֶּה אוּכָל. הֲלֹא אָנֹכִי
יֵשׁ לִי עֶשֶׂר נָשִׁים אֶמְשֹׁל בָּהֶם כְּחֶפְצִי וְתַאֲוָתִי. אֵין
אַחַת מֵהֶם שֶׁתַּמְרֶה אֶת פִּי מִצְוָתִי. וַאדֹנֶיךָ אֵין לוֹ אֶלָּא
אֶחָת. וְלֹא יוּכַל לִמְשֹׁל בָּהּ וְלִכְבֹּש אוֹתָהּ וּלְיַסְּרָהּ
כַּמִּשְׁפָּט. וַיִּפְתַּח הַתַּרְנְגֹל אֶת פִּיו וַיִּקְרָא:</p>

<p>נִלְכָּד בְּתוֹךְ רֶשֶׁת בְּיַד אֵשֶׁת הֲיֵשׁ</p>

<p>רָעָה כְאִשָּׁה משְׁלָה עַל גָּבֶר</p>

<p>הַט אָזְנְךָ וּשְׁמַע לְקוֹל מוּסָר וְדַע</p>

<p>וּלְמַד תְּבוּנוֹת מִקְּרִיאַת גָּבֶר:</p>

<p><strong>אָמַר</strong> הַכֶּלֶב וְאֵיךְ יַעֲשֶׂה. אָמַר הַתַּרְנְגֹל
אִלּוּ הָיָה לֹקֵחַ עֵץ עָבֶה. וַיַּכֶּה אוֹתָהּ מַכָּה רַבָּה. אֲנִי
אֶהְיֶה לוֹ עָרֵב נֶאֱמָן. שֶׁהִיא תְחַלֶּה פָנָיו שֶׁלֹּא יַגִּיד לָהּ
כָּל דָּבָר בְּכָל עֵת וּזְמָן. וַיִּשְׁמַע הָאִישׁ וַיַּעַשׂ כֵּן
וַיִּנָּצֵל.</p>

<p><strong>אָמַר</strong> בֶּן הַמֶּלֶךְ מֵאֵת הַנּוֹתֵן לַשֶּׂכְוִי
בִינָה אֲנִי מְיַחֵל וּמְקַוֶּה שֶׁלֹּא תִהְיֶה מַדְרֵגָתִי פְחוּתָה
מִמַּדְרֵגַת הַתַּרְנְגֹל. עַל כֵּן הֶחָכָם הַיָּשָׁר הוֹסִיפָה לִי
תוֹעֶלֶת דַּעַת וְתוֹעֶלֶת חָכְמָה כִּי זֹאת מְנוּחָתִי עֲדֵי עַד
אוֹתָהּ אֲבַקֵּשׁ:</p>

<br />
</blockquote>

<h2 id="הַשַּׁעַרהַחֲמִשָּׁהוְעֶשְׂרִים:בְּמַדְרֵגַתהָעוֹלָםהַזֶּה.הַנִּקְלֶהוְהַנִּבְזֶה">הַשַּׁעַר הַחֲמִשָּׁה וְעֶשְׂרִים: בְּמַדְרֵגַת הָעוֹלָם הַזֶּה. הַנִּקְלֶה וְהַנִּבְזֶה</h2>

<blockquote>
<p><strong>וַיֹּאמֶר</strong> הַנָּזִיר דַּע אַתָּה בֶּן הַמֶּלֶךְ כִּי
לֹא יָסוּר הָאָדָם אֶל הַטּוֹב וְלֹא יָסוּר מִן הָרָע אֶלָּא בְחָכְמָה.
אָמַר בֶּן הַמֶּלֶךְ אֵת אֲשֶׁר תֹּאמַר הוּא אֱמֶת וָצֶדֶק וְאִלּוּ
הֶאֱמַנְתִּי כִּי תוֹעֶלֶת הַחָכְמָה וְהֶזֵּק הַכְּסִילוּת הָיָה גוֹרֵם
זֶה לְבָד לֹא הוֹסַפְתִּי בְחָכְמָה שִׂמְחָה. וְלֹא בְסִכְלוֹת אֲנָחָה.
אָמַר הַנָּזִיר דַּע אָחִי כִּי אַחֲרִית הַדָּבָר שֶׁתִּרְאֶה גְמוּל
וְלֹא יַשִּׂיגֵהוּ הָאָדָם כִּי אִם בְּחָכְמָה וּמַעֲשֵׂה הַטּוֹב
וְעֹנֶשׁ לֹא יְחֻיַּב כִּי אִם בְּסִכְלוּת וְרֹעַ הַמַּעֲשֶׂה:</p>

<p><strong>אָמַר</strong> בֶּן הַמֶּלֶךְ אִם כֵּן הוֹסִיפָה לִי
שֶׁאֶמְאַס. בָּעוֹלָם הַזֶּה הַנִּמְאָס. וְהַגִּידָה לִי מַה
מַּדְרֵגָתוֹ אֶצְלְךָ:</p>

<p><strong>אָמַר</strong> הַנָּזִיר דַּע כִּי אֲנִי כְּשֶׁרָאִיתִי
הָעוֹלָם מִתְהַפֵּךְ וּמִשְׁתַּנֶּה וְרָאִיתִי הָאָדָם בּוֹ בְרֹעַ
הָעִנְיָן וּמָצָאתִי הַמְּנוּחָה מְעוּטָה וְהַיְגִיעָה מְרֻבָּה.
וְרָאִיתִי כִּי הָאָדָם אִלּוּ יִנָּתֵן לוֹ הָעוֹלָם כֻּלוֹ
וּנְעִימוּתוֹ וְכָל מַה שֶׁתִּתְאַוֶּה הַנֶּפֶשׁ בּוֹ מִמִּינֵי
הַגַּאֲוָה וְהַכָּבוֹד וְנִגְזַר עָלָיו הֱיוֹת מַזָּלוֹ טוֹב וּמַצְלִיחַ
וְשֶׁיִּהְיֶַה נִכְבָּד בֵּין אַנְשֵׁי דוֹרוֹ וְשָׁלֵם בְּאֵבָרָיו.
וְנִשְׁמָר מֵאֹיְבָיו וּמִמְּקַנְאָיו. וּמַשִּׂיג חֶפְצוֹ וּמַאֲוַיָּיו.
כָּל יְמֵי חַיָּיו. לֹא יַאֲרִיךְ יָמִים עַל מַמְלַכְתּוֹ יוֹתֵר
מִמֵּאָה שָׁנָה. וּבְהַגִּיעוֹ לִשְׁמוֹנִים שָׁנָה. יַלְבִּין שְׂעָרוֹ.
וְיֵלֵךְ אוֹרוֹ. יָנוּס לֵחוֹ. וְיִמַּר רֵיחוֹ. יִשְׁתַּנּוּ כָל
כֹּחוֹתָיו וְלֹא תֶעֱרַב לוֹ שִׂמְחָה וְחֶבְרַת רֵעִים וַחֲבֵרִים. וְלֹא
יִשְׁמַע עוֹד בְּקוֹל שָׁרוֹת וְשָׁרִים. כַּאֲשֶׁר אָמְרוּ הַחֲכָמִים
מִי שֶׁהִגִּיעַ לִשְׁמוֹנִים שָׁנָה נִכְאָב בְּלִי חֹלִי. וְאָמְרוּ עוֹד
הֶחֳלִי זִקְנָה מִקְרִית. וְהַזִּקְנָה חֳלִי טִבְעִי. וְאָמְרוּ עוֹד
הַמָּוֶת חוֹף הַחַיִּים. וְהַזִּקְנָה סְפִינָה תִקְרַב אֶל הַחוֹף.
וְאָמְרוּ בַּעֲלֵי הַמְּשָׁלִים שְׁלֹשָׁה אֵין לָהֵם רְפוּאָה. דַּלּוּת
שֶׁיִּתְחַבֵּר עִמּוֹ הָעַצְלוּת. וְשִׂנְאָה שֶׁתְּבִיאָהּ הַקִּנְאָה.
וָחֳלִי שֶׁתִּתְעָרֵב בּוֹ הַזִּקְנָה. וְאָמַר הַמְשׁוֹרֵר:</p>

<p>שְׁלֹשָׁה אֵין צֳרִי אֶל מַחֲלָתָם</p>

<p>עֳנִי בָנוּ יְדֵי עַצְלָה זְבוּלוֹ</p>

<p>וְשִׂנְאָה מִפְּנֵי קִנְאָה וּמַכְאֹב</p>

<p>אֲשֶׁר תַּצִּיב יְמִין זִקְנָה גְבוּלוֹ:</p>

<p><strong>וְאַחַר</strong> שֶׁיֵּלֵךְ הָאָדָם אֶל מָקוֹם אֲשֶׁר אֵין
מָנוֹס מִמֶּנּוּ אָז יָשִׁיב מַה שֶׁאָצַר וְכָנַס מְפֻזָּר וּמְפֹרָד.
וּמַה שֶׁסָּתַם וְחָתַם גָּלוּי וְנוֹדָע. וּמַה שֶׁבָּנָה וְגָדַר
פָּרוּץ וְנֶחֱרָב. וְיֹאבַד שְׁמוֹ וְיִשָּׁכַח זִכְרוֹ. גָּבְהוֹ
יִשָּׁפֵל. וְנָגְהוֹ יֵאָפֵל:</p>

<p><strong>וְכַאֲשֶׁר</strong> רָאִיתִי כָל מְקֻבָּץ מְפֹרָד. וְכָל
מִקְנֶה מְשֻׁלָּל. וְלֹא יִשָּׁאֵר כִּי אִם יִרְאַת הָאֵל וּמַעֲשֵׂה
הַיּשֶׁר. וּפֹעַל הַכֹּשֶׁר. אֲשֶׁר לֹא יְשָׁדֵּהוּ שֹׁדֵד וְלֹא
יַשְׁחִיתֵהוּ מַשְׁחִית. אָז רָאִיתִי לָשׂוּם מְגַמָּתִי. עֲצָתִי
וְתַאֲוָתִי. בָּעוֹלָם הַבָּא וְשֶׁאָשִׂים יִתְרוֹן בַּכָּבוֹד אֲשֶׁר
יִקָּנֶה טוּבוֹ וְהַמַּעֲשֶׂה אֲשֶׁר יִשָּׁאֲרוּ אוֹתוֹתָיו לָנֶצַח
וְלֹא סַרְתִּי מֵהֶם תָּמִיד מִהְיוֹת מִשְׁתַּדֵּל עֲלֵיהֶם מִיּוֹם
דַּעְתִּי אוֹתָם וְנִשְׁקְפוּ לִי בְּעַד חַלּוֹן הַהֲבָנָה. וְשַׁבְתִּי
לַעֲבֹד בֶאֱמוּנָה. עֲבוֹדַת אָבִי שֶׁבַּשָּׁמַיִם וּלְהִנָּצֵל אֵלָיו.
וּלְהִמָּלֵט עָדָיו. וּמָאַסְתִּי וְהִשְׁלַכְתִּי אַחֲרֵי גֵוִי כָּל
דָּבָר זוּלָתִי. כְּפִי כֹחִי וִיכָלְתִי. וְכָל מִי שֶׁהִרְגִּיל
נַפְשׁוֹ בַעֲבוֹדַת הָאֵל וְעָמַד עַל מַעֲשֵׂה הַצֶּדֶק יִהְיֶה חֶלְקוֹ
עֹדֵף וְטוּבוֹ נִשְׁאָר וְקַיָּם וְתִקְוָתוֹ עוֹמֶדֶת לָעַד לְפִי דַעַת
הַחֲכָמִים בַּעֲלֵי הַלְּבָבוֹת הַזַּכּוֹת אֲשֶׁר הִשִּׂיגוּ בְטוּב
שִׂכְלָם וַהֲבָנָתָם. אֲמִתַּת הַדְּבָרִים הַיְקָרִים וּבָאוּ עַד
תְּכוּנָתָם:</p>

<br />
</blockquote>

<h2 id="הַשַּׁעַרהַשִּׁשָּׁהוְעֶשְׂרִים:מוּסַרהַנָּזִירוְתוֹכְחֹתָיו.וְיִתְרוֹןאָדָםעַלאָדָםבְּמִדּוֹתָיו">הַשַּׁעַר הַשִּׁשָּׁה וְעֶשְׂרִים: מוּסַר הַנָּזִיר וְתוֹכְחֹתָיו. וְיִתְרוֹן אָדָם עַל אָדָם בְּמִדּוֹתָיו</h2>

<blockquote>
<p><strong>אָמַר</strong> הַנָּזִיר עַל כֵּן בְּנִי אַל יִמְנָעֲךָ
מֵהַבֵּט בַּדְּבָרִים אֲשֶׁר יְקַוֶּה הָאָדָם גְּמוּלָם וּמֵהִתְעַסֵּק
בָּהֶם מִעוּט הַחֲכָמִים וְהַמְלַמְּדִים אוֹתְךָ לְהוֹעִיל. וְלֹא
תֵבוֹשׁ לִלְמֹד מִכָּל אָדָם וְאָז הַשֵּׂג תַּשִּׂיג וְהַצֵּל תַּצִּיל.
כִּי אָמַר הֶחָכָם קַח הַפְּנִינִים מִן הַיָּם. וְהַזָּהָב מִן הֶעָפָר.
וְהַחָכְמָה מִמִּי שֶׁלְּמָדָהּ. וְאָמַר אַחֵר שְׁאַל מִי שֶׁנִּסָּה
הַדְּבָרִים. וְיִתֵּן לְךָ בְחִנָּם מַה שֶׁקָּנָה בְדָמִים יְקָרִים.
וְאָמַר הַמְשׁוֹרֵר:</p>

<p>דְּרֹש חָכְמָה וְאַל תַּבִּיט לְמַרְאֵה</p>

<p>בְּעָלֶיהָ וְקוֹמָתוֹ וְצַלְמוֹ</p>

<p>בְּדֹלָחִים בְּחוֹל יָמִים טְמוּנִים</p>

<p>וְהַזָּהָב בְּתוֹךְ עָפָר מְקוֹמוֹ:</p>

<p><strong>וְאוּלָם</strong> בְּנִי שְׁמֹר נַפְשְׁךָ מְאֹד לְבַל
תִּפְרֹץ הַגָּדֵר בְּמַה שֶׁלֹּא תֵדָע. כִּי כְבָר אָמְרוּ הַחֲכָמִים
כִּי הַסָּכָל מִי שֶׁסָּכַל עֶרְכּוֹ. וְהַמַּשְׂכִּיל מִי שֶׁעָצַר
לְשׁוֹנוֹ. וְאָמְרוּ עוֹד כְּשֶׁיִּרְבֶּה הַשֵּׂכֶל יִמְעַט הַדִּבּוּר.
אָמְרוּ כִּי אַרְבָּעָה דְבָרִים יָצְאוּ מִפִּי אַרְבָּעָה מְלָכִים
כְּאִלּוּ הֵם חִצִּים מוֹרִים מִקְשָׁה אֶחָת:</p>

<p><strong>אָמַר</strong> הָאֶחָד מֵעוֹלָם לֹא נִחַמְתִּי עַל מַה
שֶׁלֹּא דִבַּרְתִּי. וְנִחַמְתִּי עַל מַה שֶּׁדִּבַּרְתִּי פְּעָמִים
רַבּוֹת:</p>

<p><strong>אָמַר</strong> הַשֵּׁנִי יוֹתֵר אֲנִי יָכֹל לְהָשִׁיב אֲשֶׁר לֹא דִבַּרְתִּי. מֵאֲשֶׁר כְּבָר דִּבַּרְתִּי:
<strong>אָמַר</strong> הַשְּׁלִישִׁי כְּשֶׁדִּבַּרְתִּי בְדָבָר יִמְשֹל בִּי. וּכְשֶׁלֹא אֲדַבֶּר בּוֹ אֶמְשֹׁל עָלָיו:
<strong>אָמַר</strong> הָרְבִיעִי אֶתְמַהּ עַל מִי שֶׁיְּדַבֵּר
דָּבָר אִם יִשָּׁמַע יַזִּיק לוֹ וְאִם לֹא יִשָּׁמַע לֹא
יוֹעִילֶנּוּ:</p>

<p><strong>וְהוֹכִיחַ</strong> אָדָם אֶת בְּנוֹ וְאָמַר לוֹ בְּנִי אַל
תַּרְבֶּה לְדַבֵּר וְיִמְעֲטוּ חֲטָאֶיךָ. וְדַע כִּי עַל כֵּן נִטְּעוּ
בְךָ שְׁתֵּי אָזְנַיִם וְלָשׁוֹן אֶחָת שֶׁתִּשְׁמַע יוֹתֵר
מִשֶּׁתְּדַבֵּר. וְאָמַר הַמְשׁוֹרֵר</p>

<p>בְּשִׁבְתָּךְ בֵּין בְּנֵי מוּסָר לְשָׁמְעָם</p>

<p>הֱיֵה בֹחֵר וְזֶה אֶבְחַר בְּנִי בָךְ</p>

<p>הֲכִי אַתָּה בְאָזְנַיִם שְׁתַּיִם</p>

<p>וּפֶה אֶחָד לְזֹאת הַמְעֵט בְּנִיבָךְ:</p>

<p><strong>וְאַתָּה</strong> בֶּן הַמֶּלֶךְ. דַּע כִּי אַתָּה בְּתוֹךְ
עוֹלָם הַהֶפֶךְ. אֲשֶׁר יִגְבַּר הַשָּׂטָן עַל אֲנָשָׁיו
בְּתַחְבֻּלוֹתָיו. וְנִכְלֵי מִרְמוֹתָיו. וְסִבּוֹת תַּהְפֻּכוֹתָיו. עַד
אֲשֶׁר יֵשׁ מֵהֶם מִי שֶׁיַּתְחִיל לִשְׁמֹעַ וּלְהָבִין וִיפַתֵּהוּ
הַשָּׂטָן לָסוּר מִדַּרְכּוֹ הַטּוֹבָה וְיִתְעַצֵּל וְיִתְרַשֵּׁל מִמַּה
שֶּׁהִתְחִיל בּוֹ עַד שֶׁתִּתְבַּלְבֵּל דַּעְתּוֹ וְלֹא יִשְׁמַע וְלֹא
יַאֲזִין. וְיִשָּׁאֵר כִּבְהֵמָה כְּסוּס כְּפֶרֶד אֵין הָבִין. וְיוֹצִיא
מִלִּבּוֹ אֱמוּנָה חֲדָשָׁה נִפְסֶדֶת וְנִשְׁחֶתֶת תּוֹרִיד בְּעָלֶיהָ
לִבְאֵר שַׁחַת וְאֵשׁ עַד אֲבַדּוֹן תֹּאכֵל. וְעַל זֶה רָמַז הֶחָכָם
לְתַלְמִידָיו בְּמַאֲמָרָיו בָּנַי אַל תִּהְיוּ כַנָּפָה שֶׁמּוֹצִיאָה
הַסֹּלֶת. וְקוֹלֶטֶת הַפְּסֹלֶת:</p>

<p><strong>אָמַר</strong> בֶּן הַמֶּלֶךְ יְשַׁלֵּם לְךָ הַשֵּׁם
יִתְעַלֶּה כְפָעָלְךָ הֶחָכָם הַמַּצְלִיחַ סַפְּרָה נָא לִי אַךְ
הַפַּעַם אֵיזֶהוּ הַיָּשָּׁר שֶׁבָּאָדָם. וְאֵיזֶהוּ הָעַוָּל.
וְאֵיזֶהוּ הַדַּעְתָּן. וְאֵיזֶהוּ הַשּׁוֹטֶה. וְאֵיזֶהוּ
הַמַּצְלִיחַ:</p>

<p><strong>אָמַר</strong> הַנָּזִיר דַּע כִּי הַיָּשָׁר שֶׁבָּאָדָם מִי
שֶׁפָּרַע לְנַפְשׁוֹ חֻקָּהּ. וְהָעַוָּל מִי שֶׁרָאָה עַוְלוֹ ישֶׁר
וְיָשְׁרוֹ עָוֶל. וְהַדַּעְתָּן מִי שֶׁהֵכִין צֵידָתוֹ לְדַרְכּוֹ קֹדֶם
נָסְעוֹ. וְהַשּׁוֹטֶה מִי שֶׁשָּׂם הַזְּמָן כָּל מַאֲוַיָּיו.
וְהָאֲשָׁמִים מַעֲשָׂיו. וְהַמַּצְלִיחַ מִי שֶׁכְּתָבוֹ הָאֵל וַחֲתָמוֹ
לְחַיֵּי הָעוֹלָם הַקַּיָּם:</p>

<p><strong>אָמַר</strong> בֶּן הַמֶּלֶךְ וְאֵיזֶהוּ הָאָדָם אֲשֶׁר
תֵּאוֹת לוֹ הַהַצְלָחָה. אָמַר הַנָּזִיר עֹבֵד הָאֵל אֲשֶׁר לֹא
יֶחֱטָא:</p>

<p><strong>אָמַר</strong> וּמִי הוּא זֶה אֲשֶׁר יִמְעֲטוּ חֲטָאָיו. עָנָה הָרֹדְפִים אַחֲרֵי מִצְוֹת הָאֵל:
<strong>אָמַר</strong> אֵיזֶה דָבָר יוֹתֵר שָׁלֵם בְּעֵת
בְּרִיאוּתוֹ. עָנָה הַיָּגוֹן. כִּי כָל דָּבָר נוֹלָד קָטָן וְיֵלֵךְ
הָלֹךְ וְגָדֵל. זוּלָתִי הַיָּגוֹן שֶׁנּוֹלָד גָּדוֹל וְיֵלֵךְ הָלֹךְ
וְחָדֵל. וְאִלּוּ עָמַד עַל מַה שֶּׁהָיָה. הָיָה הֹרֵג מְהֵרָה:</p>

<p><strong>אָמַר</strong> אֵיזֶה דָבָר הוּא יוֹתֵר דּוֹמֶה לַזְּמָן.
עָנָה הַנָּחָשׁ. כִּי הוּא חָלָק בְּמִשּׁוּשׁוֹ וּמֵמִית בְּסַמּוֹ.
וְהַחֶרֶב כִּי תֵּיטִיב מַרְאִיתָהּ. וְתָרַע מַכָּתָהּ:</p>

<p><strong>אָמַר</strong> וְאֵיזֶה דָבָר יוֹתֵר דּוֹמֶה לְחַיֵּי
הָאָדָם. עָנָה חֲלוֹמוֹת הַיָּשֵׁן. כַּאֲשֶׁר אָמַר הֶחָכָם בְּנֵי אָדָם
בְּחַיֵּיהֶם הֵם יְשֵׁנִים. וּכְשֶׁיָּמוּתוּ יָקִיצוּ. וְאָמַר
הַמְשׁוֹרֵר:</p>

<p>בְּנֵי אָדָם כְּצֵל עֹבֵר יְמוֹתָם</p>

<p>אֲבָל כִּי כַחֲלוֹם לֵיל שְׁנוֹתָם</p>

<p>וְהִנֵּה הֵם בְּחַיֵּיהֶם יְשֵׁנִים</p>

<p>וְיֵעוֹרוּ בְמוֹתָם מִשְּׁנָתָם:</p>

<p><strong>וְאָמַר</strong> אַחֵר תַּאֲוַת הָעוֹלָם הַזֶּה וּמֶתֶק
תַּאֲוֹתָיו הוּא כַמַּיִם הַמְּלוּחִים אֲשֶׁר כָּל מִי שֶׁיּוֹסִיף
לִשְׁתּוֹת מֵהֶם יוֹסִיף צָמָא. וְכַדְּבַשׁ
אֲשֶׁר בְּסוֹפוֹ סַם הַמָּוֶת כָּל הָאֹכֵל מִמֶּנּוּ יִמְתַּק לְחִכּוֹ
וְאַחֲרִיתוֹ עֲדִי אֹבֵד. וְכַבָּרָק אֲשֶׁר יָאִיר מְעַט וְיִשָּׁאֵר
הַהֹלֵךְ לְאוֹרוֹ בְחשֶׁךְ וַאֲפֵלָה. וְכַחֲלוֹם הַיָּשֵׁן אֲשֶׁר
יְשַׂמְּחֵהוּ בְנוּמוֹ וּבַהֲקִיצוֹ יִפָּסֵק הַשָּׂשׂוֹן. וְאָמַר
הַמְשׁוֹרֵר:</p>

<p>רְאֵה יָמִים כְּמוֹ יַמִּים בְּהוֹסִיף</p>

<p>שְׁתוֹת מֵהֶם אֱנוֹשׁ יָמוּת בְּצָמָא</p>

<p>וְכִדְבַשׁ יֵשׁ בְּתוֹכוֹ רֹאשׁ פְּתָנִים</p>

<p>בְּרֹאשׁ יִמְתַּק וְאַחֲרִיתוֹ מְהוּמָה</p>

<p>וְכַבָּרָק מְעַט יָאִיר וְהֹלֵךְ</p>

<p>לְאוֹרוֹ יַהֲלֹךְ קוֹדֵר בְּחַמָּה</p>

<p>וְכַחֲלוֹם יִשְׂמְחוּ עָלָיו בְּעָלָיו</p>

<p>וְיָקִיצוּ וְהִנֵּה אֵין מְאוּמָה:</p>

<p><strong>אָמַר</strong> בֶּן הַמֶּלֶךְ אֵיזֶהוּ הָאָדָם הָשָּׁלֵם
בְּתִקּוּן הַמִּדּוֹת. עָנָה הַשָּׁלֵם בְּמַעֲשֶׂה וְהַיּוֹדֵעַ
בָּאַחֲרִית. אָמַר הוֹדִיעֵנִי הָאַחֲרִית הַהוּא וּמִי אֵלֶּה
הַיּוֹדְעִים אוֹתוֹ. עָנָה הָאַחֲרִית הוּא הָעוֹלָם הַבָּא
וְהַיּוֹדְעִים אוֹתוֹ הֵם הַחֲכָמִים אֲשֶׁר חֲנָנָם הָאֵל לֵב
מֵבִין:</p>

<p><strong>אָמַר</strong> וּמַה הַמַּשְׁחִיתִים. עָנָה הַתַּאֲוָה
וְהַטֶּבַע הַנִּפְקָדִים עַל הָאָדָם הֵם מְבִיאִים אוֹתוֹ לְמַחֲלָה
וְכִלְיוֹן הַגּוּף וְהַנָּפֶשׁ:</p>

<p><strong>אָמַר</strong> וּמִי הֵם חֲסִידִים יוֹתֵר בְּעֵינֶיךָ מִכָּל
אֲשֶׁר אָמַרְתָּ. עָנָה הַמְפַחֲדִים מֵהָאֵל לְבַדּוֹ וּמִתְבַּיְּשִׁים
מִמֶּנּוּ כְּאִלּוּ הוּא עֲלֵיהֶם תָּמִיד. וְאָמְרוּ הַחֲכָמִים יְרָא
הָאֵל לֶעֱזוּזוֹ עָלֶיךָ וְהִתְבַּיֵּשׁ מִמֶּנּוּ לְקָרְבוֹ מִמְּךָ.
וְאָמְרוּ עוֹד הִתְבַּיֵּשׁ מֵהָאֵל בַּסֵּתֶר כְּמוֹ שֶׁתִּתְבַּיֵּשׁ
מִבְּרוּאָיו בְּגָלוּי. וּבֵרַךְ חָסִיד אֶחָד בָּנָיו בְּשָׁעַת מוֹתוֹ
וְאָמַר יְהִי רָצוֹן שֶׁיִּהְיֶה מוֹרָא שָׁמַיִם עֲלֵיכֶם כְּמוֹרָא
בָּשָׂר וָדָם. וְאָמַר הַמְשׁוֹרֵר:</p>

<p>הֱיֵה תָמִים וְאַל תַּחְקֹר וְתִדְרֹש</p>

<p>לְמַטָּה מָה וּמַה יֵּשׁ עַל מְרוֹמָךְ</p>

<p>יְרָא הָאֵל לְעֻזּוֹ וֶעֱזוּזוֹ</p>

<p>וְהִכָּלֵם לְקָרְבוֹ מִמְּקוֹמָךְ:</p>

<p><strong>אָמַר</strong> בֶּן הַמֶּלֶךְ אִם כֵּן הַגִּידָה לִי מַה הוּא
הַכֹּחַ אֲשֶׁר חִזֵּק בּוֹ הָאֵל עֲבָדָיו לַעֲשׂוֹת עֲבוֹדָתוֹ. עָנָה
הַשֵּׂכֶל וְהַחָכְמָה. וְהַסֵּבֶל וְהַתִּקְוָה. וְרֹב הַסִּפּוּר
בַּגְּמוּל הַטּוֹב. וְכִלְיוֹן הָעוֹלָם הַזֶּה. וְקִיּוּם עוֹלַם
הַבָּא:</p>

<p><strong>אָמַר</strong> אֵיזֶהוּ הַטּוֹב שֶׁבַּטְּבָעִים. עָנָה
מִדּוֹת הַחֲסִידִים. אָמַר אֵיזֶה דָבָר גּוֹבֵר בָּאָדָם הַטֶּבַע אוֹ
הַשֵּׂכֶל אוֹ הַמּוּסָר. עָנָה הַמּוּסָר יִתְרוֹן בַּשֵּׂכֶל וְהַטֶּבַע
מְקוֹרָם וְנוֹשְׂאָם:</p>

<p><strong>אָמַר</strong> הוֹדִיעֵנִי וְהוֹרֵנִי הַדֶּרֶךְ לְהִנָּצֵל
מִן הַמִּדּוֹת הָרָעוֹת. עָנָה בְּנִי לֹא תִּקַּח הַשֵׂכֶל
לְהִתְגַּדֵּר. וְלֹא הַחָכְמָה לְהִתְכַּבֵּד. וְלֹא הָאֱמוּנָה
לְרַמּוֹת. וְלֹא הָאֱמֶת לְכַזֵּב. וְלֹא הַקִּשּׁוּט לְנַבֵּל. וְלֹא
הַחִדּוּד לְקַנֵּא. וְלֹא הַדַּעַת לְהִשְׁתַּגֵּעַ לֹא הַשֵּׂיבָה
לְהִתְפָּאֵר. וְאָמְרוּ הַחֲכָמִים אֵין רָעָה כַשְׁלֹשָׁה. חָבֵר
בּוֹגֵד. וְדַיַּן שֶׁקֶר. וְזָקֵן זוֹנֶה. וְאָמַר הַמְשׁוֹרֵר:</p>

<p>אֲחִי שֵׂכֶל הֲיֵשׁ רָעָה בְתֵבֵל</p>

<p>כְּרֵעַ קָם וּבָגַד בַּאֲהוּבוֹ</p>

<p>וְכַשּׁוֹפֵט אֲשֶׁר יַטֶּה שְׁפָטָיו</p>

<p>וְכַזָּקֵן זְנוּת יִקַּח לְבָבוֹ:</p>

<p><strong>וְאָמְרוּ</strong> כִּי זָקֵן אֶחָד הָיָה שֹׁפֵט. וְרָצוּ
לָתֵת לוֹ מָמוֹן רָב לְהַטּוֹת הַדִּין. אָמַר לָהֶם הַשֵּׂיבָה אוֹרִי.
וַאֲנִי אֲבַקֵּשׁ שֶׁאֶשְׂרֹף אוֹרִי בְּאוֹרִי:</p>

<p><strong>וְאָמַר</strong> הַנָּזִיר וְיֵאוֹת שֶׁלֹּא יְגֻנֶּה
הַמַּעֲשֶׂה הַטּוֹב וְאִם הָיָה מֵאֵת הַנְּבָלִים. וְלֹא יְשֻׁבַּח
מַעֲשֶׂה הַנְּבָלָה וְאִם הָיָה מֵאֵת הַנִּכְבָּדִים וְאַנְשֵׁי
הַשֵּׁם:</p>

<p><strong>אָמַר</strong> בֶּן הַמֶּלֶךְ וּמִי הוּא הָרָאוּי לִשְׂמֹחַ.
אָמַר הַמּוֹכִיחַ הַטּוֹב. אָמר וְאֵי זוֹ הִיא הַגְּדוֹלָה
שֶׁבַּתּוֹכָחוֹת. אָמַר בִּקּוּר קִבְרֵי הַמֵּתִים. אָמְרוּ הַחֲכָמִים
דַּי בְּנִסְיוֹנוֹת מוּסָר. וּבְתַהְפּוּכוֹת הַיָּמִים תּוֹכֵחָה.
וְאָמַר הַמְשׁוֹרֵר:</p>

<p>הַטֵּה אֲחִי לֵבָב לְדִבְרֵי פִי</p>

<p>אֶת אָזְנֶךָ וּשְׁמַע וְאַל תִּשְׁכַּח</p>

<p>נַסֵּה וְהִוָּסֵר וּפִגְעֵי יוֹם</p>

<p>אֶתְמוֹל זְכוֹר הַיּוֹם וְהִוָּכַח:</p>

<p><strong>אָמַר</strong> וּמִי הוּא יוֹתֵר רָאוּי לְבַזּוֹת. עָנָה
הֶחָכָם הָעַוָּל. אָמַר מִי הֵם יוֹתֵר בַּעֲלֵי אֱמוּנָה. עָנָה
הַתְּמִימִים. אָמַר וּמִי הֵם הַתְּמִימִים. עָנָה הַבַּיְשָׁנִים. אָמַר
וּמִי הֵם הַבַּיְשָׁנִים. אָמַר מִי שֶׁיֵּבוֹש מֵהָאֵל כְּאִלּוּ
רוֹאֵהוּ. אָמַר אֵי זֶה דָבָר יוֹתֵר קָרוֹב מֵהַשַָּׁמַיִם. עָנָה
תְּפִלַּת הֶעָשׂוּק. אָמַר אֵיזֶהוּ יוֹתֵר רָחוֹק מִכָּל דָּבָר. עָנָה
עֵין הַחֹמֵד:</p>

<p><strong>וְאָמְרוּ</strong> הַחֲכָמִים שָׁלֹש מִדּוֹת בַּחֹמֵד. קוֹצֵף
עַל מִי שֶׁלֹּא יֶחֱטָא. כֵּלַי מִמַּה שֶּׁאֵין לוֹ. דּוֹרֵשׁ מַה
שֶּׁלֹא יַגִּיעַ אֵלָיו. וְאָמַר הַמְשׁוֹרֵר:</p>

<p>מְתֵי לֵבָב בְּחֹמֵד נָתְנוּ אוֹת</p>

<p>בְּלִי חֵטְא עַל אֱנוֹשׁ יִכְעַס וְיִקְצֹף</p>

<p>וְכֵלַי מֵאֲשֶׁר אֵין לוֹ וְיִתְאָו</p>

<p>אֲשֶׁר יִרְחַק לְהַשִּׂיגוֹ וְיִכְסֹף:</p>

<p><strong>אָמַר</strong> אֵיזֶהוּ הַגְּמוּל הַיּוֹתֵר רָע. עָנָה חֲמַת
הָאֵל עַל הַפּשְׁעִים. אָמַר מִי הוּא יוֹתֵר פּשֵׁעַ. אָמַר
הַבֹּגֵד:</p>
</blockquote>

<blockquote>
<br />
</blockquote>

<h2 id="הַשַּׁעַרהַשִּׁבְעָהוְעֶשְׂרִים:הַבֹּגֵדבְּרֵעוֹהַנֶּאֱמָן.יִלָכֵדבְּרִשְׁתּוֹאֲשֶׁרטָמָן">הַשַּׁעַר הַשִּׁבְעָה וְעֶשְׂרִים: הַבֹּגֵד בְּרֵעוֹ הַנֶּאֱמָן. יִלָכֵד בְּרִשְׁתּוֹ אֲשֶׁר טָמָן</h2>

<blockquote>
<p>וַיֹּאמֶר בֶּן הַמֶּלֶך אָנָא הֶחָכָם הַיָּשָׁר אֵי זוֹ
הִיא הַדֶּרֶךְ הַטּוֹבָה. וְאֵי זוֹ הִיא הַדֶּרֶךְ הָרָעָה אֲשֶׁר אֵין
חֵפֶץ בָּהּ. עָנָה דַּע כִּי מָאוֹס בָּעוֹלָם הַזֶּה וּבָחוֹר בָּאַחֵר
הִיא הַטּוֹבָה. וּבְגִידַת הָאָדָם בַּבֹּטֵחַ בּוֹ הִיא הָרָעָה. וּמִי
שֶׁלֹּא יִשָּׁמֵר מִמֶּנָּה יִקְרֵהוּ כְּמוֹ שֶׁקָּרָה לִשְׁנֵי
הָרַמָּאִים עִם הַסּוֹחֵר. אָמַר בֶּן הַמֶּלֶךְ וְאֵיך הָיָה:</p>

<p><strong>אָמַר</strong> הַנָּזִיר אָמְרוּ כִּי הָיָה סוֹחֵר בַּעַל
מָמוֹן רַב וְעשֶׁר גָּדוֹל אֲשֶׁר לֹא יִסָּפֵר. וַיֵּלֶךְ בִּסְחוֹרָתוֹ
מִגּוֹי אֶל גּוֹי וּמִמַּמְלָכָה אֶל עַם אַחֵר עַד שֶׁבָּא בְעִיר אַחַת
בְּתוֹךְ הַבָּאִים. וַיִּשְׁמְעוּ אֵלָיו שְׁנֵי אֲנָשִׁים
חֲבֵרִים<a href="#fn:3" id="fnref:3" title="see footnote" class="footnote"><sup>3</sup></a> רַמָּאִים. וַיֹּאמְרוּ אִישׁ אֶל
אָחִיו וְאִישׁ אֶל רֵעֵהוּ לְכָה נָא וְנִתְחַבְּרָה עִמּוֹ בְאָהֳלוֹ.
הָבָה נִתְחַכְּמָה לוֹ. אוּלַי נוּכַל לְרַמּוֹתוֹ וְלִגְנֹב אֶת לְבָבוֹ.
וְנִקַּח כַּסְפּוֹ וּזְהָבוֹ. וַיִּקְחוּ בְיָדָם כְּלֵי כֶסֶף וּכְלֵי
זָהָב נֹפֶךְ סַפִּיר וְיַהֲלוֹם. וַיֵּלְכוּ עַד אֹהֶל הַסּוֹחֵר
וַיִּקְרְאוּ לוֹ לְשָׁלוֹם. וַיִּתְחַבְּרוּ עִמּוֹ וַיָּשִׂימוּ הַכֶּסֶף
בְּיָדוֹ וּבְחֵיקוֹ. וַיֹּאכְלוּ יַחַד וַיִּשְׁתּוּ וַיֵּצְאוּ אִישׁ
לְדַרְכּוֹ וּלְעִסְקוֹ. וַיֹּאמֶר הָרַמַּאי הָאֶחָד בִּלְבָבוֹ. לָמָּה
אַנִּיחַ אֲנִי לַחֲבֵרִי חֵלֶק בַּבַּיִת הַזֶּה וּבְכָל אֲשֶׁר לִי בוֹ.
טוֹב לִי לִטְמֹן לִשְׁנֵיהֶם פַּחַד וָפַחַת וָפָח. גַּם אֶת הַכֹּל
אֶקָּח. וַיְמַהֵר לַעֲשׂוֹת מַטְעַמִּים כַּאֲשֶׁר אָהַב חֲבֵרוֹ מִלֵּא
אוֹתָם מָר דְּרוֹר וּבְשָׂמִים. וַיָּשֶׂם בָּהֶם דָּמִים. וַיִּשָּׂא אֶת
הָאֹכֶל בְּשִׂמְחָה וּבְשָׂשׂוֹן. כִּי אָמַר יָבֹא חֲבֵרִי וְיֹאכַל
וְיִקְרָאֵהוּ אָסוֹן. וְכַאֲשֶׁר חָשַׁב הוּא בְרֹעַ מַעֲלָלָיו. כֵּן
חָשַׁב חֲבֵרוֹ עָלָיו. וַיַּעַשׂ כְּכֹל אֲשֶׁר עָשָׂה. כִּי לָלֶכֶת
בְּדַרְכֵי מִרְמוֹתָיו נִסָּה. לֹא נָפַל דָּבָר אֶחָד מִכָּל דְּבָרוֹ.
וְהֵכִין כַּמַּטְעַמִּים אֲשֶׁר הֵכִין חֲבֵרוֹ. וַיָּבֹא אֶל הָאֹהֶל
וַיִּמְצָא זֶבַח חֲבֵרוֹ וְתַבְשִׁילוֹ. עַל הַמָּקוֹם אֲשֶׁר הֵכִין לוֹ.
וַיִּטְעַם מִמֶּנּוּ מְעַט וַיֵּלֶךְ לְדַרְכּוֹ בְּנֶפֶשׁ אֲמֻלָּה.
וַיָּמָת בְּכֹחַ הָאֲכִילָה. וַיָּשָׁב הֶחָבֵר הָרִאשׁוֹן. וַיִּמְצָא
תַבְשִׁיל חֲבֵרוֹ מְזֻמָּן וְנָכוֹן. וַיָּשֶׂם לְפָנָיו לֶאֱכֹל הִרְחִיב
פִּיהוּ. וְלֹא יָדַע כִּי בְנַפְשׁוֹ הוּא. אַחֲרֵי כֵן יָצָא לְבַקֵּשׁ
חֲבֵרוֹ וְהַסּוֹחֵר. לְהַאֲכִילָם וְלַהֲמִיתָם מַהֵר. וּבְהַגִּיעוֹ אֶל
הַמָּקוֹם אֲשֶׁר מֵת חֲבֵרוֹ וַיָּמָת גַּם הוּא שָׁם חָדֵל וְנִבְזֶה.
וּכְמוֹת זֶה כֵּן מֵת זֶה. וְהַסּוֹחֵר מֵרֹב מוּסָרוֹ וֶאֱמוּנָתוֹ.
בְּאַהֲבָתוֹ וּבְחֶמְלָתוֹ. הִמְתִּין אוֹתָם לֶאֱכֹל. עַד אֲשֶׁר
לְהִתְאַפֵּק עוֹד לֹא יָכֹל. וַיֵּצֵא לְבַקְשָׁם וַיִּמְצָאֵם מֵתִים.
בְּאַחַת הַמְּקוֹמוֹת אוֹ בְאַחַת הַפְּחָתִים. וּבִרְאוֹתוֹ עִנְיָנָם
הִכָּה אוֹתוֹ לְבָבוֹ. וַיְבֻקַּשׁ הַדָּבָר וַיִּמָּצֵא כִי בִקְשׁוּ
לִשְׁלֹחַ יָד בּוֹ. וַיָּשָׁב חֲמָסָם עַל רֹאשָׁם. וַיִּנָּצֵל הַסּוֹחֵר
וַיִּשָּׁאֶר לוֹ כָּל קִנְיָנָם וּרְכוּשָׁם. זֹאת נַחֲלַת בַּעֲלֵי
הֶחָמָס וְהָעַוְלָה עַד עוֹלָם. וְזֶה חֶלְקָם מִכָּל עֲמָלָם. וַיִּשָּׂא
הַסּוֹחֵר מְשָׁלוֹ וַיֹּאמַר:</p>

<p>בְּהַשְׁלִים הַזְּמָן יַד מַאֲוַיֵּי</p>

<p>מְתֵי דָמִים מְתֵי קִנְאָה וְשִׂטְנָה</p>

<p>בְּרִשְׁעָם חָשְׁבוּ כִּי צוּר עֲזָבָם</p>

<p>וְלֹא רָאָה עֲמָלָם אֵל אֱמוּנָה</p>

<p>וְעֶבְרָתָם עֲלֵיהֶם הִיא שְׁמוּרָה</p>

<p>וּמָרָה תִהְיֶה בָאַחֲרוֹנָה:</p>

<p><strong>אָמַר</strong> בֶּן הַמֶּלֶךְ אַתָּה הֶחָכָם הַתָּמִים
אַחֲרֵי אֲשֶׁר הַחִלּוֹתָ לְהַרְאוֹת אֶת עַבְדֶּךָ. אֶת גֹּדֶל
חָכְמָתְךָ וְאֶת יָדֶךָ. הוֹצִיאֵנִי מֵהַמַּאֲסָר הַזֶּה בְּגֹדֶל
חַסְדֶּךָ. וַיַּעַן הַנָּזִיר לִדְחוֹתוֹ. וַיֹּאמַר דַּע הָאֵל
יַצְלִיחֲךָ וְיוֹרֶךָ. וְהָיָה שַׁדַּי בְּצָרֶיךָ. כִּי כַאֲשֶׁר יִישַׁר
אוֹתְךָ בָזֶה. כֵן יַיְשִׁיר אוֹתְךָ בְּרַחֲמָיו לְצֵאתְךָ מֵהַמָּקוֹם
הַזֶּה. כִּי עַל כֵּן נְשָׂאַנִי מִמְּקוֹמִי אֶל מְקוֹם שִׁכְנֶךָ.
וֶהֱבִיאֲנִי אֵלֶיךָ וְהִצִּיגַנִי לְפָנֶיךָ. וְהִתְבַּשֵּׂר וְיִיטַב
לִבֶּךָ. כִּי הָאֵל יִתְבָּרֵךְ וְיִתְעַלֶּה שִׁבַּח הַשֵּׂכֶל
וּבְעָלָיו. וְגִנָּה מִי שֶׁהַשֵּׂכֶל לֹא הִשְׁכִּין בְּאֹהָלָיו. כִּי
בַשֵּׂכֶל תֻּשַּׂג כָּל טוֹבָה. וְלֹא תֻשַּׂג הַטּוֹבָה אֶלָּא
בַּעֲבוֹדַת הָאֵל יִתְבָּרֵךְ וְיִתְעַלֶּה. וְלֹא תִשְׁלַם הָעֲבוֹדָה
אֶלָּא בֶאֱמוּנָה. וְאֵין אֱמוּנָה אֶלָּא בְחָכְמָה. וְאֵין חָכְמָה
אֶלָּא בְהִשְׁתַּדְּלוּת. וְאֵין הִשְׁתַּדְּלוּת אֶלָּא בְחֵפֶץ. וְאֵין
חֵפֶץ אֶלָּא בְיִרְאָה. וְאֵין יִרְאָה אֶלָּא בְהַאֲמָנַת נָבִיא. וְאֵין
נָבִיא אֶלָּא בְאוֹתוֹת. וְאֵין אוֹתוֹת אֶלָּא בְמִצְוֹת הָאֵל
יִתְעַלֶּה. וְאֵין מִצְוֹת הָאֵל אֶלָּא לְבַעֲלֵי הָעֲבוֹדָה:</p>

<p><strong>וְדַע</strong> כִּי בִכְסִילוּת תָּבֹא כָל רָעָה. וְאֵין
רָעָה אֶלָּא בַשֶּׁקֶר. וְאֵין שֶׁקֶר אֶלָּא בַכְּפִירָה. וְאֵין
כְּפִירָה אֶלָּא בְמִעוּט שֵׂכֶל. וְאֵין מִעוּט שֵׂכֶל אֶלָּא
בַשִּׁכְחָה. וְאֵין שִׁכְחָה אֶלָּא בַמָּוֶת. וְאֵין מָוֶת אֶלָּא
בַנְּפָשׁוֹת. וְהָאֱמֶת הַנָּכוֹן אֵצֶל בַּעֲלֵי הַשֵּׂכֶל וְאַנְשֵׁי
הַלְּבָבוֹת. כִּי לֹא יֻשְּׂגוּ אֵלֶּה הַמִּדּוֹת הַטּוֹבוֹת. כִּי אִם
בִּנְטִיָּה מֵהַתַּאֲווֹת הַמַּזִּיקוֹת וְרֹעַ הַמַּחֲשָׁבוֹת. עַל כֵּן
הִשָּׁמֵר מְאֹד וְהִזָּהֵר שֶׁלֹּא תִגְבַּר עָלֶיךָ הַתַּאֲוָה
שֶׁתְּדַמֶּה בְנַפְשְׁךָ לְהָבִין דָּבָר בְּרֵאשִׁית מַחֲשָׁבוֹת
וּתְחִלַּת מַאֲמָרוֹת. כִּי אִם אַחֲרֵי כַמָּה דִקְדּוּקִים וְכַמָּה
חֲקִירוֹת. כִּי אָמְרוּ הַחֲכָמִים כָּל עוֹד שֶׁהָאָדָם מְבַקֵּשׁ
חָכְמָה הוּא מַשְׂכִּיל. וּכְשֶׁחָשַׁב כִּי הִשְׂכִּיל. כְּבָר סָכָל.
וְאָמַר הַמְשׁוֹרֵר:</p>

<p>דַּע כִּי בְעוֹד יִדְרשׁ אֱנוֹשׁ שֵׂכֶל</p>

<p>עַל כָּל אֱנוֹשׁ שֵׂכֶל הֱשִׂירָהוּ</p>

<p>אָכֵן בְּחָשְׁבוֹ כִּי מְעִיל בִּינוֹת</p>

<p>לָבַשׁ דְּעוּ כִּי אָז הֱסִירָהוּ:</p>

<p><strong>עַל</strong> כֵּן אַל יְפַתּוּךָ בְּנִי רַעְיוֹנֶיךָ
מֵהִשְׁתַּדֵּל תָּמִיד וְהַרְבֵּה לְעַיֵּן וְהוֹסֵף לַחֲשֹׁב בְּכָל
לִמּוּדְךָ מַחֲשָׁבוֹת. כִּי אֲרִיכוּת הַמַּחֲשָׁבָה יוֹתֵר טוֹבָה
מִמְּהִירוּת הַפֶּה. וְאָמְרוּ חֲכָמִים אֲרִיכוּת הָעֵצָה מִבְצַר
הַהַבְטָחָה. וְהַמְּהִירוּת מִפְתַּח הַנֶּחָמָה. וְאָמְרוּ עוֹד רֹב
הַמַּחֲשָׁבָה בַטּוֹב גּוֹרֵם לְהֵעָשׂוֹת. וְרֹב הַמַּחֲשָׁבָה בָרָע
גּוֹרֵם לְהִבָּטֵל. וְאָמַר הַמְשׁוֹרֵר:</p>

<p>בְּנִי הוֹסֵף בְּכָל עֵת מַחֲשָׁבוֹת</p>

<p>וְתִישַׁר נֶגְדְּךָ אָז כָּל מְסִלָּה</p>

<p>וְאִם תִּהְיֶה לְטוֹבָה מַחֲשַׁבְתָּךְ</p>

<p>אֲזַי תּוֹסִיף לְהוֹסִיף עַל תְּהִלָּה</p>

<p>וְאִם רָעָה אֲזַי תָּשׁוּב לְהֵיטִיב</p>

<p>בְּרֹב מַחְשַׁבְתְּךָ רֹע פְּעֻלָּה:</p>

<br />
</blockquote>

<h2 id="הַשַּׁעַרהַשְּׁמוֹנָהוְעֶשְׂרִים:בְּעִנְיַןהַשָּׂטָןוְחַרְבוֹתָיו.וּכְלֵימִלְחֲמוֹתָיו">הַשַּׁעַר הַשְּׁמוֹנָה וְעֶשְׂרִים: בְּעִנְיַן הַשָּׂטָן וְחַרְבוֹתָיו. וּכְלֵי מִלְחֲמוֹתָיו</h2>

<blockquote>
<p><strong>אָמַר</strong> בֶּן הַמֶּלֶךְ וְלָמָּה זֶה יָסוּר הָאָדָם
מִנְּתִיב הַיּשֶׁר. וּמִי הוּא זֶה וְאֵי זֶה הוּא אֲשֶׁר יִקְשֹׁר רַב
קָשֶׁר. לְהַטּוֹתוֹ מֵאֹרַח וּנְתִיבָה. וּלְהַדְרִיכוֹ בְדֶרֶךְ לֹא
טוֹבָה:</p>

<p><strong>אָמַר</strong> הַנָּזִיר דַּע יַצְלִיחֲךָ הָאֵל כִּי
הַשָּׂטָן הוּא אֲשֶׁר מְלָאוֹ לִבּוֹ לְהַשְׂטוֹת. וּמִדֶּרֶךְ הַטּוֹבָה
אֶל הָרָעָה לְהַטּוֹת. אֵין מְכֹרוֹתָיו וּמוֹלְדוֹתָיו כִּי אִם
בַּלְּבָבוֹת. וּבְיָדוֹ שְׁלוּפוֹת שְׁתֵּי חֲרָבוֹת. הָאַחַת יָשִׂים
בְּלֵב הָאָדָם לְהַאֲמִין כִּי אֵין תּוֹעֶלֶת בַּחָכְמָה. וְיַטֵּהוּ
מִדֶּרֶךְ הַיָּשָׁר וּמֵעֲבֹר בִּמְקוֹמָהּ. וְהַשֵּׁנִית יַטְרִידֵהוּ
בְהַבְלֵי הָעוֹלָם וְתַהְפֻּכוֹתָיו. לַעֲסֹק בַּהֲנָאוֹתָיו
וְתַאֲוֹתָיו. אִם יוּכַל לְהִלָּחֵם בַּחֶרֶב הָרִאשׁוֹנָה אָז יִגְבַּר
עַל כָּל בְּנֵי עַמּוֹ. וִינַצַּח כָּל הַנִּלְחָמִים עִמּוֹ. וְאִם לֹא
אָז יִשְׁלֹף הַחֶרֶב הַשֵּׁנִית וְיַחֲרִיד וְיַפְרִיד וְיַרְגִּיז
וִיפַתֶּה וְגַם יוּכָל:</p>

<p><strong>וְהַהַצָּלָה</strong> מִשְׁתֵּי אֵלֶּה הַחֲרָבוֹת. שְׁתֵּי
תַּחְבֻּלוֹת. הָאַחַת שֶׁתֵּדַע כִּי כָל מַה שֶׁתֶּאֱסֹף וְתִכְנֹס
בָּעוֹלָם הַזֶּה לֹא יוֹעִילְךָ בְיוֹם מְהוּמָה. עִם חֶסְרוֹן הַחָכְמָה.
וְהַשֵּׁנִית שֶׁתָּשִׂים כָּל שִׂמְחָתְךָ וּמַאֲוַיֶּיךָ. בַּמְּעַט מַה
שֶּׁתִּקְנֶה מִמֶּנָּה כָל יְמֵי חַיֶּיךָ. וְאָמְרוּ הַחֲכָמִים אֵין
בָּעוֹלָם מוֹעִיל כַּחָכְמָה. אִם יִרְצֶה בְעָלֶיהָ הָעוֹלָם הַזֶּה
יַשִּׂיגֶנּוּ עִמָּהּ. וְאִם יִרְצֶה הָעוֹלָם הַבָּא עַל אַחַת כַּמָּה
וְכַמָּה. וְאָמְרוּ עוֹד הַמֶּלֶךְ יִמְשֹׁל עַל הָעָם. וְהֶחָכָם
יִמְשֹׁל עַל הַמֶּלֶךְ. וְאָמַר הַמְשׁוֹרֵר:</p>

<p>חֲטָאתֶם כִּי יְקַר מֶלֶךְ תְּדַמּוּ</p>

<p>לְהוֹד חָכָם וּמַעְלָתוֹ וְטוּבוֹ</p>

<p>רְאוּ עַמִּים מְלָכִים מָשְׁלוּ בָם</p>

<p>וּמֶלֶךְ עַז חֲכָמִים מָשְׁלוּ בוֹ:</p>

<p><strong>וְאָמְרוּ</strong> עוֹד הַחֲכָמִים מִי שֶׁתִּנָּתֵן לוֹ
הַחָכְמָה לֹא יִדְאַג לַאֲבֵדַת כֶּסֶף וְזָהָב. וּמִי שֶׁתִּנָּתֵן לוֹ
הַשַּׁלְוָה וְהַהַשְׁקֵט. לֹא יִדְאַג לַאֲבֵדַת הַכְּאֵב וְהַיְגִיעָה.
כִּי תַכְלִית הַחָכְמָה הַשַּׁלְוָה וְהַהַשְׁקֵט. וְתַכְלִית הַכֶּסֶף
וְהַזָּהָב הַכְּאֵב וְהַיְגִיעָה. וְהָבֵן זֶה וּשְׁמֹר אוֹתוֹ כִּי
אַתָּה בַּבַּיִת אֲשֶׁר בְּעָלָיו הַשָּׂטָן בְּרֹב תַּחְבֻּלוֹתָיו.
וְעִנְיְנֵי מִרְמוֹתָיו:</p>

<p><strong>וּמֵהָאֵל</strong> נִשְׁאַל לְהַיְשִׁירֵנוּ לַעֲבוֹדָתוֹ. כִּי אֵין הַצָּלָה וְאֵין כֹּחַ אֶלָּא בְעֶזְרָתוֹ:</p>

<br />
</blockquote>

<h2 id="הַשַּׁעַרהַתִּשְׁעָהוְעֶשְׂרִים:בְּכִבּוּדאָבוָאֵםוְיִרְאָתָם.וְחִיּוּבחֶמְלָתָםוַעֲבוֹדָתָם">הַשַּׁעַר הַתִּשְׁעָה וְעֶשְׂרִים: בְּכִבּוּד אָב וָאֵם וְיִרְאָתָם. וְחִיּוּב חֶמְלָתָם וַעֲבוֹדָתָם</h2>

<blockquote>
<p><strong>וַיֹּאמֶר</strong> בֶּן הַמֶּלֶךְ דַּע אַתָּה הֶחָכָם כִּי
מִיּוֹם אֲשֶׁר נִבְקְעוּ שַׁעֲרֵי יְדִידוּתֶךָ. וְנִמְשְׁכוּ עֲבוֹתוֹת
אַהֲבָתֶךָ. עָלַי נָעֲמוּ לְנַפְשִׁי מוּסָרֶיךָ. וּמָתְקוּ לְחִכִּי
מְשָׁלֶיךָ. כּוֹשֵׁל יְקִימוּן מִלֶּיךָ. וְלֹא שָׁמַעְתִּי מִפִּיךָ
דָּבָר שֶׁלֹּא אֶמְצָא בוֹ מִן הַגִּיל וְהַחֶדְוָה. וְהַתַּעֲנוּג
וְהַשַּׁלְוָה. מַה שֶּׁלֹא חָשַׁבְתִּי לִמְצֹא בְכָל יָמַי עִם אָדָם
מִלְּבַד דָּבָר אֶחָד אֲשֶׁר בְּכָל עֵת שֶׁתַּזְכִּירֵהוּ תַּרְגִּיז
נַפְשִׁי וְתַחֲרִיד לִבִּי וְתַבְהִיל מַאֲוַיַּי. וְאֶמְאַס
חַיָּי:</p>

<p><strong>אָמַר</strong> הַנָּזִיר וּמָה הַדָּבָר הַזֶּה:
<strong>אָמַר</strong> בֶּן הַמֶּלֶךְ הַדָּבָר הַהוּא מָנְעֲךָ אוֹתִי
לָצֵאת עִמְּךָ וְלָלֶכֶת אַחֲרֶיךָ. כִּי טוֹב לִי לַעֲזֹב בַּעֲבוּרֶךָ.
כָּל כְּבוֹדִי וּגְאוֹנִי. וְחֵילִי וְהוֹנִי. אָהַבְתִּי אֶת
אֲדֹנִי.</p>

<p><strong>אָמַר</strong> הַנָּזִיר מִן הַנִּרְאֶה בְעֵינַי כִּי לֹא
אֶצְטָרֵךְ לְהַצָּעוֹת גְּדוֹלוֹת לְהוֹדִיעֲךָ חֵשֶׁק לְבָבִי
וֶאֱמוּנָתִי אֵלֶיךָ. כִּי בְשׂוּמִי מְגַמָּתִי לָבֹא מִכַּנְפוֹת אֶרֶץ
עָדֶיךָ. וְנִכְנַסְתִּי בֵין שִׁנֵּי אֲרָיוֹת בְּבֹאִי לִמְקוֹם
מַעֲמָדֶךָ. יוֹכִיחוּ וְיָעִידוּ עַל ישֶׁר אַהֲבָתִי. יָבֹאוּ
וְיַגִּידוּ צִדְקָתִי. וְזֶה בְעַצְמוֹ שָׂמַנִי לִמְנֹעַ אוֹתְךָ לָצֵאת
עִמִּי בְחֶמְלָתִי עָלֶיךָ לֹא עָלָה בְדַעְתִּי רָעַת אָבִיךָ וּלְבָבוֹ.
לֹא יִנָּקֶה כָּל הַנּוֹגֵעַ בוֹ. אָמַר בֶּן הַמֶּלֶךְ אֱמֶת כִּי אָבִי
הוּא אָבִי שֶׁבַּשָּׁמַיִם. אֵלָיו אֲנִי מוֹדֶה וּמִשְׁתַּחֲוֶה
אַפָּיִם. וַיִּשָּׂא מְשָׁלוֹ וַיֹּאמַר:</p>

<br />

<p>הָאֵל אֲשֶׁר מָדַד בְּשֹׁעַל מַיִם</p>

<p>תִּכֵּן בְּזֶרֶת מֶרְחֲבֵי שָׁמַיִם</p>

<p>עָשָׂה מְשָׁרְתָיו אֵשׁ מְלַהֶטֶת וְגַם</p>

<p>צָרַר כְּנַף רוּחַ בְּתוֹךְ חָפְנַיִם</p>

<p>תָּלָה אֲדָמָה עַל בְּלִימָה לַעֲמֹד</p>

<p>לָעַד אֲבָל לֹא יוֹם וְלֹא יוֹמַיִם</p>

<p>וּבְמַאֲמָרוֹ הַשְּׁחָקִים סוֹבְבִים</p>

<p>רָצִים וְגַם שָׁבִים בְּלִי רַגְלַיִם</p>

<p>בָּרָא אֱנוֹשׁ לִהְיוֹת בְּעוֹלָמוֹ לְרֹאשׁ</p>

<p>לִמְשֹׁל בְּעוֹף כָּנָף וּבִדְגֵי מַיִם</p>

<p>לִרְאוֹת בְּעֵינָיו מַעֲשֵׂה יָדָיו וְלוֹ</p>

<p>לָשֵׂאת לְבַד לֵבָב עֲלֵי כַפָּיִם</p>

<p>לוֹ אֶקְרְאָה אָבִי וּמוּל כִּסְאוֹ אֲנִי</p>

<p>אוֹדֶה וְלוֹ אֶשְׁתַּחֲוֶה אַפָּיִם:</p>

<br />

<p><strong>אַךְ</strong> מִי אֲשֶׁר קְרָאתוֹ אָבִי אֵינֶנּוּ אֶצְלִי
כַּאֲשֶׁר חֲשַׁבְתּוֹ כִּי לֹא דְרָכַי דְּרָכָיו. וְלֹא מַחְשְׁבוֹתַי
מַחֲשַׁבְתּוֹ. וּמָה אֲסַפֵּר לְךָ מֵאִישׁ אֲשֶׁר תֵּדָעֶנּוּ כְאִלּוּ
יְלִדְתּוֹ. עַל כֵּן כָּל עוֹד בִּי רוּחַ אֶמְאָסֶנּוּ. וּבְמַעֲשֵׂי
יָדַי אַכְעִיסֶנּוּ. וְלֹא אֶשָּׁאֵר בַּעֲבוּרוֹ לָנוּס וְלָצֵאת
הַחוּצָה. וִיהִי מָה אָרוּצָה.</p>

<p><strong>אָמַר</strong> הַנָּזִיר אָנָּא בְנִי אַל תִּגְמֹל תַּחַת
טוֹבָה רָעָה. אַל נָא בְנִי כִּי לֹא טוֹבָה הַשְּׁמוּעָה. וְאוּלָם
הַטֵּה אֵלַי אָזְנְךָ וּשְׁמַע הַדָּבָר הַיָּקָר הַזֶּה כִּי לְךָ נָאֶה.
פְּקַח עֵינֶיךָ וּרְאֵה. דַּע בְּנִי כִּי כִבּוּד אָב וָאֵם הוּא יָקָר
וּמְעֻלֶּה מְאֹד מֵחֶמְלַת הַיּוֹלְדִים עַל בְּנָם מִפְּנֵי כִּי חֶמְלַת
הַיּוֹלְדִים עַל בְּנָם הוּא מִמַּעֲשֵׂה הַטֶּבַע כְּדֵי לְהַשְׁלִים
הַגְּמוּל אֲשֶׁר אֵין בָּעוֹלָם בְּהֵמָה וְלֹא בַעַל חַיִּים שֶׁלֹּא
יִשְׁתַּתֵּף בַּמַּעֲשֶׂה הַזֶּה אֶלָּא הֶחָכָם שֶׁבָּאָדָם. אָכֵן
כִּבּוּד הַבֵּן לְיוֹלְדָיו הוּא מִמַּעֲשֵׂה הַשֵּׂכֶל לִגְמֹל לָהֶם
מְעַט מִטּוֹבָתָם וּלְשַׁלֵּם לָהֶם קְצָת קָטָן מֵחַסְדֵּיהֶם מִיגִיעָם
וַעֲמָלָם עָלָיו. בְּשׂוּמָם דָּמָם וְחֶלְבָּם מִשְׁתָּיו וּמַאֲכָלָיו.
אִם כֵּן בֶּאֱמֶת תְּנוּעַת הַשֵּׂכֶל הִיא יְקָרָה וְנִכְבֶּדֶת
מִתְּנוּעַת הַטֶּבַע וְכָל מִי שֶׁיֵּשׁ בּוֹ רוּחַ חַיִּים בְּאַפָּיו
וַייָ אֲהֵבוֹ. יַעֲלֶה הַיָּמִים הָהֵם עַל לְבָבוֹ. וְיָשִׂים בֵּין
עֵינָיו הָעִנְיָנִים הַנּוֹרָאִים אֲשֶׁר עָבְרוּ עָלָיו וִיקַבֵּל עַל
עַצְמוֹ הַחוֹב הַגָּמוּר הַהוּא וְיִשְׁתַּדֵּל בְּכָל כֹּחוֹ וּבְכָל
כַּוָּנָתוֹ. לִפְרֹעַ מִמֶּנּוּ רֻבּוֹ אוֹ קְצָתוֹ. וְיַעֲבֹד בְּיִרְאָה
וָפַחַד וְיַעֲמֹד בְּמוֹרָא גָדוֹל וּרְעָדָה לִפְנֵי יוֹלְדָיו.
כְּאִלּוּ הוּא עֹמֵד לִפְנֵי אֱלֹהָיו. תָּמִיד לֹא יַעֲבֹר מִמִּצְוָתָם.
יַחְפֹּץ בְּכָל אֲשֶׁר יַכִּיר חֶפְצָם וְתַאֲוָתָם. יִשְׂמַח וְיָגִיל
יָשִׂישׂ וְיֶחֱדֶה כָּל אֲשֶׁר יוֹסִיף לְכַבְּדָם. וּלְהַחֲזִיק
בְּיָדָם. בְּאַהֲבָתָם וּבְחֶמְלָתָם הוּא גְאָלָם. וַיְנַטְּלֵם
וַיְנַשְּׂאֵם כָּל יְמֵי עוֹלָם. וַיִּשָּׂא מְשָׁלוֹ וַיֹּאמַר:</p>

<p>בְּקַדֵּם אוֹתְךָ פַעַם אֱנוֹשׁ עִם</p>

<p>מְעַט לֶחֶם וּמַיִם מִמְּסִבּוֹ</p>

<p>עֲלֵי רֹאשׁ אַהֲבָתָךְ תַּעֲלֵהוּ</p>

<p>וְאוֹתוֹ תַעֲבֹד תָּמִיד בְּלִבּוֹ</p>

<p>וּמַה תִּגְמֹל לְאִישׁ הֶאֱכִילָךְ</p>

<p>דְּמֵי לִבּוֹ בְּעוֹדֶךָ וְחֶלְבּוֹ:</p>

<p><strong>וְכָל</strong> מִי שֶׁהוּא הֵפֶךְ זֶה בֶּאֱמֶת הוּא נֶחְשָׁב
כַּבְּהֵמָה. אֲשֶׁר בְּהַשְׁלִים גִּדּוּלֶיהָ לֹא תֵדַע אָבִיהָ
וְאִמָּהּ. לֹא תַכִּירֵם כַּדִּין וְכַמִּשְׁפָּט. וְתִשְׁמַן וְתִבְעָט.
עַד אֲשֶׁר לֹא תֵבוֹשׁ וְלֹא תִשָּׁמֵר מֵהֶם מֵהַמְגֻנֶּה שֶׁבַּתַּאֲוֹת
אַף כִּי מִזּוּלָתָם. עַל כֵּן בְּנִי חָלִילָה לְךָ מֵהִדַּמּוֹת
אֲלֵיהֶם. וְלַעֲשׂוֹת כְּמַעֲשֵׂיהֶם. רַק כַּבֵּד אֶת אָבִיךָ וְאֶת
אִמֶּךָ. לְמַעַן יַאֲרִיכוּן יָמֶיךָ. וּבִרְאוֹת אָבִיךָ מִנְהָגֶיךָ.
וְתִקּוּן מִצְוֹתֶיךָ. וּבְשָׁמְעוֹ מוּסָרֶיךָ וְתוֹכְחוֹתֶיךָ. אוּלַי
יִהְיֶה סִבָּה לְמָשְׁכוֹ אַחֲרֶיךָ. וְיִרְאֶה בְעֵינָיו וּבְלִבּוֹ
יָבִין לִמְשֹׁךְ גַּם הוּא אַחֲרָיו עֲדָתוֹ וּמִקְהָלוֹ. וְשָׁב וְרָפָא
לוֹ. כִּי בְרֹב הָעֲבוֹדָה יְתַקֵּן הָאָדָם הָאָרֶץ הַנְּשַׁמָּה
וְהַמְּלֵחָה. וְהוֹלִידָהּ וְהִצְמִיחָהּ:</p>

<p><strong>וַיְהִי</strong> כְּכַלּוֹת הַנָּזִיר דְּבָרָיו וּמְשָׁלָיו.
נָפַל בֶּן הַמֶּלֶךְ מְלֹא קוֹמָתוֹ לְרַגְלָיו. וַיֹּאמֶר לוֹ חָטָאתִי
לַייָ אֱלֹהֶיךָ וָלָךְ הִנְנִי עֹשֶׂה כְּכָל אֲשֶׁר תְּצַוֵּנִי:</p>

<p><strong>אַחֲרֵי</strong> כֵן לֹא שָׁב הַנָּזִיר מִהְיוֹת מֵשִׁיב עַל
בֶּן הַמֶּלֶךְ מוּסָרָיו וְתוֹכְחוֹתָיו. עַד אֲשֶׁר הֵבִין וְהִשְׂכִּיל
כָּל מַה שֶּׁהֱעִירוֹ עָלָיו. מְעַט מְעַט וְעָמַד עַל כָּל גְּבוּלָיו.
וִיסוֹדוֹת סוֹדוֹתָיו. מִצְוֹתָיו חֻקּוֹתָיו וְתוֹרוֹתָיו:</p>

<p><strong>וַיְהִי</strong> אַחֲרֵי הַדְּבָרִים הָאֵלֶּה הָלַךְ
הַנָּזִיר אֶל מְלוֹנוֹ וְהִנִּיחַ בֶּן הַמֶּלֶךְ בִּמְקוֹמוֹ. לְמַעַן
יְלַמֵּד וְיַרְגִּיל נַפְשׁוֹ לְבַדּוֹ בֵּינוֹ לְבֵין עַצְמוֹ.
וְכַאֲשֶׁר חָשַׁב כִּי כְּבָר נִפְתְּחוּ לוֹ שַׁעֲרֵי הַחָכְמָה. וְזָרַע
בְּלִבּוֹ מִמֵּיטַב זֶרַע שֵׂכֶל וְעָרְמָה. שָׁב אֵלָיו לְבַקְּרוֹ
וּלְנַסּוֹתוֹ. אִם הִסְפִּיק לוֹ מִדַּת חֶבְרָתוֹ. אוֹ יִצְטָרֵךְ עוֹד
לָשֶׁבֶת עִמּוֹ. לְהוֹסִיף לְלַמְּדוֹ וּלְהַשְׂכִּילוֹ וּלְהַחְכִּימוֹ.
וַיִּמְצָאֵהוּ מָלֵא חָכְמָה. כְּלִיל דַּעַת וּמְזִמָּה. כִּי הוֹסִיף
עוֹד לֶקַח עַל מַה שֶּׁלִמְּדוֹ. וּמִלֵּא אֶת יָדוֹ. וַיִּתְמַהּ מְאֹד
עַל חֶפְצוֹ וְהִשְׁתַּדְּלוּתוֹ. וְזַכּוּת לְבָבוֹ וּבְהִירוּתוֹ. אָז
הִתְאַוָּה הַנָּזִיר תַּאֲוָה לְהִפָּרֵד מֵעִמּוֹ. לָלֶכֶת לְדַרְכּוֹ
לָשׁוּב לִמְקוֹמוֹ. לְחַפֵּשׂ וְלִדְרשׁ עַל כָּל הָאֲנָשִׁים מָרֵי
נְפָשִׁוֹת נְבֻכֵי לְבָבוֹת. תּוֹעֵי נְתִיבוֹת. חֲפֵצִים לֵאוֹר בְּאוֹר
הַחַיִּים. וְלִרְאוֹת יָהּ בְּאֶרֶץ הַחַיִּים. לוּ יִמְצְאוּ מְפַזֵר
עַנְנֵי הַסִּכְלוּת מֵעַל עֵינֵיהֶם. וּפֹתֵחַ אָזְנֵיהֶם. כַּאֲשֶׁר
עָשָׂה עִם בֶּן הַמֶּלֶךְ. לְמַה שֶּׁהָיָה מְקַוֶּה בָּזֶה מֵהַקִּרְבָה
לָאֵל יִתְעַלֶּה וּמְיַחֵל הַגְּמוּל מִמֶּנּוּ:</p>
</blockquote>

<blockquote>
<br />
</blockquote>

<h2 id="הַשַּׁעַרהַשְּׁלשִׁים:צַוָּאַתהַנָּזִירלְבֶןהַמֶּלֶךְוְתוֹכַחְתּוֹ.וְכֹהאָמַרבְּלֶכְתּוֹ">הַשַּׁעַר הַשְּׁלשִׁים: צַוָּאַת הַנָּזִיר לְבֶן הַמֶּלֶךְ וְתוֹכַחְתּוֹ. וְכֹה אָמַר בְּלֶכְתּוֹ</h2>

<blockquote>
<p><strong>אָמַר</strong> הַנָּזִיר שְׁמַע אַתָּה בֶּן הַמֶּלֶךְ. דַּע
כִּי אֲנִי עֶבֶד נִרְצָע לַמֶּלֶךְ. גּוֹמֵל עָלַי וְתִקְוָתִי בוֹ
גְדוֹלָה וְאָיוּמָה. וְתוֹחַלְתִּי מִמֶּנּוּ עֲצֻמָה. וַאֲנִי טָרוּד
תָּמִיד בַּעֲבוֹדָתוֹ. וּמִתְעַסֵּק בִּמְלַאכְתּוֹ. כְּשֶׁאַשְׁלִים
מְלָאכָה אַתְחִיל בְּאַחֶרֶת. כְּחֹמֶר הַיּוֹצֵר אֲשֶׁר בְּהַפְשִׁיטוֹ
צוּרָה יִלְבַּשׁ אַחֶרֶת. לֹא אֶעֱמֹד בָּטֵל לְעוֹלָם לְמַה שֶּׁיֵּשׁ
בַּבִּטּוּל מֵהֶפְסֵד הַלְּבָבוֹת הַיְשָׁרוֹת. וְחֶשְׁכַת הַהֲבָנוֹת
הַמְּאִירוֹת. וּכְבָר הִשְׁלַמְתִּי תְהִלָּה לָאֵל מַה שֶּׁהָיָה לְךָ
עָלַי מֵהַחוֹב הַגָּמוּר וּפָרַעְתִּי לְךָ חָק הָאֱמוּנָה. וְהִצַּלְתִּי
אֶת נַפְשִׁי וְחִיַּבְתִּי אֶת נַפְשְׁךָ לְךָ וַאֲנִי אֵלֵךְ לְדַרְכִּי
אוּלַי הַשֵּׁם יִתְבָּרֵךְ בְּרַחֲמָיו יֹאמַר עוֹד לְחַבְּרֵנוּ.
וְיָרוּם לְרַחֲמֵנוּ. וְאַתָּה בְּנִי יְרָא אֶת יְיָ אֱלֹהֶיךָ
וְעָבְדֵהוּ בְּכָל לְבָבְךָ וּשְׁמֹר מַה שֶּׁהִפְקַדְתִּי בְיָדְךָ
מֵאֱמוּנָתוֹ וְיִרְאָתוֹ. וְאַל תִּכְבַּד בְּעֵינֶיךָ הָעֲבוֹדָה. וְאַל
תֵּקַל לְפָנֶיךָ הַבַּטָּלָה. וְאַל תַּרְאֵהוּ לְפָנִים. וּמְשֹׁל עַל
תַאֲוָתֶךָ. וּכְבשׁ אֶת יִצְרֶךָ. וְהַתְמֵד הַשִּׁפְלוּת וְהָעֲנָוָה
בְּכָל דְּרָכֶיךָ:</p>

<p><strong>אָמַר</strong> בֶּן הַמֶּלֶךְ אֵיזוֹ הִיא דֶרֶךְ הַשִּׁפְלוּת
וְהָעֲנָוָה. אָמַר הַנָּזִיר דַּע בְּנִי כִּי דֶרֶךְ הַשִּׁפְלוּת הוּא
שֶׁיְּכַבֵּד הָאָדָם הַגָּדוֹל מִמֶּנּוּ. וְשֶׁיֶּאֱהַב מִי שֶׁהוּא
כָמוֹהוּ. וְשֶׁיְּרַחֵם עַל מִי שֶׁהוּא לְמַטָּה מִמֶּנּוּ. וְאָמְרוּ
הַחֲכָמִים קַח לְךָ בְנֵי אָדָם כְּמוֹ אָב וָאָח וּבֵן. כַּבֵּד הָאָב
וֶאֱהַב הָאָח. וְרַחֵם עַל הַבֵּן. וְאָמַר הַמְשׁוֹרֵר:</p>

<br />

<p>חֲשֹׁב אָחִי בְּנֵי אָדָם כְּאָבוֹת</p>

<p>כְּמוֹ אַחִים כְּמוֹ בָנִים יְחִידִים</p>

<p>פְּנֵי אָבוֹת בְּכָל כֹּחָךְ תְּכַבֵּד</p>

<p>אֱהַב אַחִים וְרַחֵם עַל יְלָדִים:</p>

<br />

<p><strong>וְאָמְרוּ</strong> מִי שֶׁיִּלְבַּשׁ הַבְּלָאוֹת.
וּבְרַגְלָיו נְעָלוֹת מְטֻלָּאוֹת. וְיִרְכַּב חֲמוֹרוֹ וְיַחֲלֹב צֹאנוֹ
וְיֹאכַל עִם בְּנֵי בֵיתוֹ וְיִתְחַבֵּר עִם מִי שֶׁהוּא תַחְתָּיו
וְיוֹדֶה אֱלֹהָיו עַל הַמְּעַט כְּמוֹ עַל הָרֹב הוֹלֵךְ בְּדֶרֶךְ
הַשִּׁפְלוּת וְהָעֲנָוָה. וְהִשְׁלִיךְ מֵעָלָיו הַגַּאֲוָה. וְאָמְרוּ
בַעֲלֵי הַנִּסְיוֹנוֹת כִּי שְׁלשָׁה דְבָרִים מְבִיאִים הָאָדָם לְחֶרֶץ
וְכָלָה. וּשְׁלשָׁה לְרֶוַח וְהַצָּלָה. וְאוּלָם הַמַּצִּילוֹת הֵם
הַיּשֶׁר בֶּחָרוֹן וּבָרָצוֹן. וְיִרְאַת הָאֵל בַּסֵּתֶר וּבַגָּלוּי.
וְהַסִּפּוּק בָּעֹנִי וּבָעשֶׁר. וְאוּלָם הַמְכַלּוֹת. הֵם הַכִּילוּת
הַמֵּבִיא לִנְבָלוֹת. וּרְדֹף הַתַּאֲווֹת. וְגַאֲוַת הָאָדָם
בְּנַפְשׁוֹ. וְאָמַר הַמְשׁוֹרֵר:</p>

<br />

<p>מְאֹד תִּהְיֶה שְׁפַל רוּחַ וְאַל נָא</p>

<p>תְּהִי הוֹלֵךְ בְּסוֹד גֵּאִים וְעַזִּים</p>

<p>רְאֵה אֵזוֹב אֲשֶׁר בַּקִּיר לְרוּחַ</p>

<p>סְעָרָה נָח וְהוּא שֹׁבֵר אֲרָזִים:</p>

<br />

<p><strong>אַךְ</strong> דַּע בְּנִי כִּי הַגֵּאוּת בְּמַעֲשֵׂה הַטּוֹב
יִפֹּל עַל שְׁנֵי פָנִים. הָאַחַת תָּבִיא לְכָל טוּב וְהַשֵּׁנִית
תָּבִיא לְכָל רָע. וַאֲשֶׁר תָּבִיא לַטּוּב הוּא גֵּאוּת הָאָדָם בְּרֹב
עֲשׂוֹתוֹ מַה שֶּׁיֵּיטִיב לְלִבּוֹ וְיִנְעַם לְנַפְשׁוֹ עַד אֲשֶׁר
יַשִּׁיאֵהוּ לְמָעֵט בְּעֵינָיו אֵת כָּל אֲשֶׁר עָשָׂה וְיוֹסִיף
לַעֲשׂוֹת כָּהֵנָּה וְכָהֵנָּה. וַאֲשֶׁר תָּבִיא לָרָע הִיא גֵאוּת
הָאָדָם בְּמַה שֶּׁיַּעֲשֶׂה עַד שֶׁיַּגִּיעַ בַּעֲבוּרוֹ אֶל
הַתִּפְאֶרֶת וְהַגַּאֲוָה וּבַקָּשַׁת הַשְּׂרָרָה עַד אֲשֶׁר
יַשִּׁיאֵהוּ זֶה לְהַרְבּוֹת בְּעֵינָיו מַה שֶּׁעָשָׂה וְיִמָּנַע
מֵעֲשׂוֹת עוֹד. עַל כֵּן אַל תִּיגַע וְאַל תִּיעַף לָתֵת עֵצָה
לְנַפְשְׁךָ וְנַקֵּה שִׂכְלְךָ וְהַפְשִׁיטֵהוּ מִן הַמַּחֲשָׁבוֹת
הַמַּחְשִׁיכוֹת אוֹתוֹ וְתַדִּיחֵהוּ מֵחֶלְאַת הַתַּאֲוֹת לְמַעַן יִיקַר
בְּעֵינָיו לָנוּס מֵהֲפֵכַת הַמָּוֶת אֶל רְחוֹב הַהַצָּלָה הַגְּמוּרָה
אֲשֶׁר תָּבִיא בְעָלֶיהָ אֶל הַהַבְטָחָה מִמְּהוּמַת הָעוֹלָם הַזֶּה
וּתְשׁוּעַת הָעוֹלָם הַבָּא. וּזְכֹר בְּנִי וְאַל תִּשְׁכַּח כִּי
בְהָסֵב הַמְּלוּכָה אֵלֶיךָ שֶׁתִּהְיֶה חֹמֵל עַל עַמְּךָ וּמְקָרְבָם
אֵלֶיךָ וְגֹמֵל חֲסָדִים אֲלֵיהֶם וְאָז יֶאֱהָבוּךָ וְתִגְבַּר וְתָעֹז
בְּאַהֲבָתָם כִּי אֵין הַמֶּלֶךְ רַק מִי שֶׁיִּמְלֹךְ בַּלְּבָבוֹת.
וְאָמַר הֶחָכָם אֶתְמַהּ בְּמִי שֶׁיִּקְנֶה הָעֲבָדִים בְּמָמוֹנוֹ.
וְלֹא יִקְנֶה בְנֵי חוֹרִין בִּלְשׁוֹנוֹ. וְעִם כָּל זֶה רָאוּי הוּא
לַמֶּלֶךְ שֶׁלֹּא יִהְיֶה נֹחַ מְאֹד פֶּן יֵחָשֶׁב לוֹ לְהִתְרַשְּׁלוּת
וְרִפְיוֹן וּמִעוּט הַשְׁגָּחָה. וְשֶׁלֹּא יִהְיֶה בַעַל כַּעַס וְחֵמָה
עַזָּה פֶּן יֵחָשֶׁב לוֹ לְאַכְזְרִיּוּת. וּמִעוּט חֶמְלָה
וְרַחֲמָנוּת:</p>

<p><strong>וְאָמְרוּ</strong> הַחֲכָמִים כִּי מֶלֶךְ אֶחָד הָיָה עֹמֵד
לִפְנֵי רַבּוֹ בְשָׁעַת מוֹתוֹ וַיֹּאמֶר לוֹ אַתָּה הֶחָכָם הוֹרֵנִי
וְצַוֵּנִי:</p>

<p><strong>אָמַר</strong> לוֹ הַמֶּלֶךְ הַמַּצְלִיחַ הִשָּׁמֵר שֶׁלֹּא
תִהְיֶה לַח וְתִתְעַצֵּר. וְלֹא יָבֵשׁ וְתִשָּׁבֵר. וְלֹא מָתוֹק
וְתִמָּצֵץ. וְלֹא מַר וְתִמָּאֵס. וַיָּמֹת:</p>

<p><strong>וְשָׁאֲלוּ</strong> לְאַחַד הַמְּלָכִים אֲשֶׁר הָיָה נִכְבָּד
וְאָהוּב מְאֹד בְּעֵינֵי עַמּוֹ מִכָּל מַלְכֵי דוֹרוֹ וְאָמְרוּ לוֹ
בְּמָה זָכִיתָ לְאַהֲבַת עַמְּךָ מִכָּל מֶלֶךְ. אָמַר בְּשִׂנְאָתִי אֶת
הָאַכְזָרִים. וְאַהֲבָתִי אֶת הַיְשָׁרִים. וּמְחִילָתִי בְכָל
יְכָלְתִּי. וּרְצוֹנִי בְעֵת חֲמָתִי. וַעֲשׂוֹתִי מִשְׁפָּט וַאֲפִלּוּ
מִבְּנֵי בֵיתִי. וְאָמַר הַמְשׁוֹרֵר:</p>

<p>בְּעֵת תִּמְשֹׁל בְּעַמָּךְ תַּחְפֹּץ כָּל</p>

<p>מְתֵי חָמָס כְּטִיט תִּרְקַע וְתַדִּיק</p>

<p>וְהִשָּׁמֵר לְךָ וּשְׁמֹר לְבָבָךְ</p>

<p>לְבַל יִירָאֲךָ נָקִי וְצַדִּיק:</p>

<p><strong>בְּנִי</strong> כְּשֶׁיִּהְיוּ לְךָ אֹיְבִים אֲשֶׁר לֹא
יִמָּלֵט מֵהֶם כָּל מֶלֶךְ וְשַׁלִּיט אַל תּוֹסִיף לְדַבֵּר
בְּעִנְיְנֵיהֶם. וְאַל תֶּרֶב כַּעַסְךָ עִמָּהֶם. פֶּן תְּעוֹרְרֵם
בְּמַאֲמָרֶיךָ. וְתוֹרֵם בִּדְבָרֶיךָ. לְהִשָּׁמֵר מֵהַצַּד אֲשֶׁר
הָיְתָה כַוָּנָתְךָ לְהָרַע לָהֶם. וּלְהִנָּקֵם מֵהֶם. וְאָמַר הֶחָכָם
אַף הַכְּסִיל בְּמִלָּיו. וְאַף הַמַּשְׂכִּיל בְּמִפְעָלָיו. וְאָמַר
חָכָם אַחֵר רֵאשִׁית הָאַף שִׁגָּעוֹן. וְסוֹפוֹ נֶחָמָה. וְאָמַר
הַמְשׁוֹרֵר:</p>

<p>בֹּא וַחֲזֵה יוֹם נִפְגְּשׁוּ יַחַד</p>

<p>יָשָׁר וְאִישׁ עִקֵּשׁ דְּרָכַיִם</p>

<p>יָרִים חֲסַר לֵבָב זְרוֹעוֹתָיו</p>

<p>אִישׁ לֵב מְעַט יִקְרֹץ בְּעֵינַיִם</p>

<p>מַשְׂכִּיל בְּמִפְעָלָיו חֲרוֹן אַפּוֹ</p>

<p>וַחֲרוֹן כְּסִיל בִּדְבַר שְׂפָתָיִם:</p>

<p><strong>וְאָמַר</strong> חָכָם אַחֵר יֵאוֹת לַמֶּלֶךְ שֶׁיִּתְנַהֵג
עִם אֹיְבָיו עַל אַרְבַּע פָּנִים. וְהֵם הַנַּחַת. אוֹ הַנְּדָבָה. אוֹ
הַתַּחְבֻּלָה. אוֹ גִלּוּי הָאֵיבָה. כְּמוֹ הַצֶּמַח אֲשֶׁר תְּחִלַּת
רְפוּאָתוֹ לַהֲנִיחוֹ בְאִבּוֹ. וְאִם לֹא יוֹעִיל יְבַשְּׁלֵהוּ. וְאִם
לֹא יוֹעִיל יְמָעֲכֵהוּ. וְאִם לֹא יוֹעִיל יִכְתְּשֵׁהוּ. וְהוּא
אַחֲרִית הָרְפוּאָה. בְּנִי כִּי תֵצֵא לַמִּלְחָמָה עַל אֹיְבֶיךָ זְכֹר
לֶאֱרֹב אוֹתָם וּלְהִתְנַהֵג עִמָּם בְּתַחְבֻּלָה וְעָרְמָה. כִּי
בְתַחְבֻּלוֹת תַּעֲשֶׂה לְךָ מִלְחָמָה. וְאִם תּוּכַל שִׂים בֵּינֵיהֶם
אֵיבָה וְשִׂטְנָה אָז יִשְׁלְמוּ לְךָ מֵהֶם חֲפָצֶיךָ. וְתִרְאֶה מֵהֶם
מַאֲוַיֶּיךָ. כַּאֲשֶׁר קָרָה לְאִישׁ עִם הַדֹּב וְהַחֲזִיר. אָמַר בֶּן
הַמֶּלֶךְ וְאֵיך הָיָה:</p>

<p><strong>אָמַר</strong> הַנָּזִיר אָמְרוּ כִּי אִישׁ אֶחָד הָיָה
הוֹלֵךְ בַּדֶּרֶךְ וְנִכְנַס בְּיַעַר אֶחָד. וַיִּשָּׂא עֵינָיו וַיַּרְא
וְהִנֵּה דֹב אֶחָד וְחֲזִיר מִיַּעַר נִצָּבִים בַּיַּעַר וְהֵם לֹא
רָאוּהוּ. וַיֶּחֱרַד הָאִישׁ מְאֹד וַיִּפְחַד מֵהֶם וַיֹּאמֶר בְּלִבּוֹ
בֶּאֱמֶת אִם לֹא תוֹעִילֵנִי הַתַּחְבֻּלָה בָּעֵת הַזֹּאת אֵין דֶּרֶךְ
לְהַצָּלָתִי. וַיֵּלֶךְ אֵצֶל אִילָן אֶחָד וַיַּעֲמֹד אַחֲרָיו
וַיִּמְשֹׁךְ בַּקֶּשֶׁת וַיַּךְ אֶת הַחֲזִיר. וַיִּפֶן הַחֲזִיר כֹּה
וָכֹה וְלֹא רָאָה כִּי אִם הַדֹּב וְחָשַׁב כִּי הוּא הִכָּהוּ. וַיָּרָץ
לִקְרָאתוֹ בְחֵמָה שְׁפוּכָה. וַיָּקָם הַדֹּב כְּמוֹ כֵן עָלָיו
וַיַּכֵּהוּ. וַיַּכּוּ הָאֶחָד אֶת הָאֶחָד עַד שְׁפָךְ דָּם עֲלֵיהֶם
וַיֵּלֶךְ הָאִישׁ לְדַרְכּוֹ וַיִּנָּצֵל:</p>

<p><strong>בְּנִי</strong> כְּשֶׁתִּקְרָא אֲנָשִׁים נָכְרִים אֶל
שֻׁלְחָנֶךָ. לִלְחוֹם בְּלֶחֶם מַעֲדָנֶיךָ. שֶׁכֵּן דֶּרֶךְ בְּנֵי
מְלָכִים הִתְנַהֵג עִמָּם בְּמִדַּת הַמּוּסָר וּמֶתֶק חֶבְרָה
וַעֲרֵבוּת. וְכַבְּדֵם מְאֹד כִּי זֶה מִמִּדַּת הַנְּדִיבוּת. וְסַפֵּר
לָהֶם וּשְׁאַל מֵהֶם וְהֵם יַעֲנוּךָ. אַךְ לֹא מֵעִנְיְנֵי אֲכִילָה פֶּן
יְבַיְּשׁוּךָ. כַּאֲשֶׁר קָרָה לְמֶלֶךְ אֶחָד. אָמַר בֶּן הַמֶּלֶךְ
וְאֵיך הָיָה:</p>

<p><strong>אָמַר</strong> הַנָּזִיר אָמְרוּ כִּי בָאוּ אֲנָשִׁים
נָכְרִים וְנִכְבָּדִים מֵאֶרֶץ רְחוֹקָה אֶל עִיר אֶחָת וַיִּרְאֵם
הַמֶּלֶךְ וַיִּקְרָאֵם לַלָּחֶם. וּבְעוֹד שֶׁהָיוּ אוֹכְלִים
מַטְעַמֵּיהֶם רָאָה הַמֶּלֶךְ שַׂעֲרָה תְלוּיָה בְלֶחֶם אֶחָד מֵהֶם.
וַיֹּאמֶר לוֹ אֲהָהּ הָאִישׁ הַנָּכְרִי הַשְׁלֵךְ מִפִּיךָ לַחְמְךָ כִּי
שֵׂעָר אֶחָד צָמַח בּוֹ. וַיִּחַר אַף הָאַכְסְנַאי וַיְשׁוֹרֵר:</p>

<p>הוֹי כָּל רְעֵבִים מַמְרֹר אִכְלוּ וְכוֹס</p>

<p>לַעְנָה שְׁתוּ תַּחַת גְּבִיעֵי יָיִן</p>

<p>אוֹ נַפְשְׁכֶם עַנּוּ בְצוֹם לָעַד וְאַל</p>

<p>נָא תִּלְחֲמוּ לֶחֶם אֱנוֹשׁ רַע עָיִן:</p>

<p><strong>וַיֹּאמֶר</strong> לוֹ כָּל זֶה תַעֲמִיק לְהַבִּיט
בָּאֲכִילָה וְיֵרַע עֵינְךָ עָלֶיהָ עַד אֲשֶׁר תִּרְאֶה מֵהַמֶּרְחָק
הָרַב הַזֶּה בְּהִכָּנֵס שַׂעֲרָה אַחַת בְּפִי. אַל יְרַחֵם הָאֵל כָּל
הָעֹמְדִים לְפָנֶיךָ. וְהָיוּ בְאֹכְלֵי שֻׁלְחָנֶךָ. וַיֵּלֶךְ
לְדַרְכּוֹ בְחֵמָה. וַיִּשָּׁאֵר הַמֶּלֶךְ בְּבשֶׁת וּכְלִמָּה:</p>

<p><strong>בְּנִי</strong> אַל תִּהְיֶה מַאֲמִין בְּכָל אָדָם עַד
שֶׁתְּנַסֵּהוּ וְתִבְחָנֵהוּ נִסָּיוֹן אַחַר נִסָּיוֹן וּבְחִינָה אַחַר
בְּחִינָה. וְאַל יְפַתְּךָ לְשׁוֹן חֲלָקוֹת בְּנֹעַם הֶגְיוֹנָיו.
וְשִׂים תָּמִיד בֵּין עֵינֶיךָ צַוָּאַת הֶחָכָם לְבָנָיו. בְּאָמְרוֹ
בָּנַי אַל תַּשִּׁיאֲכֶם הַהַכְנָעָה כִּי כָּל אֲשֶׁר יוֹסִיף הַקֶּשֶׁת
לְהִכָּנֵעַ. נִשְׁבַּע לְהָרֵעַ. וְאָמַר הַמְשׁוֹרֵר:</p>

<p>אָחִי בְּהִכָּנַע אֱנוֹשׁ נֶגְדְּךָ נַפְשְׁךָ</p>

<p>מֶנּוּ שְׁמֹר פֶּן יַשְׁלִיכְךְ בְתוֹךְ אַשְׁפָּה</p>

<p>קֶשֶׁת כְּהוֹסִיף לָכֹף רֹאשׁוֹ כְּאַגְמוֹן אֲזַי</p>

<p>יוֹסִיף לְהָבִיא בִכְלָיוֹת בְּנֵי אַשְׁפָּה:</p>

<p><strong>וְצִוָּה</strong> חָכָם אֶחָד לְבָנָיו וְאָמַר בָּנַי אַל
יַשִּׁיאוּ אֶתְכֶם הַתַּחֲנוּנִים וְהַבֶּכִי כִּי כְבָר בָּאוּ אֲחֵי
יוֹסֵף אֶל אֲבִיהֶם בֹּכִים וְצֹעֲקִים אַחַר אֲשֶׁר מְכָרוּהוּ. וְאָמַר
הַמְשׁוֹרֵר:</p>

<p>אַל תַּאֲמִינוּ בִדְבַר כָּל מְחַנֵּן קוֹל</p>

<p>וּבְמַחֲלִיק שָׂפָה אַל תִבְטְחוּ בָנִים</p>

<p>זִכְרוּ אֲחֵי יוֹסֵף אַחַר מְכָרוּהוּ</p>

<p>בָּאוּ לְאָבִיהוּ בִּבְכִי וְתַחֲנוּנִים:</p>

<p><strong>בְּנִי</strong> הִשָּׁמֵר מִמִּרְמַת הַנָּשִׁים וּבְגִידָתָם.
וְעִנְיְנֵי תַחְבֻּלוֹתָם. כִּי רַבּוּ מְשׁוּבוֹתָם. וְדַי בִּגְנוּתָם.
מַה שֶּׁכְּבָר הֶאֱרִיךְ כָּל חָכָם וּמַשְׂכִּיל לָחוּד בָּהֶם.
וְלִמְשׁוֹל עֲלֵיהֶם. אָמַר אֶחָד מֵהֶם לֵךְ אַחֲרֵי אֲרָיוֹת
וּנְחָשִׁים. וְלֹא אַחַר הַנָּשִׁים. וְאָמַר אַחֵר יְפִי הָאָדָם
בְּדַעְתּוֹ וְדַעַת הָאִשָּׁה בְיָפְיָהּ. וְאָמַר אַחֵר הַנָּשִׁים
חַבְלֵי הַשָּׂטָן. וְאָמַר אַחֵר הַכִּילוּת וּמֹרֶךְ הַלֵּב
וְהַפְּתַיּוּת הֵם הַמִּדּוֹת הָרָעוֹת שֶׁבָּאָדָם וְהֵם הַטּוֹבוֹת
שֶׁבָּאִשָּׁה. וְאָמַר אַחֵר הַנָּשִׁים כֻּלָם רָע וְרַע בְּמַה
שֶּׁבָּהֶם. מִעוּט הַסִּפּוּק מֵהֶם. וְאָמַר אַחֵר הָאִשָּׁה שִׂמְחַת
חֹדֶשׁ וְאֵבֶל עוֹלָם. וְרָאָה חָכָם אֶחָד אִשָׁה יָפָה יָצְאָה בְיוֹם
מוֹעֵד וְאָמַר לֹא יָצְאָה זֹאת שֶׁתִּרְאֶה אֶלָּא שֶׁתֵּרָאֶה. וְרָאָה
צַיָּד אֶחָד מְדַבֵּר עִם אִשָּׁה אַחַת וְאָמַר לוֹ אַתָּה הַצַּיָד
הִשָּׁמֵר פֶּן תִּהְיֶה נִצּוֹד:</p>

<p><strong>וְזָכְרוּ</strong> כִּי סוֹחֵר אֶחָד נִכְבָּד הָיְתָה לוֹ
אִשָּׁה יָפָה וְהָיָה אוֹהֵב אוֹתָהּ מְאֹד וַתִּשָּׂא אֶת עֵינֶיהָ. אֶל
עֶבֶד אֲדֹנֶיהָ. וְחֵשֶׁק גָּדוֹל חֲשָׁקַתְהוּ. וְאַהֲבַת נַפְשָׁהּ
אֲהֵבַתְהוּ. וַיְהִי כִּי אָרְכוּ לָהֶם הַיָּמִים. בְּמַנְעַמֵּי
אֲהָבִים עֲרֵבִים וּנְעִימִים. אָמְרָה לוֹ יְדִידִי אֲנִי מְפַחֶדֶת פֶּן
יָבֹא אֲדֹנֶיךָ פִּתְאֹם עָלֵינוּ. וְיִרְאֶה אוֹתָנוּ. וְיַפְסִיק לָעַד
חֶבְרָתֵנוּ. עַל כֵּן שְׁמַע נָא לַעֲצָתִי. קַח עֵץ אֶחָד וַעֲשֵׂה
מִמֶּנּוּ צוּרָה בְּקוֹמָתִי. עֲדִי זָהָב תַּעְדֶּה עָלֶיהָ. וְכָמוֹנִי
בִגְדֵי יֶשַׁע תַּלְבִּישֶׁהָ. וְתָשִׂים אוֹתָהּ בְּבֵיתֶךָ. בַּחֲדַר
מִשְׁכָּבְךָ עַל מִטָּתֶךָ. וְהָיָה כְבוֹא אֲדֹנֶיךָ יָדַעְתִּי כִּי
יְבַקְשֵׁנִי. וְלֹא יִמְצָאֵנִי. וְיִצְעַק אֵלֶיךָ וְכִי תִשְׁמָעֶנּוּ.
לֹא תַעֲנֶנּוּ. וַיַּעַשׂ הָעֶבֶד כְּכָל אֲשֶׁר צִוְּתָה גְבִרְתּוֹ.
וַתֵּלֶךְ הִיא בְּבֵית אָבִיהָ וַתֵּשֶׁב אִתּוֹ. וַיְהִי בַחֲצוֹת
הַלַּיְלָה וַיָּבוֹא הָאִישׁ מִמַּסָּעָיו וַיִכָּנֵס בְּבֵיתוֹ.
וַיְבַקֵּשׁ אֶת אִשְׁתּוֹ וְלֹא מְצָאָהּ. וַיַּעֲבֹר עָלָיו רוּחַ
קִנְאָה. וַיַּחְשְׁבֶהָ עִם הָעֶבֶד וַיֵּלֶךְ נִבְהָל עַד הַחֶדֶר אֲשֶׁר
שָׁם הָעֶבֶד עָצוּר. וַיִמְצָא הַפֶּתַח סָגוּר. וַיַּבֵּט בְּעַד חוֹר
אֶחָד וַיַּרְא הַצֶּלֶם עִם הָעֶבֶד יְשֵׁנִים כִּשְׁנֵי חשְׁקִים.
הוֹזִים שׁוֹכְבִים וּמִתְחַבְּקִים וְנשְׁקִים. וַיִּגַּשׁ אֶל הַדֶּלֶת
בְּקֶצֶף גָּדוֹל וַיִשְׁבְּרֵהוּ. וַיְדַלֵּג עַל הָעֶבֶד וַיַּכֵּהוּ.
וַיֹּאמֶר לוֹ אוֹי לְךָ הַבּוֹגֵד הַמּוֹרֵד הֲגַם לִכְבּשׁ הַגְּבִירָה
עִמִּי בַּבָּיִת. אָמַר הָעֶבֶד חָלִילָה לָנוּ אֲדֹנִי חָלִילָה לָנוּ
כִּי הִנֵּה גְבִרְתִּי בֵּית אָבִיהָ הַלַּיְלָה. וַאֲנִי עָשִׂיתִי
הַצּוּרָה הַזֹּאת לִהְיוֹת לִי לַחֲבֵרָה. תַּחַת אֲשֶׁר חִלִּיתִי
פָנֶיךָ לְהַשִּׂיאֵנִי וְלֹא רָצִיתָ. וַיִּגַּשׁ אֲדֹנָיו אֵלֶיהָ.
וַיַּרְא הַצּוּרָה וְהִנֵּה הִיא כְּכַלָּה תַעְדֶּה כֵלֶיהָ. וַיֹּאמֶר
לוֹ אֲהָהּ הָעֶבֶד הַנֶּאֱמָן מְחַל חַטָּאתִי וּזְדוֹנִי. וַעֲבֹר עַל
עֲווֹנִי. בְּחָשְׁבִי עָלֶיךָ וְעַל רַעְיָתִי תַמָּתִי הָרָעָה
הַגְּדוֹלָה הַזֹּאת. וַאֲנִי מְבַקֵּשׁ מִמְּךָ שֶׁלֹּא תְגַלֶּה אֵלֶּה
דְבָרַי בְּאָזְנֶיהָ. פֶּן יִחַר בְּעֵינֶיהָ. בְּשָׁמְעָהּ כִּי אֲנִי
חָשַׁבְתִּי כָּל רַע עַל כּשֶׁר מִפְעָלֶיהָ. וְנֹעַם עִנְיָנֶיהָ.
וּבִרְאוֹתוֹ גֹדֶל אֱמוּנָתָם. בָּטַח לִבּוֹ בְחֶבְרָתָם. וְלֹא נִשְׁמַר
עוֹד מֵהֶם. עַד כְּשֶׁהָיוּ בְיַחַד שְׁנֵיהֶם. הָיָה חשֵׁב כִּי הַצֶּלֶם
הוּא וְלֹא יָחוּשׁ אֲלֵיהֶם. וַיַּעַמְדוּ כֵן יָמִים רַבִּים. וְאָמַר
הַמְשׁוֹרֵר:</p>

<p>יְפִי אִשָּׁה לְבָבָךְ אַל יְפַתֶּה</p>

<p>וְרוּחַ תַּאֲוָה אַל יֶהְדֳּפֶךָ</p>

<p>רְאֵה לֶחְיָהּ כְּנֵר יָאִיר וְאִם לוֹ</p>

<p>בְּנִי תִקְרַב יְקוֹדוֹ יִשְׂרְפֶךָ:</p>

<p><strong>וְעַתָּה</strong> בְּנִי לוּלֵי כִי זֵכֶר הַנָּשִׁים לְבַד
יַבְהִיל לְבָבִי וְשַׂרְעַפִּי. וְהִנּוֹ שׁוֹלֵחַ אֶת הַזְּמוֹרָה
לְאַפִּי. הָיִיתִי מְסַפֵּר לְךָ מֵהֶם. מַה שֶּׁיּוֹסִיף לְהַבְטִיחֵנִי
שִׂנְאָתְךָ בָהֶם. וְהַצְּלָתְךָ מֵהֶם. בְּגֹזֵר הַצּוּר:</p>

<p><strong>וַיְהִי</strong> כִשְׁמֹעַ בֶּן הַמֶּלֶךְ אֶת מַאֲמַר
הַנָּזִיר וְכִי קָרְבוּ יְמֵי רָעָתוֹ. הֵם הֵמָּה יְמֵי פְרִידָתוֹ.
זָעַק זְעָקָה גְדוֹלָה וַיֵּבְךְּ בְּכִי גָדוֹל וַיֹּאמֶר לוֹ אָנָּא
אֲדֹנִי אִישׁ הָאֱלֹהִים תִּיקַר נַפְשְׁךָ הַיְקָרָה וְנֶפֶשׁ עַבְדְּךָ
זֶה בְעֵינֶיךָ וְלֹא תָסוּר מִזֶּה כִּי דַי לְךָ בְכָל אֲשֶׁר יָגַעְתָּ
וְעָמַלְתָּ לַעֲשׂוֹת לְךָ שֵׁם כַּיּוֹם הַזֶּה לְהַחֲיוֹת עַם רָב
וְעַתָּה זָקַנְתָּ וָשַׂבְתָּ וְלֹא תוּכַל עוֹד לָצֵאת וְלָבוֹא.
וְלִטְרֹחַ וְלָשֵׂאת הַמַּשָּׂא הַכָּבֵד אֲשֶׁר נָשָׂאתָ עַד כֹּה. לָכֵן
עֲמֹד עַל עָמְדְּךָ וְתִתְעַנֵּג עַל רֹב שָׁלוֹם וְתִשְׁקֹט וְתָנוּחַ
וַאֲנִי כָּל יָמַי אֶעֱבָדְךָ. בְּלֵב שָׁלֵם וְנֶאֱמָן וַאֲכַלְכֵּל אֶת
שֵׂיבָתְךָ. וְאֶעֱשֶׂה לְךָ עֲלִיָּה וְדִירָה. מִטָּה וְשֻׁלְחָן
וְכִסֵּא וּמְנוֹרָה. לֹא תַעֲשֶׂה כָל מְלָאכָה. כִּי אִם לַעֲבֹד אֶת
יְיָ אֱלֹהֶיךָ:</p>

<br />
</blockquote>

<h2 id="הַשַּׁעַרהָאֶחָדוּשְׁלשִׁים:הַמַּכְנִיסנַפְשׁוֹבְמַהשֶּׁלֹאיֵדָע.בְּקוֹץמַכְאִיבנַפְשׁוֹיוֹדָע">הַשַּׁעַר הָאֶחָד וּשְׁלשִׁים: הַמַּכְנִיס נַפְשׁוֹ בְמַה שֶּׁלֹא יֵדָע. בְּקוֹץ מַכְאִיב נַפְשׁוֹ יוֹדָע</h2>

<blockquote>
<p><strong>וַיֹּאמֶר</strong> הַנָּזִיר יָדַעְתִּי בֶּן הַמֶּלֶךְ כִּי
לְאַהֲבָתִי וּלְטוֹבָתִי תְדַבֵּר דְּבָרֶיךָ. וְאֵין לִי עָלֶיךָ. כִּי
אִם תְּשׁוּאוֹת חֵן חֵן עַל מַאֲמָרֶיךָ. וְיוֹדֵעַ תַּעֲלוּמוֹת
לְבָבוֹת. וְחֹפֵשׂ כָּל מַצְפֻּנֵי חַדְרֵי מַחֲשָׁבוֹת. הוּא יוֹדֵעַ
כִּי פְּרִידָתְךָ קָשָׁה עָלַי מְאֹד וְלוּלֵי יִרְאַת אָבִי
שֶׁבַּשָּׁמַיִם וְעָבְדִי אֵלָיו לֹא הֲמִירוֹתִי חֶבְרָתְךָ בְכָל
חֶבְרָה עֲרֵבָה. וְלֹא הֶחֱלַפְתִּי אַהֲבָתְךָ בְכָל אַהֲבָה. וְאוּלָם
בַּעֲבוֹדַת אֱלֹהַי עָלַי. וּבִשְׁלִיחוּתוֹ אֲנִי הֹלֵךְ וּמְכַתֵּת אֶת
רַגְלַי. עַד אֲשֶׁר לֹא תֶעֱרַב לְנַפְשִׁי כָּל מְנוּחָה. וְלֹא תִיטַב
לִי זוּלָתָהּ כָּל הֲנָחָה. זֹאת מְנוּחָתִי עֲדֵי עַד כִּי אֲהַבְתִּיהָ.
פֹּה אֵשֵׁב כִּי אִוִּיתִיהָ. וּכְבָר אָמְרוּ הַחֲכָמִים כִּי
הַמְּלָאכָה אֲשֶׁר גָּדַל בָּהּ הָאָדָם הִיא הָרְאוּיָה עָלָיו
לְהַחֲזִיק בָּהּ. לֹא אֲשֶׁר לֹא נִסָּה לָלֶכֶת בִּנְתִיבָהּ. פֶּן
יִקְרֵהוּ כַאֲשֶׁר קָרָה לַקּוֹף. אָמַר בֶּן הַמֶּלֶךְ וְאֵיך
הָיָה:</p>

<p><strong>אָמַר</strong> הַנָּזִיר אָמְרוּ כִּי קוֹף אֶחָד רָאָה סַפָּר
מָהִיר בִּמְלַאכְתּוֹ. מְסַפֵּר לְעַצְמוֹ יָחִיד וְאֵין אִישׁ אִתּוֹ.
וּבְלֶכֶת הַסַּפָּר לְדַרְכּוֹ. בָּא הַקּוֹף בְּתוֹךְ סֻכּוֹ. וַיִּקַּח
הַתַּעַר בִּימִינוֹ. וַיַּעֲבִירֵהוּ בִגְרוֹנוֹ. וַיָּמֹת. וְאָמַר
הַמְשׁוֹרֵר:</p>

<p>אֱמֹר לַכְּסִיל בְּהָחִישׁ אֶת פְּעָלָיו</p>

<p>בְּלִי הַשְׂכֵּל וְיַרְבּוּ אֶת נְגָעָיו</p>

<p>לְבַל יָמִיר בְּסִכְלוֹ אֶת מְלַאכְתּוֹ</p>

<p>וְאִם יַעַשׂ יְשַׁו סַכִּין בְּלֹעָיו:</p>

<p><strong>וְאִישׁ</strong> אֲשֶׁר יַעֲשֶׂה הַיּוֹם מְלָאכָה אַחַת
וּמָחָר מְלָאכָה אַחֶרֶת בְּיָדוֹ נַפְשׁוֹ הוּא הֹרֵג. וְיִקְרֵהוּ
כַאֲשֶׁר קָרָה לָאֹרֵג. אָמַר בֶּן הַמֶּלֶךְ וְאֵיך הָיָה:</p>

<p><strong>אָמַר</strong> הַנָּזִיר אָמְרוּ כִּי אֹרֵג אֶחָד הָיָה עָנִי
מְאֹד וְלַיְלָה וָיוֹם הָיָה עֹסֵק בִּמְלַאכְתּוֹ. וּמִתְפַּרְנֵס
מִמֶּנָּה הוּא וּבֵיתוֹ. וְיוֹם אֶחָד עָשׂוּ בְעִירוֹ חֻפָּה אַחַת
מִבְּנֵי הָעֲשִׁירִים. וַיָּבֹאוּ לְקוֹל הַחֻפָּה הַהִיא מְשַׂחֲקִים
מִכָּל עֲבָרִים. וַיַּרְא הֶעָנִי הַהוּא אוֹתָם לְבוּשִׁים עֲדִי
עֲדָיִים. רוֹכְבִים עַל סוּסִים וּפְרָדִים. וְלִפְנֵיהֶם שְׁפָחוֹת
וַעֲבָדִים. וְכַאֲשֶׁר הָיוּ מְדַבְּרִים וּמְסַפְּרִים בִּלְשׁוֹנוֹתָם.
בְּמִשְׁלֵיהֶם וּבְחִידוֹתָם. הָיוּ כָל הָעָם שְׂמֵחִים בְּחֶבְרָתָם.
וּבְבוֹאָם לֶאֱכֹל יָשִׂימוּ לִפְנֵיהֶם מִמֵּיטַב הַמַּאֲכָלִים
וּמֵחֶלְבָתָם. לֹא נִגְרַע לָעַד חֻקָּם. וּבָהֵמָּה שָׁמֵן חֶלְקָם.
וַיְאַשֵּׁר בְּלִבּוֹ מִשְׁפְּטֵיהֶם וּמִנְהֲגֵיהֶם. וַיְקַנֵּא לְמִעוּט
עֲמָלָם וְרֹב תַּעֲנוּגֵיהֶם. וַיִתְאַו מְאֹד לִהְיוֹת מֵהֶם. וּבִכְלָל
שְׂחֹקָם וְקַלּוּתָם רָאָה אֶחָד מֵהֶם אֲשֶׁר עָלָה בְמִגְדָּל רָם
הַקּוֹמָה. גָבוֹהַּ חֲמִשִּׁים אַמָּה. וְהִפִּיל עַצְמוֹ מִמֶּנּוּ
לָאָרֶץ וַיַּעֲמֹד עַל רַגְלָיו וַיֵּלֶךְ לְדַרְכּוֹ. וַיִּתְמְהוּ כָל
רוֹאָיו כִּי רָאוּ בוֹ אֵת אֲשֶׁר לֹא רָאוּ עַד כֹּה. וַיִּיטַב מְאֹד
בְּעֵינֵיהֶם וַיִּתְּנוּ לוֹ מַתָּנוֹת. וַיּוֹסֶף הָאוֹרֵג לַחֲשֹׁק בָּם
וּלְאָהֳבָם כִּי אָמַר בֶּאֱמֶת הַשְּׂחֹק הוּא טוֹב וְנִפְלָא וְלֹא
יִצְטָרֵךְ הָאָדָם בּוֹ לְהַקְדָּמוֹת אֲחֵרוֹת וְלֹא לְשׁוּם אָדָם
בָּעוֹלָם אֶעֱשֶׂה כֵן גַּם אֲנִי וְאֶפֹּל עַל רַגְלַי וְיִתְּנוּ לִי
מַתָּנוֹת כָּמוֹהוּ. וַיַּעַל הַפֶּתִי בַמִּגְדָּל וְהִפִּיל עַצְמוֹ
מִמֶּנּוּ וַיִּפֹּל עַל רֹאשֹׁו וַתִּשָּׁבֵר מַפְרַקְתּוֹ וַיָּמֹת.
וְאוּלָם נָשָׂאתִי לְךָ הַמָּשָׁל הַזֶּה לְהוֹדִיעֲךָ וּלְהַשְׂכִּילְךָ
כִּי לֹא יֵאוֹת לְכָל אָדָם לְהַנִּיחַ מְלַאכְתּוֹ אֲשֶׁר עָסַק כָּל
יָמָיו בָּהּ וַיְדָעָהּ. לְהָמִיר אוֹתָהּ בַּאֲשֶׁר לֹא יְדָעָהּ. וְלֹא
נִסָּה לָלֶכֶת בָּהּ. וַאֲנִי באחת הֶחֱזַקְתִּי מִימֵי יַלְדוּתִי. לֹא
אַרְפֶּנָּה עַד בֹּא חֲלִיפָתִי:</p>

<br />
</blockquote>

<h2 id="הַשַּׁעַרהַשְּׁלֹשִׁיםוּשְׁנַיִם:שְׁאֵלַתבֶּןהַמֶּלֶךְבְּחִלּוּףהָעֲצָמִים.וּפִלְאֵיתוֹלְדוֹתָםהָעֲצוּמִים">הַשַּׁעַר הַשְּׁלֹשִׁים וּשְׁנַיִם: שְׁאֵלַת בֶּן הַמֶּלֶךְ בְּחִלּוּף הָעֲצָמִים. וּפִלְאֵי תוֹלְדוֹתָם הָעֲצוּמִים</h2>

<blockquote>
<p><strong>כִּרְאוֹת</strong> בֶּן הַמֶּלֶךְ כִּי לֹא יָכֹל לוֹ.
וַיַּחֲזֵק בִּכְנַף מְעִילוֹ. וַיֹּאמֶר לוֹ בִּי אֲדֹנִי אִישׁ
הָאֱלֹהִים אַחֲרֵי אֲשֶׁר תִּקְרַע לְבָבִי לִהְיוֹת בְּמַכְאוֹבוֹת
פְּרִידָתֶךָ. וְלֹא אֵדַע מָתַי יְרַחֵם הַשֵּׁם יִתְעַלֶּה בְּתוֹעֶלֶת
חֶבְרָתֶךָ. רַחֶם נָא עַל נַפְשִׁי הַנְּכֵאָה. אֲשֶׁר לְחָכְמָתְךָ
צְמֵאָה. וְהָאֵר עֵינַי בִּמְאוֹר תּוֹרָתֶךָ. צְרוּפָה אִמְרָתֶךָ.
וְהוֹדִיעֵנִי סִבַּת הִתְחַלֵּף הָעֲצָמִים קְצָתָם מִקְצָתָם בְּעֶצֶם
וּמַעֲלָה לְמַעַן יִהְיֶה זֶה סֻלָּם אֶעֱלֶה בוֹ וְאַנִּיחַ אִוַּלְתִּי
וְאֶנָּצֵל מִתּוֹךְ מוֹקְשִׁי:</p>

<p><strong>אָמַר</strong> הַנָּזִיר אִלּוּ רָצִיתִי לַעֲנוֹת לְכָל
דְּבָרֶיךָ. יָדַעְתִּי כִּי לֹא אֶמְצָא לָעַד פִּדְיוֹם מִמַּאֲסָרֶיךָ.
כִּי מַעְיָנְךָ מִתְגַּבֵּר וּמְלַאכְתְּךָ מְרֻבָּה וּפוֹעֲלֶיךָ
זְרִיזִים עַד אֲשֶׁר לֹא יַסְפִּיקוּ לָהֶם כָּל כֵּלַי. כִּי כְבָר
הוֹבַשְׁתָּ מְקוֹרִי. הֶחֱרַבְתָּ יְאוֹרִי. וְאוּלָם מֵהַנִּשְׁאָר
אִתִּי אֶתֵּן הַפַּעַם שְׁאֵלָתֶךָ. וַאֲמַלֵּא בַקָּשָׁתֶךָ. וְאַחֲרֵי
כֵן אֵלֵךְ אֶל מַהֲלָכִי. וְהָאֱלֹהִים יַצְלִיחַ דַּרְכִּי:</p>

<p><strong>וַיֹּאמַר</strong> דַּע אַתָּה הַהוֹמֶה לָדַעַת דִּבְרֵי
חֵפֶץ כִּי לְפִי קֵרוּב כָּל עֶצֶם מֵהַשֹּׁרֶשׁ וּלְפִי רָחְקוֹ
מִמֶּנּוּ יִהְיֶה זַכּוּתוֹ וְעָבְיוֹ. מִפְּנֵי שֶׁכָּל מַה שֶּׁיִּהְיֶה
מֵהָעֲצָמִים יוֹתֵר קָרוֹב מֵהַשֹּׁרֶשׁ וְהַמָּקוֹר וְהַיְכֹלֶת
וְהָרָצוֹן יִהְיֶה יוֹתֵר בָּהִיר וָזַךְ וְיוֹתֵר אֲמִתִּי בְרוּחַ
הַקֹּדֶשׁ מֵאֲשֶׁר יִהְיֶה הָרָחוֹק מִמֶּנּוּ מִן הַמָּקוֹם הַהוּא.
וְכָל מַה שֶּׁיּוֹסִיף מֶרְחָק הוּא יוֹתֵר חָלוּשׁ וְחָשׁוּךְ וְיוֹתֵר
רָחוֹק מֵרוּחַ הַשֵּׂכֶל וְקָרוֹב אֶל הַגַּשְׁמוּת הַגָּמוּר. וְהִנְנִי
מֵבִיא רְאָיָה עַל אֲמִתַּת דְּבָרַי וּמֵהַנִּרְאֶה תִּקַּח מוֹפֵת עַל
מַה שֶּׁאֵינוֹ נִרְאֶה. דַּע כִּי הָאֵשׁ בַּעֲבוּר שֶׁהוּא יוֹתֵר קָרוֹב
מֵהַגַּלְגַּל הוּא יוֹתֵר זַךְ וְנָקִי וּבָהִיר מֵהָרוּחַ. וְהָרוּחַ
כְּמוֹ כֵן בִּהְיוֹתוֹ קָרוֹב אֵלָיו יוֹסִיף זַכּוּת וָטֹהַר עַל עֶצֶם
הַמָּיִם. וְהַמַּיִם כְּמוֹ כֵן מִן הֶעָפָר. וְעַל זֶה הַדֶּרֶךְ יֵשׁ
לָנוּ לָדוּן עֶצֶם הַשְּׂכָלִים הַנִּפְרָדִים. כִּי יֵשׁ שָׁם מַלְאָכִים
יוֹסִיפוּ זַכּוּת וּבְהִירוּת וְזֹהַר וְנִקָּיוֹן וְשֵׂכֶל שָׁלֵם עַל
מַלְאָכִים אֲחֵרִים וּמַעֲלָה עַל מַעֲלָתָם יוֹתֵר מֵהָאֵשׁ עַל הָאָרֶץ
עַד אֲשֶׁר יִכְלֶה אֶל הָאוֹר הַשָּׁלֵם אֲשֶׁר אֵין אוֹר עָלָיו
יִתְעַלֶּה וְיִתְרֹמָם:</p>

<br />
</blockquote>

<h2 id="הַשַּׁעַרהַשְּׁלשָׁהוּשְׁלשִׁים:עִנְיַןהַנְּפָשׁוֹתוּמַהוּתָם.וְסִבַּתמַעֲלַתקְצָתָםעַלקְצָתָם">הַשַּׁעַר הַשְּׁלשָׁה וּשְׁלשִׁים: עִנְיַן הַנְּפָשׁוֹת וּמַהוּתָם. וְסִבַּת מַעֲלַת קְצָתָם עַל קְצָתָם</h2>

<blockquote>
<p><strong>וַיּוֹסֶף</strong> עוֹד בֶּן הַמֶּלֶךְ וַיֹּאמַר אֲדֹנִי
וְאוֹר רוּחִי אַחֲרֵי אֲשֶׁר פָּתַחְתָּ עֵינַי מֵעִוְרוֹנָם הוֹסִיפָה
לִי דִבְרֵי חָכְמָה וָדָעַת. הוֹדִיעֵנִי אֲמִתַּת הַנְּפָשׁוֹת
וּמַהוּתָם וּבְאֵיזֶה דָבָר אַכִּיר אֶת מוֹתַר הָאָדָם מִן
הַבְּהֵמָה:</p>

<p><strong>אָמַר</strong> הַנָּזִיר דַּע כִּי אָמְרוּ הַחֲכָמִים כִּי
רֵאשִׁית הַבְּרִיאוֹת הָיוּ שְׁנֵי עֲצָמִים פְּשׁוּטִים. הָאֶחָד הוּא
הַחֹמֶר הָרִאשׁוֹן הַנּוֹשֵׂא לְכָל אֶחָד הוּא הַחֹמֶר הַהִיּוּלִי
הָרִאשׁוֹן הַנּוֹשֵׂא לְכָל הַצּוּרוֹת הַנִּקְרָא אֵצֶל הַחֲכָמִים
וְהַנְּבוֹנִים סוּג הַסּוּגִים. וְהַשֵּׁנִי הַצּוּרָה הַמֻקְדֶּמֶת לְמַה
שֶּׁהוּא עִמָּהּ רוֹצֶה לוֹמַר הַחָכְמָה הַשְּׁלֵמָה אֲשֶׁר
בְּהִתְחַבְּרָהּ עִם הַהִיּוּלִי נִתְקַיֵּם טֶבַע הַשֵּׂכֶל וְנַעֲשָׂה
הַשֵּׂכֶל מִין לָהּ כִּי הוּא מֻרְכָּב מִמֶּנֶּהּ וּמִן הַהִיּוּלִי
וְכַאֲשֶׁר נִשְׁלַם טֶבַע הַשֵּׂכֶל יָצָא מִמֶּנּוּ לַהֶבֶת אֵשׁ וְאוֹר
כְּלַהֶבֶת הַשֶּׁמֶשׁ כְּשֶׁיַּכֶּה עַל זְכוּכִית בְּבַיִת אָפֵל.
וּמֵהַלַּהֶבֶת הַהִיא נֶעֶשְׂתָה הַנֶּפֶשׁ הַמְדַבֶּרֶת. וְתִהְיֶה
אוֹרָהּ וּבְהִירוּתָהּ פָּחוֹת מֵאוֹר הַשֵּׂכֶל בַּעֲבוּר כִּי אוֹר
הַשֵּׂכֶל יוֹתֵר קָרוֹב אֶל הַגְּבוּרָה וְהַיְכֹלֶת וְהָרָצוֹן
מִבִּלְתִּי שֶׁיִּקְרֶה צֵל חשֶׁךְ עָנָן וַעֲרָפֶל שֶׁיְּעַבֵּהוּ
וְיַחֲשִׁיכֵהוּ. וְאוֹר הַנֶּפֶשׁ כָּבֵד צִלּוֹ אֲשֶׁר עִבָּהוּ
וְהֶחֱשִׁיכָהוּ וְעַל כֵּן נִתְחַיְּבָה הַנֶּפֶשׁ הַשִּׂכְלִית וְהָיְתָה
צְרִיכָה אֶל הַלִּמּוּד וְהַזִּכָּרוֹן. וְאוּלָם הַשֵּׂכֶל לֹא
יַשִּׂיגֵהוּ סִכְלוּת כְּלָל כִּי אֵין בֵּינוֹ וּבֵין הַגְּבוּרָה דָּבָר
מַפְסִיק. וְכַאֲשֶׁר נִשְׁלַם טֶבַע נֶפֶשׁ הַמְדַבֶּרֶת. יָצָא מִמֶּנָּה
שַׁלְהֶבֶת אַחֶרֶת. וְאוֹר נַעֲשָׂה מֵהֶם טֶבַע הַנֶּפֶשׁ הַחִיּוּנִית.
וְהָיָה אוֹרָהּ וּבְהִירוּתָהּ פְּחוּתָה כִּי הִיא מְקַבֶּלֶת אוֹרָהּ
מֵהַנֶּפֶשׁ הַמְדַבֶּרֶת לֹא מֵהַשֵּׂכֶל וְגָדַל אָפְלָהּ וְעָבְיָהּ.
וְעַל זֶה נִמְנְעָה הַלִּמּוּד וְהַהֲבָנָה וְהָיְתָה מִתְנוֹעַעַת
מְמַשְׁמֶשֶׁת וְחוֹשֶׁבֶת וְזֶה לְגֹדֶל הַמֶּרְחָק אֲשֶׁר בֵּינָהּ
וּבֵין הַשֵּׂכֶל. וְכַאֲשֶׁר נִשְׁלַם טֶבַע הַנֶּפֶשׁ הַחַיָּה יָצָא
מִמֶּנּוּ שַׁלְהֶבֶת כְּמוֹ כֵן וְנַעֲשָׂה מִמֶּנָּה טֶבַע הַנֶּפֶשׁ
הַצּוֹמַחַת וְהָיָה אוֹרָהּ יוֹתֵר אָפֵל וְחָשׁוּךְ מֵהַנֶּפֶשׁ
הַחִיּוּנִית. וְזֶה לְיִתְרוֹן הַמֶּרְחָק אֲשֶׁר בֵּינָהּ וּבֵין הָאוֹר
הַגָּמוּר רוֹצֶה לוֹמַר הַשֵּׂכֶל וְלָזֶה נִתְעַבְּתָה וְנִמְנְעָה
הַתְּנוּעָה וְהַמִּשּׁוּשׁ וְנִפְרְדָה בַצֶּמַח וְהַתּוֹלֶדֶת לְבָד.
וְכַאֲשֶׁר נִשְׁלַם טֶבַע הַנֶּפֶשׁ הַצּוֹמַחַת יָצְאוּ מִמֶּנּוּ
טְבָעִים אֲחֵרִים לְמַטָּה מִמֶּנּוּ כְּמוֹ הַמַּחְצָבִים וְזוּלָתָם.
נִמְצָא שֶׁהַשֵּׂכֶל מְקוֹר כָּל הַטְּבָעִים וּמִמֶּנּוּ יִפָּרְדוּ
וְהָיוּ לְכַמָּה רָאשִׁים. לָכֵן בְּנִי הִשָּׁמֵר מְאֹד לְהִשְׁתַּדֵּל
לְהִדָּבֶק בּוֹ. כִּי הוּא הָעִקָּר הַגָּדוֹל שֶׁהַכֹּל תָּלוּי בּוֹ.
עַל כֵּן נֹאמַר כִּי כָל אוֹר מְשֻׁלָּח מִמָּאוֹר כִּי רֵאשִׁיתוֹ יוֹתֵר
חָזָק מִסּוֹפוֹ. וְהַחֵלֶק הַשֵּׁנִי הַבֵּינוֹנִי לֻקַּח מִשְּׁנֵי
הַצְּדָדִים. אִם כֵּן הָאוֹר הַמְשֻׁלָּח מֵהַשֵּׂכֶל יֵשׁ בּוֹ שָׁלשׁ
מַדְרֵגוֹת. מַדְרֵגָה עֶלְיוֹנָה קְרוֹבָה מִגְּבוּל הַשֵּׂכֶל דְּבוּקָה
בָּאוֹר הַזַּךְ הָאֲמִתִּי. וּמַדְרֵגָה תַחְתּוֹנָה רְחוֹקָה מִגְּבוּל
הַשֵּׂכֶל וּמֵהָאוֹר הָאֲמִתִּי. וּמַדְרֵגָה אֶמְצָעִית בֵּין שְׁנֵי
הַצְּדָדִים הַנִּזְכָּרִים. וּמַה שֶּׁהָיָה מֵהַנֶּפֶשׁ הַמְדַבֶּרֶת
אוֹרָהּ בַּמַּדְרֵגָה הָעֶלְיוֹנָה קָרוֹב מִגְּבוּל הַשֵּׂכֶל תִּהְיֶה
רוּחָנִית קְרוֹבָה מֵהַשְּׁלֵמוּת דּוֹמָה לְרוּחוֹת הַמַּלְאָכִים
בְּהַשָּׂגַת הָאֱמֶת וּבְהַכָּרַת מַעֲלַת הַבּוֹרֵא יִתְבָּרֵךְ
וְיִתְעַלֶּה וְהוֹדָאַת יִחוּדוֹ לַעֲשׂוֹת מַה שֶּׁיְּחַיְּבֵהוּ
הַשֵּׂכֶל מִן הַטָּהֳרָה וְהַשֶּׁבַח וְהַהוֹדָאָה וְהַקְּדוּשָׁה
לַבּוֹרֵא בָּרוּךְ הוּא וְלָלֶכֶת בְּדַרְכֵי הָאֱמָת וְהַיּשֶׁר.
וּמַעֲשֵׂה הַצְּדָקָה תָמִיד בְּנַפְשׁוֹת הַחֲסִידִים וְהַנְּבִיאִים
עֲלֵיהֶם הַשָּׁלוֹם. וּמַה שֶּׁהָיָה מֵהַנֶּפֶשׁ הַמְדַבֶּרֶת אוֹרָהּ
בְּמַדְרֵגָה הַתַּחְתּוֹנָה רְחוֹקָה מֵהָאוֹר הָאֲמִתִּי תִּתְחַיֵּב
הַסִּכְלוּת לִמְאֹס בַּטּוֹב וְלִנְטוֹת מֵהָאֱמֶת וְלִבְחַר בַּשָּׁקֶר.
וּלְהַחֲזִיק בַּתַּאֲוֹת הַגַּשְׁמִיּוֹת הָרָעוֹת הַפְּחוּתוֹת. וּמַה
שֶּׁיִהְיֶה מִמֶּנָּה בַּמַּדְרֵגָה הָאֶמְצָעִית תִּהְיֶה לוֹקַחַת
מִשְּׁנֵי הַצְּדָדִים כַּאֲשֶׁר זָכַרְנוּ בְּמִדָּה וּבְמִשְׁקָל
וְתוֹסִיף פְּעָמִים וּתְחַסֵּר לְפִי רֹב נְטוֹת אוֹרָהּ מֵהַדֶּרֶךְ
הַשָּׁוָה אֶל אֶחָד מֵהַצְּדָדִים וּלְפִי מִעוּט נְטוֹתוֹ. וְאוּלָם
הַנֶּפֶשׁ הַחַיָּה מַה שֶּׁיִּהְיֶה מִמֶּנָּה בַמַּדְרֵגָה הָעֶלְיוֹנָה
קְרוֹבָה מִגְּבוּל הַנֶּפֶשׁ הַמְדַבֶּרֶת יִהְיֶה שָׁלֵם בְּחוּשָׁיו עִם
קְצַת הֲבָנָה עַד אֲשֶׁר יִדְמֶה לָאָדָם בִּקְצַת מַה שֶּׁיִּרְאֶה
וְיִשְׁמַע כְּמוֹ הָעוֹף הַנִּקְרָא פַּפַּגַּי וְזוּלָתוֹ אֲשֶׁר
יַעֲשֶׂה מַה שֶּׁיִּרְאֶה וְיִשְׁמַע. וּמַה שֶּׁיִּהְיֶה מִמֶּנָּה
בַמַּדְרֵגָה הַתַּחְתּוֹנָה מִגְּבוּל הַנֶּפֶשׁ הַצּוֹמַחַת יִהְיֶה
פָּחוֹת בִּשְׁלֵמוּתוֹ וְגַשְׁמוֹ עָבֶה וְקָרוֹב מִטֶּבַע הַצְּמָחִים
וְלָזֶה נִמְנְעוּ מִמֶּנּוּ הַחוּשִׁים כֻּלָּם אֶלָּא חוּשׁ הַמִּשּׁוּשׁ
הַקָּרוֹב מֵהַחוּשׁ הַטִּבְעִי הַנִּמְצָא בַּצְמָחִים כִּי הַצְּמָחִים
יֵשׁ לָהֶם חוּשׁ טִבְעִי וְהָאוֹת כִּי יְקַבְּלוּ הַמַּיִם הַמְּתוּקִים
וְהָאָרֶץ הַטּוֹבָה הַמְעֻבֶּדֶת וְיָקוּצוּ מִפְּנֵי הַמַּיִם
הַמְּלוּחִים וְהָאָרֶץ הַגָּפְרִיתִית וְהַנַּטְרוֹנִית. וּמַה
שֶּׁיִּהְיֶה מִמֶּנָּה בַמַּדְרֵגָה הָאֶמְצָעִית יִהְיֶה לוֹקֵחַ
מִשְּׁנֵי הַצְּדָדִים וְיוֹסִיף וִיחַסֵּר לְפִי נְטוֹתוֹ מִדֶּרֶךְ
הַשָּׁוֶה. וְאִם יִהְיֶה הַדֶּרֶךְ הַשָּׁוֶה בְמִדָּה יִהְיֶה לָהּ מִן
הַחוּשִׁים עִם חוּשׁ הַמִּשּׁוּשׁ אֲשֶׁר לְמִינֵי הַתּוֹלָעִים
שֶׁזָּכַרְנוּ חוּשׁ הַטַּעַם וְהָרֵיחַ וְהַשֵּׁמַע וְיֶחְסַר חוּשׁ
הָרְאוּת כִּי הוּא יוֹתר זַךְ וְנָקִי מִשְּׁאָר הַחוּשִׁים. וְאִם
יִהְיֶה נוֹטֶה מֵהַמַּדְרֵגָה הַבֵּינוֹנִית אֶל הָעֶלְיוֹנָה יִהְיֶה
יוֹתֵר שָׁלֵם וְיִהְיֶה לוֹ מִן הַחוּשִׁים תּוֹסֶפֶת עַל מַה שֶּׁקָּדַם
זִכְרָם חוּשׁ הָרְאוּת כְּמוֹ הַדָּג כִּי יֵשׁ לוֹ הַחוּשׁ הַזֶּה אֲבָל
הוּא בוֹ חָלוּשׁ מְאֹד בִּלְתִּי שָׁלֵם עַד שֶׁלֹּא יַשִּׂיג
מֵהַצְּבָעִים אֶלָּא הַלֹּבֶן וְהַשַּׁחְרוּת. וְהַסִּבָּה עַל זֶה כִּי
אֵין לוֹ עַפְעַפַּיִם יְכַסֶּה בָּהֶם עֵינָיו וְיִקְבְּצוּ הָאוֹר
עֲלֵיהֶם לְהִתְחַזֵּק וּלְהַשִּׂיג הַצְּבָעִים עַל אֲמִתָּתָם.
וְהַמּוֹפֵת עַל זֶה כִּי אֲנַחְנוּ נִמְצָא הָאָדָם כְּשֶׁיַּתְמִיד
לִפְתֹּחַ עֵינָיו וְלֹא יִסְגֹּר עַפְעַפָּיו יִתְפָּרְדוּ חֶלְקֵי הָאוֹר
הָרוֹאֶה בְּכֹחַ הָאוֹר אֲשֶׁר בַּחוּץ וְיִתְבַּלְבֵּל רְאוּתוֹ
וְיַבִּיט כָּל הַצְּבָעִים כְּצֶבַע אֶחָד. וְאִם יוֹסִיף לִנְטוֹת
וּלְהִתְקָרֵב אֶל הַמַּדְרֵגָה הָעֶלְיוֹנָה יִהְיֶה עוֹד יוֹתֵר שָׁלֵם
וְחָזָק בְּחוּשָׁיו וְיִהְיֶה לוֹ מִשְּׁלֵמוּת הַחוּשִׁים כֹּחַ
הַהֲלִיכָה וְהָעוֹפְפוּת כְּמוֹ הַסּוּס וְהַגּוֹזָל וְדוֹמֵיהֶם. וְאִם
יוֹסִיף לִנְטוֹת עוֹד מִזֶּה נֶגֶד הַמַּדְרֵגָה הָעֶלְיוֹנָה וְיִהְיֶה
לוֹ קְצָת הֲבָנָה יַעֲשֶׂה בָהּ רֹב מִמַּעֲשֵׂי הָאָדָם מֵהַהֲלִיכָה
וְהַלְּקִיחָה כְּמוֹ הַקּוֹף וְיוֹתֵר מַה שֶּׁיִּתְדַּמֶּה אֶל הָאָדָם
בַּאֲכִילָתוֹ וְשִׁבְתּוֹ וּבְרֹב מַעֲשָׂיו. וְאוּלָם הַנֶּפֶשׁ
הַצּוֹמַחַת מַה שֶּׁיִהְיֶה מִמֶּנָּה מִמַּדְרֵגָה הָעֶלְיוֹנָה
מִגְּבוּל הַנֶּפֶשׁ הַחַיָּה יִהְיֶה יוֹתֵר בָּהִיר וְטוֹב וְזַךְ
הַצֶּבַע מְרֻקַּח הָרֵיחַ. וְזֶה מְבֹאָר כִּי מַה שֶּׁיִהְיֶה
מֵהַצְּמָחִים בַּצֶּבַע אֲשֶׁר זָכַרְנוּ יִהְיֶה אוֹת עַל רֹב פְּעֻלּוֹת
הַנֶּפֶשׁ הַהִיא בוֹ. וּמַה שֶּׁיִּהְיֶה מִן הַצְּמָחִים הֶפֶךְ זֶה
יִהְיֶה לְאוֹת עַל חֻלְשַׁת הַנֶּפֶשׁ הַהִיא בוֹ. וְיִתָּכֵן עִם זֶה
שֶׁיִּתְחַלֵּף זֶה בִּצְמָחִים עַד שֶׁיִּהְיֶה לוֹ רֵיחַ מְרֻקָּח
וְצֶבַע מְשֻׁנֶּה. אוֹ צֶבַע נָאֶה וְרֵיחַ מְגֻנֶּה. וְיוֹרֶה עַל
אֶמְצָעוּת כֹּחַ הַנֶּפֶשׁ בְּחֹזֶק וּבְחֻלְשָׁה וְיִתְחַלֵּף זֶה
וְיֵצֵא מִן הַמַּדְרֵגָה הָאֶמְצָעִית אֶל אַחַד הַצְּדָדִים עַל פִּי
הָאֶמְצָעִים אֲשֶׁר בֵּין הַמַּדְרֵגָה הַבֵּינוֹנִית
וְהַצְּדָדִים:</p>

<br />
</blockquote>

<h2 id="הַשַּׁעַרהָאַרְבָּעָהוּשְׁלשִׁים:מְבָאֵרשִׂמְחַתהַנֶּפֶשׁ.בְּצֵאתָהּמִטִּיטוָרֶפֶשׁ">הַשַּׁעַר הָאַרְבָּעָה וּשְׁלשִׁים: מְבָאֵר שִׂמְחַת הַנֶּפֶשׁ. בְּצֵאתָהּ מִטִּיט וָרֶפֶשׁ</h2>

<blockquote>
<p><strong>הִנֵּה</strong> נָא אַחֲרֵי אֲשֶׁר הַחִלּוֹתִי וְהִגַּעְתִּי
עַד כֹּה. אֵין לִי כֹּחַ וּרְשׁוּת לַעֲזֹב הַדָּבָר וּלְהַנִּיחוֹ. פֶּן
אֶהְיֶה הוֹרֵס הַבִּנְיָנִים. וּמַשְׁחִית הָעִנְיָנִים. הָאֵלֶּה
הַיְקָרִים מִפְּנִינִים. וּמְכַלֶּה אוֹתָם כִּי כָל הַתְחָלָה צָרִיךְ
אֶל הַתַּכְלִית וְלוּלֵא הַתַּכְלִית לֹא הָיְתָה הַתְחָלָה כַּאֲשֶׁר
יִתְבָּאֶר זֶה בְּמוֹפֵת. עַל כֵּן כְּנוֹס רַעְיוֹנֶיךָ. וְקַבֵּץ אֶת
נַפְשֶׁךָ. וּשְׁמַע וְהָבֵן בֶּאֱמֶת וּרְאֵה מִדְּבָרַי כִּי הַנֶּפֶשׁ
לֹא תִּפָּסֵד. כִּי הַהֶפְסֵד יִקְרֶה לַנִּפְסָד עַל שְׁלשָׁה דְרָכִים.
הָאֶחָד עַל דֶּרֶךְ הַכִּלָּיוֹן כַּצְּמָחִים אֲשֶׁר יִיבְשׁוּ
מֵאֲלֵיהֶם. וְכַמַּיִם אֲשֶׁר הֵם הוֹלְכִים וּמִתְמָעֲטִים וְכָלִים
כְּמוֹ כֵן מֵאֲלֵיהֶם. וְהַשֵּׁנִי עַל דֶּרֶךְ פִּזוּר הַנִּקְבָּץ
כַּבַּיִת אֲשֶׁר יֵהָרֵס וְכַכְּלִי אֲשֶׁר יִשָּׁבֵר. וְהַשְּׁלִישִׁי
עַל דֶּרֶךְ הַעְתָּקַת דָּבָר אֶל דָּבָר אַחֵר כְּהֵעָתֵק הַמְרֻבָּע אֶל
הָעִגּוּל כְּשֶׁיֵּעָשֶׂה מִנּוֹשְׂאָהּ הַצּוּרָה הָעֲגֻלָּה. וְכָל
אֶחָד מֵאֵלֶּה הַשְּׁלשָׁה לֹא יִפֹּל אֶלָּא בְגוּף אוֹ בְמַה
שֶּׁקִּיּוּמוֹ כְגוּף. וְהַנֶּפֶשׁ אֵינֶנָּה גוּף שֶׁתִּכְלֶה וְתִמַּס.
אוֹ יִתְפַּזְּרוּ נִקְבָּצֶיהָ. וְאֵינֶנָּה מִקְרֶה שֶׁתִּבָּטֵל
בְּהִתְחַדֵּשׁ דָּבָר זוּלָתָהּ מִנּוֹשְׂאָהּ. אִם כֵּן הַנֶּפֶשׁ
אֵינֶנָּה גוּף וְלֹא קִיּוּמָה בַּגּוּף. וְאַחַר שֶׁבֵּאַרְנוּ
שֶׁהַנֶּפֶשׁ אֵינֶנָּה גוּף רָאוּי הוּא שֶׁנְּבָאֵר שֶׁאֵין לָהּ יָגוֹן
וַאֲנָחָה כִּי אִם בִּהְיוֹתָהּ בַּגּוּף וּכְשֶׁתִּפָּרֵד מִמֶּנּוּ
תִּהְיֶה אָז חֲזָקָה וִיכוֹלָה בְמַעֲשֶׁיהָ. וְהָאוֹת וְהַמּוֹפֵת בָּזֶה
כִּי אֲנַחְנוּ כְּשֶׁנִּרְצֶה לְהָבִין דָּבָר קָשֶׁה וְעָמֹק תִּתְקַבֵּץ
הַנֶּפֶשׁ אֶל עַצְמָהּ וְתַשְׁלִיךְ מִמֶּנָּה הַחוּשִׁים הַגּוּפִיִּים
כֻּלָּם עַד אֲשֶׁר תָּשׁוּב כְּאִלּוּ נִפְרְדָה מֵהֶם. וְאָז תָּבִין
וְתַשְׂכִּיל וְתוֹצִיא מֵהַדְּבָרִים הָעֲמֻקִּים הַקָּשִׁים כָּל מַה
שֶּׁתִּרְצֶה כְּמוֹ הַנְּבִיאִים עֲלֵיהֶם הַשָּׁלוֹם כְּשֶׁתָּנוּחַ
עֲלֵיהֶם הָרוּחַ הָיְתָה נַפְשָׁם מִתְקַבֶּצֶת לְעַצְמָהּ וְהָיְתָה
מַשְׁלֶכֶת מִמֶּנָּה כָל הַחוּשִׁים הַגּוּפִיִּים וּבוֹרַחַת מֵהֶם עַד
שֶׁלֹּא יִשָּׁאֵר בָּהֶם כֹּחַ לַעֲמֹד וְהָיוּ נוֹפְלִים
וּמִזְדַּעְזְעִים. וְאָז הָיְתָה מַכֶּרֶת וְיוֹדַעַת וּמַשֶּׂגֶת
מֵהָעִנְיָנִים הַנּוֹרָאִים וְהַנִּפְלָאִים בְּפַעַם אַחַת מַה שֶּׁלֹּא
הָיְתָה יְכוֹלָה קֹדֶם זֶה בְאֶלֶף שָׁנִים. אִם כֵּן כְּבָר נִתְבָּאֵר
לָנוּ כִּי הַנֶּפֶשׁ כְּשֶׁתִּפָּרֵד מֵהַגּוּף אָז הִיא שְׁלֵמָה חֲכָמָה
בְּהִירָה מְאִירָה. יוֹדַעַת וּמַכִּירָה:</p>

<p><strong>אָמַר</strong> בֶּן הַמֶּלֶךְ בִּי אֲדֹנִי אִישׁ הָאֱלֹהִים
אַחֲרֵי אֲשֶׁר הוֹעַלְתַּנִי. וְיִישַׁרְתַּנִי וְעוֹרַרְתַּנִי.
לִידִיעַת הַנְּפָשׁוֹת אֶמְצָא חֵן בְּעֵינֶיךָ וְהוֹדִיעֵנִי נָא אַךְ
הַפַּעַם נֶפֶשׁ הָאָדָם מַה יִהְיֶה תַגְמוּלָהּ עַל טוּב מִפְעָלֶיהָ.
וְעָנְשָׁהּ עַל רֹעַ מַעֲלָלֶיהָ. לְמַעַן יִהְיֶה לִי זֶה דֶרֶךְ לִבְחֹר
בַּחַיִּים:</p>

<p><strong>אָמַר</strong> הַנָּזִיר הִנְנִי נִשְׁבַּע בַּגּוֹמֵל עָלַי
טוֹבוֹת. וּבוֹרֵא נְפָשׁוֹת רַבּוֹת. שֶׁלֹּא נִשְׁאַר דָּבָר אֶצְלִי
שֶׁלֹּא גִלִּיתִיו לְךָ בְהֶעָרָה אוֹ בְסִפּוּר. בִּרְמִיזָה אוֹ
בְדִבּוּר. מִלְּבַד הַדָּבָר הַנִּכְבָּד הַזֶּה אֲשֶׁר אַתָּה שׁוֹאֵל
שֶׁהוּא סוֹד הַסּוֹדוֹת. וִיסוֹד הַיְסוֹדוֹת. לֹא אֲגַלֵּהוּ לְךָ עַד
שֶׁתַּבְטִיחֵנִי. שֶׁלֹּא תְאַחֲרֵנִי. אַחֲרֵי הַעֲמִידִי אוֹתְךָ
עָלָיו:</p>

<p><strong>וַיַּרְא</strong> בֶּן הַמֶּלֶךְ כִּי אֵין עֵצָה עוֹד
לְאַחֲרוֹ. וְאַחֲרֵי אֲשֶׁר נָדַר נִדְרוֹ. לֹא יַחֵל דְּבָרוֹ. וַיֹּאמֶר
לוֹ אֲדוֹנִי בֶּאֱמֶת אֲנִי יוֹדֵעַ וּמַכִּיר כִּי יֶשׁ לִי חוֹב גָּדוֹל
וְגָמוּר עַד אֲשֶׁר חִיַּבְתַּנִי בִכְבוֹדְךָ וְהִדּוּרְךָ יוֹתֵר מְאֹד
מֵאָבִי כִּי הוּא סִבַּת חַיַּי הַכָּלִים. וְאַתָּה סִבַּת חַיַּי
הַקַּיָּמִים הָעוֹמְדִים. וַיִּשָּׁבַע לוֹ בוֹכֶה וְנֶאֱנָח סַר וְזָעֵף
עָצֵב וּמִתְאַבֵּל כְּכָל אֲשֶׁר צִוָּהוּ:</p>

<br />
</blockquote>

<h2 id="הַשַּׁעַרהַחֲמִשָּׁהוּשְׁלשִׁים:גְּמוּלהַנֶּפֶשׁוְעָנְשָׁהּ.אַחֲרֵיהִפָּרְדָהּמִגּוּפָהּוְשׁוּבָהּאֶלשָׁרְשָׁהּ">הַשַּׁעַר הַחֲמִשָּׁה וּשְׁלשִׁים: גְּמוּל הַנֶּפֶשׁ וְעָנְשָׁהּ. אַחֲרֵי הִפָּרְדָהּ מִגּוּפָהּ וְשׁוּבָהּ אֶל שָׁרְשָׁהּ</h2>

<blockquote>
<p><strong>אָמַר</strong> הַנָּזִיר דַּע בְּנִי יַצְלִיחֲךָ אֱלֹהִים
כִּי אָמְרוּ הַחֲכָמִים הַקַּדְמוֹנִים. כִּי הַנֶּפֶשׁ הַמְדַבֶּרֶת
כְּשֶׁתִּתְיַשֵּׁר וְתַעֲמֹד עַל אֲמִתַּת הָעִנְיָנִים. וְתִטְהַר
מֵחֶלְאַת הָעוֹלָם הַזֶּה וְלֹא תִּתְגָּאֵל בְּתַאֲוֹתָיו הָרָעוֹת
הַמְגֻנּוֹת וְתַעֲשֶׂה מַה שֶּׁיְּחַיְּבֵהוּ הָאֱמֶת תִּהְיֶה אָז
רְאוּיָה לְקַבֵּל שְׂכָרָהּ. וְתֵלֵךְ נֹכַח עוֹלַם הַשֵּׂכֶל
וְהֶחֱזִיקָהּ וְהִגִּיעָהּ אֶל הָאוֹר הַנִּבְרָא מֵהַגְּבוּרָה.
וְנָגְהוֹ הַזַּךְ וְזִיווֹ הַטָּהוֹר וְחָכְמָתוֹ הַשְּׁלֵמָה אֲשֶׁר
מִמֶּנָּה לֻקְּחָה וְתִתְעַנֵּג מֵאֲשֶׁר תָּבִין וְתַשְׂכִּיל. וְהָעֹנֶג
הַהוּא לֹא עֹנֶג מַאֲכָל וּמִשְׁתֶּה וּשְׁאָר תַּעֲנוּגוֹת הַגּוּף
אֶלָּא שִׂמְחַת הַנֶּפֶשׁ בְּמַה שֶּׁתַּשִּׂיג וְתִרְאֶה וְתִשְׁמָע. זֶה
הַכְּלָל עֹנֶג אֵין בֵּינוֹ וּבֵין עֹנֶג אַחֵר שׁוּם שִׁתּוּף כְּלָל
אֶלָּא בַשֵּׁם בִּלְבָד. וְהַנֶּפֶשׁ הַחוֹטֵאת כְּשֶׁלֹּא תִּתְיַשֵּׁר
וְתִתְנַקֶּה מִטֶּנֶף הָעוֹלָם הַזֶּה וְתַאֲוֹתָיו הַמְאַבְּדוֹת כָּל
טוֹבָה וְתַעֲנוּגָיו הַמַּמְצִיאִים כָּל רָעָה וְלֹא תַעֲשֶׂה בְמַה
שֶּׁיְּחַיְּבֵהוּ הָאֱמֶת וְלֹא תַעֲמֹד עָלָיו תִּהְיֶה אָז רְאוּיָה
לִהְיוֹת גּוֹלָה וְסוּרָה מֵעוֹלַם הַשֵּׂכֶל רְחוֹקָה מֵאוֹר בּוֹרְאָהּ
וְזִיווֹ וּמֵרֹב טוֹבָתוֹ הַצְּפוּנָה לִירֵאָיו וְתַעֲמֹד אֲבֵלָה
וְשׁוֹמֵמָה מִתְחַבֶּרֶת עִם הָאֵשׁ הַנּוֹלָד מִכֹּחַ תְּנוּעַת
הַגַּלְגַּל לֹא יַנִּיחָהּ לַעֲבֹר אֶל הַטּוֹב הַגָּדוֹל תִּסּוֹב עִמּוֹ
בְסִבּוּבוֹ הוֹלֶכֶת נְבוֹכָה מִשְׁתּוֹקֶקֶת וּמִתְאַוָּה רְעֵבָה גַּם
צְמֵאָה לִמְצֹא דֶרֶךְ פְּרוּצָה. לַעֲבֹר אֶל אַרְצָהּ. וְלָשׁוּב אֶל
מְקוֹמָהּ. וְאֶל מוֹלַדְתָּהּ וְעַמָּהּ. כְּאִישׁ אֲשֶׁר נָסַע
מִבֵּיתוֹ. מֵאֶחָיו מִבָּנָיו וּמֵאִשְׁתּוֹ. מִקְּרוֹבָיו
וּמִמִּשְׁפַּחְתּוֹ. וְעָמַד זְמַן אָרֹךְ בַּנְּדוֹד הַהוּא וְכַאֲשֶׁר
שָׁב מִמַּסָּעָיו וקָרַב לְאַרְצוֹ. וְלִמְחוֹז חֶפְצוֹ. אַחֲרֵי אֲשֶׁר
עָבַר יַמִּים וּנְהָרוֹת. וְכַמָּה יְעָרִים וְכַמָּה מִדְבָּרוֹת.
וְהָיָה בְתַכְלִית הַתְּשׁוּקָה. וְהַתַּאֲוָה הַגְּדוֹלָה וְהַחֲזָקָה.
לָבֹא אֶל מְקוֹמוֹ וְאֶל אַרְצוֹ. וְלָנוּחַ בְּתוֹךְ מְעוֹנוֹ וְרִבְצוֹ.
בָּנוּ לְפָנָיו גְּדָרִים. וְסָגְרוּ לְפָנָיו הַשְּׁעָרִים. וְלֹא
יַנִּיחוּהוּ לַעֲבֹר וְיִקְרָא וְלֹא יֵעָנֶה. וְיַעֲמֹד מִחוּץ
לַמַּחֲנֶה. בְּרָעָב וּבְצָמָא וּבְחֹסֶר כֹּל לַחֹרֶב בַּיּוֹם
וְלַקֶּרַח בַּלָּיְלָה. מְפַחֵד בְּכָל רֶגַע וּבְכָל שָׁעָה מִזְּאֵבִים
וַאֲרָיוֹת וְכָל חַיָּה רָעָה וְיֵלֵךְ נָבוֹךְ וּמְבֹהָל בִּמְבוּכָה
וּמְהוּמָה. אוּלַי יִמְצָא מָקוֹם לְהֵחָבֵא לָנוּס שָׁמָּה. וְיִבְכֶּה
וְיִסְתָּעֵר וִימָרֵר וְיִתְאַבֵּל וְיִשְׁתּוֹמֵם עַל הַטּוֹבָה
הַיְתֵרָה אֲשֶׁר אָבַד וְהָרָעָה הַשְּׁלֵמָה אֲשֶׁר מָצָא.
וּכְשֶׁתֵּלֵךְ הַנֶּפֶשׁ אֶל כְּמוֹ זֶה הָעִנְיָן דַּי לָהּ עֹנֶשׁ
וּגְמוּל רָע וְחֵלֶק לֹא טוֹב וְאֵשׁ תּוּקַד בָּהּ תָּמִיד לֹא תִכְבֶּה
יַצִּילְךָ הָאֵל מִכְּמוֹ זֹאת הַנֶּפֶשׁ וִיחַלֵּק לְךָ עִם הַנֶּפֶשׁ
הָעוֹמֶדֶת בְּסוֹדוֹ. הַמַּחֲזֶקֶת בְּיָדוֹ. כִּי הִיא בְתַכְלִית
הַכָּבוֹד:</p>

<p><strong>וַיְהִי</strong> כְּכַלּוֹת הַנָּזִיר אֶת דְּבָרָיו.
וְהִפְסִיק מְשָׁלָיו וּמוּסָרָיו. נִבְקְעוּ מַעְיְנוֹת בֶּן הַמֶּלֶךְ
וְלֹא שָׁקְטוּ וְלֹא נָחוּ. וַאֲרֻבּוֹת דִּמְעוֹתָיו נִפְתָּחוּ.
וַיִּפֹּל עַל רַגְלָיו. וַיָּשֶׂם פִּיו תַּחַת כַּפּוֹת רַגְלָיו.
וַיֹּאמֶר אָבִי אָבִי וְאוֹר נַפְשִׁי. רִכְבִּי וּפָרָשִׁי. אוֹי לִי
כִּי הַנִּפְרָד מִמְּךָ נִפְרָד מִכָּל מַאֲוַיָּיו. וְהַפּוֹרֵשׁ מִמְּךָ
כְּפוֹרֵשׁ מֵחַיָּיו. וַיֹּאמֶר לוֹ שְׁמַעְתִּיךָ אֲדוֹנִי פְּעָמִים
רַבּוֹת קְרָאתַנִי בֶּן הַמֶּלֶךְ. וְאֵינֶנִּי בְעֵינַי לֹא מֶלֶךְ וְלֹא
בֶן מֶלֶךְ. כִּי אֲנִי עֶבֶד בֶּן עֶבֶד. נִרְצָע בֶּן נִרְצָע. עַד
אֲשֶׁר הִגְדִּיל הַשֵּׁם יִתְבָּרֵךְ עָלַי חַסְדּוֹ וַיִּשְׁלָחֲךָ אֵלַי
לָתֵת לִי אֶת עֹל מַלְכוּתוֹ. וּלְהוֹרִישֵׁנִי עֲבוֹדָתוֹ וְיִרְאָתוֹ.
וְאַתָּה בְרַחֲמֶיךָ נְשָׂאתַנִי בְישֶׁר מִכָּל דַּרְכֵי הַיּשֶׁר
וְהַכִּשָּׁרוֹן. וַהֲסִירוֹתָ מֵעָלַי לְבוּשׁ הָעִוָּרוֹן. מַה גָּדַל
חַסְדְּךָ לִי. וּמֶה עָצוּם טוּבְךָ אֶצְלִי. עַד אֲשֶׁר נִבְהַל
רַעְיוֹנִי. וְתִקְצַר לְשׁוֹנִי. וְיֶחְסַר הֶגְיוֹנִי. לְהַגִּיד אֶחָד
מִנִּי אֶלֶף חֲסָדֶיךָ. וּמַתְּנוֹת יָדֶיךָ. יְשַׁלֵּם לְךָ הַשֵּׁם
יִתְבָּרֵךְ כְּפָעֳלֶיךָ. וְיָשִׁיב אֶל חֵיקְךָ כְּמַעֲלָלֶיךָ. אִם
תַּעֲמֹד עָמְדְךָ לִי שָׂשׂוֹן וְשִׂמְחָה מִכָּל עֲבָרֶיךָ. וְאִם
תַּרְחִיק נְדוֹד אַל יַרְחִיק הָאֵל זִכְרֶךָ:</p>

<p><strong>אַחֲרֵי</strong> כֵן נָפְלוּ אִישׁ עַל צַוְּארֵי אָחִיו
וַיְחַבְּקוּ וַיְנַשְּׁקוּ אִישׁ אֶת רֵעֵהוּ. וַיִּבְכּוּ בְכִי גָדוֹל
עַד אֲשֶׁר כָּרַת הַבְּכִי קֶשֶׁר דִּבּוּרָם וְשִׂיחָם. וְלֹא יִתְּנֵם
הָשֵׁב רוּחָם. וַיִּפָּרְדוּ עַל זֶה הָעִנְיָן אִישׁ מֵעַל
אָחִיו:</p>

<p><strong>וַיֵּלֶךְ</strong> הַנָּזִיר לְדַרְכּוֹ. לַעֲשׂוֹת
מְלַאכְתּוֹ וְצָרְכּוֹ. וַיִּשָּׁאֵר בֶּן הַמֶּלֶךְ אַחֲרָיו בּוֹכֶה
וְדוֹאֵג. נוֹהֵם וְשׁוֹאֵג. הוֹמֶה וְשֹׁאֵף. סַר וְזָעֵף. יָמִים
רַבִּים:</p>
</blockquote>

<blockquote>
<p><strong>הַמָּקוֹם</strong> בְּרַחֲמָיו הָרַבִּים. יְקַבֵּץ וְיָשִׁיב אֶל שַׁעַר בַּת רַבִּים. יְהוּדָה וְיִשְׂרָאֵל חֲבֵרִים:</p>

<br />

<p>אֶתְנַחֲמָה כִּי אַחֲרָיו אֵלֵך אֲבָל</p>

<p>מִהֵר פְּעָמָיו וַאֲנִי אֵחַרְתִּי</p>

<p>לֹא נֶחֱקַר סוֹד חַי מְדַבֵּר מֵת וְלֹא</p>

<p>נוֹדַע צְפוּנוֹ אֵת אֲשֶׁר דִּבַּרְתִּי:</p>
</blockquote>

<blockquote>
<br />

<p><strong>תַּם וְנִשְׁלָם</strong></p>
</blockquote>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>במקור כך: &#8220;צמֵחֵ&#8221;. כנראה צריך להיות &#8220;צמֵחַ&#8221; –  הערת פב&quot;י. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>כך במקור, הערת פב&quot;י. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>שמא יש לקרוא: חַבְּרִים <a href="#fnref:3" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/37335">https://benyehuda.org/read/37335</a></div></body></html>