<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּטַל אָצוּר</title>
	<meta name="author" content="שלמה אבן גבירול"/>
</head>
<body>

<blockquote>
<br />
</blockquote>

<blockquote>
<p>בְּטַל אָצוּר לְבָרֵר וְלַלְבֵּן</p>

<p>אַמֵּץ נָדוֹשׁ כְּהִדּוּשׁ מַתְבֵּן</p>

<p>לְמַעַן אָב לֹא חָשַׂךְ בֵּן</p>

<p>תְּאַמֵּץ בְּמַזַּל טָלֶה רְאוּבֵן</p>

<br />
</blockquote>

<blockquote>
<p>בְּטַל בְרָכָה יִרְעֲפוּ גְבוֹהִים</p>

<p>בְּמַעֲדַנֵּי גֶרֶשׁ נְגוֹהִים</p>

<p>בְּנִיסָן בָּרֵךְ עַם כְּמֵהִים</p>

<p>בְּבִרְכַּת וְיִתֵּן לְךָ הָאֱלֹהִים.</p>

<p>בְּטַל גְּבוּרָה עוֹרֵר וּשְׁעֹן</p>

<p>גְּאוּלִים מִמַּסְגֵּר צִפְעוֹן</p>

<p>לְמַעַן גְּבִיר נֶעֱקַד בְּמָעוֹן</p>

<p>תְּגוֹנֵן בְּמַזַּל שׁוֹר שִׁמְעוֹן.</p>

<br />
</blockquote>

<blockquote>
<p>בְּטַל דֶּשֶׁא צִיָּה רַפֵּק</p>

<p>דַּלַּי וּמְרוּדַי בְּיֹשֶׁר סַפֵּק</p>

<p>בְּאִיָּר דְּרֹשׁ שֶׂה אוֹבֵד וְהָפֵק</p>

<p>קוֹל דּוֹדִי דוֹפֵק.</p>

<br />
</blockquote>

<blockquote>
<p>בְּטַל הַעֲנֵק מִשְׁכְּנוֹת נָוִי</p>

<p>הַרְגִּיעֵנִי בְּיוֹם שַׁלְוִי</p>

<p>לְמַעַן הוּחַק בְּכֵס תָּוִי</p>

<p>תְּהַדֵּר בְּמַזַּל תְּאוֹמִים לֵוִי.</p>

<br />
</blockquote>

<blockquote>
<p>בְּטַל וַעֵד לְמִישׁוֹר הֶעָקֹב</p>

<p>וְשֻׁפּוּ עֲצָמוֹת בְּאֵין רָקוֹב</p>

<p>בְּסִיוָן וֶסֶת חָזוּת תִּקֹּב</p>

<p>וְהָיָה שְׁאֵרִית יַעֲקֹב.</p>

<br />
</blockquote>

<blockquote>
<p>בְּטַל זַרְזִיף שׁוֹקֵק יְסוּדָה</p>

<p>זְקֹף יוֹנַת סֵתֶר לְכוּדָה</p>

<p>לְמַעַן זַךְ לָקַח תְּעוּדָה</p>

<p>תְּזַנֵּק בְּמַזַּל סַרְטָן יְהוּדָה.</p>

<br />
</blockquote>

<blockquote>
<p>בְּטַל טֹהַר יַעֲלֹז אִכָּר</p>

<p>טַרְפֵּי עֵמֶק וְכָל כָּר</p>

<p>לְמַעַן טָכוּס הִקְרִיב אֶשְׁכָּר</p>

<p>תְּטַלֵּל בְּמַזַּל אַרְיֵה יִשָּׂשְׂכָר.</p>

<br />
</blockquote>

<blockquote>
<p>בְּטַל יֵשַׁע תָּמִיד יוּטָל</p>

<p>יָצִיצוּ לְקוּחֵי מִקְטָל</p>

<p>בְּאָב יַעַלְצוּ עַם מְנֻטָּל</p>

<p>כְּיוֹם וַתַּעַל שִׁכְבַת הַטָּל.</p>

<br />
</blockquote>

<blockquote>
<p>בְּטַל כָּר וָגֶבַע יְגִילוּן</p>

<p>כָּעֵשֶׂב כָּעֵץ יוֹחִילוּן</p>

<p>לְמַעַן כַּבִּיר אָץ לָלוּן</p>

<p>תְּכַלְכֵּל בְּמַזַּל בְּתוּלָה זְבוּלוּן.</p>

<br />
</blockquote>

<blockquote>
<p>בְּטַל לִזְכֹּר חֶסֶד קַדְמוֹן</p>

<p>לִמְשׁוּלַת פֶּלַח רִמּוֹן</p>

<p>בֶּאֱלוּל לְיוֹנָה תַּשְׁלֵג בְּצַלְמוֹן</p>

<p>לָרֶדֶת כְּטַל חֶרְמוֹן.</p>

<br />
</blockquote>

<blockquote>
<p>בְּטַל מַרְוָה קַיִץ יְעֻדָּן</p>

<p>מְיַחֵל עִדָּן וְעִדָּנִין וּפְלַג עִדָּן</p>

<p>לְמַעַן מַעֲלֶה טָלֶה מְגֻדָּן</p>

<p>תְּמַלֵּט בְּמַזַּל מֹאזְנַיִם דָּן.</p>

<br />
</blockquote>

<blockquote>
<p>בְּטַל נָכוֹן לְגֶזַע אָמוּן</p>

<p>נוֹבֵב עַם חָבוּשׁ בְּטָמוּן</p>

<p>בְּתִשְׁרִי נְתִיבֵי מְסִלּוֹתַי יְרוּמוּן</p>

<p>נְבֵלָתִי יְקוּמוּן.</p>

<br />
</blockquote>

<blockquote>
<p>בְּטַל שַׂגְשֵׂג שׁוֹכֵן זְבוּלִי</p>

<p>סְפִיחֵי וּשְׁחִיסֵי יְבוּלִי</p>

<p>לְמַעַן סִלְסֵל שִׁיר לְאֵלִי</p>

<p>תְּסַעֵד בְּמַזַּל עַקְרָב נַפְתָּלִי.</p>

<br />
</blockquote>

<blockquote>
<p>בְּטַל עָבֵי רוּם זְבוּלֶךָ</p>

<p>עֲשֵׂה אוֹת לְטוֹבָה לִמְיַחֲלֶיךָ</p>

<p>בְּמַרְחֶשְׁוָן עֲרֹב טוֹב לְשׁוֹאֲלֶיךָ</p>

<p>עַמְּךָ נְדָבוֹת בְּיוֹם חֵילֶךָ.</p>

<br />
</blockquote>

<blockquote>
<p>בְּטַל פֶּלֶג מָלֵא מְאֻגָּד</p>

<p>פְּרִי עֵץ הַשָּׂדֶה יְמֻגָּד</p>

<p>לְמַעַן פָּרַשׂ כַּפָּיו וְסָגַד</p>

<p>תְּפַנֵּק בְּמַזַּל קֶשֶׁת גָּד.</p>

<br />
</blockquote>

<blockquote>
<p>בְּטַל צֶדֶק הוֹפַע וּדְרֹשׁ</p>

<p>צְנוּמִים שִׂים רַעֲנָנִים כִּבְרוֹשׁ</p>

<p>בְּכִסְלֵו צְבָאֶיךָ שַׁכֵּן כְּמֵרֹאשׁ</p>

<p>צְבִי אֶרֶץ דָּגָן וְתִירוֹשׁ.</p>

<br />
</blockquote>

<blockquote>
<p>בְּטַל קַצְוֵי צָפוֹן חַשֵּׁר</p>

<p>קוֹוֶיךָ רַבַּת תַּעְשֵׁר</p>

<p>לְמַעַן קִנֵּא וְתוֹעִים אִשֵּׁר</p>

<p>תְּקַשֵּׁט בְּמַזַּל גְּדִי אָשֵׁר.</p>

<br />
</blockquote>

<blockquote>
<p>בְּטַל רַוֵּה כָּל נְאוֹת חָצִיר</p>

<p>רְבוֹת אָסְפֵי קַיִץ וּבָצִיר</p>

<p>בְּטֵבֵת רְעֹף וְלֹא לְהַעְצִיר</p>

<p>רֶדֶת כְּעָב טַל בְּחֹם קָצִיר.</p>

<br />
</blockquote>

<blockquote>
<p>בְּטַל שֶׁפַע שָׁרָב הָסֵף</p>

<p>שׁוֹרְרַי וּמְעִיקַי שַׁסֵּף</p>

<p>לְמַעַן שְׁנַיִם אָץ לְאַסֵּף</p>

<p>תְּשַׁעֲשֵׁעַ בְּמַזַּל דְּלִי יוֹסֵף.</p>

<br />
</blockquote>

<blockquote>
<p>בְּטַל תַּעֲנֶה נִצָּב כְּשׁוֹאֵל</p>

<p>תָּשׁוּב תְּרַחֲמֵנוּ וְתוֹאֵל</p>

<p>בִּשְׁבָט תָּבִיא לְצִיּוֹן גּוֹאֵל</p>

<p>תִּהְיֶה כַטַּל לְיִשְׂרָאֵל.</p>

<br />
</blockquote>

<blockquote>
<p>בְּטַל שְׁבוּעָה לִשְׂמֹאל וְיָמִין</p>

<p>לְקָרֵב לָנוּ קֵץ הַיָּמִין</p>

<p>לְמַעַן מְלִיצִים מִצַּר הִטְמִין</p>

<p>תְהַדֵּר בְּמַזַּל דָּגִים בִּנְיָמִין.</p>

<br />
</blockquote>

<blockquote>
<p>בְּטַל הַפְרֵה שָׁרְשִׁי וּפִרְחִי</p>

<p>קַח שַׁוְעָתִי בְּחַג פִּסְחִי</p>

<p>בַּאֲדָר טְפֹל נָתוּן לִסְחִי</p>

<p>וְאָז יַעֲרֹף כַּמָּטָר לִקְחִי.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/24580">https://benyehuda.org/read/24580</a></div></body></html>