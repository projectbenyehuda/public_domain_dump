<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[פקד ברק-שחק באש יקדת]</title>
	<meta name="author" content="שלמה אבן גבירול"/>
</head>
<body>

<h1 id="פקדברק-שחקבאשיקדתשלמהאבןגבירול">[פקד ברק-שחק באש יקדת] / שלמה אבן גבירול</h1>

<p>וקאל איצֹא</p>

<p>— — È — / — — È — / — — È — // — — È — / — — È — / — — —</p>

<blockquote>
<p>פָּקַד בְּרַק-שַׁחַק בְּאֵשׁ יֹקֶדֶת / עַיִן נְדֻדֵי לַֽיְלָה פֹּקֶדֶת</p>
</blockquote>

<blockquote>
<p>פָּרַשׂ כְּנָפָיו עַל-פְּנֵי-שַׁחַק כְּמוֹ / שִׁדָּה תְפַזֵּז בַּלְּבוּשׁ רֹקֶדֶת</p>
</blockquote>

<blockquote>
<p>יָחֹג וְיָנוּעַ כְּחוֹלַת אַהֲבָה / וּכְנַעֲרָה לֹא-נִסְּתָה לָלֶדֶת</p>
</blockquote>

<blockquote>
<p>בָּרָק אֲשֶׁר לֹא-אֶחֱזֶה עַד-אֶחֱזֶה / הַלַּֽיְלָה בַּלַּֽיְלָה אֹבֶדֶת</p>
</blockquote>

<blockquote>
<p>חִלָּה פְּנֵי חשֵׁק פְּנֵי דוֹדִים אֲשֶׁר / יִשְׂחוּ בְּיַם-חֵשֶׁק כְּמוֹ רַפְסֹדֶת</p>
</blockquote>

<blockquote>
<p>יִבְרֹק בְּשׁוּרוֹ בַּת בְּתוּלָה תִהֲלַךְ / בֵּינָם וְהִיא כִי-תַעֲלֶה יֹרֶדֶת</p>
</blockquote>

<blockquote>
<p>תָּנִיד בְּרֹאשׁ כִּי-נִשְּׂאָה עַל-שַׁעֲלֵי / מַשְׁקִים כְּשַׂר מַשְׁקִים בְּיוֹם הֻלֶּדֶת</p>
</blockquote>

<blockquote>
<p>תִּזְרַח כְּמוֹ תַנִּין בְּטָלֶה וַתְּהִי / כְּאֵשׁ בְּעֵינַי עַל-כְּפוֹר שֹׁקֶדֶת</p>
</blockquote>

<blockquote>
<p>מִזְרָק חֲמָתוֹ בָּעֲרָה בוֹ בַּעֲבוּר / יַחְפֹּץ לְהַסְתִּירָהּ וְהִיא מֹרֶדֶת</p>
</blockquote>

<blockquote>
<p>כָּחַשׁ בְּשָׂרָהּ בַּכְּלִי וָאֶחֱשֹׁב / בַּת-הַכְּלִי מֵאֵין כְּלִי עֹמֶדֶת</p>
</blockquote>

<blockquote>
<p>תִּמְשֹׁךְ לְבַב-שֶׁמֶשׁ בְּחוּט אַהַב עֲדֵי / כִּי-תַעֲמֹד עַל-כַּף אֱנוֹשׁ סֹגֶדֶת</p>
</blockquote>

<blockquote>
<p>רֵעַי קְרָאוּהָ מְכַשֵּׁפָה הֲכִי / תָצוּד יְגוֹנֵיהֶם בְּלִי מַלְכֹּדֶת</p>
</blockquote>

<blockquote>
<p>וּבְמַעֲלוֹת רוּחִי יְגוֹניִם גָּעֲרָה / בָהֶם לְמַעַן מֵאֲנוּ לָרֶדֶת</p>
</blockquote>

<blockquote>
<p>יָלְדָה אֲדָמָה רִבֲבוֹת בָּנִים עֲלֵי / בִרְכַּי וְעוֹד לֹא-עָֽמְדָה מִלֶּדֶת</p>
</blockquote>

<blockquote>
<p>שׁוּבָה מְיֻדָּעִי אֲשֶׁר הִרְחִיק נְדֹד / נַפְשִׁי כְּמוֹ צִפּוֹר לְךָ נוֹדֶדֶת</p>
</blockquote>

<blockquote>
<p>לֹא-לָֽמְדָה לָנוּד לְמִיּוֹם נִבְרְאָה / אוּלָם לְעוֹפֵף נֶגְדְּךָ עֹמֶדֶת</p>
</blockquote>

<blockquote>
<p>לֹא-נָֽטְשָׁה עַל-רֹב זְמַנִּים אַהֲבַת / רֵעִים אֲשֶׁר הִיא עַל-אֱמֶת נוֹסֶדֶת</p>
</blockquote>

<blockquote>
<p>תֶּהְגֶּה לְשׁוֹנִי צִדְקְךָ תָּמִיד הֲכִי / מֵאֵין יְגִיעָה חַסְדְּךָ מַגֶּדֶת</p>
</blockquote>

<blockquote>
<p>קַח זֹאת אֲשֶׁר רַעְיַת בְּרָקִים נִקְרְאָה / כִּי פַאֲתֵי מִדְבָּר וְיָם עֹקֶדֶת</p>
</blockquote>

<blockquote>
<p>יֵחַם לְבַב- סַהַר בְּעֵת כִּי-יֶחֱזֶה / אוֹרָהּ וְשֶׁמֶשׁ תָּאֳרָהּ חֹמֶדֶת.
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/3015">https://benyehuda.org/read/3015</a></div></body></html>