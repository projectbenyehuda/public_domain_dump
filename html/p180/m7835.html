<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[נחר בקראי גרוני]</title>
	<meta name="author" content="שלמה אבן גבירול"/>
</head>
<body>

<blockquote>
<p>נִחַר בְּקָרְאִי גְּרוֹנִי,</p>

<p>דּבַק לְחִכִּי לְשׁוֹנִי,</p>

<p>הָיָה לְבָבִי סְחַרְחַר</p>

<p>מֵרֹב כְּאֵבִי וְאוֹנִי,</p>

<p>גָּדַל יְגוֹנִי וְחָדַל</p>

<p>מִתֵּת תְּנוּמָה לְעֵינִי.</p>

<p>כַּמָּה אֲיַחֵל וְכַמָּה</p>

<p>יִבְעַר כְּמוֹ אֵשׁ חֲרוֹנִי?</p>

<p>אֶל מִי אֲדַבֵּר וְאָעִיד</p>

<p>וּלְמִי אֲסַפֵּר יְגוֹנִי?</p>

<p>לוּ יֵשׁ מְנַחֵם מְרַחֵם</p>

<p>עָלַי וְיֹאחֵז יְמִינִי,</p>

<p>אֶשְׁפֹּךְ לְבָבִי לְפָנָיו,</p>

<p>אַגִּיד קְצֵה עִצְּבוֹנִי:</p>

<p>אוּלַי, בְּזָכְרִי יְגוֹנִי</p>

<p>אֶשְׁקֹט מְעַט מִשְּׁאוֹנִי.</p>

<p>שׁוֹאֵל שְֹלוֹמִי, קְרַב נָא</p>

<p>וּשְׁמַע כְּמוֹ יָם הֲמוֹנִי!</p>

<p>אִם יֵשׁ לְבָבְךָ כְּשָׁמִיר –</p>

<p>יֵרַךְ לְרֹב דִּרְאוֹנִי.</p>

<p>אַיךְ תַּחֲשֹב כִּי אֲנִי חַי</p>

<p>עַל דַּעְתְּךָ דַּאֲבוֹנִי?</p>

<p>הַמְעַט הֱיוֹתִי בְּתוֹךְ עָם</p>

<p>יַחְשֹׁב שְׂמָאלוֹ יְמָנִי?</p>

<p>נִקְבָּר – אֲבָל לֹא בְמִדְבָּר,</p>

<p>כִּי אִם בְּבֵיתִי אֲרוֹנִי,</p>

<p>נִכְאָב, בְּלִי אֵם וְלֹא אָב,</p>

<p>צָעִיר וְיָחִיד וְעָנִי,</p>

<p>נִפְרָד בְּלִי אָח, וְאֵין לִי</p>

<p>רֵעַ לְבַד רַעֲיוֹנִי.</p>

<p>אֶמְסֹך בּדָמִי דְמָעַי,</p>

<p>אֶמְזֹג דְּמָעַי בְּיֵינִי,</p>

<p>אֶצְמָא לְרֵעַ וְאֶכְלֶה</p>

<p>טֶרֶם כְּלוֹת צִמְּאוֹנִי –</p>

<p>כְּאִלּוּ שְׁחָקִים וְחֵילָם</p>

<p>בֵּין תַּאֲוָתִי וּבֵינִי!</p>

<p>נֶחְשָב כְּמוֹ גֵר וְתוֹשָׁב</p>

<p>יוֹשֵׁב בְּשֶׁבֶת יְעֵנִי</p>

<p>בֵּין כָּל פְּתַלְתֹּל וְסָכָל –</p>

<p>לִבּוֹ כְּלֵב תַּחְכְּמֹנִי.</p>

<p>זֶה יַשְׁקְךָ רֹאשׁ פְּתָנִים,</p>

<p>זֶה יַחֲלִיק רֹאשׁ וְיָנִי,</p>

<p>יָשִׂים אָרְבּוֹ בְּקִרְבּוֹ,</p>

<p>יֹאמַר לְךָ: &#8220;בִּי אֲדוֹנִי&#8221;.</p>

<p>עַם – נִמְאֲסוּ לִי אֲבוֹתָם</p>

<p>מִהְיוֹת כְּלָבִים לְצֹאנִי,</p>

<p>לֹא יַאֲדִימוּ פְנֵיהֶם –</p>

<p>כִּי אִם צְבָעוּם בְּשָׁנִי!</p>

<p>בִּשֵׂאת מְשָׁלַי יְרִיבוּן</p>

<p>עִמִּי כְּמוֹ עִם יְוָנִי:</p>

<p>&quot;דַּבֵּר שְׂפַת-עָם וְנִשְׁמַע,</p>

<p>כִּי זֶה לְשׁוֹן אַשְׁקְלוֹנִי!&quot;</p>

<p>עַתָּה אֲדִקֵּם כְּמוֹ טִיט,</p>

<p>כִּי קִלְּשׁוֹנִי לְשׁוֹנִי.</p>

<p>אִם אָזְנְכֶם הִיא עֲרֵלָה –</p>

<p>מַה יַּעֲשֶׂה פַעֲמוֹנִי?</p>

<p>לֹא יוּכְלוּ צַוְּארֵיכֶם</p>

<p>לָשֵׂאת זְהַב שַׂהֲרוֹנִי.</p>

<p>לוּ פָעֲרוּ הַפְּתָאיִם</p>

<p>פִּיהֶם לְמַלְקוֹשׁ עֲנָנִי,</p>

<p>נָטַף בְּשָׂמִי עֲלֵיהֶם –</p>

<p>בֹּשֶׂם עֲנַן קִנְּמוֹנִי.</p>

<p>אוֹי לַתְּבוּנָה וְאוֹי לִי,</p>

<p>כּי גוֹי כְּמוֹ זֶה שְׁכֵנִי!</p>

<p>דַּעַת אֱלֹהִים יְשִׂימוּן</p>

<p>כָּאוֹב וְכַיִּדְּעוֹנִי.</p>

<p>עַל זֹאת אֲיֵלִיל וְאֶסְפֹּד</p>

<p>אָשִׁית בְּמוֹ שַׂק מְלוֹנִי,</p>

<p>אָכֹף כְּאַגְמוֹן וְאָצוּם</p>

<p>שֵּנִי חֲמִישִׁי וְשֵׁנִי.</p>

<p>מַה זֶה אֲיַחֵל אֲנִי עוֹד</p>

<p>אוֹ מַה יְּהִי בִטְּחוֹנִי?</p>

<p>עֵינִי בְתֵבֵל תְּשׁוֹטֵט –</p>

<p>לֹא תֶחֱזֶה בָּהּ רְצוֹנִי!</p>

<p>תִּיקַר תְּמוּתָה בְעֵינִי,</p>

<p>תֵּקַל אֲדָמָה בְּאָזְנִי.</p>

<p>אִם יֵשְׁטְ לִבִּי לְדַרְכָּהּ</p>

<p>לִטְמֹן בְּחֻבִּי עֲוֹנִי –</p>

<p>יָשֹׁב עֲמָלִי בְרֹאשִׁי,</p>

<p>יֵרֵד בְּחֵיקִי זְדוֹנִי.</p>

<p>נַפְשִׁי כְּבוֹדָהּ תְּמָאֵן,</p>

<p>כִּי עִם כְּבוֹדָהּ קְלוֹנִי!</p>

<p>לֹא אֶעֱלֹז בָּהּ לְעוֹלָם,</p>

<p>לֹא יַעֲלֹז בָּהּ גְּאוֹנִי –</p>

<p>לוּ קָרְאוּ לִי בְּנֵי-עָשׁ</p>

<p>&#8220;סוּרָה שְׁבָה-פֹּה, פְּלוֹנִי!&#8221;</p>

<p>כִּי הָיְתּה הָאֲדָמָה כָּעֹל עֲלֵי צַוְּרוֹנִי.</p>

<p>מַה לִי אֲנִי עוֹד בְּתֵבֵל</p>

<p>לוּלֵי שְׂאֵת עִוְּרוֹנִי?</p>

<p>נַפְשִׁי בְּמוֹתִי תְרַנֵּן,</p>

<p>לוּ מָצְאָה צוּר מְעוֹנִי.</p>

<p>אָקוּץ בְּחַיַּי וְאֶמְאַס</p>

<p>לִהְיוֹת בְּשָׂרִי מְכוֹנִי,</p>

<p>כִּי יוֹם שְׂשׂוֹנִי – אֲסוֹנִי</p>

<p>וּבְיוֹם אֲסוֹנִי – שְׂשׂוֹנִי.</p>

<p>אִיגַע לְהָבִין וְאֵדַע</p>

<p>כִּכְלוֹת בְּשָׂרִי וְאוֹנִי,</p>

<p>כִּי סוֹף אֲנָחָה – הֲנָחָה</p>

<p>וְעֵקֶב רְזוֹנִי – מְזוֹנִי.</p>

<p>אֶדְרֹשׁ בְּעוֹדִי, אֲחַפֵּשׂ</p>

<p>כְּמִצְוַת שְׁלֹמֹה זְקֵנִי:</p>

<p>אוּלַי מְגַלֶּה עֲמוּקוֹת</p>

<p>יְגַלֶּה תְבוּנָה לְעֵינִי,</p>

<p>כִּי הִיא מְנָתִי לְבַדָּהּ</p>

<p>מִכָּל עֲמָלִי וְהוֹנִי.</p>
</blockquote>

<br>

<p>(1038)</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/7835">https://benyehuda.org/read/7835</a></div></body></html>