<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[וְאָהַבְתִּי וְשִׂבְרִי שֶׁבְּלִבִּי]</title>
	<meta name="author" content="שלמה אבן גבירול"/>
</head>
<body>

<p>[ו]לה רצֹי אללّה ענה [ולו ירצהו האל]</p>

<br />

<blockquote>
<p>וְאָהַבְתִּי וְשִׂבְרִי שֶׁבְּלִבִּי / וְעֹצֶם אַהֲבָתִי לִי יְשֻׁלָּם</p>

<p>וְהִנֶּךָּ הֲקִלּוֹתָ אֲהָבַי / וְאֵלַי לֹא־הֱשִׁיבוֹתָ גְמוּלָם</p>

<p>וְשַׁרְתַּנִי בְּעֵין קָלוֹן כְּשׁוּרְךָ / נְמְבְזֶה וַחֲדַל אִישִׁים וְנִפְלָם</p>

<p>אֱמֶת כִּי עֵינְךָ טַח מֵרְאֹתִי / וְאוֹרִי מִמְּךָ נִסְתָּר וְנֶעְלָם</p>

<p>וְאִישׁ עִוֵּר שְׁתֻם־עַיִן הֲיִרְאֶה / מְאוֹר שֶׁמֶשׁ וְיָרֵחַ בְּהִלָּם</p>

<p>הֲלֹא אוֹרִי פְּנֵי־תֵבֵל יְכַסֶּה / וְיַגִּיעַ עֲדֵי שִׁנְעָר וְעֵילָם</p>

<p>וְלִי לֵבָב כְּחוֹל יִכְבַּד בְּיוֹם־בּוּז / וְיֶהְמֶה כַּהֲמוֹת יַמִּים וְגַלָּם</p>

<p>וְלוּ יַקְלוּן כְּבוֹדִי הַמְּאוֹרִים / אֲשֶׁר בִּמְעוֹן שְׁמֵי מָרוֹם זְבֻלָם</p>

<p>גְּעַלְתִּימוֹ וְלָעַד לֹא זְכַרְתִּים / וּפָנַי לֹא הֲסִבֹּתִי לְמוּלָם</p>

<p>אֲנִי אֶרֶץ לְמֹדָעַי אֱמוּנֵי / שְׁלֻמַי וַעֲפַר רַגְלַי לְרַגְלָם</p>

<p>וּמִדְבָּרִי בְּלִבּוֹתָם כְּמַלְקוֹשׁ / וְכִשְׂעִירִים
עֲלֵי־דֶשֶׁא בְנָזְלָם</p>

<p>אֲבָל שַׁחַק אֲנִי עַל־רֹאשׁ מְשַׂנְאַי / וְאַמְטִיר אֵשׁ מְלַהֶטֶת יְבוּלָם</p>

<p>וְהֶחָפֵץ לְהַשִּׂיג מַעֲלָתִי / כְּחָפֵץ לַעֲלוֹת שַׁחַק בְּסֻלָּם</p>

<p>אֱמֶת מִנְעָל לְרַגְלִי עָשׁ וְכִימָה / וְאָמְנָם כִּי שְׂרוֹךְ נַעְלִי כְּסִילָם</p>

<p>וְעַתָּה הִֽנְנִי אַתִּיר אֲגֻדּוֹת / אֲהָבֶיךָ וְלֹא אַחְזִיק בְּחֶבְלָם</p>

<p>וְאֶמְחֶה אֶת־שְׁמָךְ מֵעַל לְשׁוֹנִי / וְלֹא־אָשׁוּב לְהַזְכִּירְךָ לְעוֹלָם.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/19359">https://benyehuda.org/read/19359</a></div></body></html>