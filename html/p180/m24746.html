<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שׁוּלַמִּית שְׁחַרְחֹרֶת</title>
	<meta name="author" content="שלמה אבן גבירול"/>
</head>
<body>

<blockquote>
<br />
</blockquote>

<blockquote>
<p>שׁוּלַמִּית שְׁחַרְחֹרֶת בְּתוֹךְ עֲלָמוֹת תִּתְהַלָּל</p>

<p>מֵרָחוֹק קְרָאתִיהָ לָמָּה תִּתְמוֹלָל</p>

<p>הִתְיַצְּבִי בַּת נָדִיב יְפֵה פִיַּת מִכְלָל</p>

<p>וּנְוַת בַּיִת תְּחַלֵּק שָׁלָל.</p>

<br />
</blockquote>

<blockquote>
<p>שָׁלָל וּשְׁבִי עַל זְרוֹעֵךְ הָשְׁלָךְ</p>

<p>כְּבוּדָה בַּת מֶלֶךְ מִנִּי עַד מָלָךְ</p>

<p>כִּי הִנֵּה הַסְּתָו עָבָר הַגֶּשֶׁם חָלַף הָלָךְ</p>

<p>תּוֹרֵי זָהָב נַעֲשֶׂה לָךְ.</p>

<br />
</blockquote>

<blockquote>
<p>לָךְ אָצַלְתִּי נְסוּכַת הֲדוֹמָיִם</p>

<p>בַּעֲבוּרָהּ עָשִׂיתִי אֶרֶץ וְשָׁמַיִם</p>

<p>פְּנִימִיָּה הָיְתָה דָת שַׁעֲשׁוּעִים יוֹמָיִם</p>

<p>בְּאֵין מַעְיָנוֹת נִכְבַּדֵּי מָיִם.</p>

<br />
</blockquote>

<blockquote>
<p>מַיִם נָטְפוּ שְׁחָקִים יוֹם צָעַדְתִּי בִישִׁימוֹן</p>

<p>לְהַנְחִיל נֶאֱמָנָה הָיְתָה אֶצְלִי אָמוֹן</p>

<p>בְּרַעַם וְקוֹל יְפוֹצֵץ הַר בָּשָׁן וְצַלְמוֹן</p>

<p>וְקוֹל דְּבָרַָיו כְּקוֹל הָמוֹן.</p>

<br />
</blockquote>

<blockquote>
<p>הֲמוֹן אַלְפֵי שִׁנְאָן עָלוּ בְרִכְבָּהּ</p>

<p>וּמַלְאֲכֵי הַשָּׁרֵת חָנוּ סְבִיבָהּ</p>

<p>טוּב צָפַנְתִּי לַיְשָׁרִים בְּקִרְבָּהּ</p>

<p>עֵץ חַיִּים הִיא לַמַּחֲזִיקִים בָּהּ.</p>

<br />
</blockquote>

<blockquote>
<p>בָּהּ תִּכַּנְתִּי חֶלֶד וְגֻלַּת שְׁחָקִים הֻצָּבָה</p>

<p>מְבוֹא פְתָחִים תְּרַנֵּן גֹּשׁוּ לַמִּשְׁפָּט נִקְרָבָה</p>

<p>אֲנִי חָכְמָה בְּשֵׁם רֵאשִׁית נִקָּבָה</p>

<p>בֵּית נְתִיבוֹת נִצָּבָה.</p>

<br />
</blockquote>

<blockquote>
<p>נִצְּבָה לָרִיב עָם אָחוֹר נָזֹרוּ</p>

<p>בִּי עֲמֻקּוֹת יְגַלּוּ בִּי תַּעְלוּמוֹת יֵאוֹרוּ</p>

<p>בִּי יְשֵׁנִים יָקִיצוּ וּרְפָאִים יֵעוֹרוּ</p>

<p>בִּי שָׂרִים יָשֹׂרוּ.</p>

<br />
</blockquote>

<blockquote>
<p>יָשֹׂרוּ נְדִיבֵי עַמִּים מִנִּי בֶטֶן עֲמוּסִים</p>

<p>בְּשֵׁשׁ מֵאוֹת וּשְׁלֹשׁ עֶשְׂרֵה בַּעֲשֶׂרֶת הַדְּבָרִים כְּמוּסִים</p>

<p>אִמְרוֹת יְיָ אֲמָרוֹת טְהוֹרוֹת וּדְבָרָיו כְּאֵשׁ הֲמָסִים</p>

<p>מָגֵן הוּא לְכָל הַחוֹסִים.</p>

<br />
</blockquote>

<blockquote>
<p>הַחוֹסִים יַעֲלֹזוּ וְהַנָּסוֹג מֵאַחֲרַי בְּפֹעַל כַּפָּיו נוֹקֵשׁ</p>

<p>וְשָׂם דֶּרֶךְ אַרְאֶנּוּ בְּאָרְחִי לֹא יִוָּקֵשׁ</p>

<p>בְּצֶדֶק כָּל אִמְרֵי פִי אִם תְּבַקֵּשׁ</p>

<p>אֵין בָּהֶם נִפְתָּל וְעִקֵּשׁ.</p>

<br />
</blockquote>

<blockquote>
<p>וְעִקֵּשׁ טוֹב לֹא יִמְצָא וְאִם יָשׁוּב יַגִּיהַּ חָשְׁכּוֹ</p>

<p>צוּר לַיְשָׁרִים תּוּשִׁיָּה יִצְפֹּן בְּסֻכּוֹ</p>

<p>לְהַנְחִיל אוֹהֲבֵי יֵשׁ וּפִרְיוֹ מָתוֹק לְחִכּוֹ</p>

<p>וְיֹאחֵז צַדִּיק דַּרְכּוֹ.</p>

<br />
</blockquote>

<blockquote>
<p>דַּרְכּוֹ יִשְׁמֹרוּ וְלֹא יִטּוּ בְעוֹדָם</p>

<p>כִּי עֵת לְכָל חֵפֶץ לְהָלִין בַּעֲדָם</p>

<p>עַל כֵּן הַלֵּךְ בְּדַרְכֵי אֵל וְהָבֵא נַפְשְׁךָ בְּסוֹדָם</p>

<p>וְאֶת מִצְווֹתָיו שְׁמֹר כִּי זֶה כָּל הָאָדָם.</p>

<br />
</blockquote>

<blockquote>
<p>הָאָדָם הִשָּׁמֵר וַעֲזֹב הִתְלַהְלְהֶךָ</p>

<p>הֲלֹא כָתַבְתִּי לְךָ שָׁלִישִׁים לִהְיוֹת בָּאֲפֵלָה נָגְהֶךָ</p>

<p>הַסְכֵּת וּשְׁמַע וְאַל תָּבוֹא אַחֲרֵי הַמֶּלֶךְ בְּגָבְהֶךָ</p>

<p>תָּמִים תִּהְיֶה עִם יְיָ אֱלֹהֶיךָ.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/24746">https://benyehuda.org/read/24746</a></div></body></html>