<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[לכה רעי]</title>
	<meta name="author" content="שלמה אבן גבירול"/>
</head>
<body>

<h1 id="לכהרעישלמהאבןגבירול">[לכה רעי] / שלמה אבן גבירול</h1>

<br>  

<blockquote>
<p>לְכָה, רֵעִי וְרֵעַ הַמְּאוֹרִים, / לְכָה עִמִּי וְנָלִין בַּכְּפָרִים!</p>
</blockquote>

<blockquote>
<p>וְהִנֵּה הַסְּתָיו עָבַר וְנִשְׁמָע / בְּאַרְצֵנוּ הֲמוֹן סִיסִים וְתוֹרִים.</p>
</blockquote>

<blockquote>
<p>וְנִתְלוֹנֵן בְּצֵל רִמּוֹן וְתָמָר / וְתַפּוּחַ וְכָל צִמְחֵי הֲדָרִים,</p>
</blockquote>

<blockquote>
<p>וְנִתְהַלֵּךְ בְּצִלֵּי הַגְּפָנִים / וְנִשְׁתּוֹקֵק רְאוֹת פָּנִים הֲדוּרִים</p>
</blockquote>

<blockquote>
<p>בְאַרְמוֹן נַעֲלֶה מִכָּל סְבִיבָיו / וְנִבְנֶה בָאֲבָנִים הַיְקָרִים,      5</p>
</blockquote>

<blockquote>
<p>אֲשֶׁר תֻּכַּן עֲלֵי נָכוֹן, שְׁתוֹתָיו / וְקִירוֹתָיו כְּמִגְדָּלִים בְּצוּרִים,</p>
</blockquote>

<blockquote>
<p>וְיַצִיעַ מְיֻשָּׁר – מִסְּבִיבָיו / שְׁרוֹנִים פֵּאֲרוּ כָל הַחֲצֵרִים,</p>
</blockquote>

<blockquote>
<p>וְהַבָּתִּים בְּנוּיִים וַעֲדוּיִם / בְּפִתּוּחִים פְּתוּחִים וַאֲטוּרִים,</p>
</blockquote>

<blockquote>
<p>מְרֻצָּפִים בְּאַבְנֵי שֵׁשׁ וּבַהַט, / וְלֹא אוּכַל סְפֹר כַּמָּה שְׁעָרִים!</p>
</blockquote>

<blockquote>
<p>וְדַלְתוֹתָם כְּדַלְתֵי הֵיכְלֵי שֵׁן / מְאָדָּמִים כְּאַלְגּוּמֵּי דְבִירִים     10</p>
</blockquote>

<blockquote>
<p>וְחַלּוֹנִים שְׁקוּפִים מֵעֲלֵיהֶם / שְׁמָשׁוֹת שָׁכְנוּ בָהֶם מְאוֹרִים.</p>
</blockquote>

<blockquote>
<p>וְהַקֻּבָּה כְּאַפִּרְיוֹן שְׁלֹמֹה / תְּלוּיָה, מִשְּׂכִיּוֹת הַחֲדָרִים,</p>
</blockquote>

<blockquote>
<p>אֲשֶׁר תָּסֹב וְתִתְהַפֵּךְ בְּעֵינֵי / בְדֹלָחִים וְסַפִּירִים וְדָרִים,</p>
</blockquote>

<blockquote>
<p>וְזֶה בַיּוֹם, וּבָעֶרֶב דְּמוּתָהּ / כְּשַׁחַק כּוֹכָבָיו בַּלֵיל סְדוּרִים.</p>
</blockquote>

<blockquote>
<p>וּבָהּ יִיטַב לְבַב כָּל רָשׁ וְעָמֵל, / וְיִנְשׁוּ אוֹבְדִים רִישָׁם וּמָרִים.    15</p>
</blockquote>

<blockquote>
<p>רְאִיתִיהָ – וְשָׁכַחְתִּי עֲמָלִי / וְהִתְנַחֵם לְבָבִי מִמְּצָרִים,</p>
</blockquote>

<blockquote>
<p>וְכִמְעַט קָט גְּוִיָּתִי תְעוֹפֵף / בְּשִׂמְחָתִי כְּעַל כַּנְפֵי נְשָׁרִים!</p>
</blockquote>

<blockquote>
<p>וְיָם מָלֵא וְיִדְמֶה יָם שְׁלֹמֹה, / אֲבָל לֹא יַעֲמֹד עַל הַבְּקָרִים,</p>
</blockquote>

<blockquote>
<p>וּמַצַּב הָאֲרָיוֹת עַל שְׂפָתוֹ / כְּאִלּוּ שָׁאֲגוּ טֶרֶף כְּפִירִים,</p>
</blockquote>

<blockquote>
<p>אֲשֶׁר קִרְבָּם כְּמַעְיָנִים יְפוּצוּן / עֲלֵי פִיהֶם זְרָמִים כַּנְּהָרִים,     20</p>
</blockquote>

<blockquote>
<p>וְאַיָּלוֹת שְׁתוּלוֹת בַּתְּעָלוֹת / נְבוּבוֹת לִהְיוֹת מַיִם מְעֹרִים,</p>
</blockquote>

<blockquote>
<p>וְלָרֹס הַצְּמָחִים בָּעֲרוּגוֹת/ וּבָאָחִים זְרֹק מַיִם טְהוֹרִים</p>
</blockquote>

<blockquote>
<p>וְגִנַּת הַהֲדַס בָּהֶם לְהַשְׁקוֹת / אֲמִירִים כַּעֲנָנִים הֵם וְזוֹרִים</p>
</blockquote>

<blockquote>
<p>אֲשֶׁר רֵיחָם כְּרֵיחַ הַבְּשָׂמִים / כְּאִלּוּ הֵם מְקֻטָּרִים בְּמֹרִים.</p>
</blockquote>

<blockquote>
<p>וְעוֹפוֹת יִתְּנוּ קוֹל בָּעֳפָאיִם / וְנִשְׁקָפוֹת עֲלֵי כַפּוֹת תְּמָרִים,     25</p>
</blockquote>

<blockquote>
<p>וְצִצִּים רַעֲנַנִּים נַעֲמָנִים – / כְּשׁוֹשַׁנִּים נְרָדִים עִם כְּפָרִים –</p>
</blockquote>

<blockquote>
<p>אֲשֶׁר מִתְפָּאֲרִים הֵם זֶה עֲלֵי זֶה / וְהֵם כֻּלָּם בְּעֵינֵינוּ בְּרוּרִים.</p>
</blockquote>

<blockquote>
<p>וְאוֹמְרִים הַכְּפָרִים כִּי &#8220;אֲנַחְנוּ / לְבָנִים מוֹשְׁלִים עַל הַמְּאוֹרִים&#8221;,</p>
</blockquote>

<blockquote>
<p>וְהַיּוֹנִים מְנַהְגוֹת בַּהֲגוֹתָן / וְאוֹמְרוֹת &quot;נָחְנוּ שָׁרוֹת לְתוֹרִים</p>
</blockquote>

<blockquote>
<p>אֲשֶׁר בָּהֶם נְכַשֵּׁף הַלְּבָבוֹת, / לְמַעַן מִבְּדֹלָחִים יְקָרִים&quot;.      30</p>
</blockquote>

<blockquote>
<p>וְקָמוּ הַצְּבָאִים כַּבְּתוּלוֹת / וְכִסּוּ אֶת הֲדָרָן בְּהֲדָרִים</p>
</blockquote>

<blockquote>
<p>וְגַם הִתְפָּאֲרוּ יַחַד עֲלֵיהֶן / לְמַעַן הֵם כְּאַיָּלִים צְעִירִים.</p>
</blockquote>

<blockquote>
<p>וְעֵת כִּי נַעֲלָה שֶׁמֶשׁ עֲלֵיהֶן / עֲנִיתִיו &quot;דֹּם וְאַל תַּעְבֹר מְצָרִים–</p>
</blockquote>

<blockquote>
<p>וְהוֹדֵה לַגְּבִיר, כִּי הֶחֱשִׁיכָךְ / בְּאוֹרָה הַמְעֻלָּה בַמְּאוֹרִים,</p>
</blockquote>

<blockquote>
<p>אֲשֶׁר שַׁח כָּל הֲדַר מֶלֶךְ לְפָנָיו / וְהָיוּ מַעֲלוֹת כָּל שַׂר חֲסֵרִים,    35</p>
</blockquote>

<blockquote>
<p>אֲשֶׁר בּוֹ יִמְלְכוּ כָּל הַמְּלָכִים / וּבוֹ מִתְיָעֲצִים רוֹזְנִים וְשָׂרִים,</p>
</blockquote>

<blockquote>
<p>הֱקִימוּהוּ כְּמוֹ מַלְכָּם, וְהָיָה / כְּפִיר בָּהֶם, וְכֻלָּם – הַשְּׁוָרִים,</p>
</blockquote>

<blockquote>
<p>וְהוּא בָהֶם כְּמַלְאַךְ הָאֱלֹהִים / בְּעֵת לֹא מָצְאוּ מֵאֵל דְּבָרִים.</p>
</blockquote>

<blockquote>
<p>מְנַהֵל צֹאן עֲלֵי מִרְעֵה מְנוּחוֹת / וְלֹא נֶעְדַּר מְאוּמָה מֵעֲדָרִים,</p>
</blockquote>

<blockquote>
<p>יְקַר נֶפֶשׁ, עֲדִי שַׁחַק, נְדִיב לֵב, / בְּלִי יִדֹּר יְשַׁלֵּם הַנְּדָרִים,     40</p>
</blockquote>

<blockquote>
<p>אֲשֶׁר לֹא כָהֲתָה עֵינוֹ בְמַתָּן, / וְלֹא עָצַר כְּמַתַּן הַמְּטָרִים,</p>
</blockquote>

<blockquote>
<p>אֲשֶׁר מִלָּיו בְּמִפְעָלִים קְשׁוּרִים / כְּרָאשִׁים נִקְשְׁרוּ בָהֶם כְּתָרִים.</p>
</blockquote>

<blockquote>
<p>וְכָל הָרוֹזְנִים אֵלָיו יְסוּרוּן / וְכַיָּם נִמְשְׁכוּ אֵלָיו נְהָרִים,</p>
</blockquote>

<blockquote>
<p>וְאָמְנָם הוּא כְרֹאשׁ עַל הָאֲדָמָה / וְהוּא אֶחָד כְּנֶגֶד הַיְצוּרִים&quot;.</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/316">https://benyehuda.org/read/316</a></div></body></html>