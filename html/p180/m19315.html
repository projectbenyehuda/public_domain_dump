<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[אֶתֵּן לְאֵלִי עֹז וְגַם תִּפְאֶרֶת]</title>
	<meta name="author" content="שלמה אבן גבירול"/>
</head>
<body>

<blockquote>
<p>אֶתֵּן לְאֵלִי עֹז וְגַם תִּפְאֶרֶת / הָאֵל אֲשֶׁר תִּכֵּן זְבוּל בַּזֶּרֶת</p>

<p>בּוֹרֵא שְׂפָתַיִם וְשָׂם פֶּה לֶאֱנוֹשׁ / וַיְעַטְּרֵם הָדָר וְהוֹד לַעְטֶרֶת</p>

<p>גַּם לִמְּדָם דַּעַת לְהָבִין נִפְלְאוֹת / אֵל יֽוֹצְרָם בָּזֹאת וּבָאַחֶרֶת</p>

<p>דִּבֶּר שְׁלֹמֹה הַסְּפָרַדִּי אֲשֶׁר / אָסַף שְׂפַת קֹדֶשׁ לְאֹם נִפְזֶרֶת</p>

<p>הִשְׁקִיף לְבָבִי עַל עֲדַת צוּר וַֽיְהִי / מֹרֶה פְלֵיטָתָם אֲשֶׁר נִשְׁאֶרֶת</p>

<p>וָאֵֽדְעָה כִּי נִשְׁמְדָה מֵהֶם שְׂפַת / קֹדֶשׁ וְכִמְעַט הָֽיְתָה נֶעְדֶּרֶת</p>

<p>זָרָה לְשׁוֹנָם מִלְּשׁוֹן עִבְרִית וְלֹא / לִשְׂפַת יְהוּדִית הָֽיְתָה מַכֶּרֶת</p>

<p>חֶצְיָם מְדַבֵּר בַּאֲדֹמִית וַחֲצִי / בִּלְשׁוֹן בְּנֵי קֵדָר אֲשֶׁר קֹדֶרֶת</p>

<p>טָבַע סְגוֹר לִבָּם בְּמַעְמַקֵּי תְהוֹם / גַּם צָלֲלוּ בָהֶם כְּמוֹ עֹפֶרֶת</p>

<p>יָסַף כְּאֵבָם עַל כְּאֵבִי וַֽיְהִי / עָצוּר בְּכִלְיוֹתַי כְּאֵשׁ בֹּעֶרֶת</p>

<p>כִּרְאוֹת פְּתָאיִם יֶהֱמָיוּן יֶהֱמֶה / לִבִּי כְכִנּוֹר אוֹ כְיָם כִּנֶּרֶת</p>

<p>לֹא יֵֽדְעוּ חָזוֹן וְגַם לֹא יֵֽדְעוּ / סֵפֶר וְאֵיכָה יִקְרְאוּ אִגֶּרֶת</p>

<p>מִי יַעֲלֶה עִוְרִים בְּלֶב־יָם טָֽבְעוּ / יַד מִי לְהוֹצִיא הָאֳנִי חֹתֶרֶת</p>

<p>נוֹעַץ לְבָבִי עֵֽינְךָ כִּי נִפְקְחָה / לֹא טוֹב הֱיוֹת עֵין עַמְּךָ עִוֶּרֶת</p>

<p>שִׂים פֶּה לְפִיּוֹת נִסְכְּרוּ כָאִלְּמִים / כִּי יֵשׁ בְּזֹאת מֵאֵל לְךָ מַשְׂכֹּרֶת</p>

<p>שַׂחְתִּי בְּשׁוּרִי כִּי אֲנִי צָעִיר לְיוֹם / וָאֶגְעֲרָה בוֹ בַּחֲמַת מִגְעֶרֶת</p>

<p>עַל כִּי לְבַב נַעַר כְּבַעַר נֶחֱשַׁב / יַד בֶּן תְּשַׁע עֶשְׂרֵה מְאֹד קָצֶרֶת</p>

<p>פָּנָה לְבָבִי עַד קְרָאַנִי חֲלוֹם / וָאֶשְׁמְעָה קוֹל יַעֲבֹר עַל קֶרֶת</p>

<p>צוֹעֵק בְּאָזְנַי בֶּאֱשׁוּן לֵיל קוּם עֲשֵׁה / כִּי יַד אֱלוֹהַ אוֹתְךָ עֹזֶרֶת</p>

<p>קוּמָה וְאַל תֹּאמַר הֲלֹא נַעַר אֲנִי / כִּי לֹא זְקֵנִים יִתְמְכוּ כֹתֶרֶת</p>

<p>רָמָה לְזֹאת קַרְנִי מְאֹד וָאֵֽדְעָה / כִּי מֵאֲדֹנָי הָֽיְתָה נִגְזֶרֶת</p>

<p>שַׁתִּי לְפִי שִׂכְלִי וְאָמְנָם יַד אֱנוֹשׁ / עַל פִּי אֲשֶׁר תַּשִּׂיג תְּהִי נֹדֶרֶת</p>

<p>תַּרְתִּי בְלִבִּי לַעֲשׂוֹת סֵפֶר בְּסוֹד / דִּקְדּוּק שְׂפַת קֹדֶשׁ הֱיוֹת נִבְצֶרֶת</p>

<p>אוּלָם בְּדַעְתִּי כִּי לְשׁוֹן עִבְרִית לְבַד / מִכָּל לְשׁוֹנוֹת הִיא לְטוֹב נִכֶּרֶת</p>

<p>נִמְלַךְ לְבָבִי וָאֲבִינֵהוּ בְּמוֹ / עִבְרִית בְּיַעַן הִיא לְבַד נִבְחֶרֶת</p>

<p>יַעַן רְאוֹתִי הַחֲרוּז יָתֵר לְכָל / דָּבָר וְאִם דַּרְכּוֹ מְאֹד נִפְצֶרֶת</p>

<p>שָׁקוֹל שְׁקַלְתִּיו וָאֲשִׂימֵהוּ לְשִׁיר / חָרוּז לְמַעַן יִֽהְיֶה מַזְכֶּרֶת</p>

<p>לָכֵן חֲלַקְתִּיהוּ לְעֶשֶׂר מַחְלְקוֹת / וָאֶעֲשֶׂה־לּוֹ זֵר כְּמוֹ מִסְגֶּרֶת</p>

<p>מִכְתָּם עֲלֵי מִכְתָּם וְחָרוּז עַל פְּנֵי / חָרוּז כְּמוֹ דַר עַל פְּנֵי סֹחֶרֶת</p>

<p>הִיא כַעֲרֻגַת גַּן אֲשֶׁר תֵּרָא בְּכָל / עַיִן וְכָל עַיִן תְּהִי עוֹרֶרֶת</p>

<p>הַהֹֽלְכִים בָּהּ יִמְצְאוּ מִינֵי הֲדַס / כֹּפֶר וְשׁוֹשַׁן וַעֲצֵי צַמֶּרֶת</p>

<p>קְרָאתִיו עֲנָק שֶׁהֶעֱנַקְתִּיהוּ אֱנוֹשׁ / גַּם כַּעֲנָק שַׂמְתִּיו עֲלֵי גַרְגֶּרֶת</p>

<p>טַל יִזְּלוּ מִלָּיו בְּיוֹם שָׁרָב וְחֹם / גַּם חַֽשְׁרַת מַיִם בְּעֵת בַּצֹּרֶת</p>

<p>נִצָּב לְפִי קֶרֶת כְּמוֹ חָכְמָה אֲשֶׁר / עַל בֵּית נְתִיבוֹת נִצְּבָה אֹמֶרֶת</p>

<p>נִבְחָר מְאֹד מִכָּל כְּלִי חֵפֶץ וְלֹא / יֻתַּן סְגוֹר תַּחְתָּיו מְחִיר מִמְכֶּרֶת</p>

<p>יִשְׂבַּע קְלוֹנוֹ בוּר וְאִם יֶעְשַׁר מְאֹד / וִימִין יְקַר לֵבָב יְקָר אֹזֶרֶת</p>

<p>הֵחָֽלְצוּ בָנִים וְאַל תֵּעָֽצְלוּ / כִּי נַפְשְׁכֶם אָמְנָם לְזֹאת נֹצֶרֶת</p>

<p>וּבְכֵן דְּעוּ יִתְרוֹן לְשׁוֹן עִבְרִית אֲשֶׁר / הִיא מִלְּשׁוֹן כָּל עַם וְעַם יֹתֶרֶת</p>

<p>דָּרֵי שְׁחָקִים יִתְּנוּ בַהּ יוֹם בְּיוֹם / אֶדֶר לְעֹטֶה אוֹר כְּמוֹ אַדֶּרֶת</p>

<p>הִיא הָֽיְתָה מֵאָז שְׂפַת כָּל הַֽיְקוּם / עַד נִפְלְגוּ אַנְשֵׁי עֲצַת נִבְעֶרֶת</p>

<p>בָּלַל שְׂפָתָם אֵל לְבַד בִּלְשׁוֹן בְּנֵי / עֵבֶר לְבַדָּהּ הָֽיְתָה נוֹתֶרֶת</p>

<p>נְחָלָהּ וְהִנְחִילָהּ לְבָנָיו אַב הֲמוֹן / גַּם הָֽיְתָה מִדּוֹר לְדוֹר נִשְׁמֶרֶת</p>

<p>גַּם לֹא עֲזָבָה גָּר בְּאֶרֶץ לֹעֲזִים / יוֹם נִלְכְּדָה רַגְלוֹ בְּתוֹךְ כּוֹשֶׁרֶת</p>

<p>בָּהּ נִתְּנָה אֵשׁ דָּת וְגַם בָּהּ נִשְׁלְחוּ / כָּל הַנְּבִיאִים לַחֲבשׁ נִשְׁבֶּרֶת</p>

<p>יַד תֹּֽפְשֵׂי כִנּוֹר הֲלֹא בָהּ נִגְּנָה / יוֹם הָֽיְתָה אֶרֶץ צְבִי לַעְטֶרֶת</p>

<p>רִיב יֵשׁ לְאֵל בָּכֶם שְׁאֵרִית יַעֲקֹב / אִם תִּשְׁכְּחוּ שָׂפָה מְאֹד נִבְחֶרֶת</p>

<p>וּרְאוּ אֲבֹתֵיכֶם בְּעֵת כִּי מָֽרְדוּ / וַיִּתְּנוּ כָתֵף אֲשֶׁר סוֹרֶרֶת</p>

<p>לָכֵן הֱבִישָׁם בֶּאֱמֹר כִּי לַעֲגֵי / שָׂפָה בְּסוֹד חָזוּת אֲזַי נִדְבֶּרֶת</p>

<p>חִזְקוּ וְאַל תַּרְפּוּ יְדֵיכֶם לַעֲזֹב / כִּי לֹא נְקַלָּה הִיא אֲבָל נוֹקֶרֶת</p>

<p>רַב לַעֲזֹב מָקוֹר וְלַחְצֹב כָּל בְּאֵר / עַל חֹצְבָה פִּיהָ תְּהִי אֹטֶרֶת</p>

<p>זִכְרוּ לְקִנְאַת בֶּן חֲכַלְיָה יוֹם רְאוֹת / בָּנִים לְשׁוֹנָם נֶהְפְּכָה אַחֶרֶת</p>

<p>תָּפַשׁ אֲנָשִׁים בָּהּ וְהִכָּם בָּחֳרִי / קֶצֶף וּבִמְרִיבָה מְאֹד נֶעְתֶּרֶת</p>

<p>יִיטַב הֱיוֹת אֻמָּה גְבִירָה שֹֽׁכְחָה / דַבֵּר וּפִלַגְשָׁהּ תְּהִי שֹׁמֶרֶת</p>

<p>הָהּ לָהּ אֲשֶׁר לֹא נָֽטְרָה כַרְמָהּ אֲבָל / כַּרְמֵי אֲחֵרִים הָֽיְתָה נֹטֶרֶת</p>

<p>עַד יַעֲשֶׂה שַׁדַּי וְיַשְׁלִים מוֹעֲדוֹ / צָחוֹת לְשׁוֹן עִלְּגִים תְּהִי דֹבֶרֶת</p>

<p>נֶגְדּוֹ אֲנִי מַפִּיל תְּחִנָּתִי וּבוֹ / אֶבְטַח וְנַפְשִׁי בוֹ מְאֹד נֶעְזֶרֶת</p>

<p>קוֹל יַאֲזִין לָשׂוּם בְּפִי עַבְדּוֹ אֶמֶת / כִּי אֶפְתְּחָה פִי לַעֲשׂוֹת מַחְבֶּרֶת</p>

<br />

<p>אוּלָם אֲבָאֵר סוֹד בְּטֶרֶם אֶחְקְרָה / מִלִּין בְּעֹז יָמִין מְאֹד נֶאְדֶּרֶת</p>

<p>בִּהְיוֹת יְסוֹד כָּל יֵשׁ וְשֹׁרֶשׁ כְּל יְקוּם / עֶצֶם וְרִקְמָה בַּעֲדוֹ נֶאְסֶרֶת</p>

<p>גָּרַם הֱיוֹת הַשֵּׁם וְהַפֹּעַל וְגַם / מִלָּה שְׁלִישִׁית זֶה לְזֶה קוֹשֶׁרֶת</p>

<p>דַּע כִּי שְׁלָשׁ־אֵלֶּה בְּיַעַן נֶחְבְּרוּ / מֵהַשְּׁתֵים עֶשְׂרִים בְּדָת נֶחְקֶרֶת</p>

<p>הָיוּ לְאַרְבָּעָה חֲלָקִים וַאֲנִי / גַּם כֵּן חֲקַקְתִּימוֹ בְּזֹאת אִגֶּרֶת</p>

<p>וָאֶחֱלֹק אוֹתָם לְאַרְבַּע מַחְלְקוֹת / אֶת זוֹ לְעֻמַּת זוֹ הֱיוֹת חֹבֶרֶת</p>

<p>זָכוֹר בְּרִאשׁוֹנָה לְאוֹתִיּוֹת וְגַם / כָּל תּֽוֹלְדוֹתֵיהֶם בְּדָת נִכְשֶׁרֶת</p>

<p>חֹק הַשְּׁנִיָּה הַחֲקוּקָה אַחֲרָיו / בַּשֵּׁם וְתוֹצְאוֹתָיו הֱיוֹת עֹצֶרֶת</p>

<p>טַעַם שְׁלִישִׁיָּה בְּפֹעַל יֻסְּדָה / וּבְכָל נְסִבָּה בַּעֲדוֹ נֶאְמֶרֶת</p>

<p>יִקְרַת רְבִיעִית דָּת חֲקַקְתִּיהָ בְּסוֹד / מִלָּה אֲשֶׁר פֹּעַל לְשֵׁם אֹסֶרֶת</p>

<p>כְּפִי תֽוֹצְאוֹת אַחַת לְמוּל אַחַת יְהִי / מִסְפַּר שְׁעָרֶיהָ אֲשֶׁר אֹגֶרֶת</p>

<p>לָכֵן הֲכִינֹתִי בְּרֹאשׁ הַמַּחְלְקוֹת / שִׁשָּׁה שְׁעָרִים בַּעֲדָם גֹּדֶרֶת</p>

<p>מִסְפָּר שְׁתֵּים עֶשְׂרִים וּמוֹצָאָם בְּפֶה / חָקוּק בְּרֹאשָׁם אוֹת לְאוֹת נִזְכֶּרֶת</p>

<p>נָצוֹר לְחָמֵשׁ מַחְלְקוֹת יִתְחַלְּקוּ / בַפֶּה כְּעֵדוּת בַּעֲלֵי מָסֹרֶת</p>

<p>סְפוּחוֹת עֲלֵי גָרוֹן וְעַל חֵךְ אַחֲרָיו / גַּם עַל קְצֵה לָשׁוֹן וְשֵׁן זֹרֶרֶת</p>

<p>עִנְיַן חֲמִישִׁית רַק לְשָׂפָה נֽוֹדְעָה / וּבְאַחֲרִית כֻּלָּֽהְנָה נִגְמֶרֶת</p>

<p>פִּתְרוֹן פְּקוּדֵיהֶם יְסוֹד אַהְחַ&#8220;ע לְנִיב / גָּרוֹן יְסוֹד גִּיכָ&#8221;ק לְחֵק צֹרֶרֶת</p>

<p>צוּרָה שְׁלִישִׁית דַּטְלְנַ&quot;ת הִיא נִקְרְאָה / לַחֵךְ וְלַלָּשׁוֹן אֱמֶת נִסְפֶּרֶת</p>

<p>קֶצֶב יְצִיאֵי שֵׁן חֲקוּקִים זַ&#8220;ץ שְׁשַׂרְ&#8221;ס / וּמְקוֹם יְסוֹד בּוּמָ&quot;ף שְׂפַת נִסְגֶּרֶת</p>

<p>רַק נִשְׁלְמוּ חָמֵשׁ וְעוֹדָם נֶחְלְקוּ / לִשְׁנֵי חֲלָקִים עַל פְּאַת אַחֶרֶת</p>

<p>שֶׁבָּם נְטוּעִים כַּמְּלָכִים נִצְּבוּ / וּמְשָֽׁרְתִים עֹבְרִים בְּלִי מַעְבֶּרֶת</p>

<p>תַּתִּים אֲגֻדָּה וָאֲשִׂימֵם עַל שְׁמִי / לִהְיוֹת לְכָל מַשְׂכִּיל לְאֹות מִשְׁמֶרֶת</p>

<p>שֵׁבֶט מְשָׁרְתִים הוּא אֲנִי שְׁלֹמֹה וְגַם / כּוֹתֵב מְקֻשָּׁרִים בְּתוֹךְ מָסֹרֶת</p>

<p>לַהְקַת מְלָכִים רַק תְּהִי קָט צַח וְגַם / גֶּזַע סְפָרַד בַּעֲבוֹת נִקְשֶׁרֶת</p>

<p>מָקוֹם מְשָׁרְתִים יַחֲלִיפוּן אִישׁ וְאִישׁ / עַל פִּי עֲבֹדָתָם אֲשֶׁר נִסְדֶּרֶת</p>

<p>הִנְנִי אֲבָאֵר כָּל עֲבֹדָתָם הֲלֹם / עַל מִשְׁמְרוֹת כָּל אוֹת וְאוֹת נֶעְדֶּרֶת</p>

<p>אֵיךְ מִשְׁמְרוֹת אָלֶף אֲשֶׁר בָּם תַּעֲבֹד / תָּמִיד בְּמִשְׁמַרְתָּה תְּהִי נֶאְסֶרֶת</p>

<p>בְּאֶחָד לְאַרְבָּעָה עֲתִידִים תַּעֲבֹד / לַשֵּׁם וְלַפֹּעַל תְּהִי נִמְסֶרֶת</p>

<p>גַּם תַּעֲבֹד פֹּעַל אֲשֶׁר הָיָה כְבָר / אָלֶף בְּאֶתְחַבַּר לְהֵ&quot;א נִפְתֶּרֶת</p>

<p>דָּתָהּ לְהוֹסִיפָהּ בְּשֵׁם פֹּעַל כְּמוֹ / אָדוֹשׁ יְדוּשֶׁנּוּ וּבוֹ נֶעְצֶרֶת</p>

<p>הֵן נִסְפְּחָה גַּם עַל יְסוֹד הַשֵּׁם כְּמוֹ / אֶתְמוֹל וְאֶזְרוֹעַ הֱיוֹת נִבְרֶרֶת</p>

<p>וּבְכֵן אֲבָאֵר מַחְלְקוֹת הַנּוּן לְכָל / פָּנִים אֲשֶׁר בָּם נִמְצְאָה נִפְזֶרֶת</p>

<p>זֹאת גַּם לְאֶחָד מֵעֲתִידִים תַּעֲבֹד / תָּמִיד עֲבוּר לִהְיוֹת לְאוֹת לַעְצֶרֶת</p>

<p>חָקוּק לְהֶעָשׂוּי כְּבָר גַּם לַאֲשֶׁר / עַתָּה כְּמוֹ נֶעְכַּר וְגַם נֶעְכֶּרֶת</p>

<p>טָפוֹל לְוָו רַבִּים בְּפֹעַל שֶׁכְּבָר / גַּם בַּאֲשֶׁר לִהְיוֹת תְּהִי נִכְתֶּרֶת</p>

<p>יְדוּעָה בְנוּן צָקוּן וְנוּן וַיַּחֲנוּן / עֵת תַּעֲמֹד בָּהֶן וְעֵת נוֹסֶרֶת</p>

<p>כֵּן נֽוֹסְפָה בִּלְשׁוֹן נְקֵבָה כִּי תְהִי / אַחַת וְהִיא כָל עֵת וְעֵת מוֹסֶרֶת</p>

<p>לִקְהַל נְקֵבוֹת נָתְנָה חֹק וַתְּהִי / בַשֵּׁם וּבַפֹּעַל לְוָו נִכֶּרֶת</p>

<p>מֵאַחֲרֵי הַיּוֹד וְהַתָּיו תַּעֲבֹד / וּבְמַאֲמָר גַּם הִיא לְחֹק נִגְזֶרֶת</p>

<p>נוּן נִתְּנָה לַעְבֹד וְלִבְנוֹת בָּהּ בְּשֵׁם / רַבִּים וְשֵׁם אֶחָד בְּלִי אַחֶרֶת</p>

<p>שׂוּמָה תְּמוּרַת מֵם וְנוֹסֶפֶת בְּתוֹךְ / מִלִּים כְּנוּן מִנְלָם כְּנוּן נִפְאֶרֶת&#8230;</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/19315">https://benyehuda.org/read/19315</a></div></body></html>