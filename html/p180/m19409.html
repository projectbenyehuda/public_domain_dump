<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[רְבִיבֵי דִמְעֲךָ הָיוּ רְסִיסִים]</title>
	<meta name="author" content="שלמה אבן גבירול"/>
</head>
<body>

<p>ולה איצ֗א פי וצף אלמה [ולו גם כן בתיאור כאבו]</p>

<br />

<blockquote>
<p>רְבִיבֵי דִמְעֲךָ הָיוּ רְסִיסִים / וְהָיוּ הַבְּקָעוֹת כָּֽרְכָסִים</p>

<p>וְאֵיכָה לֹא־תְזַמֵּר הַזְּמוֹרָה / וְלָמָּה לֹא־תְהַלֵּל הָעֲסִיסִים</p>

<p>אֲשֶׁר רָדְפוּ יְגוֹנֶיךָ וְנָסוּ / מְנֻסַת בֶּן־נְבָט אֶל־תַּחְפְּנֵסִים</p>

<p>עֲנִיתִיו הַלְּבָבוֹת שָֽׁכְחוּ רִישׁ / וְשָׂמְחוּ בָם כְּשִׂמְחָה בַנְּכָסִים</p>

<p>וְגַם־שָׁטוּ וְעָטוּ בַתְּלָאוֹת / וְהָיוּ עַל־כְּנַף־רוּחַ עֲמֻסִים</p>

<p>בְּנֵיהֶם עָֽזְבוּ בַבַּר כְּעֹרֵב / וְיַלְדֵיהֶם הֱנִסוּם כַּפְּרָסִים</p>

<p>וְלֹא־הָיָה גְבִיעֵנוּ כְּיַם־סוּף / עֲדֵי הָיוּ יְגוֹנֵינוּ חֲנֵסִים</p>

<p>וְאוּלָם הֶעֱלָה קָצִיר סְפִיחִים / וְגַם עָשׂוּ סְפִיחֵיהֶם שְׁחִיסִים</p>

<p>וְהִנֵּה הֶחֳלִי בִלָּה בְשָׂרִי / וְשָׂם בִּשְׁאָר שְׁאֵרִי אֵשׁ הֲמָסִים</p>

<p>עֲדֵי הָיוּ נְזָמֵינוּ עֲטָרוֹת / וְהָיוּ טַבְּעֹתֵינוּ עֲכָסִים</p>

<p>וּבִעֵר הַקְּרָבִים עַל־יְקוֹד־אֵשׁ / וְדִמִּינוּ עֲצָמֵינוּ נְמַסִּים</p>

<p>קְרָבִים שָֽׁלְחוּ בָהֶם חֳלָיִים / וּמִצְוַת הַזְּמַן שֹׁמְרִים וְעֹשִׂים</p>

<p>וְאֵיךְ לֹא‏־יִֽהְיוּ אֶפֶס וְתֹהוּ / עֲצָמוֹת בַּתְּלָאוֹת הֵם אֲבוּסִים</p>

<p>חֲמָסִי עַל־חֳלִי כִּלָּה שְׁאֵרִי / וְשָׂם אַלּוֹן בְּעֵינַי עֵין הֲדַסִּים</p>

<p>וְעַל־הַלַּֽיְלָה אָשִׁית חֲמָסִי / אֲשֶׁר שָׁת אָהֳלֵי־חֹשֶׁךְ פְּרֻשִׂים</p>

<p>וְאֶהְגֶּה־בָּם כְּיוֹנִים וַאֲצַפְצֵף / בְּשִׂיחִי כַּעֲגוּרִים אוֹ כְסִיסִים</p>

<p>וְלוּ תִרְאֶה שְׁחָקִים יִשְׁלְחוּ שַׁי / וְיוֹבִילוּן לְעַפְעַפַּי שְׁבִיסִים</p>

<p>וְעַפְעַפַּי בְּהַבִּיטִי אֲלֵיהֶם / כְּלֻלָאוֹת וְהֵמָּה הַכְּבָשִׂים</p>

<p>חֲשַׁבְתִּימוֹ אֲחֵי בָרָק וְהִנֵּה / בְּאָחוֹר שִׁבְּחוּ רוּחָם כְּסוּסִים</p>

<p>וְדִמִּיתִים מְיֻדָּעֵי עֲשָׂהאֵל / וְהִנֵּה הֵם אֲחֵי פִסְחֵי יְבוּסִים</p>

<p>בָּאָמְרִי מַה־לְּבוּשׁ קָדִים יְשִׁיבוּן / תְּכֵלֶת וַעֲלוֹת שַׁחַר מְכַסִּים</p>

<p>וְעֵת כִּי־הֶעֱלָה שַׁחַר דְּגָלָיו / וְהֵרִים כּֽוֹכְבֵי־בֹקֶר כְּנִסִּים</p>

<p>קְרָבַי שָֽׁקְטוּ כִּי‏־נִמְלְאוּ טָל / וְעָלַי נִגְּרוּ נִטְפֵי רְסִיסִים.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/19409">https://benyehuda.org/read/19409</a></div></body></html>