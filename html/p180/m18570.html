<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מְלִיצָתִי בְּדַאְגָתִי</title>
	<meta name="author" content="שלמה אבן גבירול"/>
</head>
<body>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<blockquote>
<p>מְלִיצָתִי בְּדַאְגָתִי הֲדוּפָה<a href="#fn:2" id="fnref:2" title="see footnote" class="footnote"><sup>2</sup></a></p>

<p>  וְשִׂמְחָתִי בְאַנְחָתִי דְחוּפָה<a href="#fn:3" id="fnref:3" title="see footnote" class="footnote"><sup>3</sup></a>,</p>

<p>וְאִם אֶרְאֶה שְׂחוֹק יִבְכֶּה לְבָבִי<a href="#fn:4" id="fnref:4" title="see footnote" class="footnote"><sup>4</sup></a></p>

<p>  לְחַיָּתִי שֶׁהִיא מֶנִּי קְטוּפָה,</p>

<p>– &quot;יְדִידִי<a href="#fn:5" id="fnref:5" title="see footnote" class="footnote"><sup>5</sup></a>, הַלְּבֶן־עֶשֶׂר וְשִׁשָּׁה</p>

<p>  סְפֹד וּבְכוֹת עֲלֵי־יוֹם הָאֲסִיפָה,</p>

<p>אֲשֶׁר הָיָה לְהִמָּשֵׁךְ בְּיַלְדוּת<a href="#fn:6" id="fnref:6" title="see footnote" class="footnote"><sup>6</sup></a></p>

<p>  בְּלֶחִי כַּחֲבַצֶּלֶת שְׁזוּפָה?&quot; –</p>

<p>שְׁפָטַנִי לְבָבִי מִנְּעוּרַי<a href="#fn:7" id="fnref:7" title="see footnote" class="footnote"><sup>7</sup></a></p>

<p>  וְעַל כֵּן הָיְתָה נַפְשִׁי כְּפוּפָה,</p>

<p>וְשָׂם הַבִּין<a href="#fn:8" id="fnref:8" title="see footnote" class="footnote"><sup>8</sup></a> וְהַמּוּסָר מְנָתוֹ<a href="#fn:9" id="fnref:9" title="see footnote" class="footnote"><sup>9</sup></a></p>

<p>  וְנַפְשׁוֹ הַחֲרוּצָה שָׂם קְצוּפָה<a href="#fn:10" id="fnref:10" title="see footnote" class="footnote"><sup>10</sup></a></p>

<p>– &quot;וּמַה־בֶּצַע בְּהִתְקַצֵּף<a href="#fn:11" id="fnref:11" title="see footnote" class="footnote"><sup>11</sup></a> אֲבָל דֹּם</p>

<p>  וְקַוֵּה, כִּי לְכָל מַכָּה תְּרוּפָה,</p>

<p>וּמַה־יוֹעִיל בְּכוֹת עַל הַמְּצוּקִים</p>

<p>  וּמַה־יוֹעִיל לְדִמְעָה הָעֲרוּפָה<a href="#fn:12" id="fnref:12" title="see footnote" class="footnote"><sup>12</sup></a>?&quot; –</p>

<p>וּמָה אוֹחִיל<a href="#fn:13" id="fnref:13" title="see footnote" class="footnote"><sup>13</sup></a> וְעַד כַּמָּה אֲיַחֵל</p>

<p>  וְהַיּוֹם עוֹד וְלֹא מָלְאָה תְקוּפָה<a href="#fn:14" id="fnref:14" title="see footnote" class="footnote"><sup>14</sup></a>,</p>

<p>וְטֶרֶם בֹּא צֳרִי־גִלְעָד וְיָמוּת</p>

<p>  אֱנוֹשׁ נִכְאָב<a href="#fn:15" id="fnref:15" title="see footnote" class="footnote"><sup>15</sup></a> אֲשֶׁר נַפְשׁוֹ נְגוּפָה<a href="#fn:16" id="fnref:16" title="see footnote" class="footnote"><sup>16</sup></a>.</p>
</blockquote>

<div class="footnotes">
<hr />
<ol>

<li id="fn:1">
<p>זהו אחד השירים הראשונים של בן־גבירול, ששר בהיותו רק בן שש עשרה
שנה. הוא מדבר בו על נפשו. עניו ויגונו מדכאים את לבבו בכל עת, נוטלים
ממנו את שמחת החיים ומקדירים את שירת נעוריו. גם שיר זה הוא שיחה,
כמנהג המשורר בכמה משיריו. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p><strong>מליצתי בדאגתי הדופה</strong> וכו' שירתי נדחפת תמיד ע&quot;י הדאגה שאינה נותנת
לה להתבטא כחפצה. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p><strong>ושמחתי</strong> וכו' וכן שמחתי נדחפת ע&quot;י אנחתי. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p><strong>ואם 	אראה</strong> וכו' וכשאני רואה שחוק ושמחת אחרים, לבבי בוכה על חיי שנקטפו 	ונבלו. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p><strong>ידידי</strong> וכו' מכאן ארבע שורות מדבר ידידו של המשורר ושואל
אותו: האם נאה לצעיר בן שש־עשרה, כמוך, לבכות אל <strong>האסיפה</strong> המות? <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p><strong>אשר היה להמשך</strong> וכו' הלא היית צריך להמשך בילדות להתענג עליה,
ומתאים שיהיה לחייך כחבצלת שזופת שמש? <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p><strong>שפטני לבי</strong> וכו' המשורר עונה,
שלבבו מיסר אותו משמח בנעוריו. <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p><strong>ושם הבין והמוסר מנתו</strong> הוא הוגה
וחושב הרבה. <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p><strong>מנתו</strong>: חלקו. <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p><strong>נפשו החרוצה</strong>, את הנפש שהיתה צריכה להיות מלאה עוז נעורים וזריזות, שמה התבונה <strong>לקצופה</strong>, מלאה צער 	ודאגה. <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p><strong>ומה בצע</strong> וכו', שוב פעם דברי ידידו, מה בצע, מה תועלת 	בהתקצף. <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p><strong>דמעה הערופה</strong>. דמעה הנוזלת כמו יערף כמטר. <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p><strong>ומה אוחיל</strong>: דברי המשורר. <a href="#fnref:13" title="return to body" class="reversefootnote">&#160;&#8617;</a></p>
</li>

<li id="fn:14">
<p><strong>והיום עוד לא מלאה תקופה</strong>. יום הרע עודנו גדול ונמשך ולא מלאה תקופתו. <a href="#fnref:14" title="return to body" class="reversefootnote">&#160;&#8617;</a></p>
</li>

<li id="fn:15">
<p><strong>אנוש נכאב</strong>, הכואב. <a href="#fnref:15" title="return to body" class="reversefootnote">&#160;&#8617;</a></p>
</li>

<li id="fn:16">
<p><strong>נגופה</strong>: דוויה. <a href="#fnref:16" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/18570">https://benyehuda.org/read/18570</a></div></body></html>