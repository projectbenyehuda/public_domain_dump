<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[אֱמֹר לָאוֹמְרִים]</title>
	<meta name="author" content="שלמה אבן גבירול"/>
</head>
<body>

<blockquote>
<p>אֱמֹר לָאוֹמְרִים &quot;כָּלוּ עֲלוּמָיו –</p>

<p>וְעוֹד לֹא פָרְחוּ נִצֵּי כְרָמָיו,</p>

<p>וְקָצָר הַזְּמָן מִתֵּת רְצוֹנוֹ</p>

<p>וְתֵבֵל מִשְּׂאֵת הָרֵי זְמָמָיו,</p>

<p>וְכָל כּבוֹד בְּעֵינָיו קַל, וְנָקַל</p>

<p>הֱיוֹת כִּימָה וְעָשׁ תַּחַת פְּעָמָיו:</p>

<p>אֲשֶׁר הָפְקַד עֲלֵי הַר הַתְּבוּנָה</p>

<p>וְשִׂדֵּד אַחֲרָיו עִמְקֵי תְלָמָיו,</p>

<p>וְכִסּוּ כָל פְּנֵי תֵבֵל אֲמָרָיו</p>

<p>וְנָגַהּ אוֹר לְשָׁמָיו עַל לְשָׁמָיו.</p>

<p>וְלָכֵן מָאֲסָה נַפְשׁוֹ בְּנֵי אִיש</p>

<p>וּמָאַס הַזְּמָן – עַד כִּי חֲכָמָיו</p>

<p>וְעַד כִּי אוֹהֲבָיו חִלֵּל בְּרִיתָם</p>

<p>וְלֹא פָנָה אֱלֵי אַנְשֵׁי שְׁלוֹמָיו&quot; –</p>

<p>אֱמֹר לַפּוֹקְדִים עָלַי: עֲדֵי אָן</p>

<p>תְּרִיבוּן אִישׁ, אֲשֶׁר רַבּוּ חֲרָמָיו</p>

<p>וְשָׁכַח מֵאֲכֹל רֶגַע שְׁאֵרוֹ</p>

<p>וְעַצְמו, מֵאֲכֹל לַחְמוֹ וּמֵימָיו –</p>

<p>וְלֹא יִשְׁכַּח לְהַשְׁקוֹת עֵץ אֲהָבִים</p>

<p>וְלֹא יִמְנַע וְלֹא יִגְרַע גְּשָׁמָיו!</p>

<p>יְשַׁלֵּם הַיְדִידוּת בַּיְדִידוּת –</p>

<p>וְיַמְטִיר אֵשׁ מְלַהֶטֶת לְקָמָיו,</p>

<p>וְעֵת יִחַר לְבָבוֹ בָּחֳרִי-אַף –</p>

<p>שְׁחָקִים יֳרְעֲשׁוּ מֵעֹז רְעָמָיו.</p>

<p>וְלוּ רֵעַ יְהִי בוֹגֵד כְּנַחַל –</p>

<p>אֲזַי עִמּוֹ מְשָׁכוּהוּ זְרָמָיו,</p>

<p>וְגָדַל מִנְּשׂא פֶּשַׁע יְדִידוֹ –</p>

<p>וְלוֹ מֵאֵן לְכַפֵּר אֶת אֲשָׁמָיו.</p>

<p>וְאֵינֶנִּי כְּגֶבֶר יַעֲנֶה רַּךְ</p>

<p>וְיָשֹׁחַ וְנָפַל בַּעֲצוּמָיו:</p>

<p>וְיֶשׁ אִישׁ יַעֲמֹד לִפְנֵי אֲנָשִׁים</p>

<p>כְּמוֹ כֹהֵן אֱדוֹם לִפְנֵי צְלָמָיו.
<br></p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/976">https://benyehuda.org/read/976</a></div></body></html>