<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לְחִשְׁקִי הִנְנִי הוֹלֵךְ</title>
	<meta name="author" content="יצחק בן אברהם הגרני"/>
</head>
<body>

<br />

<p>הכתובת על השיר: חלוק לגרני החושק ודברי חמדתו האחרונים ועוד בחיים חייתו ושנותיו עוד רבות.</p>

<blockquote>
<br />
</blockquote>

<blockquote>
<p>לְחִשְׁקִי הִנְנִי הוֹלֵךְ לְתַנּוֹת, / וְקוֹל תֻּפִּי כְּבָר שָׁבַת לְעַנּוֹת.</p>

<p>פְּשָׁעַי מָנְעוּ הַטּוֹב, מְלִיצַי, – / וְכַמָּה לִי חֲטָאִים וַעֲווֹנוֹת!</p>

<p>לְאֶבְלִי נֶהֱפַךְ כִּנּוֹר מְחוֹלִי / וְעוּגָבִי – לְקוֹל בּוֹכִים וְקִינוֹת –</p>

<p>כְּתֹם חִשְׁקִי וְאָפֵס מַאֲוַיִּי / וְיִכְלוּ מַתְּנוֹת הַחֵן וּמָנוֹת.</p>

<p>וְהַיּוֹם רַד וְנָסוּ הַצְּלָלִים / וְאֵין רוּחַ מְרַחֶפֶת בְּגַנּוֹת</p>

<p>וְאֵימָתָה בְּלִבִּי מִתְּמוּתָה – / וּמַה שִּׂבְרִי כְּעַיִר בֶּן אֲתוֹנוֹת?</p>

<p>וְחִשְׁקִי מוֹסְדוֹת תֵּבֵל יְלַהֵט / וְתִשְׁכֹּנָּה עֲלֵי קִבְרִי עֲנָנוֹת.</p>

<p>וְאִם אָמוּת וְעוֹדֶנִּי בְּעַלְמוּת – / וְאִתִּי יֵרְדוּ לִשְׁאוֹל תְּלֻנּוֹת.</p>

<p>לְפָנִים אֶהְיֶה רוֹדֵף חֲשָׁקִים / וְנִמְשַׁלְתִּי כְּתֹפֶת בַּמְדִינוֹת –</p>

<p>וְעַתָּה נֶהְפְּכוּ עָלַי לְמַשְׁחִית / אֲהָבִים נֶעְדְּרוּ בָהֶם אֱמוּנוֹת.</p>

<p>וּמִמֶּרְחָק לְכָל רוֹכֵל יְבִיאוּן / עֲפַר קִבְרִי לְתַמְרוּקֵי עֲדִינוֹת,</p>

<p>וּמִקַּרְשֵׁי אֲרוֹנִי לַעֲקָרוֹת – / אֲזַי תֵּלַדְנָה בָנִים וּבָנוֹת,</p>

<p>וְרִמָּתִי לְעִלֵּג יִרְקְחוּנָה / וְאִלֵּם – לַהֲגוֹת שִׁבְעִים לְשׁוֹנוֹת,</p>

<p>וְשַׂעְרוֹתַי – יְתֵדִים עַל כְּלֵי שִׁיר / וְיֵיטִיבוּ בְּאֵין נוֹגֵן נְגִינוֹת,</p>

<p>וְאַבְנֵטִי לְמַחְגֹּרֶת מְנָאֵף / לְמַעַן יֶחֱדַל לִנְאֹף וְלִזְנוֹת,</p>

<p>וְכָל כֵּלַי כְּלֵי קֹדֶשׁ יְשִׂימוּן / וְשַׂלְמוֹתַי לְמִשְׁמֶרֶת צְפוּנוֹת.</p>

<p>וּמִי יָדֵק לְעָפָר אֶת עֲצָמַי / בְּטֶרֶם יַעֲשׂוּן אוֹתָן תְּמוּנוֹת?</p>

<p>אֲמָרַי יִתְּנוּ חָכְמָה לְפֶתִי / וְלַנַּעַר וְלַנָּבוֹן תְּבוּנוֹת!</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/34455">https://benyehuda.org/read/34455</a></div></body></html>