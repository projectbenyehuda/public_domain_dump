<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נוֹגֵן שְׂחוֹק צָרָיו</title>
	<meta name="author" content="יצחק בן אברהם הגרני"/>
</head>
<body>

<br />

<p>כתובת השיר: ולדרגיניא (Draguignan) אמר: הרי דרגיניא אל טל ואל מטר ושדי תרומות, כי שם נגעל מגן הגרני מן השמים לחמון לנקום נקמות.</p>

<blockquote>
<br />
</blockquote>

<blockquote>
<p>נוֹגֵן שְׂחוֹק צָרָיו וְרִנָּתָם / נֶהְפַּךְ, וְכָל הַיּוֹם נְגִינָתָם –</p>

<p>הַשּׁוֹאֲפִים רוּחַ בְּאַוַּת לֵב, / כִּי מִי יְשִׁיבֶנָּה וְתַאְנָתָם!</p>

<p>בּוֹטְחִים בְּעָשְׁרָם – וַאֲנִי נוֹדֵד, / נִחָת – וְהֵם תַּחַת תְּאֵנָתָם,</p>

<p>דָּוֶה אֲנִי – הֵמָּה כְּגַן רָוֶה, / עָלוּ וְהִצְמִיחוּ בְגַנָּתָם.</p>

<p>אַל נָא בְשָׁלֵם יִהְיֶה סֻכָּם / יִבְנוּ בְהַר צִיּוֹן מְעוֹנָתָם!</p>

<p>תֻּפִּי וְכִנּוֹרִי לְקוֹל בּוֹכִים / הוֹפְכִים, וְעוּגָבִי – לְקִינָתָם,</p>

<p>וַיְהִי בְפִיהֶם זֶה שְׁמִי הַטּוֹב / סָתוּם כְּרַב מֵאִיר בְּמִשְׁנָתָם.</p>

<p>אוֹיָה לְיוֹם דַּרְתִּי מְקוֹם תַּנִּין, / אוֹיָה לְיוֹם גַּרְתִּי שְׁכוּנָתָם!</p>

<p>לוּ אֶעֱבֹר לִשְׁכֹּן בְּאַחְרִית יָם, / נַדְתִּי וְהִרְחַקְתִּי מְדִינָתָם!</p>

<p>אוֹתִי בְחַדְרֵיהֶם יְחַפֵּשׂוּן / אוֹרֵב יְשִׂימוּנִי לְפִנָּתָם,</p>

<p>אוֹ לַקְּדֵשִׁים לַיְלָה אֶפְנֶה, / תַּרְתִּי לְבָבִי – בֶּאֱמוּנָתָם.</p>

<p>יֹאמְרוּ: כְּנוֹאֵף אֶשְׁמְרָה נֶשֶׁף, / חֶסֶד אֲנִי זוֹכֵר לְיוֹנָתָם –</p>

<p>וַאְנִי לְקַצְוֵי הַנְּדוֹד אֶבְרַח, / אִם בַּחֲלוֹם אֶפְגֹּשׁ עֲדִינָתָם!</p>

<p>כִּמְעַט אֲחַכֶּה יוֹם פְּקֻדָּתִי – / יֹאבַד שְׁמִי וּתְכַל תְּלֻנָּתָם,</p>

<p>אַךְ יִקְרַב יוֹמָם וְאֶמְצָאֵם / תַּחְתַּי בְּבוֹא חָדְשָׁם וְשַׁבַּתָּם.</p>

<p>שִׂבְרִי לְקֵץ יָמִין, וּבַחַיִּין – / אַאְזִין וְאֵלַהּ לִשְׁנִינָתָם.</p>

<p>מַה מַּעֲשֵׂיהֶם אוֹ אֲבִיהֶם – מִי / שֶׁיִּהְיֶה צִלָּם וְצִנָּתָם?</p>

<p>אֶשְׁמֹר לְפִי מַחְסוֹם, בְּעוֹד הָעֵת / לָהֶם מְשַׂחֶקֶת וְעוֹנָתָם.</p>

<p>לוּ יִשְׁמְעוּ עוֹבְדֵי אֱלִיל שִׁירַי / וָאַעֲלֶה עַל לֵב תְּבוּנָתָם –</p>

<p>כַּמָּה אֲנִי יָרֵא לְיוֹם מוֹתִי / פֶּן יַעֲשׂוּן אוֹתִי תְּמוּנָתָם!</p>

<p>מִן אָז לְקַטֵּר יַחְדְּלוּן לַגַּד / וִיקַטְּרוּ עָלַי לְבוֹנָתָם,</p>

<p>אָז לַיְשִׁישִׁים יִרְקְחוּ עֵטַי – / בּוֹ הָיְתָה עֶדְנָה לְזִקְנָתָם,</p>

<p>מִי יֶאֱסֹף מִלַּי וְיֵחָצְבוּן / בַּצּוּר, וּבַלּוּחַ תְּכוּנָתָם,</p>

<p>וַיְכַתְּרוּנִי עוֹד יְמֵי חֶדְוָה / וַיִּתְּנוּ אֵלַי חֲנִינָתָם!</p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/34457">https://benyehuda.org/read/34457</a></div></body></html>