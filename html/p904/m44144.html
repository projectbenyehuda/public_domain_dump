<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לַתּוֹלָלִים</title>
	<meta name="author" content="דוד רמז"/>
</head>
<body>

<p>בְּכִנּוּס הָאַזְעְקָה עַל שִׁלּוּחַ מַעְפִּילֵי &#8220;כְּנֶסֶת יִשְׂרָאֵל&#8221;</p>

<blockquote>
<br />
</blockquote>

<p>בָּאנוּ לְחֵיפָה לִמְקוֹם הַמַּעֲשֶׂה, כְּדֵי לְהַגִּיד
לְמַעְפִּילֵינוּ, כִּי הַמַּעֲרָכָה שֶׁלָּהֶם הִיא הַמַּעֲרָכָה שֶׁל
הַיִּשּׁוּב כֻּלּוֹ. יֶתֶר עַל כֵּן: הֵם הַנּוֹשְׂאִים, בַּנְּסִבּוֹת
שֶׁל הַיּוֹם, בְּכָל כֹּבֶד הַמַּעֲרָכָה, אַךְ הַדְּפִיקָה עַל
הַשְּׁעָרִים הִיא מִבַּיִת וּמִבַּחוּץ – וְסוֹפָם לְהִפָּתֵחַ.
בִּרְצוֹנֵנוּ לְהַגִּיד בְּרוּרוֹת: לֹא מִכְסָה</p>

<p>לִמְהַגְּרִים אָנוּ מְבַקְשִׁים, לֹא רַחֲמִים עַל פְּלִיטִים – צֶדֶק
אָנוּ דוֹרְשִׁים! אִם יֵשׁ עַם הַזַּכַּאי לְאַחַר הַמִּלְחָמָה הַזֹּאת
לִדְרֹשׁ צֶדֶק ב<strong>ְּחָזְקָה</strong> בְּרֹאשׁ כָּל הָעַמִּים, הֲרֵי זֶה – הָעָם
הָעִבְרִי. הוּא נִלְחַם עִם כָּל הַלּוֹחֲמִים: בַּיַּבָּשׁוֹת,
בַּיַּמִּים וּבָרְקִיעִים. הוּא נָשָׂא בְּשִׁשָּׁה מִילְיוֹן
קָרְבָּנוֹת, מִתּוֹךְ שְׁמוֹנָה מִילְיוֹן שֶׁל הָעוֹלָם כֻּלּוֹ – וְלֹא
זָכָה לִכְלוּם, פְּרָט לְיִסּוּרִים. לְעֻמָּתוֹ, יֵשׁ עַמִּים אֲשֶׁר
זָכוּ לִגְמוּל רַב מִבְּלִי שֶׁהָיוּ בַּלּוֹחֲמִים מֵהֶם גַּם שֶׁעָזְרוּ
לְהִיטְלֶר.</p>

<p>אָנוּ דוֹרְשִׁים אֶת צִדְקֵנוּ! אוֹי לָעוֹלָם וְאוֹי
לָנוּ, אִם לֹא דַיָּהּ זַעֲקָתֵנוּ וּזְקוּקִים אָנוּ לְקָרְבָּנוֹת
כְּדֵי לְהַחְדִּיר אֶת זַעֲקָתֵנוּ וּכְדֵי לְהַזְהִיר כִּי לֹא נִתֵּן
אֶת עַצְמֵנוּ לְחֶנֶק וְלִתְלִיָּה נוֹסֶפֶת. לֹא נַסְכִּים לִהְיוֹת
מְשׁוֹלָלִים מוֹלֶדֶת וְעַצְמָאוּת. בַּאֲשֶׁר אֵלֶּה שֶׁיֵּש לָהֶם
אֲרָצוֹת כַּבִּירוֹת, רֵיקוֹת וְשׁוֹמֵמוֹת, דּוֹרְשִׁים לָהֶם <strong>גַּם אֶת
זו</strong>ֹ – מוֹלַדְתֵּנוּ, עֲרִיסָתֵנוּ וּבֵית חַיֵּינוּ, מֵעוֹלָם וְעַד
עוֹלָם.</p>

<p>הַמִּלְחָמָה הַזֹּאת לִמְּדָה אֵת כֻּלָּנוּ, כִּי
<strong>בְּאֵין בַּיִת לֹא יִהְיֶה עַם</strong>. אָכֵן, כְּבָר אָפְסוּ מִלִּים
מִפִּינוּ לְהַזְכִּיר אֶת עִנְיָנֵנוּ, לְהַבִּיעַ אֶת זַעְמֵנוּ.
הִנֵּה נֶעֶקְרוּ מִן הַחַיִּים עוֹד שְׁנַיִם</p>

<p>מִשְּׂרִידֵי פְּלִיטֵינוּ שֶׁנִּקְבְּרוּ בְּצִנְעָה, בַּבֹּקֶר
הַשְׁכֵּם, בִּגְזֵרַת הַמֶּמְשָׁלָה – הָאֶחָד עַל חֵטְא קָפְצוּ
הַיָּמָּה כְּדֵי לְהַגִּיעַ בִּשְׂחִיָּה לְחוֹף אֲבוֹתָיו – וְהַשֵּׁנִּי
הֶגִּיעַ אֵלֵינוּ מוּמָת. מִי יָרָה בּוֹ? הָעָם הַבְּרִיטִי? לֹא! אֵינִי
רוֹצֶה לְהַאֲמִין בְּכָךְ. עוֹד בִּי תִּקְוָה, כִּי הָעָם הַבְּרִיטִי
יִזְרֶה הָלְאָה אֶת הַמְּדִינִיּוּת הָעֲרֵלָה הַזֹּאת, הַחוֹשֶׁבֶת
לַעֲבֹר בְּבִטּוּל עַל הָעָם הָעִבְרִי וְתִקְוַת
קוֹרוֹתָיו וּמִתְאַכְזֶרֶת לֹא אֶל רוֹצְחִים, כִּי אִם אֶל נַחְשׁוֹנִים
גִבּוֹרִים, אוֹהֲבֵי מוֹלַדְתָּם.</p>

<p>מְשׁוֹרְרִים וָאֳמָנִים בְּכָל הָעַמִּים עֲתִידִים
לָשִׁיר עַל גְּבוּרוֹת אַהֲבָה מֵעֵין זוֹ. בַּמֶּה חָטְאוּ בָּנֵינוּ,
בָּהֶם מְפַעֶמֶת אַהֲבַת יְהוּדִים לְמוֹלַדְתָּם?</p>

<p>הִגַּעְנוּ לְמַעֲשִׂים מִצַּד הַמֶּמְשָׁלָה
הַבְּרִיטִית, מִצַּד הַצָּבָא וְהַצִּי הַבְּרִיטִי אֲשֶׁר לֹא הָיִינוּ
יְכוֹלִים לְהַעֲלוֹת עַל דַּעְתֵּנוּ וַאֲשֶׁר אֵין לְהָבִין כֵּיצַד
נוֹשֵׂאת בָּהֶם דַּעַת הַצִּבּוּר הַבְּרִיטִית וְדַעַת הַצִּבּוּר
הָעוֹלָמִית.</p>

<p>אָנוּ דוֹרְשִׁים מִן הָעוֹלָם הַמְנַצֵּחַ, בּוֹנֶה
הַשָּׁלוֹם, כִּי תֻּפְסַק הַמִּלְחָמָה נֶגֶד הָעָם הָעִבְרִי וְנֶגֶד
בִּנּיַן מוֹלַדְתּוֹ וְכִי יְבֻשַּׂר גַּם הוּא בְּשׂוֹרַת מוֹלֶדֶת
וְשִׁקּוּם.</p>

<p>וְלִפְלִיטֵינוּ הָעוֹמְדִים עוֹד דְּבוּקִים בְּשָׁעָה
זוֹ לַחוֹף הַזֶּה וּדְבוּקִים אֵלֵינוּ, כְּשֵׁם שֶׁאָנוּ דְבוּקִים
אֲלֵיהֶם וְאֶל סְפִינָתָם, אִם גַּם צָבָא עָרוּךְ וּמְזֻיָּן, צִי
וַאֲוִירוֹנִים מַפְרִידִים בֵּינֵינוּ – לִפְלִיטִים אֵלֶּה, הָאוּדִים
הַמֻּצָּלִים. הָאוּדִים הַחַיִּים שֶׁל הַהַשְׁמָדָה – אָנוּ שׁוֹלְחִים
אֶת דְּבָרֵינוּ: אַחִים וַאֲחָיוֹת, יְלָדִים וְזְקֵנִים, נִשָּׂא
בְּגָאוֹן אֶת גּוֹרַל הַמִּלְחָמָה שֶׁהֻכְרְזָה עֲלֵיכֶם וְעָלֵינוּ,
נִשָּׂא בְּלֵב חָזָק בְּאֵבֶל קָרְבְּנוֹתֶיהָ וְנוֹסִיף לַעַמֹד בָּהּ
יַחַד, לְכָל גִּלְגּוּלֶיהָ הַבָּאִים. סוֹפֵנוּ לְנַצֵּחַ. אִם גַּם
יַאֲרִיכוּ אֶת סִבְלֵנוּ – דַּכֵּא לֹא יְדַכְּאוּנוּ וְסוֹף הַשְּׁעָרִים
לְהִפָּתֵחַ. אַחַת אָמַרְנוּ וְלֹא נִסְטֶה מִמֶּנָּה גַּם דֶּגֶל
עַמֵּנוּ בַּמּוֹלֶדֶת נוֹס יִתְנוֹסֵס בֵּין דִּגְלֵי עַמֵּי הָעוֹלָם,
כְּשֵׁם שֶׁהִתְנוֹסֵס בַּמִּלְחָמָה.</p>

<p>חשון תש&quot;ז.</p>

<blockquote>
<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/44144">https://benyehuda.org/read/44144</a></div></body></html>