<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לְנַהֲלָל</title>
	<meta name="author" content="דוד רמז"/>
</head>
<body>

<blockquote>
<p>לִמְלֹאת חֲמֵשׁ־עֶשְׂרֵה שָׁנִים לְיִסּוּדָהּ</p>

<p>בְּיָמִים אֵלֶּה כְּאִלּוּ חָדַל כָּל יִתְרוֹן עֵרֶךְ
לְאוֹתוֹ מִפְעָל יָחִיד בָּעוֹלָם כֻּלּוֹ, אֲשֶׁר בּוֹ נִצְמְדוּ יַחַד
שִׁיבַת חֲלוּצֵי עָם גּוֹלֶה לְקַרְקַע אֲבוֹתָם וְעִצּוּר מֵיטַב צוּרוֹת
הָעֲבוֹדָה וְהַחַיִּים, הַמְּיֻסָּדוֹת עַל מוּסָר אֱנוֹשִׁי תָּם.</p>

<p>מִבַּעַד לִגְבוּרַת הַשֶּׁקֶר שֶׁל יוֹרִים מִן
הַמַּאֲרָב, טוֹמְנֵי מוֹקְשִׁים בַּדְּרָכִים לְעוֹבְרִים וְשָׁבִים,
קוֹטְלֵי נְפָשׁוֹת תְּמִימוֹת וּנְקִיּוֹת, עוֹד תּוֹפִיעַ וְתַבְקִיעַ
לָהּ אֶת דַרְכָּהּ הַהִיסְטוֹרִית גְּבוּרַת הָאֱמֶת שֶׁל יוֹצְרֵי
חַיִּים, גְּבוּרַת הַנֶּפֶשׁ וְהָרָצוֹן הַמְּשֻׁקָּעוֹת בְּכָל
נִדְבְּכֵי הַמִּפְעָל הָעִבְרִי הַיְּצִירָתִי וּלְכָל לרֹאשׁ – בַּכְּפָר
הָעִבְרִי הָעוֹבֵד, הַמְּעוֹרֵר בִּיגִיעָתוֹ אֶת הַשְּׁמָמָה
הַקַּרְקָעִית לְחַיִּים וּבוֹנֶה בְּגוּפוֹ תָּא חֶבְרָתִי תַּרְבּוּתִי,
חָדָשׁ בִּיסוֹדוֹ.</p>

<p>הַהִתְלַבְּטוּת בְּפִתְרוֹן שְׁאֵלַת הַיָּחִיד
וְהָרַבִּים נָתְנָה לַתָּא הַיְּסוֹדִי הַזֶּה שְׁתֵּי פָּנִים: מוֹשָׁב
וּקְבוּצָה. הַשְּׁאִיפָה הָעֲמֻקָּה, שְׁאִיפָה יִשְׂרָאֵלִית נֶאֱמָנָה,
לִשְׁמֹר עַל רְשׁוּת הַיָּחִיד, לְהַקְנוֹת לוֹ אֶת הַהֲנָאָה שֶׁל
יְצִירָה מִתּוֹךְ חֵרוּת אִישִׁית בְּמִסְגֶּרֶת הַסְּיָגִים
הַכְּלָלִיִּים – קַרְקַע לְאֻמִּית, עֲבוֹדָה עַצְמִית, שִׁתּוּף
בְּמִסְפָּק וּבְמִמְכָּר וְכוּ' – שְׁאִיפָה זוֹ הָטְבְּעָה בִּיסוֹדוֹת
הַכְּפָר הָעִבְרִי, הַבָּנוּי עַל מֶשֶק־מִשְׁפָּחָה.</p>

<p>שְׁנֵי הַפִּתְרוֹנִים – מֶשֶׁק מִשְׁפָּחָה וּמֶשֶׁק
קִבּוּצִי – אֵינָם אֶלָּא שְׁנֵי קְצוֹת הַצִּיר הָאֶחָד. תַּחֲנוֹת
הַהַפְלָגָה הֵן מְנֻגָּדוֹת, אוּלָם הַמְּגַמָּה, אֵלֶיהָ שְׁנֵיהֶם
שׁוֹאֲפִים – וּשְׁנֵיהֶם אֵינָם קְפוּאִים וְעוֹמְדִים – הִיא מְגַמַּת
הִתְקָרְבוּת. וַעֲתִידִים הֵם שְׁנֵיהֶם לְהִפָּגֵשׁ
וּלְהִתְמַזֵּג.</p>

<p>כְּאֶל אִי בְּרָכָה וְתִקְוָה בְּלֵב יָם סוֹעֵר נְכַוֵּן
אֶת לִבֵּנוּ לְיוֹבֵל חֲמֵשׁ־עֶשְׂרֵה שְׁנוֹת נַהֲלָלָ בְּעֶצֶם יְמֵי
הַתֹּפֶת הַלָּלוּ, הַמְחַדְּשִׁים עָלֵינוּ בֹּקֶר וָעֶרֶב אֶת יְגוֹנָם
וְזַעְמָם מִרְבָּה לְהָכִיל. בְּנִצְחוֹן הָעָם, אֲשֶׁר תְּנוּעַת
הַתְּחִיָּה שֶׁלּוֹ הוֹלִידָה אֶת נַהֲלָל וּדְגַנְיָה וּבְנוֹתֵיהֶן –
נַאֲמִין!</p>

<p>אלול תרצ&quot;ו.</p>

<br />

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/38792">https://benyehuda.org/read/38792</a></div></body></html>