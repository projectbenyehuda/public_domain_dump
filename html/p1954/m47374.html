<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מזמור לתודה: לכבוד משה איש האלהים. הרמב&quot;ם</title>
	<meta name="author" content="שם טוב גאגין"/>
</head>
<body>

<p>ביום 26 מאיו שנת 1935 כ&#8220;ג אייר תרצ&#8221;ה</p>

<p>לזכרון שמנה מאות שנה ללידתו.</p>

<blockquote>
<br />
</blockquote>

<blockquote>
<p><strong>יְ</strong>סוֹד <strong>הַ</strong>תּוֹרָה <strong>וּ</strong>מְקוֹר <strong>הַ</strong>חָכְמָה. בָּאנוּ הַיּוֹם
בְּאֵימָה. לְהוֹדוֹת לְשִׁמְךָ גְדוֹל הָעֵצָה. מַה נִפְלְאוּ
מַעֲשֶׂיךָ וּגְבוּרוֹתֶיךָ. בָּרָאתָ אָדָם וְהִרְכַּבְתּוֹ נָגִיד עַל
כָּל־יְצוּרֶיךָ. וּבְמִשְׂגַּבֵּי הַטֶּבַע יִתְקַלָּס. אַתָּה הִרְכַּבְתָּ
אֱנוֹשׁ לְרֹאשׁ לְכָל־בָּאֵי עוֹלָם. קוֹמַת אִישׁ גַּמָּד
הִגְבַּהְתָ אֶל רֹאשׁ הַכּוֹכָבִים. עַל חוּג שָׁמַיִם יִתְהַלֵּךְ
לָחוּג חֻקֵּי מַסְלוּלֵיהֶם הֲלִיכוֹתֵיהֶם וַעֲתִידוֹתֵיהֶם.
וְלַחְקוֹר סוֹדוֹתֶיךָ יוֹצֵר בְּרֵאשִׁית:</p>

<br />
</blockquote>

<blockquote>
<p>הֵן זֶה שְׁמֹנֶה מֵאוֹת שָׁנָה. בְּעֵת שֶׁהַיַּהֲדוּת
הָיְתָה בְסַכָּנָה. וְהָעוֹלָם שׁוֹמֵם. וְקוֹל הַתּוֹרָה
דוֹמֵם. הֵקַמְתָּ לָנוּ רוֹעֶה נֶאֱמָן. צֶדֶק וָחֵן הִלְבַּשְׁתּוֹ.
לְהָאִיר הַדֶּרֶךְ לְצֹאן מַרְעִיתוֹ. הִדְרַכְתָּ כוֹכָב
מִשְּׁמֵי קוֹרְדוֹבָא. וַיְפַזֵּר קַרְנֵי אוֹר בְּכָל־אַרְצוֹת
הַגּוֹלָה.</p>

<br />
</blockquote>

<blockquote>
<p><strong>אִיהוּ נִיהוּ מָרָנָא וְרַבָּנָא הַגָּאוֹן</strong></p>

<p><strong>רַבֵּנוּ משֶׁה ב&quot;ר מַימוּן זִכְרוֹנוֹ לִבְרָכָה.</strong></p>

<br />
</blockquote>

<blockquote>
<p>אַתָּה יְיָ יָדָעְתָּ אֶת־לְבָבוֹ. בִּגְדוֹלוֹת לֹא
הָלַךְ בְּנִפְלָאוֹת מִמֶּנוּ לֹא דָרַשׁ. וְהָאִישׁ משֶׁה
עָנָו. אֲבָל לְמַעֲלוֹת רוּחוֹ וּלְמַחְשְׁבוֹתָיו לֹא שָׂם
בְּרִיחַ וּדְלָתַיִם. כִּי אַתָּה הֶרְשֵׁיתָ לוֹ לַעֲלוֹת
הָהָרָה. וְאָמַרְתָּ לוֹ אַל תִּירָא משֶׁה עַבְדִּי מִפְּנֵי
הָאֵשׁ, חשֶׁךְ, עָנָן וַעֲרָפֶל. וַיַּעַל משֶׁה. וּפָתַחְתָּ
לוֹ הַשָּׁמַיִם. וְהֶרְאֵיתָ לוֹ מַחֲנַיִם וְרִבּוֹתַיִם. וּמִמֵּי
חָכְמָתְךָ שָׁאַב וַיִּגְבְּרוּ וַיָּפוּצוּ וַיִּהְיוּ לְפַלְגֵי מָיִם.</p>

<p>וַיַּשְׁקוּ אֶת־גַּנֶּךָ וַיַּצְמִיחוּ פְרִי מְגָדִים. וַיֵּדַע כִּי
מֵרוּחֲךָ שֶׁאָצַלְתָּ עָלָיו יָצָאוּ. וּמִימֵי רַבִינָא וְרַב
אַשֵּׁי. לֹא קָם בְּיִשְׂרָאֵל עוֹד כְּמשֶׁה:</p>

<br />
</blockquote>

<blockquote>
<p>אֲדוֹן עוֹלָם. בְּיָּד חֲזָקָה נָתַתָּ לוֹ שֵׁבֶט מוֹשְׁלִים
וּבְמַטֵּה נוֹעַם קוֹמֵם נִכְשָׁלִים. הִרְבִּיץ תּוֹרָתְךָ
בְּיִשְׂרָאֵל. וְכֻלָּם יַחַד עָנוּ וְאָמְרוּ כִּי עִמּוֹ אֵל.
בְּפֵירוּשׁ הַמִּשְׁנָה. אַרְמוֹן נִפְלָא בָנָה. בִּלְשׁוֹנוֹ
הַזַכָּה וְהַבְּהִירָה. וְסַדְרָנוּתוֹ הַכַּבִּירָה. בְּמוֹרֶה
הַנְּבוּכִים. הֵאִיר מַחֲשַׁכִּים. וְגַם בְּחָכְמַת הָרְפוּאָה.
עָלָה עַל גִּבְעָה נִשָּׂאָה:</p>

<br />
</blockquote>

<blockquote>
<p>מַלְאָכֶיךָ הַקְּדוֹשִׁים הֶעֶלוּהוּ בְעוֹלָם הָעֶלְיוֹן.
לְהִתְעַנֵּג מִזִּיו שְׁכִינָתְךָ עִם משֶׁה רַבֵּנוּ בְּרוּם חֶבְיוֹן.
אֲבָל עוֹדֶנּוּ חַי בַּתַּחְתּוֹנִים כְּבַמְּרוֹמִים. וּסְפָרָיו
נִקְרָאִים בְּבָתֵּי וַעַד לַחֲכָמִים. וְזִכְרוֹ הַטּוֹב יִשָּׁאֵר
חָקוּק בְּלֵב עַם יִשְׂרָאֵל לָעַד וּלְעוֹלְמֵי עוֹלָמִים.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/47374">https://benyehuda.org/read/47374</a></div></body></html>