<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תפלה שנתית</title>
	<meta name="author" content="שם טוב גאגין"/>
</head>
<body>

<p><strong>יסדתיה לאומרה בכל הביה&#8220;כ בכל שנה ושנה ביום י&#8221;א
נובימברי לזכרון אחינו בני ישראל שנפלו חללים בהמלחמה הגדולה. ועל אשר שבה
חרב המותה אל תערה.</strong></p>

<br />

<blockquote>
<p>אָֽנָּא יְיָ אֱלֹהֵי הַצְּבָאוֹת יוֹשֵׁב הַכְּרוּבִים! אֲשֶׁר
בְּיָֽדְךָ נִשְׁמַת כָּל חַיִּים. קוֹרֵא הַדּוֹרוֹת מֵרֹאשׁ.
וּמַבִּיט עַד סוֹף כָּל הַדּוֹרוֹת. בְּיָדְךָ עִתּוֹתֵיהֶם מְנָת
כּוֹסָם וְגוֹרָלָם. אִם לְשֵֽׁבֶט. אִם לְחֶֽסֶד. מִפַּחְדְּךָ
יִיֽרְאוּ עַמִּים. וִמִשֵֽׂאתְךָ תֶֽחֱרַֽדְנָה מַמְלָכוֹת. סִכְסַֽכְתָּ
מַמְלָכָה בְמַמְלָכָה. וְנִלְחֲמוּ אִישׁ בְּאָחִיו. וְדָמָם
נִשְׁפַּךְ כַּמָּֽיִם.</p>

<p>אַךְ לְךָ הַחֶֽסֶד וְהָרַֽחֲמִים! אֵל אֶֽרֶךְ אַפַּֽיִם
אַתָּה וּבַֽעַל הָרַֽחֲמִים נִקְרֵֽאתָ. וּבְעֵת קִצְפְּךָ חַסְדְּךָ
הֶרְאֵיתָם. וּבַחֲרוֹן אַפְּךָ לֹא בִלַּעְתָּם לְכַלּוֹתָם כְּרָֽגַע.
כִּי בְשֵׁשׁ צָרוֹת הִכִּיתָם. אַךְ בְּשֶֽׁבַע לֹא נָגַע בָּם
רָע. עַל כֵּן בָּאנוּ הַיּוֹם מוּל פְּנֵי קָדְשְׁךָ אֶל הָרִנָּה
וְאֶל הַתְּפִלָּה. עַל אֲשֶׁר נִכְמְרוּ רַֽחֲמֶֽיךָ עַל בְּרִיּוֹתֶֽיךָ
וְאָמַֽרְתָּ לַמַּלְאָךְ הַמַּשְׁחִית הֶֽרֶף. וְאַֽחֲרֵי סוֹעָה וָסַֽעַר
בָּרָק וָרַֽעַם. טִהַֽרְתָּ הָרָקִֽיעַ וְשָׁב וְזָרַח הַשֶּֽׁמֶשׁ.
וְאָמַֽרְתָּ לַמַּלְאָךּ וַיָּֽשֶׁב חַרְבּוֹ אֶל נְדָנָהּ.</p>

<p>אֵל אֱלֹהִים יְיָ! לָאָבוֹת הָעֲגוּמִים חוּשָׁה־נָא
לְעֶזְרָתָם וְהַרְאֵם אוֹת כִּי תָשׁוּב תְּשַׂמַּח אֶת־נַפְשָׁם
הַגַּלְמוּדָה וְהַשּׁוֹמֵמָה. וְתֵן לָהֶם לֵב שָׁקֵט תַּֽחַת לֵב
רַגָּז. רוּֽחַ מָלֵא תַּֽחַת רוּֽחַ כֵּהָה. וְנֶֽפֶשׁ שְׂמֵחָה תַֽחַת
נֶֽפֶשׁ נַֽעֲנָה.</p>

<p>מַעְיַן הַיְשׁוּעָה! תֵּן שָׁלוֹם בָּאָֽרֶץ. תֵּן שָׁלוֹם
בַּמַּלְכֻיּוֹת. וִיקֻיַּם בָּנוּ מַֽאֲמַר נְבִיאֲךָ בֶן־אָמוֹץ.
וְכִתְּתוּ חַרְבוֹתָם לְאִתִּים וַחֲנִיתוֹתֵיהֶם לְמַזְמֵרוֹת
לֹא יִשָּׂא גוֹי אֶל גוֹי חֶֽרֶב וְלֹא יִלְמְדוּ עוֹד מִלְחָמָה.
אָמֵן.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/41560">https://benyehuda.org/read/41560</a></div></body></html>