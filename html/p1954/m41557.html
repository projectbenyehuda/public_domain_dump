<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תפלה [על המחלות המתדבקות]</title>
	<meta name="author" content="שם טוב גאגין"/>
</head>
<body>

<p><strong>על המחלות המתדבקות שהיו בערי מצרים לתקפ&#8220;ץ בשנת תרע&#8221;ח</strong></p>

<br />

<blockquote>
<p>אֱלֹהֵי הָרוּחוֹת לְכָל בָּשָׂר בָּֽאנוּ גַם הַיּוֹם
לְחַלּוֹת פָּנֶֽיךָ בְּעֵת צָרָתֵֽנוּ. וְלַֽעֲמוֹד לִפְנֵי כִסֵּא
כְבוֹדֶֽךָ בְּאֵימָה וָפַֽחַד וּבְבוֹֽשֶׁת פָּנֵֽינוּ. כִּי יָצָא
הַמַּשְׁחִית עַל הָאָֽרֶץ וְקֶֽטֶב מְרִירִי מִתְהַלֵּךְ
בִּרְחוֹבוֹתֵֽינוּ. יַחַד טַף וְעוֹלֵל מְדֻכָּאִים וְאָבוֹת וּבָנִים
צוֹעֲקִים עָלָה מָֽוֶת בְּחַלּוֹנֵֽינוּ. וַתְּהִי חָכְמַת רוֹפְאִים
כְּאַֽיִן וַֽעֲצָתָם כַּתּוֹֽהוּ כִּי קָֽצְרָה יַד אָדָם וְאֵין מֵשִׁיב
נַפְשֵֽׁנוּ:</p>

<p>יָדַֽעְנוּ יְיָ כִּי יָשָׁר מִשְׁפָּטֶֽךָ. וְלֹא מִלִּבְּךָ תְעַנֵּֽנוּ.
סַֽרְנוּ מִדְּרָכֶֽיךָ עָבַֽרְנוּ מִצְוֹתֶֽיךָ וְעָֽנוּ בָֽנוּ עַוֹנוֹתֵֽינוּ.
אַֽתָּה הִשְׁקַֽפְתָּ עַל שׁוֹֽכְנֵי אֶרֶץ וַתִּפְקוֹד עָלֵֽינוּ כְּרוֹֽעַ
מַֽעֲלָלֵֽינוּ. אָכֵן בְּקָרְבֵֽנוּ אֵלֶֽיךָ וּבְזַֽעֲקֵֽנוּ לָךּ אֵין אָֽנוּ
בוֹטְחִים עַל צִדְקוֹתֵֽינוּ. כִּי אִם עַל רַֽחֲמֶֽיךָ הָרַבִּים
וְעַל בְּרִֽיתְךָ אֲשֶׁר כָּרַֽתָּ לַֽאֲבוֹתֵֽינוּ. כִּי אַתָּה אֵל
רַחוּם וְחַנוּן וְנִחָם עַל הָרָעָה בִרְאוֹֽתְךָ צוּקַת נַפְשֵֽׁנוּ.
כִּי לֹא תַחְפּוֹץ בְּמוֹת חַטָּאִים כִּי אִם בִּתְשׁוּבָתָם
לְהַטּוֹת אֵלֶֽיךָ לְבָבֵֽנוּ. אַתָּה תַרְבֶּה לְהָשִׁיב אַפְּךָ וְלֹא
בְּקֶֽצֶף תּוֹכִֽיחַ אַךְ לְהֵטִיב לָֽנוּ תְיַסְּרֵֽנוּ. וּמִתּוֹךְ
הָרָעָה תַצְמִֽיחַ יְשׁוּעָה וּכְרֶֽגַע תַּֽעֲלֶה אֲרוּכָתֵֽנוּ.</p>

<p>אָֽנָּא הֲשִׁיבֵֽנוּ אֵלֶֽיךָ וְנָשׁוּבָה וּמַהֵר יֶֽהֱמוּ
רַֽחֲמֶֽיךָ עָלֵֽינוּ. חֲמוֹל עַל עַמְּךָ הַנֶּֽאֱנָחִים וְעַל כָּל
הַנִּדְכָּאִים יוֹשְׁבֵי אַרְצֵֽנוּ. שְׁלַח דְּבָֽרְךָ הַטּוֹב וּמַרְפֵּא
בִּכְנָפָיו וְתֵעָצַר הַמַּגֵּפָה מֵאָֽהֳלֵינוּ. פְּנֵה אֶל נַֽאֲקַת
שׁוֹכְבִים עַל עֶֽרֶשׂ דְּוָי וְיָקוּֽמוּ וְיוֹדוּ לְךָ. אַתָּה מָחַֽצְתָּ
וַתִּרְפָּאֵֽנוּ. גַּם אַל תִּמְעַט לְפָנֶֽיךָ צִדְקַת הָרַבִּים
אֲשֶׁר הִתְנַדְּבוּ לַֽעֲזוֹר אֶבְיוֹנֵי עִירֵֽנוּ. וְצֶֽדֶק לָֽמְדוּ
יוֹשְׁבֵי תֵבֵל מֵחֻקֶּֽיךָ אֲשֶׁר צִוִּֽיתָ לַעֲדָתֵֽנוּ:</p>

<p>צוּר יִשְׂרָאֵל הָכֵן לְבָבֵֽנוּ אֵלֶֽיךָ לְבַל נִפְשַׁע
עוֹד כִּי נִחַֽמְנוּ וְנִדְאַג מֵחַטֹּאתֵֽינוּ. פּוֹדֶה וּמוֹשִֽׁיעַ
אֵין בִּלְתָּךְ. הַדְרִיכֵֽנוּ בַֽאֲמִתֶּֽךָ וְאַל נִכָּשֵׁל עוֹד
בִּתְעִיָּתֵֽנוּ. הֲפוֹךְ מִסְפְּדֵּֽנוּ לְמָחוֹל וּתְאַזְּרֵֽנוּ שִׂמְחָה
בְהָאִיר פָּנֶֽיךָ אֵלֵֽינוּ. פְּתַח יָדֶֽךָ וְכָל בְּרִיוֹתֶֽיךָ
יִשְׂבְּעוּן טוֹב וּנְבָֽרְכָה שִׁמְךָ כָל יָמֵֽינוּ. שְׁנַת רְפוּאָה
וְחַיִּים שָׂבָע וּבְרָכָה שָׁלוֹם וּגְאוּלָה חַדֵּשׁ עָלֵֽינוּ.
וְיִהְיוּ תָמִיד לְרָצוֹן לְפָנֶֽיךָ אִמְרֵי פִיְנוּ וּתְהִלּוֹתֵֽינוּ.
אָמֵן סֶֽלָה.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/41557">https://benyehuda.org/read/41557</a></div></body></html>