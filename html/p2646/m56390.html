<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בין כתלי המכון לחקר השירה העברית</title>
	<meta name="author" content="מנחם זולאי"/>
</head>
<body>

<h2 id="אדבריפתיחה">א / דברי פתיחה</h2>

<p>במאה השבע עשרה ישב לו אדם אחד אי־שם במצרים או בתורקיא
והעתיק שירים עבריים. ביד־אמן חרוצה כינס לתוך ספר אחד של מאתים דף בקירוב,
כמה דיואנים למשוררי ספרד והוסיף עליהם מאות שירים של משוררים אחרים,
ראשונים ואחרונים, עד שקיפל בתוך ספרו ספריה שלמה של שירה עברית.</p>

<p>זהו כתב־יד שוקן סי' 37.<a href="#fn:1" id="fnref:1" title="see footnote" class="footnote"><sup>1</sup></a></p>

<p>ודאי לא העלה על דעתו, אותו מעתיק שקדן, שמעשי ידיו עתידים
לשמש גורם מכריע ואבן פינה למפעל מדעי מיוחד במינו: שכן, משהגיע אותו
כתב־יד, לאחר נידודים וטלטולים ארוכים – מעאנה שבעיראק לבומביי, מבומביי
לבגדאד, ומבגדאד לברלין – לידי מר שלמה ז. שוקן, עמד ויסד את המכון לחקר
השירה העברית (ברלין סוף תר&#8220;ץ. מתרצ&#8221;ד ואילך בירושלים).</p>

<p>אף על פי שהמכון נוסד בעיקרו לשמה של שירת ספרד, שראש
המדברים בה היה הרב ד&#8220;ר חיים בראדי ז&#8221;ל, ואישים כביאליק, ילין ודוידזון עשו
לה נפשות בכל תפוצות ישראל; אותה שירה שבחלקה החשוב ביותר היא מכונסת
בכתב־יד שוקן הנזכר, שנתגלה כמקור אין־כמותו להכנת מהדודות שלמות;
אף־על־פי־כן הורגש עד מהרה ששירת ספרד בלבד, עם כל חשיבותה וערכה, לא תוכל
לעמוד לעולם במרכז טיפולו של המכון. הפיוט העברי הקדמון, שמקורותיו
העיקריים נתגלו ב&#8217;גניזה&#8216;,<a href="#fn:2" id="fnref:2" title="see footnote" class="footnote"><sup>2</sup></a> כבר היכה גלים חזקים
בעולמם של מדעי הרוח ולא ניתן להתעלם ממנו; לא רק חוקרים מבני ברית, אלא אף
חכמי אומות העולם התחילו נותנים דעתם עליו, והסמינר האוריינטאלי של הפרופ&#8217;
קאהלי (Kahle), באוניברסיטה של בון על הרהיין, נעשה זמן מה למין מכון לחקר הפיוט.<a href="#fn:3" id="fnref:3" title="see footnote" class="footnote"><sup>3</sup></a> ואמנם ראשוני
הצילומים שהוזמנו לשם נסיון מתוך גניזת אוכספורד בלבד, הראו מיד היכן עתידה
לחול נקודת הכובד של עבודת המכון. עם כל משלוח חדש של צילומי כתבי הגניזה
שהגיע למכון הוברר שכאן קרקע בתולה לחוקרים, הוברר שכל מה שנעשה בחקר הפיוט
במשך ארבעים שנות גילויי הגניזה, אינו אלא בחיגת גישושים ונסיונות־שבאקראי;
עיקר המלאכה לא נגעו בה ידים, והיא מחכה לפועלים חרוצים שיבואו ויקדישו
עצמם לעבודת קבע, מתוך שאיפה לפקח את הגל במלואו ולהגיע עד השיתין. מימי
צונץ לא לן אדם בעמקן של שאלות הפיוט. אלבוגן נתן דעתו בעיקר על התפילה
ומנהגיה – אך הוא היה מן המעוררים הראשונים לחקר פיוטי הגניזה, ובבית מדרשו
בברלין היו הרצאותיו על הגניזה וגילוייה מן המעניינות ביותר. דוידזון ראוי
היה לעשות יותר בפינת הגניזה, אילו קדם לו דוידזון אחר&#8230; אלמלא לא נגזר
עליו לשקע כוחותיו ב&#8217;אוצר השירה והפיוט'. ואין צריך לומר שבראדי ז&quot;ל היה בו
כדי לעשות גדולות בחקר הפיוט, אלמלא לא נתייחד מפי הגבורה לחקר שירת ספרד.
אכן הם היו חלוצי המחקר של פיוטי הגניזה ועכשיו הגיעה שעתה של גוף
העבודה.</p>

<p>בחמש שנותיו הראשונות ריכז המכון בין כתליו ממיטב החומר
שבכתבי היד, ויצר ארכיון של שירה ופיוט, שמבחינת איכותו אין דוגמתו בעולם.
החומר הגנוז, שהיה פעם מרוכז בעליית בית־כנסת קדמון שבקהיר העתיקה, ונתפזר
במשך כל המאה שעברה לכל קצוי תבל, התחיל שוב מתרכז והולך במקום אחד. חבילות
חבילות של צילומי כתבי־יד מכל אוצרות הגניזה שבעולם הגיעו למכון בכל חודש
ובכל שבוע, ולא היה יום בלא חידוש ובלא הפתעה (ראה &#8216;התקופה&#8217; תרצ&quot;ו, 382).
אף כתבי יד שמחוץ לגניזה, מאותם השמורים בספריות אירופה המפורסמות, צולמו
בחלקם הגדול בשביל המכון, ובתוכם כמה כרכים יקרי ערך שהאוריגינאלים שלהם
נשמדו או נעלמו אחר כך, בימי היטלר. ארכיון זה הצמיח כנפיים לעובדים,
והכשירם למעשים מפתיעים. עד כאן היו חוקרי השירה והפיוט מסתפקים במועט,
מפרסמים מפקידה לפקידה איזה קטע ודורשים אותו כמין חומר; בחינת &#8216;פוסעים בו
פסיעה קטנה&#8217; וכבר &#8216;סועדים בו לברך שלוש פעמים&#8217;. עכשיו התחילה פעולה
אינטנסיבית בחקר שירת ימי הביניים לכל תקופותיה, וכרך אחד של &#8216;ידיעות
המכון&#8217; שקול היה כנגד עשר שנות מחקר בתקופה הקודמת. הכל הרגישו שכאן מתרחש
והולך משהו שלא היה כמותו בתולדות חקר השירה העברית.</p>

<p>עשר השנים הראשונות היו לו למכון שנות גידול וגיאות מבפנים
ושנות זוהר ותפארת כלפי חוץ; שנות רוממות רוח שבהרגשת הכוח והכרת הייעוד;
שנות עבודה ברוכה שפירותיה מכונסים בעשרת ספרי המכון שיצאו לאור בהוצאת
שוקן, בשנות תרצ&#8220;ג–תש&#8221;ו.<a href="#fn:4" id="fnref:4" title="see footnote" class="footnote"><sup>4</sup></a></p>

<p>עם פרוץ המלחמה העולמית חלה הפוגה במתח העבודה והתכונה של
המכון, והתחילה תקופה של שקיעה ושנים של בין־השמשות. ראש המכון, הד&#8220;ר בראדי
ז&#8221;ל חלה מחלה אנושה שנמשכה שתי שנים, ולא ירד ממטתו עד שנפטר לחיי עולם (יט
אייר תש&quot;ב).</p>

<p>משנפטר המנהל ירד על המכון צילו של סימן־שאלה גדול. בראדי
היה האחרון והגדול בחוקרי שירת ימי הביניים, ולא נמצא מי שיהא ראוי למלא
מקומו. והימים ימי חירום, וחומת אש חוצצת בין ארץ ישראל לשאר הארצות. חברי
המכון ממשיכים בעבודתם, איש איש בפינתו, אך ניטלה היד המכוונת ומאחדת,
וחסרה המטרה הקרובה. כרך ששי של &#8216;ידיעות המכון&#8217;, שהוכן בעיקרו בשנת תרצ&quot;ט,
מתעכב בבית הדפוס, והופעתו נדחית עד לאחר גמר המלחמה. לא היה איפוא כל טעם
וכל דחיפה פנימית להכין לדפוס עבודות אחרות. עברו שנים והמכון לא הוציא כל
ספר, וכמעט נשתכח שמו; אילולא פרסומי המכון ב&#8217;הארץ' וקצת מאמרים שנתפרסמו
באקראי בכתבי־עת שונים, כבר היו סבורים שהמכון שבק חיים לכל חי.</p>

<p>כזה היה המצב בשנות המלחמה.</p>

<p>ברם, כל זה לא היה אלא כלפי חוץ, למראית עין, ולפי דעת
מסתכלים שטחיים המעריכים כל פעולה רוחנית לפי משקל הנייר שהיא מוציאה
לדפוס. ואילו מבפנים, לא היו לו למכון שנות ברכה והתקדמות בחקר שירת ימי
הביניים כאותן שנות השפל של תקופת ת&#8220;ש–תש&#8221;ה. באותו פרק חלה בדיקתם העיקרית
של קטעי הגניזה, ותוצאותיה של בדיקה זו יש בהן כדי להביא למכון תקופת זוהר
חדשה.</p>

<blockquote>
<br />
</blockquote>

<h2 id="בהארכיוןשלהמכון">ב / הארכיון של המכון</h2>

<p>הנכנס לחדר העבודה של המכון לחקר השירה העברית, אשר בבניין
ספרית שוקן בירושלים, נתקל מבטו מצד ימין בשני ארונות פתוחים, שוי קומה
ושוני תוכן. הראשון מלא תיקי־קרטון חומים, שוי מידה ותאומי צורה, והשני מלא
ספרים מכורכים, שוני פורמאט ושוני היקף. הראשון הוא מדור הגגיזה, הכולל
צילומיהם של קרוב ל־4000 שרידי כתבי יד מתוך אחת־עשרה ספריות
שונות,<a href="#fn:5" id="fnref:5" title="see footnote" class="footnote"><sup>5</sup></a> ומקור כולם הגניזה הקהירית; והשני כולל
צילומי כתבי־יד שמחוץ לגניזה (בסך הכל כ־100 כתבי־יד שלמים, וכ־150 חלקים
נבחרים), השמורים בעשרים וחמש ספריות, מספריות אירופה
המפורסמות.<a href="#fn:6" id="fnref:6" title="see footnote" class="footnote"><sup>6</sup></a> אליהם מעטרפים כ־75 כתבי־יד
אוריגינאליים מתוך אספו הפרטי של מר שלמה ז. שוקן, השמורים בארון ברזל
שבחדר הסמוך; הללו הם קובצי שירים ותפילות ומחזורים מכל המנהגים, בתוכם גם
תיק של 23 קטעי גניזה אוריגינאליים.</p>

<p>זהו ארכיון השירה והפיוט של המכון.</p>

<blockquote>
<br />
</blockquote>

<p>מה בין ארון א' לארון ב'?</p>

<p>בשביל מי שאינו יודע גגיזה מהי, אציין חמש בחינות להערכת החומר הכלול בשני המדורות הנ&quot;ל:</p>

<p>א. קדמות החומר. הגניזה כוללת בעיקרה יצירות מתקופת האלף
הראשון שלאחר החרבן, ואילו החומר שבמדור ב ברובו מתקופת האלף השני
הוא.</p>

<p>ב. קדמות המקורות: כ&quot;י מן המאה השלוש־עשרה נמנה במדור ב עם
הקדומים ביותר, ואילו בגניזה הרי זה מקור מאוחר; שרוב כתבי הגניזה הם מן
התקופה שבין המאה התשיעית למאה השתים עשרה.</p>

<p>ג. מזרח ומערב. ארון א' מייצג בעיקרו את היהדות המזרחית
(בתקופה שבה ישב רוב עמנו במזרח) ארון ב' – את היהדות המערבית (את שיש בו
מן המזרח, כגון תימן וצפון אפריקה, שייך לתקופות מאוחרות).</p>

<p>ד. ידיעת החומר. החומר שבארון ב' רשום ברובו בספרי צונץ, וידוע ברב או במעט, ואילו ארון א' ברובו &#8216;טירא אינקוגניטא&#8217;.</p>

<p>ה. מצב החומר. בארון ב' כתבי יד שלמים, והחומר בדרך כלל במצב טוב ושלם, ואילו ארון א' כולו קטעים וקרעים ורובו מטושטש.</p>

<p>הבדלים אלה יוצרים גישה אחרת ומחייבים הכנה אחרת לכל אחד
משני המדורות הנ&quot;ל; והם טובעים חותמם על העבודה וקובעים אפיים של
העובדים.</p>

<blockquote>
<br />
</blockquote>

<h2 id="גהגישהוהתפיסה">ג / הגישה והתפיסה</h2>

<p><a href="#fn:7" id="fnref:7" title="see footnote" class="footnote"><sup>7</sup></a></p>

<p>גישה נכונה לפיוטי הגניזה כרוכה בהכרת מהותם וערכם. שירת
ימי הבינים בעיקרה דתית, שירת בית הכנסת, הפיוט. צונץ היה הקרטוגראף הראשון
של עולם הפיוט. גדלו של אותו עולם היה כגודל הארץ לפני בוא קולומבוס. רוב
משורריו, ילידי אירופה הם; אף ב&#8217;אוצרו' של דוידזון עדיין אירופה מכרעת. עם
גילוי הגניזה נתגלה היקפו המלא של עולם הפיוט, ונמצאת ארץ ישראל במרכזו.
אלא שעולם זה נהרס ברעידת אדמה קשה, ושברי הריסותיו נקלעו למרחקים. הרוצה
לעמוד על צורתו המקורית, עליו לאסוף את השברים והצרורות מכל מקומות
פזוריהם, לישב וללמוד איך לצרפם, ולהתקין ריקונסטרוקציה של הבניינים
המקוריים.</p>

<p>חוקרי הפיוט שלפני ייסוד המכון לא הספיקו להכיר את החומר
שבגניזה על בוריו; לא הספיקו לישב ולצרף קטע לקטע ושריד לשריד, להרחיק
קרובים שנתקרבו בטעות ולקרב רחוקים שנתרחקו בזרוע. הם באו ומצאו תלי חרבות,
ובתרמילם כלים נושנים שאינם ראויים למלאכה; ידיעות וקטגוריות וקני מידות
מימי צונץ, שהיו עשויים לשעתם ולא היו כשרים לתפקידם החדש. צא ובדוק בחומר
שנתפרסם במאספים וכתבי־עת שונים בחמישים השנים שלפני ייסוד המכון, ותמצא
שבעיקרם לא נזקקו החוקרים אלא לעניינים שמצאו להם מבחינת־מה נקודת אחיזה
במערכת הידיעות של הדורות הקודמים. אלמלא לא גילה שי&#8220;ר את שמו של יניי,
ועשאו נושא למחקר, לא היה דוידזון מגלה את &#8216;מחזור יניי&#8217;, ולא היה המכון
פותח את חקרי הגניזה בכינוסם של פיוטי יניי. קטע אנונימי, או סתם פייטן
שאינו ידוע ממקום אחר, לא משך את הלבבות, ופיוטי הדותה, למשל – אותו פייטן
קדמון שהקדיש יצירתו לזכר כ&#8221;ד משמרות כהונה שהיו בבית המקדש – ספק אם היו
זוכים לפירסום, אלמלא לא נתגלגלו לבית מדרשו של קאהלי, שמצא בהם ענין
מבחינת ניקודם העליון.<a href="#fn:8" id="fnref:8" title="see footnote" class="footnote"><sup>8</sup></a></p>

<p>משבאתי במגע עם פיוטי הגניזה הוברר לי מיד שיש להתחיל
מבראשית. לא פייטן פלוני ומשורר אלמוני ראויים לטיפול, אלא כלל כל היצירה
הפיוטית טעונה בדיקה ובחינה מחדש.</p>

<p>המטרה הראשונה צריכה להיות המעטת האנונימיות על ידי זיהוי
הקטעים וקביעת בעליהם. לשם כך יש לרכז את החומר כולו במקום אחד, ולהפוך בו
ולגלגל בו שנים על שנים מתוך אהבה ומסירות נפש, ומתוך אמונה תמימה שעבודה
זו עבודת קודש היא, ואין קץ ואין שיעור לערכה. חוקר המקדים את שאלת הערך
לידיעת החומר, אין כאן מקומו. רוב הקטעים כשלעצמם אין להם כל ערך; ערכם
בצירופם, בהשלמתם ההדדית.</p>

<p>ועוד מלה כלפי האסתיטיקן.</p>

<p>מי שבא וקנה־מידה של שירה לבד בידו, פסל עצמו מלכתחילה
מעבודת מחקר בפיוטי הגניזה. גישה אסתיטית גרידא יש בה משום מיעוט דמותה של
ספרות הפיוט, משום צמצום תחומיה וקיצוץ פניה מרובי הצדדים. ספרות הפיוט,
כפי שהיא מתגלית בגניזה, מקיפה את כלל כל החיים, ופניה שונים ומגוונים כפני
החיים עצמם. תקופת יצירת הפיוט היא תקופת האלף הראשון שלאחר החרבן, היא
תקופת הגבורה של היצירה הרוחנית שלאחר התנ&quot;ך, תקופת התלמוד והגאונים שטבעה
את קלסתר פניה של היהדות בכל התפוצות ולכל הדורות. ירושתה הרוחנית של אותה
תקופה כבירה לא נשתמרה בידנו אלא למקוטעין ובמשובש, לאחר עיבור צורה
וגלגולי גולה. בייחוד נתקפחה היצירה הארצישראלית, שבחלקה נדחתה ובחלקה
נטמעה ביצירה הבבלית. תולדות חיי עמנו במרכז הארצישראלי, מימי חתימת התלמוד
הירושלמי ועד תקופת מסעי הצלב, עדיין לא נכתבו, ולא ייכתבו כראוי כל עוד לא
נגאל ולא נתפרש החומר העצום שבגניזה, שחלקו הארצישראלי הגדול ביותר והמוזנח
ביותר הוא הפיוט. פיוטי הגניזה שרובם נתחברו במחציתו השניה של האלף האמור.
פירושם: סכום בל הערכים והתכנים הכלולים ביהדות בת זמנם. פירושם: צד שני של
מטבע היהדות, שבו נשתמרו כראוי כמה צורות מהותיות שניטשטשו ברבות הימים
בצידה האחר, הידוע והמפורסם.</p>

<p>יצירה רבת היקף זו, לכשנלמד להבין את לשונה, עשויה לשמש
חומר מצוין לבחינת היהדות על כל ערכיה וזרמיה הרוחניים, ולסייע הרבה בחקר
הנוסח המקורי של כלל כל היצירה הספרותית של התקופה האמורה.</p>

<blockquote>
<br />
</blockquote>

<h2 id="דכיצדמשתלטיםעלהחומר">ד / כיצד משתלטים על החומר</h2>

<p>נוטל אני קטע מקטעי הגניזה ומוצא בו פיוט המתחיל למשל
במילים &#8216;אתה נטעת גפן שורקה&#8217;, איך אדע אם יש עוד מקורות אחרים לפיוט זה בין
4000 קטעי הגניזה שבמכון? לכאורה יש להתקין תחילה מפתח לראשי הפיוטים שבכל
הקטעים, כדרך שעשה דוידזון ב&#8217;אוצר השירה והפיוט' לגבי מקורות שבדפוס, וכדרך
שעשו חברי במכון לגבי שאר כתבי היד. אלא שמיד הוברר שמפתח כזה בשביל קטעי
הגניזה יהא בו החסר מרובה על היש, שהרי הדברים אמורים בחומר שנתרסק ונתקטע
בדרכים שונות, ורוב הפיוטים תחילתם חסרה, ראשם בקטע שבלונדון וסופם בקטע
שבניו־יורק. לשם תיקון מפתח ההתחלות יש למצוא תחילה את עצם ההתחלות, ולשם
כך יש להשתמש בתחבולות מתחבולות שונות. יש להתקין מפתחות לסוגי הפיוטים
(יוצרות, קרובות, סליחות וכדומה), לימים שבשבילם נתחברו (פסח, שבועות,
סוכות, ושאר ימים מצויינים), לפסוקי תנ&quot;ך המשמשים להם מסגרת, לחרוזים
(בחרוז מבריח), ולתיבות חוזרות. בייחוד חשוב המפתח לתיבות חוזרות, שכמחצית
הפיוטים יש בהם איזו תיבה חוזרת או פזמון חוזר. הנה קטע של פיוט שתחילתו
חסרה; אתה מעיין בו ומוצא שבכל בית חוזרת תיבה מסויימת במקום מסויים, גש
למפתח התיבות החוזרות ותמצא חמשה–ששה מקורות לפיוטים שבהם אותה תיבה חוזרת;
בדוק במקורות הרשומים: אם לא תמצא בהם את תחילת הפיוט המבוקש, אפשר שתמצא
לפחות קטע משלים, או תופתע למצוא נוסח אחר, או חיקוי, או עיבוד מאוחר, או
איזה פרט מעניין שעקבותיו מוליכים לגילויו של המחבר או לקביעת זמנו.</p>

<p>הנה קטע של שמונה עשרה לי&quot;ז בתמוז, כמוכח מתוכו ומן התיבות
&#8216;בצום הרביעי&#8217; החוזרות בכל פיסקא ופיסקא במקום מסויים; מי המחבר? והיכן
תשלום הפיוט? אתה בולש ומחפש אחר אקרוסטיכון, אך מצב הקטע אינו עשוי להביאך
למטרה; אתה בודק במפתח התיבות החוזרות, אך עדיין אין בו כל רמז לפיוט כזה.
אין לך אלא להוסיף פתק למפתח, ולהמשיך בבדיקת שאר הקטעים; נזדמן לך קטע
נוסף, עשה בו כבראשון. לבסוף תמצא עשרה מקורות רשומים באותו פתק הרומז
לתיבות &#8216;בצום הרביעי&#8217;, ויוברר לך שתחילת הפיוט הוא &#8216;אז מאז שבר ביום זה
הוקרא&#8217;, ומחברו: שלמה החבר בירבי יהודה (כנראה הגאון הירושלמי שנפטר ב1051)
החתום בשמונה עשרה פסקאותיו של הפיוט, אות אות לפיסקא.<a href="#fn:9" id="fnref:9" title="see footnote" class="footnote"><sup>9</sup></a></p>

<p>דוגמא אחרת: כ&#8220;י אדלר (ניו־יורק) 2477 דפ' 1–2, מכיל סופו
של מעמד ליו&#8221;כ. משעמדת על סירוס הדפים (דף 1 הוא המשכו של 2), אתה מוצא שיש
כאן שלשה פיוטים אלה: א. סופו של פיוט אלפביתי; ב. הפיוט &#8216;אור יזרח להגיהם&#8217;
(דוגמת &#8216;אהללך בקול רם&#8217;, דוידזון א 1506); ג. סופה של שבעתא (ג' ברכות
אחרונות, שהן סוף המעמד). ובכן רק פיוט אחד ניתן להיכלל במפתח ההתחלות. מה
נעשה בשני האחרים? איך נרשום אותם למען נוכל להשתמש בהם לעת מצוא? והנה אתה
מתבונן למבנה השבעתא (הקטע מתחיל: יה שפוט אמונה) ומוצא שיש לה מסגרת
מקראית, היינו כל חלק פותח בתיבה מתיבות הפסוק &#8216;אם עוונות תשמר יה&#8217; וכו'
(תה' קל ג), הוה אומר, השבעתא התחילה במלת &#8216;אם&#8217;; אך הואיל ומאות פיוטים
מתחילות ב&#8217;אם&#8216;, הרי אין כאן אפילו נחמה פורתא. אבל אתה מוצא כאן עוד דבר:
באמצע כל פיסקא חוזר המאמר &#8216;סלח נא זכור נא&#8217;; ובכן עליך לרשום את השבעתא
בשלשה מפתחות: (א) במפתח ההתחלות, תחת &#8216;אם&#8217;; (ב) במפתח המקראות, תחת תהלים
קל ג; (ג) במפתח התיבות החוזרות (מלבד המפתחות לסוגים ולימים, העשויים
למטרות אחרות ואינם נוחים למציאת פיוט בודד). אלא, עד שלא תכניס את הפתק
למפתח א, קום ובדוק תחילה בשני המפתחות האחרים, ותמצא ששבעתא זו מתחלת
במלים: &#8216;אם יוקש עוונינו תשא ותסלח&#8217;, והיא נמצאת בכ&quot;י קמבריג&#8217; ט&#8220;ש
H5/185, וכ&#8221;י אוכספורד 2719/2, אלא ששניהם אינם מכילים אלא
את חציה (ג' ראשונות); עכשיו, עם המקור השלישי, נמצאת השבעתא כולה בידך,
וחתום בה בפירוש: יהושע הכ[הן], פייטן ארצישראלי קדמון שלפי כל סמניו הוא
הוא &#8216;יהושע&#8217; המובא ב&#8217;אגרונו' של רב סעדיה גאון בין ראשוני הפייטנים. הנה
השבעתא כלשונה:<a href="#fn:10" id="fnref:10" title="see footnote" class="footnote"><sup>10</sup></a></p>

<div style="margin-right:60px; margin-left: 60px;">

<blockquote>
<p>אִם  	  	   ˚יוֹקֶשׁ עֲווֹנֵינוּ תִּשָּׂא וְתִסְלַח</p>

<p>        יֵאָמֵן שְׁמָךְ אֵל טוֹב וְסַלָּח</p>

<p>         סְלַח נָא זְכוֹר נָא / יָד בַּמַּאֲכֶלֶת שָׁלַח</p>

<p>         יִשְׁעֵנוּ וּמָגִינֵּנוּ, עֶזְרֵנוּ מִקּוֹדֶשׁ שְׁלַח</p>

<br />
</blockquote>

<blockquote>
<p>        ברוך מגן אברהם</p>

<br />
</blockquote>

<blockquote>
<p>עֲווֹנוֹת  	  	 ˚הן אִם רָבוּ לְמַעַל</p>

<p>        הַצְלִילֵם בְּמֵי שׁוֹעַל</p>

<p>        סְלַח נָא זְכוֹר נָא / הוּשַׂם עַל הַמִּזְבֵּחַ מִמַּעַל</p>

<p>        הַחֲיֵּינוּ בְטָל, מוֹרִיד שְׁאוֹל וַיָּעַל</p>

<br />

<p>       ברוך מחיה המתים</p>

<br />
</blockquote>

<blockquote>
<p>תִּשְׁמוֹר  	  	 ˚וִיעוּדֶיךָ מִלִּנְקוֹם</p>

<p>          וְלֹא תִטּוֹר וְלֹא תִקּוֹם</p>

<p>         סְלַח נָא זְכוֹר נָא / וַיִּפְגַע בַּמָקוֹם</p>

<p>         וְנַעֲרִיץ וְנַקְדִּישׁ אֶת שְׁמָךְ בְּכָל מָקוֹם</p>

<br />

<p>          ברוך המלך הקדוש<a href="#fn:11" id="fnref:11" title="see footnote" class="footnote"><sup>11</sup></a></p>

<br />
</blockquote>

<blockquote>
<p>יָהּ  	  	 ˚שׁוֹפֵט אֱמוּנָה</p>

<p>     שְׁפוֹט לְצֶדֶק מֵרֹאשׁ אֲמָנָה</p>

<p>     סְלַח נָא זְכוֹר נָא / שֵׁירוּת שְׁמוֹנָה</p>

<p>     שְׁעֵה כְפָרִים שְׂפַת מִי מָנָה</p>

<br />

<p>     ברוך שאותך</p>

<br />

<p>יְיָ  	  	 ˚עִיזוּז וְגִיבּוֹר</p>

<p>     עֲוֹן נוֹשֵׂא וְעַל פֶּשַׁע יַעֲבוֹר</p>

<p>     סְלַח נָא זְכוֹר נָא / עַל פָּנָיו כְּהִשְׁגַּחְתָּה וַתַּעֲבוֹר</p>

<p>     עֲלֵי עָשׂוֹר נוֹדֶה לָךְ וּבְרֹאשֵׁנוּ עֲבוֹר</p>

<br />

<p>      וכתוב לחיים כל בני בריתך. ברוך הטוב</p>

<br />

<p>מִי  	  	 ˚הָאִיש הֶחָפֵץ חַיִּים</p>

<p>     הֵם עַמָּךְ הַיּוֹם בְּצִלָּךְ נְחוּיִים</p>

<p>     סְלַח נָא זְכוֹר נָא / ˚כָּל הַכָּתוּב לְחַיִּים</p>

<p>      כִּי עִמְךָ מְקוֹר חַיִּים</p>
</blockquote>

</div>

<p>ובספר חיים וג' וכתוב ואתם הדבקים ביי אלהיכם חיים כלכם היום. יי עוז לעמו יתן יי יברך את עמו בשלום. ברוך מעון.<a href="#fn:12" id="fnref:12" title="see footnote" class="footnote"><sup>12</sup></a></p>

<blockquote>
<br />
</blockquote>

<h2 id="הלבטיזיהוי">ה / לבטי זיהוי</h2>

<p>עכשיו נשוב אל פיוט א' שבאותו כ&#8220;י אדלר הנ&#8221;ל, ומיד נראה שהטוב שבמפתחות הוא הזכרון. הפיוט מתחיל באות ע' מסימן הא&quot;ב, כזה:</p>

<blockquote>
<p>[עוו]ן אם תשמור אין בנו [כח] לעמוד</p>

<p>ככתוב בדברי קדשך אם עונות תשמור יה</p>

<p>פשעי עמך יבוקשו ואינם / צור כי תסלח ותמחול לכל עונם</p>

<p>ככתוב סלח נא לעון העם הזה.</p>
</blockquote>

<p>אות ק מתחילה: קבעתה חוק עולם וכו&#8216;. בכל בית שתי אותיות
מסי&#8217; א&#8220;ב ופסוק. כאן אין לנו כל נקודת אחיזה בשביל מפתח אלא הפסוקים, אבל
הכנת מפתח למקראות כאלה עשויה לבלות חיי אנוש; שאין קץ לפיוטים המחתימים
בתיהם במקראות. מוטב להמתין עד שיתגלה ראש הפיוט. עקבתי אחריו כמה שנים,
וכבר היו בידי אחד עשר מקורות,<a href="#fn:13" id="fnref:13" title="see footnote" class="footnote"><sup>13</sup></a> ובכולם חסרה תחילתו, עד שמצאתיו סוף סוף בכ&#8221;י קמבריג' H6/58.
הפיוט מתחיל: אשמנו במעשינו אשר לא כדת, ונמצא גם בכ&quot;י דרופסי קוליג&#8216;,
כרשום בקטאלוג הלפר סי&#8217; 247/5. אכן את מחברו עדיין לא זכיתי לגלות.</p>

<p>דוגמא מאלפת מקטע של פיוט, שנתלש מגופו ויצא לשמש כפיוט לעצמו, פרסמתי בינתים ב&#8217;קרית ספר' כז (תשי&quot;א) עמ' 82–85.</p>

<p>כיוצא בו אתה מוצא בקטע המתחיל &#8216;כולם דצים עשות מילולו&#8217;
המופיע בעשרות מקורות – מאותם שכיניתים &#8216;סוג ב&#8217;, ידיעות המכון ריט – בין
פיוטים לפסח. לפי מבנהו הרי זה שריד מקרובה המשובצת בתוך מסגרת של פסוקי
שיר השירים. תיבת &#8216;כולם&#8217; היא ראש הפסוק &#8216;כולם אחוזי חרב&#8217; (שיה&quot;ש ג ח), ומלת
&#8216;דצים&#8217; פותחת באות ד' מסי' הא&#8220;ב. והיכן ראש הפיוט? מצורת המסגרת ניתן להסיק
שהפיוט התחיל בתיבת &#8216;מי&#8217;, ראש הפסוק &#8216;מי זאת עולה&#8217; (שיה&quot;ש ג ו), אך מה
תועלת בכך שעה שכמה עשרות פיוטים מתחילים ב&#8217;מי&#8216;? עברו שנים הרבה עד שמצאתי
שתחילת הפיוט הוא: מי זאת אפודה, והוא נמצא בתוך קרובת ר&#8217; יוסף (אבן
אביתור) בכ&#8221;י קמבריג' ט&quot;ש 16/15 8H (כ&#8220;י משובש, והפיוט מתחיל בדף ב' ע&#8221;ב במלת &#8216;אפודה&#8217;).</p>

<p>דוגמא אחרת: שנים על שנים חשדתי בפיוט &#8216;אנא ד&#8217; הסר אף&#8230;
אישרת יום זה' שבמקורות שונים, שהוא לר' יוסף אבן אביתור, אעפ&#8220;י שלא מצאתי
בו אלא סי' יצחק. והנה בא כ&#8221;י אדלר 2477 דף 15, והוכיח ששאר המקורות
לקויים, ובאמת חתום בו: יוסף בר יצחק.</p>

<p>ואין צריך לומר שכל המפתחות שבעולם לא יועילו לגבי אותו נוטריקון שבכ&#8220;י ט&#8221;ש H10/1112, שפירסמתיו במאמרי
&#8216;קוריוזים מפיוטי הגניזה&#8217; (&#8216;זכרון&#8217; להרב קוק זצ&#8220;ל, עמ' ש ואילך – &#8216;סיני&#8217;
חוב' סיון–אלול תש&#8221;ה, עמ' רצז) הנה קטע לדוגמא:</p>

<div style="margin-right:60px; margin-left: 60px;">

<blockquote>
<p>לצבי&#8230; נש'. בארבעה עשר בניסן</p>

<p>קץ זה נגמר&#8230; לקדוש. דודי זמ' ע' א' יתג'. רוגז</p>

<p>יכל' וק' יעובר. עבר ח' מן הא&#8216;. בז&#8217; איתני א' בא טמ' כל חוג'</p>

<p>יחד מנה להעביר נוג&#8216;. התא&#8217; חנט' פג'. פגיה עיניהם</p>

<p>באריאל. כש' הים נש' בה' לקדוש. (וכו').</p>
</blockquote>

</div>

<p>אין באותו כ&#8220;י אלא דף אחד, אך כולו כתוב בדרך זו משני
עבריו. מה טיבו של טכסט משונה זה? מן המילים הכתובות במלואן אני למד שיש
כאן מין נוטריקון של פיוטים, ואני נזכר בנוטריקון כיוצא בו, הנקרא &#8216;כתב
סירוגין&#8217;, שבו נכתבו כמה ספרי תנ&#8221;ך, כפי שהראה פרופ' קאהלי במקומות
שונים.<a href="#fn:14" id="fnref:14" title="see footnote" class="footnote"><sup>14</sup></a> אך אין הנידון דומה לראיה: בכתב
סירוגין נכתבה המלה הראשונה של הפסוק במלואה, ומשאר מלות הפסוק לא הובאו
אלא האותיות הנושאות את טעמי המקרא; כלומר, העיקר שם הקיצורים המראים לנו
איך לקרוא את הפסוק לפי כללי המסורה. ואילו בנידון דידן אין למצוא כל טעם
לקיצורים, והרושם הוא שהעיקר כאן המילים הכתובות במלואן, כלומר, המעתיק רשם
לו כאן את הנוסח הנכון (או נוסח אחר) של פיוטים שנמצאו בידו בנוסח משובש,
והעתיק במלואן רק את המילים השנויות במחלוקת, ואת שאר המילים כתב בקיצור,
לשם סימן והיכר לבתי הפיוט. זהו לדעתי פירושו של הנוטריקון הנידון.</p>

<p>אך מה טיבם של פיוטים אלה? למי הם, והיכן הנוסח המלא?
התשובה לכך ניתנה אחר כמה שנים, משהחלטתי לאסוף את פיוטי ר' שלמה סולימן
שנתקלתי בהם על כל צעד ושעל. פייטן זה, המכונה בגניזה: שלמה אלסנגארי – רמז
לעיר סנג&#8217;אר, ממערב למוסול, ששם מוצאו או מוצא אבותיו – נודע ראשונה לפני
עשרים שנה מתוך אחד מפיוטיו שהדפיס דוידזון בספרו &#8216;גנזי שכטר&#8217; ג' עמ' 125.
לאחר כמה וכמה בדיקות בארכיון הגניזה של המכון העליתי <strong>קרוב לשלש מאות</strong>
כתבי־יד שיש בהם מפיוטי סולימן, והוברר שמבחינת הכמות והתפוצה של פיוטיו
אין כיוצא בו בפייטני הגניזה, ורק קליר המפורסם יכול להתחרות בו. מלבד
מחזור שלם של יוצרות לכל שבתות השנה, המיוסדים על פרשיות התורה לפי סדר
קריאתן, חיבר סולימן קרובות ויוצרות כפולים ומכופלים לכל מועדי השנה ושאר
ימים מצויינים, וסך כל פיוטיו מתקרב <strong>לאלף</strong> (בתוכם כמובן הרבה מסופקים).
והנה בין פיוטיו לפסח נמצאת קרובה אחת המתחלת במילים &#8216;וארץ אצהיל בשירות
מנושקות&#8217; והמפוזרת קטעים קטעים בשלושים ושבעה מקורות שונים שהגיעו למכון.
לאחר צירוף הקטעים והקמת הטכסט על תילו הוברר שהנוטריקון הנ&quot;ל רומז לפיוטי
קרובה זו. הנה הנוסח המלא של הקטע המובא לעיל (מתוך הפיוט המתחיל: וקדוש
אילף חכמות ישישות. על מבנהו החיצוני והפנימי עי' &#8216;זכרון&#8217; ו&#8217;סיני'
הנ&quot;ל):</p>

<div style="margin-right:60px; margin-left: 60px;">

<blockquote>
<p>לִצְבִי וּלְאַרְצוֹתֶיהָ לֵיל זֶה נִשְׁמָר</p>

<p>בְּאַרְבָּעָה עָשָׂר בְּנִיסָן קֵץ זֶה נִגְמָר</p>

<p>עָנָה דוֹדִי וְאָמָר.</p>

<br />

<p>וְאָמַר יִשְׂרָאֵל אָשִׁירָה לִמְעוֹדְדִי</p>

<p>כְּשִׁירַת אַבְרָהָם הֲרִימוֹתִי יָדִי</p>

<p>כֵּן אָשִׁירָה נָא לִידִידִי שִׁירַת דּוֹדִי לְקָדוֹשׁ.</p>

<br />

<p>דּוֹדִי זְמָן עַל אוֹיְבָיו יִתְגַּבָּר</p>

<p>רוֹגֶז יִכְלֶה וְקָצֶף יְעֻבָּר</p>

<p>כִּי הִנֵּה הַסְּתָיו עָבָר.</p>

<br />

<p>עָבַר חָלַף מִן הָאָרֶץ</p>

<p>בִּזְכוּת אֵיתָנֵי אֶרֶץ</p>

<p>הַנִּצָּנִים נִרְאוּ בָאָרֶץ.</p>

<br />

<p>בָּאָרֶץ טָמוּן כָּל חוֹגְגֶיהָ</p>

<p>יַחַד מֶנָּה לְהַעֲבִיר נוּגֶיהָ</p>

<p>הַתְּאֵנָה חָנְטָה פַגֶּיהָ.</p>

<br />

<p>פַּגֶּיהָ עֵת יַחֲנִיט בַּאֲרִיאֵל</p>

<p>כְּשִׁירַת הַיָּם נָשִׁיר בְּהִיגָּאֵל</p>

<p>אָז יָשִׁיר משֶׁה וּבְנֵי יִשְׂרָאֵל לְקָדוֹשׁ.</p>
</blockquote>

</div>

<blockquote>
<br />
</blockquote>

<h2 id="ופיוטיםמשונים">ו / פיוטים משונים</h2>

<p>והנה שני קוריוזים אחרים: א. כ&#8220;י קמבריג' 1080.Or, תיבה א, סי 1, יש בו ששה דפים חרורים
ומטושטשים למחצה, המכילים פיוטים קצרים לפרשיות התורה, מפר' תולדות עד פר'
בהר. עיון ראשון מעמידך על העובדה שהללו הם קטעי פיוטים המתחילים כולם –
פרט לאחד – באות ק' מסימן הא&#8221;ב. הנה לדוגמא הקטעים לפרשיות
שמות–וארא:<a href="#fn:15" id="fnref:15" title="see footnote" class="footnote"><sup>15</sup></a></p>

<div style="margin-right:60px; margin-left: 60px;">

<blockquote>
<p>ואלה שמות</p>
</blockquote>

<blockquote>
<p>קָמִים לְהַמְעִיטָם רָצוּ / רָבוּ עַל כֵּן וּפָרָצוּ</p>

<p>וּבְנֵי יִשְׂרָאֵל פָּרוּ וַיִּשְׁרְצוּ</p>

<br />

<p>שָׁם עָצְמוּ לִמְאֹד / שָׁרְשָׁם נִגְזַע עַד מְאֹד</p>

<p>וַיִּרְבּוּ וַיַּעַצְמוּ בִּמְאֹד מְאֹד.</p>

<br />

<p>תָּקְפוּ בְלִדְתָּם / תֻּלְתְּלוּ בְתוֹלְדוֹתָם</p>

<p>וַתִּמָּלֵא הָאָרֶץ אוֹתָם.</p>

<br />

<p>אוֹתָם הֵיצֵירוּ צָרִים / וְחָשָה זְכוּת צוּרִים</p>

<p>לִפְנֵי אַדִּיר בָּאַדִּירִים קָ[דוֹשׁ].</p>

<br />
</blockquote>

<blockquote>
<br />
</blockquote>

<blockquote>
<p>וארא</p>

<p>קָדוֹשׁ נָם לְרוֹעֶה מִרְעוֹ / רָגְשָׁה עֵת עַמִּי לְהַרְעוֹ</p>

<p>בֹּא [דַבֵּר] אֶל פַּרְעֹה.</p>

<br />

<p>שְׁלִיחוּת אֵין בְּמַעֲנַיי / שָׁלִיחַ אֵיךְ אֶהְיֶה לַהֲמוֹנַיי</p>

<p>וַיְּדַבֵּר משֶׁה לִפְנֵי יְיָ.</p>

<br />

<p>תְּשׁוּעָה לְקוֹרְאֵי בְגָרוֹן / תִּקְוָה לָתֵת לַחֲבַצֶּלֶת הַשָּׁרוֹן</p>

<p>וַיְדַבֵּר יְיָ אֶל משֶׁה וְאֶל אַהֲרֹן.</p>

<br />

<p>אַהֲרֹן הָיָה מְדַבֵּר / אֵת אֲשֶׁר משֶׁה יְדַבֵּר</p>

<p>וּמַלְאָכָיו לָהֶם חִיבֵּר קָ[דוֹשׁ].</p>
</blockquote>

</div>

<p>זו צורת כל הקטעים. בכל קטע שלשה בתים חותמי פסוקים (מתוך
הפרשה) ובית רביעי הפותח במה שסיים קודמו ומסיים בתיבת &#8216;קדוש&#8217;. בשלושת
הבתים הראשונים חתומות האותיות קרש&#8220;ת מסימן הא&#8221;ב, ואילו בבית הרביעי אין
לכאורה שום סימן. מתעוררות כמה שאלות: מפני מה העתיק המעתיק רק את סופי
הפיוטים? היכן תחילותיהם, ואיך נמצאן? מי הוא המחבר?</p>

<p>על סוג הפיוטים אתה עומד מתוך אותו בית רביעי, המסיים
בתיבת &#8216;קדוש&#8217;. בתים כאלה, הנקראים &#8216;פזמוני קדוש&#8217;, הם בדרך כלל מסימני
ה&#8217;יוצרות&#8216;, ומספרם לרוב ארבעה: פזמון לכל שלשה בתים. המצוי אצל פיוטי
הגניזה יודע שיש בהם קטעי יוצרות למכביר, מהם המגיעים עד הפזמון הראשון,
מהם עד השני ומהם עד השלישי. מכאן אתה מגיע לפתרון השאלה הראשונה: מסתבר
שהיו לו למעתיק שלנו טכסטים לקויים מן היוצרות והשלימם ממקור אחר. שתי
השאלות האחרונות כרוכות זו בזו ופתרון האחת מוליך לפתרון חברתה. כלל גדול
ביוצרות, שמחבריהם חותמים את שמם בפזמונים הנ&quot;ל. דוק ותמצא שכל בית רביעי
בקטעים הנידונים, כלומר האחרון בפזמוני קדוש, מתחיל באות ה (תיבה ראשונה
אינה מן המנין, שאינה אלא סוף הבית הקודם): &#8216;אותם הצירו&#8217;, אהרן היה&#8217;, וכן
בכולם; הוה אומר: אות הא (מאחר שאינה מצטרפת לשום אות אחרת במקומה) היא
האחרונה באותיות שמו של המחבר, ואם נניח שגם בשלושת הפזמונים שקדמו לא חתם
יותר מאות אחת לפזמון, הרי ששם המחבר מורכב מארבע אותיות שהאחרונה היא ה.
מסקנה זו לא תחיש את הפתרון אלא לאחר שכבר ידענו מן הנסיון שבין מחברי
יוצרות לפרשיות נמצאים כמה פייטנים בשם &#8216;שלמה&#8217;, והתדיר שביניהם הוא שלמה
סולימן הנ&#8220;ל. אין לנו אלא למצוא נוסח מלא של אחד מיוצרותיו של סולימן,
המכוון לאחת הפרשיות שבכ&#8221;י הנידון, ומיד יוברר כי אמנם כהשערתנו כן הוא: כל
הקטעים הללו, חוץ משנים (כי תשא, ויקרא, שהם כנר' ליהודה בן בנימין), הם
סופי יוצרותיו של סולימן, ושני הקטעים שהובאו לעיל – תחילתם: &#8216;אחד עשר
שבטים כהואל&#8217; לפר' שמות, ו&#8217;אמרים נגוהים בעבור כמהים' לפר'
וארא.<a href="#fn:16" id="fnref:16" title="see footnote" class="footnote"><sup>16</sup></a></p>

<p>כיוצא בו אירע לפייטן אחר. כ&quot;י לונדון, בריטיש מוזיאום סי' 5557.Or, אות S, דף 22, מכיל בעמ' א את הפיוט הבא:</p>

<div style="margin-right:60px; margin-left: 60px;">

<blockquote>
<p>שָׂרָה יוֹם הַהוּא זֵירְזָה מָתְנֶיהָ בְּלִי רוֹעַ מַעֲלָל</p>

<p>סִיְּימָה פִּצְיוֹן אִישָׁהּ, רַב הַהוֹד וְהַמִכְלָל</p>

<p>שֶׁקֶר הַחֵן וְהֶבֶל הַיּוֹפִי אִשָּׁה יִרְאַת יְיָ הִיא תִתְהַלָּל, כְּמַאֲמַר קָ(דוֹשׁ).</p>

<br />

<p>בָּאוֹהֶל יוֹם הַהוּא בִּצְנִיעוּת הָיְתָה נְעִימָה</p>

<p>סֵתֶר פָּנִים שָׂמָה כִּצְנוּעָה תְמִימָה</p>

<p>כָּל כְּבוּדָּה בַּת מֶלֶךְ פְּנִימָה, בִּרְצוֹן קָדוֹ(ֹשׁ)</p>

<br />

<p>עֶדְנָה יוֹם הַהוּא נָסַבָּה אֵלֶיהָ בְּיִתְרוֹן</p>

<p>סַפֵּר יְסֻפָּר עִבּוּרָהּ לַדּוֹרוֹת בְּכִשְׁרוֹן</p>

<p>הוֹד וְהָדָר לְבוּשָׁהּ וַתִּשְׂחַק לְיוֹם אַחֲרוֹן, פְּנֵי קָ(דוֹשׁ).<a href="#fn:17" id="fnref:17" title="see footnote" class="footnote"><sup>17</sup></a></p>
</blockquote>

</div>

<p>אף אם לא תדע שעמ' ב מכיל &#8216;מאורות לוירא אליו&#8217;, תבין מעצמך
שהפיוט הנ&#8220;ל מיועד לפר' וירא. אך איזה מין פיוט משונה הוא זה, דומה כאילו
חסר משהו בין הבתים. תיבת &#8216;קדוש&#8217; שבסוף כל בית מעוררת חשד שאין כאן אלא
שלשה פזמוני־קדוש מתוך יוצר לפר' וירא. לפי זה בדין הוא שיהא שם המחבר חתום
בהם. ואמנם השם <strong>יוסף</strong> מציץ עליך מתוך כל בית ובית (יו&#8217;ם, ס&#8217;יימה פ&#8217;ציון;
יו&#8217;ם, ס&#8217;תר פ&#8217;נים; יו&#8217;ם, ספ&#8217;ר); מסתבר איפוא שראשי הבתים &#8216;שרה&#8217;, &#8216;באהל&#8217;,
&#8216;עדנה&#8217;, אינן אלא סופי הבתים שקדמו להן. עכשיו פתח פרשת וירא ותמצא שהתיבות
האמורות הן חלקי הפסוקים ו, ט, יב של הפרשה, היינו הפסוקים שחתמו את הבתים
ו, ט, יב, של היוצר. הרי שהמעתיק תלש מתוך היוצר את שלשת הפזמונים האחרונים
(הראשון פתח בוודאי בתיבה מתוך פסוק ג) והעתיקם משום מה לעצמם. אך היכן גוף
היוצר, ומי הוא אותו יוסף? את גוף היוצר עדיין לא מצאתי, אך המחבר אינו אלא
ר' יוסף אבן אביתור, מראשוני משוררי ספרד, שאף הוא – כסולימן ואחרים – חיבר
מחזור שלם של יוצרות לפרשיות התורה, המפוזרות בכתבי הגניזה. המכיר את לשונם
ומבניהם, אינו מהסס בזיהוי מחברם של הפזמונים הנ&#8221;ל. יתר על כן, גוף הכתב
דומה לכתב־ידו של אבן אביתור (הידוע לי ממקום אחר), ויתכן שלפנינו אוטוגראף
של המחבר, שחיבר תחילה את היוצר בלא פזמוניו (שהפזמונים מפסיקים את גוף
הענין) וחזר והשלימם לבסוף.</p>

<p>דברים שאמרתי להסבר הענין, הם בחינת א&quot;ב של חקר הפיוט ולא
נתכוונתי בהם אלא להדגים מקצת מן התחבולות וההתלבטויות הכרוכות בזיהוי
קטעים אנונימים.</p>

<blockquote>
<br />
</blockquote>

<h2 id="זקטאלוגלפיוטיהגניזה">ז / קטאלוג לפיוטי הגניזה</h2>

<p>תוך כדי התקנת מפתחות (שעדיין לא נשלמו), ובעזרתם, התחלתי
מפלס לי נתיבים ומציב ציונים בין עיי מפולת זו של קטעי הגניזה. אחורי
הצילומים נתכסו הערות על טיב הפיוטים ומחבריהם, ורמזים למקורות אחרים
ולקטעים משלימים. הערות אלה נתרבו ונשתכללו עם כל בדיקה נוספת, ואת שנעלם
מעיני בבדיקה ראשונה נתגלה בשניה, בשלישית או בעשירית. אלפי קטעים
אנונימים, שבמקום משכנם בספריות השונות הם בחינת יתומים אילמים, כאן ניתן
להם פה ונעשו ממללים; כל קטע התחיל מדבר בעדו ומכריו על טיבו ועל שלשלת
יוחסיו, ומאליה עלתה המחשבה להעתיק את ההערות הללו לתוך ספר, ולהתקין
קטאלוג לפיוטי הגניזה שבוודאי יביא תועלת לא רק לחוקרי הפיוט. אלא שעבודה
זו עשויה להסיחני לזמן רב מן העיקר, מן הטיפול בגוף הפיוטים ובקימום
הריסותיהם. היססתי וחככתי בדבר, התחלתי והפסקתי; לבסוף הכריעו גורמים מן
החוץ. עם התקרבות הנאצים לשערי הארץ, ובפרט לאחר הפצצת תל־אביב, נפל עלי
פחד וחסתי על עמל של שתים עשרה שנה שלא יארע לו אסון; החלטתי להעתיק את
ההערות ויהי מה; שאם יארע משהו לצילומים והיה ההעתק הנשאר לפלטה. בשנות
תש&#8220;ג–תש&#8221;ד נשלם הקטאלוג על שני כרכיו (מילואים ותיקונים נמשכים והולכים).
כרך א מכיל את קטעי קמבריג' (1400 סימנים מתוך אוסף טיילור־שכטר, אוסף
האוניברסיטה, וספריית וסטמינסטר קוליג'), וכרך ב כולל את שאר כל קטעי
הגניזה. בכרך א הובאו כל ראשי הפיוטים, ואילו בכרך ב, שרובו נתקן בתקופת
אל־עלאמיין וחששתי שמא לא אספיק, הוכרחתי על פי רוב לוותר על ראשי הפיוטים,
ולהסתפק בציון טיבם בלבד.</p>

<p>והנה לדוגמא כמה ערכים, מן הקצרים והאופייניים ביותר:</p>

<div style="margin-right:60px; margin-left: 60px;">

<p>טיילור־שכטר H3/31 (6 דפים): חלק והמשך מכ&quot;י אנטונין סי' 119. שבועות.</p>

<p>שרידי אזהרותיו של ר' יצחק אבן ג&#8217;יקטילה, כמוכח מתוך השוואת הטכסט עם הציטטאות שהובאו ביק&quot;ר (JQR) כרך ו 701–703.</p>

<p>קטעים אחרים מאזהרות אלה גם בכ&#8220;י ט&#8221;ש H3/75 dir=&#8220;rtl&#8221;&gt;, ואנטונין סי' 182.</p>

</div>

<p>ר' יצחק אבן ג&#8217;יקטילה, מתלמידי מנחם בן סרוק, ומרבותיו של
ר' יונה אבן ג&#8217;נאח, נמנה עם ראשוני המשוררים והמדקדקים של היהדות הספרדית.
אך מחיבוריו לא הגיע לידנו דבר, חוץ מכמה ציטאטות מתוך אזהרותיו לשבועות,
שהביא ר' משה אבן תבון בפירושו לאזהרותיו של אבן גבירול (עי' קובץ על יד,
תרנ&quot;ג עמ' 29–32). והנה ארבעת קטעי הגניזה המובאים בדוגמא הנ&quot;ל מכילים את
רוב האזהרות, ומתוכן אנו רואים שאף הוא, כהרבה מבני דורו, שייך לאסכולה
הסעדיאנית, ואזהרותיו, כאזהרותיהם של אבן אביתור, אבן גבירול, ר' יצחק בר
ראובן, ור' יהודה הלוי (לשבת הגדול), עשויות בדוגמת האזהרות של רב סעדיה
גאון. ראה ספר היובל לכבוד הפרופ' י. ג. אפשטיין (תרביץ שנה כ) עמ' 161
ואילך, ובאנציקלופדיא עברית, ערך אזהרות.</p>

<p>והרי שתי דוגמאות אחרות:</p>

<div style="margin-right:60px; margin-left: 60px;">

<p>טיילור־שכטר H3/71 (דף אחד):
שבועות. שריד מתוך היוצר &#8216;אמור לזרע תמימים&#8217; לר' ברוך שבכ&quot;י אוכספורד
2699/2, דפ' 79–80.</p>

<p>קטעים אחרים, עי' בריטיש־מוזיאום 5557.Or&quot;, אות H, דף 8; מוצרי 207 P.</p>

</div>

<p>ר' ברוך זה איני יודע מי הוא, אך הואיל ויוצרו הנ&#8220;ל עשוי
בדמותו ובצלמו של היוצר &#8216;אליך אגלה צפוני&#8217; לר' אוהב בן מאיר הנשיא אבן
שרתמיקש, שהדפיס ח. שירמן בידיעות המכון ד רעח, נראה שהוא ר' ברוך בן יצחק
אבן אלבאליה,<a href="#fn:18" id="fnref:18" title="see footnote" class="footnote"><sup>18</sup></a> בן דורו של ר' אוהב, ותלמיד הרי&#8221;ף, הנזכר ב&#8217;סדר חכמים' לנויבואר, כרך א עמ' 75, 77–78, 108.</p>

<div style="margin-right:60px; margin-left: 60px;">

<p>טיילור־שכטר H14/37 (2 דפים):
קינות קליר. (א) [איכה תפארתי מראשותי השליכו]. (ב) איכה אשפתו פתוח.
(ג) דף ב: [איבדתי קישוטי ם עשרה, צונץ 52]. (ד) אפילת נירות וקציצת
מנורות. (ה) אם אויב ייחר על עם המובחר, השוה סי' H14/18 dir=&#8220;rtl&#8221;&gt;.</p>

<p>בפיוט א, אות ש, נאמר: והרי שמונה מאות ותשעים וארבע שנה
להתכלה נוסח הדפוסים: והרי כמה שנים להתכלה), הוה אומר, הכ&#8220;י נעתק בשנת
894 לחורבן כלומר בשנת 963 לספה&#8221;נ.</p>

</div>

<p>על פי התאריכים שבקינות קליר, שנשתנו משנה לשנה, ניתן לקבוע מתוך מידה מסויימת של ודאות,<a href="#fn:19" id="fnref:19" title="see footnote" class="footnote"><sup>19</sup></a> את תאריך הכתיבה של המון כתבי יד שבגניזה. הנה כמה דוגמאות:</p>

<p>בכ&#8220;י אוכספורד 2745/16 כתוב בקינה הנ&#8221;ל: והרי אלף ועשרים וחמש להתבהלה (!), נמצא שהכ&quot;י נעתק בשנת 1094.</p>

<p>בקינה אחרת של קליר, איך תנחמוני הבל (דוידזון א 2860), נאמר בכ&#8220;י ט&#8221;ש H14/12: והנני עשונה / הרי תשע מאות
ותשעים ושמונה שנה (בדפוסים ובכ&quot;י מאוחרים, כגון מחזור נירנברג, נאמר:
והנני עגומה יותר מאלף שנה), הרי שהכ&#8220;י נעתק בשנת 1067. ואילו בכ&#8221;י
ט&#8220;ש H5/167 נאמר שם: והנני עשונה / הרי תשע מאות ותשעים ושלש שנה, היינו, כ&#8221;י זה נעתק חמש שנים לפני קודמו (1062).</p>

<p>וכן נאמר בכ&#8220;י H14/11, בין קינה
לקינה: על זה אגדיל קינה ואעשה מספד כתנים ואבל כבנות יענה הרי תשע מאות.
כאן הניח המעתיק מקום פנוי לתשלום העשרות והיחידות; מכל מקום לא יאוחר זמן
הכתיבה למאה הי&#8221;א.</p>

<p>ובאחד מפיוטי ר' יוסף אבן אביתור שבכ&quot;י קמבריג' (1080.Or, תיבה א סי' 2) נאמר: שוכנת בגלות היום כמה
זמנים תשע מאות ושלשים ושתי שנים (דף ב. ראש הפיוט מטושטש). הוה אומר
שהפיוט נעתק (או נתחבר) בשנת 1001.</p>

<p>אך יש להיזהר מפני מספרים מטעים, כאותם שנכשל בהם רפאפורט בשעתו.<a href="#fn:20" id="fnref:20" title="see footnote" class="footnote"><sup>20</sup></a> והנה מה שאירע לי בימים אלה: כ&#8220;י ט&#8221;ש K25/5, דף אחד, מכיל סוף הקינה &#8216;בכו אחי&#8217;
המיוחסת לאבן אביתור (שירמן, קובץ על יד, תרצ&#8220;ט ת&#8221;ש; ועי' סיני ניסן–אייר
תשי&quot;א, עמ' כד, הערה 1) ואחריה קינת קליר, איכה [תפארתי מראש]ותי השליכו,
הנפסקת עם החרוזים דלקמן: בגיא חמת ברבלה כנקטל מכהני / אלף וחמש מאות
(נוסח כ&quot;י מוצרי 475P: אלף ושלש מאות) גלה יסוד
מכוני / וסע מתוכו אומר ונתתי [משכני] (ע&quot;כ). מספר זה התמיהני, שכן סבור
הייתי שרצונו לומר, מיום שחרב בית המקדש עברו 1500 שנה. אך הכיצד? כ&#8220;י זה
עם הניקוד הבבלי המורכב נעתק בסוף המאה השש־עשרה? בדקתי בדפוסים וכתוב בהם:
הרי כמה שנים גלה וכו'; הרי שכך הבינו המדפיסים והמפרשים, ומחקו את המספר
שלא היה מכוון לשעתם וכתבו במקומו &#8216;הרי כמה שנים&#8217;, ממש כמו שעשו בתאריך
השני שבאותה קינה, כנזכר למעלה. עיינתי בכ&#8221;י H14/37 הנ&quot;ל, משנת 963, והוברר כי אמנם הוטעו והטעו מעתיקים מאוחרים בשל
מספר שלא עמדו על טיבו. אף כאן כתוב בפירוש: אלף וחמש מאות! ועל כרחך אתה
אומר שאין המספר רומז לשנים שעברו מימי החרבן אלא לדבר אחר.<a href="#fn:21" id="fnref:21" title="see footnote" class="footnote"><sup>21</sup></a>
מהו אותו דבר? לדעתי רצונו לומר שהאויב גילה וחשף את אבן
השתיה המונחת על פי התהום, בעומק 1500 אמה מתחת לקרקע (ירוש' סנהדרין י
ה&quot;ב).</p>

<blockquote>
<br />
</blockquote>

<h2 id="חכינוסיפיוטים">ח / כינוסי פיוטים</h2>

<p>זיהוי קטעים אנונימים, כל כמה שיש בו כשלעצמו מן התועלת
למדע ומשום סיפוק לחוקר, אינו מטרה סופית. חקר הפיוט פירושו חישוף מהותה של
היצירה הפיוטית, מתוך מיצוי כלל כל הבעיות המקופלות בה. לשם כך דרושים
ראשית כל טכסטים שלמים ומתוקנים. מכאן תפקידו וגורלו של מי שנטפל לחקר
פיוטי הגניזה. עליו להכין תחילה את הטכסטים שהוא מתעתד לחקור. פירושו של
דבר: ליקוט צרורות ושברים לשם ריקונסטרוקציה של בניינים הרוסים. ברי שאדם
אחד בלבד לעולם לא יגיע לעצם המטרה; שקימום הריסותיהם של אלפי פיוטים עשוי
למוצץ את לשדו ולהעסיקו כל ימיו. ולא עוד אלא שסכנת דבקות בקליפה והיסח
הדעת מן התוך מרחפת על מעשיו; שמטיבען של פעולות הריקונסטרוקציה שהן מטות
את הדעת בראש וראשונה על הצורה החיצונית. ההכרה, שאין לטפל ביצירת פייטן
אחד אלא מתוך הכרת יצירותיהם של שאר כל הפייטנים, מעמידה את בעליה בפני
תפקיד פנטאסטי שאין להעלותו על הדעת. האומנם אשב ואעתיק את כל פיוטי הגגיזה
שבארכיון המכון? ועדיין אין כאן אלא כמחצית החומר כולו; סוף סוף כמה
אספיק?</p>

<p>הרהורים כאלה וכיוצא באלה יש שבאו ביעף ובמעומעם ונעלמו.
יצר הסקרנות עשה את שלו ובולמוס הפיענוח וההעתקה לא הרפה ממני כל שנות
המלחמה.</p>

<p>בראש וראשונה נולד ההכרח לאסוף את פיוטי סולימן הנ&quot;ל (פרק
ה); ולא משום שפיוטיו חשובים משל אחרים, אלא משום שהם מרובים מהם ומתגלגלים
תחת ידך בכל עת ובכל שעה, ומטרידים דעתך ומעכבים ומפריעים. יש לאספם ולסלקם
הצידה, לפנות דרכים ולמעט את הצפיפות בג&#8217;ונגל זה של פיוטי מאות פייטנים,
שנתרסקו ונתערבבו ונשתלבו ונסתרגו, זה בתוך זה, וזה על גבי זה. ודאי,
פירושו של כינוס זה הוא: בדיקת הגניזה כולה, ובירורם וזיהוים של שאר כל
השרידים האנונימים. אך הוא הדין לגבי שאר כל הפייטנים; כל פייטן שאתה נזקק
אליו מחייב בדיקת החומר כולו, מחייב <strong>הכרת</strong> החומר כולו.</p>

<p>כינוסם של פיוטי סולימן נמשך רוב שנות המלחמה. מושג מה מטיב העבודה אפשר לקבל מתוך המספרים הבאים:</p>

<p>פיוטיו לשבועות (שרידי שמונה קרובות) מלוקטים מתוך שבעים
כתבי יד; פיוטיו ליום כיפור – מתוך ששים כ&#8220;י; שתי קרובותיו לפסח – מתוך
חמישים כ&#8221;י; יוצרותיו לפרשיות התורה – מתוך שבעים ושלושה כ&#8220;י; סוכות ושאר
עניינים – מתוך ארבע עשר כ&#8221;י; מסופקים – מתוך עשרים וחמישה
כ&quot;י.<a href="#fn:22" id="fnref:22" title="see footnote" class="footnote"><sup>22</sup></a></p>

<p>לשם השוואה יש לזכור ש&#8217;פיוטי יניי' נתלקטו בשעתם מתוך מאה חמישים ושבעה כ&quot;י בלבד.</p>

<p>תוך כדי טיפול בפיוטי סולימן מצאו תיקונם עשרות פייטנים
אחרים. נתלקטו ונאספו פיוטי ר' שמואל השלישי בן הושענא חבר הסנהדרין
הירושלמית בסוף המאה העשירית<a href="#fn:23" id="fnref:23" title="see footnote" class="footnote"><sup>23</sup></a> (כ־400 פיוטים
מתוך 170 כ&quot;י); רוב פיוטי ר' יוסף אבן אביתור (כמה מאות), ובתוכם מחזור של
יוצרות לכל שבתות השנה; פיוטי יוסי בן יוסי ותקופתו, פיוטי רב סעדיה גאון
שנתגלו במכון לאחר הופעת סידורו,<a href="#fn:24" id="fnref:24" title="see footnote" class="footnote"><sup>24</sup></a> פיוטי דויד בן נשיא,<a href="#fn:25" id="fnref:25" title="see footnote" class="footnote"><sup>25</sup></a> ומאות פיוטים לפייטנים אחרים,
ראשונים ואחרונים. במסגרת של &#8216;פיוטים על סדר פרשיות&#8217; הכוללים קרובות
ושבעתות, יוצרות ומערבות, ומהווים כארבעים אחוז מכל פיוטי הגניזה שבמכון,
נאספו כל השבעתות ורוב רובם של היוצרות והקרובות. נוסף עליהם אוסף של
פיוטים לחנוכה, לראשי חדשים, לתפילת טל וגשם ועניינים אחרים.</p>

<p>שאלה אחרת שעדיין לא נפתרה היא: כמה פייטנים בגניזה? מנין
עראי, לפי החומר שבמכון, העלה כשלוש מאות שמות. אך לא כל מי שחיבר פעם איזה
פיוט לעת מצוא נקרא פייטן. מכל מקום אם נעמיד את מספר הפייטנים הוותיקים
ששרידי יצירתם נשתמרו בגניזה, על מאתים, יהא זה אומדן זהיר ולא רחוק מן
האמת. הללו חיו בארצות המזרח, וקצתם בספרד, בין המאה הששית
והשלש־עשרה.</p>

<p>כינוס פיוטיהם חייב להיות מן המטרות הראשונות של המדע העברי.<a href="#fn:26" id="fnref:26" title="see footnote" class="footnote"><sup>26</sup></a> הנסיונות שנעשו במכון לחקר השירה
העברית, הכשירו את הקרקע לכך ומחייבים מעשים בקנה־מידה גדול. יש לצרף כוחות
צעירים על מנת שיתחנכו ויתמחו בעבודה זו, שאינה נלמדת בשום בית ספר ובשום
אוניברסיטה; ויש לבדוק את החומר שעדיין לא הגיע למכון, והמרוכז בעיקרו
באנגליה, רוסיה ואמריקה. כינוס שיטתי לא יוכל לוותר על כך; שכל קטע שמחוץ
למכון, יש בו משום השלמה ומילואים ומשום תיקון הנוסח למה שכלול
במכון.</p>

<blockquote>
<br />
</blockquote>

<h2 id="טעלהמדוכה">ט / על המדוכה</h2>

<p>אותם ימים לא ידעתי שעה של קורת רוח כשעת ההתייחדות עם
פיוטי הגניזה. כל קטע הסיעני לעולם אחר ומילאני ציפיה ומתיחות: מה יתגלה
כאן? פייטן חדש? רעיון חדש? חידוש לשוני, או רמז הסתורי? מלים אלה שאני
קורא כאן מתוך הקטע שבידי, כמה שנים עברו מיום שיצאו ראשונה מפי המחבר? מכל
מקום, זה אלף שנים ששפתי אנוש לא הגו אותן. אפשר אין קריאתי עושה כל רושם
בעולמו של הקב&quot;ה? האין איזה משהו מהווייתו הקדומה של המחבר זע למקרא
שפתיי?.</p>

<p>והנה אני קורא:</p>

<div style="margin-right:60px; margin-left: 60px;">

<blockquote>
<p>סַעְתִּי מִבַּיִת עֲשׂוֹת סֻכָּה בְּהַר הַבַּיִת</p>
</blockquote>

</div>

<p>מה פירושו? האין רגלי הפייטן עומדות בהר הבית? אימתי היה
הדבר? האין למצוא סמוכין לכך בשאר הפיוטים? ושוב מתחילה הפיכה בקטעי
הגניזה. והנה חרוזים כיוצא בו:</p>

<div style="margin-right:60px; margin-left: 60px;">

<blockquote>
<p>בָּאתִי לְהִתְוַודּוֹת בְּשַׁעַר חַצְרוֹתָיו</p>
</blockquote>

</div>

<p>או:</p>

<div style="margin-right:60px; margin-left: 60px;">

<blockquote>
<p>עֲנֵנוּ בְּעֵת קָרְאֵנוּ בְּשַׁעֲרֵי אוּלָם</p>

<p>וְתָבוֹא בָם כְּקֶדֶם אֱלֹהֵי עוֹלָם</p>
</blockquote>

</div>

<p>או:</p>

<div style="margin-right:60px; margin-left: 60px;">

<blockquote>
<p>נִמְצָא חֵן הַיּוֹם בְּעֵינֶיךָ / בְּעָמְדֵנוּ בְּשַׁעֲרֵי מְעוֹנֶיךָ</p>

<p>בְּשַׁעֲרֵי מְעוֹנֶיךָ סָדַרְנוּ תְפִלָּה / הַמְצִיאֵנוּ סְלִיחָה וּמְחִילָה</p>
</blockquote>

</div>

<p>והרבה כיוצא בהם. הרי כאן פיוטים המחוברים לקרקע; שלא כשאר
כל חבריהם הנראים כמרחפים באויר, מעבר למקום וזמן, ונטולי כל בית־אחיזה.
וראה זה פלא, בית זה המובא לאחרונה הוא קטע מפיוט הנמצא גם בדפוס (דוידזון,
אוצר השירה והפיוט א 7759) ומה שונים הנוסחאות זה מזה! הנה נוסח
הדפוס:</p>

<div style="margin-right:60px; margin-left: 60px;">

<blockquote>
<p>נִמְצָא חֵן בְּעֵינֶיךָ / רוֹכֵב שְׁמֵי מְעוֹנֶיךָ</p>

<p>סְלִיחָה הַמְצִיאֵנוּ וּמְחִילָה / חֶסֶד וְרַחֲמִים וְחֶמְלָה</p>
</blockquote>

</div>

<p>מה גרם לשינויים אלה? ברי, מציאות אחרת. פיוט שנדפס
ב&#8217;מחזור רומניא', שוב אין אומריו &#8216;עומדים&#8217; בשערי הר הבית. מכאן מתבקעים
ויוצאים כמה אפרוחי הכרה חדשה ונפתח פתח למחקרים חדשים (ראה סיני, ט, רפח;
קרית ספר כז 87).</p>

<p>והנה קטע אחר (כ&quot;י קמבריג' 3600.Add, דף 8):</p>

<div style="margin-right:60px; margin-left: 60px;">

<blockquote>
<p>עוֹבְדִים עֲדֵי עֶרֶב ‏/ עֶלֶץ בָּם יִרֶב / עֲמוּסֵי דִינֵי חוֹרֶב / רַוַּה טַלֲלֵי  	 טָל</p>

<p>עוֹשֵׂי בָאֲדָמָה / עֲבוֹדַת הָאֲדָמָה / עִלַּצְתָּ (בִ)נְעִימָה / בְּעֵת שָׁרוּ  	 טָל</p>

<br />
</blockquote>

<p>ולהלן:</p>

<blockquote>
<p>פּוֹעֲלִים יְגֵעִים / פְאֵר לְצוּר מַגִּיעִים / פּוֹנִים וְנִרְגָּעִים / עַל רֵבֶץ ‏  	 טָל</p>

<p>צַהֲלוּ אִכָּרִים / צֹאן לָבְשׁוּ כָרִים / צְמָחִים נִכָּרִים / מָדְגָּנִים  	 בְּטָל<a href="#fn:27" id="fnref:27" title="see footnote" class="footnote"><sup>27</sup></a></p>

<br />
</blockquote>

</div>

<p>האין כאן שירת איכרים ופועלים השבים בערב מעבודתם?</p>

<p>ומה טיבו של קטע זה, המנוקד ומפוסק לפסוקים ומזוין בכל טעמי המקרא, כפרק מפרקי תנ&quot;ך?</p>

<blockquote>
<p>אַל תִּנְהַג עַצְלוּת בְּעַצְמֶךָ</p>

<p>גַּם בְּדֶרֶךְ כְּסִילִים אַל תְּהִי הוֹלֵךְ.</p>

<p>אֱזָר-נָא כְגֶבֶר חֲלָצֶיךָ</p>

<p>הַאֲזִינָה לְמִלַּי וְאַל תָּקָץ בָּהֶם.</p>

<p>שָׁמְרֵם כְּבָבַת עֵינֶיךָ</p>

<p>וְאָז בְּכָל מַעֲשֶׂיךָ תַצְלִיחַ</p>

<br />
</blockquote>

<p>קטע מבן סירא? לא! הקדמה לתרי&quot;ג מצוות בסגנון משלי, כמוכח מהמשכו:</p>

<blockquote>
<p>בְּטֶרֶם כָּל דָּבָר דַּע בְּנַפְשֶׁךָ</p>

<p>כִּי יֵשׁ אֱלוֹהַּ, בּוֹרֵא כָל אֵלֶּה וּמַמְצִיאָם.</p>

<p>הוּא יְיָ אֱלֹהֶיךָ הַמַּעַלְךָ מֵאֶרֶץ מִצְרַיִם</p>

<p>הַמַּנְחִילְךָ אֶת אֶרֶץ כְּנָעַן</p>

<p>הַבּוֹחֵר בְּךָ מִבֵּין כָּל הָעַמִּים</p>

<p>הַמַּנְחִילְךָ אֶת הַתּוֹרָה</p>

<p>לְמַעַן הָקִים שְׁבוּעָתוֹ אֶת אֲבוֹתֶיךָ.</p>

<p>יַחֲדֵהוּ, אֱהֹב אוֹתוֹ, יְרָא מִמֶּנּוּ, קַדֵּשׁ שְׁמוֹ.</p>

<p>גַּם שְׁמַע אֶל הַנָּבִיא הַמְדַבֵּר בִּשְׁמוֹ</p>

<p>אַךְ אִם נְבוּאָתוֹ כַּחוֹק וְכַמִשְׁפָּט (וכו').</p>

<br />
</blockquote>

<p>מקורו ט&#8220;ש H3/59, דף אחד, מלא
הערות בשוליו ובין השיטין, ותרגום ערבי לקצת מן הפסוקים. אפשר שהמחבר הוא
אחד מחכמי קירואן, שכפי שהעיד עליהם רס&#8221;ג היו בהם שחיברו ספרים בדרך המקרא;
ואפשר שהוא מאוחר יותר. מכל מקום לפנינו שריד מסוג ספרי החכמה שנתחברו
בחוגם של פוריסטים וקלאסיציסטים שלא הודו בסגנון הפייטנים, ונשאו עיניהם
למשלי שלמה ולמשלי בן סירא.</p>

<p>לחוג כיוצא בו שייכים כנראה אותם משלי קדמונים, שקצתם
ניתנו ב&#8217;הארץ' מיום ג אלול תש&#8220;ג (= מבחר השבעים, סי' 31) ויום כה כסלו
תש&#8221;י; וכן שני הפסוקים דלקמן:</p>

<blockquote>
<ol>
<li><p>הָקֵץ עָצֵל דַּיֶּךָ מִנּוּם גָּרֵשׁ כָּזָב פֶּן תּוֹסֶיף חֵטְא.</p></li>
<li><p>אַתָּה גוֹחִי צוּר מִבֶּטֶן כָּל זֹעַם סַף קָדְשְׁךָ נַפֵּץ.<a href="#fn:28" id="fnref:28" title="see footnote" class="footnote"><sup>28</sup></a></p></li>
</ol>
</blockquote>

<p>שניהם נמצאים בזה אחר זה בכ&#8220;י ט&#8221;ש H3/96 ובכ&#8220;י מוצרי 280/2P, ומרומזים בכ&#8221;י פ&#8220;פ
גניזה סי' 167. אני קורא ומהרהר, מה טיבם, ופתאום מתייצבות לעיניי, בכל אחד
משני הפסוקים, עשרים ושתים אותיות הא&#8221;ב וחמש אותיות כמנפ&#8220;ץ! (במקום &#8216;תוסיף&#8217;
צ&quot;ל תֹסף, כמו שמות י כח) האם שימשו פסוקים אלה לתלמידי בית הספר, לשם
לימוד האלף&#8221;בית?</p>

<p>והרי קוריוז אחר:</p>

<blockquote>
<p>תַּעַן וְתֹאמַר לָאֵל יָדוֹ נְטוּיָה</p>

<p>אַתָּה אֱלֹהִים וּלְךָ הַהוֹדָיָה</p>

<p>שְׁמוֹ יְיָ בִּיהוּדִיָּה</p>

<p>אֶלָהָא שְׁמֵה תַּרְגוּמִיָּא</p>

<p>כדא כדא באלפרסיה</p>

<p>סלו סלו באלנוביה</p>

<p>שמא שמא באלסאמריה</p>

<p>יגיש יגיש באלחתיה</p>

<p>תוי תוי באלבנדקיא</p>

<p>תחא תחא באלכאסכיא</p>

<p>ואצטפאז אצטפאז באלארמניא</p>

<p>יזד יזד באללאניה</p>

<p>אגמירתו (אגמירתו) באלגורזיא</p>

<p>מטנתא מטנתא באלרומיא</p>

<p>קיריס קיריס באללמניא</p>

<p>בגדא בגדא באלאפרנגיה.</p>

<br />
</blockquote>

<p>זהו קטע מפיוט שתחילתו חסרה, ונדפס בספרו של מאן, היהודים במצרים וכו' ח&#8220;ב 106, מתוך ט&#8221;ש 8H23/6. מאן לא
פירשו. כשהגיע צילומו למכון התחלתי תוהא על קנקנו. בקטע זה מובא שמו של
הקב&#8220;ה בארבע-עשרה לשונות. ברי שמחברו לא ישב ובדק במילונים; אף אין להעלות
על הדעת ששלט בכל הלשונות הללו. אבל מסתבר שהיה מעורב עם הבריות וישב באיזו
עיר מרכזית של סוחרים מכל הארצות, או שהיו לו עסקים בארצות שונות. מכל מקום
אישיות מעניינת, וכדאי להכיר את שמו. לא ארכו הימים והשאלה נפתרה: זהו סופו
של הפיוט &#8216;ספר וספר וסיפור הם ספורות&#8217; שבכ&#8221;י קמבריג' 1080.Or, תיבה א סי' 8, ומחברו ר' סהלאן ראש כלה, שעמד בראש הקהילה
הבבלית שבפוסטאט (קהיר העתיקה) בתחילת המאה האחת-עשרה, והיה מן האישים
הפעילים והמפורסמים ביותר שבדורו.<a href="#fn:29" id="fnref:29" title="see footnote" class="footnote"><sup>29</sup></a> השוואת
המקורות מראה ששניהם משובשים, ועל כל פנים אין בידי להכריע בין שיבושי
מעתיקים לטעויות המחבר. הנה נוסח הקטע בכ&quot;י ב (כמה שמות לא נכפלו, ואחרים
נשמטו לגמרי):</p>

<p>מלך עולם אדון כל הבריה / לך התהלה ולך ההודיה / שמו יי בעבריה (!) /</p>

<p>אלהא שמה תרגומיה / שמיה קרים (קרי: קיריס) בסרוסטיה (!?) / כדא</p>

<p>בפרסיה / סלו סלו באלוביה (!) / יגש יש (!) בחתיה / שומא בכותיה (!)</p>

<p>ברדו (!) באלבנדקיה (!) / אללה שמו בערביה. (עד כאן בכ&quot;י).</p>

<p>אשר לזיהוי הלשונות והארצות, עלי להניח את הדבר למומחים ללשונות המזרח. רובן פירש לי מר ש. מ. שטרן, ואלו הן:</p>

<p>כדא Khuda בפרסית; אלנוביה, כנראה Nubia בסודאן; יגיש, כנראה ברברית: יכוס; תוי, תיאוס; אלבנדקיא, ויניציא; אלכאסכיא, בט בקאוקאז; אצטפאז
Asdevazd בארמנית; יזד Jazd באיראנית; אללאניא, השבט הידוע בקאוקאז; מטנתא, יונית
M&#8217;authentes (מושל); אלרומיא, ביזאנטיה; בגדא, כנראה סלאווית (bog). ואלאפרנגיה (צרפת), כנראה כינוי לאירופה כולה.</p>

<p>אלסאמריה (שו' ז) &#8216;וכותיה&#8217; בנוסח ב&#8216;, הוא שומרונית. &#8216;ברדו&#8217;
בנוסח ב&#8217; הוא כנראה &#8216;בגדא&#8217; שבנוסח א. תמוה ייחוסו של &#8216;קיריס&#8217;
לאלמניא.</p>

<p>אכן לא חסרו מומנטים של חוויות והפתעות שונות. וגדולה מכל
היתה חווית השפע שעברתני כל אימת שעמדתי לבדוק את הגניזה מחדש. היה כאן
משהו מהרגשת מי שעומד על שפת האוקיינוס ואומר לחצותו בשחייה. עשרת אלפים
דפי גניזה! אימתי אספיק לקרותם! הן יש וקריאת דף אחד מעכבתני יום תמים.
הריכוז הדרוש לפיענוחו של כתב מטושטש, או להשלמת טכסט לקוי, יש בו מן
החתירה כלפי נשמת המחבר. רק מתוך ריכוז נפשי כזה יש לו לאדם תקוה לכוון
לדעתו של המחבר ולהנצל מטעויות ותיקונים מגוחכים – ואיך זה יעלה על דעתי
לקרוא ולפענח הכל! ואמנם רעיון כזה יש בו מתפיסת המרובה, וכל כמה שחזרתי
ובדקתי את החומר במשך שבע-עשרה שנות קיומו של המכון, עדיין נשאר הרבה שלא
קראתי, או שקראתי ולא עמדתי על טיבו.</p>

<blockquote>
<br />
</blockquote>

<h2 id="יגלגוליפיוטים">י / גלגולי פיוטים</h2>

<p>פיוטי הגניזה משולים לחרבות כרך גדול ששרידי בנייניו
מעידים על תקופות-יישוב שונות; בניינים מאוחרים נבנו בצידם של עתיקי יומין,
ויש שבניינים חדשים הוקמו משרידיהם של ארמונות עתיקים.</p>

<p>בספרות הפיוט מוצאים אנו סוגים שונים עולים ויורדים,
מגיעים לשלטון בתקופה מסויימת וחוזרים ומסתלקים, ומפנים מקום לסוגים אחרים.
תקופת הפייטנים עלומי-השם, שקדמה ליניי, היא בעיקרה תקופת ה&#8217;סליחה'
וה&#8217;המנון&#8216;; אחריה באה תקופת שלטון ה&#8217;קרובה&#8217; ותקופת יניי וקליר); אחריה –
לערך מן המאה השמינית ואילך – תקופת ה&#8217;יוצר' וה&#8217;מעריב&#8216;, ואחריה – מעין חזרה
לסוג הסליחה – תקופת ה&#8217;בקשה&#8217; וה&#8217;תוכחה' (מרס&quot;ג ואילך). לא שבכל תקופה לא
היה שולט אלא סוג אחד; בתקופת הסליחה היו גם כן קרובות ויוצרות, אלא שעדיין
היה בהם יותר מיסוד התפילה מאשר מיסוד הפיוט. משכבשה ה&#8217;קרובה' את במת
הפיוט, בלעה את הסליחה ואת ההמנון, ואילו ה&#8217;יוצר' עדיין לא יצא מכלל נוסח
של ברכות קריאת שמע. עם תגבורת ההשפעה הבבלית קמה מחלוקת בין מתנגדי הפיוט
– תלמידיהם של גאוני בבל, שטענו שאין להפסיק את התפילה דעמידה באמירת
פיוטים – לבין חסידי הפיוט, חניכי המסורת הארצישראלית; וכתוצאה מכך – ואולי
בצירוף גורמים אחרים – עלה ה&#8217;יוצר' וירש מקומה של הקרובה, ולא הניח לה אלא
תחום המועדים והימים הנוראים, שקדושת המסורת הקדומה גברה בהם על כח
ההתנגדות. בימי רב סעדיה גאון התחילו רוחות חדשות מנשבות בעולם המחשבה
והרגש, ונתבקשו צורות חדשות לביטוי ספרותי, ואז התחילו הבקשות והתוכחות
מתרבות והולכות – יש לבדוק עד כמה יש כאן מהשפעתן של כיתות ערביות מסויימות
– ודוחקות רגליהם של שאר הסוגים. כך נראה לי לפרש את השתלשלות הדינאסטיות
הספרותיות בעולם הפיוט.</p>

<p>וכאן עולה השאלה: מה אירע לפיוטי הקרובות בתקופת שלטון ה&#8217;יוצר&#8216;? ומה אירע ליוצרות בתקופת ה&#8217;סליחה&#8217; המחודשת?</p>

<p>והנה כמה תופעות בפיוטי הגניזה מראות לנו מעין &#8216;גלגול&#8217;
מסוג לסוג. במחקרי יניי (ידיעות ב, רכ) הראיתי כמה צורות של גלגולי פיוטים
בתוקף חילופי מנהגים בין א&quot;י ובבל. אבל שם עדיין נשארו הפיוטים בתחום סוגם,
סוג הקרובה. כאן אביא כמה דוגמאות של גלגולים מסוג לסוג, המראים לנו
שמחורבנו של סוג אחד נבנה חברו (והשוה צונץ, ריטוס עמ' 115):</p>

<p>א. הפיוט &#8216;אומן ניהג דור&#8217; הוא חל ה' מקרובת &#8216;אבכתי ונבוכתי&#8217; ליהודה (ט&quot;ש H15, 140), פייטן מתקופת יניי וקליר, ואותו פיוט מופיע במקום אחר (ט&quot;ש H14/50) כסתם קינה לת&quot;ב.</p>

<p>ב. הפיוט &#8216;תאות שחקים תכונים בזרת&#8217; הוא ח&#8220;ב מקרובת אבן אביתור לשחרית יו&#8221;כ (כ&#8220;י 25, (Westm. III, ואילו בכ&#8221;י ט&quot;ש H8/23 הובא כסליחה, ובסופה רמז ל&#8217;אל מלך'.
וכדי ליטול הימנו את חותם הקרובה השמיטו המעתיקים את חרוזו האחרון (פצח
בקראם) המסיים ברמז לפסוק מתוך &#8216;סדר&#8217; היום.</p>

<p>ג. הזולת &#8216;תחת אשר לא שמענו&#8217; לרס&#8220;ג (סידור, עמ' שפד) מובא בכ&#8221;י אוכספורד (2742/13, דף 118) בין סליחות לת&quot;ב.</p>

<p>ד. והנה דוגמא מאלפת ומעניינת ביותר (נדפסה בינתיים ב&#8217;מזכרת עמנואל&#8216;, בודאפשט תש&quot;ז, עמ&#8217; 148–149</p>

<blockquote>
<br />
</blockquote>

<table>
<thead>
<tr class="header">
<th><p>קרובת יניי,</p> <p>לסדר ויקרא כה לה</p>
<p>(פיוטי יניי עמ' קע)</p> <p>אָז רָשׁ כְּעָשִׁיר עָשִׂיתָה</p>
<p>בְּכֵן עָשִׁיר בְּרָשׁ נִיסִּיתָה</p> <p>גֵּאָה וְגָאוֹן שָׂנֵאתָה</p>
<p>דּוֹלֶה וּמַשְׁפִּיל נַעֲשֵׂיתָה.</p> <p>הֵן עָשִׁיר בְּעָשְׁרוֹ לֹא יַאֲמִין</p>
<p>וְעָנִי בְעָנְיוֹ לֹא יַאֲמִין</p> <p>זְכוּת וְחוֹבָה תִּכְתּוֹב יָמִין</p>
<p>חִילּוּף יֵשׁ לְכָל יָמִים.</p> <p>טוֹב אַתָּה וְלַכֹּל פּוֹתֵחַ יָד</p>
<p>יִידַעְתָּנוּ הֱיוֹת אֵלּוּ לָאֵלּוּ כְּיָד לְיָד</p> <p>כִּי פָתוֹחַ תִּפְתַּח יָד</p>
<p>לְעֵת בְּאָח תָּמוּךְ וְתָמוּט יָד.</p></th> <th><p>מי כמוך לפר' בחוקותי</p>
<p>(אוקספורד 2721/2, דף 35. בין יוצרות</p> <p>לפרשיות, לסולימן וליהודה בן בנימין):</p>
<p>מי כמ' אז רש כעשיר עשית</p> <p>    בכן עשיר כרש נשאת (!)</p>
<p>    גאה בעשרו שאת (!)</p> <p>    דל ושפל נעשת (!)</p>
<p>מי כמ' הן עשיר בעשרו לא יאמין</p> <p>    ועני בעניו לא יתמין (!)</p>
<p>    זכות וחובה מטמ(ין) (!)</p> <p>    חילוף לכל יש בעפר להטמין (!)</p>
<p>מי כמ' טוב אתה לכל ופותח יד (!)</p> <p>    ידעת להחיות מטי יד (!)</p>
<p>    כלכול פתיחת יד (!)</p> <p>    להמציא לנו כשרו יד (!)</p></th>
</tr>
</thead>
<tbody>
<tr class="odd">
<td><p>לויקרא כה יד</p> <p>(פיוטי יניי עמ' קסז)</p>
<p>מִסְפָּר אֵין לִשְׁנוֹתֶיךָ</p> <p>נֵצַח נְצָחִים שֵׂיבוֹתֶיךָ</p>
<p>סָתַמְתָּה פֵירוּשׁ שְׁמוֹתֶיךָ</p> <p>עַל אַרְצָךְ תָּמִיד תְּשׁוּעָתֶיךָ</p>
<p>פָּקַדְתָּה פֶשַׁע עוֹלָם</p> <p>צְמִיתוּת לְבַל...</p>
<p>קִנְיַן אֲחֻזַּת עוֹלָם</p> <p>רְצוּיֶיךָ נָחֲלוּ לְעוֹלָם</p>
<p>שְׁחוֹרָה אֲשֶׁר קָנִיתָה</p> <p>שֶׁפֶר נַחֲלָה הִקְנֵיתָה</p>
<p>תֵּת לְמִמְכָּר שְׂדוֹת תֵּבֵל</p> <p>תְּשׁוּעָה..... [הַיּוֹבֵל]</p></td>
<td><p>יי מלכנו</p> <p>(שם כהמשך הפיוט הקודם)</p>
<p>יי מל' מספר אין לשנותיך</p> <p>    נצח נצחים ישיבותיך (!)</p>
<p>    שמת לארץ במצותיך (!)</p> <p>    על ים לרצותיך (!)</p>
<p>יי מל' פקוד אחוזת עולם (!)</p> <p>    צמיתות לבל תהי בעולם</p>
<p>    קוממיות העלינו בבנין אולם (!)</p> <p>    רצוייך ינחלו לעולם.</p>
<p>יי מל' שנים וימים יספרו</p> <p>    שחר ונשף אליך יסברו</p>
<p>    תמו בגזרות ובאנחות נשברו</p> <p>    תחיש לקנותם כי חנם נמכרו.<a href="#fn1" class="footnote-ref" id="fnref1" role="doc-noteref"><sup>1</sup></a></p></td>
</tr>
</tbody>
</table>
<section class="footnotes" role="doc-endnotes">
<hr />
<ol>
<li id="fn1" role="doc-endnote"><p>הבית האחרון הוא על פי פיוטי יניי, עמ' קסח, פיוט ג. – בכ"י: נשף ושחר.<a href="#fnref1" class="footnote-back" role="doc-backlink">↩︎</a></p></li>
</ol>
</section>

<p>השינויים שבנוסח כ&quot;י אוכספורד ברובם שיבושי מעתיקים הם
ואין לעמוד על עיקרם. אך סופי הפיוטים נשתמרו כהלכה והם מראים לנו כיצד
הצליח פייטן מאוחר להתאים לצרכי יוצרותיו פיוטי קרובות עתיקות שעברה שעתן:
מסופו של פיוט א הרומז אצל יניי לפסוק ראשון של ה&#8217;סדר' עשה סיום הרומז
לקריעת ים סוף (&#8216;כשרו יד&#8217; – כאותם שראו את היד הגדולה על הים) כדין פיוטי
&#8216;מי כמוך&#8217;, ומסופו של פיוט ב הרומז אצל יניי לפסוק שני של הסדר עשה סיום
הרומז לגאולה, כדין פיוטי &#8216;יי מלכנו&#8217;.</p>

<p>מה יש כאן? גנבה ספרותית? אמנם רס&#8220;ג מעיד על זייפנים שחברו
ספרים על שמות קדמונים &#8216;כדי לשום שם גדול לספריהם&#8217; (ברצלוני–יצירה עמ' 21),
ואם כן, מסתבר שלא חסרו גם פלגיאטורים. אף על פי כן חוששני משום עיוות
הדין, אם נייחס לפייטנים, מחברי שירים שבקדושה, מחשבת פיגול של פלגיאטורה
מודרנית, וספק גדול אם עצם המושג של גנבה ספרותית הגיע אצלם לכלל תודעה.
מסתבר יותר שברוב המקרים נעשו הדברים מתוך תום־לב ומתוך אמונה, שמצוה לדובב
שפתי ישנים.<a href="#fn:30" id="fnref:30" title="see footnote" class="footnote"><sup>30</sup></a> מכל מקום, בדרך זו נבלעו כמה וכמה
מפיוטי הקדמונים ביצירת הדורות שלאחריהם, והמשיכו את קיומם בגלגולים שונים.
יש שם באותו כ&#8221;י אוכספורד כמה פיוטים כיוצא בו, ולדעתי כולם גלגולי פיוטי
קדמונים הם.</p>

<blockquote>
<br />
</blockquote>

<h2 id="יאחזיוןהשפעשלפיוטיהגניזה">יא / חזיון השפע של פיוטי הגניזה</h2>

<h3 id="א">א</h3>

<div style="margin-right:60px; margin-left: 60px;">

<blockquote>
<p>יוֹם יוֹם אֲחַדֵּשׁ בְּרָכָה עַל מַעֲשֵׂה אֵל וּפָעֳלוֹ</p>

<p>הַמְחַדֵּשׁ בְּכָל יוֹם מַעֲשֵׂה בְרֵאשִׁית בְּמָעוֹז גָּדְלוֹ</p>
</blockquote>

</div>

<p>בדבריו אלה של ר' יוסף אבן אביתור (מאורה לפר' וישלח,
אוכספורד 2712/31) גלום סוד יצר היצירה של הפייטנים הקדמונים. כאן חיה
מסורת עתיקה ארצישראלית שנמסרה איש מפי איש, מפייטן לפייטן, ושימשה יותר
מאלף שנים מעין שאור מפרה ומגדל בספרות הפיוט. בירושלמי ברכות (פ&#8220;ד ה&#8221;ד)
נאמר: ר' אחא בשם ר' יוסי (אומר) צריך לחדש בה (בתפילה) דבר בכל יום,
אחיתופל היה מתפלל שלש תפילות חדשות בכל יום&#8230; ר' אליעזר היה מתפלל תפלה
חדשה בכל יום, ר' אבהו היה מברך ברכה חדשה בכל יום. ובמדרש תהלים (בובר,
סוף פרק פז) אומר ר' יהודה בר סימון בשם ר' מאיר: כשם שהבאר נובע מים חדשים
בכל שעה כך ישראל אומרים שירה חדשה בכל שעה. תכונה זו של היהדות
הארצישראלית היא היא שגידלה את הפיוט והיא שמפרשת לנו את החיזיון הזה של
שפע היצירה הפיוטית שמצאנו בגניזה.</p>

<p>לא גזרות יוסטיניינוס ולא שאר כל הגזרות הצמיחו את הפיוט,
כפי שנוטים לומר כמה חכמים (לאחרונה טיפל בכך הפרופ' י. מ. גוטמן ז&#8220;ל
ב&#8217;הסוקר' תרצ&#8221;ט; ועי' קאהלי The Cairo Geniza עמ'
24 ואילך); גזרות ושמדות מרחיבים את חוג הנושאים של ספרות הפיוט, מטים זרמי
יצירה קיימים לאפיקים חדשים, אבל אין בכוחם ליצור יש מאין. גזרות
יוסטיניינוס יכלו להשפיע על תכונת הפיוט, שיהא קולט ומבליע בתוכו את המדרש
וההלכה שנאסרו, אבל לא יכלו ליצור סוג ספרותי חדש ומסובך, בעל חוקים וכללים
של יוצרים אמנים, הלנים בעומק יצירתם מתוך שיקול הדעת ויישוב הדעת. יצירת
הפיוט אינה אלא פרי אותה תכונה האמורה של היהדות הארצישראלית שמעולם לא
השלימה עם נוסח של קבע בתפילה. התפילה היתה חלק מן החיים, וככל דבר של חיים
חל בה חוק התמורה והשינוי, יש עמה גידול וצמיחה ותסיסה מתמדת, והיא יוצאת
יום יום בכלים חדשים.</p>

<p>זוהי בעצם ההכרה המהפכנית ביותר שהעניקה הגניזה למדע
הפיוט. לאורה מסתלקות חבילות חבילות של קושיות ששימשו אבני נגף בדורו של
צונץ, ובת־צחוק עולה על שפתינו למראה ההתלבטות של חוקרים ראשונים לנוכח
הקרובות הכפולות של קליר וה&#8217;עבודות' הכפולות והמשולשות של יוסי בן יוסי.
היום אנו יודעים שכל פייטן ותיק חיבר, או עלול היה לחבר, מדי שנה בשנה
פיוטים חדשים. היום אנו יודעים שספרות הפיוט אינה מצומצמת בתחומי הימים
המצויינים, אלא מקיפה את כל ימות השנה. לא רק חגים ומועדים נתקשטו בפיוטים,
אלא כל שבת ושבת זכתה לסדר־פיוטים חדש; ולא שבתות בלבד, אלא כל יום מימות
השבוע קיבל את צביונו בפיוטים חדשים; ולא רק תפילת בית הכנסת, אלא אף ברכת
המזון זכתה לטיפולם של הפייטנים (עי' ידיעות המכון ה). וכל קהילה וקהילה
ופייטניה, וכל פייטן ופייטן וסדרי פיוטיו. זוהי התמונה מפעולת הפייטנים,
כפי שהיא משתקפת מתוך הגניזה.</p>

<p>כשגילה דוידזון את &#8216;מחזור יניי&#8217; (תרע&quot;ט) נפקחו העינים
לרווחה למראה יצור משונה זה שלא הכירו דוגמתו בספרות הפיוט. הרבה גורמים
נצטרפו יחד כדי להגביר את האפתעה – ראשון לחורזי חרוז; רבו של קליר, ושניהם
צומת הבעיות מראשית חקר הפיוט; המנהג הארצישראלי שבפיוטיו, והמסיבות שבהן
נתגלו – אבל הנקודה המכרעת היתה נעוצה בעובדה שפיוטים אלה אינם מכוונים
לשום חג ומועד ולשום יום מן הימים המצויינים, אלא לסתם שבתות; כלומר, הוברר
שיניי חיבר בשביל כל שבת ושבת &#8216;קרובה&#8217; (סדרת פיוטים לתפילת העמידה) חדשה,
וכל קרובה מיוסדת על קריאת התורה של אותה שבת. ומאחר שלפי המנהג
הארצישראלי, המונח ביסודם של פיוטי יניי, נחלקה התורה לכל הפחות למאה
וחמישים &#8216;סדרים&#8217; שקריאתם לא נשלמה אלא אחת לשלוש שנים (המחזור השלשי,
בניגוד למחזור השנתי של מנהגנו), נמצאנו למדים שיניי חיבר לפחות מאה
וחמישים קרובות לשבתות בלבד, חוץ ממה שחיבר לימים טובים ולשאר ימים
מצויינים.</p>

<p>זו היתה ראשית ההכרה המהפכנית הנ&quot;ל.</p>

<p>עם המשך החקירה בפיוטי הגניזה הוברר יותר ויותר שדוגמת
יניי אינה תופעה חד־פעמית. בסמינר של הפרופ' קאהלי באוניברסיטה של בונא
נתגלו שרידי קרובות לכ&#8220;ד משמרות כהונה, כלומר, קובץ של קרובות לסתם שבתות,
אלא שכל קרובה מוקדשת לזכרו של אחד המשמרות ששימשו בבית המקדש, לפי סדרם
בדהי&#8221;א כד ז–יח (עי' ידיעות המכון ה קיא; תרביץ כב 28); כמו כן נתגלה שם
פייטן אחד בשם יהודה, שחיבר קרובות לכל שבתות השנה לפי פרשיות התורה של
המחזור השנתי.<a href="#fn:31" id="fnref:31" title="see footnote" class="footnote"><sup>31</sup></a></p>

<p>משהתחיל המכון בפעולתו התחילו מתגלים והולכים פייטנים
שונים, שכל אחד חיבר מחזור שלם של פיוטים לכל שבתות השנה ומועדיה; מהם לפי
המחזור השלשי, כגון אותו שמעון בירבי מגס שחיבר קרובות ל&#8217;סדרי' התורה
בדוגמת יניי (ידיעות ב רכא), ויוסף בירבי ניסן משוה קריתים שחיבר יוצרות
לסדרים (ידיעות ה קנט); ומהם – והם הרוב – לפי מנהגנו, מנהג המחזור השנתי.
הדברים אמורים ביוצרות לפרשיות התורה המהווים כשלשים אחוז מכל פיוטי
הגניזה. מחבריהם – כחמשה עשר ידועים לי בשמם – רובם בני המאה העשירית
והאחת־עשרה, אך יש ביניהם אחד החותם שמו אלעזר בירבי קילר, והוא חידה
קלירית שאינה מתיישבת עם זמנו ומקומו של קליר המפורסם.<a href="#fn:32" id="fnref:32" title="see footnote" class="footnote"><sup>32</sup></a> משאר המחברים אזכיר כאן את ר' שלמה סולימן הנ&#8220;ל, את ר' שלמה בן
יהודה (ספק הבבלי ספק הגאון הירושלמי הנ&quot;ל), את ר' שמואל השלישי הנ&#8221;ל (פרק
ח) שזוהה במכון כמחברם של היוצרות שפירסם ווייס ב&#8217;הצופה לחכמת ישראל' משנת
תרפ&quot;ד; את ר' יוסף אבן אביתור, המשורר המנודה שברח מספרד לארצות המזרח (סוף
המאה העשירית) ושם, מסתבר, למד לעשות כפייטני ארץ ישראל; ואחרון אחרון,
פייטן המושך את העין בלהטוטי לשונו, ושמו לכאורה שלמה, כפי שחתום
ביוצרותיו, אלא שבדיקת השנים האחרונות העלתה שאינו אלא רב סעדיה גאון
בכבודו ובעצמו (עי' &#8216;מלילה&#8217; ספר ג–ד עמ' 166–184).</p>

<p>יוצרות אלה יש בהם כדי להעיד על תקופת־פריון מחודשת ביצירת
הפיוט, שבה חל מעין מעתק של נקודת הכובד מסוג ה&#8217;קרובה' לסוג ה&#8217;יוצר'. אך לא
זה העיקר כאן. כוונתי להבליט ולהדגים את עקרון החידוש המתמיד, הפועל ומפעיל
בספרות הפיוט מראשית צמיחתה.</p>

<blockquote>
<br />
</blockquote>

<h3 id="ב">ב</h3>

<p>מקוצר המצע לא אוכל להביא כאן דוגמאות מן היוצרות; שכל
יוצר מורכב משלשה עד שמונה פיוטים, והעניינים עמוקים וטעונים ביאור נרחב
(מטעם זה לא הובאו כאן דוגמאות מן הקרובות).</p>

<p>כנגדם אביא כאן שתים שלוש דוגמאות מסוג אחר, ששימש אף הוא
בכל שבתות השנה, אלא שפיוטיו קצרים ופשוטים מן היוצרות. כוונתי לסוג
<strong>השבעתא</strong>; אך מן הראוי להקדים כמה דברי הסבר:</p>

<p>ספרות הפיוט נשתלשלה מתוך תפילת בית הכנסת, וסוגי הפיוט
מכוונים לסוגי התפילה ונקראים בשמותם. תפילת חובה יש בה שני יסודות: תפילת
העמידה, וברכות קריאת־שמע. תפילת העמידה הולידה בפיוט את
הקרובה<a href="#fn:33" id="fnref:33" title="see footnote" class="footnote"><sup>33</sup></a> על שלוש צורותיה: <strong>קדושתא</strong> (לתפילת
שחרית של שבת ויו&#8220;ט, על שום שרק בה אמרו &#8216;קדושה&#8217; בא&#8221;י); <strong>שבעתא</strong> (שבע
ברכות של שבת ויו&quot;ט, לתפילה שאין בה אמירת קדושה); <strong>ושמונה עשרה</strong> (לתפילת
חול). ברכות קריאת שמע הולידו את ה&#8217;יוצר' ואת ה&#8217;מעריב&#8216;. פייטן ארצישראלי
שנטל על עצמו לפאר בפיוטיו איזו שבת שהיא, היה חייב לחבר מעריב ושבעתא לליל
שבת, יוצר וקדושתא לתפילת שחרית, ושבעתא לתפילת מוסף (ואולי עוד שבעתא
לתפילת מנחה). אך מסתבר שלא בבת אחת כבש הפיוט את התפילה כולה. התמונה
העולה מתוך הגניזה היא כזאת: כתבי יד עתיקים אינם מכילים בשביל סתם שבתות
אלא קדושתות ושבעתות (יוצרות ומעריבים מופיעים רק לימים טובים או
מצויינים), ואילו כתבי יד מאוחרים מכילים בעיקרם יוצרות ומיעוטם יש בהם גם
שבעתות ומעריבים, אבל אין בהם מן הקדושתות אלא קטעים, שרידי תקופה קודמת,
שבה עמדה הקרובה במרכז היצירה הפיוטית. מכאן באתי לידי אותה חלוקה ספרותית
לפי סוגים שולטים, כפי שתיארתיה בפרק י&#8217;. מכל מקום ניתן לומר שהשבעתא
האריכה ימים מן הקדושתא,<a href="#fn:34" id="fnref:34" title="see footnote" class="footnote"><sup>34</sup></a> והיא משמשת בצידם של
יוצרות ומעריבים עוד במאה העשירית והאחת עשרה, שעה שהקדושתא כבר נעלמה מזמן
מבמת הספרות הפיוטית של סתם שבתות, ונתייחדה לשימושם של ימים טובים
בלבד.</p>

<p>מן השבעתות שנתחברו לסתם שבתות נשתמרו בגניזה כמה מאות,
ומן החלק שהגיע למכון עולה שלל צבעים של צורות מצורות שונות שאפשר להעמידן
על שני טיפוסים עיקריים:</p>

<p>(א) שבעתות מיוסדות על פרשיות התורה (או על &#8216;סדרי&#8217; המחזור
השלשי). פסוקי הפרשה משמשים לרוב מסגרת חיצונית, כבדוגמא דלקמן (כ&#8220;י
אוכספורד 2742/5. חלק מכ&#8221;י 2741/17):</p>

<div style="margin-right:60px; margin-left: 60px;">

<br />

<blockquote>
<p>ז' ברכות לוארא<a href="#fn:35" id="fnref:35" title="see footnote" class="footnote"><sup>35</sup></a></p>
</blockquote>

<blockquote>
<p>א. וַיְּדַבֵּר ‏יְיָ אֶל  	 אֲבִי סוֹכוֹ עֲבוּר שִׁבְטֵי חֲיָילַיִים</p>

<p> 	  	         בִּיאוּר שְׁמִי לֹא גִלִּיתִי לָהֶם בְּמִילּוּלַיִים</p>

<p> 	  	         גִּזְעֵיהֶם לְגוֹנֵן כְּמוֹתָם בִּמְקוֹם עֲמִידַת רַגְלַיִם</p>

<p> 	  	         כֵּן יָגֵן יְיָ צְבָאוֹת עַל יְרוּשָלָיִם.</p>

<p> 	  	         ברוך מגן</p>
</blockquote>

<blockquote>
<p>ב. וָאֵרָא אֶל  	 דּוֹרְשֵׁי אֱלוֹהַּ כָּל בָּשָׂר</p>

<p> 	  	         הַמַּחֲזִיקִים בְּדָת אֲשֶׁר לָמוֹ נִמְסַר</p>

<p> 	  	         וּמִצְוֹת עֲשֵׂה וְלֹא תַּעֲשֶׂה לָהֶם הֻמְסַר</p>

<p> 	  	         דֶּרֶךְ חַיִּים תּוֹכְחוֹת מוּסָר</p>

<p> 	  	         ברוך מחיה</p>
</blockquote>

<blockquote>
<p>ג. וְגַם הֲקִימוֹתִי  	 זִכְרוֹן בְּרִיתִי לַיְּשִׁישִׁים</p>

<p> 	  	         חוֹק שְׁבוּעַת שְׁמִי יְקַדְּשׁוּ מְקֻדָּשִׁים</p>

<p> 	  	         טַפֵּי שְׁלשָׁה אֲבוֹת הַיְשִׁישִׁים</p>

<p> 	  	         וִהְיִיתֶם לִי קְדוֹשִׁים</p>

<p> 	  	         ברוך האל</p>
</blockquote>

<blockquote>
<p>ד. וְגַם אֲנִי שָׁמַעְתִּי נַאֲקַת  יֶלֶד שַׁעֲשׁוּעִי</p>

<p> 	  	             כְּפָדִיתִי אוֹתָם בְּחוֹזֶק אֶזְרוֹעִי</p>

<p> 	  	             לָהֶם עִינַּגְתִּי בְּשַׁבַּת מַרְגּוֹעִי</p>

<p> 	  	  	             וַיִּשְׁבְּתוּ הָעָם בַּיּוֹם הַשְּׁבִיעִי</p>

<p>                ברוך מקדש</p>

<br />
</blockquote>

<blockquote>
<p>ה. לָכֵן אֱמוֹר לִבְנֵי  	 מְלָכִים מֶלֶךְ בָּא בִכְבוֹדוֹ</p>

<p> 	  	             נוֹרָא וְקָדוֹשׁ עַל צַר לְהַכְחִידוֹ</p>

<p> 	  	             שִׂיחַ הוֹדָיָה לְיוֹדְעֵי סוֹדוֹ</p>

<p> 	  	  	           זוֹבֵחַ לֵאלֹהִים יָחֳרַם בִּלְתִּי לַיְיָ לְבַדּוֹ</p>

<p>               ברוך המחזיר</p>
</blockquote>

<blockquote>
<p>ו. וְלָקַחְתִּי אֶתְכֶם לִי  	 עֲדַת מְקֻטֶּרֶת</p>

<p> 	  	              פִּיקּוּדַי עוֹזֶבֶת וְעַל דָּתִי עוֹבֶרֶת</p>

<p> 	  	              צֹאן יָדִי כְּבָבַת עַיִן נִשְׁמֶרֶת</p>

<p> 	  	  	            טוֹבָה תּוֹכַחַת מְגֻלָּה מֵאַהֲבָה מְסֻתֶּרֶת</p>

<p>                ברוך הטוב</p>
</blockquote>

<blockquote>
<p>ז. וְהֵבֵאתִי אֶתְכֶם  	 קְהוּלִים רַב עִם צָעִיר</p>

<p> 	  	             רָצִיתִי אַהֲבַתְכֶם לְהָעִיר</p>

<p> 	  	            שִׁבְטֵי תָם, בְּאוֹיִבְכֶם אֵשׁ אַבְעִיר</p>

<p> 	  	  	           דִּרְשׁוּ אֶת שְׁלוֹם הָעִיר</p>

<p>                 ברוך המברך</p>
</blockquote>

</div>

<p>בדרך זו עשויות כל השבעתות של אותו מחבר אלמוני (כל חלק
פותח באחד משבעת הפסוקים הראשונים של פרשת השבוע) והן מפוזרות בכתבי יד
שונים, ויש שנתקטעו ואינן מגיעות אלא עד סוף חלק ג, כגון בכ&#8220;י אוכספורד
2721/2 וכ&#8221;י ט&quot;ש H15/99 שהם חלקי קובץ אחד המכיל קטעי יוצרות ושבעתות לפרשיות.</p>

<p>(ב) שבעתות שאין בהן כל רמז לשבת מסויימת, והן כשרות לכל
השבתות. על פי רוב הן קבועות בתוך מסגרת של אחד המקראות, כבדוגמא הבאה (כ&#8220;י
ט&#8221;ש 18H1/6, דף אחד קלף בכתב מרובע):</p>

<div style="margin-right:60px; margin-left: 60px;">

<blockquote>
<p>שביעה לשבת<a href="#fn:36" id="fnref:36" title="see footnote" class="footnote"><sup>36</sup></a></p>
</blockquote>

<blockquote>
<p>א. ייְיָ  	  אוֹרִי וְיִשְׁעִי / בְּכָל צָרָה מוֹשִׁיעִי</p>

<p> 	  	     יִפְנֶה לְקוֹל שַׁוְעִי / מָגִינִּי וְקֶרֶן יִשְׁעִי</p>

<br />
</blockquote>

<blockquote>
<p>ב. צְבָאוֹת  	 בִּלְתָּךְ אַיִן / כָּל הַגּוֹיִם נֶגְדָךְ כְּאָיִן</p>

<p> 	  	        נֶחֱזָךְ עַיִן בְּעָיִן / וּתְחַיֵּינוּ בְּגִשְׁמֵי שָׁמָיִם</p>

<br />
</blockquote>

<blockquote>
<p>ג. עִמָּנוּ  	 גָמַר אַהֲבָתוֹ / וְעַל צָרֵינוּ שָׁפַךְ חֲמָתוֹ</p>

<p> 	  	     נִתְהַלֵּךְ בְּקֶרֶב עֲדָתוֹ / אֵין קָדוֹשׁ כַּיְיָי כִּי אֵין בִּלְתּוֹ</p>

<br />
</blockquote>

<blockquote>
<p>ד. מִסְגָּב  	 דִּבֵּר בְּקָדְשׁוֹ /‏ גָאַל יִשְׂרָאֵל קְדוֹשׁוֹ</p>

<p> 	  	      עוֹד תִּהְיֶה [יְהוּדָה] לְקָדְשׁוֹ / וִיעַנְּגֵנוּ בְּשַׁבַּת קָדְשׁוֹ</p>

<br />
</blockquote>

<blockquote>
<p>ה. לָנוּ  	 הַנְהִיג כַּצֹּאן / שִׁבְטָךְ יִרְעֵינוּ כְּמוֹ צֹאן</p>

<p> 	  	     עוֹד תַּחְפּוֹץ זִבְחֵי רָצוֹן / וַאֲמָרֵינוּ יִהְיוּ לְרָצוֹן</p>

<br />
</blockquote>

<blockquote>
<p>ו. אֱלֹהֵי יַעֲקֹב  	 וְיִשְׂרָאֵל / מְהֵרָה תְכוֹנֵן אֲרִיאֵל</p>

<p> 	  	         וְתַשְׁכֵּן בָּהּ יְהוּדָה וְיִשְׂרָאֵל / וְעַל רוֹב טוּבָךְ עַמָּךְ יוֹדוּךָ אֵל</p>

<br />
</blockquote>

<blockquote>
<p>ז. סֶלָה  	 זָבְדֵינוּ דָתֶךָ /‏ כִּי אֲנַחְנוּ עַמָּךְ וְנַחֲלָתֶךָ</p>

<p> 	  	     נִתְהַלֵּךְ בְּקֶרֶב עֲדָתֶךָ / שָׁלוֹם רָב</p>

<p>        לְאוֹהֲבֵי תּוֹרָתֶךָ.</p>
</blockquote>

</div>

<p>בין מחברי שבעתות לסתם שבתות, ואין צריך לומר לימים טובים,
נמצאים רב סעדיה גאון (ראה סידורו עמ' שעט ואילך), ר' יוסף אבן אביתור
(לפרשיות) ופייטן החותם שמו יצחק בר לוי<a href="#fn:37" id="fnref:37" title="see footnote" class="footnote"><sup>37</sup></a> (כ&quot;י
אדלר 1232 דפ' 10–11, חלק מסי' 2678 דפ' 29–30). שבעתות ל&#8217;סדרי' המחזור
השלשי מבית מדרשו של יניי, פירסם דוידזון ב&#8217;גנזי שכטר ג' עמ' 35–47.</p>

<p>שבעתות אלה היו כנראה מכוונות לתפילת מעריב, כמוכח מכמה
כתבי יד, המקדימים את השבעתא ליוצר. כנגדן אתה מוצא שבעתות, שבראשן כתוב
בפירוש &#8216;למוסף&#8217;. הללו מתמיהות בקיצורן, ונראה שהן מן הקדומות ביותר. הנה
דוגמא אחת (כ&#8220;י ט&#8221;ש 8H19/2, דף 7):</p>

<div style="margin-right:60px; margin-left: 60px;">

<blockquote>
<p>א. וְאַתֶּם<a href="#fn:38" id="fnref:38" title="see footnote" class="footnote"><sup>38</sup></a>  	 אֱמוּנֵי אֱלֹהִים / מָגִנֵּנוּ רְאֵה אֱלֹהִים</p>

<p>ב. הַדְּבֵקִים  	 בְּרוֹכֵב שָׁמַיִם /‏ בְּגֶשֶׁם יְחַיֵּינוּ מִיּוֹמַיִם</p>

<p>ג. בַּיְיָי  	 גִּילּוּ וְשִׂמְחוּ / וּקְדֻשָּׁתוֹ לָעַד נַצְּחוּ</p>

<p>ד. אֱלֹהֵיכֶם  	 דִּבֶּר בְּקָדְשׁוֹ / זָכוֹר אֶת יוֹם הַשַּׁבָּת לְקַדְשׁוֹ</p>

<p>ה. חַיִּים  	 אֶשְׁאַל מֵעִמּוֹ / כִּי רוֹצֶה יְיָי בְעַמּוֹ</p>

<p>ו. [כֻּלְּכֶם]  	 וַלְדֵי אָב אֶחָד / וּמוֹדִים בְּטוֹב לְאֵל אֶחָד</p>

<p>ז. הַיּוֹם  	 זַמְּרוּ לְמוֹשִיעֲכֶם / כִּי בִּנְוֵה שָׁלוֹם יוֹשִׁיבְכֶם וְיוֹשִׁיעֲכֶם</p>
</blockquote>

</div>

<p>דוגמאות אחרות תמצא ב&#8217;סדר חיבור ברכות' לא. שכטר (1930) עמ' 99–100.</p>

<blockquote>
<br />
</blockquote>

<h3 id="ג">ג</h3>

<p>לכאורה כבר כבש הפיוט את לוח השנה העברית במלואו, ולא הניח יום הראוי לשמש נושא לטיפול. אך לא כן ידמה הפייטן הארצישראלי.</p>

<p>כבר הורגלנו למצוא בגניזה פיוטים שונים לחנוכה ולפורים,
לראשי חדשים ולחולי־מועד, לכל תענית ציבור ולכל יום שמשהו מציינו משאר כל
הימים, ואפילו לט&#8220;ו בשבט (לקט שירים ופיוטים, ירושלים תרצ&quot;ו) ולט&#8221;ו באב
(קובץ על יד, תרצ&#8220;ט–ת&#8221;ש, עמ' כ). אף קרובות מסוג ה&#8217;שמונה עשרה' לימות החול
אינן בכלל חידוש, וכבר נדפסו קצתן במקומות שונים<a href="#fn:39" id="fnref:39" title="see footnote" class="footnote"><sup>39</sup></a>; הללו, יש ביניהן שאין בהן כל רמז ליום מסויים, והן כשרות לכל
ימות השנה, כאותן שבכ&#8220;י ט&#8221;ש 10H9, דף ב, המכיל ארבע
תפילות שמונה עשרה (איילת אהבים תעזור במגן; אדון למענך עזרנו [נדפס כמה
פעמים]; אליך ד' נפשי אשא; אל תסתר פניך ממנו), שבראש כל אחת כתוב: חורן,
כלומר, תפילה אחרת. כנגדם אנו מוצאים פיוטים <strong>לששת ימי המעשה</strong>, שכל אחד
מכוון ליומו, ובזה חידושם. ב&#8217;קובץ על יד' הנ&quot;ל פירסמתי כמה &#8216;יוצרות לימות
החול&#8217; שכל אחד מכוון ליום מסוים מימות השבוע. הנה לדוגמא היוצר המכוון ליום
ראשון ומיוסד על שיר יומו (תה' כד א):</p>

<div style="margin-right:60px; margin-left: 60px;">

<blockquote>
<p>לַיְיָ  	  	 ˚יַאְדִּירוּ כָּל פֶּה וְלָשׁוֹן</p>

<p> 	  	  	   יוֹם יָאִיר לָנוּ כְּאוֹר יוֹם רִאשׁוֹן</p>

<p> 	  	  	   ברוך יו(צר המאורות)</p>

<p>הָאָרֶץ וּמְלוֹאָהּ   ˚הֵכִין בְּיָד אֶחָת</p>

<p> 	  	  	         הַמְעוֹרֵר אַהַב לַהוֹגִים בְּתוֹרָה אֶחָת</p>

<p> 	  	  	         ברוך אוהב (עמו ישראל)</p>

<p>תֵּבֵל  	  	 ˚וְדָרֶיהָ לְאֶחָד וּשְׁמוֹ אֶחָד</p>

<p> 	  	  	    וַיַּךְ בְּכוֹרֵי חָם יָחַד</p>

<p> 	  	  	    וְלָקַח לוֹ גוֹי אֶחָד</p>

<p> 	  	  	    וְהֶעֱבִירָם בְּיָם אֶחָד</p>

<p> 	  	  	    וְשׁוֹרְרוּ פֶּה אֶחָד</p>

<p>         בגילה</p>

<p>וְיוֹשְׁבֵי  	  	 ˚שָׁדַיִם הִנִּיחוּ שְׁדֵי אִמּוֹתָם</p>

<p> 	  	  	     וְשִׁבְּחוּ לְמַלְכָּם בְּחֵיךְ נַעֲמָתָם</p>

<p> 	  	  	     זה צור</p>

<p>בָּה  	  	 ˚עוֹד תּוֹפִיעַ לְעוֹרֵר יְשֵׁנִים</p>

<p> 	  	  	    עֵת תִּגְאוֹל אַחֲרוֹנִים כְּגָאַלְתָּה רִאשׁוֹנִים</p>

<p>        ברוך מלך צור (ישראל וגואלו).</p>
</blockquote>

</div>

<p>&#8216;יהושע&#8217; החתום בראשי הבתים, איני יודע מי הוא, אך הנוסח
הארצישראלי המונח ביסוד הפיוט, וחסרון כל רמז ל&#8217;קדושה' שביוצר, מעידים על
מוצאו הארצישראלי.</p>

<p>בינתים מצאתי גם שרידי קרובות (שמונה עשרה) לימות השבוע,
ואביא כאן לדוגמא את השלם שבהם, המגיע עד אמצע ברכה ט (וסטמינסטר קוליג&#8216;,
ליטורגיקא כרך א סי&#8217; 127):</p>

<div style="margin-right:60px; margin-left: 60px;">

<blockquote>
<p>שמונה עשרה ליום ראשון<a href="#fn:40" id="fnref:40" title="see footnote" class="footnote"><sup>40</sup></a></p>
</blockquote>

<blockquote>
<p>אֶחָד  אַתָּה צוּרִי מְעוֹדְדִי</p>

<p>    אֱלָהוּתָךְ בַּהֲעִידִי, בְּחַסְדָךְ הַסְעִידִי</p>

<p>    וְאַתָּה יְיָ מָגֵן בַּעֲדִי  	  	  	  	 בָּרוּךְ</p>

<br />
</blockquote>

<blockquote>
<p>אֶחָד  בָּנִיתָ מֶנּוּ עוֹלָם בְּלִי לְהַמְעִידִי</p>

<p>    בָּנָיו הֲלֹא יְהוֹדוּךָ בְּדַת לִימּוּדִי</p>

<p>    חַיִּים וָחֶסֶד עָשִׂיתָ עִמָּדִי  	  	  	  	 ב.</p>

<br />

<p>אֶחָד  גָּמַרְתָּ בּוֹ פּוֹעַל קִידּוּשׁוֹ לְהוֹאֵל</p>

<p>    גָּזַרְתָּה מִיתַת מְחַלְּלָיו לִיקוּתִיאֵל</p>

<p>    וְאַתָּה קָדוֹשׁ יוֹשֵׁב תְּהִלּוֹת יִשְׂרָאֵל  	  	  	  	 ב.</p>

<br />

<p>אֶחָד  דִּיגַּלְתּוֹ בְּלָמְדוֹ הַתֶּרֶץ</p>

<p>    דִּיבַּרְתָּ אֶחָד הָיָה אַבְרָהָם וַיִּפְרוֹץ פֶרֶץ</p>

<p>    יְיָ בְּחָכְמָה יָסַד אָרֶץ  	  	  	  	 ב.</p>

<br />
</blockquote>

<blockquote>
<p>אֶחָד  הָיָה לְאִמּוֹ וְקִיבֵּל בְּחִינָה בְּחִיבָּה</p>

<p>    הֲלֹא בִּזְכוּתוֹ תְגוֹנֵן עוֹשֵׂי תְשׁוּבָה</p>

<p>    הֲשִׁיבֵנוּ יְיָ אֵלֶיךָ וְנָשׁוּבָה  	  	  	  	 ב.</p>

<br />
</blockquote>

<blockquote>
<p>אֶחָד  וִיתֵּק עַצְמוֹ לְתוֹרָה וּלְהַצְלָחָה</p>

<p>    וְלָדָיו עֲבוּרוֹ תְרַחֵם, וְשִׁמְשָׁם תַּזְרִיחָה</p>

<p>    יְיָ שְׁמָעָה יְיָ סְלָחָה  	  	  	  	 ב.</p>

<br />
</blockquote>

<blockquote>
<p>אֶחָד  זִימַּ[נְתּוֹ] גּוֹי בָּאָרֶץ וְהִנְחַלְתּוֹ תּוּשִׁיָּה</p>

<p>    זִימַּ[נְתָּ] חוֹזֶה לְפָרְקוֹ מבני כליה</p>

<p>    וְגָאַלְתִּי אֶתְכֶם בִּזְרוֹעַ נְטוּיָה  	  	  	  	 ב.</p>

<br />
</blockquote>

<blockquote>
<p>אֶחָד  חִיבַּבְתּוֹ מֵהָרִים לְתַנּוֹת בּוֹ מַהֲלָלֶיךָ</p>

<p>    חִוִּיתָה אִם שָׁמֹעַ תִּשְׁמַע לְמִלֵּי כְלוּלֶיךָ</p>

<p>    כָּל הַמַּחֲלָה אֲשֶׁר שַׂמְתִּי בְמִצְרַיִם לֹא אָשִׂים עָלֶיךָ  	  	  	  	 ב.</p>

<br />
</blockquote>

<blockquote>
<p>אֶחָד  טִיעֲמוֹ עֲבוּרוֹ איננוּ וְהֻקְדַם לַאֲרוּכָה</p>
</blockquote>

<p>(ע&#8220;כ בכ&#8221;י)</p>

</div>

<p>&#8216;אחד&#8217; שבראש כל בית הוא רמז ליום ראשון (ויהי ערב ויהי בקר
יום אחד), והוא מציין בכל פעם משהו אחר, שזכה מבחינת מה להיות אחד ויחיד
(א: הקב&quot;ה, ב: אדם הראשון, ג: יום שבת, ד: אברהם, ה: יצחק, ו: יעקב, ז:
ישראל גוי אחד, ח: הר סיני).</p>

<p>ראוי לציין שכמה וכמה פיוטים למועדים ולראשי חדשים מבליטים
אף הם את היום מימות השבוע שבו הם עומדים, ומעידים על עצמם שלא נבראו אלא
לשום אותו יום. כגון השבעתא &#8216;ושמרת יום יציאת ישישים&#8217; ליוסף (אוכספורד
2708/1) שבראשה כתוב &#8216;ז&#8217; (־שבעתא) פסח ליל שלישי&#8216;, ואין לו כל מובן אלא אם
כן נאמר שהכוונה לליל פסח שחל באור ליום ג&#8217;; וללילה כזה מכוונת כנראה גם
השבעתא &#8216;ושמרת אות ליל זה להשתלש&#8217; לאלעזר (קליר?) שבאותו כ&quot;י, והמיוסדת
כולה על המספר שלוש, רמז ליום ג.</p>

<p>כיוצא בו אתה מוצא ביוצרות לראשי חדשים שבכ&quot;י אוכספורד 2706/8. הנה שני קטעים לדוגמא:</p>

<div style="margin-right:60px; margin-left: 60px;">

<blockquote>
<p>(סופו של יוצר לר&quot;ח שחל להיות ביום ב)<a href="#fn:41" id="fnref:41" title="see footnote" class="footnote"><sup>41</sup></a></p>

<p>חַדֵּשׁ  	  	 בְּרִית לְאוֹם בְּדוּלָה וּמוּפְרָשָׁה</p>

<p> 	  	  	    יָהּ נִקְדָּשׁ בִּקְדֻשָּׁה</p>

<p>בַּשֵּׁנִי  	  	 רָקַע רָקִיעַ כְּנִתְפָּרְשָׁה</p>

<p> 	  	  	    בִּמְהֵרָה יִגְאוֹל עַמּוֹ וְיַעֲמִיד זַרְעָם</p>

<p> 	  	  	    וּשְׁמָם כַּשָּׁמַיִם הַחֲדָשִׁים וְהָאָרֶץ הַחֲדָשָׁה.</p>
</blockquote>

</div>

<p>כל בית פותח ב&#8217;חדש' (רמז לר&quot;ח) ושורתו השלישית פותחת ב&#8217;בשני' (רמז ליום ב).</p>

<p>והוא הדין בקטע הבא, אלא שבמקום &#8216;בשני&#8217; נאמר כאן &#8216;בשלישי&#8217;:</p>

<blockquote>
<br />
</blockquote>

<div style="margin-right:60px; margin-left: 60px;">

<blockquote>
<p>(ראש היוצר לר&quot;ח שחל ביום ג)</p>

<p>יום ג'</p>

<p>חַדֵּשׁ  	   אוֹר לָעָם כַּחוֹל מְרֻבִּים</p>

<p> 	  	     בְּחַדְּשָׁךְ מִקּוֹלוֹת מַיִם רַבִּים</p>

<p>בַּשְׁלִישִׁי  גָּזַר יִקָּווּ מַיִם הַסְבוּבִים</p>

<p> 	  	     דָּת אוֹר תַּגִּיהַּ כְּאוֹמֶר אַיֶּלֶת אֲהָבִים</p>

<br />
</blockquote>

<blockquote>
<p>ככ(תוב) ויאמר אלהים יקוו (בר' א ט)</p>

<p>ונאמר אילת אהבים (משלי ה יט). ברוך.</p>

<br />
</blockquote>

<blockquote>
<p>חַדֵּשׁ  	 הָעֵת לְנַחֵם אֲיֻמָּה</p>

<p>  	  	  וִישׁוּעָה חַדֵּשׁ לְיוֹנָה תַמָּה</p>

<p>בַּשְׁלִישִׁי  זָמַם (ע&#8220;כ בכ&#8221;י).</p>
</blockquote>

</div>

<p>גורם אחר לחידוש פיוטים שימשו מקרי ההתמזגות של שני ימים
מצויינים ליום אחד, כגון: יו&#8220;ט שחל בשבת, שבת ור&#8221;ח, שבת ומילה, שבת וחתן,
ר&#8220;ח וחנוכה, שבת וחנוכה, ואין צריך לומר: שבת ור&#8221;ח וחנוכה, או שבת ור&quot;ח
וחנוכה ומילה, וכיוצא בהן מן הקומבינאציות של מאורעות שונים. בכל המקרים
הללו נתבקשו פיוטים חדשים, ויש מהם בגניזה כדי למלא כרכים הרבה.</p>

<p>ברי שלא כל הפייטנים יכלו לעמוד בנסיון זה, והגיעה שעה
שקשה היה לחדש משהו, שכל הניתן להאמר כבר נאמר מאה פעמים ואחת, ונשתלטה
שיגרה בין מעוטי כשרון וסימני משבר התחילו נראים, ומעוררים את החכמים לעמוד
בפרץ ולבקש דרכים לחידוש נעוריו של הפיוט. בתקופת משבר כזו – כך נראה לי –
נולד רב סעדיה גאון, והוא שיצר אסכולה פיוטית חדשה ששימשה מעבר מן הפיוט
הקלירי לשירת משוררי ספרד. אך על כך עלי לדבר במקום אחר.</p>

<blockquote>
<br />
</blockquote>

<h2 id="יבחלקםשלהקראים">יב / חלקם של הקראים</h2>

<p>פרק זה אינו אלא פרי ניקור המצפון, ולא בא למצות את הנושא.
לא יתכן להרחיב את הדיבור על פיוטי הגניזה ולא להקדיש לפחות שורות אחדות
לחלקם של הקראים בספרות זו. עד כאן לא נתנו החכמים דעתם על כך, משום שפיוט
וקראות לכאורה תרתי דסתרי הם. הן המה הקראים שכפרו בתפילות ישראל מיסודם של
חז&#8220;ל, כדרך שכפרו במשנתם, ואינם מודים אלא בתפילות שנתנסחו בתנ&#8221;ך; ולפיכך
אין תפילתם אלא פסוקים ושברי פסוקים, והפיוטים שבסידור הקראים, מהם ששאובים
ממקורות רבניים ומהם שנתחברו בדורות מאוחרים. והרי ענן רבם גזר שאין תפילה
אלא מזמורי תהלים, ורס&#8220;ג אוזר מתניו להכחיש דעת הקראים ולהוכיח שמצוה מן
התורה להתפלל, ואין פרקי תנ&#8221;ך מוציאים ידי חובת תפילה; ואיך זה יבואו קראים
ויחברו פיוטים,<a href="#fn:42" id="fnref:42" title="see footnote" class="footnote"><sup>42</sup></a> דבר שאינו כתוב בתורה, ואינו אלא פועל־יוצא הגיוני מדרך המחשבה הרבנית?</p>

<p>ברם, בין אם משום שמחלוקת זו אינה נוגעת אלא לתפילת חובה,
בין אם משום שנכנעו להשפעת הפייטנים הרבנים, עובדה היא שסוג אחד של פיוטים
היה נפוץ מאד בין הקראים בתקופת גבורתם, והוא סוג הקינות שהיו אבלי ציון
הקראים – כאותם מבין הרבנים – מחברים ומקוננים על שערי הר הבית בכל ימות
השנה. עובדה זו נתגלתה במכון, וקטעים &#8216;מפיוטי הקראים הקדמונים&#8217; נדפסו
ב&#8217;קובץ הוצאת שוקן לדברי ספרות' משנת תש&quot;א (סימנו של המקור נשתבש, וצ&#8220;ל:
ט&#8221;ש H14/51).</p>

<p>אף הפיוטים שהדפיס דוידזון בגנזי שכטר ג 174–181 אינם אלא
קינות של קראים, כפי שהעירותי במחברתי הנ&quot;ל (הע' 32) עמ' 68. אין ספק
שבדיקה מדוקדקת ומכוונת של הגניזה כולה עשויה להעלות חומר ניכר. לפי שעה
ירומז כאן על קטע אחר מקובץ פיוטיהם של אבלי ציון הקראים, ויובא מתוכו שריד
<strong>ליפת בן עלי</strong>, מגדולי חכמי הקראים של המאה העשירית.</p>

<p>כ&#8220;י ט&#8221;ש H14/65, הוא בן שני דפים.
דף א מתחיל באמצע הפיוט &#8216;אנה אלך מרוחך תעלומות יודע&#8217; שבסידור הקראים
(דוידוון א 6383. ונמצא גם בכ&#8220;י אדלר 2228, דף 8. בכ&#8221;י אין סימן יוסף). דף
ב מתחיל אף הוא באמצעו של פיוט אלפביתי, ובסופו (שו' יז–כב) חתום שם המחבר,
יפת בן עלי. וזה לשונו:<a href="#fn:43" id="fnref:43" title="see footnote" class="footnote"><sup>43</sup></a></p>

<blockquote>
<br />
</blockquote>

<blockquote>
<p>(ז)&#8230;&#8230;&#8230;&#8230;&#8230;&#8230;./ לְעֻמָּתִי מְצָאוּנִי בְגָלוּתִי</p>

<p>חֲזוֹתִי בְּבֵית שְׁכִינָתִי / מְחָרֵף וּמְגַדֵּף בְּפִנּוֹת מִקְדָּשִׁי</p>

<br />

<p>טְרָדוּנִי מִבֵּית מְעוֹנִי / וּבָאוּ וְיָשְׁבוּ לְמוּל עֵינִי</p>

<p>יְרָשׁוּנִי צוֹרְרִי וּמְעַנִּי / וְגֵרְשׁוּנִי מִמִּגְרָשִׁי</p>

<br />

<p>כָּל זֶה מֵחֵטְא וְאַשְׁמָה / וּבשֶׁת וּכְלִמָּה  	  	  	 ה</p>

<p>לְנָפְלִי אֵין תְּקוּמָה / מֵחֹדֶשׁ הַחֲמִישִׁי</p>

<br />

<p>מֵחֹדֶשׁ חֲמִישִׁי נַפְשִׁי נִבְהֲלָה / עֵת אֵשׁ אָכְלָה</p>

<p>נֻהַגְתִּי בַשִּׁבְיָה וּבַגּוֹלָה / זָקֵן וּבָחוּר וִישִׁישִׁי</p>

<br />

<p>סָר מֵעָלַי נָגְהִי / וַיֵּהָפֵך לְהוֹי וָנֶהִי</p>

<p>עַל זֹאת אֶשָּׂא קִינוֹת וָהִי / וְאֶפְרֹם מַלְבּוּשִׁי  	  	  	 י</p>

<br />
</blockquote>

<blockquote>
<p>פְּאֵר וָשֶׁבַח מֶנִּי אָבַד / וְלִבְשָׂרִי אָפַף יָגוֹן וְרָבַד</p>

<p>צַהְלִי, תְּמוּרוֹ אֶבְלִי כָבַד / וּבוֹ בָא שִׁמְשִׁי</p>

<br />

<p>קְדוֹשִׁי הִשְׁבִּית מְשׂוֹשִׂי / הִכְבִּ[יד עָלַי עֹ]ל עָמְסִי</p>

<p>רֹאש חָדְשִׁי חַגִּי וְשַׁבַּתִּי הֶאֱפִיסִי / וְנִיחוֹחִי וְאִשִּׁי</p>

<br />
</blockquote>

<blockquote>
<p>שִׁירִי וְהִילוּלִי / שָׁבַת מֵרוֹעַ מַעֲלָלִי  	  	  	 טו</p>

<p>תִּקְוָתִי אָבְדָה עִם תּוֹחִילִי / וְשַׁוְעָה לֹא שָׁמַע דֹּרְשִׁי</p>

<br />
</blockquote>

<blockquote>
<p>˚יָמִים עַל שָׁנָה / ˚פָּנֹה אֶפְנֶה בְּקִינָה</p>

<p>˚תְּמוּר שִׁיר וּנְגִינָה / אֶהְגֶּה בְּכָל רַחֲשִׁי</p>

<br />
</blockquote>

<blockquote>
<p>˚בְּמוֹעֲדִי אַעֲצִים אוֹנִי / וְאַגְדִּיל עִצְבוֹנִי</p>
</blockquote>

<blockquote>
<p>˚נָהוֹ אֶנְהֶה תַּחַת נִגּוּנִי / חַגִּי וְחָדְשִׁי  	  	  	 כ</p>

<br />
</blockquote>

<blockquote>
<p>˚עֵינִי מִמֶּנָּה מְחֵה דִמְעָה / ˚לְקוֹלִי שְׁמַע וְגַם שַׁוְעָה</p>

<p>˚יְמֵי מְנוּחָה וּמַרְגֵּעָה / הָשִׁיבָה לִי צוּרִי וּקְדשִׁי.</p>

<br />
</blockquote>

<h2 id="סוףדבר">סוף דבר</h2>

<p>פרקים אלה נתכוונו לשמש מעין תערוכה שבכתב של חקר פיוטי
הגניזה, תוך כדי הרצאת מקצת מן הבעיות והלבטים והנסיונות שנתנסה בהם המחבר
בין כתלי המכון לחקר השירה העברית. אלא שמקוצר המצע הוצרכתי למעט ב&#8217;מוצגים'
ולהסתפק בנדרשים ביותר, ובמעוטי ההיקף.</p>

<p>עד שלא נוסד המכון היה מדע הפיוט בבחינת בן חורג בין סעיפי
המדע העברי. בורות וקלות ראש ציינו את טיפולו. הרבה תיקן דוידזון. אך לא
בדור אחד אפשר לתקן מה שקלקלו דורות.</p>

<p>עם ייסוד המכון לחקר השירה העברית העלה מר שלמה זלמן שוקן
את שירת ימי הבינים לדרגה של דיסציפלינה בעלת רמה מדעית ראויה לשמה, ועל כך
חייבים לו תודה כל שוחרי המדע העברי בהווה ובעתיד.</p>

<blockquote>
<br />
</blockquote>

<h4 id="הערה">הערה</h4>

<p>הדברים נכתבו בקיץ תש&quot;ז, ואף על פי שבינתיים נתגלו כמה דברים חדשים לא שיניתי מנוסח ראשון אלא במקומות מועטים.</p>

<p>הטכסטים ניתנו בדרך כלל לפי כתיבם במקורות. אופיו של
המאמר, שלא נתכוון לבעלי מקצוע בלבד, הכריחני לוותר על ציון חילופי נוסחאות
ועל כמה פרטים אחרים שהוצאת טכסטים מדעית מצווה עליהם. הניקוד כולו
שלי.</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>תיאור מפורט של התוכן, עי&#8216; כרך ב של &#8217;שירי החול&#8216; לר&#8217;  משה אבן עזרא (הוצ' שוקן תש&quot;ב) עמ' 17. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>על הגניזה וערכה עי&#8216; 1947 P. Kahle, The
Cairo Geniza, London; ועי&#8217; מאמרי &#8216;בין גניזה לגניזה&#8217;  (לוח הארץ לשנת תש&quot;י). <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>עי&#8216; &#8217;התקופה&#8216; כח 381 [ר&#8217; עמ&#8216; 85]; &#8217;מולד&#8216; חוב&#8217; כט  356–357. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>א) מבחר השירה העברית באיטליה (שירמן), ברלין
תרצ&#8220;ד. ב) משה אבן עזרא, שירי החול (בראדי), כרך א ברלין תרצ&#8221;ה, כרך ב
(ביאור) ירושלים תש&#8220;ב. ג) פיוטי יניי (זולאי), ברלין. תחר&#8221;ץ. ד) פיוטי
ר' שמעון בר יצחק (הברמן), ברלין–ירושלים תחר&#8220;ץ. ה–י) ידיעות המכון
לחקר השירה העברית, כרכים א–ו, ברלין–ירושלים תרצ&#8221;ג–תש&quot;ו. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>קמבריג' (ספריית האוניברסיטה וספריית ויסטמינסטר
קוליג'), אוכספורד, לונדון, ברלין, פרנקפורט דמיין, לנינגרד, ורשא,
ניו־יורק, פילדאלפיא, קהיר (אוסף מוצרי).</p>

<p>בשנות תש&#8220;ח–תשי&#8221;א נוספו כששים קטעים מתוך אוסף קויפמן
(בודאפשט), הודות לידידי הפרופ&#8216; א. שייבר, וכמה קטעים מתוך
ספריית Selly Oak (בירמינגהם) הודות לחברי הד&quot;ר
מ. ולנשטיין (מנצ'סטר); וכן קטעי הגניזה שבאוסף ששון (לונדון. עי' קרית
ספר, שנה כז, 82–96). צילומי קטעים נוספים מתוך ספריות אנגליה ואמריקה
המציאו לי בטובם ידידי הפרופ&#8217; ש. שפיגל (ניו־יורק), הד&#8220;ר י. ל. טייכר
(קמבריג'), וד&#8221;ר ולנשטיין הנ&quot;ל. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>ברלין, ברסלוי, המבורג, וורמס, לייפציג, מינכן,
נירנברג, פ&quot;פ דמיין, קארלסרוה, וינא, בודאפשט, פראג, אמשטרדאם, ליידן,
קופנהאגן, לונדון, אוכספורד, קמבריג', פאריז, בולוניא, פלורנץ, פרמא,
רומא, לנינגראד, מוסקווה. <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>לפרק זה השוה מה שכתבתי ב&#8216;הארץ&#8217; מיום יז חשון תש&#8220;ח;  &#8216;לוח הארץ&#8217; לשנת תש&#8221;י (עמ' 119–126); וברבעון The Journal of
Jewish Studies, כרך I חוב' 2  (לונדון 1948). <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>עי&#8216; ידיעות המכון, כרך ה, קיא; &#8217;פיוטים חדשים לר&#8216;  חדותא&#8217; (תרביץ כב 28–42). <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p>ואלה מקורותיו: א) אדלר (ניו־יורק) 2385, דף 6. ב)  בריטיש מוזיאום (להלן: ב&quot;מ) 5557 Or,  אות i, דף 70. ג) שם, אות N, דפ&#8216; 14–19. ד) שם, אות x, דפ&#8217;
13–15. ה) אדלר 2209, דפ&#8216; 11–12. ו) פ&quot;פ דמיין, גניזה סי&#8217; 205. ז) אדלר
2698, דפ&#8216; 1–2. ח) אדלר 1844, דפ&#8217; 1, 3. ט) פ&#8220;פ דמיין, גניזה סי' 70.
י) ב&#8221;מ שם, אות R, דף 24.</p>

<p>הסימנים א&#8211;ג הם חלקי כ&quot;י אחד, וכן סי&#8216; ד&#8211;ה, וכן סי&#8217;  ו&#8211;ז.</p>

<p>פיוטים אחרים לשלמה גאון פירסם בינתיים א. שייבר
ב&#8216;תרביץ&#8217; כב, חוב&#8216; ג&#8211;ד ועי&#8217; &#8216;סיני&#8217;, ניסן&#8211;אייר תש&#8220;ט, עמ&#8216; מא; &#8217;לוח
הארץ' לשנת תש&#8221;י, עמ&#8216; 5 [ר&#8217; עמ' 17]. <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p>איני מקפיד כאן על הכתיב המקורי, ואני מוסר את
הנוסח בעיקר על פי כ&#8220;י קמבריג' וכ&#8221;י אדלר. במקום &#8216;סלח נא זכור נא&#8217; כתוב
באוכספורד: &#8216;שמע נא סלח נא&#8217;. בשלושה מקומות שיניתי מנוסח המקורות: בבית
א כתוב בקמבריג&#8216;: ישענו ועזרנו מקודש, ובאוכספורד: ישענו ועזרנו
ומגיננו מקודש (לדעתי ר&#8220;ל: אתה שאתה ישענו ומגיננו, שלח עזרנו מקודש,
עפ&#8221;י תה' כ ג); בבית ד כתוב במקור: יה שפוט אמונה, ובבית ה: נושע עוון
ועל וכו&#8217;. ויש חילופי נוסחאות בין אוכספורד לקמבריג' שאין כאן מקומם. –
בית ד: שרות שמונה, עבודת כהן גדול ביו&quot;כ, שהיא בשמונה בגדים, והכוונה
כאן לאהרן הכהן. <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>עד כאן קמבריג&#8216; ואוכספורד, ואחריו שם פיוטים שונים,
שהם הם עיקר ה&#8217;מעמד&#8216;, והשבעתא אינה משמשת אלא מסגרת חיצונית, פתיחה
וסיום, ולפיכך אין בה אלא שש ברכוח, ג&#8217; ראשונות, וג' אחרונות. הפיוטים
שבאמצע שונים בשני המקורות, ואין לדעת אם יש בהם גם ליהושע. <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>רמז לנוסח קדמון של הברכה האחרונה: ברוך מעון
הברכות, שנשתבש בתפילת &#8216;מגן אבות&#8217; ל&#8216;מעין ברכות&#8217;. והנה כאן לכאורה סוף
השבעתא, אלא שהמסגרת והאקרוסטיכון מעידים על חסרון בית נוסף כנגד
&#8216;יעמוד&#8217; שבסוף הפסוק של המסגרת, וכנגד אותיות &#8216;הן&#8217; לתשלום סימן &#8216;הכהן&#8217;;
תוספת זו, שלאחר הברכה האחרונה, לא נתברר לי טיבה, אבל יש כיוצא בה אצל
שאר פייטנים, כגון בסידור רס&quot;ג, עמ&#8216; שפא (סגפונו צרים), ובתפילת קליר
שהדפיס הברמן ב&#8217;תרביץ&#8216; יד, עמ&#8217; 65 (&#8216;קראתי מצרה&#8217;, לדעתי צ&quot;ל: לאלהינו
קראתי מצרה, ובזה נשלם הפסוק מדברים לב ג, המשמש שם בין פסוקי המסגרת).
ונראה לי שמקור אחד לחוספת זו ולכל אותם פיוטי ה&#8216;רהט לעושה השלום&#8217;,
המרובים בין פיוטי הגניזה. <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p>עי&#8216; גנזי קויפמן א&#8217;, עמ' 100, כ&quot;י 52. <a href="#fnref:13" title="return to body" class="reversefootnote">&#160;&#8617;</a></p>
</li>

<li id="fn:14">
<p>עי' XXI ZAW (901); Masoreten des Westens, I, p. 27. במאמרי הנ&#8220;ל (קוריוזים וכו') לא נתתי דעתי להעיר על כתב
סירוגין; ברם, לאחר שיחה עם הד&#8221;ר קלאר ז&quot;ל הוברר לי שיש צורך
בכך. <a href="#fnref:14" title="return to body" class="reversefootnote">&#160;&#8617;</a></p>
</li>

<li id="fn:15">
<p>ביאורי מקומות קשים: קמים, אויבים. – נגזע, הוציא
גזע. – תולתלו, גבהו ורמו. – צורים, ‏אבות (עפ&#8220;י מדרשי חז&#8221;ל לבמדבר כג
ט). – להרעו (ל' מרעה), נו&#8220;א: להרגיעו (ירמ' לא א). – שליחות אין
במעני, ר&#8221;ל: כבד־פה אני, ואין לשוני עושה שליחותה. <a href="#fnref:15" title="return to body" class="reversefootnote">&#160;&#8617;</a></p>
</li>

<li id="fn:16">
<p>מקורות: ט&#8220;ש 6H6/14; ב&#8221;מ  5557 Or. אות A, דף 65;  ויסטמינסטר קוליג&#8216;, ליטורגיקא II, סי&#8217; 137;  קויפמן 38 (עי&#8216; גנזי קויפמן א, עמ&#8217; 99). <a href="#fnref:16" title="return to body" class="reversefootnote">&#160;&#8617;</a></p>
</li>

<li id="fn:17">
<p>בית א: פציון, ל' דיבור, ור&#8220;ל: שרה השלימה וקיימה
דברי בעלה (בר' יח ו). – בית ג: עיבורה, נס עיבורה של שרה, שנתעברה
בזיקנותה. – הוד, צ&#8221;ל: עוז (משלי לא כה), ונתחלף לו בתהלים קד
א. <a href="#fnref:17" title="return to body" class="reversefootnote">&#160;&#8617;</a></p>
</li>

<li id="fn:18">
<p>יוצרו של ר&#8216; ברוך נדפס בינתיים ב&#8217;סיני&#8216;, ניסן–אייר
תש&quot;ט, עמ&#8217; מט–נא (בשו' סא יש לקרוא: כהדיוט כשר, כהערתו הנכונה של ש.
אברמסון). <a href="#fnref:18" title="return to body" class="reversefootnote">&#160;&#8617;</a></p>
</li>

<li id="fn:19">
<p>יש שמתעורר ספק אם לא הניח המעתיק את החאריך, כפי  שמצאו במקור שלפניו. <a href="#fnref:19" title="return to body" class="reversefootnote">&#160;&#8617;</a></p>
</li>

<li id="fn:20">
<p>תולדות הקליר, הע&#8216; 3. ועי&#8217; שד&quot;ל, מבוא למחזור רומא.  כיוצא בו בקטאלוג אוכספורד, כרך ב, סי' 2723/E;
הפיוט הנידון שם מסיים ברמז לדניאל יב יב, ואינו ענין לתאריך
הכתיבה. <a href="#fnref:20" title="return to body" class="reversefootnote">&#160;&#8617;</a></p>
</li>

<li id="fn:21">
<p>פרופ' ש. שפיגל מודיעני שכבר נתלבט בכך שד&#8220;ל
(אגרות, עמ' 964) ובמכתבו ליה&#8221;ש הוא אומר: ולדעתי אין הכוונה כלל על
מספר השנים אלא על ענין אחר, האמור באיזה מדרש. <a href="#fnref:21" title="return to body" class="reversefootnote">&#160;&#8617;</a></p>
</li>

<li id="fn:22">
<p>עד כאן נדפסו: שני פיוטים לפסח (השוה לעיל פרק ה);
שנים מפיוטי יוצרותיו לפרשיות (&#8216;הארץ&#8217; מיום יט אייר תש&quot;ז); וקטע
לשבועות (&#8216;סיני&#8217;, ניסן–אייר תש&quot;ט, עמ' מג). <a href="#fnref:22" title="return to body" class="reversefootnote">&#160;&#8617;</a></p>
</li>

<li id="fn:23">
<p>עי&#8216; עליו לאחרונה &#8217;סיני&#8216; הנ&quot;ל, עמ&#8217; מו; גנזי קויפמן
א 103, כ&#8220;י 38. כמה מפיוטיו נדפסו ב&#8216;הארץ&#8217; מן הימים: כא חשון ת&#8221;ש
(3.11.39); ערב שבועות תש&#8220;ב (21.5.42); כג אייר תש&#8221;ו (24.5.46); ו תמוז
תש&#8220;ו (5.7.46); א אדר ב תש&#8221;ח (12.3.48); ד אייר תש&#8220;י (21.4.50). ועי&#8216;
&#8217;מבחר השבעים&#8216; (ראה &#8216;קרית ספר&#8217; כו, עמ' 196) סי&#8217; 23–26, ו&#8216;לוח הארץ&#8217;
לשנות תש&#8221;ג ותש&quot;ז. <a href="#fnref:23" title="return to body" class="reversefootnote">&#160;&#8617;</a></p>
</li>

<li id="fn:24">
<p>ראה &#8216;סיני&#8217; הנ&#8220;ל, עמ&#8216; לז–מ; מבחר השבעים, סי&#8217;
20–21; &#8216;לוח הארץ&#8217; לשנת תש&#8221;ד; תרביץ טז 57; &#8216;הארץ&#8217; כא ניסן תש&quot;י;
&#8216;מלילה&#8217; כרך ג–ד, עמ' 166–184. <a href="#fnref:24" title="return to body" class="reversefootnote">&#160;&#8617;</a></p>
</li>

<li id="fn:25">
<p>שרידי פיוטיו נתפרסמו בינתיים על ידי יוסף מרקוס
(&#8216;חורב&#8217; משנות תש&#8220;ב, תש&#8221;ג, תש&quot;ד) וי. רצהבי (קרית ספר יט (&#8216;אפסו
בעווני&#8217;), ותרביץ יד). <a href="#fnref:25" title="return to body" class="reversefootnote">&#160;&#8617;</a></p>
</li>

<li id="fn:26">
<p>על כך הרציתי בכינוס למדעי היהדות, שנתקיים
בירושלים בקיץ תש&#8220;ז. ועי' לוח הארץ לשנת תש&#8221;י, עמ' קכה–קכו, וברבעון
האנגלי המובא לעיל (הע' 7). <a href="#fnref:26" title="return to body" class="reversefootnote">&#160;&#8617;</a></p>
</li>

<li id="fn:27">
<p>עי&#8216; &#8217;הארץ' מיום יג ניסן תש&quot;י. <a href="#fnref:27" title="return to body" class="reversefootnote">&#160;&#8617;</a></p>
</li>

<li id="fn:28">
<p>סף קדשך, בית המקדש, ור&#8220;ל: נפץ והשמד כל שונאי
ציון. אך עי' דניאל יב ז (וככלות נפץ יד עם קדש), ולפי&#8221;ז אפשר שצ&#8220;ל: כל
זעם סף קדשך נפץ, היינו: כלה את הזעם (זכר' א יב) שניפץ את
ביהמ&#8221;ק. <a href="#fnref:28" title="return to body" class="reversefootnote">&#160;&#8617;</a></p>
</li>

<li id="fn:29">
<p>עי&#8216; עליו &#8217;הארץ&#8216; מן הימים כז סיון תש&#8220;ה, כ כסלו
תש&#8221;ז, גליון ר&#8220;ה תש&#8221;ח, מבחר השבעים סי&#8217; 30&#8211;29; ועי&#8216; ספרי מאן: היהודים
במצרים וכו&#8217;, ו&#8216;טכסטס&#8217; (עפ&quot;י המפתחות); הנ&quot;ל, תרביץ ה 278, ו 84&#8211;80; ש.
אסף, באהלי יעקב, עמ' 84. <a href="#fnref:29" title="return to body" class="reversefootnote">&#160;&#8617;</a></p>
</li>

<li id="fn:30">
<p>עי&#8216; מאמרי &#8217;מקור וחיקוי בפיוט' (סיני, ניסן–אייר,  תש&quot;ט); א. מירסקי, לפיוטים מקבילים, תרביץ כא 47. <a href="#fnref:30" title="return to body" class="reversefootnote">&#160;&#8617;</a></p>
</li>

<li id="fn:31">
<p>ראה מחברתי Zur Liturgie der babylonischen  Juden, שטוטגרט 1933. <a href="#fnref:31" title="return to body" class="reversefootnote">&#160;&#8617;</a></p>
</li>

<li id="fn:32">
<p>קטעי יוצרותיו לפרשיות בראשית, נח, לך, נדפסו בספרו
של יוסף מרקוס, גנזי שירה ופיוט, סי&#8216; יג. ועי&#8217; תרביץ כב 28, ובמצויין
שם הע' 3. <a href="#fnref:32" title="return to body" class="reversefootnote">&#160;&#8617;</a></p>
</li>

<li id="fn:33">
<p>&#8216;קרובא&#8217; בארמית חזן העובר לפני התיבה. מעיקרא לא
היה הש&#8220;ץ עובר לפני התיבה אלא לתפילת העמידה, ולכן נקראו הפיוטים
לתפילה זו על שמו. עי' מחברתי הנ&#8221;ל (הע' 39), עמ' 83. <a href="#fnref:33" title="return to body" class="reversefootnote">&#160;&#8617;</a></p>
</li>

<li id="fn:34">
<p>יתכן שגרמו לכך שני דברים: א) קיצורה, לעומת
הקרובה; ב) שימושה בתפילת מעריב, שהיא רשות ולא חובה, ולפיכך אפשר שלא
הקפידו בה מתנגדי הפיוט. <a href="#fnref:34" title="return to body" class="reversefootnote">&#160;&#8617;</a></p>
</li>

<li id="fn:35">
<p>בית א: אבי סוכו־משה רבינו (עפ&#8220;י דברי חז&#8221;ל לדהי&quot;א
ד יח). – ביאור שמי־שמי המפורש (ידיעות המכון ו, קעה 4). – במקום עמידת
רגלים־בירושלים (תה' קכב ב). – כן יגן, כל חלק מסיים בפסוק הרומז
לברכתו (מגן, מחיה, וכו'). / בית ג: הישישים, נוסח חשוד. / בית ו:
פיקודי עוזבת וכו', הדברים נאמרו דרך תוכחה, כמוכח מן הפסוק
שבסופו. <a href="#fnref:35" title="return to body" class="reversefootnote">&#160;&#8617;</a></p>
</li>

<li id="fn:36">
<p>שביעה־שבעתא. בראשי הבתים תהלים מו ח. / בית א:
יפנה, בכ&#8220;י: יפני. / בית ג (וכן בית ז, והנוסח חשוד): נתהלך, נ&#8221;ל
בינוני נתפעל (־מתהלך). <a href="#fnref:36" title="return to body" class="reversefootnote">&#160;&#8617;</a></p>
</li>

<li id="fn:37">
<p>יתכן שהוא יצחק בן לוי בן מר שאול אליסאני (שלהי
המאה העשירית), אבל שבעתות אלה אינן נבדלות במאומה מאותן של אבן
אביתור, וכמה סימנים פנימיים וחיצוניים מעוררים חשד שהמחבר אינו אלא
אבן אביתור עצמו. <a href="#fnref:37" title="return to body" class="reversefootnote">&#160;&#8617;</a></p>
</li>

<li id="fn:38">
<p>בראשי הבתים: דברים ד ד. אות ה&#8220;א מסי' א&#8221;ב חסרה, או
שהיא כלולה באות ח&quot;ת של &#8216;חיים&#8217;, שלא הבחינו ביניהן במבטא הארצישראלי.
ואפשר שנשמטה תיבה אחת. <a href="#fnref:38" title="return to body" class="reversefootnote">&#160;&#8617;</a></p>
</li>

<li id="fn:39">
<p>ביבליוגראפיא אצל ש. אברמסון, תרביץ טו 50, הע&#8216; 1.
ועי&#8217; תרביץ טז 57–70; ש. וידר, גנזי קויפמן א, 83–92; א. שיבר, תרביץ
כב, חוב' ג–ד. וראה גנזי קדם ג 43 (וששאלתם המתפלל קרובות בחול
וכו'). <a href="#fnref:39" title="return to body" class="reversefootnote">&#160;&#8617;</a></p>
</li>

<li id="fn:40">
<p>לשונות מגומגמים הנחתי בלא ניקוד. בית ב: מגו, בכ&#8220;י  ספק: מגן. / בית ד: התרץ – היושר. / בית ח, בכ&#8221;י: חיותה. <a href="#fnref:40" title="return to body" class="reversefootnote">&#160;&#8617;</a></p>
</li>

<li id="fn:41">
<p>קטע זה יש בו סימן &#8216;בירבי&#8217;, בוודאי היה שם המחבר  חתום בראש הפיוט, החסר בכ&quot;י. <a href="#fnref:41" title="return to body" class="reversefootnote">&#160;&#8617;</a></p>
</li>

<li id="fn:42">
<p>ואמנם הראב&#8220;ד בספר הקבלה (נויבואיר, סדר החכמים
וכו', ח&quot;א 81) אומר: &#8221;שהמינים (־קראים) לעולם לא עשו שום טובה לישראל
ולא ספר שיש בו חזוק תורה או דבר חכמה, ואפילו שירה אחת או פיוט אחד או
נחמה אחת, כי כולם כלבים אלמים לא יוכלו לנבוח&#8220;. כנראה לא ראה הראב&#8221;ד
דבר מקינותיהם של אבלי ציון הקראים. אמנם בספרות הקראים מוצאים התנגדות
מפורשת לאמירת פיוטים, אבל הכוונה רק לפיוטים הבאים להוציא ידי חובת
תפילה. ועי&#8216; מאן, תרביץ ו, ספר א 66, ובהע&#8217; 197 דשם. <a href="#fnref:42" title="return to body" class="reversefootnote">&#160;&#8617;</a></p>
</li>

<li id="fn:43">
<p>שו&#8216; א–ד, השוה &#8217;קובץ הוצאת שוקן לדברי ספרות&#8216;
(תש&quot;א), עמ&#8217; 140 וכ&#8216;. / שו&#8217; יא: ורבד, לבש את בשרי כרביד. / שו&#8216; יד:
האפיסי, מנע ממני. / שו&#8217; טז: תוחילי – תוחלתי. / שו' יט–כ, כאן אחד
מסימניה המובהקים של הקראות; שבניגוד לרבנים היו הקראים המתאבלים ביו&#8220;ט
ומקוננים על חרבן ביהמ&#8221;ק יותר מבחול. <a href="#fnref:43" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56390">https://benyehuda.org/read/56390</a></div></body></html>