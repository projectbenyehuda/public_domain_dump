<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פתח דבר לספר: ארץ־ישראל ופיוטיה: מחקרים בפיוטי הגניזה מאת מנחם זולאי</title>
	<meta name="author" content="מנחם זולאי"/>
</head>
<body>

<blockquote>
<br />
</blockquote>

<p>מנחם זולאי ע&quot;ה (אושציאנצי־גליציה, ב' באדר תרס&#8220;א –
ירושלים, ד' בכסלו תשט&#8221;ו) היה האדריכל הגדול, מקים היסודות ובונה המסגרת של
חקר הפיוט הארץ־ישראלי על פי הגניזה. לא נטעה אם נאמר כי בחייו הקצרים
הספיק אף לבנות כמה מן הקומות לבניין ענק זה, וכמה מן האגפים הושלמו על ידו
וחלק מהם אף רוהטו לתפארת. כל הקורא בכתביו של זולאי אינו יכול שלא להתרשם
רושם עז מאישיותו של הכותב, מלמדנותו, מבקיאותו העצומה, מהגיונו, מחריפות
שכלו, מן החוש הלשוני, מיכולתו המופלאה בביקורת הטקסט, מטעמו הספרותי ומעל
הכול מאהבתו העזה לעולם הפיוט ולפייטניו – כל אלה ניבטים מכל משפט ומשפט
שכתב, והם עושים את דברי זולאי קיימים לדורות. הרבה מהערותיו ומרמזיו
במאמריו פרנסו מחקרים רחבי יריעה שנכתבו אחריו. זולאי הזדהה הזדהות מוחלטת
עם הפיוט הארץ־ישראלי הקדום ועם פייטניו, בעל נפש היה, ומבין שורות השיר
היה שומע את הפייטנים מדברים אליו ומוכיחים את האומה המזניחה את אוצרותיה.
עולם התרבות היהודי והיצירה העברית בארץ־ישראל באלף הראשון לספירה עמדו
חיים לנגד עיניו, ומתוכם ראה בחוש ממש את חיי היום־יום ביישוב היהודי
בארץ־ישראל של אז על שלל צבעיו, משוק הירקות לפרטיו ועד לפרטי המנהגים
בנוסח התפילה הארץ־ישראלי. רק מתוך תחושה זו יכול היה לראות את ה&#8217;אידיום
הארץ־ישראלי' ואת החיוניות של לשון הפיוט. את רשמיו ורגשותיו העזים, כמו את
דבריו המדעיים המדויקים והקפדניים, העביר לקוראיו בעברית יפהפייה ומסולתת
בסגנון נשגב ומרומם נפש. נציג קטע אופייני מדבריו על המגילות הגנוזות.
זולאי שהיה שקוע בכל נפשו ובכל מאודו בעולמה של גניזת קהיר, קלט כהרף עין
את גודל משמעותו של הגילוי וקישר &#8216;בין גניזה לגניזה&#8217;. אם גניזת קהיר היא
בבחינת נס, המגילות הגנוזות הן &#8216;נסים ונפלאות&#8217; המתגלים &#8216;בעצם ימי המאבק
המדיני&#8217;, לעת הכרעה על &#8216;זכות בעלים על ארץ־ישראל&#8217;.</p>

<p>את סערת רגשותיו מפגישתו עם המגילות לא שמר לעצמו, ושיתף
בה את קוראיו: &#8220;&#8230;וזכורני אותו יום, ו' בתמוז תש&#8221;ח שביקרתי בבית הפרופ'
סוקניק, ובמשך שתי שעות ומחצה נתן לי לעיין באוריגינלים ובצילומיהם, ולא
היה קץ להתרגשותי. יצאתי ובלבי חוויה עמוקה, שלא ניטשטשה כלל ברעם התותחים
שבין הפוגה להפוגה'.</p>

<p>לזולאי היתה תפיסה ברורה ביותר באשר לדרך שבה יש לחקור את
כתבי הגניזה: יש לייסד אקדמיה לחקר הגניזה, שתפקידה הראשון יהיה לרכז במקום
אחד את כלל קטעי הגניזה ולמיינם על פי נושאיהם, כל נושא יימסר לידי חבר
מומחים וכולם יעבדו בשיתוף פעולה תוך הפריה הדדית. הוא עצמו עבד במסגרת
המכון לחקר השירה העברית שיסד ש&quot;ז שוקן על פי תכנית מגובשת וקפדנית, אשר כל
פיוט שבדק נרשם על פי סדרה ארוכה של פרטים מזהים, כך שברגע שיימצאו לו נוסח
חדש או השלמה כלשהי או תיווצר זיקה בין פיוט לפיוט מיד יתגלה הדבר לעיני
החוקר. שיטה זו מוכיחה את עצמה עד היום.</p>

<p>איש עבודה ללא לאות היה זולאי, ולמרות כל הקשיים הוא קנה
שליטה מפליאה בפיוטי הגניזה. מלבד עשרות מאמריו וגילוייו הותיר אחריו מאות
הערות וציונים, שעשויים היו להעמיד בניין לתלפיות. אך למרבה הצער לא התמיד
המכון לחקר השירה העברית בדרכו של זולאי.</p>

<p>מתוך מבטו המקיף על השירה העברית הקדומה השכיל לחלקה לשלוש תקופות מרכזיות:</p>

<p>א. תקופת הפיוט האנונימי, שראשיתה בשלב גיבוש נוסחי
התפילות וסופה ביצירתו של יוסי בן יוסי, תקופה הידועה כיום בשם התקופה הקדם
קלאסית.</p>

<p>ב. התקופה הקרויה כיום בשם התקופה הקלאסית, והיא מתחילה ביצירותיהם של יניי והקליר ונמשכת עד לסוף המאה השמינית.</p>

<p>ג. תקופת רב סעדיה גאון ובני אסכולתו, המשתלבת בסופה בתקופת משוררי ספרד.</p>

<p>חלום גדול היה לו למנחם זולאי – &#8216;רואה אני בחלומי 30 כרכים
בערך, המכילים את יצירותיהם של פייטני כל הדורות המשוקעים בגניזה, ובצידם –
בחינת סוף מעשה במחשבה תחילה – מילון ללשון הפייטנים&#8217;. זולאי ידע גם ידע כי
מפעל כזה מצריך &#8216;חבר עובדים שהתמחו לשם כך, ובסיס כספי בקנה מידה ממלכתי&#8217;
(&#8216;לכינוסם של פיוטי הגניזה&#8217;, להלן, עמ' 34 ואילך). גם בדבר זה היה חלומו של
זולאי לנבואת אמת: המילון הפייטני נבנה והולך במסגרת המילון ההיסטורי
באקדמיה ללשון העברית, וראשוני שלושים הכרכים של פייטני הגניזה, משוררינו
הקדומים בארץ־ישראל ובמזרח, כבר מונחים על המדף בזכות העבודה הברוכה של
המפעל לחקר השירה והפיוט ושל העומד בראשו, פרופסור עזרא פליישר, שכיוון את
תלמידיו לעולמה הקסום של שירת הגניזה. כך זכה עולם מדעי היהדות בכמה עבודות
דוקטור, שסיכמו והציגו את מורשתם השירית של כמה מפייטני הגניזה.</p>

<blockquote>
<br />
</blockquote>

<p>הקובץ מבקש לכנס אל מקום אחד את מאמריו של מנחם זולאי ע&quot;ה,
ומעשה זה הוא צורך מדעי ממדרגה ראשונה, ויש בו שירות חשוב לחוקרים ולמחקר.
דברים שכתב זולאי ערכם קיים ועומד, יתר על כן דברים שנסתפק בהם והעלה אותם
בלשון שמא ואולי – נתאששו ונתקיימו. בהרבה מדבריו ומהערותיו נרמזו כאמור
משימות חקר הפיוט והושלמו תכנית הפעולה ודרך העבודה לעתיד לבוא. מטבע
הדברים לא נכללו בקובץ מחקריו המצוינים של זולאי על רב סעדיה גאון ואסכולת
הפיוט שלו. אלה נערכו לספר החשוב &#8216;האסכולה הפייטנית של ר&#8217; סעדיה גאון' שיצא
לאור שנים אחדות אחרי מותו (ירושלים תשכ&quot;ד). מתוך המאמרים שנתפרסמו
בנוסחאות שונות בחרנו את הגרסה שנראתה מתאימה למסגרת הספר.</p>

<p>מפאת מגבלות המסגרת והצורך לתחום את הספר נאלצנו לוותר על
המאמר הגדול &#8216;מחקרי יניי&#8217;, אף על פי שגם קוראי ספר זה ייזקקו לו משום שכתבי
היד נרמזים ב&#8217;עיוני לשון בפיוטי יניי' על פי מספריהם ב&#8217;מחקרי יניי&#8216;. מאמר
זה שהוא ספר בפני עצמו (176 עמודים!), וכבר נעשה שימוש בעקרונותיו ב&#8217;פיוטי
יניי&#8217; לזולאי (ברלין תחר&quot;ץ), במהדורתו המפורשת של צ&#8220;מ רבינוביץ ז&#8221;ל
(ירושלים ותל־אביב תשמ&#8220;ה–תשמ&#8221;ז) ובכלל המחקרים העוסקים ביניי.</p>

<p>כן נאלצנו לוותר על מאמרים שעיקרם קטלוגים ורשימות. חשיבות
רבה להם עבור החוקרים המובהקים של הפיוט, וחזקה עליהם שיוכלו להגיע לדברים
בקלות. הכללתם היתה מסרבלת את הספר ואולי גם &#8216;מרחיקה&#8217; אותו במשהו משאר
חוקרים.</p>

<p>כדי לשמור על אחדות הספר לא נכללו בו רשימות קצרות של
ביקורות ותגובות; אלה יפות הן בהקשרן, והבאתן במנותק יש בה צד של
פגם.</p>

<p>סדר המאמרים אינו על פי סדר הופעתם בדפוס, אלא על פי
המתכונת המבקשת לבטא את מפעלו הגדול של זולאי: פרק המבואות מציג את עקרונות
חקר הפיוט ואת חשיבותו, את תכנית העבודה בתחום וענייני יסוד בו. הפרק השני
עניינו התולדות והוא מעמיד את בניינו ומניינו של הפיוט על פייטניו
המרכזיים; זהו פרק המוצא לכל מחקר אחר בתולדות הפיוט, ולפיכך הובאו בו גם
מאמרים העוסקים בגלגולי התפתחותו של הפיוט הארץ־ישראלי. הפרק השלישי כולל
את מאמריו של זולאי על סוגי השיר ומאפייניהם; לעתים ניתן לעמוד מתוך הסוגים
על עומק חדירתו של הפיוט לחיים. סוגי השיר משקפים אף את תחנותיו ההיסטוריות
של הפיוט, כל תקופה והסוג השליט בה: ההמנון והסליחה בתקופת הפיוט האנונימי,
הקרובה לסוגיה בתקופת יניי והקליר והעוקבים אחריהם, והיוצר בתקופת הפיוט
המזרחי המאוחר. הפרק הרביעי עוסק בלשון ומציג את תפיסתו הכוללת של זולאי
שלשון הפיוט נובעת מן החיים ומן המציאות הלשונית בארץ־ישראל ושהיא קשורה אל
הארמית הארץ־ישראלית ששימשה בפי יושבי הארץ אז ואל קצה חיותה של הלשון
העברית כלשון דיבור של יום־יום; פרק זה חשוב בפרטיו ובערכים המילוניים
הכלולים בו, והמהווים תשתית למילון הפיוט. הפרק &#8216;גילויים&#8217;, החותם את הספר,
מציג גילויים היסטוריים וספרותיים שנתגלו לו לזולאי אגב מחקריו, לעתים מתוך
התלהבות ומתוך הזדהות גמורה עם עולם הפיוט.</p>

<p>בכל מדור ערוכים הדברים על פי סדר מוקדם ומאוחר של נושאי המאמרים, מתוך כוונה שהדברים יתקשרו, עד כמה שאפשר, לרצף כרונולוגי.</p>

<p>* * * *</p>

<p>מגלגלים זכות על ידי זכאי. היזמה לכנס את פיוטי זולאי לספר
באה מעם מו&quot;ר הפרופ' אהרן מירסקי. הוא הביא את ההצעה לפני בית ההוצאה וליוה
אותה בשלבי ההחלטה והביצוע, ועמו נתייעצתי במהלך עבודתי. תודה מיוחדת שמורה
לפרופ' שולמית אליצור אשר נדבה רוחה אותה וקיבלה על עצמה את מלאכת הכנת
המפתחות ועשתה אוזניים לתורתו של המחבר ולכלל מקצוע הפיוט. אף הערותיה
והארותיה תרמו לתקנתו של הספר.</p>

<p>הד'&quot;ר עדה ירדני, בתו של המחבר, היתה בסוד מעשה הספר, סייעה בעניינים שונים והכינה כיד כשרונה הטוב את עטיפת הספר.</p>

<p>העורך ובית ההוצאה מודים למוסדות שסייעו במימון ההוצאה
לאור: למוסד ביאליק ולמר יעקב אדלר, לקתדרא לחקר הפיוט ולהוראתו ע&#8220;ש חיים
להמן ז&#8221;ל ולעומד בראשה הפרופ' בנימין בר־תקוה מאוניברסיטת בר־אילן וכן
למרכז לחקר התפילה ושירת הקודש שבתמיכת המשרד לענייני דתות. העורך מודה בכל
לבו לבית ההוצאה, למנהלה מר דן בנוביץ ולמשנהו מר רם גולדברג על המשימה
הנכבדת שנטלו על עצמם ועל הביצוע המקצועי הראוי לכל שבח. על כולם תבוא ברכת
טוב.</p>

<p><strong>אפרים חזן</strong></p>

<p>המחלקה לספרות עם ישראל, אוניברסיטת בר־אילן</p>

<p>פורים תשנ&quot;ה</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56116">https://benyehuda.org/read/56116</a></div></body></html>