<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פיוטי יניי – הקדמה</title>
	<meta name="author" content="מנחם זולאי"/>
</head>
<body>

<p><strong>לזכר נשמת הורי</strong></p>

<p><strong>שלמה ישראל ופייגא רוזא זכרונם לברכה</strong></p>

<p>בספר זה ניתן לו לקורא להכיר את יצירותיו של פיטן העומד
בראש תקופה ומשמש מופת לדורות. הצורה הספרותית והאמנותית שצר יניי בפיוטיו,
היא אֵם כל הצורות בספרות הפיוט וגולת הכותרת בסוגי הפיוט המורכבים שיש בהם
שיטה ותכנית. הקדמון בסוגים אלה היא הקרובה, והראשון מחברי קרובות הידועים
לנו בשמם הוא יניי. כל עצמה של קרובה אינה אלא נוסח של תפלת העמידה, שהיה
החזן הנקרא בארמית &#8220;קרובא&#8221; (האטימולוגיאשל המלה שנויה במחלוקת) מנסח לו מדי
פעם בפעם לפי מסורת שבידו, בזמן שלא היה עדיין נוסח קבוע ומקובל שאין לשנות
ממטבעותיו. בכוח ההרגל ובתוקף המסורת החיה, שלפיה &#8220;צריך לחדש בה (בתפלה)
דבר בכל יום&#8221; (ירו' ברכות ד ה&quot;ד), הוסיפו חזני ארץ ישראל, ראשוני הפיטנים,
לחדש דברים בתפלתם אף לאחר שנקבע נוסח של חובה. אלא שמעכשיו לא היה בחידושי
הפיטנים משום ניסוח גופה של תפלה, אלא משום הרחבה וקישוט לנוסח קיים. וכך
נולד סוג פיוטי, סוג הקרובה, שדרכי התפתחותו אינם נהירים לנו עדיין, אבל
צורתו הסופית חתומה בחותמו של יניי. ובזה חשיבותם היתרה של פיוטי יניי לחקר
צורות הפיוט.עד כאן לא ידענו בעצם צורה מקורית של קרובה מהי. עם גילוים של
פיוטי יניי ניתן לנו פרוטוטיפוס של הקרובה שהונח יסוד לקרובותיהם של פיטני
כל הדורות.</p>

<p>הספר כולל את כל הפיוטים שנרשמו ב&#8220;מחקרי יניי&#8221; (= ידיעות
המכון לחקר השירה העברית, כרך ב עמ' ריג וכו') עמ' רעה – שכא, פרט לשלשת
השרידים קיא קטז קלה שהוצאו מכאן, על שום שנתחזק בהם הספק אם ליניי הם. כמו
כן חסרים כאן אותם פיוטי־ספק שלא נתיחד להם מקום ברשימת הקרובות שבמחקרי
יניי, אלא נזכרו שם במקומות שונים דרך השערה בלבד<a href="#fn:1" id="fnref:1" title="see footnote" class="footnote"><sup>1</sup></a> (עי&#8220;ש עמ' רל, רסו, שכ הע' 2, וכי&#8221;י I, <sup>a</sup>130). כנגדם נוספו כאן במדור
המסופקים השרידים ב, כד, כה, כט/ו, לח; הנוספות והנספחים שבסוף הספר; ובחלק
א – מחציתו הראשונה של הפיוט &#8220;אז ערות&#8221; (עמ' נח).</p>

<p>מכל הפיוטים הללו לא נשתמר במחזורים שבידנו אלא חלק מקרובת
&#8220;אוני פטרי&#8221; (סי' מא) הכולל את הפיוט המפורסם &#8220;אז רוב נסים&#8221;, הידוע ברוב
תפוצות ישראל מתוך ההגדה של פסח. בארבעים השנים האחרונות משנת גילוי הגניזה
(1896) נתגלו ונתפרסמו כעשרים קרובות ושרידי קרובות על ידי החכמים ר' שלמה
אהרן ווערטהיימער ז&quot;ל (עי' סי' קיב, קכג), ישראל דאווידזאן (סי' סד–סח,
עא–עב, יא–קיג, קל, וראשי ארבעה פיוטים מתוך סי' קח–קט), קַהלי (כא–כב),
וקוֹבֶּר (ג–ה, ז–ח). עשרה שרידים אחרים נתפרסמו כפיוטים אנונימים, או
מיוחסים לפיטנים אחרים, על ידי דאווידזאן (מ–מד, ומסופקים יח) א. שכטר
(מסופקים ל), רפאל אֶדלמן (קלא, ומסופקם י–יא), ויוסף מרקוס (מסופקים כ,
כג, כו). שאר כל הפיוטים, פרט לקרובות צא וקא שכבר נדפסו על ידי במקומות
אחרים, יוצאים בזה לראשונה לרשות הרבים.</p>

<p>הדברים שנאמרו על יניי ופיוטיו במחקרי יניי הנ&#8220;ל<a href="#fn:2" id="fnref:2" title="see footnote" class="footnote"><sup>2</sup></a> וב&#8221;התקופה&quot; כרך כח עמ' 378–387, פוטרים אותי מחובת מבוא מפורט ואין לי אלא לחזור בקצרה על עיקרי הדברים:</p>

<p>לפני מאה שנה גילה הרב ר' שלמה יהודה לייב רפאפורט, באחת
מתשובות רבנו גרשם מאור הגולה, את השם &#8220;ינאי&#8221; כשמו של אחד &#8220;החכ+מים
הראשונים&#8221; שחיבר &#8220;קרובות לכל סדר וסדר שלכל השנה&#8221;, ולא ידע אדם מי הוא
ינאי, היכן פיוטיו, ומה פירוש &#8220;קרובות לכל סדר וסדר&#8221;. מיד נטפלו לדבר
החכמים יום טוב ליפמן צונץ ושמואל דוד לוצאטו (שד&quot;ל), ומשניהם נודע לנו
שבמחזורים מנהג אשכנז נמצאת קרובה אחת (סי' מא) שחתום בה יניי, ושהפיוט &#8220;אז
רוב נסים&#8221;, הידוע מתוך ההגדה של פסח, אינו אלא חלק מאותה קרובה. ברם, דבר
זה בלבד לעולם לא היה מעמיד את יניי במרכז חקר הפיוט אילולא שנטפלה לו
האגדה המפורסמת שמצא צונץ באחד מכתבי היד. אגדה זו אומרת כי מחבר הקרובה
הנ&#8220;ל הוא &#8220;ר' יניי רבו של רב אליעזר בר קליר אבל בל ארץ לומברדיאה אין
אומרין אותו (את הקרובה) כי אומרים עליו (על יניי) שנתקנא בר' אלעזר תלמידו
והטיל לו עקרב במנעלו והרגו&#8221;. אם כן, יניי רבו של קליר הוא, ולא קליר הוא
&#8220;הפייט הראשון&#8221; כפי שנתכנה עד כאן (רמב&quot;ן מלחמות ד' ליומא כו ב). מכאן
ואילך יניי וקליר כרוכים זה עם זה בחקר הפיוט. אולם, מחוסר חומר חדש ניזון
כל מחקר מהשערות, עד שבא ר' אברהם אליהו הרכבי בשנת תרנ&#8221;א וגילה שני דברים
חשובים: א) רבנו סעדיה גאון מבחין הקדמת ספרו &#8220;האגרון&#8221; בין משוררים ראשונים
ובין משוררים הקרובים לדורו, ומונה בין הראשונים את &#8220;יוסי בן יוסי וינאי
ואלעזר (קליר) ויהושע ופינחס&#8221;. נמצא שיניי קדם לרס&#8220;ג כמה דורות. ב)
אלקרקסאני הקראי, בן דורו של רס&#8221;ג, מעיד על ענן, ראש הקראים (בבל, במאה
השמינית), שהסתייע בפיוטי יניי בעניני הלכה (&#8220;והוא מה שלקח מן חזנות ינאי&#8221;,
אגרון עמ' קח). ובין יש ממש בדבריו בין לאו, נמצאנו למדים שבמאה העשירית
שלטה הדעה שיניי קדם לענן. ועדיין אין אנו יודעים מה טבעם של פיוטי יניי,
עד שבא הפרופ' ישראל דאווידזאן והוציא את ספרו המפורסם &#8220;מחזור יניי&#8221;
(ניוארק תרע&quot;ט).</p>

<p>בסוף המאה שעברה התחיל שמע ה&#8220;גניזה&#8221; הקהירית כובש את עולם
המדע, ובשנת 1896 העביר הפרופ' שלמה זלמן שֶׁכטר את רובה של הגניזה מקהיר
לקמבריג'. מיד נטפלו אליה שני חכמים אנגלים (בורקיט ו־טיילור) ומצאו בה
בלויי דפים כתובים כתב עברי על גבי כתב יוני מחוק. בכתב היוני נתגלו שרידים
מתרגומו של עקילס לתנ&#8220;ך, אבל עשרים שנה לא ידע אדם מה טיבו של הכתב העברי.
עד שבא דאווידזאן וגילה בו שרידים מפיוטי יניי, והוציאם לאור בספרו
הנ&#8221;ל.</p>

<p>מעתה נודעו לנו פרטים אלה: יניי חיבר קרובות לכל שבת ושבת;
כל קרובה מיוסדת על פרשת השבוע, אבל פרשיות אלה אינן אותן שבמנהגנו שהוא
מנהג בבל, אלא אותן שבמנהג ארץ ישראל הקדום, שלפיו היו מחלקים את התורה
ל&#8220;סדרים&#8221; כנגד מספר השבתות שבשלוש שנים (המחזור השלשי), כאמור במגילה כט ב;
מכן שמספר הקרובות שחיבר יניי לשבתות בלבד עלה בערך למאה וחמשים, חוץ ממה
שחיבר למועדים ולשאר ימים מצוינים. מעתה ידענו פירושו של &#8220;קרובות לכל סדר
וסדר&#8221; בדברי רבנו גרשם הנ&#8220;ל. מעתה ידענו שאין לבקש את מקומו של יניי אלא
בארץ ישראל או סמוך לה, במקום שעמד תחת השפעתה ונהג לפי מנהגיה. אבל עדיין
העיקר חסר, כלומר גוף הפיוטים. מחזור יניי הנ&#8221;ל אין בו אלא שמונה שרידים,
אבל לאורם נתגלו בסמוך אחד עשר שרידים נוספים, והוברר שבדיקה יסודית של
כתבי הגניזה, המקור היחידי של פיוטי יניי, ברכתה צפויה מראש ואין לפקפק כלל
בערך תוצאותיה. אבל כיצד בודקין והחומר מפוזר בכל חלקי תבל? עם ייסוד המכון
לחקר השירה העברית נפתרה השאלה. אוצר הצילומים מכתבי יד שהתקין המכון מתוך
אוצרות הגניזה המפורסמים הכשיר את הדרך לבדיקה של מיצוי, ופריה – הספר
שלפנינו.</p>

<p>על דרכי הבדיקה וגילוייה מסופר במחקרי יניי הנ&quot;ל, כאן
נסתפק בהערה כללית: בדיקת החומר הביאה לידי ההכרה שרוב פיוטי יניי נתפרדו
מחבילתם הראשונה, נתלשו מתוך חיבורם האורגני שניתן להם מידי המחבר ונתערבבו
זה בזה או בפיוטי אחרים. ומאחר שאין יניי חותם את שמו אלא במקום מסוים
שבסדרת פיוטים בת חטיבה אחת, נמצא: פיוט שנעקר ממקורו אין לו תקנה עולמית.
כאן מרכז הבעיות בכינוס פיוטי יניי. והשאלה היא כפולה: כיצד נכיר את פזורי
פיוטי יניי מבין פיוטי אחרים, וכיצד נשיב כל נדח למקומו הראשון.במחקרי יניי
חלק א, פרקים ו–ז, נעשה הנסיון לפתור את השאלה. שם עמדנו על שיטת יניי
בחיבור הקרובה ועל הצורה האמנותית המיוחדת לכל אחד מחלקיה, והבלטנו את
הסימנים שעל פיהם ניתן להכיר את פיוטי יניי בכל מקום שהם. בעזרתם של סימנים
אלה, אגב השוואת לשונות, עלה בידנו להחזיר לבעליהם המון פיוטים תועים
ונדחים, ולציין בדיוק את מקומם בקרובה שמתוכה נעקרו. כך נולד הספר שלפנינו,
המכיל מאה שבעים ושבע קרובות, שלמות ושרידים, שהם למעלה משמונה מאות
פיוטים.</p>

<p>ערכם של פיוטי יניי יתברר מתוך סקירה קצרה בתולדות הפיוט.
לפי החומר שבידנו מבחינים בספרות הפיוט שלש תקופות: א) תקופת היצירה
האנונימית, שקדמה ליניי, אין בה לא חרוז ולא חתימת בעלים באקרוסטיכון אלא
סימן אלפבית ותשרק, ואין אנו יודעים אם כבר הגיעה לידי יצירת חטיבות
אורגניות בדוגמת הקרובות הידועות, או הסתפקה עדיין בשילוב פיוטים בודדים
לתוך חלקי תפלה שונים. מתקופה זו לא הגיע אלינו אלא שמו של פיטן אחד, הוא
יוסי בן יוסי, על &#8220;עבודות&#8221; המפורסמות ליום כיפור. ב) תקופת השירה החורזת
כוללת את רוב מנינה ורוב בנינה של ספרות הפיוט ובה נתפתחו ונשתכללו שלשת
סוגי הפיוט העיקריים: קרובה (לתפלת העמידה), יוצר (לברכות קריאת שמע של
שחרית) ומעריב (לברכות קריאת שמע של ערבית). ג) תקופת השירה השקולה,
המתחילה עם משוררי ספרד. – פיוטי יניי ראשונים לחרוז, לחתימת בעלים ולסוג
הקרובות בצורתם המשוכללת, כל עוד לא נמצא פיטן שקדם לו בכך. פיוטי יניי
כולם קרובות הם, הוה אומר שבזמנו לא היו עדיין סוגי פיוט אחרים ידועים
ומפותחים כל צרכם; הוה אומר שיניי עומד בראש תקופה שניה ופיוטיו יש בהם
משכבות יצירותיה הראשונות. ההסתכלות בצורת קרובותיו ותכניתן מבהרת לנו כמה
מושגים אפלים בחקר הפיוט ומקנה לנו קנה־מדה לבחינת יצירותיהם של שאר כל
הפיטנים.</p>

<p>קרובה, הריהי קבוצת פיוטים המהווה יחידה אורגנית, ומכוונת
לתפלת העמידה. ולפי טיב התפלה מבחינים בקרובה בין &#8220;קדושתא&#8221;, המכוונת לתפלה
שאומרים בה &#8220;קדושה&#8221;, לבין &#8220;שבעתא&#8221;, המיועדת לתפלה שאין בה אמירת קדושה.
בארץ ישראל, מולדת הפיוט, לא נהגו לומר קדושה אלא בתפלת שחרית של שבת ויום
טוב בלבד. הוה אומר: כל קדושתא של פיטן ארצישראלי אינה אלא קרובה לתפלת
שחרית (יתכן שיום כיפור יוצא מן הכלל, ראה סי' קלב), לעומתה מכוונת השבעתא
לאחת משאר התפלות (מוסף, מנחה או מעריב), והבדל זה נתקיים בידי רוב
הפיטנים, תלמידיהם של פיטני ארץ ישראל, אף במקומות שנהגו לומר קדושה גם
במוסף ובמנחה.</p>

<p>קרובות יניי שבידנו רובן קדושתות ומיעוטן שבעתות (סי' קיב,
קיח, קכא, קכה, קל–קלא, קלו). הקדושתא מיוסדת על &#8220;סדר&#8221; היום (פרשת השבוע)
והפטרתו, כלומר: נושאה העיקרי נתון וקבוע, והשבעתא בת חורין היא בבחירת
הנושא; השבעתא עשויה שבעה חלקים כנגד שבע ברכות התפלה, והקדושתא בצורתה
שלפנינו אינה כוללת אלא &#8220;שלש ראשונות&#8221;, לעומת זה הריהי מרבה פיוטים ברכה
שלישית; חלק השבעתא שוים זה לזה בצורתם וגדלם (פרט לשבעתות שלמועדים, שבהן
החלק הרביעי המכוון לברכה האמצעית, &#8220;קדושת היום&#8221;, מאריך על חבריו, ויש שהוא
גורר אחריו כמה פיוטים נוספים), והקדושתא מטביעה חותם מיוחד על כל אחד
מפיוטיה, אבל חותם זה חוזר ונשנה בפיוטי כל הקדושתות, עד שכולן נראות
כיצוקות בדפוס אחד. וזו תכנית הקדושתא:</p>

<p><strong>א.</strong> פיוט לברכה ראשונה של התפלה, עשוי שלשה בתים
מרובעים בסימן א&quot;ב עד ל, ומסיים ברמז לפסוק ראשון של &#8220;סדר&#8221;, המובא כאן
בלוית פסוקים אחרים, כעדות וחיזוק לדבי הפיוט. אחריהם &#8220;חתימה&#8221;, בית משולש
או מרובע הפותח במה שסיים אחרון הפסוקים שלפניו וחותם ברמז לברכת
&#8220;מגן&#8221;.</p>

<p><strong>ב.</strong> פיוט לברכה שניה, דומה במבנהו לקודמו, ממשיך את
סימן א&#8220;ב מאות מ ואילך ומסיים ברמז לפסוק שני של הסדר, מובא גם כן בלוית
פסוקים אחרים ובסופם חתימה כנ&#8221;ל הרומזת לברכת &#8220;מחיה&#8221;.</p>

<p><strong>ג.</strong> פיוט בן ארבעה בתים בסימן <strong>יניי</strong>, מסיים ברמז לפסוק ראשון של <strong>הפטרת</strong> היום, המובא אף הוא בלוית פסוקים אחרים.</p>

<p><strong>ד.</strong> פיוט בלי כל אקרוסטיכון ובלי מבנה קבוע (לרוב, ג
בתים מרובעים), קרוב בלשונו וצורתו לסילוק (פיוט ח) וניכר בסיומו בתבת
&#8220;קדוש&#8221;</p>

<p><strong>ה.</strong> פיוט הנקרא בכתבי הגניזה בשם &#8220;עשיריה&#8221;, על שום שהוא עשוי עשרה בתים בסימן א&quot;ב עד י.</p>

<p><strong>ו.</strong> אחד עשר בתים מרובעים, בסימן א&quot;ב שלם. פיוט זה הוא
כעין פתיחה לפיוטים שלאחריו, המטפלים יחד בפרטי הסדר, לפיכך כתוב בראש כל
אחד מהם אותו פסוק הנידון בגוף הפיוט. ויש לשים לב לכך, שכן לרוב לא יובן
פיוט ו בלי צרופו של הפסוק לראשו או לראש כל אחד מבתיו<a href="#fn:3" id="fnref:3" title="see footnote" class="footnote"><sup>3</sup></a>. – עד כאן כל הקרובות שוות זו לזו.</p>

<p><strong>ז.</strong> מאחד עד שלשה פיוטים שצורתם ניתנת לשינויים ובהם
מראה לנו המחבר את כל כוחו בנויי פיוט. ומאחר שאין בהם קבע לא במספרם ולא
בצורתם נכללו כולם בסימן ראשי (ז) בצירוף סימני לואי (ז<sup>1</sup>, ז<sup>2</sup>,
וכו').</p>

<p><strong>ח.</strong> סילוק, הקדמה ופתיחה לאמירת הקדושה. לשון פשוטה
ושוטפת, לרוב בחרוז ובדרך כלל בלי כל אקרוסטיכון. מסיים תמיד ב&#8220;ככ (ככתוב)
וקרא&#8221;, ישעיה ו ג. הסילוקים שונים זה מזה בצורתם ואריכותם, ויש שאין בהם
אלא שורה אחת המחוברת בענינה לפיוט הקודם (ראה סי' ו, עד, ועוד).</p>

<p><strong>ט.</strong> גוף הקדושה, האחרון בחלקי הקדושתא והגרעין שמתוכו
נתפתחה ונקראה על שמו. הקדושה שנשתמרה בתפלותינו ידועה לנו בארבע נוסחאות:
&#8220;נקדש את שמך&#8221; ו&#8220;נעריצך ונקדישך&#8221;שמנהג אשכנז, ו&#8220;נקדישך ונעריצך&#8221; ו&#8220;כתר יתנו
לך&#8221; שבמנהג ספרד. בתקופת יניי לא היה עדיין נוסח קבוע של קדושה קיים, והיו
הפיטנים מנסחים אותה ומחדשים לבושה מדי שבת בשבת. וכן אנו מוצאים בפיוטי
יניי נוסח חדש של קדושה בכל אחת מקדושותיו. קדושת יניי צורתה סטיריאוטיפית
וקל להכירה בכל מקום שהיא. תכונתה העיקרית מדרש התבות &#8220;קדוש קדוש קדוש&#8221;
(יש' ו ג), דוגמת תרגומו של פסוק זה בקדושה דסדרא (ובא לציון גואל): קדיש
בשמי מרומא עילאה/ קדיש על ארעא עובד גבורתה/קדיש לעלם ולעלמי
עלמיא<a href="#fn:4" id="fnref:4" title="see footnote" class="footnote"><sup>4</sup></a>. וכן הוא דורש מלת &#8220;ממקומו&#8221; (יח' ג יב)
בשלשה דרכים. הפסוק השלישי שבקדושה (שמע ישראל) אינו נדרש, במקום זה יבוא
אחריו פיוט בסימן א&#8220;ב החוזר לענין ה&#8221;סדר&quot; וגורר אחריו פסקא קטנה כמעבר
לפסוק &#8220;להיות לכם לאלהים&#8221; (במד' טו מא). לפי זה יש בקדושת יניי ארבעה חלקים
נגד ארבעת הפסוקים הנ&quot;ל (ראה סי' כט, סד, פא, פז–פח, צד, קיא, קיג, קכ,
קכד, ומסופקים סי' יד ולז). לעומת צורה זו מופיעה בכמה קרובות צורת קדושה
אחרת, שבה פיוט אלפביתי אחד נחלק לשלשה כנגד הפסוקים קדוש, ברוך, שמע (ראה
סי' כח, קיט, קכב, קלג, ודומה להם סי קלב), ועדיין צריך עיון אם כולם ליניי
(עי' הערה לסי' ק). שאלה אחרת היא, אם קרא יניי את &#8220;שמע&#8221; כולה, או רק את
הפסוק הראשון. משני מקומות ניתן להסיק שלא אמרו אלא פסוק ראשון כמנהגנו
היום, הואיל והעענין מחייב בהם לצרף תבת &#8220;אחד&#8221; שבשמע ישראל לראש הפיוט
שלאחריו (עמ' רכג: עשה נסים, קרי: אחד עשה נסים; עמ' רסז: אז מאז יקרא,
לדעתי מוסב על &#8220;אחד&#8221; שלפניו).</p>

<p>לפי שיטה זו עשויות כל קדושתות יניי, פרט לקרובות כח, קיג,
קכו, קלב השונות בכמה פרטים במבנה חלקי הקרובה. הראשונה, אין שמו של יניי
חתום בה, וניתן לפקפק בבעלותו (אך הואיל ונמצאת בין פיוטין אין לנו רשות
להוציאה מחזקתה), ויתרן קרובות למועדים הן וטעם השינוי בחשיבות היום.למודים
אנו ליחס כל דבר שבאמנות לאומות העולם, והחרוז, למשל, אינו לדעת החכמים אלא
השפעת השירה הערבית. אולם, יהא מקורו של החרוז מה שיהיה, צורת הקדושתא
בכללה צורה מקורית היא של פיטני ארץ ישראל, והכרתה נקנית על ידי עיון
בפיוטי יניי.על זמנו של יניי אין לנו כל עדות מפורשת מלבד זו של קרקסאני
(לעיל עמ' XI), שלפיה קדם יניי לענן. המנהג
הארצישראלי המונח ליסוד כל פיוטיו; הכתיב הארצישראלי של שמו, יניי, לעומת
הכתיב הבבלי, ינאי; השימוש בתרגום הירושלמי (מחקרי יניי עמ' רע) ובמדברים
וניבים המיוחדים למדרשי ארץ ישראל הקדומים, מעלים את הדבר מעל לכל ספק
שמולדת יניי ארץ ישראל היא. העובדה, שאין בכל הפיוטים שלפנינו רמז כל שהוא
לדת מוחמד ושלטון הערבים, ולעומת זה מרובים הרמזים לאדום־רומא ודת הנוצרים
(סי' כ/ז, מא/ג, סד/ט [ארבע מלכיות], צ/ז, קא/ג, קלב/ט, יב ועוד), מחייבת
לקבוע את זמנו של יניי בתקופת שלטון ביצנץ, כלומר לפני כיבוש ארץ ישראל על
ידי הערבים (בשנת 636). קדמות זו בלבד דיה להעמידנו על ערכם של פיוטי יניי
ולהעלותם למדרגה של ספר קלאסי, שמתוכו משתקפים מנהגי עמנו והלך רוחו ארץ
ישראל של המאה הששית והשביעית.</p>

<p>לשון הפיוטים ברובה מקראית וכמעט שאינה טעונה פירוש, ואף
על פי כן מרובים המקומות שאין לעמוד על כוונתם. טעמו של דבר בשיבושי
מעתיקים שראין בידנו לתקנם, ברמזי אגדות שנשתכחו מאתנו, ובעיקר באותה עובדה
חשובה העתידה להעמיד את פיוטי יניי במרכז חקר הלשון העברית, הכוונה לגלגולי
הוראות של מלים מצויות ולצירופי לשון שאינם מצויים. מתוך חוג הוראות שנטפל
לכל מלה בזמנו של יניי יש שלא נתקיימו בידנו אלא הוראה אחת או שתים, ולפיכך
אנו נתקלים תכופות במאמרים שכל אחת ממלותיהם ידועה ומובנת ובכל זאת הענין
סתום או אינו מחוור כל צרכו. למשל: המאמר &#8220;חנייתך אין לחקור&#8221; (עמ' טו שו'
קד) ניתן להתפרש: אין בכח אדם להגיע בשכלו עד חקר מקום חנייתו, על דרך
&#8220;החקר אלוה תמצא&#8221; (איוב יא ז). אולם כששרה קובלת: &#8220;מה נחקרתי כי נעקרתי&#8221;
(עמ' ל שו' לד), או כשהוא אומר על הקטורת: &#8220;ציצים ועצים נחקרת&#8221; (עמ' קיג
שו' ט), שוב אין אנו יודעים מה טעמו של &#8220;חקר&#8221; זה. – &#8220;ויתור&#8221; ידוע לנו
בהוראת מחילה על זכות שהיא, אולם &#8220;וויתורי וועדים&#8221; (עמ' ח/לח) אין בו כלום
מהוראה זו אלא כנראה לשון יתרון וריבוי הוא, וכנגדו &#8220;ובצאתו להיותר&#8221; (עמ'
ג/לח) אינו לשון יתרון אלא לשון התרת קשר. – ההוראות הידועות לנו בשרש
&#8220;גלגל&#8221; אינן מתישבות כלל במאמר &#8220;כי תגלגל באוזן שומעת&#8221; (עמ' קכד/ד), אולם
כבר הוכיח חנוך ילון (תרביץ ו 227) כי בדפוסים ישנים של ספרות חז&#8220;ל שגור
לשון גלגל בהוראת <strong>זלזל</strong>, ומיד אנו עומדים על כוונת המאמר הנ&#8221;ל. – הכל
יודעים פירושו של &#8220;ביאור&#8221; מהו, אבל כשיניי אומר אל הקב&quot;ה: &#8220;אתה אומר ועושה/
ביאור מאמרך מעשה&#8221; (עמ' נא) או כשהוא אומר על ישראל במצרים: &#8220;ביאור שמם לא
שינו&#8221; (עמ' רסג/לט), אלא להוראה שנשתכחה מאתנו הנרדפת לדיבור וקריאה. זו
היא שהולידה את המדרש בבראשית רבה פר' ס סי' יד: &#8220;ולהיכן הלך (יצחק) באר
לחי רואי (בר' כד סב) הלך להביא את הגר אותה שישבה על הבאר <strong>ואמרה</strong> לחי
העולמים ראה בעלבוני&#8221; (פירש &#8220;באר&#8221; פעם כמשמעו ופעם בהוראת דיבור
ואמירה).</p>

<p>דוגמאות אלה דיין להעמיד את הקורא על טיבו של החומר הלשוני בפיוטי יניי.</p>

<p>ענין אחר הנוגע להבנת הפיוטים הוא נטיית הפעלים משרשי ל&#8220;ה,
פ&#8221;נ, פו&#8220;י, עו&#8221;י וכפולים, שלרוב נוהג בהם יניי מנהג אחד, או נותן דינו של
זה בשל זה, כדרך הפיטנים שלאחריו. למשל: בָּט, בּוֹטֶה (מביט), גָּע
(הִגִּיעַ), גָּשׁ (נִגַּש), גְּחִייָּתוֹ (גיחתו, עמ' קלב/י), דִּיאָתָךְ
(דְאִייָּתָךְ, עמ' טז/קיח), דַּעְתָּה (ידעת), הָג (הגה ודיבר), חָל
(התחיל), חָד (חדה ושמח), חַוְתָּה (חִוִּיתָ), כָּס (כיסה), עַשִׂתָּה
(עָשִׂיתָ), פַּצְתָּה (פצית ודיברת), צַוְתָּה (צִוִּיתָ), זִילַת
(נזילת), צִיעַת תחשים (מצע של תחשים, עמ' קי/סא), נוחק (נחקק, עמ' קכח/לד,
מסופקים סי' כו/ז), נועש (נעשה, עמ' קה/לג), קצח/ פט, וכדומה. לא שיניי לא
היה בקי ב&#8220;דקדוק&#8221;, אלא שאנחנו אין אנו בקיאים בחוקי הלשון של זמנו.</p>

<p>שאלת המשקל בפיוטי יניי כרוכה בשאלת הנוסח המקורי, ושתיהן
ענין למחקר רב שאין כאן מקומו. הגלגולים שעברו על פיוטים אלה, כפי שמוכיחים
חילופי הנוסחאות המרובים, מחייבים זהירות יתרה, ולפי שעה אין בידנו כללים
ועיקרים שיכשירונו להכריע בין הנוסחאות של פיוטים קדמונים מתוך ודאות
גמורה, ולהסיק מסקנות על משקל. לפנינו נוסחאות של כתבי־יד, שאפילו הקדומים
שבהם רחוקים מזמנו של יניי כמה מאות שנה.</p>

<p>הפיוטים ניתנים כאן ככתיבם במקורות ובניקודו של העורך.
בשים לב לקדמות החומר אין אנו רשאים לשנות במאומה מן הכתיב שבכתבי היד. לא
כן בניקוד. רוב המקורות אין פיוטיהם מנוקדים, והמנוקדים אינם מסכימים זה עם
זה לא בכללי הניקוד ולא בצורת סימניו. הניקוד אינו חלק מגוף הטכסט ואינו
אסור בהשמטה אלא במקום שיצא מתחת ידו של המחבר. ומאחר שאין בידנו אוטוגרף
של יניי,רשאים אנו להפשיט את פיוטיו מלבושיהם השונים שניתנו להם מידי
מעתיקים ולהלבישם, לשם אחדות הצורה, לבוש יחיד, לבוש הניקוד המקובל. רק זאת
ייאמר: מטרת הניקוד אינה אלא להקל על הקורא את הבנת הטכסט ואין לו כל
חשיבות לגבי השאלה: כיצד נקראו המלים בפי יניי ובני דורו. דינו כדין פירוש
שהקורא רשאי לקבלו ולדחותו כרצונו.</p>

<p>מקומות סתומים ומסופקים, או מלים שניקודן מוטל בספק (כגון:
מדף, עמ' קנב/ע) לא נתנקדו, וכן כל שאינו מגוף הפיוט (פסוקים, ורמזים לחלקי
תפלה).</p>

<p>בהערות שבשולי הגליונות ניתנו ציוני המקורות, חילופי
נוסחאות ושינויי ניקוד, וכן כל ניקוד שיש בו משום סיוע לניקודו של המו&quot;ל
במקום שאפשר לחלוק עליו. ביאור לפיוטים אין כאן, אבל רמזים שונים מובלעים
בין ההערות, המקילים לרוב את הבנת הענין.</p>

<p>העבודה כולה נעשתה במכון תחת פיקוחו של המנהל, מורנו ורבנו הד&quot;ר חיים בראדי.</p>

<p>החומר מלוקט מתוך מאה וחמשים ושבעה כתבי גניזה שונים (פרט
לכתבי יד אחרים) הנמצאים במכון בצורת צילומים, שנתקנו באוצרות הגניזה
דלקמן:</p>

<p>א. האוניברסיטה בקמבריג' (אוסף האוניברסיטה ואוסף טיילור־שכטר).</p>

<p>ב. ווסטמינסטר־קולג' בקמבריג'.</p>

<p>ג. בודליאנא באוכסספורד.</p>

<p>ד. בריטיש מוזיאום לונדון.</p>

<p>ה. בית מדרש הרבנים בניו־נירק (אוסף אדלר).</p>

<p>ו. דרופסי קולג' בפילדלפיא.</p>

<p>ז. אוסף אנטונין בלנינגרד.</p>

<p>ח. אוסף מוצרי בקהיר.</p>

<p>ט. הספריה העירונית בפרנקפורט דמיין.</p>

<p>לכל ההנהלות של הספריות הנ&quot;ל מובעת בזה תודתנו המלאה על נהגן בנו עין יפה בהמצאת הצילומים ובמתן רשות להשתמש בחומר ולפרסמו.</p>

<p>צורת הספר מבפנים ומבחוץ נקבעה לכל פרטיה בהשתתפותו של מר
שלמה זלמן <strong>שוקן</strong>, שקרא את הפיוטים בכובד ראש, וטרח להתאים צורה לתוכן,
שלא יהא הספר מיועד לחוקרים בלבד, אלא לכל הרוצה להכיר ענף ספרות מן
הפוריים שבענפי ספרותנו הקדומה, שהורתו ולדתו בארץ ישראל.</p>

<p>לבסוף עלי להביע תודה כפולה ומכופלת למורי ורבי מר חנוך
<strong>ילון</strong> שקרא את הגהות הפיוטים מראשן ועד סופן, ולא זו בלבד, אלא שמתוך
תורתו שבכתב ושבעל־פה נתפרשו לי כמה סתומות בפיוטי יניי.</p>

<p>ועוד הערה אחת:</p>

<p>בשנת תרצ&#8220;א התחילה עבודת הכינוס; בתחלת תרצ&#8221;ו נמסרו
הפיוטים לדפוס. דומני שלא אפריז אם אומר, שלעולם לא היתה עבודה זו יכולה
להסתיים בתקופה קצרה כזאת, אלולא שקדמו לה עבודותיו המפורסמות של הפרופיסור
ישראל דוידזון. &#8220;מחזור יניי&#8221; מסר את המפתח לחוקרי פיוטי יניי, ו&#8220;אוצר השירה
והפיוט&#8221; הקפיץ להם את הדרך בעבודתם.</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>והוא הדין לשריד שהדפיס הפרופ&#8216; אֶלבוגן ב&#8220;ספר היובל  לפרופיסור שמואל קרויס&#8221;, ירושלים תרצ&quot;ז, עמ&#8217; 308. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>לביבליוגרפיא שבראשו יש להוסיף: De
Vrijdagavond, April 1925 №. 1+3 (S. Seelimann: Het Ontstaan van het
didachtisch Gebed in de joodsche Liturgie). <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>ראה סי&#8216; כא, ס, סד, סה, צא, קכב. ברוב הפיוטים נשמטו
התבות המצטרפות לראש כל בית ומתוך כך יש שלשון נראית לנו מגומגמת
ונטולת דבק הגיוני. למשל פיוט ג/ו: אמוני אום מי זאת עולה/להעלות נר
היות שלהבת עולה. – מי שאינו בקי בסוד הצירוף הנ&#8220;ל עלול לחשוב שיניי
גמגם במקום לשון תינוקות ואמר &#8221;להעלות&#8220; במקום: <strong>יעלו</strong>; ובבית שלאחריו
(גוי ערבים זה לזה/ דישון דומים זה לזה) יבקש לשוא קשר הגיוני בין חלקי
הדיבור, וכן בשאר בתי הפיוט. אולם לאחר שיצרף לראש כל בית את המלות
&#8221;ואתה תצוה&#8220; מתוך ה&#8221;סדר&quot;, ימצא הכל כשורה. הכרה זו פתחה עיני בהבנת
פיוטי ו, והיא שעמדה לי בשעת ניקודם. אלא שכלל זה יש לו כנראה יוצאים
הרבה (ויתכן שכמה פיוטים נשתבשו על ידי מעתיקים שלא עמדו על סוד
הצירוף): יש שאין הפסוק מצטרף לא לראש הפיוט, כגון י&#8217; לז, קרי: כי ידבר
אויל ברוע מעבדיו דיבר (= דיבור) אולת וכו&#8216;, וכן בסי&#8217; סז (איש איש אשר
יגיעו) ויש שלא ניתן להכריע אם בכלל נוהג בהם צירוף, מטעם זה לא השלמתי
את המצטרף אלא בשני מקומות בלבד (סי' צא, קכב). ואלה הם שאר הפיוטים
שלדעתי טעונים צירוף בראש כל בית (בסוגריים – מלות הצירוף): סי' ט
(במחזה), י (ושרי), יט (שוב אל ארץ), לא (הנה), לג (ומשה), מט (ואת
תמשכן תעשה), נ (ואתה תצוה), סה (זאת), סו (כי תבואו), פא (כי, מתוך
הפסוק איש איש כי תשטה), פט (ואל הלוים), צ (וישלח), צד (פינחס), צו
(ומקנה רב), צח (רב לכם), צט (ראה החילותי), קג (גי תקרב אל עיר), קה
(כי תבוא), קח (הן), קיא (אלה מועדי), קלג (ביום השמיני), קלד (ויהי
ביום כלות). <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>כיוצא בו בספר מעין חכמה (אוצר מדרשים לאייזנשטיין,
עמ' 306): מיד כל חיילי מרום חלים וזעים וחיות הקודש דוממות ושרפי הקדש
נוהמים כאריה ועונים השרפים ואומרים קדוש קדוש קדוש וכו&#8216; וזה פירושו
<strong>קדוש בעליונים קדוש בתחתונים קדוש בכל עולמים</strong> ד&#8217; הנקדש בסוד צבאות
ישראל. <a href="#fnref:4" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48704">https://benyehuda.org/read/48704</a></div></body></html>