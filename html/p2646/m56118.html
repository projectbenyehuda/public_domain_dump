<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בין גניזה לגניזה</title>
	<meta name="author" content="מנחם זולאי"/>
</head>
<body>

<p>עומדים אנו בין שתי תקופות גדולות בתולדות חקר הספרות
העברית. בשנת תש&#8220;ו מלאו חמישים שנה לפירסומה של הגניזה המצרית בעולם
(1896), שהפכה על פיה את קערתה של &#8220;חכמת ישראל&#8221; וסיפקה את החומר ואת הלבנים
לבנין חדש של מדעי היהדות; ובקיץ תש&#8221;ז נתגלתה גניזה בארץ־ישראל, שלפי כל
סימניה עתידה להפוך על פיה את קערתו של מדע המקרא, ולהשלים את ידיעותינו
בכמה חוליות חשובות מתקופת הבית השני. כל שעמד על משמעו של המאורע, שחל –
מי יבין את רמזי ההשגחה – בעת ובעונה אחת עם חידוש תקומתנו המדינית, אי
אפשר לו שלא ישמע מתוכו את הקריאה: הגיעה שעת חשבון הנפש למדעי היהדות!
חוקרי הגניזות נקראים לסיכום ולמתן דין־וחשבון; עליהם לעמוד משהו על פרשת
התקופות ולסקור לאחור ולפנים; לראות עד היכן הגענו ומה הדרך שלפנינו; מה
חובות הטילה עלינו הגניזה המצרית ובאיזו מידה מילאנו אותן; האומנם כבר
גמרנו את חשבוננו אתה, וכבר מוכנים אנו להסתער על גניזה חדשה? מה היחס בין
שתי הגניזות ובאיזו מידה הן משלימות ומסייעות זו לזו?</p>

<p>ומה בכלל משמעותו של המושג &#8220;גניזה&#8221;?</p>

<p>מלת &#8220;גניזה&#8221; המציינת את פעולת ה&#8220;גונז&#8221; (=מטמין ומחביא),
קיבלה בהתפתחותה האחרונה משמעות של שם עצם, והונחה לציון המקום שבו &#8220;תשמישי
קדושה נגנזין&#8221; (מגילה כו ע&quot;ב), כדי לשמרם מפני חילול. בכל בית כנסת נתייחדה
איזו פינה לשם גניזת דברים שבקדושה, שיצאו מכלל שימוש (בעיקר ספרים
ו&#8220;שמות&#8221;), ומשמתמלא המקום מוציאים את ה&#8220;גניזה&#8221; לקבורה. &#8220;גניזות&#8221; כאלה היו
איפוא בכל קהילות ישראל, אלא שבהמשך הזמן נרקב תכנן ולא נשתייר מהן זכר. רק
&#8220;גניזה&#8221; אחת זכתה להתקיים מאות בשנים לאחר שנשתכחה מן הלב, עד שחזרה
ונתגלתה בסוף המאה הקודמת, היא הגניזה הקהירית המפורסמת, שאליה מתכוונים
בסתם &#8220;גניזה&#8221;.</p>

<p>גניזה זו נמצאה בחדר העליה של בית־כנסת מן המאה התשיעית
בקהיר העתיקה (פוסטאט), הנקרא בית הכנסת של עזרא, ויש קוראים לו בית הכנסת
של אליהו. דורות על דורות היו יהודי מצרים גונזים שם כל דבר שבכתב שיצא
מכלל שימוש, עד שנתמלא החדר מפה לפה. במצב זה עברו עליו מאות שנים ולא
השגיח בו אדם. ובינתיים נולדה אגדה שסכנה היא ליכנס לאותו חדר, וכל הנכנס
אינו מוציא שנתו. אך במשך המאה שעברה נמצאו אנשים שלא השגיחו באותה אגדה,
ומדי פעם בפעם הוציאו משם חבילות של כתבים ומכרום לתיירים שונים. כך נתפזר
חלק גדול מן הגניזה, עוד לפני שנתפרסם טיבה וטבעה בעולם.</p>

<p>בשנת 1896 גילה שכטר (פרופיסור יהודי בקמבריג') באחד
הדפים, שהביאו אתן שתי נשים אנגליות ממצרים, את &#8220;בן סירא&#8221; העברי (ספר
שנתחבר כמאתים לפני ספירת הנוצרים, ולא נשתמר אלא בתרגומי הכנסיה הנוצרית,
ורק ציטאטות בודדות ממקורו העברי הובאו בתלמוד). עכשיו נפקחו העיניים
לרווחה והופנו לקהיר. עוד באותה שנה יצא שכטר למצרים והעביר את ראשה ורובה
של הגניזה לקמבריג'. את שהניח אחריו נתפזר שוב במקומות שונים, וחלק נשאר
במצרים בידי משפחת מוצרי.</p>

<p>אין אדם יודע מה מספר הקטעים מאותה גניזה, המפוזרים בעולם,
יש אומדין אותם במאתים אלף. מכל מקום אין לך ספריה מפורסמת באירופה
ובאמריקה שלא הגיע אליה משהו מכתבי הגניזה הקהירית. מרכזיה העיקריים הם
אנגליה (קמבריג', אוכספורד, המוזיאון הבריטי שבלונדון), רוסיה (לנינגראד)
ואמריקה (סמינאר של שכטר בניו־יורק, ודרופסי קוליג' בפילאדלפיא).</p>

<blockquote>
<br />
</blockquote>

<h2 id="גניזתמדבריהודה">גניזת מדבר יהודה</h2>

<p>גילוי גניזה בארץ־ישראל יש בו יותר מסנסאציה רגילה. מיום
שנתפרסמה הגניזה הקהירית ביקשו חכמים למצוא כיוצא בה בארץ־ישראל, וכל
נסיונותיהם העלו חרס. ש. אסף, במאמרו &#8220;על הגניזה הקהירית&#8221; (מזרח ומערב ד
401) מספר:</p>

<p>&#8220;בשנת הרפ&#8221;ד בדקתי יחד עם הד&#8220;ר י. ל. מגנס והפרופ' נ.
סלושץ את הגניזות אשר בבית הקברות הישן של עדת הספרדים בירושלים (כוונתו
למקומות שבהם קברו את ה&#8220;שמות&#8221;). הגניזות האלה נמצאות במערות חצובות בסלע או
בבורות עמוקים. חפרנו במערות, ירדנו בסולם של חבלים לתוך הבורות והעלינו
חרס. בשכבות העליונות נמצאו דברי דפוס שהשליכו לשם בשנים האחרונות,
וכשחפרנו קצת בעומק, מצאנו שהכל רקוב ונהפך לגוש של טיט&#8221; (ועי' מגנס, בקובץ
ב של החברה לחקירות א&quot;י, עִמ' 88–90).</p>

<p>הוברר לכל שרק אקלימה של מצרים עשוי להעמיד כתבים גנוזים,
ואילו בארץ־שראל אין כל תקוה שיתגלו בה בזמן מן הזמנים דברים שבכתב בעלי
ערך מכריע, כאותם שבגניזה המצרית. אכן, לגדולה מזו היתה ארץ ישראל מזומנת:
לא גניזה של בית כנסת מימי הביניים, אלא גניזה של כת ישראלית מתקופת בית
שני: לא גניזה לשם קבורה, אלא גניזה לשם שמירה וקיום.</p>

<p>ואמנם ניסים ונפלאות נתרחשו. בעצם ימי המאבק המדיני, בעוד
יהודים וערבים מכינים עצמם למלחמת הכרעה על זכות בעלים בארץ ישראל, מגלים
ערבים באותה קרקע־מריבה גניזה מיוחדת במינה מימי שלטון ישראל בארץ!</p>

<p>פרטי התגלית מסופרים ב&#8220;מגילות גנוזות&#8221; לפרופ' סוקניק, וזה
עיקרם: בתוך מערה שבצד המערבי של צפון־ים־המלח נמצאו, בתוך כדי חרס,
אחת־עשרה מגילות וקטעי מגילות, עטופות &#8220;בד מרוח במין תערובת של חימר
ודונג&#8221;, למען יעמדו ימים רבים. שש מן המגילות נרכשו על ידי סוקניק בשביל
האוניברסיטה העברית, ויתרן נפלו בידי הבישוף האשורי של ירושלים; הלה הציען
למכירה לסוקניק, אלא ש&#8220;מפני המצב בארץ&#8221; לא יצא הדבר לפועל, ונמכרו לחוקרים
אמריקאים והגיעו לאמריקה.</p>

<p>בדיקת החומר נעשית איפוא בשני מחנות, ומתוך צירוף הדברים שנתפרסמו משניהם מתקבלת הרשימה הבאה של תוכן המגילות:</p>

<p>א) תיאור דרכי מלחמה שבין &#8220;בני אור&#8221;, שהם &#8220;בני לוי ובני
יהודה ובני בנימין&#8221;, ובין &#8220;בני חושך&#8221;, שהם גדודי אדום ומואב ובני עמון&#8230;
פלשת וגדודי כתיי אשור&#8220;. משום כך קרא סוקניק למגילה בשם &#8220;מגילת מלחמת בני
אור בבני חושך&#8221;. קטעים לדוגמא ניתנו ב&#8221;מגילות גנוזות&quot; הנ&quot;ל, עמ'
יח–כו.</p>

<p>ב) פרקי הודיות, בדוגמת מזמורי תהלים (שם עמ' כז–לג).</p>

<p>ג) מגילה של כיתה ישראלית, הכוללת את תקנותיה ותיאור הטקס
של קבלת חברים, &#8220;העוברים בברית&#8221; (בידי האמריקאים). ח. ילון קורא לה בשם
&#8220;מגילת סרך היחד&#8221; (ראה להלן).</p>

<p>ד) מעין פירוש לספר חבקוק, הדורש והולך את פסוקי פרק א
כרמזים לזמנו, ומפרש את &#8220;הכשדים הגוי המר והנמהר&#8221; (פסוק ו) ככינוי לעם
השליט שבדורו, שהוא קורא לו בשם &#8220;כתיאים&#8221;. לדוגמא: &quot;איום ונורא הוא ממנו
משפטו ושאתו יצא (חבקוק א ז) פשרו (פתרונו) על הכתיאים אשר פחדם [ואימת]ם
על כול הגואים (=הגוים). נחלקו בו חכמים, מה שם נאה לו: פירוש או מדרש;
ונראה לי שנאה לו השם &#8220;פשר חבקוק&#8221;, על שום &#8220;פשרו&#8221; החוזר במגילה כמה פעמים
(בידי האמריקאים).</p>

<p>עד כאן ספרים שנעלמו ולא השאירו כל זכר בספרות שבידנו.</p>

<p>ה) ספר <strong>ישעיהו</strong>, בכתיב ארכאי ובכמה נוסחאות שונים מן
המסורה (בידי האמריקאים). מגילה זו היתה כמה ימים בידי סוקניק, ומתוכה
הדפיס את הפרקים מב–מג בסוף ספרו הנ&quot;ל, ופרק מ בחוברת מיוחדת שיצאה לכבוד
פתיחת הכנסת בירושלים. בינתיים הוברר שאחת המגילות שבידי סוקניק כוללת אף
היא חלק מספר ישעיהו, וכאן – כפי שהראה לי בטובו הפרופ' סוקניק – הכתיב כמו
במסורה.</p>

<blockquote>
<br />
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBenZXQWc9PSIsImV4cCI6bnVsbCwicHVyIjoiYmxvYl9pZCJ9fQ==--955b2a3e77e006ec59b42ac0eee6899910db8d9e/%D7%92%D7%A0%D7%99%D7%96%D7%94.png" alt="גניזה.png" />
<figcaption>גניזה.png</figcaption>
</figure>

<p>ותחתיו טור של &#8220;מגילת מלחמת בני אור בבני חושך&#8221;</p>

<p>תוקן ע&quot;פ צילום שנמסר לפרסום באדיבותו של פרופ' סוקניק</p>

<blockquote>
<br />
</blockquote>

<p>ו) קטע מספר &#8220;חנוך&#8221; בארמית (בידי האמריקאים, וזוהה על ידי אולברייט).</p>

<p>ממקורות שבעל פה נודעו לי עוד פרטים אלה: אבא דיוו (Pere De Vaux) מן ה־École Biblique שבירושלים, יצא לבדוק באותה מערה ומצא קטעים מן התורה (בראשית,
שמות, ויקרא, דברים) ומספר שופטים, מהם (ויקרא) בכתב העברי הקדום, כתב
&#8220;דעץ&#8221;; כמו כן מצא שתי מנורות, אחת עתיקה מאד, ואחת מתקופת הרומאים שלאחר
החרבן.</p>

<p>מבחינת הכמות הרי זו מין &#8220;גניזונת&#8221;, הבטלה במיעוטה לעומת
הגניזה הקהירית, שלפי אומדן שכטר בשעתו הכיל אותו חלק שהעביר לקמברידג'
בלבד (1896) <strong>כמאה אלף</strong> קטעים; והרי אותה שעה כבר נמצאו אלפי קטעים
באוכספורד ובפטרבורג (לנינגראד) ובמקומות אחרים, ולא עמדו על ערכם עד שבא
שכטר וגילה את בן סירא העברי. אלא שכאן, בגניזת ארץ ישראל, לא הכמות מכרעת.
מיד עם בדיקה ראשונה הוברר למומחים שהפעם יש להם עסק עם משהו שאין לו חבר
בתולדות גילויי כתבי־יד הנוגעים לקדמוניות ישראל. הכתב והכתיב והתוכן, כל
אחד בפני עצמו, דיו להעמיד על חשיבות התגלית; כל שכן כולם יחד, שיש בהם כדי
להטריף על אדם את דעתו, מרוב שמחה והתפעלות. מלתא זוטרתא!? כתבים שנעתקו
מאות שנים לפני הקדמון שבכתבי הגניזה הקהירית! חיבורים עבריים מימי הבית,
שלא נשתייר להם כל זכר בספרות ישראל! ספר ישעיהו, שלפי כל סימניו נראה
שנכתב לפני החרבן! ד&#8220;ר טריוור (Trever), שבדק את
המגילות שבידי האשורים, מספר איך לא יכול לעצום עין כל אותו הלילה, משהוברר
לו שאחת המגילות מכילה את ספר ישעיהו. וזכורני אותו יום, ו' בתמוז תש&#8221;ח,
שביקרתי בבית הפרופ' סוקניק, ובמשך שתי שעות ומחצה ניתן לי לעיין
באוריגינלים ובצילומיהם, ולא היה קץ להתרגשותי. יצאתי ובלבי חוויה עמוקה,
שלא ניטשטשה כלל ברעם התותחים שבין הפוגה להפוגה.</p>

<p>הבה נציץ משהו לתוך המגילות גופן. הנה קטע מספר א, שעורר
תשומת לב יתרה על שום הטרמינולוגיה הצבאית המפותחת, שלא מצאנו דוגמתה
בספרות שבידנו (לתקנת הקורא הוספתי, כאן ולהלן, נקודות הפסק):</p>

<p>&#8220;החצוצרות תהיינה מריעות לנצח אנשי הקלע עד כלותם להשליך
שבע פעמים. ואחר יתקעו להם הכוהנים בחצוצרות המשיב ובאו ליד המערכה
הראישונה(!) להתיצב על מעמדם. ותקעו הכוהנים בחצוצרות המקרא ויצאו שלושה
דגלי בינים מן השערים ועמדו בין המערכות ולידם אנשי הרכב מימין ומשמאול.
ותקעו הכוהנים בחצוצרות קול מרודד ידי סדר מלחמה והראשים יהיו נפשטים
לסדריהם איש למעמדו. ובעומדם שלושה סדרים יתקעו להם הכוהנים תרועה שנית קול
נוח וסמוך ידי מפשע עד קורבם למערכת האויב. ונטו ידם בכלי המלחמה. והכוהנים
יריעו בשש חצוצרות החללים קול חד טרוד לנצח מלחמה. והלויים וכל עם השופרות
יריעו קול אחד תרועת מלחמה גדולה להמס לב אויב. ועם קול התרועה יצאו זרקות
המלחמה להפיל חללים. קול השופרות יחישו ובח[צוצ]רות יהיו הכוהנים מריעים
קול חד טרוד לנצח ידי מלחמה עד השליכם למערכת האויב שבע פעמים. ואחר יתקעו
להם הכוהנים בחצוצרות המשיב קול נוח מרודד סמוך. בסרך (=בסדר) הזה יתקעו
[הכוה]נים לשלושת הדגלים.&#8221; (סוקניק עמ' כח).</p>

<p>יש כאן &#8220;חצוצרות המקרא&#8221; (השוה במדבר י ב) &#8220;חצוצרות המשיב&#8221;,
ו&#8220;חצוצרות החללים&#8221; (ספק לשון &#8220;חללי מלחמה&#8221;, ספק לשון &#8220;חליל ותוף&#8221;) וסוקניק
מצטט עוד &#8220;חצוצרות המארב&#8221;, &#8220;חצוצרות המרדף&#8221;, &#8220;חצוצרות המאסף&#8221; (עמ' י&quot;ט).
והקולות הם: &#8220;קול מרודד&#8221;, &#8220;קול נוח וסמוך&#8221;, &#8220;קול חד טרוד&#8221;, &#8220;קול נוח מרודד
סמוך&#8221;; יש כאן &#8220;אנשי הקלע&#8221;, &#8220;אנשי הרכב&#8221;, &#8220;זרקות המלחמה&#8221; (לדעת ילון:
זרקות־זרוקות על משקל לקוחות, כרוזות, היינו אנשים שבידיהם מין נשק הנזרק
על האויב), &#8220;עם השופרות&#8221;, כלומר גדוד נושאי שופרות. רוב המונחים, ובייחוד
מונחי הקולות, סתומים בשבילנו, ואין לעמוד על משמעם המדויק מתוך הקטע הנ&quot;ל
בלבד.</p>

<p>והרי קטע מספר ג', שיש לו, כפי שנראה מיד יחס מה לספר א. הקטע מדבר בחובות החברים המצטרפים לכיתה:</p>

<p>[ל]עשות הטוב והישר לפניו כאשר צוה ביד מושה וביד כול
עבדיו הנביאים ולאהוב כול אשר בחר ולשנוא את כל אשר מאס. לרחוק מכול רע
ולדבוק בכול מעשי טוב ולעשות אמת וצדקה ומשפט בארצ(!) ולוא ללכת עוד
בשרירות לב אשמה ועיני זנות&#8230; <strong>להיחד</strong> בעצת אל ולהתהלכ(!) לפניו תמים
כול (קרי: בכול?) הנגלות למועדי תעודתם. ולאהוב כול <strong>בני אור</strong> איש כגורלו
בעצת אל ולשנוא כול <strong>בני ‏חושכ</strong>(!) איש כאשמתו בנקמת אל. וכול הנדבים
(=המתנדבים) לאמתו יביאו כול דעתם וכוחם והונם <strong>ביחד אל</strong>&#8230; ולוא לצעוד
(=לעבור?) בכל אחד מכול דברי אל <strong>כקציהם</strong> ולוא <strong>לקדם עתיהם</strong> ולוא
<strong>להתאחר</strong> מכול מועדיהם ולוא לסור מחוקי אמתו ללכת ימין ושמאול. וכל הבאים
בסרכ(!) <strong>היחד</strong> יעבורו בברית לפני אל לעשות ככול אשר צוה ולוא לשוב מאחרו
(קרי: מאחריו) מכול פחד ואימה ומצרפ(!) ומיימ(!) בממשלת בליעל. ובעוברם
בברית יהיו הכוהנים והלויים מברכים את אל ישועות ואת כול מעשי אמתו. וכול
העוברים בברית אומרים אחריהם אמן ואמן.</p>

<p>והכוהנים מספרים את צדקות אל במעשי גבורותם (בכי&quot;י: במעשו
גבורתום) ומשמיעים כול חסד ורחמים על ישראל. והלויים מספרים (או: מכפרים)
את עוונות בני ישראל וכול פשעי אשמתם וחטאתם בממשלת בליעל&#8230; והעוברים
בברית מודים (=מתוודים) אחריהם לאמור נעוינו&#8230; [חטא]נו הרשענו א[נחנו
ואבותינו] מלפנינו כ[י ב]לכתנו [בדרכי] אמת וצד[ק&#8230;] <strong>משפטו בנו</strong>
ובאבו[תינו]&quot;.</p>

<p>קטע זה, הניתן על פי צילום שפירסמו האמריקאים, מעניין מכמה
וכמה בחינות. ראשית מוצאים אנו כאן את &#8220;בני אור&#8221; ואת &#8220;בני חושך&#8221; שבמגילת
סוקניק. מכאן הסיק ח. ל. גינזברג ש&#8220;מגילת בני אור בבני חושך&#8221; מחוג אותה כת
יצאה. שנית, מוצאים אנו כאן שימוש חדש במלת &#8220;יחד&#8221;, שאינה תואר הפועל, אלא
שם במשמעות של עדה או אגודה (ביחד אל=בעדת אל; בסרך היחד=בחוקת העדה).
הרגישו בכך ילון וזליגמן, ומכאן אף הסיק ילון שהכת נקראה בשם &#8220;יחד&#8221;, וקרא
למגילה בשם &#8220;מגילת סרך היחד&#8221;. ושלישית – וכאן אנו רואים כיצד שתי הגניזות
משלימות זו את זו – מצאה כאן פתרונה אחת החידות הסתומות ביותר שהעלתה
הגניזה הקהירית. ראוי הדבר שנתעכב עליו במקצת:</p>

<p>בשנת 1910 פירסם שכטר קטעים של ספר מוזר מאד, ובהם מסופר
על איזו כת משונה שהתחילה לצמוח ביהודה &#8220;בקץ חרון שנים שלוש מאות ותשעים
לתיתו אותם ביד נבוכדנאצר מלך בבל&#8221;, היא שנת &#8220;196 לפני ספירת הנוצרים,
כלומר, בסוף דורו של שמעון הצדיק&#8221; (סגל, השלוח כו 483); לבסוף הוכרחה לברוח
לדמשק, ושם כרתה ברית חדשה, וחקקה חוקים לחבריה. הלשון לשון המקרא, והחוקים
חוקי התורה, אלא שאין הכל עולה בד בבד עם ההלכה וההשקפה של היהדות הרשמית:
נשואי בת אח אסורים, ובכלל אסור לשאת שתי נשים יחד, כי &#8220;יסוד הבריאה זכר
ונקבה ברא אותם, ובאי התבה שנים שנים באו אל התבה, ועל הנשיא כתוב לא ירבה
לו נשים, ודויד (שלקח נשים הרבה) לא קרא בספר התורה החתום אשר היה בארון,
כי לא נפתח בישראל מיום מות אלעזר ויהושע&#8221; וכו' (השלוח כו 488–489). סבור
היה שכטר לומר שיש לו כאן עסק עם אחת הכיתות הקדומות שפרשה מן היהדות,
ולפיכך קרא לקטעים אלה בשם &#8220;שרידי חיבור צדוקי&#8221; (אנגלית). יצאו חכמים כנגדו
והוכיחו שבשום אופן אין ליישב את חוקי הכת, כפי שנאמרו בקטעים, עם תורת
הצדוקים הידועה לנו ממקורות אחרים. לפיכך, כשבא פרופ' מ. צ. סגל להדפיס את
השרידים מחדש, בהשלוח הנ&#8220;ל, קרא להם בשם &#8220;ספר ברית דמשק&#8221;, הוא השם הרווח עד
היום בין החכמים. חכמי ישראל הגיעו בעיקרם לכלל דעה, שכיתה זו היתה מן
הפרושים, ומחמת רדיפות פוליטיות הוכרחה לברוח לדמשק; חכמי הנוצרים ראו
ורואים בה מעין הקדמה לנצרות; אבל אלו ואלו מודים שזמן פעולתה חל בימי
הבית, בתקופת שלטון הסילוקיים. רק חכם יהודי אחד, א. ביכלר, פרש מדעת הכלל,
ויצא להוכיח במאמר ארוך שהספר נתחבר במאה השמינית לספירת הנוצרים, ומחברו
היה בערך בן דורו של ענן, אבי הקראים (י&#8217;ואיש קוורטרלי ריויו, 1913). דעה
זו הטילה מבוכה בין חכמי ישראל והסיעו דעתם מן העניין (לא כן חכמי הנוצרים,
שדבקו בספר זה באהבה יתרה, ועוד בשנת 1933 יצאה בברלין מהדורה חדשה. (ראה
ספרו האנגלי של פרופ' קאהלי, The Cairo Geniza, עמ'
13)). עכשיו, עם גילוי הגניזה הארצישראלית, נזכרו בספר ברית דמשק ומצאו שיש
בו כמה לשונות וצירופי לשונות, שאין להם חבר אלא במגילות החדשות. הראשון
עמד סוקניק על &#8220;הדמיון הרב שיש בכמה דיבורים ושימושי לשון&#8221; בין מגילת מלחמת
בני אור ובין ספר ברית דמשק. אחריו באו ח. ל. גינזברג וילון, ועל יסוד
השוואת החומר הגיעו לכלל הכרה שכל ארבעת המגילות, שנמנו לעיל סי' א–ד, כולן
ממקור אחד יצאו, היינו, מאותו מקור שהוליד את ספר ברית דמשק. במילים אחרות:
– ואני אומר זאת לאחר עיון נוסף בחומר הנידון – ספר ברית דמשק וארבעת
המגילות הנ&#8221;ל‏ <strong>כוללים יחד את פרשת הרפתקאותיה של כיתה ישראלית</strong>, מראשית
ייסודה בארץ ישראל ועד ימי אירגונה החדש בדמשק. ספק משהו יש לי רק לגבי
מגילת ההודיות, וזה טיבו: קו אופייני לכל הכתבים האמורים הוא, שמכל שמותיו
של הקב&#8220;ה אין המחבר משתמש אלא בשם &#8220;אל&#8221;, ואפילו כשמביא פסוק מן המקרא, כגון
זכריה יג ז, הוא משנה וכותב &#8220;נאום אל&#8221; במקום &#8220;נאום ד' צבאות&#8221; שבמקרא (ברית
דמשק, השלוח 494); נראה שלדעת המחבר לא נחשב &#8220;אל&#8221; בין השמות שאינם נמחקים
(סופרים ד). ואילו במגילת ההודיות פותח כל פרק במלים &#8220;אודכה אדני&#8221;. אך אפשר
שאופיו של החיבור גרם. מכל מקום קרבת שאר הכתבים לספר ברית דמשק בולטת לעין
כל, ויש שהיא מכריזה על עצמה מתוך כל שורה ושורה. הנה הקטע הנידון שהעתקנו
לעיל, כאילו נתרכזו בו כל הסממנים הלשוניים שבספר ברית דמשק. כבר העירו
ילון וזליגמן על המאמר &#8220;במחשבות יצר אשמה ועיני זנות&#8221; שבברית דמשק, המקביל
למאמר &#8220;בשרירות לב אשמה ועיני זנות&#8221; שבקטע הנ&#8221;ל; אף ילון הוסיף את ההשערה
הקולעת שבמקום &#8220;מורה היחיד&#8221;, ו&#8220;יורה היחיד&#8221;, ו&#8220;אנשי היחיד&#8221; שבברית דמשק,
צריך לקרוא בכולם &#8220;היחד&#8221;, רמז לכת היחד (ואין לתמוה על סופר מן המאה
התשיעית, או העשירית, שלא ידע מה זה &#8220;יחד&#8221; בצירופים אלה, ותיקן: יחיד). על
&#8220;סרך&#8221; בברית דמשק, העיר סוקניק (עמ' כה). אוסיף עליהם: א) <strong>ולהתהלך</strong>
לפניו <strong>תמים</strong>. – ברית דמשק: ובכל <strong>הולכי תמים</strong> (השלוח 484), <strong>להתהלך
תמים</strong> בכל דרכיו (השלוח 485). ב) ולוא <strong>לקדם</strong> עתיהם ולוא <strong>להתאחר</strong>
מכול מועדיהם. – ברית דמשק: ובהרע חצוצרות הקהל <strong>יתקדם</strong> או <strong>יתאחר</strong>. אך
כאן גם רעיון מקביל: בקטע מדובר על קצים ועתים ומועדים, שיש לשמרם כדברי אל
(ולדעתי מכוון לכך גם המאמר &#8220;ולהתהלך לפניו תמים כול <strong>הנגלות</strong> למועדי
תעודותם&#8221;), ובברית דמשק נאמר: ובמחזיקים במצות אל אשר נותרו מהם הקים אל את
בריתו לישראל עד עולם <strong>לגלות להם נסתרות אשר תעו בם כל ישראל שבתות קדשו
ומועדי כבודו</strong> וכו' (השלוח 486); ולהלן: ופרוש <strong>קציהם</strong>&#8230; הנה הוא
מדוקדק על ספר מחלקות העתים ליובליהם ובשבועותיהם (הכוונה לספר היובלים.
השלוח 505). הרי כאן מחלוקת בשיטת קביעת המועדים, שהדים ממנה נשתמרו במשנה
ובתלמוד. ג) ל&#8220;מצרף&#8221; בקטע הנ&quot;ל, השוה &#8220;בימי מצרפותיו&#8221; בברית דמשק (השלוח
497). ד) לוידוי שבסוף הקטע, עם הלשון &#8220;משפטו בנו&#8221;, השוה ברית דמשק: ויתודו
לפני אל חטאנו רשענו&#8230; אנחנו גם אבותינו בלכתם קרי בחקי הברית ואמת
<strong>משפטיך בנו</strong> (השלוח 494). ה) לצורת &#8220;להיחד&#8221; (נפעל, או התפעל) השׁוה ברית
דמשק: <strong>להיעץ</strong> על מצות אל (השלוח 486).</p>

<p>כך נתעלו ומצאו תיקונם שרידים ערטילאיים מתוך הגניזה
הקהירית, בזכותה של גניזת ארץ ישראל, וכך נתפרשה – ועוד עתידה להתפרש –
גניזת ארץ ישראל מתוך שרידי הגניזה הקהירית.</p>

<p>עדיין מוקדם הוא לדבר על המהפכה, הגלומה בכתבים אלה,
ובייחוד בספר ישעיהו, בשביל ביקורת המקרא. עם כל השינויים שבכתיב ושבכמה
נוסחאות ישרות, כגון ישעיה מג יט: אף אשים במדבר דרך בישימון <strong>נתיבות</strong>
(במקום &#8220;נהרות&#8221; שבנוסח המסורה), או ישעיה מ י: <strong>בחוזק</strong> יבוא (מקויים
מפיוטי יניי, עמ' רט, הערה לשו' צד), – הרי ספר ישעיהו בכללו אינו שונה מזה
שבידנו, ועובדה זו בלבד כבר יש בה כדי להרוס כמה מן האלילים של מבקרי
המקרא. איואן אֵנגנאֵל, בדברו על ישעיה ו יג, שמבקרי המקרא רואים בו
&#8220;גלוסה&#8221; מאוחרת, אומר: &#8220;תענוג הוא לכותב הטורים לפגוש פסוק זה במלואו
במגילות שנמצאו&#8221;. וגינזברג, בדברו על פשר חבקוק, מעיר על כך שכמה ממבקרי
המקרא הגיעו לכלל דעה שספר חבקוק נתחבר בימי אלכסנדר הגדול ו&#8220;הכשדים&#8221; (א ו)
נשתבש מ&#8220;הכתיים&#8221;, &#8220;והנה לבעל מדרש חבקוק, מן המאה השניה לפני הספירה, כבר
נחשב חבקוק לספר קדוש, ואין בידו אלא לפרש ולומר שכשדים <strong>פירושו</strong> כתיים;
והוא הדין למגילת ישעיה (מאותה תקופה) שאף בה לא חסר אף אחד מאותם המקראות
שהחוקרים נוטים לראותם כתשלובת מאוחרת&#8221;.</p>

<p>אחרת במקצת היא גישתו של פרופ' קאהלי לטכסטים אלה. הוא
מודה בכך שיש בהם חיזוק לנאמנות המסורה, &#8220;אבל&#8221;, הוא אומר, &#8220;בכתב־יד מן המאה
הראשונה או השניה שלפני הספירה אין לצפות למשהו אחר&#8221;. אילו – לדעתו – קדמה
מגילת ישעיה ב־300–400 שנה, אפשר שהיינו מוצאים בה כמה דברים מעניינים
בנוגע לצורתו המקורית של הספר; מכל מקום, הוא סבור, אף בצורתו כמות שהיא,
יש בה מן החידוש הרבה יותר ממה שניתן להסיק מדברי החוקרים האמריקאים.
ומעניין איך הוא מביא ראיה לקדמות המגילה מתוך הכתיב שבה: הצורות &#8220;אתמה&#8221;
(אתם), &#8220;אתכמה&#8221; (אתכם) וכו' מעידים שבימי הכותב קראו את המ&#8220;ם במילים אלה
בתנועה Attimma, Etkimma,
וכו', כדרך שקוראים השומרונים עד היום; כנגד זה מעידה הטראנסקריפציה של
המילים העבריות, בטור השני של ה&#8221;הכסאפלא&quot; לאוריגינס (המבוססת לדעתו על
הקריאה הרשמית של יהודי זמנו בראשית המאה השלישית), שבימיו כבר נעלמה מזמן
הקריאה הנ&#8220;ל מפי היהודים; נמצא שכתיבת המגילות שלנו קדמה בהרבה לזמנו של
אוריגינס. אשר לעצם החזיון של גניזה זו, הריהו סבור שיש כאן מין גניזת־אונס
של ספרים אהובים, שנפסלו על ידי נציגי היהדות הרשמית. תקופת הריאורגניזאציה
שלאחר החרבן היתה לדעתו תקופת־ביעור־שאין־דוגמתה לספרים שלא נכללו בתנ&#8221;ך;
ניתק כל קשר עם העבר היהודי שמחוץ למקרא ולתורה שבעל־פה; אך היו אנשים
שקשתה עליהם פרידתם מאותה ספרות חיצונית, והם שגנזו מקצתה גניזה לשם שמירה
וקיום, לאות ולזכרון לדור אחרון.</p>

<blockquote>
<br />
</blockquote>

<h2 id="עסקיהגניזההקהירית">עסקי הגניזה הקהירית</h2>

<p>היכן אנו עומדים בבדיקת הגניזה הקהירית? האם כבר בדקנו
ופיענחנו את כל החומר כולו? מה למדנו ומה נתחדש לנו בחמישים שנות הפיכה
ב&#8220;עלים בלים&#8221; אלה? האם לא הגיעה שעת סיכום? מה המצב?</p>

<p>המצב הוא כזה:</p>

<p>חמישים שנה לאחר פירסומה של הגניזה הקהירית בעולם מבקש אדם
לשוא ספר שישמש לו מורה־דרך באותו י&#8217;ונגל ספרותי המשתרע מלנינגראד ועד
ניו־יורק; וחמישים שנה לאחר מאמרו הנלהב של דויד קויפמן על &#8220;האור הגנוז&#8221;
(השלוח ב) עדיין האור ברובו גנוז, עדיין החומר מפוזר בכל חלקי תבל, ועדיין
חכמים מטפלים בו ביחידות ובאקראי; לא הוקם מרכז אחד לכל פזורי הגניזה (דבר
שניתן לעשותו בעזרת המצלמה) ולא נוסדה אקדמיא לחקר הקטעים, שבה יוכלו
החוקרים לעבוד במשותף, ומתוך מיצוי כלל כל החומר. מחקר הגניזה נעשה עניינם
של יחידים בודדים, שפיזור החומר היה בעוכרם, ועם כל רצונם וכשרונם לא
הספיקו להוציא אלא קטעים ושברי שברים, בשעה שטכסטים שלמים ומלאים מונחים
אי־שם באחת הספריות, או ניתנים לריקונסטרוקציה על ידי צירוף הקטעים שלא
הגיעו לידם. לא זו בלבד שאין קטאלוג כולל ומקיף, מסודר לפי עניינים ומקומות
פזוריהם – עבודה שאין לעשותה אלא על בסיס בין־לאומי ומתוך שיתוף־פעולה בין
חכמי הארצות שנתפזרה בהן הגניזה –, אלא אפילו רשימות לוקאליות לא נתקנו אלא
במיעוטן של ספריות, וקמברידג', הגדולה בערי המקלט של פזורי הגניזה, לא
פירסמה אפילו רשימה גרועה, כאותה של אוסף אדלר שבניו־יורק.</p>

<p>ובינתיים פגה ונתנדפה כעשן כל אותה התלהבות של ראשונים,
ומין קרירות ואדישות אחזו את האחרונים, כלאחר אכזבה גדולה; כאילו נתבדה
חזונם של שכטר וקויפמן, וכל אותן תרועות ותקיעות על הגניזה מוגזמות
ומופרזות היו; כאילו כל העניין אינו כדאי, וכאילו כבר נכנסנו לפני ולפנים
של הגניזה, ומצאנו שכבר נתגלה הכל והובן הכל, ואין עוד מה לבקש ומה
לגלות.</p>

<p>כיצד הגיעו הדברים לידי כך?</p>

<p>אין ספק, השואה שעברה על עמנו, המשבר הכללי העובר על מדעי
הרוח, והאנדרלמוסיא שהוטלה בלבבות בעקבות המאורעות של עשרים השנים
האחרונות, סייעו בהרבה לשיתוקם של כוחות המחקר, וליצירת אוירה של
סקיפטיציזם והלך־רוח ציני שנטלו מן המחקר את נשמתו: את שארית לחלוחית
האמונה והתמימות הדרושה לכל חוקר אמיתי. סקיפטיציזם וציניות אינם קרקע
אידיאלי לגידולי מחקר ואינם עשויים להצמיח כנפיים לחוקר. באין אמונה אין
התלהבות, ובאין התלהבות אין התעלות. הנפש מצטמקת והולכת וחוג הראיה מצטמצם;
המחקר שוקע בקטנות והמטרה הגדולה נשכחת.</p>

<p>אך יש עוד סיבות אחרות לאותה עזובה ואַזלות־יד שבחקר
הגניזה הקהירית. הגדולה שבהן היא חסרון אירגון וחסרון מטרה. אין אינסטאנציה
מכוונת, ואין שיתוף־פעולה בין החוקרים; כל אחד בונה במה לעצמו וחושש מחברו
שמא יקדמנו. חסרון עין משגחת פותח שערים לכל מיני דיליטאנטים, והללו, שמאז
ומתמיד נתברכו בזריזות יתרה ובחוש הריח לכיוון הרוחות, קפצו על הגניזה בעסק
רב, ובין לילה נעשו מומחים לכל; חוטפים ומפרסמים קטעים ושברים מכל הבא ביד,
כותבים הערות והערות להערות ומעלים אבק ומכניסים מהומה בלב הקורא.
דיליטאנטיות זו, שמעולם לא מצאה שדה־פעולה נוח ונעים, ללא פיקוח ואימת
ביקורת, כזה שבחקר הגניזה, היא שגרמה לירידת כבודה ולמיעוט דמותה של הגניזה
הקהירית בימינו (אף קריאת גבר לא נשמעה בשנת יובלה החמישים!). אבד חינה
וניטל קסמה. האדם המשכיל פנה לה עורף, והר גבה בינו לבין חוקריה. התחילו
מתלחשים על &#8220;עיפוש&#8221; ו&#8220;ריח קברים&#8221; העולה מפעולתם של &#8220;אוהבי ישנות&#8221;, ועל
ריקנות ועקרות במדעי היהדות. השקפה זו מצאה את ביטויה במאמר אחד על &#8220;חכמת
ישראל ומדע היהדות&#8221;, שנכתב בידי א. ז. אשכולי ז&quot;ל:</p>

<p>&#8220;הטיפוסי במאספים של ימינו, שאין הללו נוטלים אחריות אלא
<strong>למלאכה</strong> בלבד ולא <strong>לענין</strong> שבאיסופם – שהם <strong>טכניקאים</strong>. ואולי משום כך
מרובים בינינו, בכל המקצועות הנידונים, הטכניקאים שלא שימשו כל צרכם,
שילקוטיהם <strong>חסרים ראש ולב</strong>, שפירושיהם הפילולוגיים עשויים(!), שהם טופלים
טפל ומחסירים עיקר, שמהדורותיהם ה&#8221;מדעיות&quot; ניכרות במציאות שער לטיני
ובהערכת כתבי־יד במידת האינטשים שבו לאורך ולרוחב ובקביעת גילו הפליאוגרפי.
אכן, אין הטכניקאי צריך אלא <strong>לעשות</strong> את מלאכתו&#8230;</p>

<p>&quot;דור שחכמי הרוח שלו מוציאים את כל כוחותיהם בפילולוגיה,
בקונקורדנציה, במהדורה מדעית, בקורפוס,‏ <strong>דור עקר הוא</strong>. דור יבוא ידע
להעריך את מלאכתם, ויודה להם על כל אשר הכינו, ואולם את אופיו של הדור אין
זה משנה&#8230;</p>

<p>&#8220;איני יודע בתולדות תרבותנו <strong>תקופה ריקה מיצירה רוחנית
במדעי היהדות כתקופתנו, עשירת העשיה</strong>&#8221;&#8230; (&#8220;סדרים&#8221;, סדר בקורת, עמ' 82
וכו' תל אביב תש&quot;ב).</p>

<p>מהי מטרת חקר הגניזה?</p>

<p>דור ראשון לחוקרי הגניזה לא הוצרך לשאול למטרות. הוא עט אל
השלל כעדת דבורים לקערת דבש פתוחה. כל פשיטת יד נתברכה בהפתעות: בן סירא
העברי ותרגומו של עקילס, שרידי ירושלמי וספרות הגאונים, מגילת אביתר
ומחלוקת רס&#8220;ג ובן מאיר; כל אלה היה בהם כדי לשכר את החושים ולהעלות ערכה של
הגניזה לעילא מן כל שקלא וטריא. אף דור שני עדיין מצא הרבה מן ה&#8221;שמנת&quot;
שהניחו לו קודמיו: &#8220;מחזור יניי&#8221; ותשובות הגאונים, אלפי תעודות ושטרי
בית־דין, אגרות מסחר ואגרות שלומים, ענייני מסורה ושיטות־ניקוד שונות
(בפינה זו, שיהודים הזניחוה, נתבצר חכם נוצרי מפורסם, הוא הפרופ' פ.
קאהלי), &#8220;ספר המעשים&#8221; וקטעי מדרשים שונים, ספרות הקראים ותשובות רב סעדיה
גאון עליהם; כל אלה האירו באלפי אורות, קטנים וגדולים, את אחת התקופות
האפלות ביותר בתולדות עמנו, היא תקופת הגאונים.</p>

<p>אנו, בני הדור השלישי, עומדים בתוך תוכו של משבר. השמנת
הצפה למעלה ומפתה את העין, אזלה, ואפילו במקום שישנה, ניטל כוח גירויה, או
שאינה בגדר של הישג־יד (כגון קטעי הגניזה שברוסיה). עלינו הוטלה עבודת
חפירות באדמת נכר שאינה רשומה במפת ידיעותינו, ואין טבעה נבדק בכלים
שבידנו. דרושים מכשירים חדשים ופועלים חרוצים ונלהבים. אך בגלל הסיבות
שמנינו נתקפחה הפופולאריות של הגניזה וצבא העובדים הלך ופחת; שורות החוקרים
נידלדלו, וכשנסתלקו הראשונים אין מי שימלא מקומם. היכן יורשיהם של שכטר
וקויפמן, של מאן ופוזננסקי, של בראדי ודוידזון?</p>

<p>והמשבר אינו משבר של חקר הגניזה בלבד; חיורון עלה בלחיי
מדעי היהדות, וסימני ליאות כבדה נראים בפניהם. דרושה מנת ערוי הגונה של דם
חדש! והדם ישנו בשפע, אלא שלא הוכשר לשימוש.</p>

<p>כאן נקודת המחלוקת ביני ובין רוב חכמי ישראל. הם טוענים
שהגניזה כבר נחקרה למדי, וכל חלקה טובה כבר נעבדה ונזרעה, ונאכלו פירותיה.
ואני טוען להד&quot;ם! לא זו בלבד שרוב החומר עודנו גנוז, אלא אף מה שנתפרסם
צריך ברובו מהדורה חדשה והארה חדשה. חמישים השנים שעברו לא היו אלא שנות
לימוד, והרבה מן הפירסומים אינם אלא בחינת גישושים ותרגילי מתחילים. אדרבא,
יבואו חכמים ויגידו: מה המצב בחקר ספרות הגאונים? והרי זה מקצוע שטיפלו בו
חכמים יותר מכל מקצוע אחר; האומנם נסתיימה העבודה? כמה, למשל, מכתבי רבי
סעדיה גאון נתגלו ונתפרסמו? והרי הדברים אמורים בגאון שהכל מודים בגדולתו,
וכשהגיעה שנת יובלו האלף עמדו עשרות חכמים וכתבו מאמרים לכבודו. האם שאל
מישהו את השאלה הפשוטה: האומנם נבדקה הגניזה במלואה (אף מחוץ לרוסיה)
והוברר שאין כל סיכוי לגלות מכתביו יותר ממה שנתגלה עד כאן? האומנם כבר
נאמרה עם מלטר המלה האחרונה? והנה יצא &#8220;סידורו&#8221; ובו כביכול כל פיוטיו,
ואילו במכון לחקר השירה העברית מתגלים והולכים שרידי מחזור שלם של &#8220;יוצרות&#8221;
לפרשיות התורה, לכל שבתות השנה, מלבד עשרות מפיוטיו האחרים, המתגלגלים
במאות קטעים שבכל תפוצות הגניזה. ודאי, הפיוטים – והוא הדין לשאר שרידי
הגניזה – אינם מכריזים על עצמם; הם סמויים מן העין ומוסווים כמה מיני
הסוואות. יש ללמוד דרכי בדיקה שונים, ולפתח קרני מישוש וחוש הריח להכרת
אברים מדולדלים, חלקי גוף אחד, שנתפזרו ונתערבו בין חלקי גופים
אחרים.</p>

<p>ומה המצב בחקר התלמוד? לפני חמישים שנה כתב דויד קויפמן:
&#8220;מספר דפי הגמרא הנמצאים בחבילות הגניזה יעלה למאות ולאלפים, ואין תפונה
(ספק) כי אחרי הדרישה והחקירה יתאחדו העלים הנפרדים האלה ויגלו לפנינו
נסחאות רוב הש&#8221;ס בעצם תומן ויפתרו לנו חידות אשר היו סתומות עד הנה&quot; (השלוח
ב 481). האם נבדק החומר הזה? האם כבר נעשו לפחות הכנות למהדורה מתוקנת של
התלמוד? ומה המצב בחקר המדרשים השונים שבגניזה? דומה, נתפרסמו כמה וכמה
קובצי מדרשים; היכן הסיכום, והיכן המהדורה המדעית הכוללת, שאינה מצריכה
חיפוש בעשרות ספרים ומאות מאמרים? ומה בדבר מהדורה מתוקנת של תרגומי המקרא,
אונקלוס ויונתן? והרי תרגומים אלה נתקדשו קדושת ה&#8220;חומש&#8221;, וכל יהודי כשר
קורא בהם, על כל פנים באונקלוס, מדי שבת בשבת; והרי תרגומים אלה מלאים
שיבושים כרמון; והרי קטעים למאות נמצאים מהם בגניזה! יתר על כן, כבר ישב
חכם אחד כמה שנים והכין מהדורה מתוקנת (פרופ' אלכסנדר שפרבר, ניו־יורק) ועד
היום לא נמצאו האמצעים הדרושים להוצאתה!</p>

<p>או נקח את ספרות המסורה: מה אנו יודעים על בעלי המסורה,
מראשית פעולתם ועד ימי בן אשר ובן נפתלי? היכן חיבוריהם ובאיזו צורה נשתמרו
בידנו? אי חכם שיפרש לנו פירוש מספיק, בלא גמגום ובלא &#8220;ויש ליישב&#8221;, את דברי
בעל דקדוקי הטעמים? האומנם נבדקה הגניזה בדיקה של מיצוי מנקודת־מבט זו?
וספרי ראשוני המדקדקים מה גורלם? האומנם מספיקות המהדורות שיצאו לפני מאה
שנה? אכן, זו רעה חולה: רוח של ספיקה ושביעות־רצון גמורה מהלכת בתוך חלק
גדול של העוסקים במדעי היהדות; די להם במה שיש, ואל נא תטרידו את מנוחתם
בגילויים חדשים. וכאן שוב נקודת המחלוקת ביני לבינם: הם טוענים שהספרות
שבעין היא העיקר, ומה שבכתבי־יד אינו אלא טפל, המסייע לפעמים להבנת העיקר;
ואני טוען: למעלה ממחצית היצירה גנוזה בכתבי־יד, ואף אותו חלק שבדפוס משובש
ברובו, וטעון ריביזיה לאור החומר הגנוז.</p>

<p>עלינו להבהיר מחדש את מהותה של הגניזה הקהירית, ולהגדיר את המטרה שבמחקרה.</p>

<p>מבין שלושת אלפי שנות יצירה ספרותית של עמנו, ידוע לנו
ביותר האלף השלישי, הוא האלף האירופאי. האלף הראשון, הארץ ישראלי, מקופל
בתנ&quot;ך ובאפוקריפים, שזכו עכשיו למילואים חשובים בגניזת מדבר יהודה. ואילו
האלף האמצעי, החשוב מכולם מבחינת יצירת הפיזיוגנומיה של היהדות הרשמית,
האלף של ארצות המזרח, שהוריש לנו את התלמוד, הוא גם הידוע פחות מכולם.
במקצת כבר הרגישו בכך ראשוני מייסדי חכמת ישראל, אך מלוא הידיעה על
אי־ידיעה זו – מן הגניזה באה לנו. הגניזה הקהירית כוללת את היצירה הספרותית
של האלף השני, אם גם לא במלואה, על כל פנים בהיקפה הגדול ביותר, ובצורתה
המקורית ביותר; את שלא נשתמר בה בעין, כגון של המאות הראשונות שלאחר החרבן,
משוקע ומובלע ביצירות מאוחרות יותר. מכל מקום נמצאנו למדים שהירושה הרוחנית
שנשתמרה בידנו מאותו אלף, אינה אלא חלק מן היצירה כולה, וחלק חד־צדדי מאד,
הנובע בעיקרו מן הצינור של המרכז הבבלי, בעוד שמיצירת המרכז הארצישראלי, לא
נשתמרו בידנו אלא פירורים מן התקופות הראשונות – שרידי הירושלמי ושרידי
מדרשים ותרגומים אחדים – ואף הם בעיקרם דרך צינורות בבליים באו אלינו,
ולאחר כמה גלגולים ועיבורי צורה. הכרה זו של מצב הדברים מעלה את הגניזה
לדרגת <strong>מקור ראשון</strong> לגבי כלל כל היצירה הספרותית של האלף השני, ומורידה
את המקורות שבדפוס למדרגה שניה ושלישית, הן מבחינת השלמות והן מבחינת סמכות
הנוסח. פירושו של דבר, שכל מחקר וכל מסקנה המבוססים על מקורות שבדפוס בלבד,
נטולי סמכות הם, והבונה עליהם כבונה על כרעי תרנגולת; פירושו של דבר, שכל
הבנין של מדעי היהדות, במידה שהוא נשען על הספרות הרבנית של אותו אלף, כפי
שנקבעה צורתה בדפוס, בנין רעוע הוא שישבתו מסוכנת; יש לפרקו עד היסוד, לחלץ
כל אבן ואבן ולבדוק מהותה וטיבה לאור החומר שבגניזה.</p>

<p>מטרת חקר הגניזה הקהירית צריכה להיות: ריקונסטרוקציה מלאה
של היצירה הספרותית של האלף הנידון, לשם הנחת יסודות איתנים לבנין מחודש של
מדעי היהדות. לשם כך יש לעשות במאוחר מה שלא נעשה במוקדם: יש לייסד אקדמיא
לחקר הגניזה הקהירית, שמתפקידה יהיה לרכז במקום אחד את כל החומר כולו
(בצורת צילומים, כמובן), ולמיינו לפי תכנו; כל מקצוע ומקצוע נמסר לידי חבר
חכמים המומחים לאותו מקצוע, כך שהאקדמיא תהא מורכבת ממכוני מחקר שונים,
מכון ומכון ומקצועו, וכולם יחד עומדים תחת פיקוח עליון של נבחרי האקדמיא,
ונהנים ומתבשמים זה מזה.</p>

<p>יש בדברים אלה הרבה מן האוטופיא, ואף על פי כן אינם מעבר
לתחום האפשרות. כבר ניתנה דוגמא לכך, בזעיר אנפין, <strong>במכון לחקר השירה
העברית</strong>, וכל מה שאמרתי לא אמרתי אלא מתוך הנסיון שרכשתי לי באותו מכון
שיסד מר <strong>ש. ז.</strong> <strong>שוקן</strong> לפני עשרים שנה בקירוב. וכאן עלי להגיד כמה
מילים על המצב בחקר השירה והפיוט:</p>

<p>שירה ופיוט אינם שמות נרדפים בשימוש הלשון של בעלי המקצוע:
לכל אחד גוון משלו שאין לטשטשו. שירה כוללת קודש וחול, ואינה תלויה בזמן
ובמקום; פיוט, במובנו העצמי, אינו כולל אלא שירת בית הכנסת, ובעיקר של
קדמוני הפייטנים ותלמידיהם; להוציא את משוררי ספרד, שלגבי שירתם נוהגים
לטשטש את התחומים, ובזכות שירת החולין ששרו יש מכנים גם את פיוטיהם בשם
שירה, או שירת הקודש.</p>

<p>ההבדל העצום בהערכת שני סוגי שירה אלה, מצד ציבור המשכילים
– הבדל הנגרר מדור ההשכלה, שעה שהפיוט נעשה שם נרדף ל&#8220;אץ קוצץ&#8221; – גרם לכך
ששירת משוררי ספרד מצאה לה גואלים וחוקרים ומליצי יושר נלהבים, כשד&quot;ל,
בראדי, ילין וביאליק, שעשו לה נפשות בארץ ובחוץ לארץ, ואילו הפיוט נחשב
לענף ספרותי ממדרגה שניה, ומעולם לא רבו הקופצים עליו. כל מה שאמר קויפמן
בשעתו על &#8220;חכמת ישראל&#8221;, ניתן לומר היום על מדע הפיוט: &#8220;מדע שלא זכה
לקתידראות, ואין משגיחים בו באקדמיות; ברשימת שיעורי האוניברסיטאות לא
ייזכר, ובקהל המדעים ייפקד מקומו; לא רך בשנים מאחיו, אך ידוע פחות מכולם&#8221;
(תרגום חפשי מגרמנית, בתבי קויפמן III 465).</p>

<p>חקר הפיוט בקנה־מידה גדול מיוחד איפוא למכון של שוקן בלבד,
ומתפקידו הוא להעלותו מנחיתותו ולהעמידו במדרגה שוה עם שאר כל המקצועות
הראשיים של מדעי היהדות.</p>

<p>המכון לחקר השירה העברית שם קץ לאותה עראיות שהיתה שולטת
במקצוע זה לפני כן. הוא ניגש לתפקידו מתוך שאיפה לעבודה שלמה וממצה,
המבוססת על כלל כל החומר השירי והפיוטי המפוזר בעולם. שאיפה זו, אף על פי
שעדיין לא נתמלאה במלואה, הביאה ליצירת ארכיון של שירה ופיוט, שמבחינת
האיכות וריבוי הגוונים אין דוגמתו בעולם. מרוכזים כאן צילומיהם של קרוב
ל־4000 קטעי גניזה מכל מקומות פזוריהם, חוץ מעשרות כתבי יד שלמים (מהם
באוריגינאלים ומהם בצילומים) השייכים לאלף האירופאי. בדיקת החומר הביאה
לידי כמה הכרות חשובות, ביניהן: א) אחוז השירה והפיוט (בכללם התפילות) גדול
בהרבה מכל אחד משאר ענפי הספרות שבגניזה. ב) מכל החומר הזה לא נשתמר בידנו
אלא כטיפה מן הים (בעיקר: פיוטי קליר, שנשתבשו בהמשך הדורות). ג) פיוטי
הגניזה, המקפלים תקופה של שבע מאות שנה בערך, משמשים אספקלריא לכלל כל
היצירה הספרותית של האלף האמור, ועשויים לסייע, מאין כמוהם, בפעולת
הריקונסטרוקציה הנ&quot;ל. ד) כל מה שנתפרסם מן החומר הזה טעון מהדורה חדשה על
יסוד בדיקה מעולה של כלל כל המקורות.</p>

<p>כותב הטורים האלה רואה את תפקידו של המכון בראש וראשונה
בבדיקתם וזיהוים של קטעי הגניזה, ובהכשרת החומר לשם הוצאת &#8220;קורפוס&#8221; של
פיוטי הגניזה, שיכלול את יצירת שלוש התקופות העיקריות בתולדות הפיוט: א)
התקופה האנונימית, שראשיתה נעוצה בניסוח התפילות, וסופה (לפי המקובל) יוסי
בן יוסי; ב) התקופה הקלירית, הפותחת ביניי (מאה ששית בערך) ונמשכת עד המאה
העשירית לערך (בכמה מקומות באירופה נמשכת יותר); ג) התקופה הסעדיאנית,
הפותחת ברב סעדיה גאון ונבלעת בתקופת משוררי ספרד.</p>

<p>הגניזה הקהירית צופנת בקרבה חומר לקידומם של מדעי היהדות
הרבה יותר ממה שעלול אדם להעלות על דעתו על יסוד החומר שכבר נתפרסם. מי יתן
וההתעוררות שיצאה מן הגניזה הארצישראלית תביא לידי הרהורי תשובה על חטא
שחטאנו כלפי הגניזה הקהירית.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56118">https://benyehuda.org/read/56118</a></div></body></html>