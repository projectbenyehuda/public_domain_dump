<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>המתפאר ביחוס אבותיו</title>
	<meta name="author" content="קלונימוס בן קלונימוס"/>
</head>
<body>

<blockquote>
<p>וְיֵשׁ שֶׁיִּתְפָּאֵר בְּאָבוֹת וּבְיַחַס – / וְאוּלַי מִשְׁפַּחְתּוֹ
הַצְּעִירָה מִנָּשִׁים בְּצִיּוֹן עִנּוּ בְּיוֹם מַר בְּעֵת הַלַּחַץ – /
וּלְפִי דַעְתּוֹ הוּא מֶלֶךְ עַל כָּל בְּנֵי שַׁחַץ. / וְיֵשׁ
שֶׁשָּׁרְשׁוֹ בַּעֲמָלֵק / וְהוּא עַל כָּל פָּנִים חוֹלֵק / שֶׁהוּא
מִמִּשְׁפַּחַת כְּהֻנָּה וּלְוִיָּה – / אָבִיו גָּד הַחוֹזֶה וְאִמּוֹ
מִרְיָם הַנְּבִיאָה. / וְאִם יִשְׁאָלוּהוּ עַל מַקֶּבֶת בּוֹר מַחְצְבוֹ,
/ אֵי מִזֶּה שֵׁבֶט וּמֵאַיִן יָבוֹא – / יְמַהֵר יָחִישָׁה לְהָשִׁיב
אֲמָרִים / עַל בְּנֵי מִשְׁפַּחְתּוֹ הַיְקָרִים – / יַחַס מִי כָמוֹהוּ
חֲסִין, / עֶשֶׂר יָדוֹת לוֹ עַל זוּלָתוֹ, עֲשָׂרָה יֻחֲסִין.
יֹאמַר ״בֶּן חֲכָמִים אֲנִי מִנַּן מַלְכֵי / וּקְרוֹבֵינוּ מִסָּבִיב –
רָאשֵׁי בְנֵי יִשְׂרָאֵל הֵם, מִנַּיְהוֹ הִפַּרְכֵי. / וְאֶל מִי
תְדַמְּיוּנִי וְאֶשְׁוֶה? / מִדְּבֵית חַשְׁמוֹנַאי מַלְכָּא אָתֵינָא
נָגִיד וּמְצַוֶּה, / מִמִּשְׁפְּחוֹת סוֹפְרִים יָצָאתִי בַּעֲלֵי טָהֳרָה
וּפְרִישָׁה, / מִזַּרְעָא דְיוֹסֵף קָאָתֵינָא דְּלָא שָׁלְטָא בֵהּ
עֵינָא בִישָׁא. / אָבִינוּ הָרִאשׁוֹן – יָגְלִי מֵאֶגְלַיִם / אֲשֶׁר
הָגְלָה מִירוּשָׁלַיִם, / וְהַמּוֹלִידִי – נַחוּם הַמָּדִי / וַאדוֹנִי
דוֹדִי – / עֵרִי וַאֲרוֹדִי, / וְאָבִיו אֲדוֹנִי זְקֵנִי – / אֹזֶן
מִמִּשְׁפַּחַת הָאָזְנִי. / וּמִצַּד אֲדוֹנָתִי אִמִּי – / שְׁכֶם
מִמִּשְׁפַּחַת הַשִּׁכְמִי, / אֲחִי אֶשְׁכּוֹל בֶּן כַּרְמִי, / אֲשֶׁר
לָקַח לוֹ מִבְּנוֹת פּוּטִיאֵל / בֶּן פַּגְעִיאֵל / מִן הַמָּקוֹם
פְּנִיאֵל וּגְדוֹלֵי מִשְׁפַּחְתִּי / אֲשֶׁר יִמָּצֵא זִכְרָם: אִתַּי
הַגִּתִּי / וְעֶפְרוֹן הַחִתִּי / וְאַרְתַּחְשַׁשְׁתָּא בֶּן וַשְׁתִּי /
מִזֶּרַע בֶּלַע בֶּן פֶּלֶג / אֲשֶׁר הִכָּה הַזְּבוּב בְּתוֹךְ הַבּוֹר
בְּיוֹם הַשֶּׁלֶג. / מֵהַשֹּׁרֶשׁ הַזֶּה יָצָא אֵסַרְחַדּוֹן, / גָּד
גְּדוּד בֶּן מְגִדּוֹן / הַגָּדוֹל בָּעֲנָקִים מַנְהִיג וְדַבָּר /
אֲשֶׁר מָצָא אֶת הַיֵּמִים בַּמִּדְבָּר. / גַּם בְּמִשְׁפַּחְתֵּנוּ
נָשִׁים בְּאוֹת הַיַּחַס מְאִירוֹת, / גְּבָרוֹת יְקָרוֹת: / מֵהֶן מָרַת
סֶרַח / בַּת הָרַב רַבִּי תֶרַח / שֶׁהָיְתָה בַמִּשְׁפָּחָה כַּפְתּוֹר
וָפֶרַח, / וּמָרַת כָּזְבִּי / אֵשֶׁת רַבִּי בַקְבּוּק הַנָּבִיא, /
וְאִיזֶבֶל הַיְפֵיפִיָּה / אֵשֶׁת אַחְאָב בֶּן קוֹלָיָה. / וּמִי
כָמוֹנִי, בֶּן מַלְכֵי קֶדֶם אַנְשֵׁי הַשֵּׁם, שֹׁרֶשׁ וְעִקָּר? / לְמִי
יֵאוֹת לַזְּמָן יוֹתֵר מִמֶּנִּי לַעֲשׂוֹת יְקָר? / לִי יָאֲתָה
הַתְּהִלָּה וְהַכָּבוֹד לִי נָאֶה, / הֲלֹא אִישׁ אֲנִי בַּר אוֹרְיָן
וּבַר אֲבָהָן יָאֶה וְיָאֶה!״</p>
</blockquote>

<blockquote>
<p>הֵם רַבִּים עַתָּה בְּאֻמָּתֵנוּ נְגוּעִים בְּזֶה הֶחֳלִי מִכַּמָּה
שָׁנִים / יוֹתֵר מִשְּׁאָר הֶחֳלָיִים הָרָעִים וְהַנֶּאֱמָנִים. / זוּ
כֹחָם! כָּל אֶחָד בִּמְקוֹם אֲסֵפוֹת מַר צוֹרֵחַ / שֶׁכִּסֵּא יַחְסוֹ
כַּשֶּׁמֶשׁ מֵאִיר זוֹרֵחַ / גָּבֹהַּ מֵעַל גָּבֹהַּ לְמַעְלָה
מִגַּלְגַּל הַיָּרֵחַ, / וְזֶה מִמַּעַל לְכוֹכְבֵי אֵל יְרִימֶנּוּ / אֶת
אֲשֶׁר יֶשְׁנוֹ כָאן וַאֲשֶׁר אֵינֶנּוּ, / כֻּלָּם כְּאֶחָד מַרְגְּלָא
בְפֻמַּיְהוֹ שׂוּמָה בְפִיהֶם / לְהַכְרִיז מַעֲלוֹת אֲבוֹתֵיהֶם. / וְעַל
הָאֱמֶת, בִּלְתִּי מְעַטֵּי הַמִּנְיָן / עֵרוּ יְסוֹד הַיַּחַס וְהָרְסוּ
הַבִּנְיָן, / לֹא נִשְׁאֲרוּ לָהֶם מִנִּימוּסָיו רֹשֶׁם וְקִנְיָן. /
אֵין בָּהֶם עוֹשֶׂה כְּפִי הַמּוּטָל עָלָיו, / כָּל אֶחָד יִתְנַכֵּר
בְּמַעֲלָלָיו, / כְּדִבְעִי לְמֶעְבַּד לֹא עֲבַד, / לֹא נִשְׁאַר לָהֶם
כִּי אִם הַשֵּׁם לְבָד – / מַלְכוּתָא קְטִיעָא גוֹי כְּרֵתִים /
נְעוּרִים וְרֵיקִים וּמַעֲשֵׂיהֶם פְּחוּתִים, / נָפְלָה אַדַּרְתָּם
וּצְנִיפָם הוּסַר, / לֹא נִמְצָא בָם דָּבָר טוֹב, לֹא חָכְמָה וְלֹא
מוּסָר. / לֹא יִמָּצֵא בָם יַעְצֹר בְּעַמּוֹ וְגוֹדֵר פֶּרֶץ, / מֵתוּ
הַחֲשׁוּבִים וְנִשְׁאֲרוּ שֶׁנֶּחְשְׁבוּ לְנִבְלֵי חֶרֶס, / מְרֻחָקִים
כְּנִדָּה, טְמֵאִים מִן הַשֶּׁרֶץ, / בַּעֲלֵי גַאֲוָה וָבוּז שַׁתּוּ
בַשָּׁמַיִם פִּיהֶם וּלְשׁוֹנָם תִּהֲלֵךְ בָּאָרֶץ.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/21480">https://benyehuda.org/read/21480</a></div></body></html>