<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חַנָּה!</title>
	<meta name="author" content="יהודה ליב גורדון"/>
</head>
<body>

<blockquote>
<p>עֵת עֵינַי רִאשׁוֹנָה אֹתָךְ חָזָיוּ</p>

<p>נָפַל מֵעָלֵימוֹ מָסַךְ הָאֹפֶל,</p>

<p>כִּבְרוֹחַ בִּן רֶגַע צֶאֱלִים נִטָּיוּ</p>

<p>בִּזְרוֹחַ הַשֶּׁמֶשׁ מֵרוֹם וָשֵׁפֶל;</p>

<p>כִּי אָזַי בִּינוֹתִי לִשְׁפּוֹט גָּבוֹהַּ</p>

<p>כִּי יֵשׁ גַּם בָּאָרֶץ מַהְלְכִים לֵאלֹהַּ.
<br><br />
כִּי מָה אוֹר כּוֹכָבִים, שֶׁמֶשׁ יָרֵחַ</p>

<p>מוּל אוֹר עַפְעַפַּיִךְ עֵת חֵן תַּשְׁקִיפִי?</p>

<p>מֶה גִּבְעַת הַלְּבוֹנָה כִּי תִתֵּן רֵיחַ</p>

<p>מוּל רֵיחַ אַפֵּךְ עֵת אַהֲבָה תַּרְעִיפִי?</p>

<p>הִנֵּה נַחַת גַּן אֵל נַחַת פָּנָיִךְ</p>

<p>וּכְאוֹר שִׁבְעַת הַיָּמִים אוֹר עֵינָיִךְ
<br><br />
עַל חֶלְקַת מִצְחֵךְ יַד יוֹצְרֵךְ לֹא שָׂמָה</p>

<p>לִבְנַת הַשֶּׁלֶג וּבְרִי צֶמֶר צָחַר;</p>

<p>וּבְמַטְוֵה עוֹרְקֵי לֶחְיֵךְ לֹא רֻקָּמָה</p>

<p>יִפְעַת אַרְגָּמָן, חַכְלִילוּת הַשָּׁחַר:</p>

<p>וּמִי הֶבֶל יִיגַע יַפּוֹת הַיֹּפִי?</p>

<p>מֶנּוּ יִפְעָתוֹ – לֹא יַשּׂיגוֹ דֹּפִי!
<br><br />
נֶזֶם לֹא תַעְדִּי, לֹא פָּז וַחֲלִי כָתֶם,</p>

<p>בִּצְמִידִים נוֹצְצִים לֹא רֻתְּקוּ יָדָיִךְ;</p>

<p>אַךְ תֻּמַּת לִבֵּךְ תֶּרֶב בָּךְ הַקֶּסֶם,</p>

<p>עֶדְיֵךְ, חֶלְיָתֵךְ – הֵם חַסְדֵּךְ, דּוֹדָיִךְ;</p>

<p>עוֹד טַל יַלְדוּתֵךְ עַל מִצְחֵךְ יָנוּחַ</p>

<p>הוּא יִשְׁבְּ לָךְ הַנְּפָשׁוֹת, יִשְׁלוֹל כָּל רוּחַ.
<br><br />
לֹא שַׂלְמוֹת הוֹד שַׂלְמוֹתַיִךְ עָלָיִךְ</p>

<p>וּמִנִּקְיוֹן גֵּוֵךְ אֵיכָה יִטְהָרוּ!</p>

<p>לֹא נַעֲלֵי פָז, בַּת נָדִיב, מִנְעָלָיִךְ</p>

<p>וּפְעָמַיִךְ בָּם מַה-יָּפוּ נֶהְדָּרוּ.</p>

<p>מוֹתַר הוֹד וָהֶדֶר בִּלְבוּשֵׁךְ אָיִן</p>

<p>אַךְ מֵהַדְרָתֵךְ אָתְּ תֵּכַהּ הֶעָיִן!
<br><br />
כַּתָּמָר כִּי יִשְׂגֶּה רוֹמָה תֵּלֵכִי;</p>

<p>כַּעֲטֶרֶת כַּפֹּתָיו עָלָיו סֹרַחַת,</p>

<p>כֵּן מִקְלְעוֹת שַׂעֲרֵךְ תַּכְתֵּרְנָה רֹאשֵׁכִי</p>

<p>בַּעֲבֹתוֹת אַהֲבָה וּבְמַעֲדַנּוֹת נַחַת;</p>

<p>עֵינֵךְ תַּחְדֹּר כָּל לֵב, תָּפִיק רָב דָּעַת,</p>

<p>קוֹלֵךְ מַה-נָּאוֶה אֶל אֹזֶן שׁוֹמָעַת.
<br><br />
בַּעֲרוּץ יקְהַת לֶחְיֵךְ, עֵת כִּי תִשְׂחָקִי,</p>

<p>יָרַד הַנֹּעַם לִשְׁכּוֹן מִשָּׁמָיִם;</p>

<p>וּפִיךְ עֵת תִּפְצִי לֵב גֶּבֶר תִּינָקִי,</p>

<p>כִּי טוּב טַעַם יִזַּל מֶנּוּ כַּמָּיִם;</p>

<p>וּכְנִיצוֹץ יִכְלֶה מִפְּנֵי הַשַּׁלְהֶבֶת</p>

<p>כֵּן תֵּכֶל כָּל רוּחַ מוּלֵךְ, נֶאֱהֶבֶת.
<br><br />
וּבְאֶצְבַּע אֱלֹהִים תִּפְרְטִי עַל נֵבֶל</p>

<p>תּוֹצִיאִי קוֹל בֶּהָדָר, קוֹל בֶּחָיִל,</p>

<p>וִירָחִים וּשְׁמָשׁוֹת בִּמְבוּסַת תֶּבֶל</p>

<p>אֶל עֵינַי יַעַבְרוּן כִּרְסִיסֵי לָיִל.</p>

<p>גַּם אַרְצִי תַּחְתִּי מִמְּקוֹמָהּ נִדְעָכָה,</p>

<p>הַכֹּל בִּגְלָלֵךְ – גַּם אֹתָךְ אֶשְׁכָּחָה.
<br><br />
שִׁבְתֵּךְ וּדְבָרֵךְ בִּמְסִבַּת בֵּית חֶבֶר,</p>

<p>מַבָּטֵךְ – אוֹצַר כָּל חֶמְדָּה וָחֵפֶץ –</p>

<p>יַבְקִיעוּ לָךְ מַהֵר קִירוֹת לֵב גֶּבֶר</p>

<p>מִמֵּאָה תּוֹתָח, כָּרִים וּכְלֵי נֶפֶץ.</p>

<p>כָּל מָגֵן לֹא יַעֲמֹד מוּל חֵץ עֵינָיִךְ,</p>

<p>כָּל מַחֲסֶה לֹא יַסְתִּיר מֵאוֹר פָּנָיִךְ.
<br><br />
שִׁנֵּי עֵת הַחַדּוֹת לָךְ, חַנָּה, קֵהוּ!</p>

<p>אַל תִּירְאִי זִקְנָה הַמְּבַלָּה כָּל יֹפִי,</p>

<p>לָךְ חֵרְמֵשׁ הַזְּמָן לֹא קִלְקֵל פָּנֵיהוּ;</p>

<p>הֲגַם פֶּרַח זֶה, עֵת רָעָה, תִּקְטֹפִי?</p>

<p>הֵן רַק בִּיפִי בָשָׂר יָדֵךְ משָׁלֶת,</p>

<p>לֹא בִיפִי רוּחַ וּבְנֶפֶשׁ מַשְׂכָּלֶת.
<br><br />
הֵן שׁוֹשַׁנֵּי הַלְּחָיַיִם תִּבֹּלְנָה,</p>

<p>הַבָּשָׂר יֵרָזֶה, צֹמְקוֹת שָׁדַיִם,</p>

<p>עֵינֵי חֵן כֵּהוֹת, שִׁנֵּי-שֵׁן תִּפֹּלְנָה</p>

<p>בִּקְרוֹב הַזִּקְנָה – הוּא חֹרֶף הַחַיִּים;</p>

<p>אַךְ כִּשְׁרוֹן נֶפֶשׁ, יִתְרוֹן רוּחַ גֶּבֶר</p>

<p>עוֹד יָנוּב יַפְרִיחַ עַד עֲפַר קֶבֶר.
<br><br />
מַרְאַיִךְ רִאשׁוֹנָה עֵת הֶרְאֵיתִנִי</p>

<p>נִפְקְחוּ עֵינַי לִרְאוֹת מַרְאוֹת אֱלֹהַּ!</p>

<p>אַל נָא, שֶׁמֶשׁ חַיַּי, אַל תַּעַזְבִינִי</p>

<p>פֶּן יָמֵשׁ חשֶׁךְ וִיגָרְמֵנִי נֹהַּ;</p>

<p>פִּתְחִי נָא בִּלְבָבֵךְ לִי שַׁעֲרֵי שָׁמָי</p>

<p>וּנְעִימוֹת אַל-מָוֶת אֶשְׂבַּע כָּל יָמָי.
<br> </p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/88">https://benyehuda.org/read/88</a></div></body></html>