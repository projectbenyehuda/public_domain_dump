<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אִם אֵשֵׁב לִי בָדָד</title>
	<meta name="author" content="אלכסנדר סרגיביץ' פושקין / יהודה ליב גורדון"/>
</head>
<body>

<p>(משירי פושקין)</p>

<blockquote>
<br />
</blockquote>

<blockquote>
<p>אִם אֵשֵׁב לִי בָדָד בִּמְעוֹן דּוּמִיָּה,</p>

<p>אוֹ תּוֹךְ עִלְזֵי לֵב רַגְלַי יוֹבִילוּנִי.</p>

<p>אוֹ אֵצֵא בִּרְחוֹבוֹת קִרְיָה הוֹמִיָּה, –</p>

<p>מַעְיָנַי גַּם שָׁם גַּם פֹּה בַּל יַרְפּוּנִי!</p>

<br>  

<p>תָּמִיד יֶהְגֶּה לִבִּי: שָׁנִים יָעוּפוּ</p>

<p>וּבִמְעוּפָם חִישׁ גַּם חַיֵּי חֶלְדֵּנוּ</p>

<p>כַּצֵּל יַחֲלֹפוּ, יִתַּמוּ יָסוּפוּ,</p>

<p>וּכְבָר גַּם קָרֵב קֵץ אֶחָד מִמֶּנּוּ.</p>

<br>  

<p>אִם עַל אַלּוֹן נִשָּׂא עֵינַי אָשִׂימָה –</p>

<p>הֶגֶה לִבִּי אָז: זֶה חָסוֹן רַב כֹּחַ</p>

<p>בִּלָּה קַדְמוֹנִים מִיָּמִים יָמִימָה</p>

<p>וִיבַלֶּה גַּם אוֹתִי דַכָּא וּשְׁחוֹחַ.</p>

<br>  

<p>וּלְיֶלֶד עָלֵז אֹמַר אִם אֶרְאֵהוּ:</p>

<p>שֶׁמֶשׁ חַיֶּיךָ זֶה יָצָא לִזְרוֹחַ</p>

<p>תַּחַת שִׁמְשִׁי נֶחְפָּז שָׁם לִמְבוֹאֵהוּ,</p>

<p>וּמִרְקַב עֵץ חַיַּי בָּאתָ לִפְרוֹחַ.</p>

<br>  

<p>יוֹם-יוֹם כִּי יַחֲלֹף, כָּל מוֹעֵד וָרֶגַע</p>

<p>לִבִּי יַבֵּט אַחֲרָיו אָחוּז בָּעֶצֶב:</p>

<p>אוּלַי כָּעֵת חַיָּה יָחִישׁ פֶּגַע</p>

<p>וּלְרַגְלָיו אָז יָבוֹא אֶל חַיַּי קֶצֶב.</p>

<br>  

<p>אַךְ אֵיפֹה זֶה יֶאֱתָיֵנִי הַקָּרֶץ?</p>

<p>זוֹ נִפְלָאת מֶנִּי, דַּעַת בַּל אוּכָלָה;</p>

<p>אִם בִּמְצֹלוֹת מֵי יָם? אוֹ מֶרְחֲקֵי-אָרֶץ?</p>

<p>אוֹ מִמְּעוֹן שִׁבְתִּי לִקְבָרוֹת אוּבָלָה?</p>

<br> 

<p>הַאַף אֵין חֵפֶץ אֶל בָּשָׂר לֹא-רוּחַ</p>

<p>בִּמְקוֹם שָׁם יִמַּל כִּתְאֵנָה נָבֵלָה,</p>

<p>וּבְכָל זֹאת אֶכְסֹף כִּי גֵוִי יָנוּחַ,</p>

<p>בִּמְקוֹם עַצְמוֹת יוֹדְעֵי תִּשְׁכֹּנָה סֶלָה.</p>

<br>  

<p>וּצְלַח וּרְכַב אַתָּה, עֶלֶם עוּל-יָמִים,</p>

<p>עַל דַּלְתוֹת קִבְרִי, בּוֹ אִישַׁן הַמָּוֶת,</p>

<p>וּבְהִלּוֹ יִזְרַח לוֹ שֶׁמֶשׁ בָּרָמִים</p>

<p>נֹכַח מִשְׁכָּנִי זֶה, מִשְׁכַּן צַלְמָוֶת!</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/8238">https://benyehuda.org/read/8238</a></div></body></html>