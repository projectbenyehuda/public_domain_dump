<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִכְתָּב בַּחֲרוּזִים</title>
	<meta name="author" content="יהודה ליב גורדון"/>
</head>
<body>

<p>למשה הכהן</p>

<blockquote>
<p>מִכְתָּבְךָ קָרָאתִי.</p>

<p>אַף אָמְנָם חָטָאתִי,</p>

<p>אֲהוּבִי, נֶגְדֶּךָ,</p>

<p>כִּי כָל מִכְתָּבֶיךָ</p>

<p>אֲשֶׁר אֵלַי בָּאוּ</p>

<p>מַעֲנֶה לֹא מָצָאוּ.</p>

<p>אֲבָל לִבִּי תָּמִים</p>

<p>אִתְּךָ כָּל הַיָּמִים,</p>

<p>לֹא מָעַלְתִּי מָעַל;</p>

<p>עֵדִי בִּשְׁמֵי מָעַל!</p>

<p>וּכְמוֹ בְּיַלְדוּתֵנוּ</p>

<p>עֵת שִׂחַקְנוּ שְׁנֵינוּ</p>

<p>יְלָדִים תַּמִּים וּקְטַנִּים</p>

<p>עֲלֵי מַעְיַן גַּנִּים,</p>

<p>שָׁם תַּחַת הַשִּׂיחִים</p>

<p>בֵּין תַּלְמֵי הָאֲבַטִּיחִים,</p>

<p>כֵּן רָחוֹק מִנֶּגֶד</p>

<p>לִבִּי כָּל בֶּגֶד,</p>

<p>גַּם עֵת הִפְרִידָנוּ</p>

<p>הָאֵל זֶה עָשָׂנוּ.</p>

<p>וּמִי יִּתָּנְךָ בְּצֵל קוֹרָתִי,</p>

<p>וַתֵּרֶא אֶת עֲבוֹדָתִי,</p>

<p>וַתֵּדַע עֲמָלִי</p>

<p>וְאֶת מַר גּוֹרָלִי,</p>

<p>כִּי אֶעֱמוֹד יוֹם וָלַיִל</p>

<p>עַל מִשְׁמַרְתִּי כְּבֶן חַיִל</p>

<p>מִבֹּקֶר אֶעֱמוֹל עַד עֶרָב</p>

<p>לְהָבִיא לְבֵיתִי טֶרָף,</p>

<p>וְרַגְלַי תָּמִיד נָעוֹת</p>

<p>לָלֶכֶת לַשָּׁעוֹת</p>

<p>אֶל בֵּית-הַסֵּפֶר,</p>

<p>לָתֵת אִמְרֵי שֶׁפֶר,</p>

<p>אוֹ אֶל בֵּית הַנְּגִידִים</p>

<p>לְהוֹרוֹת לַתַּלְמִידִים;</p>

<p>וּבְשׁוּבִי אֶל בֵּית מְגוּרַי</p>

<p>בִּזְרוֹעוֹת אֵשֶׁת נְעוּרַי</p>

<p>וּבִתִּי יְחִידָתִי,</p>

<p>גַּם שָׁם לֹא אֶמְצָא מְנוּחָתִי;
<br><br />
כִּי אָז נַפְשִׁי בַּקֶּרֶב</p>

<p>תַּעֲמֹל כָּל הָעֶרֶב,</p>

<p>לַחֲרוֹת עֲלֵי לוּחַ</p>

<p>כָּל מַעֲלוֹת הָרוּחַ,</p>

<p>לִשְׁפֹּךְ כָּל מַעְיָנָי</p>

<p>עַל הַסֵּפֶר לְפָנָי.</p>

<p>כֵּן עָיֵף וַחֲסַר כֹּחַ</p>

<p>לֹא אֵדַע מָנוֹח</p>

<p>עַד הִסָּגֵר הֶעָיִן,</p>

<p>עַד אִישָׁן כַּהֲלוּם יָיִן;</p>

<p>חִישׁ תַּחֲלֹף הַתְּנוּמָה</p>

<p>וּבְטֶרֶם בֹּקֶר אַקוּמָה</p>

<p>לָשׁוּב אֶל סִבְלוֹתַי,</p>

<p>הָאוֹכְלוֹת כָּל יְמוּתַי.</p>

<p>כֵּן רֶגַע לֹא אָנוּחַ</p>

<p>בְּבָשָׂר וּבָרוּחַ,</p>

<p>כֵּן תָּמִיד אֲסוֹבֵבָה</p>

<p>עַד זִקְנָה עַד שֵׂיבָה,</p>

<p>וּכְגַלְגַּל בֵּית רֵחַיִם</p>

<p>מֻרְדָּף מֵחַשְׁרַת מָיִם!</p>

<p>עַל כֵּן, רֵעִי בּוֹ חָפַצְתִּי,</p>

<p>עַל כֵּן פִּי קָפַצְתִּי,</p>

<p>כִּי מֵעֲבוֹדָה קָשָׁה</p>

<p>נַפְשִׁי רִפְיוֹן לָבֵשָׁה,</p>

<p>עַל כֵּן לֹא עֲנִיתִיךָ –</p>

<p>אֲבָל לֹא שְׁכַחְתִּיךָ!
<br><br />
וּבְבֹא בֶּן אָחִיךָ</p>

<p>וַיָּבֵא אִמְרֵי פִיךָ</p>

<p>עֲרוּכִים בַּטוּרִים</p>

<p>נֶחֱמָדִים וַהֲדוּרִים</p>

<p>בָּם אוֹתִי הוֹכַחְתָּ:</p>

<p>&quot;רֵעַ, מַה-שָּׁכַחְתָּ אוֹתִי</p>

<p>אוֹתִי אֶת רֵעֶךָ?&quot;</p>

<p>קַמְתִּי אֶל קוֹלֶךָ</p>

<p>וַעֲסָקַי כִּי רָבוּ</p>

<p>חִישׁ כֻּלָּם נֶעֱזָבוּ,</p>

<p>אַחֲרֵי גֵו הִשְׁלַכְתִּי,</p>

<p>וּבְעֵטִי מָשַׁכְתִּי</p>

<p>בַּעֲבוּר דַּבֵּר אֹתָכָה</p>

<p>שָׁלוֹם, טוֹבָה וּבְרָכָה</p>

<p>וּלְהַגִּיד כִּי עַל לוּחַ</p>

<p>לִבִּי, וּבְמַחֲבֵא רוּחַ,</p>

<p>אֶת שִׁמְךָ חַקּוֹתִי</p>

<p>לָעַד עַד יוֹם מוֹתִי,</p>

<p>עַד אֵרֵד שָׁם מָטָּה.</p>

<p>זָכְרֵנִי גַם אָתָּה!</p>

<p>וּבְשׁוּבְךָ בִּי לְדַבֵּר</p>

<p>אָז חֲיָלִים אֲגַבֵּר</p>

<p>לַעֲנוֹתְךָ דִּבְרֵי טַעַם</p>

<p>מִדֵּי פַעַם בְּפַעַם,</p>

<p>וּבְּרִגְעֵי הַמַּרְגּוֹעַ</p>

<p>בָּךְ אֶשְׁתַּעֲשֵׁעַ,</p>

<p>כִּי חֲמוֹדוֹת אַתָּה</p>

<p>לִידִידְךָ מִנֹּעַר</p>

<p>הַיּוֹשֵׁב עַתָּה פֹּה בָּעִיר צֹעַר …
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/65">https://benyehuda.org/read/65</a></div></body></html>