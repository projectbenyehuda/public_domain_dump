<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בִּמְצוּלוֹת יָם</title>
	<meta name="author" content="יהודה ליב גורדון"/>
</head>
<body>

<h2 id="א">א</h2>

<blockquote>
<p>יָמִים רַבִּים יָשְׁבוּ גּוֹלֵי צִיוֹן שַׁאֲנַנִּים</p>

<p>בִּקְצֵה נֶגֶב אֵירֹפָּה בַחֲצִי אִי-הַשְּׁפַנִּים;</p>

<p>בַּעֲרָב עָרֵב שִׁבְתָּם וּמְנוּחָתָם נָעֵמָה</p>

<p>וּבְנֵי <strong>מַחְמַד</strong> כָּל מַחְמָד לֹא מָנְעוּ מֵהֵמָּה.</p>

<p>טוּב הָאָרֶץ אָכְלוּ, כָּאַחִים יָשָׁבוּ,</p>

<p>שָׁכְחוּ גָלוּתָם וּכְאֶזְרָחִים הִתְחַשָּׁבוּ;</p>

<p>עַד בּוֹא עַם תֹּעֵי לֵבָב, חֶבֶר כֹּהֲנֵי אָוֶן,</p>

<p>וַיְשָׁרְשׁוּם וַיְגָרְשׁוּם וּלְאָרֶץ נוֹד שִׁלֵּחוּ,</p>

<p>וּכְקַיִן הוֹרֵג אָח, וּבְלֵב קָשָׁה מֵאָבֶן</p>

<p>עֶשְׂרִים רִבּוֹא אָדָם לֵאלֹהֵיהֶם זִבֵּחוּ.
<br><br />
הָגְלַת בַּת יַעֲקֹב מִסְפָרַד כָּלָה הָגְלָתָה;</p>

<p>שַׁעֲרֵי-גַלְיָה בָּאָה גַּם הִיא אוֹתָם דָּחָתָה;</p>

<p>אֵירֹפָּה פָּנְתָה עָרְפָּהּ לַנִּדָּחִים אֵלֶּה,</p>

<p>רַק קֶבֶר פָּתְחָה לָמוֹ, רַק תָּפְתֶּה וָכֶלֶא!</p>

<p>עַל סַלְעֵי אַפְרִיקָה עַצְמוֹתָם הִתְפָּרָקוּ</p>

<p>וּבְאַזְיָה הִזּוּ דָמָם, הִזּוּ וַיִנָּקוּ;</p>

<p>יַמִּים הָיוּ לֶחָרָבָה מִכֹּבֶד פֶּגֶר</p>

<p>וּבַיַּבָּשָׁה זֹרְמוּ נַהֲרוֹת דָּם כַּמָּיִם,</p>

<p>וּבְחֹשֶךְ סִתְרוֹ שׁוֹפֵט תֵּבֵל יִסָּגֶר</p>

<p>וּבְכִי עֲשׁוּקִים לֹא יֻקַּם תַחַת שָׁמָיִם.
<br><br />
לֹא יֻקָּם, יִשְׂרָאֵל! בִּידֵי עוֹשְׁקַיִךְ כֹּחַ</p>

<p>כָּל חֵפֶץ יָשְׁלָם, כָּל מַעֲשֶׂה יִצְלַח צָלֹחַ!</p>

<p>הֲכִי נִתַּן לִסְפָרַד עֹז לִכְבּשׁ אוֹיְבֶיהָ</p>

<p>בַעֲבוּר מִבְּלִי רַחֵם תַּרְחִיקֵךְ מִגְבוּלֶיהָ?</p>

<p>הֲכִי יָצָא חוֹבְלָהּ בַּצִּים וַיְגַל הָאָרֶץ</p>

<p>עַל כִּי אֶמֶשׁ חָרְצָה עָלַיִךְ נוֹד וָקָרֶץ?</p>

<p>גַּם שַׁעֲרֵי-גַלְיָה שָׁלְחָה אַחַר שִׁלֻּחָיִךְ</p>

<p>וּבַיָּם דֶּרֶךְ חָדָשׁ גִּלְּתָה אַרְצָה הֹדּוּ;</p>

<p>פֹּה אָבְדָה הָאָרֶץ שֶׁקִּבְּלָה מִבְרָחָיִךְ</p>

<p>וּסְפָרַד וּפוֹרְטוּגַל עַל תִּלָּן יַעֲמֹדוּ!
<br><br />
מִסֵּפֶר דִּבְרֵי הַיָּמִים אָזְנִי קַשָּׁבֶת</p>

<p>אֶנְקַת מָטִים לַהֶרֶג וּלְקֻחִים לַמָּוֶת –</p>

<p>קוֹל אַסִּירֵי עֳנִי מִצִינוֹק וּמַהְפָכֶת,</p>

<p>שַׁוְעַת מֻכִּים וּמְעֻנִּים עִם דָּמָם נִתָּכֶת,</p>

<p>קוֹל מַחֲרֻצוֹת בַּרְזֶל – שָׁם יוּדָשׁוּ יִמָּלוּ,</p>

<p>קוֹל מֵרָאשֵׁי הַמְדוּרוֹת – שָׁם חַיִּים יוּטָלוּ;</p>

<p>הַקּוֹל קוֹל יַעֲקֹב מִתְהַלֵּךְ קוֹדֵר בַּלַּחַץ</p>

<p>בִּשְׂדֵרוֹת הַדּוֹרוֹת מֻרְדָּף לִמְעִי מַדְמֵנָה,</p>

<p>כָּל דוֹר יַרְבֶּה צָרָתוֹ וִיחַדֵּשׁ הַמַּחַץ:</p>

<p>מַסְעֵי-הַצְלָב, מִשְׁפְּטֵי הַדָּת, מִלְחֲמוֹת הָאֱמוּנָה.
<br><br />
מֵחוֹף הַיָּם הַמְלַחֵךְ עֲפַר קַרְתַּגֵּינָה</p>

<p>אֳנִיוֹת סוֹחֵר רַבּוֹת הַמַּיְמָה תֵּצֶאנָה.</p>

<p>בִּסְפִינוֹת שָׁלשׁ אַלְפֵי נוֹסְעִים נוֹעָדוּ;</p>

<p>וּכְבָר פָּרְשׁוּ הַנִּסִּים, הַתְּרָנִים הָעֳמָדוּ,</p>

<p>הַחוֹבְלִים בַּחֲבָלִים יִשְׁתַּקְשְׁקוּן וִיפַזַּזוּ,</p>

<p>הַשָּׁטִים אָצִים וּמַלָּחִים יֵחָפֵזוּ –</p>

<p>עַל מָה, עִיר שָׁטָה, עָזַבְתְּ חוֹף מִבְטַחוֹת? לָמָּה</p>

<p>תִּתְמַכְּרִי לָרוּחַ? אָן מוּעָדוֹת פָּנָיִךְ?</p>

<p>הֲלִמְכּוֹר אִם לִקְנוֹת אַתְּ יוֹרֶדֶת הַיָּמָּה?</p>

<p>וּמָה אֵלֶּה הַנְּפָשׁוֹת, סַחְרֵךְ אוֹ סוֹחֲרָיִךְ?
<br><br />
וּמָה אֵלֶּה הַנְּפָשׁוֹת בַּסְּפִינוֹת נִשְׁקָפוּ,</p>

<p>יוֹשְׁבִים דּוּמָם כַּאֲבֵלִים עַל שָׂפָם עָטָפוּ</p>

<p>וּפְנֵיהֶם יָפִיקוּ צָרַת נֶפֶשׁ וָפָחַד?</p>

<p>בָּם עִוֵּר, בָּם חוֹלֶה, נָשִׁים וּגְבָרִים יָחַד!</p>

<p>מִי אַתָּה הָמוֹן נָמוֹג? הוֹי גֹּלִים הִגָּלוּ!</p>

<p>הַכָּרַת פָּנֵימוֹ תַעַן – לָמָּה תִּשְׁאָלוּ?</p>

<p>מוֹץ נִדָּף הוּא בּוֹרֵחַ מִמְּדֻשַּׁת הַגֹּרֶן</p>

<p>וּבְנֵי יוֹנָה נָסִים מִצִּפָּרְנֵי הָעַיִט;</p>

<p>מִן הָאֵשׁ הַמַּיְמָה, מִן הָעֵץ אֶל הַתֹּרֶן,</p>

<p>מֵאֶרֶץ תָּנוּט תַּחְתָּם אֶל קַרְקַע צִי שַׁיִט.
<br><br />
מִי לֹא יַכִּיר פָּנִים אֵל נָפְלוּ חֲמַרְמָרוּ?</p>

<p>בִּתְמוּרוֹת הַדּוֹרוֹת לֹא שֻׁנּוּ, לֹא הוּמָרוּ!</p>

<p>אָנָה תֵלֵךְ, אָנָה תִפְנֶה, עַם דַּל חֵלֵכָה!</p>

<p>&quot;אֶל אֲשֶׁר יִהְיֶה הָרוּחַ שַׁמָּה נֵלֵכָה,</p>

<p>יִשָּׂאֵנוּ מִזְרָחָה וִיטַלְטְלֵנוּ יָמָּה</p>

<p>אִם רַק נוּכַל לַעֲבוֹד אֶת אֱלֹהֵינוּ שָׁמָּה;</p>

<p>אַחַת לָנוּ מִזְרָח וָיָם, צָפוֹן וָנֶגֶב</p>

<p>בִּמְקוֹם נוּכַל בַּחַיִּים לִחְיוֹת בֶּאֱמוּנָתֵנוּ</p>

<p>וּבִמְקוֹם יֻתַּן לָנוּ גּוּשׁ עָפָר וָרֶגֶב</p>

<p>לַנִּיחַ בּוֹ עַצְמוֹתֵינוּ אַחַר מוּתֵנוּ&quot;.
<br><br />
נִסֵּי הַתְּרָנִים בָּרוּחַ יִשְׁתַּעֲשָׁעוּ,</p>

<p>הָעוֹגְנִים הוּרָמוּ, הָאֳנִיּוֹת יָצָאוּ,</p>

<p>וּלְקוֹל רַעַם וּתְרוּעָה הָרוּחַ חֹרֶדֶת:</p>

<p>&quot;שָׁלוֹם רָב לָךְ, אֶרֶץ חֶמְדָּה, אֶרֶץ מוֹלֶדֶת!</p>

<p>רַבִּים יַעַזְבוּךְ, אִישׁ לִמְקוֹם חֶפְצוֹ נוֹסֵעַ;</p>

<p>הֲיָשׁוּב אִם לֹא יָשׁוּב, מִי מֵרֹאשׁ יוֹדֵעַ?</p>

<p>גַּם אַתָּם, גֹּלֵי צִיוֹן, אֶרֶץ זֹאת תּוֹקִירוּ</p>

<p>וָהִיא בִּשְׁאָט-נֶפֶשׁ הֱקִיאַתְכֶם מִקֶּרֶב;</p>

<p>כָּל חֶמְדַּת חַיֵּיכֶם שָׁם אַחֲרֵיכֶם תַּשְׁאִירוּ,</p>

<p>וָשׁוֹב אִם תָּהִינוּ יִפְגָּעוּכֶם בֶּחָרֶב.
<br><br />
כָּל חֲמֻדוֹת הַחַיִּים אַחֲרֵיכֶם נִשְׁאָרוּ:</p>

<p>פֹּה <strong>רֵעִים</strong> יִתְפָּרָדוּ נַפְשׁוֹתָם נִקְשָׁרוּ;</p>

<p>לָזֶה אָח יָקָר יֶאֱנֹק בַּבּוֹר וּמַהְפָּכֶת:</p>

<p>זֶה חֶרֶב הַכְּמָרִים עַל <strong>אָבִיו</strong> מּתְהַפָּכֶת;</p>

<p>זֶה עָזַב בָּתִּים, זֶה שָׂדוֹת, זֶה כַּרְמֵי יָיִן,</p>

<p>זֶה כֵּלָיו וּסְפָרָיו – וּתְמוּרָה לָמוֹ אָיִן;</p>

<p>זֶה אֶל תַּעֲנֻגוֹת הַחַיִּים לִבּוֹ הִקְשִׁיחַ,</p>

<p>גָּלָה מָשׂוֹשׂ מֶנּוּ וּכְבָר נוֹאָשׁ מִנַּחַת,</p>

<p>אַךְ עַצְמוֹת אֲבוֹתָיו בַּקֶּבֶר שָׁם הִנִּיחַ,</p>

<p>עַל זֹאת תֶּאֱבַל נַפְשׁוֹ וּתְמָאֵן נֹחַם קַחַת.
<br><br />
נֻסוּ נֻדוּ מִזֶּה, אֻמְלָלִים, יוֹדְעֵי נֶהִי!</p>

<p>נֻסוּ – עַל מִי תָּנוּסוּ? אַחֲרִיתְכֶם מַה-תֶּהִי?</p>

<p>מִי יָחוּס גּוֹי אוֹבֵד וִיאַסֵּף נִדָּחֶיךָ?</p>

<p>אָנָה תַּנַּח רֹאשְׁךָ, אֵי מָקוֹם לִמְנוּחֶיךָ?</p>

<p>הָהּ, קִלְלַת כָּל הָאָרֶץ עָלֶיךָ רֹבֶצֶת</p>

<p>וּסְפָרַד שָׁמַתְךָ לִמְנוֹד-רֹאשׁ וּלְמִפְלֶצֶת.</p>

<p>עָלֶיהָ לִבְנֵיכֶם צַוּוּ עַד קֵץ הַיָּמִים,</p>

<p>הַשְׁבִיעוּ כָּל זַרְעֲכֶם הַגְּדוֹלִים עִם הַקְּטַנִּים</p>

<p>לִבְלִי יָשׁוּבוּ לִסְפָרַד אֶרֶץ הַדָּמִים,</p>

<p>לִבְלִי תִדְרוֹךְ עוֹד רַגְלָם בַּחֲצִי-אִי-הַשְּׁפָנִּים.
<br></p>
</blockquote>

<h2 id="ב">ב</h2>

<blockquote>
<p>בִּמְרוֹמֵי יַם הַגָּדוֹל אֳנִיָּה נִשְׁקֶפֶת</p>

<p>כָּעָזְנִיָּה בָּרוּחַ נִשֵּׂאת וּמְרַחֶפֶת;</p>

<p>עָב קַל לֹא יַקְדִּיר טֹהַר הַשָּׁמָיִם,</p>

<p>כָּל רוּחַ לֹא יַחֲרשׁ חֶלְקַת הַמָּיִם,</p>

<p>וּמַה-זֶּה נוֹסְעֵי הָאֳנִיָּה תַּחְתָּם יִרְגָּזוּ,</p>

<p>פַּחַד פִּתְאֹם אֲחָזָם, נִבְהֲלוּ נֶחְפָּזוּ,</p>

<p>יִרְאָה וָרַעַד יָבֹא בָם וּבלַהְוֹת מָוֶת,</p>

<p>וּכְמוֹ סֹעֲרָה הָאֳנִיָּה, הִשָּׁבֵר חשָׁבֶת?</p>

<p>אֶל מִכְסֵה הַסְּפִינָה כָּל הַנּוֹסְעִים נּזְעָקוּ,</p>

<p>יִתְלַחֲשׁוּ יִוָּעֵצוּ, אִישׁ אָחִיו יִדְחָקוּ;</p>

<p>וּבְיַרְכְּתֵי הַמִּכְסֶה עַל עֲרֵמַת הַחֶבֶל</p>

<p>תֵּשַׁבְנָה נָשִׁים שְׁתַּיִם עוֹטוֹת בִּגְדֵי אֵבֶל,</p>

<p>אֶת רֹאשָׁן לֹא הֵיטִיבוּ וּלְבָנִים לֹא שָׂמוּ</p>

<p>וּמִמּוּל פָּנֵימוֹ כַּנְפֵי בִגְדָן פָּרָמוּ:</p>

<p>הִיא אֵשֶׁת הָרַב מִטּוֹרְטוֹנָה אַבּוּ-שָׁעַם</p>

<p>וּפְנִינָה בִתָּהּ נַעֲרָה יָפָה טוֹבַת טָעַם;</p>

<p>עוֹד לֹא נוֹלַד סַהַר וּשְׁלשִׁים חָלָפוּ</p>

<p>מֵעֵת אֶל עֵינֶיהָ אֶת אִישָׁהּ חַי שָׂרָפוּ.
<br><br />
הָאֵם זָקְנָה וּכְפוּפָה מִזֹּקֶן וָנֹהַּ,</p>

<p>וּמֵעַוָּתַת גֵּוָהּ מִקִּמְטֵי הַמֵּצַח</p>

<p>יָצִיצוּ שִׁפְלוּת רוּחַ וּפַחַד אֱלוֹהַּ,</p>

<p>הַנּוֹשְׂאִים אֶת עָנְיָם מִבְּלִי הִתְאוֹנֵן נֵצַח.</p>

<p>וּפְנִינָה עוֹדֶנָּה פֹּרַחַת בִּיפִי תֹאַר –</p>

<p>מָה רַב עֻזֶּךָ, אֲבִיב חַיֵּינוּ, הַנֹּעַר!</p>

<p>כָּל הַתְּלָאוֹת הַנּוֹרָאוֹת עָבְרוּ עָלֶיהָ</p>

<p>לֹא שִׁחֲתוּ עֶדְנַת גֵּוָהּ, לֹא קִלְקְלוּ פָנֶיהָ,</p>

<p>קוֹמָתָהּ כַּתָּמָר לֹא הֵשַׁחוּ הִשְׁפִּילוּ,</p>

<p>לֹא הוֹגוּ רוּחָהּ, אֹמֶץ לִבָּהּ לֹא הִפִּילוּ.
<br><br />
בִּנְעֻרֶיהָ בֵּית אָבִיהָ חָכְמָה לָמָדָה</p>

<p>סֵפֶר וּלְשׁוֹן אַרְצָהּ תּוֹרָה עִם דֶּרֶךְ אֶרֶץ,</p>

<p>חָכְמָתָהּ זֹאת כִּבְרִיחַ אַרְמוֹן לָהּ עָמָדָה</p>

<p>עַתָּה בִּימֵי עָנְיָהּ בִּימֵי גָלוּת וָקָרֶץ;</p>

<p>כָּל יִתְרוֹן גֵּו וָרוּחַ כַּצִּנָּה עִטְּרוּהָ,</p>

<p>הַשָּׁטִים, כָּל אַנְשֵׁי הַסְפִינָה הוֹקִירוּהָ,</p>

<p>רַב-הַחוֹבֵל גַּם הוּא עִמָּהּ לָשִׂיחַ יֶרֶב,</p>

<p>כִּי יָפְיָהּ, טוּב טַעְמָהּ, לָקְחוּ לִבּוֹ בַּקֶּרֶב.
<br><br />
לַיְהוּדִים הָיתָה אוֹרָה, נֹחַם וִיקָר יַחַד:</p>

<p>עֵת יָגוּרוּ אֵיד וָפֶגַע וִיבַהֲלֵם פַּחַד</p>

<p>אֲזַי יָבֹאוּ לִדְרוֹשׁ תֻּמֶּיהָ וְאוּרֶיהָ</p>

<p>וּכְקוֹל אֵל מִדַּבֵּר יַקְשִׁיבוּ לִדְבָרֶיהָ;</p>

<p>וָהִיא – מִשׁוֹשַׁנֵּי שִׂפְתוֹתֶיהָ מַזֶּלֶת</p>

<p>לָמוֹ שֶׁמֶן נִחוּמִים וּצְרִי הַתּוֹחֶלֶת</p>

<p>וּתְקוֹמֵם הַנְּפָשׁוֹת הַכְּפוּפוֹת מֵרֹב צָרָה</p>

<p>וּתְחַיֶּה זִבְחֵי אֱלֹהִים רוּחַ נִשְׁבָּרָה.</p>

<p>עַל מִכְסֵה הַסְּפִינָה הַנּוֹסְעִים נִזְעָקוּ</p>

<p>וִיסוֹבְבוּ אֶת פְּנִינָה, אִישׁ אָחִיו יִדְחָקוּ:</p>

<p>&quot;הַאֱמֶת, אֲחוֹתֵנוּ, אֲשֶׁר שָׁמְעָה אָזְנֵנוּ</p>

<p>הָאָסוֹן הַנּוֹרָא אֲשֶׁר מָצָא אַחֵינוּ?&quot;</p>

<p>– הָהּ אֱמֶת, אַחַי, כֵּן הַמַּלָּחִים נִדְבָּרוּ</p>

<p>לִדְבָרָם סָמְרוּ שַׂעֲרוֹתַי וּבִרְכֵּי פָּקוּ:</p>

<p>אֳנִיָּה אַחַת אֶל חוֹף אַפְרִיקָה פָּרָקוּ</p>

<p>וּלְעַבְדֵי עוֹלָם כָּל אֲנָשֶׁיהָ מָכָרוּ;</p>

<p>אַנְשֵׁי הַשֵּׁנִית אֶל אִי שָׁמֵם הוֹרִידוּ</p>

<p>וּבְרָעָב וּבְשָׁרָב עַד אֶחָד הֶאֱבִידוּ. –</p>

<p>&quot;הָהּ, גָּעוּ הָאֻמְלָלִים וַיְפָרְשׂוּ כַּפָּיִם,</p>

<p>מָה אָנוּ, מֶה חַיֵּינוּ, וּמָה אַחֲרִיתֵנוּ?&quot;</p>

<p>– הַס, אַחַי, מַה-יַּמְרִיצוּכֶם דִּמְעוֹת עֵינָיִם?</p>

<p>נִשָּׁעֵן נָא בֵּאלֹהֵינוּ הוּא יַצִּילֵנוּ,</p>

<p>הוּא יַרְאֵנוּ נִפְלָאוֹת, יַהֲפוֹךְ לַיּוֹם לַיִל</p>

<p>כִּימֵי יָעֵל וִיהוּדִית וּבַת אֲבִיחַיִל.
<br></p>
</blockquote>

<h2 id="ג">ג</h2>

<blockquote>
<p>– וּמָה, דִּיגָה, הֲדִבַּרְתָּ אֶל הָעִבְרִיָּה? –</p>

<p>&#8220;דִּבַּרְתִּי, אֲדֹנִי!&#8221; – סַפְּרָה, מֶה לָהּ הִגַּדְתָּ! –</p>

<p>&quot;הִגַּדְתִּי לָמוֹ כֹּל אֲשֶׁר עָלַי פָּקַדְתָּ:</p>

<p>כִּי חָשְׁקָה נַפְשֶׁךָ בִּפְנִינָה הַיְפֵה-פִיָּה,</p>

<p>כִּי אֲהַבְתָּהּ אַהֲבָה עַזָּה, אַהֲבָה נִצַּחַת,</p>

<p>וּתְבַקֵּשׁ אֲהָבֶיהָ לִהְיוֹת לָךְ סֹכֶנֶת.</p>

<p>אִם תִּשְׁמַע טוֹב לָהּ; אִם מַמְרָה הִיא וּמְמָאֶנֶת –</p>

<p>הִיא וּשְׁאָר הַיְהוּדִים עִמָּהּ יֵרְדוּ לַשָּׁחַת</p>

<p>כִּי תוֹרִידֵם אֶל אִי סֶלַע בִּלְבַב הַיָּמָּה</p>

<p>כַּאֲשֶׁר עָשׂוּ לַסְּפִינָה הָאֲחֶרֶת שָׁמָּה&quot;.
<br><br />
– וּמֶה עָנוּךָ? – &quot;רַבּוֹת בִּשְׂפַת לֹא יָדַעְתִּי</p>

<p>שׂוֹחֲחוּ יַחַד וַתְּדַבֵּרְנָה הֵנָּה וָהֵנָּה;
<br><br />
הַמְּכַשֵּׁפָה הַזְקֵנָה חִזְּקָה לֵב, מֵאֵנָה,</p>

<p>אַךְ בִּתָּהּ פָּצְרָה בָה עַד בּוֹשׁ; וּבְכֵן שָׁמַעְתִּי</p>

<p>כִּי חָמְדָה גָּם הִיא בִּלְבָבָהּ יָפְיְךָ חֵילֶךָ –</p>

<p>וּמִי יִתְמַהּ עַל זֶה כִּי תַעְגַב עִבְרִית עָלֶיךָ?</p>

<p>לוּ עַלְמָה אָנֹכִי רֶגַע לֹא הִתְחַמָקְתִּי</p>

<p>וּבְכָל מַאֲמַצֵּי כֹחִי רַב-חוֹבְלִי חִבָּקְתִּי&quot; –</p>

<p>– שִׂים קֵץ לַהֲבָלֶיךָ, מֶה עָנַתְךָ הַגִּידָה! –</p>

<p>&quot;עָנַתְנִי (עֵינֶיהָ יוֹנִים אַרְצָה הוֹרִידָה</p>

<p>וּפָנֶיהָ הִתְאַדָּמוּ כִּשְׁנִי תוֹלַעַת)</p>

<p>לֵאמֹר: אִם מַעְיְנוֹת רַחֲמָיו אֲדֹנֶיךָ יָפֶץ</p>

<p>עַל אַחַי הָאוֹבְדִים וִינַהֲלֵם לִמְחוֹז חֵפֶץ,</p>

<p>אזָ אַכִּיר טוֹבָתוֹ, אָסוּר לוֹ אֶל מִשְׁמָעַת,</p>

<p>וּבְאָזְבֵנוּ הָאֳנִיָּה לַעֲלוֹת הַיַּבֶּשֶׁת</p>

<p>הִנְנִי שׁפִחְתָוֹ לַעֲשׂוֹת כֹּל נַפְשׁוֹ דּוֹרֶשֶׁת&quot;.
<br><br />
– צִיר נֶאֱמָן אַתָּה, הֵא לָךְ כִיסִי בִּשְׂכָרֶךָ:</p>

<p>לֵךְ עֲלֵה מִזֶּה צַוֵּה בִּשְׁמִי לִגְבָרֶיךָ</p>

<p>לִבְלִי עוֹד לַיְּהוּדִים יוֹסִיפוּ יָרֵעוּ;</p>

<p>וּבְקָרְבֵנוּ אֶל אַרְצוֹת הַחוֹף לָגֶשֶׁת</p>

<p>אָז יוּכְלוּ הַיְּהוּדִים לַעֲלוֹת הַיָּבֶּשֶׁת,</p>

<p>אֶל אֲשֶׁר יִהְיֶה רוּחָם לָצֵאת שָׁם יֵצֵאוּ.
<br></p>
</blockquote>

<h2 id="ד">ד</h2>

<blockquote>
<p>בִּמְרוֹמֵי יָם הַגָּדוֹל אֳנִיָּה נִבָּטֶת</p>

<p>עוֹמֶדֶת עַל עוֹגְנָהּ בִּמְקוֹם מָנוֹחַ;</p>

<p>עַל מִכְסֶהָ דִּמְמַת מָוֶת שַׁלָּטֶת,</p>

<p>כָּל שָׁטֶיהָ נִרְדְּמוּ עֲיֵפֵי כֹחַ,</p>

<p>וּבַחֲדַר-מִשְׁכָּבוֹ רַב-הַחוֹבֵל יִנָּפֶשׁ,</p>

<p>יִרְאֶה בַחֲלוֹמוֹ נַהֲרֵי אֲפַרְסְמוֹן וּפַנַּג,</p>

<p>וּכְבָר דִּמְיוֹנוֹ עַל יוֹם הַמָּחֳרָת יִתְעַנַּג,</p>

<p>יוֹם לִמְלֹאת סִפְקוֹ, לָבוֹא תַּאֲוַת נָפֶשׁ.
<br><br />
הַלַּיְלָה יִפְנֶה, עוֹד לֹא עָלָה הַשָּׁמֶשׁ,</p>

<p>עַל הַמַּיִם מִסָּבִיב חשֶׁךְ וָאָמֶשׁ;</p>

<p>כִּרְאִי נוֹרָא הוֹד הַיָּם הַגָּדוֹל סָרוּחַ,</p>

<p>עַל בִּרְכֵּי רוּחַ חֲרִישִׁית יִישַׁן יָנוּחַ.</p>

<p>חַדְרֵי סוּפָה סֻגָּרוּ, הַגַּלִּים יִשְׁתֹּקוּ</p>

<p>וּבִלְשׁוֹן סָתֶר כָּתְלֵי הָאֳנִיָּה יָלֹקּוּ;
<br><br />
וּשְׁתַּיִם נָשִׁים עוֹטוֹת בִּגְדֵי אֵבֶל</p>

<p>תֵּשַׁבְנָה גַלְמוּד עַל עֲרֵמַת חֶבֶל</p>

<p>– כִּי יֶתֶר הַנּוֹסְעִים אִתָּן אָרָחוּ</p>

<p>חוֹף מִבְטַחִים עָלוּ, אוֹתָן זָנָחוּ –</p>

<p>יָגוֹן וּדְאָבָה אֶת נַפְשָׁן כָּפָפוּ,</p>

<p>פָּנֵימוֹ כַּשִּׂיד, עַצְמוֹתָן יִרְחָפוּ,</p>

<p>וּבְעֵינַיִם צָבוֹת וּבְלֵב קָרוּעַ</p>

<p>אִשָּׁה בִּזְרֹעוֹת אֲחוֹתהּ תָּנוּעַ:
<br><br />
&quot;אָתָא, בִּתִּי, אָתָא יוֹם הַמָּר, יוֹם קִצֵּנוּ,</p>

<p>אֱלֹהִים הִסְתִּיר פָּנָיו, לֹא יֹאבֶה חַלְּצֵנוּ;</p>

<p>אָבַדְנוּ אָבָדְנוּ, אֵין לָנוּ מָנוֹס</p>

<p>בִּלְתִּי אִם בִּמְצוּלוֹת הַיָּם אוֹקְיָנוֹס;</p>

<p>אָבִיךְ מֵת בָּאֵשׁ וַאֲנַחְנוּ בִּמָּיִם –</p>

<p>דֶּרֶךְ אֶחָד הוּא אֶל שַׁעֲרֵי שָׁמָיִם&quot;.
<br><br />
– &quot;לָמוּת הֵן נָכוֹן לִבִּי! אֵינֶנִּי חוֹשֶׁבֶת</p>

<p>רֶגַע לִבְחֹר בֵּין הַקָּלוֹן וּבֵין הַמָּוֶת;</p>

<p>אַךְ הַגִּידִי לִי, אִמִּי, עַל מָה אֵל יִרְדְּפֵנוּ?</p>

<p>מָה אָוֶן פָּעַלְנוּ וּבְאֵיבָה יֶהְדֳּפֵנוּ?</p>

<p>מַדּוּעַ מִכָּל הָעַמִּים בָּחַר רַק בָּנוּ</p>

<p>מַטָּרָה אֶל חִצָּיו וּלְמִפְגָּע לוֹ שָׂמָנוּ?</p>

<p>דַּם יִשְׂרָאֵל יִשָּׁפֶךְ בִּמְלֹא כָל הָאָרֶץ</p>

<p>אֵין דֹּרֵשׁ וּמְבַקֵּשׁ, אֵין עוֹמֵד בַּפָּרֶץ!&quot; –
<br><br />
&quot;אַל נָא, בַּת-אוֹנִי, אַל נָשִׂים תִּפְלָה לֵאלֹהַּ,</p>

<p>הוּא יֵדַע שַׁדּוּן, הוּא שׁוֹפֵט גָּבֹהַּ;</p>

<p>אַמְּצִי לִבֵּךְ, הִתְאוֹשְׁשִׁי, הַשְׁבִּיתִי נֶהִי,</p>

<p>עוֹד רֶגָע אֶחָד נַעַל גַּן עֲדָנִים,</p>

<p>שָׁם נִרְאֶה אֶת אָבִיךְ פָּנִים אֶל פָּנִים&quot;.
<br><br />
– &quot;לֹא רַךְ לִבִּי, אִמִּי, אֵין חַיִּים בִּרְצוֹנִי!</p>

<p>מַחֲנַק תִּבְחַר נַפְשִׁי, מָוֶת מִקְּלוֹנִי –</p>

<p>מִזְּרֹעוֹת אִישׁ חֲמָסִים אַף אֻמְנָם אֵין מָנוֹס</p>

<p>רַק לִזְרֹעוֹת הַשֶּׁטֶף לִתְהֹמוֹת אוֹקְיָנוֹס;</p>

<p>טוֹב לִי כִּי אָמוּת וּכְבוֹדִי לֹא חִלָּלְתִּי</p>

<p>וּכְבַת יִפְתָּח בְּמוּתִי אֶת עַמִּי הִצַּלְתִּי!&quot; –
<br><br />
וּכְמוֹ הַשַּׁחַר עָלָה לַהֲדֹף לָיִל</p>

<p>וַתָּקֹמְנָה כַּלְּבָאוֹת אִשּׁוֹת הֶחָיִל</p>

<p>וּבְרֶגֶל יְשָׁרָה עַל קִיר הַסְּפִינָה דָּרָכוּ</p>

<p>וּבְלֵב קָרוּעַ וּמָרְתָּח שִׂיחָן שָׁפָכוּ:</p>

<p>&quot;אֲדֹנָי אֶחָד, אֲדֹנָי אֱלֹהֵינוּ</p>

<p>הִנְנוּ אָתָאנוּ לָךְ, אָנָּא קַבְּלֵנוּ,</p>

<p>אִם דָּמֵנוּ יֶעֱרַב כַּקָּרְבָּן עָלֶיךָ</p>

<p>הִנְנוּ לָמוּת בִּנְדָבָה עַל מִזְבְּחֶךָ!&quot;</p>

<p>דִּבְּרוּ – וַתִּשֶּׂאנָה עֵינֵיהֶן הַשָּׁמַיְמָה</p>

<p>וַתַּחֲלֵקְנָה מִמִּכְסֵה הָאֳנִיָּה הַמָּיְמָה&#8230;
<br><br />
רָאָה הַיָּם וַיָּנֹס, מֵימָיו הִתְפַּלָּצוּ,</p>

<p>הָמוּ גַלָּיו סָבִיב, הָמוּ וַיִּתְרֹצָצוּ;</p>

<p>וּשְׁתֵּי הַנְּפָשׁוֹת הַטְּהֹרוֹת כִּזְהַב פַּרְוָיִם</p>

<p>צָלְלוּ כַּעוֹפֶרֶת בִּמְצוּלוֹת הַמָּיִם.</p>

<p>שָׁם חָדְלוּ רֹגֶז, שָׁם בֵּין קִצְּבֵי הָרִים נָחוּ;</p>

<p>סַלְעֵי הַיָּם מַצַּבְתָּם וּבִטְנוֹ קִבְרָמוֹ,</p>

<p>כִּפָתָם רָקִיע וּכְתָבְתָּם הַכּוֹכָבִים;</p>

<p>אֵין רֹאֶה אֵין יוֹדֵעַ לִבְכּוֹת עַל שִׁבְרָמוֹ,</p>

<p>רַק עַפְעַפֵּי הַשַּׁחַר עָלֵימוֹ נִפְקְחוּ,</p>

<p>רַק עֵין הָאָרֶץ דּוּמָם רָאֲתָה בֶּעָבִים –</p>

<p>עַיִן רֹאָה קֵץ כָּל בָּשָׂר, סוֹף אַלְפֵי אָלֶף</p>

<p>וּמֵעוֹלָם לֹא הוֹרִידָה דִּמְעָה אַף דָּלֶף.
<br> </p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/506">https://benyehuda.org/read/506</a></div></body></html>