<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קוֹצוֹ שֶׁל יוּד</title>
	<meta name="author" content="יהודה ליב גורדון"/>
</head>
<body>

<blockquote>
<p>אִשָּׁה עִבְרִיָּה מִי יֵדַע חַיָּיִךְ?</p>
</blockquote>

<blockquote>
<p>בַּחשֶׁךְ בָּאת וּבַחשֶׁךְ תֵּלֵכִי;</p>
</blockquote>

<blockquote>
<p>עָצְבֵּךְ וּמְשׂוֹשֵׂךְ, שִׂבְרֵךְ מַאֲוַיָּיִךְ</p>
</blockquote>

<blockquote>
<p>יִוָּלְדוּ קִרְבֵּךְ, יִתַּמּוּ תּוֹכֵכִי.</p>
</blockquote>

<blockquote>
<p>הָאָרֶץ וּמְלֹאָהּ, כָּל טוּב וָנַחַת</p>
</blockquote>

<blockquote>
<p>לִבְנוֹת עַם אַחֵר לִסְגֻלָּה נִתָּנָה.</p>
</blockquote>

<blockquote>
<p>אַךְ חַיֵּי הָעִבְרִית עַבְדוּת נִצַּחַת,</p>
</blockquote>

<blockquote>
<p>מֵחֲנוּתָהּ לֹא תֵצֵא אָנֶה וָאָנָה;</p>
</blockquote>

<blockquote>
<p>תַּהְרִי, תֵּלְדִי, תֵּינִיקִי, תִּגְמוֹלִי,</p>
</blockquote>

<blockquote>
<p>תֹּאפִי וּתְבַשְּׁלִי וּבְלֹא עֵת תִּבּוֹלִי.</p>
</blockquote>

<br>  

<blockquote>
<p>וּמָה כִּי חֻנַּנְתְּ לֵב רַגָּשׁ וָיֹפִי,</p>
</blockquote>

<blockquote>
<p>כִּי חָלַק הָאֵל לָךְ כִּשְׁרוֹן וָדָעַת?</p>
</blockquote>

<blockquote>
<p>הֵן תּוֹרָה לָךְ תִּפְלָה, יֹפִי לָךְ דֹּפִי,</p>
</blockquote>

<blockquote>
<p>כָּל כִּשְׁרוֹן לָךְ חֶסְרוֹן, דַּעַת מִגְרַעַת,</p>
</blockquote>

<blockquote>
<p>קוֹלֵךְ עֶרְוָה וּשְׂעַר רֹאשֵׁךְ מִפְלֶצֶת;</p>
</blockquote>

<blockquote>
<p>וּמָה אַתְּ כֻּלָּךְ? חֵמֶת דָּם וָפֶרֶשׁ!</p>
</blockquote>

<blockquote>
<p>זוּהֲמַת הַנָּחָשׁ מֵאָז בָּךְ רוֹבֶצֶת</p>
</blockquote>

<blockquote>
<p>וּכְמוֹ דָּוָה עַמֵּךְ יִזְרֵךְ וִיגָרֵשׁ</p>
</blockquote>

<blockquote>
<p>מִבֵּית הַסֵּפֶר, מֵהֵיכַל אֱלוֹהַּ</p>
</blockquote>

<blockquote>
<p>וּמִבָּתֵּי מְשׂוֹשׂ לָשֵׂאת רַק נֹהַּ.</p>
</blockquote>

<br>  

<blockquote>
<p>טוֹב לָךְ כִּי לֹא תֵדְעִי שְׂפַת אֲבוֹתַיִךְ,</p>
</blockquote>

<blockquote>
<p>כִּי בֵית אֱלֹהַיִךְ בְּפָנַיִךְ נָעָלוּ.</p>
</blockquote>

<blockquote>
<p>כִּי עַתָּה לֹא תִשְׁמְעִי בִּרְכַּת מְנַאֲצַיִךְ</p>
</blockquote>

<blockquote>
<p>&#8220;שֶׁלֹּא עָשָׂם אִשָּׁה&#8221; יוֹם יוֹם יִתְפַּלָּלוּ.</p>
</blockquote>

<blockquote>
<p>כְּעַכּוּ&quot;ם וּכְעֶבֶד אַתְּ לָמוֹ נֶחְשֶׁבֶת,</p>
</blockquote>

<blockquote>
<p>כְּתַרְנְגֹלֶת לְגַדֵּל אֶפְרוֹחִים עוֹמֶדֶת.</p>
</blockquote>

<blockquote>
<p>לָמָּה, עֶגְלָה דָּשָׁה, פָּרָה חוֹלֶבֶת,</p>
</blockquote>

<blockquote>
<p>לָמָּה לָךְ אֵפוֹא הֱיוֹת מְלֻמֶּדֶת?</p>
</blockquote>

<blockquote>
<p>לָמָּה עַל חִנּוּכֵךְ יַעַמְלוּ חִנָּם –</p>
</blockquote>

<blockquote>
<p>וְהַהוֹלֵךְ בַּעֲצָתֵךְ יוֹרֵשׁ גֵּיהִנָּם?</p>
</blockquote>

<br>  

<blockquote>
<p>הַמְעַט כִּי פְרִי-בֶטֶן מָנַע אֱלוֹהַּ,</p>
</blockquote>

<blockquote>
<p>כִּי לָקַח בַּנֹּעַר מִמֵּךְ הַבָּעַל,</p>
</blockquote>

<blockquote>
<p>כִּי מִבְחַר יָמַיִךְ אֲסִירַת נֹהַּ</p>
</blockquote>

<blockquote>
<p>עוֹד תִּשְׁמְרִי הַיָּבָם לַחֲלוֹץ לוֹ נָעַל.</p>
</blockquote>

<blockquote>
<p>עַל אָבִיךְ בָּכִית יוֹתֵר מֵאַחַיִךְ</p>
</blockquote>

<blockquote>
<p>וּבְעִזְבוֹנוֹ רַק הֵם בִּלְתֵּךְ נָחָלוּ.</p>
</blockquote>

<blockquote>
<p>אַךְ לֹא רַק טוּב אֶרֶץ גָּזְלוּ מִיָּדַיִךְ,</p>
</blockquote>

<blockquote>
<p>גַּם טַל הַשָּׁמַיִם לָךְ לֹא אָצָלוּ;</p>
</blockquote>

<blockquote>
<p>לָהֶם, צָרֵי עַיִן, רְמַ&quot;ח מִצְוֹת מָנוּ</p>
</blockquote>

<blockquote>
<p>וְלָךְ הָעֲלוּבָה רַק שָׁלֹש נָתָנוּ.</p>
</blockquote>

<br>  

<blockquote>
<p>מָה אֲמֻלָּה לִבָּתֵךְ, אִשָּׁה עִבְרִיָּה!</p>
</blockquote>

<blockquote>
<p>תִּתְאַוִּי לָדַעַת, לַחַיִּים וָאָיִן. –</p>
</blockquote>

<blockquote>
<p>צֶמַח אֲדֹנָי אוֹבֵד בִּמְקוֹם צִיָּה,</p>
</blockquote>

<blockquote>
<p>גַּם שֶׁמֶשׁ לֹא יָדַע, לֹא רָאָה לָעָיִן!</p>
</blockquote>

<blockquote>
<p>קַרְקַע עוֹלָם אַתְּ פְּרִי תְּנוּבָה מַזְרַעַת,</p>
</blockquote>

<blockquote>
<p>אַךְ נִירֵךְ לֹא יָנִירוּ, תְּגַדְּלִי פֶרַע;</p>
</blockquote>

<blockquote>
<p>עוֹד לֹא הָיִית לְנֶפֶשׁ מַשְׂכֶּלֶת יוֹדַעַת</p>
</blockquote>

<blockquote>
<p>וּכְבָר הָיִית לְאִישׁ וַתְּחַיִּי זֶרַע,</p>
</blockquote>

<blockquote>
<p>וּבְטֶרֶם לָמַדְתְּ הֱיוֹת בַּת לְהוֹרַיִךְ</p>
</blockquote>

<blockquote>
<p>נִשֵּׂאת וַתִּהְיִי – אֵם לִילָדַיִךְ.</p>
</blockquote>

<br>  

<blockquote>
<p>נִשֵּׂאת – הַיָּדַעְתְּ הָאִישׁ לוֹ תִּנָּשֵׂאִי?</p>
</blockquote>

<blockquote>
<p>הַאֲהַבְתִּו? הַרְאִיתִו עַיִן בָּעָיִן?</p>
</blockquote>

<blockquote>
<p>הֶאָהַבְתְּ? – אֻמְלָלָה, הֲטֶרֶם תֵּדָעִי</p>
</blockquote>

<blockquote>
<p>כִּי אַהֲבָה בִּלְבַב בַּת יִשְׂרָאֵל אָיִן?</p>
</blockquote>

<blockquote>
<p>אַרְבָּעִים יוֹם טֶרֶם אִמָּהּ חִבְּלָתָּה</p>
</blockquote>

<blockquote>
<p>הֵכִין לָהּ אַלּוּפָהּ הַמְּזַוֵּג זִוּוּגִים,</p>
</blockquote>

<blockquote>
<p>וּמַה-יַּמְרִיצָהּ אִם תִּרְאֶנּוּ עָתָּה?</p>
</blockquote>

<blockquote>
<p>מַה-תִּתֵּן, מַה-תּוֹסִיף אַהֲבַת תַּעֲנוּגִים?</p>
</blockquote>

<blockquote>
<p>אַהֲבָה מִן הֵן לֹא יָדְעוּ אִמּוֹתֵינוּ –</p>
</blockquote>

<blockquote>
<p>הַכְזוֹנָה נַעֲשֶׂה אֶת אֲחוֹתֵנוּ?</p>
</blockquote>

<br>  

<blockquote>
<p>הָבִיאִי רֹאשֵׁךְ בַּצָּעִיף, פָּנַיִךְ הָלִיטִי,</p>
</blockquote>

<blockquote>
<p>וּקְוֻצּוֹתַיִךְ אֶל תַּחַת הַתָּעַר;</p>
</blockquote>

<blockquote>
<p>אֶל הָעוֹמֵד עַל יָדֵךְ מַה-זֶּה תַּבִּיטִי?</p>
</blockquote>

<blockquote>
<p>אִם גִּבֵּן אוֹ דַק הוּא, זָקֵן אוֹ נָעַר?</p>
</blockquote>

<blockquote>
<p>אַחַת הִיא לָךְ! הֵן לֹא אַתְּ הַבּוֹחֶרֶת,</p>
</blockquote>

<blockquote>
<p>הוֹרַיִךְ יִבְחָרוּ, הֵם בָּךְ יִמְשָׁלוּ,</p>
</blockquote>

<blockquote>
<p>כְּחֵפֶץ נִמְכָּר מֵרְשׁוּת לִרְשׁוּת אַתְּ עוֹבֶרֶת.</p>
</blockquote>

<blockquote>
<p>הַאֲרַמִּים הֵם כִּי פִי נַעֲרָה יִשְׁאָלוּ?</p>
</blockquote>

<blockquote>
<p>יַד אָבִיךְ מוֹשֶׁלֶת בָּךְ בִּבְתוּלָיִךְ,</p>
</blockquote>

<blockquote>
<p>וּבְצֵאתֵךְ מִבֵּיתוֹ – בַּעֲלֵךְ עָלָיִךְ.</p>
</blockquote>

<br>  

<blockquote>
<p>בַּעֲלֵךְ – גַּם הוּא לֹא גֻּדַּל בַּנֹּעַר,</p>
</blockquote>

<blockquote>
<p>לֹא נָטַע כֶּרֶם, לֹא בָנָה לוֹ בַּיִת;</p>
</blockquote>

<blockquote>
<p>כִּכְלוֹת שְׁנוֹת אֲרֻחָתוֹ, בַּאֲבוֹד הַמֹּהַר,</p>
</blockquote>

<blockquote>
<p>וּכְהִשְׂתָּרֵג עָלָיו שְׁתִילֵי הַזַּיִת,</p>
</blockquote>

<blockquote>
<p>אָז יָחֵל לְבַקֵּשׁ חַיַּת יָד וּפַרְנָסָה</p>
</blockquote>

<blockquote>
<p>כְּאִישׁ אֹבֵד עֵצוֹת, חֲסַר לֵב וּתְבוּנָה.</p>
</blockquote>

<blockquote>
<p>וּבִרְאוֹתוֹ כִּי אֵין כֹּל, כִּי כָל תִּקְוָה נָסָה,</p>
</blockquote>

<blockquote>
<p>יָנוּס בַּאֲשֶׁר יָנוּס, יַעַזְבֵךְ עֲגוּנָה&#8230;</p>
</blockquote>

<blockquote>
<p>אֵלֶּה תּוֹלְדוֹת כָּל אִשָּׁה עִבְרִיָּה –</p>
</blockquote>

<blockquote>
<p>אֵלֶּה תּוֹלְדוֹת בַּת-שׁוּעַ הַיְּפֵה-פִיָּה.</p>
</blockquote>

<br>  

<h2 id="ב">ב</h2>

<blockquote>
<p>מִי אֲשֶׁר לֹא רָאָה בַּת חֵפֶר בַּת-שׁוּעַ</p>
</blockquote>

<blockquote>
<p>לֹא רָאָה מִיָּמָיו אֵשֶׁת יְפַת תֹּאַר,</p>
</blockquote>

<blockquote>
<p>לֹא רָאָה בַּהֲדָרָהּ, מִבְּלִי צַעֲצֻעַ,</p>
</blockquote>

<blockquote>
<p>מִבְּלִי מַעֲשֵׂה חָרָשׁ, הַבְּרִיאָה לָטֹהַר.</p>
</blockquote>

<blockquote>
<p>אֲבָנִים שְׁלֵמוֹת צֵלָע זֹאת נִבְנְתָה,</p>
</blockquote>

<blockquote>
<p>לֹא חָלוּ בָהּ אוֹמְנִים בַּעֲלֵי חֲרֹשֶׁת;</p>
</blockquote>

<blockquote>
<p>תַּחַת יָדָם תֻּמָּתָהּ לֹא נִשְׁחָתָה</p>
</blockquote>

<blockquote>
<p>וִיגִיעַ כַּפָּם לֹא אָכַל הַבֹּשֶׁת.</p>
</blockquote>

<blockquote>
<p>עַל כֵּן כָּל מִדּוֹת בְּנוֹת צִיּוֹן הַמְצֻיָּנוֹת</p>
</blockquote>

<blockquote>
<p>כָּלְלוּ נֶפֶשׁ בַּת-שׁוּעַ הַיָּפָה בַּבָּנוֹת.</p>
</blockquote>

<br>  

<blockquote>
<p>טָהֳרָה וּפְרִישׁוּת וַחֲרִיצוּת יָדַיִם,</p>
</blockquote>

<blockquote>
<p>תֹּר אָדָם הַמַּעֲלָה עִם שִׁפְלוּת רוּחַ,</p>
</blockquote>

<blockquote>
<p>שֶׁכֶם נָטוּי לִסְבּוֹל, אֹרֶךְ אַפַּיִם,</p>
</blockquote>

<blockquote>
<p>עַל כָּל כָּבוֹד חוּט חֵן וָחֶסֶד מָתוּח.</p>
</blockquote>

<blockquote>
<p>אִלּוּ לַצְּנִיעוּת נִתַּן דָּם וַעֲצָמוֹת</p>
</blockquote>

<blockquote>
<p>וּבָשָׂר וָעוֹר קָרַם מִלְמַעְלָה עָלֶיהָ</p>
</blockquote>

<blockquote>
<p>לָשֶׁבֶת בִּדְמוּת אָדָם עֲלֵי אֲדָמוֹת –</p>
</blockquote>

<blockquote>
<p>הָיָה לָהּ תֹּאַר בַּת-שׁוּעַ וּפָנֶיהָ;</p>
</blockquote>

<blockquote>
<p>כִּי לֹא כִבְרוֹא כָּל אָדָם אִשָּׁה זֹאת נִבְרָאָה,</p>
</blockquote>

<blockquote>
<p>בִּבְרִיאַת נְשִׁיקָה מִידֵי יוֹצְרָהּ יָצָאָה.</p>
</blockquote>

<br>  

<blockquote>
<p>קֶרֶן אוֹר לָקַח מִנֹּגַהּ לוֹ סָבִיב,</p>
</blockquote>

<blockquote>
<p>אֵגֶל טַל אֹרוֹת וּרְסִיס דֹּק שָׁמַיִם,</p>
</blockquote>

<blockquote>
<p>וּשְׂחֹק צַדִּיק תָּמִים וְרֵיחַ הָאָבִיב,</p>
</blockquote>

<blockquote>
<p>וַיָּשֶׂם בְּצַלְמוֹ מְמֹרָט שִׁבְעָתַיִם,</p>
</blockquote>

<blockquote>
<p>וּנְשָׁמָה זַכָּה הוֹצִיא מִן הָאוֹצָר,</p>
</blockquote>

<blockquote>
<p>עוֹד לֹא יָדְעָה תֵּבֵל וּמַמְתַּקֶּיהָ,</p>
</blockquote>

<blockquote>
<p>וּבְרֶגַע רָצוֹן נְפָחָהּ בְּאַף הַנּוֹצָר</p>
</blockquote>

<blockquote>
<p>וַתְּהִי לְנֶפֶשׁ חַיָּה – וַיִּשָּׁקֶהָ,</p>
</blockquote>

<blockquote>
<p>וּבִנְשִׁיקָה זֹאת אֵשֶׁת חֵן נִבְרָאָה</p>
</blockquote>

<blockquote>
<p>וּבְשֵׁם בַּת-שׁוּעַ בָּאָדָם נִקְרָאָה.</p>
</blockquote>

<br>  

<blockquote>
<p>בִּנְשִׁיקָה נוֹלְדָה, בִּנְשִׁיקָה גָּדֵלָה.</p>
</blockquote>

<blockquote>
<p>אוֹמְנִים וּמֵנִיקוֹת עַרְשָׂהּ לֹא הִקִּיפוּ,</p>
</blockquote>

<blockquote>
<p>אַךְ נַפְשָׁהּ בַּסֵּתֶר לִרְקוֹם לֹא חָדֵלָה</p>
</blockquote>

<blockquote>
<p>וּבְקָרִים וּרְגָעִים יָפְיָהּ הוֹסִיפוּ.</p>
</blockquote>

<blockquote>
<p>כֵּן בִּצְחִיחַ סֶלַע הַגֶּפֶן תַּךְ שׁׂרֶשׁ,</p>
</blockquote>

<blockquote>
<p>הַשּׁוֹלַחַת אֲרֻבּוֹת שָׁמַיִם בַּדֶּיהָ;</p>
</blockquote>

<blockquote>
<p>הַזְּאֵבָה הֵינִיקָה רוֹמוּל וְכֹרֶשׁ</p>
</blockquote>

<blockquote>
<p>הִשְׂבִּיעָה גַּם אוֹתָהּ חֲלֵב שָׁדֶיהָ,</p>
</blockquote>

<blockquote>
<p>כִּי לִמֵּד לַבְּרִיאָה אָבִיהָ אֱלוֹהַּ</p>
</blockquote>

<blockquote>
<p>הֱיוֹת אוֹמֶנֶת טוֹבָה מֵאֵין כָּמוֹהָ.</p>
</blockquote>

<br>  

<blockquote>
<p>עֲתֶרֶת הַגֶּפֶן, קוֹמַת הַתֹּמֶר,</p>
</blockquote>

<blockquote>
<p>אֵלֶּה הָעֵינַיִם לֻלְאוֹת הַתְּכֵלֶת,</p>
</blockquote>

<blockquote>
<p>וּלְחָיֵי הָרִקְמָה – תּוֹלָע וָצֶמֶר,</p>
</blockquote>

<blockquote>
<p>זֹאת אֵשׁ הֲמָסִים בַּשֶּׁלֶג נוֹזֶלֶת,</p>
</blockquote>

<blockquote>
<p>זֶה מִגְדַּל הַשֵּׁן – לוֹ צַוָּאר יִקְרָאוּ,</p>
</blockquote>

<blockquote>
<p>גִּבְעַת בְּרָכָה זֹאת מִתְחַבֵּאת מֵעָיִן,</p>
</blockquote>

<blockquote>
<p>הֲלִיכוֹת אֱלֹהִים בָּרוּחַ נִשָּׂאוּ,</p>
</blockquote>

<blockquote>
<p>וִיפִי קוֹל בֶּהָדָר נוֹזֵל כַּיָּיִן –</p>
</blockquote>

<blockquote>
<p>מִי הוּא הַיּוֹצֵר חֲכַם הַיָּדָיִם</p>
</blockquote>

<blockquote>
<p>הַמְּחוֹלֵל כָּל אֵלֶּה עַל הָאָבְנָיִם?</p>
</blockquote>

<br>  

<blockquote>
<p>אֵשֶׁת חֵן זֹאת נִצֶּבֶת לִקְרָאתֵנוּ</p>
</blockquote>

<blockquote>
<p>בְּקוֹמָתָהּ וּבְצִבְיוֹנָהּ, בְּעַצְמָהּ וּבְשָׂרָהּ!</p>
</blockquote>

<blockquote>
<p>כָּל נוֹסִיף נַבִּיט לֹא תִשְׂבַּע עֵינֵנוּ</p>
</blockquote>

<blockquote>
<p>אֶת נֹעַם פָּנֶיהָ, אֶת מִכְלוֹל הֲדָרָהּ.</p>
</blockquote>

<blockquote>
<p>שָׁלֹש וְעֶשְׂרִים פְּעָמִים חִדֵּשׁ הַחֹרֶף</p>
</blockquote>

<blockquote>
<p>תְּקוּפָתוֹ שָׁנָה שָׁנָה עַל פָּנֶיהָ</p>
</blockquote>

<blockquote>
<p>וּמְאוּם לֹא נָשָׂא, לֹא אָחַז כָּל טָרֶף.</p>
</blockquote>

<blockquote>
<p>כִּי בְעֻלַּת בַּעַל הִיא לֹא עוֹד בִּבְתוּלֶיהָ</p>
</blockquote>

<blockquote>
<p>יֵשׁ לָנוּ רַק עֵדוּת נֶאֱמֶנֶת אַחַת –</p>
</blockquote>

<blockquote>
<p>הַפֵּאָה הַנָּכְרִית עַל הַפַּדַּחַת.</p>
</blockquote>

<br>  

<blockquote>
<p>חֵפֶר אָבִיהָ נְשֹוּא פָנִים וְקָצִין</p>
</blockquote>

<blockquote>
<p>בִּמְקוֹם מוֹשָׁבוֹ, הִיא הָעִיר אַיָּלוֹן;</p>
</blockquote>

<blockquote>
<p>רוֹכְבֵי הָרֶכֶשׁ יַחֲזִיק שָׁם, תָּא הָרָצִין,</p>
</blockquote>

<blockquote>
<p>גַּם שֻׁלְחָן עָרוּךְ לַנּוֹסְעִים וּמָלוֹן.</p>
</blockquote>

<blockquote>
<p>וּבִתּוֹ הַיְּחִידָה בְּבֵיתוֹ הָעֲקֶרֶת,</p>
</blockquote>

<blockquote>
<p>כִּי אִמָּה מֵתָה עָלֶיהָ בִּנְעוּרֶיהָ,</p>
</blockquote>

<blockquote>
<p>וּסְגָנִים הַנּוֹסְעִים דֶּרֶךְ זֹאת הַקֶּרֶת</p>
</blockquote>

<blockquote>
<p>כֻּלָּם פֶּה אֶחָד יָעִידוּ עָלֶיהָ</p>
</blockquote>

<blockquote>
<p>כִּי אֵין בָּאָרֶץ אֵשֶׁת יְפַת תֹּאַר</p>
</blockquote>

<blockquote>
<p>כַּיְּהוּדִיָּה בַּת מַחֲזִיק בֵּית הַדּוֹאַר.</p>
</blockquote>

<br>  

<blockquote>
<p>יַעֲנוּ בָהּ גִּבְעֹלֵי שׁוֹשַׁנִּים אֵלֶּה</p>
</blockquote>

<blockquote>
<p>אִם לֹא, לוּ לִמְּדוּהָ, נַגֵּן הֵיטִיבָה;</p>
</blockquote>

<blockquote>
<p>רֶגֶל אַיָּלָה זֹאת אִם לֹא עָשְׂתָה פֶלֶא</p>
</blockquote>

<blockquote>
<p>לוּ אוֹתָהּ מִמָּחוֹל לֹא אָחוֹר הֵשִׁיבָה.</p>
</blockquote>

<blockquote>
<p>בֵּית-סֵפֶר לֹא בָאָה, דִּקְדּוּק לֹא לָמָדָה</p>
</blockquote>

<blockquote>
<p>וּבִלְשׁוֹן עַם וָעָם צַחוֹת דּוֹבָרֶת,</p>
</blockquote>

<blockquote>
<p>וּכְצֹרֶךְ הַשָּׁעָה וּכְכָל חֻקּוֹת &#8220;הַמָּדָה&#8221;</p>
</blockquote>

<blockquote>
<p>אוֹרֶגֶת, רוֹקֶמֶת, טָוָה, תּוֹפָרֶת.</p>
</blockquote>

<blockquote>
<p>שִׁמְעוּ קוֹלָהּ הֶעָרֵב עֵת תְּזַמֵּר חָרֶשׁ</p>
</blockquote>

<blockquote>
<p>וּתְיַשֵּׁן בָּעֶרֶב אֶת בִּתָּהּ בֶּעָרֶשֹ.</p>
</blockquote>

<br>  

<blockquote>
<p>וּבְיוֹם הַשַּׁבָּת בַּעֲלוֹתָהּ בֵּית-הַכְּנֶסֶת,</p>
</blockquote>

<blockquote>
<p>הַבִּיטוּ וּרְאוּ בָהּ מַה-תִּיף בַּהֲדָרָהּ;</p>
</blockquote>

<blockquote>
<p>עַל שַׂלְמַת מֶשִׁי סָדִין שֵׁשׁ לוֹבֶשֶׁת,</p>
</blockquote>

<blockquote>
<p>עִיר זָהָב וּפְנִינִים עַל חֶלְקַת צַוָּארָהּ;</p>
</blockquote>

<blockquote>
<p>הַצָּנִיף הַטָּהוֹר כַּנֵּזֶר עַל רֹאשָׁהּ,</p>
</blockquote>

<blockquote>
<p>כַּמַּלְכָּה קוֹמְמִיּוּת בֵּין רְעוּתֶיהָ צוֹעֶדֶת.</p>
</blockquote>

<blockquote>
<p>גַּם הַפָּרוּשׁ, עֵץ הַיָּבֵשׁ, יִתְגַּנֵּב לִרְאוֹתָהּ</p>
</blockquote>

<blockquote>
<p>– כִּי גַּם לוֹ בַּסֵּתֶר נֶפֶשׁ חוֹמֶדֶת –</p>
</blockquote>

<blockquote>
<p>וּשְׁכִינַת הָאֵל מִתְעַנֶּגֶת עָלֶיהָ</p>
</blockquote>

<blockquote>
<p>עֵת קוֹמָתָהּ הַזְּקוּפָה דּוֹחֶקֶת רַגְלֶיהָ.</p>
</blockquote>

<br>  

<h2 id="ג">ג</h2>

<blockquote>
<p>אַךְ כָּל זֶה הָיָה זֶה רַבּוֹת בַּשָּׁנִים;</p>
</blockquote>

<blockquote>
<p>עַתָּה בְּקוֹמָה זְקוּפָה זֹאת תְּלוּיִם רֵחַיִם:</p>
</blockquote>

<blockquote>
<p>טִרְדוֹת פַּרְנָסָה, צַעַר גִּדּוּל בָּנִים,</p>
</blockquote>

<blockquote>
<p>כִּי חֲנוּת לְבַת-שׁוּעַ וִילָדִים שְׁנָיִם.</p>
</blockquote>

<blockquote>
<p>וּכְמוֹ עַל מִשְׁטָרוֹ נִצָּב אִישׁ-חַיִל</p>
</blockquote>

<blockquote>
<p>יוֹם-יוֹם בַּחֲנוּתָהּ בַּת-שׁוּעַ יוֹשֶׁבֶת,</p>
</blockquote>

<blockquote>
<p>וּמֵאָז הַבֹּקֶר עַד נְכוֹן הַלָּיִל</p>
</blockquote>

<blockquote>
<p>מוֹדֶדֶת, שׁוֹקֶלֶת, מוֹנָה, חוֹשֶׁבֶת,</p>
</blockquote>

<blockquote>
<p>גַּם בֵּיתָהּ צוֹפִיָּה וּתְגַדֵּל בָּנֶיהָ,</p>
</blockquote>

<blockquote>
<p>כִּי גַּם אֵם הִנָּהּ – גַּם אָב לִילָדֶיהָ.</p>
</blockquote>

<br>  

<blockquote>
<p>אָב לִילָדֶיהָ – וַאֲבִיהֶם אַיֵּהוּ?</p>
</blockquote>

<blockquote>
<p>אוּלַי בִּדְמִי יָמָיו הַמָּוֶת כְּרָתוֹ?</p>
</blockquote>

<blockquote>
<p>אוֹ רוֹכֵל הַמַּחֲזִיר בָּעֲיָרוֹת הִנֵּהוּ?</p>
</blockquote>

<blockquote>
<p>אוֹ יוֹשֵׁב אֹהֶל הוּא וְעוֹסֵק בְּתוֹרָתוֹ?</p>
</blockquote>

<blockquote>
<p>אוֹ אוּלַי חֲסַר-לֵב שָׁב בֵּית אָבִיהוּ</p>
</blockquote>

<blockquote>
<p>וּלְאִשָּׁה כָּזֹאת נָתַן סֵפֶר-כְּרִיתוּת?</p>
</blockquote>

<blockquote>
<p>בֵּית אָבִיו לֹא רָאָהוּ, שְׁאוֹל יֹאמַר: &#8220;לֹא-בִי הוּא!&#8221;</p>
</blockquote>

<blockquote>
<p>וּבֵית-הַמִּדְרָשׁ: &#8220;עֲזָבַנִי לִצְמִיתוּת&#8221;,</p>
</blockquote>

<blockquote>
<p>גַּם בַּשּׁוּק אַל תְּבַקְּשׁוּ, לֹא תִמְצָאֻהוּ שָׁם –</p>
</blockquote>

<blockquote>
<p>הוּא יֵתַע לִבְלִי-אֹכֶל בִּמְדִינוֹת הַיָּם.</p>
</blockquote>

<br>  

<blockquote>
<p>בַּחֲמֵשׁ עֶשְׂרֵה שָׁנָה לְחַיֵּי בַת-שׁוּעַ</p>
</blockquote>

<blockquote>
<p>מָצָא לָהּ אָבִיהָ חָתָן כִּלְבָבוֹ.</p>
</blockquote>

<blockquote>
<p>הֵם פָּנִים לֹא הִתְרָאוּ, – לָמָּה זֶה וּמַדּוּעַ?</p>
</blockquote>

<blockquote>
<p>יִנָּשְׂאוּ, יִחְיוּ יַחְדָּו, וְסוֹף הָאַהֲבָה לָבוֹא.</p>
</blockquote>

<blockquote>
<p>הֲרָאָה אַבְרָהָם פְּנֵי שָׂרָה אִמֵּנוּ</p>
</blockquote>

<blockquote>
<p>עַד הִקְרִיב לָבוֹא אֶל נַחַל מִצְרָיִם?</p>
</blockquote>

<blockquote>
<p>כֵּן חָיוּ אֲבוֹתֵינוּ, כֵּן יִחְיוּ בָּנֵינוּ,</p>
</blockquote>

<blockquote>
<p>כִּי שַׁדְכָנֵנוּ הַיּוֹשְׁבִי בַּשָּׁמָיִם;</p>
</blockquote>

<blockquote>
<p>אַף בַּת-שׁוּעַ לֹא תַמְרֶה פִּי אָבִיהָ</p>
</blockquote>

<blockquote>
<p>אִם כִּי לִשְׁנוֹת מֵאוּן הִיא כְּבָר הִגִּיעָה.</p>
</blockquote>

<br>  

<blockquote>
<p>כָּל הוֹלְכֵי דֶרֶךְ אֶת עַבְדּוֹן יֵדָעוּ,</p>
</blockquote>

<blockquote>
<p>מַחֲזִיק בֵּית-הַמַּשְׁקִים בִּכְפַר פִּרְעָתוֹן;</p>
</blockquote>

<blockquote>
<p>גַּם נַעַר כִּשְׁחִיף עֵץ בְּלִי סָפֵק שָׁם רָאוּ,</p>
</blockquote>

<blockquote>
<p>הוּא הִלֵּל בְּנוֹ הַיָּחִיד – הוּא הֶחָתָן.</p>
</blockquote>

<blockquote>
<p>לוֹ עֵינֵי עֵגֶל, לוֹ פֵּאוֹת כִּזְנָבוֹת,</p>
</blockquote>

<blockquote>
<p>לוֹ פָּנִים כִּפְנֵי גְרוֹגֶרֶת רַבִּי צָדוֹק,</p>
</blockquote>

<blockquote>
<p>אַךְ &#8220;עִלּוּי&#8221; הוּא, בָּקִי בְּשָׁלֹשׁ בָּבוֹת</p>
</blockquote>

<blockquote>
<p>וּבַחֲרִיפוּתוֹ יָדוּשׁ הָרִים וְיָדֹק;</p>
</blockquote>

<blockquote>
<p>וּבְהֵעָשׂוֹתוֹ בַּר-מִצְוָה בְּאֵלֶּה הַיָּמִים</p>
</blockquote>

<blockquote>
<p>דָּרַשׁ בְּסוּגְיַת &#8220;הִדְבִּיק שְׁנֵי רְחָמִים&#8221;&#8230;</p>
</blockquote>

<br>  

<blockquote>
<p>אֶת הַדְּרָשָׁה הַזֹּאת, כָּל הַכְּפָר הֶחֱרִידָה,</p>
</blockquote>

<blockquote>
<p>שָׁמַע חֵפֶר וַתִּדְבַּק נַפְשׁוֹ בַּדּוֹרֵשׁ</p>
</blockquote>

<blockquote>
<p>וַיֹּאמֶר: אַךְ זֶה חָתָן לְבִתִּי הַיְּחִידָה,</p>
</blockquote>

<blockquote>
<p>אַךְ זֶה קַדִּישׁ לִי, זֶה בֵּן לִי וְיוֹרֵשׁ!</p>
</blockquote>

<blockquote>
<p>וַיִּהְיוּ הַתְּנָאִים: כִּי עוֹד לִשְׁנָתַיִם</p>
</blockquote>

<blockquote>
<p>יֵלֵךְ הֶחָתָן לִישִׁיבַת וַלָּזוֹן,</p>
</blockquote>

<blockquote>
<p>נֵדֶה יִתֵּן חֵפֶר זְקוּקִים מָאתַיִם</p>
</blockquote>

<blockquote>
<p>וְשָׁלֹשׁ שָׁנִים עַל שֻׁלְחָנוֹ מָזוֹן,</p>
</blockquote>

<blockquote>
<p>וּבְשׁוּב הִלֵּל מִוַּלָּזוֹן יְהִי יוֹם הִלּוּלָא</p>
</blockquote>

<blockquote>
<p>בַּחֲצִי הַחֹדֶשׁ שֶׁמַּזָּלוֹ בְּתוּלָה.</p>
</blockquote>

<br>  

<blockquote>
<p>כָּל בְּנוֹת אַיָּלוֹן בְּבַת-שׁוּעַ קִנֵּאוּ:</p>
</blockquote>

<blockquote>
<p>&#8220;הַמְּאֻשֶּׁרֶת! בַּמֶּה זָכְתָה לְזֹאת הַגְּדֻלָּה?&#8221;</p>
</blockquote>

<blockquote>
<p>וְחַיִּים שֶׁל עֹשֶׁר וְכָבוֹד לָהּ נִבֵּאוּ.</p>
</blockquote>

<blockquote>
<p>וּבַת-שׁוּעַ – מִי יֵדַע סִתְרֵי לֵב בְּתוּלָה?!</p>
</blockquote>

<blockquote>
<p>כַּתּוֹלָע הֶאְדִּימָה יוֹם בּוֹא הַבְּשׂׂרָה</p>
</blockquote>

<blockquote>
<p>וַתִּדֹּם – וּמִלָּה אֵינֶנָּה דּוֹבָרֶת;</p>
</blockquote>

<blockquote>
<p>וּשְׁתִיקָה כְּהוֹדָאָה אִם כְּלָל הוּא בַּתּוֹרָה</p>
</blockquote>

<blockquote>
<p>בְּלִי סָפֵק שְׂמֵחָה בְּחֶלְקָהּ הִיא וּמְאֻשֶּׁרֶת,</p>
</blockquote>

<blockquote>
<p>וּמִי יַאֲמִין לְדִבְרֵי הַנָּשִׁים הַטְּפֵלוֹת</p>
</blockquote>

<blockquote>
<p>הָאוֹמְרוֹת כִּי בַת-שׁוּעַ בּוֹכָה בַּלֵּילוֹת?</p>
</blockquote>

<br>  

<blockquote>
<p>בּוֹכָה – לָמָּה תֵּבְךְּ? עַד כֹּה הָיְתָה גּוֹלָם,</p>
</blockquote>

<blockquote>
<p>עַתָּה יַעֲשֶׂנָּה כֶּלִי אִישׁ דָּגוּל מֵרְבָבָה:</p>
</blockquote>

<blockquote>
<p>אִישׁ – אִם אֵינוֹ יוֹדֵעַ לִשְׁאוֹל בַּהֲוַיּוֹת הָעוֹלָם</p>
</blockquote>

<blockquote>
<p>עוֹקֵר הָרִים הוּא בַּהֲוַיּוֹת דְּאַבַּיֵּי וְרָבָא;</p>
</blockquote>

<blockquote>
<p>אִם אוּמָנוּת וְלָשׁוֹן אֵינוֹ יוֹדֵעַ</p>
</blockquote>

<blockquote>
<p>יוֹדֵעַ הוּא כִּי אִשָּׁה נִקְנֵית בְּשָׁלֹשׁ דְּרָכִים;</p>
</blockquote>

<blockquote>
<p>אִם מִיָּמָיו לֹא רָאָה צוּרַת מַטְבֵּעַ</p>
</blockquote>

<blockquote>
<p>אֶלֶף דַּף גְּמָרָא לוֹ בְּקוּפְסָא מוּנָחִים</p>
</blockquote>

<blockquote>
<p>מְתֻבָּלִים בִּמְהַרְשָׁ&#8220;א וּבִ&#8221;פְנֵי-יְהוֹשֻׁעַ&quot;, –</p>
</blockquote>

<blockquote>
<p>הַאֵין דַּי לָךְ בָּזֶה, מוֹדַעְתָּנוּ בַּת-שׁוּעַ?!</p>
</blockquote>

<br>  

<blockquote>
<p>וּבִשְׁבַע עֶשְׂרֵה שָׁנָה לְחַיֵּי בַת-שׁוּעַ</p>
</blockquote>

<blockquote>
<p>הִשִּׂיאָהּ אָבִיהָ לִבְחִיר לְבָבוֹ,</p>
</blockquote>

<blockquote>
<p>וַתְּהִי הַחֲתֻנָּה בַּיּוֹם הַקָּבוּעַ</p>
</blockquote>

<blockquote>
<p>בְּעֶרֶב שַׁבָּת קֹדֶשׁ פַּרְשַׁת &#8220;כִּי-תָּבוֹא&#8221;.</p>
</blockquote>

<blockquote>
<p>אֲהָהּ יוֹם תּוֹכֵחָה! מַזָּלָךְ גָּרִים</p>
</blockquote>

<blockquote>
<p>כִּי לֹא נִתְקַיְּמָה נְבוּאַת רַעְיוֹת בַּת חֵפֶר,</p>
</blockquote>

<blockquote>
<p>כִּי בִמְקוֹם חַיֵּי אֹשֶׁר הָיוּ חַיֶּיהָ מָרִים,</p>
</blockquote>

<blockquote>
<p>כִּי רָבְצָה בָּהּ הָאָלָה הַכְּתוּבָה בַּסֵּפֶר,</p>
</blockquote>

<blockquote>
<p>כִּי בַּעֲלָהּ הֶעָלוּב נָשָׂא אִשָּׁה טֶרֶם</p>
</blockquote>

<blockquote>
<p>יָכִין לְשִׁבְתּוֹ בַּיִת וּמַאֲכָלוֹ כָּרֶם.</p>
</blockquote>

<br>  

<blockquote>
<p>אֶת הִלֵּל בֶּן עַבְדּוֹן זֶה מִפִּרְעָתוֹן</p>
</blockquote>

<blockquote>
<p>הִבְהִילוּ בְּיוֹם הַחֻפָּה מִבֵּית-הַכְּנֶסֶת,</p>
</blockquote>

<blockquote>
<p>וַיִּפְתַּח הַחַזָּן אֶת פִּי הָאָתוֹן</p>
</blockquote>

<blockquote>
<p>וַתַּעַן אַחֲרָיו: הֲרֵי אַתְּ מְקֻדֶּשֶׁת&#8230;</p>
</blockquote>

<blockquote>
<p>וּבִכְלוֹת הָרַב אֶת שֶׁבַע הַבְּרָכוֹת</p>
</blockquote>

<blockquote>
<p>נָעֲרוּ הַמְשׁׂרְרִים כְּגוֹרֵי אֲרָיוֹת,</p>
</blockquote>

<blockquote>
<p>וּמִכָּל פִּנָּה הִמְטִירוּ הַשְּׁפָחוֹת</p>
</blockquote>

<blockquote>
<p>עַל רֹאשׁ חָתָן וְכַלָּה כִּשּׁוּת וּקְלָיוֹת,</p>
</blockquote>

<blockquote>
<p>וּכְלֵי-הַזֶּמֶר הִרְעִימוּ בְּקוֹלֵי-קוֹלוֹת</p>
</blockquote>

<blockquote>
<p>וְהַנָּשִׁים מָחֲאוּ כַף וַתֵּצֶאנָה בִמְחֹלוֹת.</p>
</blockquote>

<br>  

<blockquote>
<p>וּמָה הָאֲנָחָה גּוּף אָדָם שׁוֹבֶרֶת</p>
</blockquote>

<blockquote>
<p>תִּרְצַע אָזְנֵנוּ מִשְּׁאוֹן הַמְּצִלְתָּיִם?</p>
</blockquote>

<blockquote>
<p>&quot;אֵין קוֹל אֲנָחָה, כִּי קוֹל פַּךְ הֶחָרֶס</p>
</blockquote>

<blockquote>
<p>הַמְּנֻפָּץ לְזֵכֶר חֻרְבַּן יְרוּשָׁלָיִם&quot;.</p>
</blockquote>

<blockquote>
<p>חֻרְבַּן הָעִיר אַלְפֵי שָׁנָה נִזְכֹּרָה</p>
</blockquote>

<blockquote>
<p>וּלְחֻרְבַּן הָאֻמָּה נַקְשִׁיחַ לִבֵּנוּ,</p>
</blockquote>

<blockquote>
<p>וּבְקוֹל כְּלֵי הַחֶרֶס בְּיוֹם הַחֻפָּה נִשְׁבֹּרָה</p>
</blockquote>

<blockquote>
<p>לֹא נִשְׁמַע נַאֲקַת בָּנֵינוּ אַחֲרֵינוּ:</p>
</blockquote>

<blockquote>
<p>&quot;הָהּ, הַפַּח נִשְׁבָּר וַאֲנַחְנוּ נִלְכָּדְנוּ,</p>
</blockquote>

<blockquote>
<p>וּבְנִבְכֵי יָם מֵאֵין מָעֳמָד הוּרַדְנוּ!&quot;</p>
</blockquote>

<br>  

<blockquote>
<p>כִּקְרִיעַת יַם סוּף הַזִּוּוּגִים קָשִׁים!</p>
</blockquote>

<blockquote>
<p>בֵּן וּבַת יִשְׂרָאֵל – אֵלֶּה חַיֵּיהֶם:</p>
</blockquote>

<blockquote>
<p>מִסְּבִיבָם מִדְבַּר עַקְרַבִּים וּנְחָשִׁים,</p>
</blockquote>

<blockquote>
<p>בַּעֲקֵבָם הָאוֹיֵב, יָם זוֹעֵף לִפְנֵיהֶם, –</p>
</blockquote>

<blockquote>
<p>&#8220;דַּבֵּר וְיִסָּעוּ!&#8221; יֹאמְרוּ שַׁלְוֵי עוֹלָם,</p>
</blockquote>

<blockquote>
<p>וְהֵם קוֹפְצִים הַיָּמָּה בֶּאֱמוּנָה אֹמֶן;</p>
</blockquote>

<blockquote>
<p>רֵאשִׁית דַּרְכָּם צָלֵחָה: מִימִינָם וּשְׂמֹאלָם</p>
</blockquote>

<blockquote>
<p>הָיוּ נוֹזְלִים לְצוּרִים זָבֵי דְּבַשׁ וָשֶׁמֶן,</p>
</blockquote>

<blockquote>
<p>בִּן לַיְלָה יָשׁוּבוּ הַמַּיִם הַזֵּדוֹנִים&#8230;</p>
</blockquote>

<blockquote>
<p>וּבְעֵמֶק הֶחָרוּץ הֲמֹנִים-הֲמֹנִים!</p>
</blockquote>

<br>  

<h2 id="ד">ד</h2>

<blockquote>
<p>וּבַת-שׁוּעַ וּבַעֲלָהּ יָשְׁבוּ שָׁלֹש שָׁנִים</p>
</blockquote>

<blockquote>
<p>וַיֹּאכְלוּ דְּגַן שָׁמַיִם עַל שֻׁלְחַן רַב חֵפֶר;</p>
</blockquote>

<blockquote>
<p>הִיא הָרְתָה וְיָלְדָה וְהֵינִיקָה בָנִים,</p>
</blockquote>

<blockquote>
<p>הוּא הִתְפַּלֵּל וְלָמַד וְקָרָא בַסֵּפֶר.</p>
</blockquote>

<blockquote>
<p>בָּרְבִיעִית פָּסַק הַמָּן, וְאוֹכְלָיו הִבִּיטוּ</p>
</blockquote>

<blockquote>
<p>מִסְּבִיבָם וַיִּהְיוּ לִנְצִיבֵי אֶבֶן;</p>
</blockquote>

<blockquote>
<p>מַה-יֹאכְלוּ הֵם? מָה לִילָדֵימוֹ יוֹשִׁיטוּ?</p>
</blockquote>

<blockquote>
<p>אֵיךְ יִבְנוּ בֵיתָם מִבְּלִי לְבֵנִים וָתֶבֶן?</p>
</blockquote>

<blockquote>
<p>כִּי מֵיטַב שְׁנוֹתָם חָלְפוּ וּמְאוּמָה לֹא עָשֹוּ</p>
</blockquote>

<blockquote>
<p>בִּלְתִּי אִם הַנְּפָשׁוֹת אֲשֶׁר רָכָשׁוּ.</p>
</blockquote>

<br>  

<blockquote>
<p>גַּם רַב חֵפֶר רָאָה בַּיָּמִים הָאֵלֶּה</p>
</blockquote>

<blockquote>
<p>אֶת הַיָּד הַגְּדוֹלָה הַמַּשְׁפֶּלֶת רָמִים,</p>
</blockquote>

<blockquote>
<p>וּמִי זֶה הֶאֱמִין כִּי יֵעָשֶׂה פֶלֶא</p>
</blockquote>

<blockquote>
<p>גַּם בְּדוֹר לֹא-אֵמוּן זֶה כִּשְׁנוֹת עוֹלָמִים?</p>
</blockquote>

<blockquote>
<p>רֶכֶב אֵשׁ וְסוּסֵי אֵשׁ עָפִים בְּקוֹל פְּחָדִים,</p>
</blockquote>

<blockquote>
<p>מִימוֹת אֵלִיָּהוּ לֹא נִשְׁמַע כָּמֹהוּ,</p>
</blockquote>

<blockquote>
<p>נִשָּׂאִים בַּסְּעָרָה דֶּרֶךְ הַקָּדִים;</p>
</blockquote>

<blockquote>
<p>עַל יָדָם בָּרוּחַ נָטוּי קַו תֹּהוּ –</p>
</blockquote>

<blockquote>
<p>הַקַּו יוֹלִיךְ הַקּוֹל, יָרִיץ מִכְתָּבִים,</p>
</blockquote>

<blockquote>
<p>וּבְרֶכֶב אֵשׁ יַעַבְרוּ עוֹבְרִים וְשָׁבִים.</p>
</blockquote>

<br>  

<blockquote>
<p>אָרְחוֹת אֵיד אֵלֶּה הִקִּיפוּ הַפֶּלֶךְ</p>
</blockquote>

<blockquote>
<p>אִם כִּי עַד אַיָּלוֹן טֶרֶם יִנָּטוּ;</p>
</blockquote>

<blockquote>
<p>וּכְבָר חָדְלוּ הָרֶכֶשׁ, רָצֵי הַמֶּלֶךְ,</p>
</blockquote>

<blockquote>
<p>הַנּוֹסְעִים בַּסּוּסִים יוֹם-יוֹם יִמְעָטוּ,</p>
</blockquote>

<blockquote>
<p>יוֹם-יוֹם יִדַּל חֵפֶר, יֵרָזֶה צְרוֹר כַּסְפּוֹ,</p>
</blockquote>

<blockquote>
<p>הָאֻרְוֹת חֳרֵבוֹת, הַסּוּסִים נִמְכָּרוּ,</p>
</blockquote>

<blockquote>
<p>תַּם כֶּסֶף הַנּוֹסְעִים וּשְׂכַר הַמִּסְפּוֹא</p>
</blockquote>

<blockquote>
<p>רַק סוּסִים אַרְבָּעָה בָּאֻרְוָה נִשְׁאָרוּ,</p>
</blockquote>

<blockquote>
<p>הֵם יִתְּנוּ לְעֵת זִקְנָה לוֹ לֶחֶם לָחַץ,</p>
</blockquote>

<blockquote>
<p>גַּם אוֹתוֹ עִם יְלָדָיו עַל-כָּרְחוֹ יָחַץ.</p>
</blockquote>

<br>  

<blockquote>
<p>אָז יָחֵל הִלֵּל לְשַׁחֵר לַטֶּרֶף&#8230;</p>
</blockquote>

<blockquote>
<p>אַךְ שָׁוְא יִגְזוֹר עַל יָמִין, יַחְתֹּף עַל שְׂמֹאל,</p>
</blockquote>

<blockquote>
<p>בַּכֹּל הַהַצְלָחָה תֵּפֶן לוֹ עֹרֶף,</p>
</blockquote>

<blockquote>
<p>כִּי לֹא נֹאכַל הַיּוֹם אִם לֹא נָכִין מִתְּמוֹל.</p>
</blockquote>

<blockquote>
<p>וּמַה-יַּעֲשֶׂה תַּלְמִיד חָכָם שֶׁאֵין בּוֹ דֵּעָה?</p>
</blockquote>

<blockquote>
<p>לִהְיוֹת גּוֹבֶה הַמַּס לֹא יֵדַע לְשׁוֹן הַמְּדִינָה,</p>
</blockquote>

<blockquote>
<p>לְשׁוֹחֵט – רַךְ לֵב הוּא, לִמְלַמֵּד – חֲלוּשׁ רֵאָה,</p>
</blockquote>

<blockquote>
<p>לְסוֹחֵר – אֵין לוֹ כֶּסֶף, לְחַזָּן – קוֹל נְגִינָה;</p>
</blockquote>

<blockquote>
<p>עוֹד יֵשׁ פַּרְנָסַת שַׁמָּשִׁים, שַׁדְכָנִים,</p>
</blockquote>

<blockquote>
<p>אַךְ עַל אַחַת מֵהֵנָּה שִׁבְעָה בַטְלָנִים.</p>
</blockquote>

<br>  

<blockquote>
<p>וּבֵין כֹּה יוֹם יִרְדֹּף יוֹם, יֶרַח יַשִּׂיג יֶרַח,</p>
</blockquote>

<blockquote>
<p>הַלְּחָיַיִם וְהַקֵּבָה חֶלְקָם יִדְרשׁוּ;</p>
</blockquote>

<blockquote>
<p>הַכֶּסֶף הַמְּזֻמָּן נָמֵס כַּקֶּרַח,</p>
</blockquote>

<blockquote>
<p>גַּם מַתְּנוֹת-הַדְּרָשָׁה בָּאוּ בֵּית הַנּשֶׁה.</p>
</blockquote>

<blockquote>
<p>מָה-אַחֲרִיתֵנוּ, הִלֵּל!? – תִּשְׁאַל בַּת-שׁוּעַ –</p>
</blockquote>

<blockquote>
<p>הֲתִשְׁכַּח כִּי הִנְּךָ בַּעַל אִשָּׁה וּבָנִים?</p>
</blockquote>

<blockquote>
<p>– &quot;לִמְדִינוֹת הַיָּם אֲנַסֶּה לָנוּעַ:</p>
</blockquote>

<blockquote>
<p>שָׁם, יֹאמְרוּ הַבְּרִיּוֹת, הַכֶּסֶף כָּאֲבָנִים,</p>
</blockquote>

<blockquote>
<p>אוּלַי יִקָּרֶה אֵלִיָּהוּ לִקְרָאתִי</p>
</blockquote>

<blockquote>
<p>וִיגַל עֵינַי לִרְאוֹת מְקוֹר פַּרְנָסָתִי&quot;.</p>
</blockquote>

<br>  

<blockquote>
<p>הוֹי הִלֵּל, מַה-תִּפְעַל, בַּת-שׁוּעַ, מַה-תְּחִילִין?</p>
</blockquote>

<blockquote>
<p>מֵעַל הַטַּלִּית הָעֲטָרָה הֵסַרְתֶּם</p>
</blockquote>

<blockquote>
<p>וּבָתֵּי-הַכֶּסֶף מִכִּיס הַתְּפִלִּין,</p>
</blockquote>

<blockquote>
<p>וּבְכֶסֶף נִמְאָס לַצּוֹרֵף מְכַרְתֶּם!</p>
</blockquote>

<blockquote>
<p>כֶּסֶף קֳדָשִׁים זֶה אַחֲרִית קִנְיָנָיו</p>
</blockquote>

<blockquote>
<p>לָקַח הִלֵּל לִבְלִי יְנַצֵּל אֶת בֵּיתוֹ</p>
</blockquote>

<blockquote>
<p>וַיֵּלֶךְ אֶל אֶרֶץ מִפְּנֵי אִשְׁתּוֹ וּבָנָיו;</p>
</blockquote>

<blockquote>
<p>וּבַת-שׁוּעַ מָכְרָה תַכְשִׁיטֶיהָ בְּצֵאתוֹ,</p>
</blockquote>

<blockquote>
<p>וַתִּפְתַּח לָהּ חֲנוּת וּבֵית-מַרְכֹּלֶת</p>
</blockquote>

<blockquote>
<p>לִמְכּוֹר פֹּל וַעֲדָשִׁים, גֶּרֶשׂ וָסֹלֶת.</p>
</blockquote>

<br>  

<blockquote>
<p>בַּחֲנוּתָהּ זֹאת עַל מִשְׁמַרְתָּהּ עוֹמֶדֶת</p>
</blockquote>

<blockquote>
<p>יוֹם-יוֹם בַּת-שׁוּעַ מִבֹּקֶר עַד לָיִל,</p>
</blockquote>

<blockquote>
<p>תָּמֹד גַּם תִּשְׁקוֹל גַּם בֵּיתָהּ פּוֹקֶדֶת,</p>
</blockquote>

<blockquote>
<p>גַּם בָּנֶיהָ תְּגַדֵּל, אֵשֶׁת-הֶחָיִל.</p>
</blockquote>

<blockquote>
<p>שׁוּרוּ נָא הַיֶּלֶד בֶּן חָמֵשׁ שָׁנִים</p>
</blockquote>

<blockquote>
<p>בַּבֹּקֶר בַּבֹּקֶר הוֹלֵךְ הַחֶדֶר,</p>
</blockquote>

<blockquote>
<p>רֻחָץ לְמִשְׁעִי וְלֶחֶם לוֹ לָבֻשׁ שָׁנִים,</p>
</blockquote>

<blockquote>
<p>גַּם פִּתּוֹ אִתּוֹ וּסְפָרָיו בַּסֵּדֶר –</p>
</blockquote>

<blockquote>
<p>הַכָּרַת פָּנָיו תַּעַן בִּסְקִירָה אַחַת</p>
</blockquote>

<blockquote>
<p>כִּי עֵין אֵם רַחֲמָנִיָּה עָלָיו מַשְׁגַּחַת.</p>
</blockquote>

<br>  

<blockquote>
<p>וַאֲחוֹתוֹ הַיַּלְדָּה בֵּיתָה נִשְׁאָרָה</p>
</blockquote>

<blockquote>
<p>פָּנֶיהָ מִשְׁנֵה קְלַסְתֵּר פְּנֵי אָחִיהָ,</p>
</blockquote>

<blockquote>
<p>אִמָּהּ תַּלְבִּישֶׁנָּה וּתְסָרֵק שְׂעָרָהּ</p>
</blockquote>

<blockquote>
<p>וּבִשְׂחוֹק נַחַת שׁוֹמֶרֶת אֶת פִּיהָ,</p>
</blockquote>

<blockquote>
<p>כִּי יָדֶיהָ הַקְּטַנּוֹת כְּפוּתִין עַל לִבָּהּ,</p>
</blockquote>

<blockquote>
<p>עֵינֶיהָ בְּאִמָּהּ וּבְשַׂלְמָתָהּ הַחֲדָשָׁה,</p>
</blockquote>

<blockquote>
<p>הַקְּטַנָּה בְּקוֹל יוֹנִים קוֹרֵאת בְּחִבָּה:</p>
</blockquote>

<blockquote>
<p>&quot;תּוֹרָה צִוָּה לָנוּ משֶׁה – מוֹרָשָׁה&#8230;</p>
</blockquote>

<blockquote>
<p>אֶשְׁמַע מוּסַר אָב, תּוֹרַת אֵם אַקְשִׁיבָה,</p>
</blockquote>

<blockquote>
<p>וּבְעֵינֵי אֵל וְאָדָם דַּרְכִּי אֵיטִיבָה&quot;.</p>
</blockquote>

<br>  

<blockquote>
<p>מוּסַר אָב תִּשְׁמְעִי, – הוֹי יְתוֹמָה חַיָּה!</p>
</blockquote>

<blockquote>
<p>אָבִיךְ תֹּעֶה בָּאֲרָצוֹת מְבַקֵּשׁ אֶת אֵלִיָּהוּ,</p>
</blockquote>

<blockquote>
<p>מִי יֵדַע מְקוֹמוֹ? לֹא תְשׁוּרֶנּוּ עֵין אַיָּה,</p>
</blockquote>

<blockquote>
<p>אֶתְכֶם שָׁכַח – גַּם קוֹל מִלָּיו נֶחְבָּאוּ.</p>
</blockquote>

<blockquote>
<p>בַּשָּׁנָה הָרִאשׁוֹנָה עוֹד הֵרִיץ לִפְעָמִים</p>
</blockquote>

<blockquote>
<p>אִגְרוֹת אַהֲבָה וּמִכְתָּבִים נִמְלָצִים,</p>
</blockquote>

<blockquote>
<p>עַתָּה חָדְלוּ אֲמָרָיו זֶה רַבִּים יָמִים;</p>
</blockquote>

<blockquote>
<p>לַשָּׁוְא תְּצַפֶּה בַּת-שׁוּעַ דֶּרֶךְ בֵּית הָרָצִים:</p>
</blockquote>

<blockquote>
<p>&quot;שׁוֹמֵר מַה-מִּלַּיְלָה, שׁוֹמֵר מַה-מִּלֵּיל,</p>
</blockquote>

<blockquote>
<p>מָתַי יָבוֹא מִכְתָּב וּבְשׂׂרָה מֵהִלֵּל!?&quot;</p>
</blockquote>

<br>  

<blockquote>
<p>בֵּין כֹּה יוֹם יִרְדֹּף יוֹם, יֶרַח יַשִּׂיג יֶרַח,</p>
</blockquote>

<blockquote>
<p>וּכְבָר פַּעֲמַיִם הֶחֱלִיפָה הָאֲדָמָה</p>
</blockquote>

<blockquote>
<p>בִּגְדֵי קַיִץ וּסְתָיו, דֶּשֶׁא וָקֶרַח,</p>
</blockquote>

<blockquote>
<p>וַעֲנִיָּה הַסֹּעֲרָה עוֹד לֹא נֻחָמָה,</p>
</blockquote>

<blockquote>
<p>עוֹד עֵינֶיהָ כָּלוֹת, לִבָּהּ נָגוּעַ;</p>
</blockquote>

<blockquote>
<p>וּכְבָר קֹרָא לָהּ שֵׁם חָדָשׁ בַּשָּׁעַר,</p>
</blockquote>

<blockquote>
<p>כִּי לֹא עוֹד בִּשְׁמָהּ תִּקָּרֵא &#8220;בַּת-שׁוּעַ&#8221;,</p>
</blockquote>

<blockquote>
<p>&#8220;הָעֲגוּנָה&#8221; יִקְרְאוּ לָהּ זָקֵן וָנָעַר,</p>
</blockquote>

<blockquote>
<p>וְתַחַת הֱיוֹתָהּ סֵמֶל הַקִּנְאָה בַּעֲלוּמֶיהָ</p>
</blockquote>

<blockquote>
<p>הָיְתָה לִמְנוֹד רֹאשׁ עַתָּה בֵּין רֵעוֹתֶיהָ.</p>
</blockquote>

<br>  

<blockquote>
<p>וּמְרַדְּפֵי אֲמָרִים יָפִיחוּ קָרֶת</p>
</blockquote>

<blockquote>
<p>וּשְׁמוּעָה עַל שְׁמוּעָה יוֹלִיךְ הָעוֹף;</p>
</blockquote>

<blockquote>
<p>זֶה יֹאמַר: נָשָׂא הִלֵּל אִשָּׁה אַחֶרֶת,</p>
</blockquote>

<blockquote>
<p>וָזֶה: טָבַע בְּמַיִם שֶׁאֵין לָהֶם סוֹף;</p>
</blockquote>

<blockquote>
<p>זֶה: עָשָׂה עֹשֶׁר וַיֵּלֶךְ אִי כִתִּים,</p>
</blockquote>

<blockquote>
<p>וָזֶה: הֵמִיר דָּתוֹ, נִמְכַּר לָעֵקֶר.</p>
</blockquote>

<blockquote>
<p>וּבְיִשְׂרָאֵל אֵין אָז כִּתְבֵי-הָעִתִּים</p>
</blockquote>

<blockquote>
<p>לִדְרֹשׁ אַחֲרֵי הַבְּעָלִים, לְהַכְחִישׁ שְׁמוּעוֹת שֶׁקֶר</p>
</blockquote>

<blockquote>
<p>לֹא נִשְׁאַר לְנָשִׁים עֲזוּבוֹת אֻמְלָלוֹת</p>
</blockquote>

<blockquote>
<p>רַק מַחֲלַת-לֵב נִצַּחַת וְעֵינַיִם כָּלוֹת.</p>
</blockquote>

<br>  

<blockquote>
<p>גַּם אָח יֵשׁ לַצָּרָה – רֵעַ לַשָּׂעִיר!</p>
</blockquote>

<blockquote>
<p>חֵפֶר מֵת פִּתְאֹם. עֵת אָזְנָיו שָׁמָעוּ</p>
</blockquote>

<blockquote>
<p>כִּי תַעֲבֹר גַּם דֶּרֶךְ אַיָּלוֹן הָעִיר</p>
</blockquote>

<blockquote>
<p>מְסִלַּת-הַבַּרְזֶל, הַשָּׁבָץ אֲחָזָהוּ.</p>
</blockquote>

<blockquote>
<p>עַתָּה בַּת-שׁוּעַ עַל דֶּרֶךְ חַיֶּיהָ</p>
</blockquote>

<blockquote>
<p>גַּלְמוּדָה עוֹמֶדֶת, אֵין בָּא לִישׁוּעָתָהּ;</p>
</blockquote>

<blockquote>
<p>עוֹד תִּתְחַזֵּק אֶל עֵין רֹאִים, תַּעֲמִיד פָּנֶיהָ,</p>
</blockquote>

<blockquote>
<p>אַף כִּי בַּלֵּילוֹת תַּמְסֶה עַרְשָׂהּ בְּדִמְעָתָהּ;</p>
</blockquote>

<blockquote>
<p>וּבְכֵן – מַהֲרִי, הַיְּשׁוּעָה, מֵאֲשֶׁר תָּבֹאִי,</p>
</blockquote>

<blockquote>
<p>פֶּן יְדִקֶּנָּה עֲנִיָּה וִישִׂימֶנָּה כָּרֹאִי.</p>
</blockquote>

<br>  

<blockquote>
<p>אַךְ דִּמְעַת עֲשׁוּקִים לֹא מַיִם מֻגָּרִים,</p>
</blockquote>

<blockquote>
<p>בָּאוֹצָר תִּנָּתֵן כְּמַרְגָּלִית טוֹבָה;</p>
</blockquote>

<blockquote>
<p>אֶנְקַת אֶבְיוֹנִים לֹא שְׁרִיקוֹת עֲדָרִים –</p>
</blockquote>

<blockquote>
<p>יֵשׁ אֹזֶן שׁוֹמַעַת וִישׁוּעָה קְרוֹבָה.</p>
</blockquote>

<blockquote>
<p>אִם רֹעַ לֵב אָדָם, סִכְלוּת מְתֵי שָׁוְא,</p>
</blockquote>

<blockquote>
<p>יְמַלְּאוּ פְנֵי תֵבֵל מֻטָּה וּצְעָקָה, –</p>
</blockquote>

<blockquote>
<p>עֵין אֵל לִבְרוּאָיו וְרַחֲמָיו עַל כָּל מַעֲשָׂיו,</p>
</blockquote>

<blockquote>
<p>הוּא יַעֲשֶׂה לָעֲשׁוּקִים מִשְׁפָּט וּצְדָקָה;</p>
</blockquote>

<blockquote>
<p>הִתְאוֹשְׁשִי, בַּת-שׁוּעַ, קַוִּי, נֶפֶשׁ זַכָּה,</p>
</blockquote>

<blockquote>
<p>גַּם לָךְ הִקְדִּים אֵל חַנּוּן הָרְפוּאָה לַמַּכָּה.</p>
</blockquote>

<br>  

<h2 id="ה">ה</h2>

<blockquote>
<p>הַסְּתָו עָבַר וִימֵי הָאָבִיב בָּאוּ,</p>
</blockquote>

<blockquote>
<p>שַׂלְמָתָהּ בַּחֹרֶף הָאֲדָמָה פָּשָׁטָה;</p>
</blockquote>

<blockquote>
<p>אִכָּר וְיוֹגֵב לִמְלַאכְתָּם יָצָאוּ,</p>
</blockquote>

<blockquote>
<p>כָּל נַחֲלֵי הַבַּתּוֹת יָהִימוּ עָתָּה.</p>
</blockquote>

<blockquote>
<p>גַּם אַיָּלוֹן הֵקִּיצָה לְחַיִּים חֲדָשִׁים:</p>
</blockquote>

<blockquote>
<p>הַמְּלָאכָה הֵחֵלָה. מִכָּל צַד כַּנְּשָׁרִים</p>
</blockquote>

<blockquote>
<p>יָבֹאוּ אֵלֶיהָ סוֹלְלִים, חָרָשִׁים,</p>
</blockquote>

<blockquote>
<p>סוֹפְרִים גַּם חוֹפְרִים וּבוֹנֵי הַגְּשָׁרִים,</p>
</blockquote>

<blockquote>
<p>וּפַאבִּי הַמְּפַקֵּחַ עַל בִּנְיַן הַמְּסִלָּה</p>
</blockquote>

<blockquote>
<p>לִשְׂכּוֹר פּוֹעֲלִים לַמְּלָאכָה בָּא בַתְּחִלָּה.</p>
</blockquote>

<br>  

<blockquote>
<p>וּפַאבִּי אִישׁ יְהוּדִי (פַיְבִּישׁ שְׁמוֹ לְפָנִים),</p>
</blockquote>

<blockquote>
<p>מַשְׂכִּיל בְּכָל דְּרָכָיו, לִבּוֹ לֵב מַתָּנָה,</p>
</blockquote>

<blockquote>
<p>אַלְמָן הוֹלֵךְ בְּגַפּוֹ (אִשְׁתּוֹ מֵתָה לֹא-בָנִים)</p>
</blockquote>

<blockquote>
<p>וִימֵי חַיָּיו שְׁלֹשִׁים וּשְׁתַּיִם שָׁנָה.</p>
</blockquote>

<blockquote>
<p>בֶּאֱמוּנַת רוּחַ וּבִלְשׁוֹן לִמּוּדִים</p>
</blockquote>

<blockquote>
<p>הֵפִיק מֵאֵת כָּל יוֹדְעָיו רָצוֹן וִידִידוּת;</p>
</blockquote>

<blockquote>
<p>וַאֲדֹנָיו (אִישׁ נוֹצְרִי, לֹא מִזֶּרַע הַיְּהוּדִים</p>
</blockquote>

<blockquote>
<p>עַל כֵּן יִתֵּן לַיְּהוּדִים עֲבוֹדָה וּפְקִדוּת)</p>
</blockquote>

<blockquote>
<p>רָאָה רֹחַב דַּעְתּוֹ, נַפְשׁוֹ נֶפֶשׁ בְּרָכָה,</p>
</blockquote>

<blockquote>
<p>וַיִּתְּנֵהוּ רֹאשׁ עַל עוֹשֵׂי הַמְּלָאכָה.</p>
</blockquote>

<br>  

<blockquote>
<p>בֵּית הַחוֹמָה נֹכַח חֲנוּת בַּת-שׁוּעַ</p>
</blockquote>

<blockquote>
<p>בָּנוּי לְתַלְפִּיּוֹת מִכָּל בָּתֵּי הָעִיר,</p>
</blockquote>

<blockquote>
<p>שָׁם שָׂם רַבִּי פַאבִּי לוֹ מִשְׁכָּן קָבוּעַ</p>
</blockquote>

<blockquote>
<p>שָׁם לִשְׁכַּת הַסּוֹפְרִים, עָלֶיהָ יָעִיר.</p>
</blockquote>

<blockquote>
<p>אֶל שֻׁלְחַן הַמִּכְתָּב הַשַּׁחַר יִמְצָאֶנּוּ</p>
</blockquote>

<blockquote>
<p>וּלְדוֹרְשָׁיו יִמָּצֵא עַד עֶשֶׂר שָׁעוֹת.</p>
</blockquote>

<blockquote>
<p>מֵאָז עַד הַצָּהֳרַיִם בִּמְעוֹנוֹ אֵינֶנּוּ,</p>
</blockquote>

<blockquote>
<p>כִּי יָשׁוּט בָּעִיר בְּגִנְזַכִּים וּבְעֶרְכָּאוֹת,</p>
</blockquote>

<blockquote>
<p>אַחַר יֵצֵא הַשָּׂדֶה לִרְאוֹת בַּמְּלָאכָה,</p>
</blockquote>

<blockquote>
<p>וּבָעֶרֶב יָנוּחַ – יוֹם יוֹם יַעֲשֶׂה כָּכָה.</p>
</blockquote>

<br>  

<blockquote>
<p>וּבְנֻחֹה לֹא יְבַלֶּה עִתּוֹ בַּהֶבֶל,</p>
</blockquote>

<blockquote>
<p>כִּי יֶהְגֶּה בַסְּפָרִים, יִכְתּוֹב וִיחַבֵּר,</p>
</blockquote>

<blockquote>
<p>יִקְרָא כִתְבֵי-הָעֵת, יִפְרֹט עַל נֵבֶל,</p>
</blockquote>

<blockquote>
<p>אוֹ בְּמוֹשַׁב חַכְמֵי לֵב נְגִידִים יְדַבֵּר;</p>
</blockquote>

<blockquote>
<p>אוֹ בְּגִנַּת הַבִּיתָן יֵצֵא לָשֹוּחַ,</p>
</blockquote>

<blockquote>
<p>אוֹ כִּי יַחֲלִיץ בַּת-עֵינוֹ בִּשְׁפוֹפֶרֶת,</p>
</blockquote>

<blockquote>
<p>יַעֲמֹד עַל יַד הַחַלּוֹן הַפָּתוּחַ,</p>
</blockquote>

<blockquote>
<p>יַשְׁגִּיחַ אֶל הָעוֹבְרִים בִּרְחוֹב הַקֶּרֶת,</p>
</blockquote>

<blockquote>
<p>וּבְקִמְטֵי מֵצַח אִישׁ וּבְנִטְפֵי זֵעַת אַפָּיו</p>
</blockquote>

<blockquote>
<p>יִקְרָא כַּעַס עִנְיָנוֹ, יִרְאֶה רִיב שַׂרְעַפָּיו.</p>
</blockquote>

<br>  

<blockquote>
<p>וַיַּרְא אֵשֶׁת יְפַת-מַרְאֶה רַכָּה בַּשָּׁנִים</p>
</blockquote>

<blockquote>
<p>נֹכַח פֶּתַח בֵּיתוֹ בַּחֲנוּת יוֹשָׁבֶת;</p>
</blockquote>

<blockquote>
<p>וַיַּרְא כִּי בְּבוֹא אִישׁ לִקְנוֹת תַּצְהִיל לוֹ פָנִים</p>
</blockquote>

<blockquote>
<p>וּבְצֵאתוֹ יִקְבְּצוּ פָארוּר, יִתְּנוּ עַצָּבֶת.</p>
</blockquote>

<blockquote>
<p>וַיִּרְאֶהָ יוֹשֶׁבֶת שְׂמֹאלָהּ תַּחַת</p>
</blockquote>

<blockquote>
<p>רֹאשָׁהּ וִימִינָה טִפְּחָה עוֹלָלֶיהָ,</p>
</blockquote>

<blockquote>
<p>וּבְרַחֲמִים גְּדוֹלִים אֲלֵיהֶם מַשְׁגַּחַת</p>
</blockquote>

<blockquote>
<p>וּדְמָעוֹת נִגָּרוֹת מֵרִיסֵי עֵינֶיהָ;</p>
</blockquote>

<blockquote>
<p>וַיִּשְׁאַל: &#8220;מִי זֹאת הָאִשָּׁה הַהֲגוּנָה?&#8221;</p>
</blockquote>

<blockquote>
<p>וַיַּעֲנוּהוּ: &#8220;&#8221;הִיא בַּת-שׁוּעַ הָעֲגוּנָה!&quot;</p>
</blockquote>

<br>  

<blockquote>
<p>רַבִּים לַמָּרוֹם מִכְשׁׂלִים וּפְגָעִים</p>
</blockquote>

<blockquote>
<p>הַנְּכוֹנִים לִבְחִיר-הַיְּצוּרִים בָּאָרֶץ;</p>
</blockquote>

<blockquote>
<p>מִי יִשָּׂא רֹאשׁ מִשְׁלַחַת מַלְאֲכֵי רָעִים,</p>
</blockquote>

<blockquote>
<p>יִפְרְצוּהוּ כָּל יָמָיו פֶּרֶץ עַל פָּרֶץ?</p>
</blockquote>

<blockquote>
<p>כָּל נֶגַע, כָּל מַחֲלָה, קָלוֹן וּקְצָפָה,</p>
</blockquote>

<blockquote>
<p>מִסְכֵּנוּת וָחֹסֶר, נִקְיוֹן שִׁנַּיִם,</p>
</blockquote>

<blockquote>
<p>קִנְאָה וְשִׂנְאָה, פַּלָּצוּת, זַלְעָפָה,</p>
</blockquote>

<blockquote>
<p>לֵב רַגָּז, מַר נֶפֶשׁ, כִּלְיוֹן עֵינַיִם,</p>
</blockquote>

<blockquote>
<p>וּלְאִשָּׁה עִבְרִיָּה עוֹד נֶגַע אַחַד:</p>
</blockquote>

<blockquote>
<p>&#8220;הָעִגּוּן&#8221; – הַכֹּל יָכִיל וְכוֹלְלָם יָחַד.</p>
</blockquote>

<br>  

<blockquote>
<p>אֶל שֵׁמַע שֵׁם זֶה אָחֲזָה פַאבִּי חַלְחָלָה</p>
</blockquote>

<blockquote>
<p>וַיִּכָּמְרוּ רַחֲמָיו לְחֻמְלָה אֵלֶיהָ,</p>
</blockquote>

<blockquote>
<p>כִּי שָׁעַר בְּנַפְשׁוֹ נֶפֶשׁ הָאֻמְלָלָה</p>
</blockquote>

<blockquote>
<p>וַיֹּאמֶר לִרְאוֹתָהּ לָדַעַת חַיֶּיהָ.</p>
</blockquote>

<blockquote>
<p>עַל כֵּן בָּא בַחֲנוּתָהּ לְמִקְנָה וּלְקִנְיָן,</p>
</blockquote>

<blockquote>
<p>וּכְדַבְּרוֹ עִמָּהּ שִׁסַּע אוֹתָהּ בִּדְבָרִים</p>
</blockquote>

<blockquote>
<p>וַיַּשִּׂיאָהּ בִּצְדִּיָּה מֵעִנְיָן לְעִנְיָן,</p>
</blockquote>

<blockquote>
<p>וְהִיא עָנַתְהוּ נְכֹחוֹת בְּפִי יְשָׁרִים,</p>
</blockquote>

<blockquote>
<p>וּמִמֶּתֶק אֲמָרֶיהָ מֵעֲצַת נָפֶשׁ</p>
</blockquote>

<blockquote>
<p>הֵבִין כִּי אֶבֶן חֵן לְפָנָיו מְגוֹלָלָה בָּרֶפֶשׁ,</p>
</blockquote>

<br>  

<blockquote>
<p>בַּלַּיְלָה הַהוּא שְׁנַת פַאבִּי נָדָדָה</p>
</blockquote>

<blockquote>
<p>וַיִּתְהַפֵּךְ מִצַּד אֶל צַד עַל מִשְׁכָּבוֹ,</p>
</blockquote>

<blockquote>
<p>כִּי תְּמוּנַת הָעֲגוּנָה נֶגְדּוֹ עָמָדָה</p>
</blockquote>

<blockquote>
<p>וַתְּגָרֵשׁ שֵׁנָה מֵעֵינָיו, מְנוּחָה מִלְּבָבוֹ.</p>
</blockquote>

<blockquote>
<p>גַּם שְׁנַת בַּת-שׁוּעַ נִגְזְלָה הַפָּעַם!</p>
</blockquote>

<blockquote>
<p>בַּפַּעַם הָרִאשׁוֹנָה בִּימֵי מְרוּדֶיהָ</p>
</blockquote>

<blockquote>
<p>דִּבֵּר אִתָּהּ טוֹבוֹת אִישׁ תָּם בַּעַל-טַעַם</p>
</blockquote>

<blockquote>
<p>וּבְלֵב דּוֹאֵג שָׁאַל עַל אוֹדוֹתֶיהָ.</p>
</blockquote>

<blockquote>
<p>הַנְּפָשׁוֹת הַטְּהוֹרוֹת עוֹד לֹא יָדְעוּ מְאוּמָה</p>
</blockquote>

<blockquote>
<p>מַה-יִּגְזֹל בַּלֵּילוֹת מֵעֵינָם תְּנוּמָה.</p>
</blockquote>

<br>  

<blockquote>
<p>וַיּוֹסֵף פַאבִּי לָבוֹא לְעִתִּים מְזֻמָּנוֹת</p>
</blockquote>

<blockquote>
<p>בַּחֲנוּת בַּת-שׁוּעַ בִּרְאוֹת כִּי אִישׁ אָיִן;</p>
</blockquote>

<blockquote>
<p>יָבוֹא לִקְנוֹת מֶרְקָחִים וּמִגְדָּנוֹת</p>
</blockquote>

<blockquote>
<p>וַיִּקְנֶה לִבָּהּ בְּחִכּוֹ הַטּוֹב מִיָּיִן.</p>
</blockquote>

<blockquote>
<p>וַתְּסַפֵּר לוֹ בַּת-שׁוּעַ בְּהִתְגַּלּוּת לִבָּהּ</p>
</blockquote>

<blockquote>
<p>אֶת רֹעַ מַעֲמָדָהּ זֶה כִשְׁנָתָיִם,</p>
</blockquote>

<blockquote>
<p>כִּי בַעֲלָהּ אֲשֶׁר נְשָׂאָהּ בְּעוֹדָהּ בְּאִבָּה</p>
</blockquote>

<blockquote>
<p>עֲזָבָהּ בְּחֹסֶר כֹּל וִילָדֶיהָ הַשְּׁנָיִם.</p>
</blockquote>

<blockquote>
<p>וַתּוֹסֶף לֵאמֹר כִּי עַל דַּעַת הַקָּהָל</p>
</blockquote>

<blockquote>
<p>נִמְצָא אִישָׁהּ כָּעֵת בְּעִיר לִיוֶורְפָּאל.</p>
</blockquote>

<br>  

<blockquote>
<p>וּלְפַאבִּי מוֹדָע בְּלִיוֶורְפָּאל וּשְׁמוֹ &#8220;שָׂשֹוֹן&#8221;</p>
</blockquote>

<blockquote>
<p>הַמְּשַׁלֵּחַ חִשֻּׁקֵי בַרְזֶל לִמְסִלָּתוֹ,</p>
</blockquote>

<blockquote>
<p>וַיְבַקְּשֵׁהוּ לְבַקֵּשׁ אֶת הִלֵּל מִפִּרְעָתוֹן</p>
</blockquote>

<blockquote>
<p>וּכְתָם יֶרַח קִבֵּל פַאבִּי אֶת תְּשׁוּבָתוֹ,</p>
</blockquote>

<blockquote>
<p>כִּי נִמְצָא הִלֵּל בֶּן עַבְדּוֹן מִפִּרְעָתוֹן</p>
</blockquote>

<blockquote>
<p>בְּלִיוֶורְפָּאל רוֹכֵל הַמַּחֲזִיר בָּעֲיָרוֹת,</p>
</blockquote>

<blockquote>
<p>וְהִנּוֹ יוֹרֵד בָּאֳנִיָּה &#8220;נָחָשׁ עֲקַלָּתוֹן&#8221;</p>
</blockquote>

<blockquote>
<p>הַהוֹלֶכֶת בְּעוֹד חֹדֶשׁ לְאִיֵּי עֲצָרוֹת,</p>
</blockquote>

<blockquote>
<p>וּלְאִשְׁתּוֹ סֵפֶר-כְּרִיתוּת לִשְׁלוֹחַ יֵאוֹת</p>
</blockquote>

<blockquote>
<p>אִם תִּשְׁקוֹל עַל יָדוֹ כֶּסֶף חֲמֵשׁ מֵאוֹת.</p>
</blockquote>

<br>  

<blockquote>
<p>אֶת כָּל זֶה לְבַת-שׁוּעַ פַאבִּי לֹא מִלֵּל</p>
</blockquote>

<blockquote>
<p>וְעוֹד בַּיּוֹם הַהוּא נָתַן צַו אֶל מַכָּרוֹ</p>
</blockquote>

<blockquote>
<p>לִשְׁקוֹל אֶת הַכֶּסֶף הַמְתֻכָּן עַל יַד הִלֵּל</p>
</blockquote>

<blockquote>
<p>וּלְתָפְשׂוֹ בַכָּף לִבְלִי-יַחֵל דְּבָרוֹ.</p>
</blockquote>

<blockquote>
<p>וּכְתָם יֶרַח קִבֵּל פַאבִּי מִלִּיוֶורְפָּאל</p>
</blockquote>

<blockquote>
<p>יְדִיעָה נִצַּחַת עַל פִּי &#8220;הַטֵּלִיגְרַף&#8221;</p>
</blockquote>

<blockquote>
<p>כִּי עָשָׂה מַכָּרוֹ כָּל אֲשֶׁר שָׁאָל,</p>
</blockquote>

<blockquote>
<p>וּבוֹ בַיּוֹם כָּתַב הִלֵּל בְּבֵית הָרַב</p>
</blockquote>

<blockquote>
<p>גֵּט-פִּטּוּרִין לְאִשְׁתּוֹ כַּדִּין וְכַהֲלָכָה</p>
</blockquote>

<blockquote>
<p>וַיִּמְסְרֵהוּ בִּידֵי הַשָּׁלִיחַ לְהוֹלָכָה.</p>
</blockquote>

<br>  

<blockquote>
<p>עַתָּה בָּא פַאבִּי אֶל בַּת-שׁוּעַ שָׂמֵחַ</p>
</blockquote>

<blockquote>
<p>וַיְּבַשְּׂרֶהָ כִּי קָרוֹב יוֹם גְּאֻלָּתָהּ,</p>
</blockquote>

<blockquote>
<p>וּמְשׂוֹשׂ לֵב &#8220;הָעֲגוּנָה&#8221; מִי זֶה יְשׂוֹחֵחַ!</p>
</blockquote>

<blockquote>
<p>אַךְ מִי יְשָׁעֵר תֹּקֶף אָשְׁרָהּ וְשִׂמְחָתָהּ</p>
</blockquote>

<blockquote>
<p>בִּכְרֹעַ פַאבִּי פִּתְאֹם לְפָנֶיהָ בֶּרֶךְ</p>
</blockquote>

<blockquote>
<p>וּבְקוֹל יוֹנִים יוֹצֵא מֵעִמְקֵי הַנֶּפֶשׁ</p>
</blockquote>

<blockquote>
<p>הִתְחַנֵּן לָהּ: &quot;בַּת-שׁוּעַ יִקְרַת הָעֶרֶךְ,</p>
</blockquote>

<blockquote>
<p>הֲיִי נָא לִי לְאִשָּׁה בְּצֵאתֵךְ לַחֹפֶשׁ!</p>
</blockquote>

<blockquote>
<p>כָּל יָמַיִךְ רֵישׁ וּמְרוֹרִים תִּשְׂבָּעִי</p>
</blockquote>

<blockquote>
<p>וּבְחֵיקִי כָּרָאוּי לָךְ אָשְׁרֵךְ תִּמְצָאִי&quot;.</p>
</blockquote>

<br>  

<blockquote>
<p>הֵרֹמוּ מִזֶּה, נָשִׁים מַטִּילוֹת אֶרֶס,</p>
</blockquote>

<blockquote>
<p>בְּנוֹת &#8220;צְאֶינָה וּרְאֶינָה&#8221;, בְּנוֹת &#8220;קָרְבַּן מִנְחָה&#8221;,</p>
</blockquote>

<blockquote>
<p>הִבָּדְלוּ שׁׂעֲרֵי שָׁמַיִם, מְרַגְּלֵי חֶרֶשׁ,</p>
</blockquote>

<blockquote>
<p>מְהַדּוּרֵי מִלֵּי וּמְלַחֲכֵי פִינְכָא!</p>
</blockquote>

<blockquote>
<p>שְׂפַת הַנְּשָׁמוֹת, לְשׁוֹן הָאַהֲבָה, לֹא תֵדָעוּ,</p>
</blockquote>

<blockquote>
<p>פֶּן תְּמַלְּאוּ חֻצוֹת אַיָּלוֹן רָכִיל וְדִבָּה,</p>
</blockquote>

<blockquote>
<p>עֵת אַחֲרֵי הַדֶּלֶת וְהַמְּזוּזָה תִּשְׁמָעוּ</p>
</blockquote>

<blockquote>
<p>אֶת בַּת-שׁוּעַ עוֹנָה לְפַאבִּי בְּחִבָּה:</p>
</blockquote>

<blockquote>
<p>&quot;הַמְּנַצֵּחַ בַּקְּרָב יִשָּׂא שִׁבְיֵהוּ –</p>
</blockquote>

<blockquote>
<p>אֲמָתְךָ אֲנִי, פַאבִּי!&quot; – וַתִּשָּׁקֵהוּ.</p>
</blockquote>

<br>  

<blockquote>
<p>עוֹד שָׁבֻעִים אַרְבָּעָה, כִּי כֵן יֵלֶךְ</p>
</blockquote>

<blockquote>
<p>הַהוֹלֵךְ מִלִּיוֶורְפָּאל עַד אַיָּלוֹן,</p>
</blockquote>

<blockquote>
<p>שְׁנַיִם בָּאֳנִיָּה וּשְׁנַיִם בְּדֶרֶךְ הַמֶּלֶךְ,</p>
</blockquote>

<blockquote>
<p>אִם לֹא יִמְצָא עַל דַּרְכּוֹ שָׂטָן וְכִשָּׁלוֹן;</p>
</blockquote>

<blockquote>
<p>אֶת הַיָּמִים הָאֵלֶּה בְּכִלְיוֹן עֵינַיִם</p>
</blockquote>

<blockquote>
<p>סִפְּרוּ הַנֶּאֱהָבִים כִּימֵי הָעֹמֶר.</p>
</blockquote>

<blockquote>
<p>בֵּין כֹּה תֵּאֲרוּ לָמוֹ עֲתִידוֹת הַחַיִּים,</p>
</blockquote>

<blockquote>
<p>וּבַת-שׁוּעַ שָׁבָה וַתִּפְרַח כַּתֹּמֶר,</p>
</blockquote>

<blockquote>
<p>וּכְחַכֵּי עַם עוֹלָם לְבִיאַת מָשִׁיחַ</p>
</blockquote>

<blockquote>
<p>כֵּן חִכּוּ שְׁנֵיהֶם לְיוֹם בּוֹא הַשָּׁלִיחַ.</p>
</blockquote>

<br>  

<blockquote>
<p>וּפַאבִּי הֶחֱלִיט בְּגָמְרוֹ אֶת הַמְּלָאכָה</p>
</blockquote>

<blockquote>
<p>לְהָחֵל מֵאֵלָיו לִבְנוֹת בַּמְּסִלּוֹת</p>
</blockquote>

<blockquote>
<p>וּלְהַעְתִּיק אָהֳלוֹ אֶל עִיר הַמַּמְלָכָה</p>
</blockquote>

<blockquote>
<p>וּלְכוֹנֵן שָׁם בֵּיתוֹ בְּמַעַרְכֵי תְהִלּוֹת.</p>
</blockquote>

<blockquote>
<p>כָּל זֶה הוֹדָה לָהּ וּבְחֻבּוֹ לֹא טָמָן,</p>
</blockquote>

<blockquote>
<p>אַף הִיא הָיְתָה מִתְכַּוֶּנֶת לִגְמוֹר אֶת דַּעְתּוֹ</p>
</blockquote>

<blockquote>
<p>לָתֵת יְלָדֶיהָ עַל יַד פַּדְגּוֹג אֳמָן</p>
</blockquote>

<blockquote>
<p>וּלְהִכּוֹן לַעֲקֶרֶת הַבַּיִת בְּשַׁעְתּוֹ,</p>
</blockquote>

<blockquote>
<p>וּלְמַלֹּאת חֶסְרוֹן גִּדּוּלָהּ בֵּית חֵפֶר</p>
</blockquote>

<blockquote>
<p>לִלְמוֹד נַגֵּן וּכְתוֹב, לָשׁוֹן וָסֵפֶר.</p>
</blockquote>

<br>  

<blockquote>
<p>בֵין כֹה נִמְצָא כָתוּב בְּכִתְבֵי-הָעִתִּים</p>
</blockquote>

<blockquote>
<p>כִּי אֳנִיַּת הַסּוֹחֲרִים &#8220;נָחָשׁ עֲקַלָּתוֹן&#8221;</p>
</blockquote>

<blockquote>
<p>נִשְׁבְּרָה אֶל הַסֶּלַע עַל חוֹף אִי כִתִּים</p>
</blockquote>

<blockquote>
<p>וְכָל קְהָלָהּ אָבַד בַּיָּם בְּיוֹם הָאָסוֹן.</p>
</blockquote>

<blockquote>
<p>שָׁמְעָה בַת-שׁוּעַ וַתֵּרֵד בַּדְּמָעוֹת</p>
</blockquote>

<blockquote>
<p>עַל אִישָׁהּ הָאֻמְלָל כִּי קֻמַּט פֶּתַע,</p>
</blockquote>

<blockquote>
<p>וּבְלֵב נָמֵס הוֹדְתָה לְאֵל הַמּושָׁעוֹת,</p>
</blockquote>

<blockquote>
<p>עַל הֲחִישׁוֹ בְעִתָּהּ לָהּ פְּדוּת וָיֶשַׁע,</p>
</blockquote>

<blockquote>
<p>כִּי לוּלֵא שָׁלַח אֶת פַאבִּי לִקְרָאתָהּ</p>
</blockquote>

<blockquote>
<p>כִּי עַתָּה הָיְתָה צְרוּרָה עַד בּוֹא חֲלִיפָתָהּ.</p>
</blockquote>

<br>  

<blockquote>
<p>וּבְיוֹם עֶרֶב שַׁבָּת פַּרְשַׁת כִּי-תָבוֹא</p>
</blockquote>

<blockquote>
<p>(הָהּ, יוֹם מוּכָן לְפֻרְעָנוּת!) אַחַר הַצָּהֳרָיִם</p>
</blockquote>

<blockquote>
<p>בָּא הַשָּׁלִיחַ וַיָּבֵא מִכְתָּבוֹ –</p>
</blockquote>

<blockquote>
<p>אַךְ הָרַב דְּמָתָא כְּבָר יָצָא הַמָּיִם;</p>
</blockquote>

<blockquote>
<p>עַל כֵּן קָבַע יוֹם הָרִאשׁוֹן בַּשָּׁבוּעַ</p>
</blockquote>

<blockquote>
<p>לִמְסִירַת הַגֵּט. בֵּין כֹּה הָמָה הַקָּרֶת</p>
</blockquote>

<blockquote>
<p>לַשְּׁמוּעָה הַבָּאָה כִּי הָעֲגוּנָה בַת-שׁוּעַ</p>
</blockquote>

<blockquote>
<p>קִבְּלָה גֵּט-פְּטוּרִין וּלְכָל אָדָם מֻתֶּרֶת.</p>
</blockquote>

<blockquote>
<p>וּמְשׂוֹשׂ לֵב בַּת-שׁוּעַ וּפַאבִּי עָתָּה –</p>
</blockquote>

<blockquote>
<p>שָׁעֵר בְּנַפְשְׁךָ, קוֹרְאִי, אִם בַּעַל נֶפֶשׁ אָתָּה.</p>
</blockquote>

<br>  

<blockquote>
<p>אַךְ מַה-תִּקְוַת אֱנוֹשׁ, מָה הַתּוֹחֶלֶת,</p>
</blockquote>

<blockquote>
<p>אִם סָבִיב יְבַעֲתֻהוּ נַחֲלֵי בְלִיָּעַל!</p>
</blockquote>

<blockquote>
<p>הֲתֵדַע הָרִמָּה בַּדֶּשֶׁא זוֹחֶלֶת</p>
</blockquote>

<blockquote>
<p>אֵי מִזֶּה עָלֶיהָ הַמֵּפִיץ יָעַל?</p>
</blockquote>

<blockquote>
<p>אִם עֵין אֵל לִבְרוּאָיו וְרַחֲמָיו עַל כָּל מַעֲשָׂיו</p>
</blockquote>

<blockquote>
<p>וּבְחָכְמָה יָסַד אֶרֶץ וּבִצְדָקָה,</p>
</blockquote>

<blockquote>
<p>אֲהָהּ, רֹעַ לֵב אָדָם, סִכְלוּת מְתֵי-שָׁוְא</p>
</blockquote>

<blockquote>
<p>יַשְׁחִיתוּ רַחֲמָיו וִימַלְּאוּהָ צְעָקָה.</p>
</blockquote>

<blockquote>
<p>אוֹי אוֹי לָךְ, בַּת-שׁוּעַ, גַּם לָךְ, נֶפֶשׁ זַכָּה,</p>
</blockquote>

<blockquote>
<p>הִקְדִּימוּ רוֹפְאֵי אֱלִל לָרְפוּאָה הַמַּכָּה.</p>
</blockquote>

<br>  

<h2 id="ו">ו</h2>

<blockquote>
<p>לְפָנִים בְּיִשְׂרָאֵל בִּהְיוֹת הַתּוֹרָה אוֹר,</p>
</blockquote>

<blockquote>
<p>לֹא קַרְדֹּם לַחְפֹּר בּוֹ, לֹא חֹטֶר גַּאֲוָה,</p>
</blockquote>

<blockquote>
<p>הָיוּ הַגְּאוֹנִים מְתֵי מִסְפָּר בְּכָל דֹּר וָדֹר,</p>
</blockquote>

<blockquote>
<p>כֻּלָּם אַנְשֵׁי קֹדֶשׁ וּשְׁמָם לָהֶם נַאֲוָה;</p>
</blockquote>

<blockquote>
<p>עַתָּה – מִסְפַּר הָרַבָּנִים הָיוּ הַגְּאוֹנִים</p>
</blockquote>

<blockquote>
<p>עַד כִּי בְשֵׁם זֶה יִתְקַלְּסוּ הַצְּעִירִים.</p>
</blockquote>

<blockquote>
<p>אַף יֵשׁ לָנוּ גְּאוֹנִים מִגְּאוֹנִים שׁוֹנִים:</p>
</blockquote>

<blockquote>
<p>גְּאוֹנִים אֲמִתִּים וּגְאוֹנִים אַדִּירִים</p>
</blockquote>

<blockquote>
<p>וּגְאוֹנֵי גְּאוֹנִים, שְׁנִיִּם וּשְׁלִישִׁים,</p>
</blockquote>

<blockquote>
<p>וּמְאוֹרוֹת וּנְשָׁרִים, עַמּוּדִים, פַּטִּישִׁים.</p>
</blockquote>

<br>  

<blockquote>
<p>וּבְאַיָּלוֹן רַב מִמַּדְרֵגָה הַמְּעֻלָּה,</p>
</blockquote>

<blockquote>
<p>לֹא גָּאוֹן פָּשׁוּט אַךְ גָּאוֹן נֶאְדָּרִי,</p>
</blockquote>

<blockquote>
<p>אֶחָד הַמְּיוּחָד מִיחִידֵי הַסְּגֻלָּה</p>
</blockquote>

<blockquote>
<p>וּכְבוֹד שֵׁם תִּפְאַרְתּוֹ: רַב וָפְסִי הַכֻּזָרִי.</p>
</blockquote>

<blockquote>
<p>&#8220;וָפְסִי&#8221; יִקְרְאוּהוּ כִּי כֵן שְׁמוֹ בְּיִשְׂרָאֵל,</p>
</blockquote>

<blockquote>
<p>אַךְ מַדּוּעַ &#8220;כֻּזָרִי&#8221; שֵׁם מִשְׁפַּחְתּוֹ?</p>
</blockquote>

<blockquote>
<p>הַאֻמְנָם אָבִיו תַּתַּרִי מִזֶּרַע יִשְׁמָעֵאל?</p>
</blockquote>

<blockquote>
<p>לַחֲלִיט אֶת זֹאת לֹא אֶתֵּן חִכִּי לַחֲטוֹא,</p>
</blockquote>

<blockquote>
<p>אֲבָל כְּבָר שָׁמַעְנוּ מִפִּי דֹרְשֵׁי רְשׁוּמוֹת</p>
</blockquote>

<blockquote>
<p>כִּי בָא סַנְחֵרִיב וּבִלְבֵּל הָאֻמּוֹת.</p>
</blockquote>

<br>  

<blockquote>
<p>אַךְ נִשְׁמַת רַב וָפְסִי וַדַּאי תַּתַּרִית,</p>
</blockquote>

<blockquote>
<p>אֵין בָּהּ אַף אַחַת מִן הַמִּדּוֹת הַמְּשֻׁבָּחוֹת</p>
</blockquote>

<blockquote>
<p>שֶׁנִּצְטַיְּנוּ בָּהֶן זֶרַע קֹדֶשׁ, בְּנֵי בְרִית:</p>
</blockquote>

<blockquote>
<p>עַל מָמוֹן יִשְׂרָאֵל עֵינוֹ לֹא תָחוֹס,</p>
</blockquote>

<blockquote>
<p>דֶּרֶךְ שָׁלוֹם לֹא יֵדָע, חֶמְלָה לוֹ זָרָה;</p>
</blockquote>

<blockquote>
<p>יֵדַע רַק חֲרוֹב וְהַחֲרֵם, הַטְרִיף וֶאֱסוֹר;</p>
</blockquote>

<blockquote>
<p>וּבִבְקִיאוּתוֹ בְּפוֹסְקִים וּבִגְמָרָא</p>
</blockquote>

<blockquote>
<p>בְּרַאֲיוֹת לִפְסָקָיו לֹא יָדַע מַחֲסוֹר,</p>
</blockquote>

<blockquote>
<p>וַיֵּצֵא לוֹ שֵׁם כְּרֹאשׁ הַמַּחֲמִירִים,</p>
</blockquote>

<blockquote>
<p>וַיִּמָּנֶה בֵּין הַגְּאוֹנִים הָאַדִּירִים.</p>
</blockquote>

<br>  

<blockquote>
<p>בַּיּוֹם הָרִאשׁוֹן לְסֵדֶר &#8220;נִצָּבִים&#8221;</p>
</blockquote>

<blockquote>
<p>קָרָא רַב וָפְסִי אֵלָיו אֶת שְׁנֵי דַיָּנָיו,</p>
</blockquote>

<blockquote>
<p>וַיִּפְתַּח הָאֶחָד אֶת צְרוֹר הַמִּכְתָּבִים</p>
</blockquote>

<blockquote>
<p>וַיּוֹצֵא אֶת הַגֵּט וַיִּקְרָאֵהוּ לְפָנָיו:</p>
</blockquote>

<blockquote>
<p>&quot;הַכֹּל כַּהֲלָכָה, – אָמַר – כָּל רֵעוּתָא אָיִן;</p>
</blockquote>

<blockquote>
<p>הַשָּׁלִיחַ יוּכַל לְמָסְרוֹ אֶל הַנִּגְרֶשֶׁת&quot;.</p>
</blockquote>

<blockquote>
<p>אַךְ כִּמְעַט שָׂם רַב וָפְסִי בַּגֵּט עַיִן</p>
</blockquote>

<blockquote>
<p>קָרָא אֶל הַשָּׁלִיחַ: אַל תִּקְרַב לָגֶשֶׁת!</p>
</blockquote>

<blockquote>
<p>הֲטֶרֶם תִּרְאוּ כִּי הַגֵּט אֵינֶנּוּ כָּשֵׁר:</p>
</blockquote>

<blockquote>
<p>הַשֵּׁם הִלֵּל כָּתוּב בּוֹ בְּלִי יוּ&quot;ד, חָסֵר.</p>
</blockquote>

<br>  

<blockquote>
<p>הַדַּיָּן הַקּוֹרֵא, מְקֻבָּל, יוֹדֵעַ חֵ&quot;ן,</p>
</blockquote>

<blockquote>
<p>הֶחֱלִיט עַל פִּי &#8220;הָאֲרִ&#8221;י&quot; כִּי הִלֵּל נִכְתָּב חָסֵר,</p>
</blockquote>

<blockquote>
<p>גַּם הַשֵּׁנִי עַל פִּי &#8220;בֶּדֶק הַבַּיִת&#8221; אָמַר כֵּן –</p>
</blockquote>

<blockquote>
<p>וּשְׁנֵיהֶם גִּלּוּ דַּעְתָּם כִּי הַגֵּט כָּשֵׁר,</p>
</blockquote>

<blockquote>
<p>אַךְ רַב וָפְסִי הֶחֱלִיט כִּי הִלֵּל מָלֵא</p>
</blockquote>

<blockquote>
<p>כְּדַעַת הַזַּ&#8220;ם וְהַסַּ&#8221;ם עַל פִּי הַשֻּׁלְחָן-עָרוּךְ,</p>
</blockquote>

<blockquote>
<p>וַיִּגְעַר בָּם וַיֹּאמֶר כִּי בְּעֵינָיו יִפָּלֵא</p>
</blockquote>

<blockquote>
<p>אֵיךְ שָׁכְחוּ גַּם שְׁנֵיהֶם פְּסַק-דִּין עָרוּךְ.</p>
</blockquote>

<blockquote>
<p>וּבְכֵן עָמַד עַל דַּעְתּוֹ כַּדָּרְבָן וּכְעֵץ שָׁתוּל</p>
</blockquote>

<blockquote>
<p>וַיִּקְרָא בְּקוֹל גָּדוֹל יְהוּדִית: &#8220;הַגֵּט פָּסוּל!&#8221;</p>
</blockquote>

<br>  

<blockquote>
<p>נֶגַע צָרַעַת כִּי תִהְיֶה בָאָדָם,</p>
</blockquote>

<blockquote>
<p>כָּל חֹלִי כָּל מַדְוֶה כִּי יַשִּׂיגֵהוּ,</p>
</blockquote>

<blockquote>
<p>יֵשׁ רוֹפְאִים בָּאָרֶץ וּקְסָמִים בְּיָדָם,</p>
</blockquote>

<blockquote>
<p>יֵשׁ תִּקְוָה לַחוֹלִים כִּי יִוָּשֵׁעוּ;</p>
</blockquote>

<blockquote>
<p>כִּי יֶחֱטָא אִישׁ לָאִישׁ אוֹ אִישׁ לֵאלֹהַּ</p>
</blockquote>

<blockquote>
<p>וּפִלְלוֹ הַשּׁוֹפֵט מִכְּדֵי רִשְׁעָתוֹ,</p>
</blockquote>

<blockquote>
<p>יֵשׁ שׁוֹפֵט אַחֵר גָּבֹהַּ עַל גָּבֹהַּ</p>
</blockquote>

<blockquote>
<p>וִישַׁנֶּה דִּין הַנִּשְׁפָּט כִּי תָבוֹא צַעֲקָתוֹ;</p>
</blockquote>

<blockquote>
<p>אַךְ דָּבָר מִפִּי הָרַב – מִי יְשַׁנֵּהוּ,</p>
</blockquote>

<blockquote>
<p>וּלְמִי יִפְנוּ הָאוֹבְדִים וִישַׁוֵּעוּ??</p>
</blockquote>

<br>  

<blockquote>
<p>כְּכַדּוּר עוֹפֶרֶת יֻטָּל מִכְּלִי קְרָב</p>
</blockquote>

<blockquote>
<p>בַּאֲשֶׁר יִפְגַּע שָׁם הֶרֶג וְאַבְדָן וָמָוֶת,</p>
</blockquote>

<blockquote>
<p>כֵּן נָגַע דִּבּוּר מְפוֹצֵץ זֶה מִפִּי הָרָב</p>
</blockquote>

<blockquote>
<p>בִּלְבַב הָאֻמְלָלָה שָׁמָּה יוֹשָׁבֶת.</p>
</blockquote>

<blockquote>
<p>אֵיךְ הָיְתָה כְּרֶגַע כָּל תִּקְוָתָהּ לִשְׁאִיָּה!</p>
</blockquote>

<blockquote>
<p>פִּתְאֹם אֲחָזָהּ הַשָּׁבָץ וַתִּלָּפֶת</p>
</blockquote>

<blockquote>
<p>וּבְקוֹל כַּנְּשָׁמָה הַיּוֹצֵאת מִן הַגְּוִיָּה</p>
</blockquote>

<blockquote>
<p>נָפְלָה לָאָרֶץ – מֵתָה אוֹ מִתְעַלָּפֶת;</p>
</blockquote>

<blockquote>
<p>וַיִּרְמֹז הָרַב לְשַׁמָּשִׁים שְׁנַיִם</p>
</blockquote>

<blockquote>
<p>וַיִּשָּׂאֻהָ וַיּוֹצִיאֻהָ עַל כַּפָּיִם.</p>
</blockquote>

<br>  

<blockquote>
<p>כָּל הַנִּצָּבִים שָׁם הִתְבּוֹנְנוּ הָאָוֶן,</p>
</blockquote>

<blockquote>
<p>רָגְזוּ אִישׁ תַּחְתָּיו וַיְכַסֵּם צַלְמָוֶת,</p>
</blockquote>

<blockquote>
<p>כִּי גַּם נַפְשָׁם הַיְּבֵשָׁה, לִבָּם הָאָבֶן,</p>
</blockquote>

<blockquote>
<p>יָדְעוּ כִּי דִין זֶה לָהּ דִּין מִשְׁפַּט-מָוֶת.</p>
</blockquote>

<blockquote>
<p>וּבָעִיר יָצְאָה הַשְּׁמוּעָה כַּבָּרָק:</p>
</blockquote>

<blockquote>
<p>&#8220;הָעֲגוּנָה – עֲגוּנָה!&#8221; פֶּה לָפֶה הִבִּיעַ.</p>
</blockquote>

<blockquote>
<p>שָׁמַע פַאבִּי וַיִּתְעַבָּר, שִׁנָּיו חָרָק,</p>
</blockquote>

<blockquote>
<p>אַךְ הֶחֱרִישׁ כִּי יָדַע כִּי אֵין מוֹשִׁיעַ;</p>
</blockquote>

<blockquote>
<p>וּתְמִימֵי לֵב סָפְדוּ לָהּ: &quot;הוֹי אִשָּׁה מְצֵרָה,</p>
</blockquote>

<blockquote>
<p>לֹא נַחְשׁוֹל בַּיָּם טִבְּעֵךְ כִּי אִם יוּד זְעֵירָא!&quot;</p>
</blockquote>

<br>  

<h2 id="ז">ז</h2>

<blockquote>
<p>אֶבֶן כִּי יַדּוּ בִּנְהַר מִשְׁקַע מַיִם</p>
</blockquote>

<blockquote>
<p>רֶגַע יִתְגָּעֲשׁוּ מֵימָיו, יֶהֱמוּ יֶחְמָרוּ,</p>
</blockquote>

<blockquote>
<p>הָאֶבֶן תִּשְׁקַע, תֵּעָלֵם מֵעֵינָיִם</p>
</blockquote>

<blockquote>
<p>וּכְמִקֶּדֶם מֵי-מְנוּחוֹת יָצוּפוּ יִנְהָרוּ.</p>
</blockquote>

<blockquote>
<p>כֵּן גַּם הַחַיִּים בְּשֶׁצֶף זִרְמָתָם.</p>
</blockquote>

<blockquote>
<p>יוֹם אַחַר יוֹם וּשְׁלֹשָׁה חֳדָשִׁים עָבָרוּ,</p>
</blockquote>

<blockquote>
<p>כָּל הַדְּבָרִים בְּאַיָּלוֹן שָׁבוּ אֶל קַדְמָתָם</p>
</blockquote>

<blockquote>
<p>וּנְעוּרֵי בַת-שׁוּעַ עַל מַחֲלָתָהּ גָּבָרוּ,</p>
</blockquote>

<blockquote>
<p>וַתְּחִי מִקַּדַּחְתָּהּ ותֵּרֵד מִן הַמִּטָּה</p>
</blockquote>

<blockquote>
<p>אֲשֶׁר עָלְתָה עָלֶיהָ בְּיוֹם נִפְסַל גִּטָּהּ.</p>
</blockquote>

<br>  

<blockquote>
<p>מָה רַבּוּ חַסְדֵי בְנֵי עִירָהּ בַּחֲלוֹתָהּ!</p>
</blockquote>

<blockquote>
<p>כָּל הָעָם מִקָּצֶה חָרְדוּ אֵלֶיהָ,</p>
</blockquote>

<blockquote>
<p>גַּבַּאי &#8220;בִּקּוּר-חוֹלִים&#8221; יוֹם-יוֹם בָּא לִרְאוֹתָהּ</p>
</blockquote>

<blockquote>
<p>וְנָשִׁים רַחֲמָנִיּוֹת טִפְּחוּ עוֹלָלֶיהָ.</p>
</blockquote>

<blockquote>
<p>רוֹפְאֵי אֱלִל! מַה-יּוֹעִילוּ נִטְפֵי רְפוּאוֹת</p>
</blockquote>

<blockquote>
<p>לְשֶׁבֶר גָּדוֹל כַּיָּם, לְמַחֲלָה בְּלִי מְצָרִים?</p>
</blockquote>

<blockquote>
<p>רַחֲמִים וּצְדָקוֹת לֹא יַעֲשֹוּ יְשׁוּעוֹת</p>
</blockquote>

<blockquote>
<p>בְּאֶרֶץ עֵיפָתָה צַלְמָוֶת וְלֹא-סְדָרִים;</p>
</blockquote>

<blockquote>
<p>שָׁשַׁר וָטִיחַ לַשָּׁמִיר וָשַׁיִת</p>
</blockquote>

<blockquote>
<p>אִם הַנֶּגַע עוֹמֵד בְּקִירוֹת הַבַּיִת.</p>
</blockquote>

<br>  

<blockquote>
<p>עַתָּה תְּבַקֵּשׁ לָהּ בַּת-שׁוּעַ פַּרְנָסָה אַחֶרֶת,</p>
</blockquote>

<blockquote>
<p>כִּי בַּחֲלוֹתָהּ חֲנוּתָהּ מֵאֶפֶס יָד נִסְגָּרָה;</p>
</blockquote>

<blockquote>
<p>וּבְעוֹדָהּ מְבַקֶּשֶׁת הֵבִיאוּ לָהּ אִגֶּרֶת</p>
</blockquote>

<blockquote>
<p>כָּתוּב בָּהּ לֵאמֹר: &quot;אֲהוּבָתִי הַיְּקָרָה!</p>
</blockquote>

<blockquote>
<p>אִם לֹא תוּכְלִי לִהְיוֹת לִי וְגַם אֲנִי אֵלַיִךְ,</p>
</blockquote>

<blockquote>
<p>אִם לֹא תוּכְלִי לַחֲלוֹק עִמִּי הוֹנִי וּמְעוֹנִי,</p>
</blockquote>

<blockquote>
<p>הוֹאִילִי נָא אֵפוֹא וַאֲכַלְכֵּל מַחֲסוֹרַיִךְ</p>
</blockquote>

<blockquote>
<p>וְכָל צָרְכֵּךְ בַּסֵּתֶר יִנָּתֶן עַל חֶשְׁבּוֹנִי;</p>
</blockquote>

<blockquote>
<p>כִּי רַק אָז אַרְגִּיעַ, רַק אָז אֶמְצָא אֹשֶׁר,</p>
</blockquote>

<blockquote>
<p>בְּדַעְתִּי כִּי נִסְתֶּרֶת אַתְּ מֵעֹנִי וָחֹסֶר&quot;.</p>
</blockquote>

<br>  

<blockquote>
<p>&quot;לֹא, פַאבִּי, לֹא אֶקַּח חוּט וּשְׂרוֹךְ נָעַל</p>
</blockquote>

<blockquote>
<p>– הֵשִׁיבָה לוֹ הָעֲנִיָּה תְּשׁוּבָה נִצַּחַת –</p>
</blockquote>

<blockquote>
<p>אִשָּׁה בֵּית אִישָׁהּ – יָרֶב לָהּ הַבָּעַל,</p>
</blockquote>

<blockquote>
<p>אַךְ אֶתְנָן מִידֵי זָר חֶרְפָּה לָקַחַת.</p>
</blockquote>

<blockquote>
<p>אִם לֹא חָפֵץ הָאֵל כִּי אֶחְיֶה מִמְּקוֹר עִמְּךָ,</p>
</blockquote>

<blockquote>
<p>אֲדֹנָי הוּא – הַטּוֹב בְּעֵינָיו יָעַשׂ!</p>
</blockquote>

<blockquote>
<p>לֶךְ-לְךָ לְדַרְכְּךָ וֵאלֹהִים יְרוֹמִמְךָ,</p>
</blockquote>

<blockquote>
<p>גַּם אוֹתִי לֹא יַעֲזֹב, הָסֵר מִלִּבְּךָ כָּעַשׂ;</p>
</blockquote>

<blockquote>
<p>בְּזֵעַת אַפִּי אֹכַל לֶחֶם כָּל עוֹד בִּי כֹחַ</p>
</blockquote>

<blockquote>
<p>וּמִידֵי זָר מַתְּנַת חִנָּם לֹא אֶקַּח לָקֹחַ&quot;.</p>
</blockquote>

<br>  

<blockquote>
<p>&#8220;לֹא חָפֵץ הָאֵל!!&#8221; – אָבִינוּ שֶׁבַּשָּׁמַיִם,</p>
</blockquote>

<blockquote>
<p>כָּל עֲלִילוֹת בְּנֵי הָאָדָם יָגֹלּוּ אֵלֶיךָ,</p>
</blockquote>

<blockquote>
<p>וְאַתָּה חֲסִין-יָהּ, אֵל נֹשֵׂא, אֶרֶךְ-אַפַּיִם,</p>
</blockquote>

<blockquote>
<p>תֶּחֱשֶׁה מֵעוֹלָם תִּתְאַפַּק וְתָשֵׁב יָדֶךָ.</p>
</blockquote>

<blockquote>
<p>בְּשִׁמְךָ אָבוֹת וְאִמּוֹת רַחֲמֵיהֶם הִשְׁחִיתוּ</p>
</blockquote>

<blockquote>
<p>וּבְנֵיהֶם בִּידֵיהֶם בָּאֵשׁ שִׁלֵּחוּ,</p>
</blockquote>

<blockquote>
<p>בְּשִׁמְךָ כֹּהֲנֵי אָוֶן הַמְּדוּרוֹת הִצִּיתוּ</p>
</blockquote>

<blockquote>
<p>וּלְמֵאוֹת וַאֲלָפִים אָדָם זִבֵּחוּ,</p>
</blockquote>

<blockquote>
<p>וּבְשִׁמְךָ, אֵל רַחוּם, בַּעֲלֵי הַדְּרָשׁוֹת</p>
</blockquote>

<blockquote>
<p>בְּקוֹץ יוּד מֻנָּד יַהַרְגוּ כַּמָּה נְפָשׁוֹת!</p>
</blockquote>

<br>  

<blockquote>
<p>יוֹם אַחַר יוֹם וּשְׁלֹשָׁה חֳדָשִׁים בָּרָחוּ;</p>
</blockquote>

<blockquote>
<p>פַאבִּי עָזַב הָעִיר לֹא נוֹדַע אַיֵּהוּ,</p>
</blockquote>

<blockquote>
<p>רַחֲמָנִים בְּנֵי רַחֲמָנִים בַת-שׁוּעַ שָׁכָחוּ,</p>
</blockquote>

<blockquote>
<p>כֻּלָּם לְדַרְכָּם פָּנוּ, אִישׁ לְבִצְעוֹ מִקָּצֵהוּ.</p>
</blockquote>

<blockquote>
<p>רַק חוֹבְשֵׁי בֵית-הַמִּדְרָשׁ וְיוֹשְׁבֵי קְרָנוֹת,</p>
</blockquote>

<blockquote>
<p>רַק הֵם לֹא שְׁכֵחוּהָ וַתְּהִי לָהֶם לְמִלָּה,</p>
</blockquote>

<blockquote>
<p>רַק הֵם עוֹד יָשִׂיחוּ לְעִתִּים מְזֻמָּנוֹת</p>
</blockquote>

<blockquote>
<p>בָּעֲגוּנָה אֲשֶׁר עָגְבָה עַל בּוֹנֵה-הַמְּסִלָּה;</p>
</blockquote>

<blockquote>
<p>וּכְבָר הֵמִירוּ שֵׁם &#8220;הָעֲגוּנָה&#8221; בְּשֵׁם &#8220;אֵשֶׁת-אִישׁ&#8221;,</p>
</blockquote>

<blockquote>
<p>וּלְפַאבִּי קָרְאוּ פַיְבִישׁ וּלְפַיְבִישׁ – &#8220;וַי-בִּישׁ&#8221;.</p>
</blockquote>

<br>  

<blockquote>
<p>וּמְלֶאכֶת הַמְּסִלָּה כָּלִיל שָׁלֵמָה,</p>
</blockquote>

<blockquote>
<p>וּכְבָר רֶכֶב הָאֵשׁ בְּסוּפָה וּסְעָרָה</p>
</blockquote>

<blockquote>
<p>עַל מַעְגְּלֵי בַרְזֶל וּבְהוֹד נַהֲרוֹת אֵימָה</p>
</blockquote>

<blockquote>
<p>יָנִיעַ יוֹם-יוֹם אַלְפֵי אָדָם בַּכְּבָרָה.</p>
</blockquote>

<blockquote>
<p>(עַתָּה בְּבֵית-הַמִּדְרָשׁ אֶת הָעֲגוּנָה הִשְׁמִיטוּ</p>
</blockquote>

<blockquote>
<p>וּבְהִלְכַת הַמְּסִלָּה יַעֲסֹק כָּל תַּלְמִיד-בָּחוּר,</p>
</blockquote>

<blockquote>
<p>וְאַחֲרֵי שַׁקְלָא וְטַרְיָא פֶּה אֶחָד הֶחֱלִיטוּ</p>
</blockquote>

<blockquote>
<p>כִּי מְכוֹנַת הַקִּיטוֹר הִיא הַכֶּלֶב הַשָּׁחוֹר</p>
</blockquote>

<blockquote>
<p>אֲשֶׁר בּוֹ יִשְׁתַּמְּשׁוּ לִקְפִיצַת הַדֶּרֶך,</p>
</blockquote>

<blockquote>
<p>כַּכָּתוּב בְּסֵפֶר &#8220;בְּרִית מְנוּחָה&#8221; בָּאֹרֶךְ).</p>
</blockquote>

<br>  

<blockquote>
<p>וּבַחֲנוֹת הַמֶּרְכָּבָה עַל שַׁעֲרֵי אַיָּלוֹן</p>
</blockquote>

<blockquote>
<p>וְהַנּוֹסְעִים יֵצְאוּ לִסְעוֹד לִבָּם בְּחִפָּזוֹן,</p>
</blockquote>

<blockquote>
<p>תָּבֹאנָה לִקְרָאתָם מִבָּתֵּי-הַמָּלוֹן</p>
</blockquote>

<blockquote>
<p>עִבְרִיּוֹת עֲנִיּוֹת מוֹכְרוֹת כָּל מָזוֹן;</p>
</blockquote>

<blockquote>
<p>וּבְתוֹכָן אִשָּׁה אַחַת עֵינַיִם תֶּחֱזֶינָה:</p>
</blockquote>

<blockquote>
<p>יְפַת תֹּאַר מְנֻוֶּלֶת לוֹבֶשֶׁת סְחָבוֹת,</p>
</blockquote>

<blockquote>
<p>שְׂעָרָהּ הָפַךְ לָבָן אַף כִּי זְקֵנָה אֵינֶנָּה,</p>
</blockquote>

<blockquote>
<p>קוֹמָתָהּ כְּפוּפָה, עֵינֶיהָ צָבוֹת,</p>
</blockquote>

<blockquote>
<p>וַעֲרוּמִים יְחֵפִים מִשְּׁנֵי צִדֶּיהָ</p>
</blockquote>

<blockquote>
<p>יֹאחֲזוּ בִּכְנַף בִּגְדָּהּ שְׁנֵי יְלָדֶיהָ.</p>
</blockquote>

<br>  

<blockquote>
<p>&quot;מִי אַתְּ, עֲלוּבַת הַנֶּפֶשׁ, וּמָה חַיָּיִךְ?</p>
</blockquote>

<blockquote>
<p>פָּנַיִךְ יָעִידוּ כִּי לֹא לְכָךְ נוֹצַרְתְּ!</p>
</blockquote>

<blockquote>
<p>הָאֱלֹהִים אִם אֲנָשִׁים הָיוּ בְעוֹכְרַיִךְ</p>
</blockquote>

<blockquote>
<p>כִּי בָאת עַד הֲלֹם, כִּי כֹה הָשְׁבַּרְתְּ קָדַרְתְּ?&quot;</p>
</blockquote>

<blockquote>
<p>– לֹא, אַנְשֵׁי חֶסֶד, לָאֵל מֵעָוֶל חָלִילָה!</p>
</blockquote>

<blockquote>
<p>הֵן כִּשְׁרֹנוֹת טוֹבִים חַנַּנִי צוּרִי שַׁדַּי,</p>
</blockquote>

<blockquote>
<p>גַּם הַהַצְלָחָה לִי פַּעַם פָּנִים הִצְהִילָה,</p>
</blockquote>

<blockquote>
<p>כִּמְעַט הָיִיתִי בְּכָל טוֹב אֲנִי וִילָדַי</p>
</blockquote>

<blockquote>
<p>וְכִנְשֵׁי הַתַּעֲנֻגוֹת חָיִיתִי גַּם אָנִי –</p>
</blockquote>

<blockquote>
<p>אַךְ קוֹצוֹ שֶׁל יוּד הוּא הֲרָגָנִי.</p>
</blockquote>

<br>  

<p>מאריענבאד, בירח אב תרל&quot;ח.</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/7532">https://benyehuda.org/read/7532</a></div></body></html>