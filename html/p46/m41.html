<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בַּעֲלוֹת הַשַּׁחַר</title>
	<meta name="author" content="יהודה ליב גורדון"/>
</head>
<body>

<p>(במקום הקדמה)</p>

<blockquote>
<p>עוּרָה הַנֶּבֶל וְכִנּוֹר אָעִירָה שָׁחַר. (תהלים ק&quot;ח, ג).</p>
</blockquote>

<br>  

<blockquote>
<p>בִּנְעוּרַי הִסְכַּנְתִּי לָקוּם מִשְּׁנָתִי</p>

<p>בַּבֹּקֶר בַּבֹּקֶר כַּעֲלוֹת הַשָּׁחַר;</p>

<p>אָז תָּקוּם עִמִּי בַּת-שִׁירִי תַּמָּתִי</p>

<p>לֹבֶשֶׁת עֲדָנִים שַׂלְמַת בַּד צְחַר,</p>

<p>תִּתְרַפֵּק עָלַי, נִתְרֹעֲעָה נָשִׁירָה,</p>

<p>נֶהְגֶּה כַּיּוֹנִים, הַכִּנּוֹר נָעִירָה.
<br><br />
וּבְטֶרֶם יָקוּם הַיְּקוּם שַׁחֵר לַטֶּרֶף</p>

<p>מְנַסֵּר גַּלְגַּל חַמָּה בָרָקִיעַ</p>

<p>אַרְעִישׁ מֵיתְרֵי נִבְלִי, אַרְעִישׁ לֹא אֶרֶף,</p>

<p>וּזְמִיר עָרִיצִים בַּמָּרוֹם אַשְׁמִיעַ;</p>

<p>קוֹלוֹת אֱלֹהִים יִתְמַלְּטוּ, יַעֲלוּ רוֹמָה,</p>

<p>וּכְרוּבִים יִנָּשְׂאוּ וַחֲלֹמוֹת אֶחֱלֹמָה.
<br><br />
אָז שַׁרְתִּי תַּעֲנוּגִים, אַהֲבָה וִידִידֹת,</p>

<p>בִּשַּׂרְתִּי יוֹם רָצוֹן, נַחַת וָחֹפֶשׁ;</p>

<p>שַׁרְתִּי נִחֻמִים, תּוֹחֶלֶת וַעֲתִידֹת,</p>

<p>וּבַת-שִׁירִי שָׁרָה בְּכָל אַוַּת נֶפֶשׁ;</p>

<p>וּנְטִיפוֹת הַחֲרוּזִים עַל צַוְּרוֹנֶיהָ</p>

<p>נָאווּ לִלְחָיֶיהָ וּפְנֵי נְעוּרֶיהָ.
<br><br />
עוֹד עָלָה הַשַּׁחַר, עוֹד נִבְלִי עָרַכְתִּי</p>

<p>לְהַרְנִין מוֹצָאֵי בֹקֶר וּלְשׁוֹרֵר –</p>

<p>וּלְאִישׁ אַחֵר פִּתְאֹם הִנֵּה נֶהְפַּכְתִּי,</p>

<p>לֹא אוּכַל עוֹד לָשִׁיר, רַק אֵבֶל לְעוֹרֵר!</p>

<p>חֲלֹמוֹת רָעִים בַּלַּיְלָה בִּעֲתוּנִי,</p>

<p>עַיִן לָעַיִן אֶת עַמִּי הֶרְאוּנִי.
<br><br />
הֶרְאוּנִי אֶת עַמִּי בְּעֶצֶם שִׁפְלוּתוֹ</p>

<p>וּפְצָעָיו הָרַבִּים עַד לִבְלִי חֵקֶר;</p>

<p>הֶרְאוּנִי הָרִשְׁעָה וּמְקוֹר דַּלּוּתוֹ –</p>

<p>מְאַשְּׁרָיו הַמַּתְעִים וּמוֹרֵי הַשֶּׁקֶר;</p>

<p>וַיֵּצֵא לִבִּי וַתִּשָּׁפֵךְ מְרֵרָתִי,</p>

<p>וַיְהִי לְאֵבֶל כִּנּוֹרִי וּלְקִינָה שִׁירָתִי.
<br><br />
מִנִּי אָז לֹא אָשִׁיר שִׂמְחָה וָנַחַת,</p>

<p>לֹא אֲקַו לָאוֹר, לֹא אוֹחִיל לַחֹפֶשׁ;</p>

<p>אָשִׁיר יוֹם מָר, אָשׁוּר עַבְדוּת נִצַּחַת,</p>

<p>אֶחֱלֹם דִּרְאוֹן עוֹלָם, עַבְטִיט וָרֶפֶשׁ,</p>

<p>וּנְטִיפוֹת חֲרוּזַי עַל צַוַּאר שִׁירָתִי</p>

<p>הֵם עַל אָבְדַן עַמִּי נִטְפֵי דִּמְעָתִי.
<br><br />
מִנִּי אָז בַּת-שִׁירִי שְׁחוֹרָה כָּעוֹרֵב,</p>

<p>אָלָה פִּיהָ מָלֵא וּלְשׁוֹנָהּ קִינוֹת,</p>

<p>מְנַהֶמֶת כְּבַת-קוֹל מֵחָרְבוֹת הַר חֹרֵב</p>

<p>עַל הָרֹעִים הָרָעִים, עַל עַם לֹא-בִינוֹת.</p>

<p>וּתְסַפֵּר לַאדֹנָי, לַדּוֹר. מַעֲשִׂים בְּכָל יוֹם</p>

<p>נוֹגְעִים עַד הַנֶּפֶשׁ. נוֹקְבִים עַד הַתְּהוֹם.
<br><br />
עוֹד יַעֲלֶה הַשַּׁחַר לָעִיר הָאָרֶץ</p>

<p>וּלְפָרֵשׂ מֻטּוֹתָיו יִפְרֹץ רַב-פָּרֶץ,</p>

<p>וּלְזַמֵּר מַשְׂכִּיל יִקְרָא לִי וִיעִירֵנִי. –</p>

<p>הַנַּח לִי! לֹא מְשׁוֹרֵר כִּי מְקוֹנֵן הִנֵּנִי;</p>

<p>לֹא אוֹסִיף עוֹד זַמֵּר, לֹא עוֹד אָשִׁירָה,</p>

<p>רַק חָמָס אֶזְעַק, רַק אֵבֶל אָרִימָה.
<br><br />
אִם בְּאֵלֶּה חָפַצְתָּ – הִנֵּנִי, הִנֵּנִי!</p>

<p>חֶפְצְךָ חֶפְצִי וּבְרָצוֹן אַשְׁלִימֶנּוּ,</p>

<p>עַל הָרֵי יִשְׂרָאֵל בִּכְנָפֶיךָ שָׂאֵנִי,</p>

<p>וּבְשׁוֹפָר גָּדוֹל, כָּל שָׂטָן לֹא יִסְתְּמֶנּוּ,</p>

<p>מֵחֶמְלָתִי עַל עַמִּי וּמֵרַחֲמִי אוֹתָם,</p>

<p>אַגִּיד לְרֹעָיו פִּשְׁעָם וּלְמוֹרָיו חַטֹּאתָם.
<br><br />
מִמִּקְצְעוֹת הַתּוֹרָה, מִפִּנּוֹת הָעָם,</p>

<p>כָּל מוּסַר הֲבָלִים אָבֹר, אָרִימָה,</p>

<p>כָּל רֹאשׁ פְּתָנִים אַכְזָר בַּאֲשֶׁר הוּא שָׁם,</p>

<p>וּלְנֶגֶד הַשֶּׁמֶשׁ עַל נֵס אָשִׂימָה;</p>

<p>יַבִּיטוּ הַנְּשׁוּכִים – אוּלַי יֵרָפֵא לָמוֹ,</p>

<p>אִם עוֹד יֵשׁ רִפְאוּת. אִם עוֹד חַיִּים בָּמוֹ.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/41">https://benyehuda.org/read/41</a></div></body></html>