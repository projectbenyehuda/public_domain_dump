<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מזמורי יהודה</title>
	<meta name="author" content="יהודה ליב גורדון"/>
</head>
<body>

<h2 id="א">א</h2>

<blockquote>
<p>(א) מַשְׂכִּיל לִיהוּדָה בִּהְיוֹתוֹ עַל רֹאשׁ
גֵּיא־שְׁמָנִים: (ב) לַאֲדֹנָי הָאָרֶץ וּמְלֹאָהּ הַבְּרִיאָה וְכָל
הֲדָרָהּ: (ג) שֶׁמֶשׁ־צְדָקָה זֹאת יָדוֹ בָּרָאָה וּמְסִלָּה שָׂם לָהּ
בְּלֶב־הַשָּׁמָיִם: (ד) בְּיָדָהּ נָתַן מַפְתֵּחַ הֵיכַל־כְּבוֹדוֹ הִיא
תִפְקְדֶנּוּ לַבְּקָרִים: (ה) הִיא תְכַלְכֵּל כָּל מַחֲסֹרָיו מֵרֵאשִׁית
הַשָׁנָה עַד אַחֲרִית שָׁנָה: (ו) גַּם סַהַר גַּם כּוֹכָבָיו יַד אֵל
עָשָׂתָה וּמְאוֹרִים רַבִּים עַל פִּיהוּ עָמָדוּ: (ז) הַרְרֵי שָׁלוֹם
אֵלֶּה בִּדְבָרוֹ הָטְבָּעוּ וּגְבָעוֹת הַחֹגְרוֹת גִּיל וָנֹעַם: (ח)
הָרוּחַ יְהֵלִיל בִּמְרוֹם רָקִיעַ קוֹל רַעַם גְּבוּרוֹת סֹאֵן
בַּגַּלְגַּל: (ט) שָׁם נַהֲרוֹת אֵיתָן דָּכְיָם יִשָּׂאוּ וּכְמַשַּׁק
גֵּבִים מֵרֹאשׁ צוּרִים יָשֹׁקּוּ: ‏(י) פֹּה עַל עַפְרוֹת זָהָב מַעְיָן
חַי יִזַּל וְאֶל הֲמִיתוֹ תֵּכֶל כָּל נָפֶשׁ: (יא) וּבְכֻלָּם אַךְ קוֹל
אֶחָד מִתְהַלֵּךְ קוֹל אֱלֹהִים דֹּבֵר בָּם מִנִּשְׁמַת אַפּוֹ יִחְיוּ
כֻּלָּהַם: (יב) בְּכָל מַעֲשֵׂי הָאֵל חַיִּים וָחֵפֶץ כִּי אֱלֹהִים
יוֹצְרָם מְקוֹר חַיִּים הִנֵּהוּ: (יג) גַּם אֶת הָאָדָם יַד אֵל חַלָּשׂ
יָצָרָה וַתִּתְּנֵהוּ עֶלְיוֹן עַל כָּל בְּרוּאֶיהָ: ‏(יד) מָה הָאָדָם
הַלָּז בְּמֶרְחֲבֵי תֵבֵל וּמַה תֵּבֵל וּמְלֹאָהּ בְּרֹחַב לֵב הָאָדָם:
(טו) הָאָדָם מַשְׁפִּילִי לָשֶׁבֶת וּמַגְבִּיהִי לִרְאוֹת בָּאָרֶץ
וּבַשָּׁמָיִם: (טז) הוּא מַעֲמַקִּים יִשְׁכּוֹן וְנַפְשׁוֹ בַּמְּרוֹמִים
מִתְהַלָּכֶת: (יז) עַל סֻלַּם הַמֶּחְקָר יְדַלֵּג עַל הַמֶּרְחָק אֲשֶׁר
בֵּין הָאָדָם וּבֵין הָאֱלֹהִים: (יח) עַל שְׁלַבָּיו תַּעַל בִּינָתוֹ
עַד מָרוֹם וְקָדוֹשׁ עַד שׁוּלֵי אֵל מִסְתַּתֵּר: (יט) הַחָכְמָה תָּאִיר
לְפָנָיו וְהָאֱמוּנָה תַּחֲזִיק בְּיָדֵהוּ: (כ) תְּאוֹמִים מִבֶּטֶן
אֲחָיוֹת הֵנָה בְּנוֹת אֱלֹהִים לְהֵטִיב לִבְחִירוֹ: (כא) אִי לְךָ אָדָם
שֶׁתְּקָפַתְךָ פְּתַיּוּת וַתֶּקֶשׁ עָרְפְּךָ לִמְרוֹד אוֹר: (כב)
תִּתְלוֹנֵן בְּצֵל אֱמוּנַת־פְּתָאִים וְלִמְאוֹר הַחָכְמָה תַּעֲצוֹם
עָיִן: (כג) וְהָיִיתָ כִּמְמַשֵּׁשׁ בֶּאֱשׁוּן לָיִל וְכִמְהַלֵּךְ עַל
הָרֵי נָשֶׁף: (כד) אֲשֶׁר לְפֶתַע פִּתְאֹם יִתְנַגְּפוּ רַגְלָיו וְכָל
מִשְׁעֶנֶת לֹא תוֹעִילֶנּוּ: (כה) אִי לְךָ אָדָם כִּי בָטַחְתָּ
בְחָכְמָתְךָ וּמִשְׁעַנְתְּךָ מִיָּד הִנָּחְתָּ: (כו) פֶּן־תֵּכַהּ
עֵינְךָ מֵאוֹר גָּדוֹל וְהִתְגֹּעַשְׁתָּ וְנָפַלְתָּ מֵאֵין מַעְצוֹר:
(כז) דֶּרֶךְ הַחַיִּים מִשְׁעוֹל צָר וּבוֹ מַחֲשַׁכִּים וּמַעֲקַשִּׁים:
(כח) טוֹב הָאוֹר לִבְחָן־דָּרֶךְ וּמַטֵּה־עֹז לְיַשֵּׁר צָעַד: (כט) כִּי
חֵלֶק אָדָם חַיִּים וְחָכְמָה וְנַחֲלַת גֶּבֶר מֵאֵל דַּעַת אֱלֹהִים
בָּאָרֶץ:</p>
</blockquote>

<blockquote>
<br />
</blockquote>

<h2 id="ב">ב</h2>

<blockquote>
<p>(א) תְּפִלָּה לִיהוּדָה בִּהְיוֹתוֹ בְּקִרְיַת־יְעָרִים:
(ב) אֵלִי אֵלִי הַצִּילֵנִי מִבֵּין עַקְרַבִּים מֵעַם סָרָבִים
וְסַלּוֹנִים: (ג) הַשֹּׁמְרִים אֵיבַת נֵצַח אֶל
כָּל דֹּרֵשׁ חָכְמָה וּמֵישָׁרִים: ‏(ד) כְּמִצְחַת נְחשֶׁת מִצְחָם
וְכִלְשׁוֹן אֵשׁ אוֹכֶלֶת לְשׁוֹנָם בְּחִכָּם: (ה) וְלִבָּם שָׂמוּ
שָׁמִיר מֵהָבִין וּמֵרַחֵם וִימִינָם נְטוּיָה לַשְׁחִית וּלְבַלֵּעַ: (ו)
וַאֲנִי בְתוֹכָם כַּחֲשָׁשׁ רָפֶה יְלַהֲטוּנִי מִסָּבִיב וְאֵין
מַעְצוֹר: (ז) מִדֵּי רְאוֹתָם יִתְלַחֲשׁוּ יַחַד יוֹרוּ בְּאֶצְבַּע
וְיָנִיעוּ רֹאשׁ: (ח) גַּם מִפָּנַי לֹא יַחְשְׂכוּ בּוּז וְקָלוֹן
וּשְׁמִי מִנֹּאָץ בְּעֶצֶם יוֹם: (ט) וּמֶה עָשִׂיתִי אֲדֹנָי אֱלֹהָי
וּמַה־יֵּשׁ עָוֶל בְּכַפָּי: (‏י‎) כִּי הִתְחַקּוֹתִי עַל שָׁרֳשֵׁי
חֻקֶּיךָ וּלְאוֹר הַחָכְמָה רָאִיתִי אוֹרֶךָ: (יא) כִּי לֹא הָיִיתִי
כְּנַעַר בְּאֵין דַּעַת הָעוֹצֵם עֵינָיו וְאוֹחֵז בַּדָּרֶךְ: (יב) אִם
כֵּן אֵפוֹא אֲדֹנָי אֱלֹהִים עַל מַה־שָּׁוְא בָּרָאתָ הָאָדָם בָּאָרֶץ:
(יג) חֲנַנְתּוֹ דַּעַת וּמְזִמָּה לָדַעַת הַיּוֹצֵר מִיפִי כֶלְיוֹ: (יד)
וְתֹעֵי רוּחַ אֵלֶּה לֹא יֵבשׁוּ יִתְאַמְּרוּ כִּי הִקְשִׁיחוּ לֵב
מִפָּעֳלְךָ וַהֲדָרֶךָ: (טו) בְּכָל שָׁוְא נִתְעָה יַאֲמִינוּ וְדַעַת
דְּרָכֶיךָ לֹא חָפֵצוּ: (טז) וּלְבָבִי יִכְעַס לֹא יוּכַל הַשְׁקֵט כִּי
קִנְאַת כְּבוֹדְךָ אֲכָלַתּוּ: ‏(יז) וְאִם אֲלַמְּדָה פּוֹתִים דַּעַת
דְּרָכֶיךָ וְהָיִיתִי מַטָּרָה אֶל חִצֵּיהֶם: (יח) עוּרָה אֱלֹהִים
וַעֲרֵה רוּחֶךָ עַל נְעוּרִים וְחִסְרֵי־לֵב: (יט) קַנֵּא לְשִׁמְךָ
הַמְחֻלָּל בֵּינֵימוֹ וּלְחָכְמָתְךָ הַשּׁוֹכֶנֶת בֶּעָפָר: (כ) וּפְקַח
עֵינֵי כֹל לִרְאוֹת אוֹרָהּ כִּי מָתוֹק הוּא לַנָּפֶשׁ: (כא) וְאָז
יִשְׂמְחוּ וִירַנְּנוּ כָּל דֹּרְשֶׁיהָ וִיאֻשְּׁרוּ בָאָרֶץ כָּל
הַחוֹסִים בָּהּ:</p>
</blockquote>

<blockquote>
<br />
</blockquote>

<h2 id="ג">ג</h2>

<blockquote>
<p>(א) לִיהוּדָה עַל אַיֶּלֶת אֲהָבִים מִזְמוֹר שִׁיר: (ב)
יָפְיָפִית מִנְּשֵׁי חָלֶד עַל כֵּן אֲהַבְתִּיךְ עוֹלָם וָעֶד: (ג)
כִּפְנֵי הַסַּהַר פָּנָיִךְ כֵּהִים וּמְלֵאֵי נֹעַם: ‏(ד) לֹא נֶהֶפְּכוּ
לְדָם לֹא אָדְמוּ כָּאַרְגָּמָן הַדּוֹקְרִים בַּת־עָיִן כֶּחָרֶב: (ה)
מְרוֹם מִצְחֵךְ כֵּס הַחָכְמָה וּלְבָבֵךְ הֲדֹם רַגְלֶיהָ: (ו) עֵינַיִךְ
אֲרֻבּוֹתֶיהָ וּפִיךְ חֲצוֹצַרְתָּהּ לַשְׁמִיעַ קוֹלָהּ בְּרֹאשׁ
הוֹמִיּוֹת: (ז) רֵיחַ אַפֵּךְ כְּרֵיחַ גַּן אֵל וְאוֹר שִׁבְעַת
הַיָּמִים בְּעֵינָיִךְ: (ח) עַפְעַפֵּי שַׁחַר עַפְעַפָּיִךְ יִפְרוֹשׂ
כְּנָפָיו עַל הַרְרֵי קֶדֶם וְיָפֹזּוּ זְרֹעוֹת עוֹלָם: (ט) וּלְאוֹר
הַיּוֹם כִּי תַבִּיטִי בּוֹשָׁה הַחַמָּה וְהָפֵרָח: (י) שִׂפְתוֹתַיִךְ
שׁוֹשַׁנִּים דְּבַשׁ וְחָלָב בְּחֶבְיוֹנָן: ‏(יא) וַאֲנִי אֲנִי
הַדְּבֹרָה אָמֹץ מִתְקָן בְּמוֹ־פִי: (יב) צַוָּארֵךְ הַר קִפָּאוֹן
חֲפוּי שֶׁלֶג עוֹלָמִים: (יג) וּשְׁנֵי שָׁדַיִךְ כִּשְׁנֵי הָרִים
חוֹצְבֵי לַהֲבוֹת אֵשׁ: (יד) וּבִטְנֵךְ אֶרֶץ מְבֹרָכֶת וּשְׂפוּנֵי
חֲמֻדּוֹת תֵּבֵל: (טו) מַה־נֶּחְמָד מַהֲלָכֵךְ וּפְעָמַיִךְ מַה־יָּפוּ
עַל כַּנְפֵי רוּחַ כְּבַת־אֱלֹהִים תֵּדָאִי: (טז) כַּהֲלָךְ הָאָבִיב
בֵּין שַׁדְמוֹת עֵדֶן תִּתְהַלְּכִי בְּתוֹכֵנוּ תָּפִיצִי חַיִּים
וְחֶמְדָּה עַל כָּל סְבִיבוֹתָיִךְ: (יז) קוֹל שַׁעֲטַת רַגְלֵךְ
כַּהֲמִיַּת מֵי־מְנוּחוֹת לְרַגְלֵי תֵל־אָבִיב: (יח) גִּבְעוֹלֵי שָׂדַי
יִשְׁתַּחֲווּ תַּחַת כַּפּוֹת רַגְלָיִךְ אַחַר יָרִימוּ רֹאשׁ
וִיחַדְּשׁוּ חַיִּים נְעִימִים: (יט) אַל נָא תָּסֵבִּי עֵינַיִךְ פֶּן
קוֹדֵר אֶתְהַלֵּךְ בְּבוֹא הַשֶּׁמֶשׁ תֶּחֱשַׁךְ הָאָרֶץ: (כ)
בְּקִרְבָתֵךְ לֹא אֵדַע אֵבֶל אָבוּז לְכָל פֶּגַע כִּי נֹחַם וָיֵשַׁע
בִּכְנָפָיִךְ: (כא) שְׂמָחוֹת עַל פָּנַיִךְ חַיִּים בִּשְׂפָתֵךְ
וּנְעִימוֹת בִּימִינֵךְ נֶצַח:</p>
</blockquote>

<blockquote>
<br />
</blockquote>

<h2 id="ד">ד</h2>

<blockquote>
<p>(א) הִגָּיוֹן לִיהוּדָה בְּמַחֲשַׁכִּים תִּישַׁן נֶפֶשׁ
וְתַחֲלוֹם נְעִמוֹת: (ב) וּלְאוֹר הַיּוֹם תֵּעוֹר וְִנִפְקְחוּ לָהּ
עֵינָיִם: ‏(ג) מַה־טֹּבוּ הַצְּלָלִים בְּחַרְבוֹנֵי יוֹם לְהָשִׁיב
נֶפֶשׁ נְכֵאָה: (ד) מַה־מָּתוֹק הָאוֹר בֶּאֱשׁוּן לַיִל לְהָאִיר רַגְלֵי
נוֹסֵעַ: (ה) אִי לָךְ אֶרֶץ שֶׁנָּסוּ מִמֵּךְ הַצְּלָלִים וְאוֹר יוֹם
לֹא יָבֹא בְּחַלּוֹנָיִךְ: (ו) אַשְׁרֵךְ אֶרֶץ שֶׁשִּׁמְשֵׁךְ זוֹרַחַת
וְגַם לֵילֵךְ בְּעִתּוֹ יָבֹא: (ז) כִּי יוֹם וָלַיְלָה תַּמִּים יִהְיוּ
יַחְדָּו וּבְנֶפֶשׁ הָאָדָם לֹא יִתְפָּרֶדוּ: (ח) מָזוֹן וּמַשְׁקֶה
לִגְוִיַת אָדָם וֶאֱמוּנָה לְנֶפֶשׁ מַשְׂכָּלֶת: (ט) עֵינַיִם עִוְרוֹת
וְאָזְנַיִם חֵרְשׁוֹת לֵב וְחָכְמָה אָיִן: (י) פַּלֵּס נָתִיב
לְדַעְתֶּךָ סֹל מְסִלּוֹת בִּלְבָבֶךָ פֶּן תִּכָּשֵׁל וְנָהָמְתָּ: (יא)
הַחָכְמָה שׁוֹשַׁנָּה פֹּרַחַת עַל עֶבְרֵי פִי פָחַת: (יב) הִתְעַנֵּג
עַל מֶתֶק אוֹר שֶׁמֶשׁ וְעֵינֶיךָ הַשְׁפֵּל מָטָּה: (יג) פֶּן יִפְגְעוּ
בְּךָ חִצֶּיהָ וְכָהוּ לְךָ עֵינָיִם: (יד) רֵאשִׁית מֶחְקָר קַלּוּת
דַּעַת תּוֹכוֹ תִּמְהוֹן לֵבָב וְאַחֲרִיתוֹ עֲדֵי אֹבֵד: (טו) חֲזוֹן
לִבּוֹ יִתְנַבֵּא אִישׁ וּשְׂפֻנֵי עִתִּים בְּיַד אֱלֹהִים: (טז) יוֹם
אָנוּשׁ צָפוּן אֶל כֹּל אַךְ מִי יֵדַע עֶת־בֹּאוֹ: (יז) מְגַלֶּה לִבּוֹ
נֶפֶשׁ נְקִיָּה וּמִכַּסֶה בְּמַשָּׁאוֹן בְּלִיָּעַל: (יח) בָּז לַמָּוֶת
לֹא יִירָא דָבָר כִּי הוּא תּוֹצְאוֹת כָּל פָּחַד: (יט) הוֹלֵךְ תֹּם
יִשְׁכֹּן בֶּטַח כִּי בַלְהוֹת שַׁחַת לֹא תְבַעֲתֻהוּ: (כ) כִּי תֵרָא
זֵד מֵרִים קָרֶן אַל תֵּרָגֵן בְּסֵתֶר לִבֶּךָ: (כא) הָרָקִיעַ יֵט אֶת
שַׁפְרִירוֹ עַל כָּל יְצוּרֵי חָלֶד: (כב) פֹּעַל אָדָם יְתַכֵּן רֵעוֹ
וְרוּחוֹ תּוֹכֵן לִבּוֹת:</p>
</blockquote>

<blockquote>
<br />
</blockquote>

<h2 id="ה">ה</h2>

<blockquote>
<p>(א) מִזְמוֹר לִיהוּדָה לְהַזְכִּיר בְּיוֹם מְלֹאת
שִׁבְעִים שָׁנָה לִידִידוֹ לְמָרְדְּכַי בְּנוֹ־נָתָן: (ב) אֲבָרֶכְךָ
יְדִידִי בְּכָל עֵת תָּמִיד אַהֲבָתְךָ בְּלִבִּי עָמֹק: (ג) בַּיוֹם
הַזֶּה אֲבָרֶכְךָ שֶׁבַע אֶדְלֶה אַהֲבָתִי מֵעֹמֶק לִבִּי: (ד) גְּבוּל
יְמֵי שְׁנוֹתֵינוּ בָּאתָ שִׁבְעִים שָׁנָה אַחֲרֵי גֵוֶךָ: (ה) דָּשֵׁן
וְרַעֲנָן עוֹדֶךְ מָלֵא כֹחַ אֶת רוּחַ אֲדֹנָי: (ו) הִנֵּה כִּי כֵן
יְבֹרַךְ גֶּבֶר טוֹב עִם אֱלֹהִים וְאָדָם: (ז) וּמִי לֹא יֵדַע כִּי
הֵיטַבְתָּ לֶכֶת וַתְּמַלֵּא פְּקֻדַּת אָדָם יָשָׁר: (ח) זֶה שָׁנִים
עֲשָׂרוֹת נוֹדַע שִׁמְךָ בֵּין חִקְרֵי לֵב בְּיִשְׂרָאֵל: (ט) חֹטֶר
מִגֶּזַע נְדִיבִים אָתָּה וְאֶת עֲשִׁירֵי קֶרֶת תָּמִיד נִמְנֵיתָ: (י)
טֶרֶם הָיְתָה בְּךָ יַד אֲדֹנָי וַיְרוֹשֶׁשְׁךָ וַיְטַלְטְלֶךָ בִּימֵי
זִקְנָתְךָ: (יא) יָרַדְתָּ מֵעָשְׁרְךָ אַךְ לֹא מִיָּשְׁרֶךָ יָקַרְתָּ
בְּעֵינֵינוּ כְּאָז כֵּן עָתָּה: (יב) כִּי לֹא בְכִיסוֹ יִיקַר גָּבֶר
כִּי בְּאוֹצְרוֹת רוּחַ וּמַטְמוֹנֵי־לֵב: (יג) לוּ עָשַׁרְתָּ מָצָאתָ
אוֹן לָךְ לוּ יָחִיל טוּבְךָ כַּיוֹם הַזֶּה: (יד) מִקָּרוֹב וּמֵרָחוֹק
בָּאוּ אֹהֲבֶיךָ לָשׂוּשׂ אִתְּךָ מָשׂוֹשׂ בְּיוֹם שֵׂיבָתְךָ: (טו) נִין
וָנֶכֶד רֵעִים וּמִתְרוֹעֲעִים וּמְלַקְּקִים תַּחַת שֻׁלְחַן נְדִיבִים:
(טז) סָר צִלְּךָ צֵל הַכֶּסֶף וְכָל הָעוֹף לְמִינֵהוּ פָּשַׁט וַיָּעֹף:
(יז) עַתָּה מְעַטִּים מְשַׁחֲרֶיךָ אַהֲבָה אַךְ כֻּלָּם בְּרוּרִים: (יח)
פָּנֶיךָ יְקַדְּמוּ בְּאַהֲבָה גְלוּיָה וְעֵינָם לֹא תָתוּר אֶת דֶּשֶׁן
שֻׁלְחָנֶךָ: (יט) צְבִי עֶדְיָם אַתָּה לְחֵן וּלְכָבוֹד וַעֲטֶרֶת
תִּפְאֶרֶת הֵמָּה בְּרֹאשֶׁךָ: (כ) קְחָה גַּם בִּרְכָתִי וְתֶעֱרַב
עָלֶיךָ כִּי מִקַּדְמַת נְעוּרַי מוֹקִירְךָ אָנֹכִי: (כא) רָאִינוּ
הַשֶּׁמֶשׁ בְּעִיר מוֹלַדְתִּי וַיַּגְלֵנוּ אֱלֹהִים עַד הֲלֹם גַּם
יָחַד: (כב) שָׂשׂ אָנֹכִי כִּי מְצָאתִיךָ בָּזֶה כִּי לוּלֵא אַתָּה
שַׁעֲשֻׁעָי אָז אָבַדְתִּי בְּעִצְבוֹנִי: (כג) תָּנוּב בְּשֵׂיבָה תָּבֹא
בִּגְבוּרֹת לִי וּלְבָנֶיךָ לִמְשׂשׂ־לֵב וּלְתִפְאֶרֶת: (כג) יְלָדֶיךָ
הֵמָּה וּבְךָ דָבֵקוּ הֲלֹא גַּם־אֲנִי רֵעֶךָ דָּבְקָה אַחֲרֶיךָ
נַפְשִׁי:</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56569">https://benyehuda.org/read/56569</a></div></body></html>