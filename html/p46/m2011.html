<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שׁוֹמֶרֶת יָבָם</title>
	<meta name="author" content="יהודה ליב גורדון"/>
</head>
<body>

<blockquote>
<p>עַל עַרְשׂוֹ מוּטָל יוֹנָה בֶּן הוֹשֵׁעַ –</p>
</blockquote>

<blockquote>
<p>אִישׁ צָעִיר לְיָמִים, חֹלֶה גֹּוֵעַ;</p>
</blockquote>

<blockquote>
<p>קוֹל דּוֹפְקוֹ דּוֹפֵק, עוֹד נוֹתְרָה בּוֹ נְשָׁמָה</p>
</blockquote>

<blockquote>
<p>אַךְ בֵּית-חָמְרוֹ הֹרָס וַיְהִי לִשְׁמָמָה.</p>
</blockquote>

<blockquote>
<p>גֵּווֹ כִּשְׁחִיף-עֵץ, פָּנָיו כְּשׁוּלֵי קְדֵרָה,</p>
</blockquote>

<blockquote>
<p>וּבְגֻלְגָּלְתּוֹ אֲהָהּ, מִי הִבְעִיר הַבְּעֵרָה?</p>
</blockquote>

<blockquote>
<p>כָּל חֶלְבּוֹ וְדָמוֹ לִחֲכָה הַקַּדָּחַת,</p>
</blockquote>

<blockquote>
<p>עַתָּה תְּלַהֵט נַפְשׁוֹ, קֵרְבָה לַשָּׁחַת.</p>
</blockquote>

<blockquote>
<p>הַפְנֵי אָדָם אֵלֶּה אוֹ מַסֵּכַת שַׁעֲוָה?</p>
</blockquote>

<blockquote>
<p>שׁוּר עֵינָיו הַנְּמַקּוֹת וְהָיִיתָ לְזַעֲוָה:</p>
</blockquote>

<blockquote>
<p>שָׁם נֵר אֲדֹנָי נִלְחָם בִּבְנֵי רֶשֶׁף,</p>
</blockquote>

<blockquote>
<p>נֹעַר וּמָוֶת נִפְגְּשׁוּ, שַׁחַר וָנֶשֶׁף;</p>
</blockquote>

<blockquote>
<p>עַל מִצְחוֹ הַחִוָּר חָרַת הַמָּוֶת:</p>
</blockquote>

<blockquote>
<p>לִי אַתָּה, הַיּוֹם אֶקָּחֲךָ גֵּיא-צַלְמָוֶת.</p>
</blockquote>

<blockquote>
<p>עַל גַּב הַחַלּוֹנוֹת, עַל הַשֻּׁלְחָנוֹת</p>
</blockquote>

<blockquote>
<p>סַמִּים, חִתּוּלִים, בַּקְבֻּקִים, צִנְצָנוֹת –</p>
</blockquote>

<blockquote>
<p>גַּם הָרוֹפְאִים גַּם רֹקְחֵי הַמִּרְקַחַת</p>
</blockquote>

<blockquote>
<p>כְּבָר לָקְחוּ חֶלְקָם, מִלְּאוּ הַצַּלַּחַת;</p>
</blockquote>

<blockquote>
<p>אִסְפוּ, עֹזְרֵי רַהַב, תֶּלְיְכֶם וּכְלֵיכֶם –</p>
</blockquote>

<blockquote>
<p>יוֹנָה יַתֵּם דַּרְכּוֹ עַתָּה בִּלְעֲדֵיכֶם.
<br><br />
לִמְרַאשׁוֹתֵי הַחֹלֶה אִשָּׁה יֹשֶׁבֶת</p>
</blockquote>

<blockquote>
<p>כִּפְסִיל אֶבֶן שַׁיִשׁ סֵמֶל הָעַצָּבֶת,</p>
</blockquote>

<blockquote>
<p>יָפָה וַעֲדִינָה בַּת עֶשְׂרִים וּשְׁתַּיִם,</p>
</blockquote>

<blockquote>
<p>פָּנֶיהָ כַּשִּׂיד, כַּדָּם הָעֵינַיִם;</p>
</blockquote>

<blockquote>
<p>נַפְשָׁהּ הַמָּרָה מִתְעַטֶּפֶת בִּיגוֹנָהּ –</p>
</blockquote>

<blockquote>
<p>הִיא אֵשֶׁת הַמֵּת וּשְׁמָהּ אַף הִיא יוֹנָה <a href="#fn:1" id="fnref:1" title="see footnote" class="footnote"><sup>1</sup></a>.</p>
</blockquote>

<blockquote>
<p>זֶה שִׁבְעָה שָׁבוּעוֹת תִּשְׁמוֹר עַל בַּעֲלָהּ,</p>
</blockquote>

<blockquote>
<p>לֹא יָדְעָה מָנוֹחַ יוֹמָם וָלַיְלָה,</p>
</blockquote>

<blockquote>
<p>לֹא לֶחֶם חֲמֻדוֹת, לֹא שֵׁנָה רָאָתָה –</p>
</blockquote>

<blockquote>
<p>כִּי בַת-יִשְׂרָאֵל הִיא יוֹדַעַת חוֹבָתָהּ! –</p>
</blockquote>

<blockquote>
<p>וּבְדֵי-רִיק כָּל זֹאת, לַשָּׁוְא יָעָפָה,</p>
</blockquote>

<blockquote>
<p>נוֹאֲלוּ הָרוֹפְאִים, כָּל תִּקְוָה חָלָפָה –</p>
</blockquote>

<blockquote>
<p>וַיִּרְפּוּ יָדֶיהָ, נַפְשָׁהּ תָּשׁוּחַ,</p>
</blockquote>

<blockquote>
<p>וּקְדֹרַנִּית תֵּשֵׁב דּוּמָם בַּחֲמַת-רוּחַ.</p>
</blockquote>

<blockquote>
<p>רְאִיתִיךְ, יוֹנַת אֵלֶם, פַּעַם אַחֶרֶת</p>
</blockquote>

<blockquote>
<p>בְּיוֹם שִׂמְחָתֵךְ וַחֲתוּנָתֵךְ זֶה שָׁלֹש שָׁנִים,</p>
</blockquote>

<blockquote>
<p>בְּעָמְדֵךְ לוֹבֶשֶׁת שָׁנִי עִם עֲדָנִים</p>
</blockquote>

<blockquote>
<p>תַּחַת הַחֻפָּה כְּשׁוֹשַׁנַּת אַדֶּרֶת.</p>
</blockquote>

<blockquote>
<p>גַּם אָז נֶאֱלַמְתְּ וַתַּסְתִּירִי פָנַיִךְ,</p>
</blockquote>

<blockquote>
<p>גַּם אָז הוֹרַדְתְּ רֹאשֵׁךְ, הִשְׁפַּלְתְּ עֵינַיִךְ,</p>
</blockquote>

<blockquote>
<p>אַךְ לִבֵּךְ הַמָּלֵא הִכָּה עַל כָּל גְּדוֹתָיו,</p>
</blockquote>

<blockquote>
<p>גַּם אוֹר פָּנַיִךְ – לֹא נִכְּרוּ אֹתוֹתָיו.</p>
</blockquote>

<blockquote>
<p>אָז נִפְתְּחוּ הַשָּׁמַיִם עַל עֵינֵיכֶם</p>
</blockquote>

<blockquote>
<p>וּבְגַן-עֵדֶן הָיְתָה הָאָרֶץ לִפְנֵיכֶם,</p>
</blockquote>

<blockquote>
<p>וַתִּהְיוּ טוֹבִים, וַתִּדְמוּ לִבְנֵי-אֵלִים,</p>
</blockquote>

<blockquote>
<p>מִטּוּב-לֵב רַנְתֶּם וּרְקַדְתֶּם כָּאֵילִים,</p>
</blockquote>

<blockquote>
<p>עִמָּכֶם הָרִים וּגְבָעוֹת גִּיל חָגָרוּ,</p>
</blockquote>

<blockquote>
<p>כָּל עֲצֵי הַשָּׂדֶה לָכֶם כַּף מָחָאוּ,</p>
</blockquote>

<blockquote>
<p>הַכּוֹכָבִים בִּמְסִלּוֹתָם בַּמָּחוֹל יָצָאוּ,</p>
</blockquote>

<blockquote>
<p>וּבְנֵי-אֱלֹהִים הֵרִיעוּ אַף שָׁרוּ.
<br><br />
כִּשְׁנֵי בְנֵי יוֹנָה בַּאֲרֻבַּתְכֶם יְשַׁבְתֶּם,</p>
</blockquote>

<blockquote>
<p>מִמַּעְיְנֵי הָאַהֲבָה שָׂשֹוֹן שְׁאַבְתֶּם,</p>
</blockquote>

<blockquote>
<p>וַתִּרְווּ דֹּדִים וַתִּתְעַלְּסוּ בַּאֲהָבִים,</p>
</blockquote>

<blockquote>
<p>לֹא זְכַרְתֶּם אַחֲרִיתְכֶם, לֹא חַשְׁתֶּם עֲתִידֹת.</p>
</blockquote>

<blockquote>
<p>לֹא בִּקַּשְׁתֶּם דָּבָר, לֹא פְּנִיתֶם אֶל רְהָבִים:</p>
</blockquote>

<blockquote>
<p>בִּימֵי עֵדֶן הָהֵם וּבְמִשְׁכַּן יְדִידֹת</p>
</blockquote>

<blockquote>
<p>עַל שֻׁלְחַן אֲבִיכֶם יְשַׁבְתֶּם שָׁלֹש שָׁנִים,</p>
</blockquote>

<blockquote>
<p>לַחְמְכֶם נִתָּן, מֵימֵיכֶם נֶאֱמָנִים;</p>
</blockquote>

<blockquote>
<p>כִּי בֵן יָחִיד לְאָבִיו וּלְאִמּוֹ יוֹנָה,</p>
</blockquote>

<blockquote>
<p>וּלְמִי כָּל חֶמְדָּתָם אִם לֹא לוֹ בָּאַחֲרוֹנָה?!
<br><br />
אִם הֵמַר לָךְ שַׁדַּי וַיַּעֲצֶב אוֹתָךְ</p>
</blockquote>

<blockquote>
<p>וַיִּמְנַע, יוֹנָה תַּמָּה, מִמֵּךְ פְּרִי-בָטֶן,</p>
</blockquote>

<blockquote>
<p>וּלְבַעֲבוּר הַרְעִימֵךְ פָּקַד אֶת-חֲמוֹתֵךְ</p>
</blockquote>

<blockquote>
<p>וַיִּתֵּן לִזְקֻנֶּיהָ לָהּ יֶלֶד קָטֹן –</p>
</blockquote>

<blockquote>
<p>אָז אָמַר לָךְ לִבֵּךְ, נִחֲמוּךְ כִּלְיוֹתַיִךְ:</p>
</blockquote>

<blockquote>
<p>&quot;עוֹד עֶדְנָתִי לֹא כָלְתָה, עוֹד יוֹמִי גָדוֹל;</p>
</blockquote>

<blockquote>
<p>הַלְעוֹלָמִים תֶּחְדַּל יוֹנַקְתִּי חָדוֹל?&quot;</p>
</blockquote>

<blockquote>
<p>אַךְ שׁׂאָה מִמֶּרְחָק בָּאָה עָלַיִךְ</p>
</blockquote>

<blockquote>
<p>לֹא דִּמִּית, לֹא קִוִּית, לֹא עָלְתָה עַל לִבֵּךְ:</p>
</blockquote>

<blockquote>
<p>אִישֵׁךְ חָלָה פִּתְאֹם מַחֲלָה מַמְאֶרֶת</p>
</blockquote>

<blockquote>
<p>וְאַתְּ עֲתִידָה לִהְיוֹת אַלְמָנָה בְּאִבֵּךְ,</p>
</blockquote>

<blockquote>
<p>אַלְמָנָה צְרוּרָה – יְבָמָהּ שׁוֹמֶרֶת.
<br><br />
עֶצֶב נִבְזֶה זֶה לֹא רֻחַץ מִצֹּאָתוֹ</p>
</blockquote>

<blockquote>
<p>בּוֹ קְשׁוּרָה תִּקְוָתֵךְ, אֵלָיו עֵינָיִךְ;</p>
</blockquote>

<blockquote>
<p>לוֹ תֵעָגֵנִי עַד יִגְדָּל לָתֵת חֲלִיצָתוֹ –</p>
</blockquote>

<blockquote>
<p>כֹּה יֹאבְדוּ נְעוּרַיִךְ, מִבְחַר יָמָיִךְ.</p>
</blockquote>

<blockquote>
<p>וּמִי יוֹדֵעַ הֲנָדִיב וּבַעַל נֶפֶשׁ</p>
</blockquote>

<blockquote>
<p>אוֹ כֵּלַי יִהְיֶה חֲסַר-לֵב וּבְלִיַּעַל?</p>
</blockquote>

<blockquote>
<p>כָּל הוֹן בֵּיתֵךְ יִקָּח בִּמְחִיר הַחֹפֶשׁ,</p>
</blockquote>

<blockquote>
<p>יִפְשׁׂט עוֹרֵךְ טֶרֶם יִפְשׁׂט לָךְ הַנָּעַל.</p>
</blockquote>

<blockquote>
<p>צַר לִי עָלַיִךְ, אֲחוֹתִי יוֹנָתִי –</p>
</blockquote>

<blockquote>
<p>הֲכֵן פָּקַד אֵלִי, צִוְּתָה תּוֹרָתִי?!
<br><br />
וּלְקַדֵּם הָרָעָה נוֹעֲצוּ הוֹרַיִךְ</p>
</blockquote>

<blockquote>
<p>לָתֵת הַחֹלֶה לָךְ סֵפֶר כְּרִיתוּת</p>
</blockquote>

<blockquote>
<p>בְּטֶרֶם יִסְגֹּר אֶת עֵינָיו לִצְמִיתוּת,</p>
</blockquote>

<blockquote>
<p>כִּי בְּזֹאת תִּנָּצְלִי וְיִנָּתְקוּ אֲסוּרָיִךְ.</p>
</blockquote>

<blockquote>
<p>אַךְ מִי יֶעֱרַב לִבּוֹ דַּבֵּר אֶל אִישׁ גֹּוֵעַ,</p>
</blockquote>

<blockquote>
<p>אֲשֶׁר רֹעַ מַעֲמָדוֹ אֵינֶנּוּ יוֹדֵעַ,</p>
</blockquote>

<blockquote>
<p>לֵאמֹר: שַׁלַּח אֶת אִשְׁתְּךָ אֲהוּבָתְךָ,</p>
</blockquote>

<blockquote>
<p>כִּי מֵת אַתָּה, לֹא תָקוּם מִמִּטָּתְךָ?!</p>
</blockquote>

<blockquote>
<p>כֵּן יוֹם אַחַר יוֹם עַל הַשְּׂעִפִּים פָּסָחוּ,</p>
</blockquote>

<blockquote>
<p>כֵּן יָמִים אֲחָדִים חָלְפוּ בָּרָחוּ,</p>
</blockquote>

<blockquote>
<p>וּבִּרְאוֹת כִּי אֵין אִישׁ הִתְאֹשְׁשָׁה אִמּוֹ</p>
</blockquote>

<blockquote>
<p>וּבְנִדְבוֹת פִּיהָ לָאֲטָה הַדָּבָר עִמּוֹ.</p>
</blockquote>

<blockquote>
<p>לֶב-אֵם, מִי כָמוֹךָ לַעֲמֹד בְּיוֹם מַסָּה!</p>
</blockquote>

<blockquote>
<p>רַךְ אַתָּה מִדּוֹנַג, קָשֶׁה מֵחַלָּמִישׁ,</p>
</blockquote>

<blockquote>
<p>כַּמֹּץ תָּנַע, וּכְחֶסֶד אֵל לֹא תָמִישׁ,</p>
</blockquote>

<blockquote>
<p>לֹא יִפָּלֵא מִמְּךָ דָּבָר, לֹא יִכְבַּד כָּל מַשָּׂא!
<br><br />
בַּיּוֹם הַהוּא בַּבֹּקֶר אַחֲרֵי הִתְוַדֹּתוֹ</p>
</blockquote>

<blockquote>
<p>וַיָּבֶן יוֹנָה כִּי קָרוֹב יוֹם מוֹתוֹ,</p>
</blockquote>

<blockquote>
<p>מָצְאָה הָאֵם לְדַבֵּר בּוֹ עֵת נְכוֹנָה</p>
</blockquote>

<blockquote>
<p>עַל אֹדוֹת שִׁלּוּחֵי אִשְׁתּוֹ – וַיֵּאוֹת יוֹנָה.</p>
</blockquote>

<blockquote>
<p>אָז מִהֵר הוֹשֵׁעַ כְּבַעַל-כְּנָפַיִם</p>
</blockquote>

<blockquote>
<p>לְהַבְהִיל הַסֹּפֵר עִם עֵדָיו הַשְּׁנַיִם:</p>
</blockquote>

<blockquote>
<p>הַסֹּפֵר הָיָה נָכוֹן גַּם עֵדָיו אִתּוֹ,</p>
</blockquote>

<blockquote>
<p>גַּם הַקְּלָף גַּם הַקּוֹלְמוֹס הֵבִיא בְּעִתּוֹ,</p>
</blockquote>

<blockquote>
<p>אַךְ שָׂטָן קָם לָהֶם מִמָּקוֹם אַחֵר –</p>
</blockquote>

<blockquote>
<p>בִּתְמוּנַת רַב-מַשְׂכִּיל לַטֶּרֶף מְשַׁחֵר.</p>
</blockquote>

<blockquote>
<p>הָרַב הַמַּשְׂכִּיל הָעֹמֵד עַל הַיְּהוּדִים</p>
</blockquote>

<blockquote>
<p>לִשְׁמֹר וּלְסַדֵּר אֶת סִפְרֵי הַפְּקוּדִים</p>
</blockquote>

<blockquote>
<p>וּלְדַבֵּר בִּלְשׁוֹן עִלְּגִים דְּרָשׁוֹת שֶׁל דֹּפִי,</p>
</blockquote>

<blockquote>
<p>הָאוֹמְרוֹת שֶׁקֶר לַחֵן וָהֶבֶל לַיֹּפִי.</p>
</blockquote>

<blockquote>
<p>דָּרַשׁ בְּעַד סִדּוּר הַגֵּט מָאתַיִם זוּזִים,</p>
</blockquote>

<blockquote>
<p>שֶׁהֵם עֲשָׂרָה שְׁקָלִים, חֲבוּשִׁים וַאֲרוּזִים.
<br><br />
&quot;מָאתַיִם זוּזִים – וּלְמִי הֵם מֵאִתָּנוּ?</p>
</blockquote>

<blockquote>
<p>אִם כָּל הוֹן בֵּיתִי נִקַּח הֲיִמָצֵא לָנוּ?</p>
</blockquote>

<blockquote>
<p>זֶה שָׁנִים רַבּוֹת נֵרֵד מַטָּה מָטָּה,</p>
</blockquote>

<blockquote>
<p>יֶתֶר הַבָז אָכְלוּ הָרוֹפְאִים עָתָּה,</p>
</blockquote>

<blockquote>
<p>הַצְּרוֹר נָקוּב, וּכְמוֹ מַכְנִיס כֵּן מוֹצִיא –</p>
</blockquote>

<blockquote>
<p>חָנֵּנוּ, רַבֵּנוּ, קַח נָא הַחֵצִי!&quot;</p>
</blockquote>

<blockquote>
<p>אַךְ הָרַב אִישׁ אֱמֶת לֹא יִשָּׂא פָנִים,</p>
</blockquote>

<blockquote>
<p>לֹא לַשָּׁוְא אָכַל בְּבֵית-סֵפֶר הָרַבָּנִים</p>
</blockquote>

<blockquote>
<p>פַּתְבַּג הַמֶּלֶךְ עַשְׁתֵּי עֶשְׂרֵה שָׁנָה –</p>
</blockquote>

<blockquote>
<p>הוּא יֵדַע כִּי מָאתַיִם יוֹתֵר מִמָּנָה.</p>
</blockquote>

<blockquote>
<p>וּבְכֵן אַחַת דִּבֵּר מִמֶּנָּהּ לֹא יָזוּז:</p>
</blockquote>

<blockquote>
<p>כֶּסֶף עוֹבֵר לַסֹּחֵר מָאתַיִם זוּז.
<br><br />
לַשָּׁוְא הוֹסִיפוּ הָעֲשֻׁקִים חַלּוֹת פְּנֵי הָרָב,</p>
</blockquote>

<blockquote>
<p>לַשָּׁוְא הִתְרַפְּסוּ וַיַּרְבּוּ עָלָיו רֵעִים;</p>
</blockquote>

<blockquote>
<p>הָרַב חֲזַק לֵב הוּא, אִישׁ תְּמִים דֵּעִים,</p>
</blockquote>

<blockquote>
<p>לֹא גָרַע אַף פְּרוּטָה מִן הַסַּךְ הָרָב.</p>
</blockquote>

<blockquote>
<p>וּבְעוֹד הֵם עוֹשִׂים הֵנָּה וָהֵנָּה</p>
</blockquote>

<blockquote>
<p>לְפַיֵּס אֶת רַבָּם, גַּם לִקְבּוֹץ הַכָּסֶף,</p>
</blockquote>

<blockquote>
<p>לֹא חִכָּה הַחֹלֶה וַיִּגְוַע וַיֵּאָסֶף;</p>
</blockquote>

<blockquote>
<p>הַמָּוֶת &#8220;הַטוֹב מְאֹד&#8221; שִׁלַּח אֶת יוֹנָה</p>
</blockquote>

<blockquote>
<p>וַיַּעֲשֵׂהוּ חָפְשִׁי מֵרֹגֶז וּמְדָנִים,</p>
</blockquote>

<blockquote>
<p>חָפְשִׁי מִן הַמִּצְוֹת וּמִן הָרַבָּנִים.
<br><br />
כִּשְׁמֹעַ הָרַב אֵת אֲשֶׁר עָשָׂה לוֹ הַמֵּת</p>
</blockquote>

<blockquote>
<p>וַיִּנָּחֶם עַל קְשִׁי עָרְפּוֹ, אַךְ נִחָם וְלֹא עֵת;</p>
</blockquote>

<blockquote>
<p>לֹא עַל יוֹנָה הַמֵּת, לֹא עַל יוֹנָה הָאַלְמָנָה,</p>
</blockquote>

<blockquote>
<p>עַל נִזְקוֹ נֶעֱצַב הָרַב, עַל אָבְדַּן הַמָּנָה.</p>
</blockquote>

<blockquote>
<p>צַר, רַבִּי וּמוֹרִי, צַר לִי עָלֶיךָ,</p>
</blockquote>

<blockquote>
<p>נַחֲלָה מַכָּתְךָ, אֵין גֵּהָה לְשִׁבְרֶךָ,</p>
</blockquote>

<blockquote>
<p>הֶן הִיא לֹא לְעוֹלָם תְּהִי יְבָמָהּ שׁוֹמֶרֶת –</p>
</blockquote>

<blockquote>
<p>אַךְ לָךְ מִי יָשִׁיב הַשְּׁקָלִים הָעֲשֶׂרֶת?!
<br><br />
ס&#8220;ט פ&#8221;ט <a href="#fn:2" id="fnref:2" title="see footnote" class="footnote"><sup>2</sup></a>, סוף שנת 1879.</p>
</blockquote>

<div class="footnotes">
<hr />
<ol>

<li id="fn:1">
<p>טויבע <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>סנט פטרסבורג. <a href="#fnref:2" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/2011">https://bybe.benyehuda.org/read/2011</a></div></body></html>