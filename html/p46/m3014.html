<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אָסְנַת בַּת פּוֹטִיפֶרַע</title>
	<meta name="author" content="יהודה ליב גורדון"/>
</head>
<body>

<blockquote>
<h2 id="א">א</h2>
</blockquote>

<blockquote>
<p>בִּרְחוֹב מִמְכַּר הָעֲבָדִים בִּשְׂדֵה צֹעַן</p>

<p>בֶּחָצֵר הַקְּטֻרָה עַל יַד הַשַּׁעַר</p>

<p>אֹרְחַת יִשְׁמְעֵאלִים הַבָּאָה מִכְּנָעַן</p>

<p>הֵבִיאָה לִמְכּוֹר עֶבֶד עִבְרִי נָעַר.</p>

<p>עֶבֶד הוּא – אַךְ הַכָּרַת פָּנָיו תַּעַן</p>

<p>כִּי לֹא נֵצֶר נִתְעָב הוּא מֵעֲצֵי יָעַר,</p>

<p>כִּי אֻמְלָל זֶה פֹּה יִמָּכֵר ממְכָּרֶת</p>

<p>חֹטֶר הוּא מִגֶּזַע נִכְבַּדֵּי קָרֶת.
<br><br />
מִשַּׂלְמוֹת עַבְדֻתוֹ מִבְּלוֹיֵי בָגֶד</p>

<p>תָּצִיץ תֻּמַּת נֶפֶשׁ וּנְדִיבוֹת רוּח,</p>

<p>וּכְהָצִיץ מִקִּרְעֵי עָבִים מִנֶּגֶד</p>

<p>בִּימֵי הַבָּצִיר אוֹר שֶׁמֶשׁ זָרוּח;</p>

<p>חִכּוֹ יֵין הַטּוֹב, נִיבוֹ צוּף וָמֶגֶד,</p>

<p>עֵינָיו סַפִּירִים, רַקָּתוֹ תַּפּוּחַ;</p>

<p>וּבְכָל הַתְּלָאוֹת אֶת נַפְשׁוֹ מָצָאוּ</p>

<p>עוֹד עִקְּבוֹת יָפְיוֹ עַל פָּנָיו נוֹדָעוּ.
<br><br />
הוֹי שָׁבוּי בֶּן חוֹרִים, עֶבֶד בֶּן שׁוֹעַ,</p>

<p>מִי רֹךְ רַגְלֶיךָ הִקְרִיב לִנְחֻשְׁתָּיִם?</p>

<p>מִי כֻתָּנְתְּךָ פַּסִּים הֵזִיד לִקְרוֹעַ</p>

<p>וּסְחָבְךָ בִּסְחָבוֹת אַרְצָה מִצְרָיִם?</p>

<p>אַחֶיךָ, אַחֶיךָ – כָּל לֵב יִנּוֹעַ!</p>

<p>הֵם מָכְרוּ אֹתָכָה בַּעֲבוּר נַעֲלָיִם.</p>

<p>הוֹי שִׂנְאַת אַחִים, הוֹי אֵשׁ מִתְלַקָּחַת,</p>

<p>מִשְּׁבִיב קִנְאָה תֵּצֵא תִּיקַד עַד שָׁחַת!
<br><br />
הֵן אָב אֶחָד, הֵן אֵל אֶחָד לָהֵמָּה,</p>

<p>אֵיכָה לִשְׁפֹּךְ דָּמוֹ אֹמֶר גָּמָרוּ;</p>

<p>אַפָּם לֹא שָׁב, נִקְמָתָם לֹא שָׁלֵמָה,</p>

<p>גַּם עֵת אֶל הַבּוֹר עַצְמוֹתָיו נִפְזָרוּ;</p>

<p>וּכְצֹאן אוֹבֶדֶת עוֹד יִמְכְּרוּהוּ הֵמָּה</p>

<p>בִּידֵי יִשְׁמְעֵאלִים מִגִּלְעָד עָבָרוּ.</p>

<p>יִשְׁמְעֵאלִים! וּלְרֹעַ לֵב אָדָם לָמָּה</p>

<p>לֹא הֲבֵאתֶם אִתְּכֶם צֳרִי מִשָּׁמָּה?
<br><br />
וּבְבֵיתוֹ אָב זָקֵן יָרִיד בַּבֶּכִי</p>

<p>יִתְפַּלֵּשׁ בָּאֵפֶר יִמְרֹט הַשָּׂעַר:</p>

<p>&quot;לִבְנִי – יִקְרָא – אֶתְאַבֵּל כָּל עוֹד אֶחִי;</p>

<p>חַיָּה רָעָה אֲכָלַתְהוּ בַּיָּעַר!&quot; –</p>

<p>וּבְנוֹ לֹא טֹרָף כִּי אִם הָלַךְ דֶּחִי,</p>

<p>כִּי אִם ימָּכֵר כָּעָבֶד בַּשָּׁעַר;</p>

<p>לֹא חַיָּה רָעָה בַּיַּעַר שִׁחֲתַתּוּ</p>

<p>כִּי אִם קִנְאַת אַחִים חַי אֲכָלַתּוּ.
<br><br />
וּמְקוֹם מִמְכַּר הָעֲבָדִים שׁוּק רָבוּעַ</p>

<p>עָשׂוּי קִנִּים וּמוּסַב חוֹמַת אָבֶן;</p>

<p>חֶצְיוֹ עָרֹם עַל הָרִצְפָּה שָׂרוּעַ</p>

<p>מוּטָל הָעֶלֶם עַל אֲלֻמַּת תֶּבֶן,</p>

<p>יתְכַּס בַּשְּׂמִיכָה מִהְיוֹתוֹ צָנוּע,</p>

<p>יָעַף לֹא יָנוּד, וּלְסוֹבְבָיו לֹא יָבֶן;</p>

<p>סָבִיב נֶפֶשׁ אָדָם כָּאַרְבֶּה רָבוּ</p>

<p>מִקְּצוֹת כָּל הָאָרֶץ לִמְכּוֹר נִצָּבוּ.
<br><br />
שָׁם כּוּשִׁים חוּמִים וּלְהָבִים יַעֲמֹדוּ,</p>

<p>מִלּוּד וּמִפּוּט דַּמֶּשֶׂק וּבָבֶל,</p>

<p>מִשְּׁבָא מַעֲרָב מֵאַשּׁוּר וּמֵהֹדוּ;</p>

<p>מֵהֶם גִּדְלֵי קוֹמָה עוֹמְסִים בַּסֵּבֶל,</p>

<p>מהֶם גַּמָדִים בַּבַּיִת יַעֲבֹדוּ,</p>

<p>שָׁרִים וּמְחוֹלְלִים וּפֹרְטִים עַל נֵבֶל.</p>

<p>וַהֲמוֹן קוֹנִים שׁוֹנִים שָׁמָּה נִקְהָלוּ</p>

<p>יִבְחָנוּם וִיבַקְּרוּם לִמְחִירָם יִשְׁאָלוּ.
<br><br />
שָׁם מֵאַפִּרְיוֹן הָדוּר יֵצֵא שָׁעַר</p>

<p>אִיש עוֹטֶה שֵׁש וּמְכֻרְבָּל רִקְמָתַיִם,</p>

<p>בָּא בַיָּמִים וּכְבָר יַלְבִּין לוֹ שָׂעַר:</p>

<p>&#8220;פּוֹטִיפַר הוּא, שַׂר טַבָּחֵי מִצְרַיִם!&#8221; –</p>

<p>וּבַאֲגֻדּוֹת הָעֲבָדִים אֶת הַנָּעַר</p>

<p>הָעִבְרִי כִּמְעַט רָאָה לָעֵינַיִם</p>

<p>וַיִּתְיַצֵּב עָלָיו וַיִּבְחָנֵהוּ</p>

<p>וִיקָר נַפְשׁוֹ הִכִּיר מִיפִי פָנֵיהוּ.
<br><br />
&#8220;אֵי מִזֶּה עֶבֶד זֶה?&#8221; – מֵאֶרֶץ עֵבֶר! –</p>

<p>&#8220;הֲיָדַעְתָּ לִקְרֹא גַּם לִכְתֹּב?&#8221; – יָדַעְתִּי.</p>

<p>&#8220;הֲתָמִים הוּא?&#8221; – אֵין בּוֹ כָּל מוּם וָשֵׁבֶר.</p>

<p>&#8220;וּשְׂפַת מִצְרַיִם תִּשְׁמָע?&#8221; – שָׁמָעְתִּי.</p>

<p>&#8220;וּמַה-מּוֹלַדְתֶּךָ?&#8221; – הָיִיתִי גֶּבֶר</p>

<p>אֶפְרָתִי טֶרֶם לָעַבְדוּת הִגַּעְתִּי.</p>

<p>&#8220;וּמְחִירוֹ?&#8221; – אֶלֶף שֶׁקֶל לִכְבוֹדֶךָ.</p>

<p>&#8220;הֵא לָךְ הַכֶּסֶף, הָבָה לִי עַבְדֶּךָ&#8221;.
<br></p>

<h2 id="ב">ב</h2>
</blockquote>

<blockquote>
<p>פַּרְדֵּס נֶחְמָד שָׁתוּל עַל פַּלְגֵי מָיִם,</p>

<p>בּוֹ יַעַל כָּל עֵץ נֶחְמָד לָעֵינָיִם,</p>

<p>שָׁם יָנֵץ הַשָּׁקֵד תִּפְרַח הַגֶּפֶן,</p>

<p>הַזַּיִת יִסְתַּבֵּל לִבְנַת הַצֶּמֶר,</p>

<p>הָרִמּוֹן יִתְכַּסֶּה בִּשְׁנִי תוֹלָעַת</p>

<p>וַעֲטֶרֶת סַנְסִנָּיו יִצְנֹף הַתֹּמֶר.
<br><br />
שָׁם נֵרְדְּ מֹר וַאֲהָלוֹת רֵיחָם יָפִיצוּ,</p>

<p>כַּרְכֹּם וּקְצִיעָה כָּעֵשֶׂב יָצִיצוּ,</p>

<p>וּשְׂדֵרוֹת עֵץ הָדָר עַל מַעְגְּלֵי דֶשֶׁן</p>

<p>רַגְלֵי הַהֵלֶךְ מַעֲדַנּוֹת יַעֲבִירוּ;</p>

<p>וּבִגְדֶרֶת הֲגִינָה בֵּין בַּדֵּימוֹ</p>

<p>שָׁרִים נִסְתָּרִים עַל מָחוֹל יָשִירוּ.
<br><br />
כָּל זֶה הַהֶדֶר וּתְכֵלֶת שָׁמָיִם</p>

<p>יִצֶּף יִכָּפֵל בִּבְרֵכַת הַמָּיִם,</p>

<p>שָׁם עַל עַפְרוֹת זָהָב כִּרְאִי מוּצָקֶת;</p>

<p>מִסְגֶּרֶת לָהּ סָבִיב עֲרֻגוֹת בֶּשֶׂם</p>

<p>וִיאֹרִים תִּשְׁלַח אֶל כָּל עֵץ כָּל נֶטַע,</p>

<p>יַעַן לֹא עֲלֵיהֶם יִהְיֶה הַגֶּשֶׁם.
<br><br />
וּפֶסֶל עֲזָאזֵל אוֹ הָעַשְׁתֹּרֶת,</p>

<p>הִיא בַּעֲלַת הַשֶּׁפַע אֱלִיל הָעֲתֶרֶת,</p>

<p>חָצוּב מִצּוּר שָׁם נִצָּב עַל כַּן שַׁיִשׁ</p>

<p>בִּדְמוּת אִשָּׁה יָפָה מַרְבַּת שָׁדָיִם,</p>

<p>הַנּוֹשֵׂאת קַרְנֵי פָרָה עַל הַמֵּצַח</p>

<p>וּמְנַעְנְעִים וָכַד בִּשְׁתֵּי הַיָּדָיִם.
<br><br />
סָבִיב נִצְּבוּ כָּל אֱלֹהֵי מִצְרַיִם:</p>

<p>שָׁם פֶּסֶל אָמוֹן בִּדְמוּת אֵיל קַרְנַיִם,</p>

<p>פִּיתֹם וּבַעַל-צְפוֹן בִּדְמוּת צֶפַע,</p>

<p>מַצֶּבֶת חָנֵס סוֹא אוֹן וּפִיבֶסֶת,</p>

<p>וַהֲמוֹן חַמָּנִים וּמְחֻקֶּה עָלֵימוֹ</p>

<p>תַּבְנִית כָּל עוֹף כָּל חַיָּה הָרֹמֶשֶׂת.
<br><br />
וּבֵין הַתְּלָמִים כַּדְּרוֹר הַמְּרַחֶפֶת</p>

<p>יַלְדָּה נָאוָה וּמְעֻנָּנָה רֹדֶפֶת,</p>

<p>רַכָּה בַשָּׁנִים בַּת שֵׁשׁ אוֹ בַּת שֶׁבַע:</p>

<p>וּבְגִבְעוֹל שׁוֹשַׁנִּים תִּרְדֹּף הָעֹפֶר,</p>

<p>רָדְפָה וַתְּצוּדֶנּוּ וַתְּנַהֲגוֹ שֶׁבִי,</p>

<p>כִּי לָחַךְ וַיַּגְרֵס סִבְכֵי הַכֹּפֶר.
<br><br />
עַל יַד הָאַגָּן סֻכַּת סוּף נִשְׁקֶפֶת</p>

<p>מַעֲשֵׂה קָלַע מִמַּסַּד עַד הַצֶּפֶת,</p>

<p>וִירִיעוֹת אַרְגָּמָן כַּרְפַּס וּתְכֵלֶת</p>

<p>יַעַנְדוּהָ יִפְעַת צִבְעֵי הַקֶּשֶׁת,</p>

<p>וּצְלָלִים וָרוּחַ סִפָּהּ יִשְׁמֹרוּ</p>

<p>חֹרֶב וָחֹם לֹא יָעֵזוּ לָגֶשֶׁת.
<br><br />
וּבְחֶבְיוֹן הַסֻּכָּה מִטָּה מֻצְהֶבֶת;</p>

<p>בִּיקַר כָּרִים שָׁמָּה אִשָּׁה שׁוֹכָבֶת</p>

<p>יוֹם חָרְפָּהּ עוֹבֵר וַאֲבִיבָהּ יֵאָסֶף,</p>

<p>אַךְ עוֹדֶנָּה טוֹבַת חֵן וִיפַת תֹּאַר;</p>

<p>עוֹד לָהּ טוּב צַוָּארָהּ, עוֹד אוֹר פָּנֶיהָ,</p>

<p>עוֹד יָפָה וּבָרָה כִּבְקַדְמַת נֹעַר.
<br><br />
מִתְּכֵלֶת עֵינֶיהָ עוֹד תַּבִּיט תּוֹחֶלֶת,</p>

<p>עוֹד עֶדְנַת הַבָּשָׂר תַעֲנוּג שׁוֹאֶלֶת,</p>

<p>וּשְׂפָתַיִם דּוֹלְקִים לִנְשׁוֹק יִקְרָאוּ;</p>

<p>עוֹד בִּיקוֹד לֶחֱיָהּ אֵשׁ אַהֲבָה קוֹדָחַת,</p>

<p>וּבְמִגְדְּלוֹת שָׁדֶיהָ תַּאֲוָה נִסְתֶּרֶת</p>

<p>תַּעֲרוֹג לִמְשׂוֹשׂ חַיִּים עֹנֶג וָנָחַת.
<br><br />
בִּפְאַת מִטָּתָהּ תָּסֹב כַּנִּדְהָמֶת,</p>

<p>רֹאשָׁהּ עַל יָדָהּ וּבְהָקִיץ חֹלֶמֶת.</p>

<p>כָּל אַמְהוֹתֶיהָ לָשֶׁבֶת הִרְחִיקוּ</p>

<p>לִבְלִי תַּשְׁבֵּתְנָה מַרְגּוֹעַ הַגְּבָרֶת;</p>

<p>אַךְ הִיא לֹא תַרְגִּיעַ, אַט תֵּאָנֵחַ,</p>

<p>וּבְשָׂפָה רָפָה אֶל לִבָּהּ דֹּבָרֶת:
<br><br />
&quot;רַבּוֹת מִבְּנוֹת צֹעַן אָשְׁרִי קִנֵּאוּ</p>

<p>הַפְּתָיוֹת לֹא תֵדַעְנָה לֹא נִבֵּאוּ</p>

<p>כִּי נֶגַע בַּבַּיִת, כִּי לֹא צָלַחְתִּי.</p>

<p>מַה-יַּמְרִיצֵנִי הוֹן עָתָק וָנַחַת</p>

<p>אִם חוּשִׁי בִי מֵת, אַהֲבָתִי גָּוָעָה,</p>

<p>כָּל חַיַּי הֶבֶל וּבְלִבִּי הַשָּׁחַת.
<br><br />
לוּ עוֹד בֵּית אִמִּי בִּבְתוּלַי יָשַׁבְתִּי</p>

<p>מַחֲסוֹת תַּחַת כַּנְפֵי אִישׁ לֹא אָהָבְתִּי,</p>

<p>לוּ גַּם שַׂר טַבָּחִים וּסְרִיס הַמֶּלֶךְ –</p>

<p>אִישׁ זָקֵן מֶנִּי לַיָּמִים כִּפְלָיִם,</p>

<p>אִישׁ שֵׂיבָה בּוֹ זָרְקָה וַחֲלָצָיו רָפוּ,</p>

<p>אִישׁ קַנֹּא, אִישׁ חֵמָה וּקְצַר-אַפָּיִם&quot;.
<br></p>
</blockquote>

<blockquote>
<p>וּכְעֵינֵי הַנָּמֵר בֶּאֱשׁוּן לֵיל נֶשֶׁף</p>

<p>הִמְלִיטוּ עֵינֶיהָ בַּהֲגִיגָהּ רֶשֶׁף</p>

<p>וּמֵעֶיהָ רֻתְּחוּ לִרְצוֹחַ נָפֶשׁ.</p>

<p>חִישׁ נָח זַעְפָּהּ, כִּי אֵלֶיהָ קָרֵבָה</p>

<p>הַיַּלְדָּה הָעֲדִינָה בַּגָּן רָעָתָה,</p>

<p>הִיא בִתָּהּ הַיְחִידָה אֲשֶׁר אָהֵבָה.
<br><br />
&#8220;אָסְנַת בִּתִּי, אֶת מִי זֶה תִּנְהֲגִי שֶׁבִי?&#8221;</p>

<p>– אֶת עָפְרִי זֶה, אִמִּי, עֹפֶר הַצֶּבִי,</p>

<p>כִּי שִׁחֵת הַתְּלָמִים אֲשֶׁר טִפַּחְתִּי.</p>

<p>אַךְ שָׁם אָבִי! – אָבִי, שָׁלוֹם עָלֶיךָ!</p>

<p>&quot;שָׁלוֹם, מַחֲמַדָּי! מִן הַשּׁוּק אָשׁוּבָה,</p>

<p>עֶבֶד חָדָשׁ לָךְ הֵבֵאתִי, זֻלֵּיכָה!&quot;
<br><br />
מִמְּכוֹן מוֹשָׁבָהּ הִשְׁקִיפָה זֻלֵּיכָה</p>

<p>בִּפְנֵי הָעֶבֶד – עֶלֶם דַּל חֵלֵכָה,</p>

<p>וַתִּבְחָנֶנּוּ מֵרֹאשׁ עַד כַּף רָגֶל:</p>

<p>פָּנָיו נָפָלוּ, הִלְבִּינוּ כַּנָּתֶר,</p>

<p>אוּלָם אוֹר עֵינָיו וִיצֻרָיו כֻּלָּהַם</p>

<p>הֶחֱיוּ רוּחָהּ, וַיִּפְתְּ לִבָּהּ בַּסָּתֶר.
<br><br />
&quot;לֵךְ – אָמְרָה – הִנָּפֵשׁ מֵעֲמַל הַדָּרֶךְ.</p>

<p>מָנוֹן הוּא, אַל יַעֲבֹד בַּעֲבֹדַת פָּרֶךְ!&quot;</p>

<p>&quot;לֹא, אֶת אָסְנַת יוֹרֶה לָשׁוֹן וָדָעַת;</p>

<p>וּבֶאֱמוּנָה אִם תַּעֲבוֹד אֲדֹנֶיךָ&quot;&#8230;</p>

<p>– הָאֱמוּנָה מֵאֲבוֹתַי הִיא לִי מוֹרֶשֶׁת! –</p>

<p>&#8220;כִּי אָז עַל כָּל בֵּיתִי פָּקִיד אֶתְּנֶךָ&#8221;.
<br></p>

<h2 id="ג">ג</h2>
</blockquote>

<blockquote>
<p>יָמִים עַל יָמִים וִירָחִים יַחֲלֹפוּ,</p>

<p>יֶרַח אַחַר יֶרַח שָׁנִים יִנְקֹפוּ,</p>

<p>עֶשֶׂר שָׁנִים נוֹסְפוּ לִשְׁנוֹת הַנֵּצַח</p>

<p>מֵעֵת – דַּךְ נִכְלָם, תָּו עַבְדוּת עַל מֵצַח –</p>

<p>בֵּיתָה פּוֹטִיפַר בָּא יוֹסֵף הָעָבֶד.</p>

<p>עוֹד עֶבֶד עוֹדֶנּוּ וּכְשָׂר יִכָּבֶד!</p>

<p>עַל כָּל יֶשׁ לוֹ אֲדֹנָיו הִפְקִידָהוּ,</p>

<p>כִּי בֶאֱמוּנָה נִצַּחַת עֲבָדָהוּ;</p>

<p>לֹא שָׁקַט, לֹא שָׁבַת יוֹמָם וָלָיִל:</p>

<p>יוֹמָם עַל מִשְׁמַרְתּוֹ עָמַד בֶּחָיִל,</p>

<p>בַּבַּיִת בַּשָּׂדֶה הִבִּיט הִשְׁגִּיחַ –</p>

<p>וַאדֹנָי אִתּוֹ וַיְהִי אִישׁ מַצְלִיחַ</p>

<p>וּבַלֵּילוֹת שָׁקַד עֶרֶב וָבֹקֶר</p>

<p>לִלְמוֹד תַּעֲלֻמוֹת כָּל חָכְמָה וָחֵקֶר,</p>

<p>סוֹד חָכְמַת הַבְּרִיאָה וַאֲשֶׁר עָלֶיהָ,</p>

<p>מִסְתְּרֵי מִצְרַיִם, לָטֵי חַרְטֻמֶּיהָ;</p>

<p>וֵאלֹהִים כָּרָה לוֹ אֹזֶן שׁוֹמָעַת</p>

<p>וַיְבִינֵהוּ בַּחֲלוֹמוֹת וּבְכָל דָּעַת,</p>

<p>לִקְרוֹא וּלְהָבִין פָּקַח לוֹ עֵינָיִם</p>

<p>אֵת הָרָשׁוּם עַל סֵפֶר הַשָּׁמָיִם.
<br><br />
רוּחַ צַח חֲרִישִׁית שִׁפְּרָה שָׁמָיִם,</p>

<p>הַשֶּמֶשׁ יָרַד אֶל נִבְכֵי הַמָּיִם:</p>

<p>קַעֲרַת סַפִּיר הֲפוּכָה עַל פָּנֶיהָ,</p>

<p>תַּפּוּחַ זָהָב נָפַל מִשּׁוּלֶיהָ.</p>

<p>וּבְקַרְקַע הַקְּעָרָה בִּרְקִיעַ טֹהַר</p>

<p>מִתְנוֹסְסוֹת וּמְשֻׁבָּצוֹת אַבְנֵי זֹהַר:</p>

<p>אוֹתוֹת זָהָב הֵנָּה פּוֹרְחוֹת בָּרוּחַ,</p>

<p>מִכְתַּב אֱלֹהִים חָרוּת עַל הַלּוּחַ.
<br><br />
בָּדָד בִּמְעוֹנוֹ בַּנֶּשֶׁף בָּעֶרֶב</p>

<p>יַעֲמוֹד יוֹסֵף תָּפוּשׂ בִּמְזִמּוֹת קֶרֶב,</p>

<p>וּבְעַד חַלּוֹנוֹ יִשָּׂא הָעֵינָיִם,</p>

<p>יִבְחַן בִּמְרוּצָתָם כּוֹכְבֵי שָׁמָיִם,</p>

<p>יִשְׁאַל בָּהֶם פִּתְרוֹן חֲלוֹם עוֹלָמִים,</p>

<p>תַּכְלִית הָעֲתִידוֹת, סוֹד אַחֲרִית הַיָּמִים:</p>

<p>קוֹנֵה שָׁמַיִם, מִי יֵדַע סוֹדֶךָ!</p>

<p>דִּבַּרְתָּ וּתְדַבֵּר עוֹד לַחֲסִידֶךָ,</p>

<p>עוֹד שָׁם הַכּוֹכָבִים אֵלַי יִכְרָעוּ</p>

<p>כַּאֲשֶׁר בַּחֲלוֹמִי מֵאָז עֵינַי רָאוּ –</p>

<p>וַאֲנִי עַל אַדְמַת נֵכָר עֶבֶד אָנִי!</p>

<p>הַאִם הוֹנוּ עֵינַי, חוּשִׁי רִמָּנִי?</p>

<p>אוֹ אוּלַי תַּכְלִית כָּל מַדָּע וָחֵקֶר</p>

<p>רַק תַּרְמִית עֵינַיִם כָּזָב וָשֶׁקֶר,</p>

<p>וּתְהָתֵל מֵרֹאשׁ כּוֹכָבִים כִּי רָמוּ</p>

<p>בִּבְנֵי חֲלוֹף כִּי יָזִידוּ יֶחְכָּמוּ?</p>

<p>כּוֹכָבֶיךָ לִי מֶמְשָׁלָה יַבְטִיחוּ</p>

<p>וּבְנֵי אָבִי אוֹתִי בַּשְּׁבִי הִדִּיחוּ!</p>

<p>אַךְ אוּלַי דֶּרֶך עֹצֶב זֶה יָעַדְתָּ,</p>

<p>אוּלַי אֶל בּוֹר תַּחְתִּית אוֹתִי הוֹרַדְתָּ</p>

<p>בַּעֲבוּר כַּזָּהָב בַּכּוּר תִּבְחָנֵנִי</p>

<p>וּמִתְּהֹמוֹת אֶרֶץ תָּשׁוּב תַּעֲלֵנִי?</p>

<p>נִפְלָאִים אָרְחוֹתֶיךָ! אוּלַי אַתָּה</p>

<p>בִּלְבַב זֻלֵּיכָה אֵשׁ תַּאֲוָה הִצַּתָּ</p>

<p>בַּעֲבוּר עַל יָדָהּ הַגְּדֹלוֹת תָּבֹאנָה –</p>

<p>כִּי אִשָּׁה זָרָה זֹאת לַכֹּל נָכוֹנָה!</p>

<p>אַךְ דֶּרֶךְ זֶה דֶּרֶךְ מַעַל וָרֶצַח –</p>

<p>לֹא, לֹא תִדְרֹךְ בּוֹ כַּף רַגְלִי לָנֶצַח.</p>

<p>אֵיךְ אֶעֱשֶׂה הָרָעָה הַגְּדוֹלָה? אֵיכָה</p>

<p>אָפִיר צִדְקִי, אַשְׁלִים חֵפֶץ זֻלֵּיכָה</p>

<p>וּבְחֶפְצָהּ זֶה מִשְׁנֶה בֶגֶד וָמָעַל:</p>

<p>הִיא תִבְגּוֹד בַּאֲדֹנִי, תַּשְׂטְ מִן הַבָּעַל,</p>

<p>וּבְאָסְנַת אָנֹכִי&#8230; הָהּ, מַה-בִּטִּיתִי,</p>

<p>סוֹד לִבִּי הַכָּמוּס פִּתְאֹם גִּלִּיתִי!</p>

<p>הַסּוּ, כּוֹכָבִים, אַל תּוֹדִיעוּ סוֹדִי;</p>

<p>עַל אִשָּׁה לֹא נִפְתָּה לִבִּי מֵעוֹדִי,</p>

<p>וּבַת אֲדֹנִי זֹאת נַפְשִׁי אֹהָבֶת –</p>

<p>מַה-שּׁוֹנָה הִיא מֵאִמָּהּ הָעוֹגָבֶת!</p>

<p>אַיֶּלֶת אֲהָבִים וּכְלִילַת יֹפִי,</p>

<p>בַּת חֵן וָדַעַת וּבְרוּחָהּ אֵין דֹּפִי,</p>

<p>אֶל רָחֵל אִמִּי הַיְקָרָה נִדְמָתָה,</p>

<p>עַל כֵּן גַּם כִּפְלַיִם אוֹסִיף אַהֲבָתָהּ.</p>

<p>אַךְ מִי יֵדַע אִם גַּם הִיא תֶּאֱהָבֵנִי?</p>

<p>אִם אוֹדֶה אַהֲבָתִי בּוֹגֵד הִנֵּנִי!</p>

<p>לַמְּדָהּ הֵיטֵב הִפְקִידוּ לִי הוֹרֶיהָ</p>

<p>וַאֲנִי – עַל דֶּרֶךְ לֹא יָשָׁר אַטֶּהָ!</p>

<p>הַכּוֹכָבִים! אִם דִּבְרֵיכֶם נֶאֱמָנוּ</p>

<p>וּבְיֶדְכֶם חֲלִיפוֹת תֵּבֵל נִתָּנוּ,</p>

<p>הָבוּ לִי אֶת אָסְנַת אֲשֶׁר אָהַבְתִּי</p>

<p>וִיקָר לִי תַּבְטִיחוּ עוֹד לֹא יָאָבְתִּי.</p>

<p>שִׁנִּיתֶם מַצַּבְכֶם, נִבְלֵי שָׁמַיִם,</p>

<p>וּתְמוּנָה אַחֶרֶת תַּרְאוּ לָעֵינַיִם:</p>

<p>כִּדְמוּת אִישׁ סֹפֵד, קֹדֵר וַעֲצוּב רוּחַ,</p>

<p>בֹּכֶה תַמְרוּרִים לֹא יִדֹּם יָנוּחַ</p>

<p>אַף קוֹלוֹ בָּרוּחַ אָזְנִי לֹקָחַת:</p>

<p>&#8220;לֹא, כִּי אָבֵל לִבְנִי אֵרֵד הַשָּׁחַת!&#8221;</p>

<p>אָבִי הוּא, אוֹי לִי, מִתְאַבֵּל עוֹדֶנּוּ,</p>

<p>וַאֲנִי בֵּן מֵבִישׁ, אֲנִי אֶשְׁכָּחֶנּוּ;</p>

<p>הוּא יוֹרִיד שֵׂיבָתוֹ בִּדְמָעוֹת שָׁחַת –</p>

<p>וַאֲנִי אַתְנֶה אַהֲבָה וַאֲבַקֶּשׁ נָחַת!!
<br></p>

<h2 id="ד">ד</h2>
</blockquote>

<blockquote>
<p>מוֹצָאֵי בֹקֶר הַצִּפֳּרִים בִּשֵּׂרוּ,</p>

<p>בֵּין הָעֳפָאיִם יָרֹנּוּ וִישׁוֹרֵרוּ,</p>

<p>וּלְקוֹל זִמְרָתָם כִּמְחֹלַת מַחֲנָיִם</p>

<p>תֵּצֵא הַשָּׁמֶשׁ עַל חוּג הַשָּׁמָיִם,</p>

<p>וּלְקוֹל זִמְרָתָם כִּמְחֹלַת מַחֲנָיִם</p>

<p>תִּצְעַד עַלְמָה נָאוָה וִיפַת פַּעֲמָיִם.</p>

<p>בִּשְׂדֵרַת עֵץ הָדָר אָסְנַת דֹּרֶכֶת</p>

<p>וּלְרוּחַ הַיּוֹם לָשׂוּחַ הוֹלֶכֶת.</p>

<p>לֹא אָסְנַת הַיַּלְדָּה מִימֵי קַדְמָתָהּ,</p>

<p>הָרֹעָה בַּשּׁוֹשַׁנִּים לָצוּד עֳפָרִים,</p>

<p>הַשְּׁלוּחָה כָּאַיָּלָה לִתְפּוֹשׂ צִפֳּרִים</p>

<p>כִּי אִם עַלְמַת חֵן כַּתֹּמֶר קוֹמָתָהּ;</p>

<p>טוֹבָה וּבְרִיאָה וּשְׂעָרָהּ צִמֵּחַ,</p>

<p>מֵעַפְעַפֶּיהָ אוֹר חָכְמָה זוֹרֵחַ,</p>

<p>נֹגַהּ מִצְחָהּ יָעִיד כִּי הַמַּחֲשֶׁבֶת</p>

<p>מִיָּמִים רַבִּים שָׁם הִסְכִּינָה שֶׁבֶת.
<br><br />
בַּשּׂדֵרָה בֵּין הַחַמָּנִים עֹבֶרֶת,</p>

<p>בִּדְמָמָה דַקָּה אֶל לִבָּהּ דֹּבֶרֶת,</p>

<p>לִרְגָעִים תֵּפֶן תַּבִּיט אֶל כָּל עֵבֶר</p>

<p>פֶּן יִשָּׁמַע קוֹלָהּ אֶל אֹזֶן גֶּבֶר:</p>

<p>אֵלֵי מִצְרַיִם מִסָּבִיב עִוְּדֻנִּי,</p>

<p>בִּקְרָב לִבִּי כִּי עָז אָנָּא תִּמְכוּנִי!</p>

<p>מָה הָאֵשׁ הַגְּדוֹלָה אֲשֶׁר תֹּאכְלֵנִי?</p>

<p>הֲזֹאת הִיא אַהֲבָה הַנְּפָשׁוֹת לוֹכֶדֶת</p>

<p>וּמִי אֵהָב? אִישׁ לֹא יוּכַל יֶאֱהָבֵנִי!</p>

<p>אִישׁ חֲכַם לֵב בַּעַל נֶפֶשׁ נֶחְמֶדֶת,</p>

<p>אַךְ רַבָּה הַתְּהוֹם הָרֹבֶצֶת בֵּינֵינוּ:</p>

<p>אֲנִי בַּת פּוֹטִיפַר וָהוּא עַבְדֵּנוּ!</p>

<p>לוּ שִׁפְחָה אָנִי וּבְכֶסֶף נִמְכַּרְתִּי</p>

<p>חָפְשִׁית הָיִיתִי לֶאֱהוֹב אֵת בָּחַרְתִּי,</p>

<p>עַתָּה אַהֲבָתִי זֹאת מַעַל וָפָרֶץ</p>

<p>בִּכְבוֹד בֵּית אָבִי וּבְדָתֵי הָאָרֶץ.</p>

<p>הוֹי אָמוֹן אֵלִי, חֲמוֹל עָלַי, חוּסָה!</p>

<p>הָהּ עַל מִי אֶפְנֶה וּלְעֶזְרָה אָנוּסָה?</p>

<p>וּמָה הַחֲלוֹמוֹת רָאִיתִי הַלַּיְלָה,</p>

<p>יַלְדֵי הֶגְיוֹנַי הֵם אוֹ מַלְאֲכֵי מַעְלָה!&#8230;
<br><br />
וּפִתְאֹם הֶחֱרִישָׁה עָמְדָה לֹא נָעָה,</p>

<p>אַךְ לִבָּהּ נָע קִרְבָּהּ חָוְרוּ פָנֶיהָ,</p>

<p>כִּי קוֹל צַעֲדֵי רֶגֶל בַּגָּן שָׁמָעָה.</p>

<p>מֵרָחוֹק נִרְאֶה אִישׁ בּוֹ מַעְיָנֶיהָ,</p>

<p>הוּא יוֹסֵף – אֶל דֹּדָיו לִבָּהּ לָהּ הוֹמֶה,</p>

<p>וּבִימִינוֹ לוּחַ וּמְגִלַּת גֹּמֶא</p>

<p>כָּתוּב בִּכְתָב הַחַרְטֻמִּים עָלֶיהָ,</p>

<p>מִפּוֹ וּמִפּוֹ מִשְּׁנֵי עֲבָרֶיהָ,</p>

<p>וּכְמוֹ יוֹם יוֹם בָּא תֵּת לָהּ אִמְרֵי שֶׁפֶר,</p>

<p>לַחֲרוֹת עַל הַלּוּחַ לִדְרוֹשׁ בַּסֵּפֶר.
<br><br />
&quot;לָמָּה זֶה, אָסְנַת, תַּשְׁפִּילִי עֵינָיִךְ?</p>

<p>מַדּוּעַ דַּלּוֹת, מַה-נָּפְלוּ פָנָיִךְ?&quot;</p>

<p>– חֲלוֹם חָלַמְתִּי, שִׁבְרוֹ לֹא יָדַעְתִּי! –</p>

<p>&#8220;סַפְּרִיהוּ נָא לִי כִּי לִפְתּוֹר שָׁמַעְתִּי&#8221;.</p>

<p>– רָאִיתִי הַלַּיְלָה וַאֲנִי יוֹשֶׁבֶת</p>

<p>בִּקְהַל עֲלָמוֹת עַל מוּסַד הַשָּׁבֶת</p>

<p>בַּחֲצַר גִּנַּת הַבִּיתָן. שָׁם בַּצְּרִיחַ</p>

<p>אִישׁ בִּכְלוּבוֹ בִּדְלָתַיִם וּבְרִיחַ</p>

<p>כָּל חַיְתוֹ שָׂדַי עַל מַסְגֵּר סֻגָּרוּ,</p>

<p>לִוְיָתָן וּבְהֵמוֹת וּצְבֹעֵי נָחַל,</p>

<p>תּוֹא נָמֵר וַאֲרִי, דֹּב לַיִשׁ וָשָׁחַל;</p>

<p>רַק אֶל גּוּר-אֲרָיוֹת רַחֲמַי נִכְמָרוּ,</p>

<p>כִּי חִלְּלוּ נִזְרוֹ וּכְבוֹדוֹ הוֹרִידוּ</p>

<p>וּבִכְלוּב הַכְּלָבִים אוֹתוֹ הֶעֱמִידוּ.</p>

<p>אַךְ טֶרֶם גָּרַעְתִּי מֶנּוּ עֵינָיִם</p>

<p>נֵעוֹר הַכְּפִיר וַיְפוֹצֵץ הַדְּלָתָיִם</p>

<p>וַיְזַנֵּק מִן הַכְּלוּב אֶל הַמַּעְגְּלָה.</p>

<p>עַל כָּל הַיּוֹשְׁבִים פַּלָּצוּת נָפָלָה</p>

<p>וָהוּא נִגַּשׁ לִמְקוֹם שִׁבְתִּי וַיַּעַל,</p>

<p>וַיְלַחֵךְ רַגְלִי וַיְנַשֵּׁק הַנַּעַל,</p>

<p>וּבְכַפֹּתָיו עַל גַּבּוֹ הֱטִילַנִי</p>

<p>לִמְעוֹנוֹת אֲרָיוֹת אִתּוֹ הוֹבִילַנִי&#8230;
<br><br />
הַחֹלֶמֶת! בַּחֲלוֹמֵךְ שֶׁמְּסַפֶּרֶת</p>

<p>אַתְּ, אֶת הַפֹּתֵר לַחֹלֵם תָּשִׁיתִי,</p>

<p>וּלְבָבוֹ הַנָּמֵס יֶהְגֶּה אַחֶרֶת:</p>

<p>&#8220;מִי יִתֵּן וּכְפִיר הָאֲרָיוֹת הָיִיתִי!&#8221;</p>

<p>וּבְעֵינַיִם כָּלוֹת יַבִּיט אֵלַיִךְ,</p>

<p>אַף אַתְּ הֶחֱרַשְׁתְּ פִּתְאֹם נֶחְבְּאוּ מִלַּיִךְ,</p>

<p>נָשִׁית חֲלוֹמֵךְ גַּם שִׁבְרוֹ שָׁכַחַתְּ,</p>

<p>אַף הוּא שָׁכַח לוּחַ וּמְגִלָּה יַחַד –</p>

<p>אַתְּ עָמַדְתְּ דּוּמָם, הוּא לֹא יִפְצֶה פִיהוּ</p>

<p>וּשְׁנֵיכֶם תָּבִינוּ אִישׁ לֵב אָחִיהוּ!
<br></p>

<h2 id="ה">ה</h2>
</blockquote>

<blockquote>
<p>יוֹם בֹּעֵר כַּכִּבְשָׁן – שֶׁמֶשׁ יוֹקֶדֶת</p>

<p>כִּמְדוּרַת אֵשׁ עַל רָאשֵׁינוּ עוֹמֶדֶת,</p>

<p>הָאָרֶץ תָּשִׂים גַּחֶלֶת וַעֲפָרָהּ פִּיחַ,</p>

<p>וּבְעוֹרְקֵי הָאָדָם דָּמוֹ תַּרְתִּיחַ,</p>

<p>וּבְכִלְיוֹת הַר-גָּעַשׁ תַּצִּית הַלַּהַב,</p>

<p>וֶעֱזוּז אַהֲבָה תַּצִּית בִּלְבַב בַּת-רָהַב.</p>

<p>וּבְסֻכַּת הַגָּן עַל אַגַּן הַמָּיִם</p>

<p>זֻלֵּיכָה שׁוֹכֶבֶת מִשְׁכַּב הַצָּהֳרָיִם;</p>

<p>שָׁם בִּקְּשָׁה וַתִּמְצָא מִפְלָט וָסָתֶר</p>

<p>מֵחִצֵּי חֹם הַיּוֹם כּוֹנְנוּ עַל יָתֶר.</p>

<p>אַךְ הֲזֹאת הִיא זֻלֵּיכָה מִימֵי קֶדֶם?</p>

<p>אֵי שִׁנֵּי הַשֵּׁן וּלְחָיֵי הָאֹדֶם?</p>

<p>שׁוֹשַׁנַּת הַפָּנִים חָוְרָה נָבֵלָה,</p>

<p>גַּם עֶדְנַת הַבָּשָׂר צָמְקָה קָמֵלָה;</p>

<p>רַק אֵשׁ זָרָה תֹּאכַל מִבְּנוֹת עֵינֶיהָ</p>

<p>תָּפִיץ אוֹר קִפָּאוֹן עַל לִבְנַת פָּנֶיהָ –</p>

<p>אֵשׁ תַּאֲוָה נוֹאָשָׁה, אֵשׁ תִּקְוָה כּוֹזֶבֶת,</p>

<p>אֵשׁ חֵשֶׁק לֹא נִמְלָא, אֵשׁ אִשָּׁה אֹהֶבֶת.
<br><br />
הָאֵשׁ הַזֹּאת גַּם כִּלָּתֵךְ, זֻלֵּיכָה,</p>

<p>הִיא אָכְלָה יָפְיֵךְ וּלְשַׁדֵּךְ לִחֵכָה!</p>

<p>&quot;זֶה שָׁנִים רַבּוֹת אֶתְיַפַּח לַהֶבֶל!</p>

<p>לַשָּׁוְא הֲסִירֹתִי שִׁכְמוֹ מִסֵּבֶל,</p>

<p>לַשָּׁוְא מִיּוֹם בֹּאוֹ כַּפִּי שַׂכֹּתִי</p>

<p>מִתְּנוּאוֹת הָעֲבָדִים עָלָיו גַנֹּתִי,</p>

<p>מָשַׁכְתִּי לוֹ חֶסֶד, רָצוֹן עִטַּרְתִּי –</p>

<p>הָהּ אֶל לֹא נָכוֹן לוֹ טוּבִי פִּזַּרְתִּי!</p>

<p>תַּחַת רָדְפִי טוֹב עַתָּה רָע יִגְמְלֵנִי,</p>

<p>יַחֲלִיק לָנוּס מֶנִּי, לֹא יֶאֱהָבֵנִי.</p>

<p>וַאֲנִי אַךְ לַשָּׁוְא יִפְעָתִי חִלַּלְתִּי,</p>

<p>שָׁוְא הִתְרַפַּסְתִּי וּכְבוֹדִי הִשְׁפַּלְתִּי –</p>

<p>מִי פִלֵּל לִמְצוֹא לֵב רָע בִּיפֵה-תֹאַר,</p>

<p>לֵב אֶבֶן לֹא יָחוּשׁ אַהֲבָה בַּנֹּעַר?</p>

<p>אַךְ כַּתַּר נָא, סוּג לֵב, עֶבֶד עַז נֶפֶשׁ,</p>

<p>לֹא חִנָּם עוֹלַלְתָּ קַרְנִי בָּרֶפֶשׁ!</p>

<p>אוֹי אוֹי לָךְ אִם בִּמְקוֹם אַהֲבָה כּוֹזָבֶת</p>

<p>תִּרְדָּפְךָ נִקְמָתִי עַזָּה כַּמָּוֶת,</p>

<p>בַּת-רַהַב אָנִי, אֵדַע נָקָם קַחַת;</p>

<p>לוּ גַּם עִמְּךָ אֶסָּפֶה, אֵרְדָה שַׁחַת –</p>

<p>הָהּ, שֹׁלְמִי רָע, עוֹד הַיּוֹם אֲהַבְתִּיךָ,</p>

<p>לֹא אוֹסִיף לִחְיוֹת אַחֲרֵי הִפַּלְתִּיךָ –</p>

<p>וִיהִי מָה! נָקֹם אֶנָּקֵם, עַז נֶפֶשׁ,</p>

<p>לֹא חִנָּם עוֹלַלְתָּ קַרְנִי בָּרֶפֶשׁ&quot;.
<br><br />
וּכְעֵינֵי הַנָּמֵר בֶּאֱשׁוּן לֵיל נֶשֶׁף</p>

<p>הִמְלִיטוּ עֵינֶיהָ כִּידוֹדֵי רֶשֶׁף</p>

<p>וּמֵעֶיהָ רֻתְּחוּ נֶפֶשׁ לִרְצוֹחַ –</p>

<p>אַךְ חִישׁ שָׁקַט רוּחָהּ מָצָא מָנוֹחַ,</p>

<p>מִשְּׁאוֹן לֵב נִרְדָּמָה סֻגְּרוּ עֵינֶיהָ;</p>

<p>עוֹד נִכַּר בַּחֲלוֹם רָגְזָהּ עַל פָּנֶיהָ.
<br></p>

<h2 id="ו">ו</h2>
</blockquote>

<blockquote>
<p>יוֹם הִלּוּלִים וָחַג לִבְנֵי מִצְרָיִם!</p>

<p>לִשְׂפַת שִׁיחֹר כָּל הָאָרֶץ הוֹלֶכֶת;</p>

<p>יוֹם עֲלוֹת הַיְאֹר, כִּי גָאוּ הַמָּיִם</p>

<p>וִיבַשְּׂרוּ שָׁנָה טוֹבָה וּמְבֹרֶכֶת.
<br><br />
בַּחֲדַר הַמַּלְבּוּשׁ עוֹד אָסְנַת יוֹשֶׁבֶת</p>

<p>וּרְאִי זָהָב קָלָל נֹכַח פָּנֶיהָ,</p>

<p>תַּחְפְּנֵס אֹמַנְתָּהּ אַחֲרֶיהָ נִצֶּבֶת</p>

<p>תֵּיטִיב רֹאשָׁהּ וּתְסַלְסֵל תַּלְתַּלֶּיהָ.
<br><br />
וַתְּסוּכָהּ וַתְּמָרְקָהּ בַּמֹּר וָבֶשֶׂם,</p>

<p>מַחֲלָצוֹת לָבְשָׁה גַּם חֶלְיָתָהּ שָׁתָה;</p>

<p>וַתִּיף בִּמְאֹד כִּיצוּר דִּמְיוֹן וָקֶסֶם –</p>

<p>אַךְ עַל פָּנֶיהָ עוֹד תִּשְׁכּוֹן עֵיפָתָה.
<br><br />
&quot;יָפִית, בַּת טִפֻּחַי, כִּבְנוֹת שָׁמַיִם,</p>

<p>הַקִּנְאָה כַּקַּשׁ תֹּאכַל כָּל רֹאָיִךְ;</p>

<p>חֵי פַרְעֹה, אִם אַחַת מִבְּנוֹת מִצְרַיִם</p>

<p>הַיּוֹם עַל הַיְאֹר תִּדְמֶה אֵלָיִךְ.
<br><br />
אוֹצָרָם הַטּוֹב שָׁמַיִם פָתָחוּ</p>

<p>וּבִרְכוֹתֵיהֶם עָלַיִךְ הֵרִיקוּ:</p>

<p>חָכְמָתֵךְ גַּם עָשְׁרֵךְ יִשְׂגּוּ כָּאָחוּ,</p>

<p>חֵן-טוֹב, יֹפִי וָנֹעַר לָךְ הֶעֱנִיקוּ.
<br><br />
וּשְׁמֵךְ הַטּוֹב כַּשֶּׁמֶן תּוּרַק יֵלֶךְ!</p>

<p>גַּם עוֹד הַיּוֹם בָּךְ אֶל אִשְׁתּוֹ הַגְּבָרֶת</p>

<p>לִרְעוּתָהּ הַטּוֹבָה בָּחַר הַמֶּלֶךְ –</p>

<p>וָאַתְּ עוֹד תִּזְעָפִי, אַתְּ הַמְּאֻשָּׁרֶת!
<br><br />
מַה-גָּדַל אָשְׁרִי לוּ אָסְנַת אָנֹכִי!&quot;</p>

<p>– גַּם אָנִי לוּ תַּחְפְּנֵס עַתָּה הָיִיתִי! –</p>

<p>&#8220;סַפְּרִי לִי עָצְבֵךְ, סַפְּרִי אַל תַּחְשׂכִי&#8221;,</p>

<p>– אֶת גּוּר-הָאֲרָיוֹת בַּחֲלוֹמִי חָזִיתִי.
<br><br />
לָךְ, תַּחְפְּנֵס, רַק לָךְ סוֹד לִבִּי גִּלִּיתִי</p>

<p>לֹא יָדַע אֱנוֹשׁ תַּחַת הַשָּׁמָיִם;</p>

<p>שִׁמְעִי אֵפוֹא וּדְעִי: שַׁבְתִּי רָאִיתִי</p>

<p>אֶת גּוּר-הָאֲרָיוֹת אָסוּר בַּנְּחֻשְׁתָּיִם.
<br><br />
וּכְבָר יָמִים רַבִּים לִבִּי יַכֵּנִי</p>

<p>וִינַבֵּא כִּי קָרוֹב לָבוֹא לִי פֶּגַע,</p>

<p>עַתָּה עוֹד סֶמֶל לַקִּנְאָה הִנֵּנִי</p>

<p>וּמְנוֹד רֹאשׁ לִסְבִיבַי אוּלַי עוֹד רֶגַע.
<br><br />
לֹא אֶשְׂמַח עַל כִּי בָחַר בִּי הַמֶּלֶךְ;</p>

<p>לוּ יָכֹלְתִּי תַּחְתֵּי בֵּית אָבִי נִשְׁאָרְתִּי,</p>

<p>לוּ יָכֹלְתִּי וּלְחַג הַיְאֹר לֹא אֵלֶךְ</p>

<p>וּבְחֶדְרִי הַיּוֹם לִבְכּוֹת נִסְגָּרְתִּי.
<br><br />
&quot;הַחֲלוֹמוֹת מַרְבִּים הֶבֶל, לֹא יָרֵעוּ!</p>

<p>רִשְׁפֵּי הָאַהֲבָה הִרְתִּיחוּ דָמָיִךְ,</p>

<p>אֵדֵיהֶם הֵם אֶל רֹאשֵׁךְ יִנָּשֵׂאוּ</p>

<p>וּכְמַשְּׂאוֹת שָׁוְא יִתְיַצְּבוּ מוּל עֵינָיִךְ!
<br><br />
אֶל גּוּרֵךְ רָע לֹא יִקְרָב; הָנִיחִי</p>

<p>רוּחֵךְ. אוּלַי עַתָּה מֵחֲצַר מַלְכֵּנוּ</p>

<p>תּוּכְלִי הֵיטֵב עִמּוֹ; אוּלַי תַּצְלִיחִי&#8230;</p>

<p>אַךְ שָׁם יַרְחָע עַבְדֵּךְ נֶחְפָּז אֵלֵינוּ&quot;.
<br><br />
&#8220;מַה-לָּךְ, יָרְחָע?&#8221; – הָאַפִּרְיוֹן הֵבִיאוּ;</p>

<p>אָבִיךְ יוֹחִיל, מַהֲרִי נָא, שָׂרָתֵנוּ;</p>

<p>וּכְבָר הַתֻּפִּים הַחֲצֹצְרוֹת יָרִיעוּ,</p>

<p>הַכָּרוֹׁז יִקְרָא: אָתָא יוֹם חַגֵּנוּ!
<br><br />
&#8220;אַיֵּה אִמִּי?&#8221; – בֵּיתָהּ הַיּוֹם נִשְׁאֶרֶת,</p>

<p>כִּי חָלְתָה כִּמְעַט הַגְּבִירָה זֻלֵּיכָה. –</p>

<p>שָׁלוֹם לָךְ, תַּחְפְּנֵס!&quot; – שָׁלוֹם רָב, הַגְּבָרֶת!</p>

<p>&#8220;שָׂאוּנִי, הַכֻּשִּׁים, קוּמוּ נֵלֵכָה!&#8221;
<br></p>

<h2 id="ז">ז</h2>
</blockquote>

<blockquote>
<p>בִּדְבִיר הַמַּלְכָּה בִּמְעוֹנָהּ נֶעְצֶבֶת</p>

<p>חַכְלִילַת עֵינַיִם אָסְנַת יוֹשֶׁבֶת:</p>

<p>&#8220;גּוּר-הָאֲרָיוֹת בַּסּוּגַר בַּנְּחֻשְׁתַּיִם!&#8221;</p>

<p>הוֹי אִמִּי, הוֹי יוֹׁסֵף, אֵיךְ זֹאת אָבִינָה?</p>

<p>סִלְחָה לִי, אָמוֹן, לֹא אוּכַל אַאֲמִינָה!</p>

<p>שִׁלְחָה לִי אוֹרְךָ, הָאֵר לִי עֵינָיִם.
<br><br />
יוֹסֵף בַּסֹּהַר – שָׁם אָבִי שָׂמָהוּ.</p>

<p>לָמָּה חֲנָנוֹ, עַל עֵץ לֹא תָּלָהוּ</p>

<p>אִם אִמִּי בִּצְדָקָה אוֹתוֹ מַרְשַׁעַת?</p>

<p>לֹא, נָקִי יוֹסֵף מִדְּבַר הַבְּלִיָּעַל,</p>

<p>לֹא חָטָא לָאֵל, בַּאדֹנָיו לֹא מָעַל;</p>

<p>לֹא מָעַל גַּם בִּי – נַפְשִׁי זֹאת יוֹדָעַת!
<br><br />
יוֹסֵף בַּסֹּהַר – אַךְ לֹא תּוֹמֵךְ פֶּלֶךְ</p>

<p>כִּי אִם פָּקִיד עַל אֲסִירֵי הַמֶּלֶךְ.</p>

<p>תַּחְפְּנֵס אֹמַנְתִּי שָׁם אוֹתוֹ רָאָתָה;</p>

<p>גַּם שַׂר בֵּית הַסֹּהַר יַט אֵלָיו חָסֶד.</p>

<p>שֶׁקֶר עָנוּ בוֹ – שֶׁקֶר לֹא יִוָּסֵד!</p>

<p>אֵין אִישׁ רֹאֶה בִּידֵי יוֹסֵף עַוְלָתָה.
<br></p>
</blockquote>

<blockquote>
<p>אֶתְחַכְּמָה אֵפוֹא אֵיכָה אַצִּילֵהוּ,</p>

<p>אֶמְצָא עֵת רָצוֹן דַּבֵּר טוֹב עָלֵיהוּ</p>

<p>לִפְנֵי הַמַּלְכָּה; כַּבַּת הִיא תִרְצֵנִי.</p>

<p>יַרְחָע וּתְחַפְנֵס אֶל יוֹסֵף צִוִּיתִי –</p>

<p>גַּם לִשְׁאוֹל בָּאוֹב הַפַּעַם נִסִּיתִי</p>

<p>וַאֲחַכֶּה לִשְׁמוֹעַ מַה-זֶּה יַעֲנֵנִי.
<br></p>

<h2 id="ח">ח</h2>
</blockquote>

<blockquote>
<p>יָמִים עַל יָמִים וִירָחִים יַחֲלֹפוּ,</p>

<p>יֶרַח אַחַר יֶרַח שָׁנִים יִנְקֹפוּ;</p>

<p>הָאָבִיב יָצָא וַיִּמָּל פַּעֲמַיִם,</p>

<p>וַחֲלוֹמוֹ מִשְׁנֶה חָלַם מֶלֶךְ מִצְרַיִם;</p>

<p>פֹּתֵר אָיִן, – הַחַרְטֻמִּים נוֹאָלוּ,</p>

<p>הַמֶּלֶךְ זָעֵף אַף שָׂרָיו נִבְהָלוּ;</p>

<p>וּבְטִירַת אַרְמוֹנָהּ תֵּשֵׁב הַגְּבָרֶת,</p>

<p>גַּם נַפְשָׁהּ לָהּ מָרָה רוּחָהּ נֶעְכָּרֶת,</p>

<p>וּלְפָנֶיהָ עַלְמָה יָפָה כּוֹרָעַת</p>

<p>דָּבָר נָחוּץ לָהּ וּתְבַקֵּשׁ מִשְׁמָעַת.
<br><br />
&quot;מַה-לָּךְ, בַּת סוֹדִי, כִּי יוֹם יוֹם תִּדַּלִּי?</p>

<p>הַאִם עַל מוֹת אִמֵּךְ עוֹד תִּתְאַבָּלִי?</p>

<p>אוֹ עַל אָבִיךְ כִּי עָזַב בַּיִת וָהוֹן</p>

<p>וַיִּנָּזֶר מִמֵּךְ וַיְכַהֵן לָאוֹן?</p>

<p>אוֹ אוּלַי עָשְׁקוּ נַחֲלָתֵךְ, שָׂדָיִךְ,</p>

<p>וּבְאַחַד הַנְּעָרִים נָתַתְּ עֵינָיִךְ?</p>

<p>דַּבְּרִי נָא, רַק הָסִירִי מִמֵּךְ נֶהִי,</p>

<p>וּלְפֶה אֶל הַמֶּלֶךְ אֲנִי לָךְ אֶהִי&quot;.
<br><br />
– לֹא לִשְׁאוֹל עַל נַפְשִׁי אֲנִי פֹּה עוֹמֶדֶת,</p>

<p>כִּי לִשְׁלוֹם פַּרְעֹה אֲמָתֵךְ חֹרֶדֶת;</p>

<p>עוֹד לֹא נִמְצָא פֹּתֵר לַחֲלוֹם מַלְכֵּנוּ</p>

<p>וַאֲנִי יָדַעְתִּי אִישׁ יוּכַל יִפְתְּרֶנּוּ.</p>

<p>בֵּית הַסֹּהַר עֶבֶד עִבְרִי יֵעָצֶר,</p>

<p>כָּל חָכְמַת דַּעַת מֶנּוּ לֹא יִבָּצֶר,</p>

<p>חֲלוֹמוֹת לִפְתּוֹר כַּאלֹהִים שׁוֹמֵעַ,</p>

<p>גַּם מַשְׁקֵה הַמֶּלֶךְ כָּל זֹאת יוֹדֵעַ;</p>

<p>שִׁלְחוּ וּקְרָאוּהוּ, שַׁאֲלוּ אֶת פִּיהוּ.
<br><br />
אֶת דִּבְרֵי אָסְנַת לַמֶּלֶךְ הֵבִיאוּ;</p>

<p>אֶת שַׂר הַמַּשְׁקִים הִבְהִילוּ הֵאִיצוּ.</p>

<p>עַד כֹּה שָׁכַח אֶת יוֹסֵף וַיִּזְכְּרֵהוּ</p>

<p>וּדְבָרָיו אֶת דִּבְרֵי אָסְנַת מִלֵּאוּ.</p>

<p>חִישׁ גַּם אֶת יוֹסֵף מִן הַבּוֹר הֵרִיצוּ,</p>

<p>וּפִתְאֹם מִצְרַיִם תָּמְהָה רָאָתָה</p>

<p>אֵת לֹא פִלְּלָה לִרְאוֹת מִיּוֹם נִבְנָתָה:</p>

<p>עֶבֶד מִבֵּית הַבּוֹר מוֹשֵׁל עָלֶיהָ,</p>

<p>עַל עַמָּהּ, עַל חֵילָהּ, עַל כֹּהֲנֶיהָ.
<br><br />
בֵּרַכְתִּי בֹּאֶךָ, מַלְאַךְ הַחֹפֶשׁ,</p>

<p>כִּלְיוֹן עֵינֵי הָאַסִּיר, מַשָּׂא נֶפֶשׁ</p>

<p>מַה-זֶּה בּוֹשַׁשְׁתָּ בּוֹא, אֶחֱרוּ רַגְלֶיךָ?</p>

<p>כִּשְׁלֹשׁ עֶשְׂרֵה שָׁנָה יִחַלְתִּי אֵלֶיךָ!</p>

<p>בִּשְׁלֹשׁ עֶשְׂרֵה שָׁנָה רַבּוֹת עֻנֵּיתִי,</p>

<p>נוֹאָשׁ לֹא אָמַרְתִּי – קַוֹּה קִוֵּיתִי.</p>

<p>חֲלוֹם חֲזוֹן עֲלוּמַי, לֹא שִׁקַּרְתָּ!</p>

<p>בָּא בָא אַף כִּי אֵחַר יוֹם זֶה בִּשַּׂרְתָּ,</p>

<p>בָּא – וּבִכְנָפָיו שִׁלֻּמִים וָשֶׂכֶר</p>

<p>עַל כָּל עֹנִי וּמְרוּדִים אֵיד וָנֶכֶר;</p>

<p>שִׁלְטוֹן וִיקָר תַּחַת עַבְדוּת וָבשֶׁת,</p>

<p>בִּמְקוֹם בֶּגֶד עִדִּים שֵׁשׁ רִקְמָתָיִם,</p>

<p>טַבַּעַת וּרְבִיד זָהָב תַּחַת הַנְּחשֶׁת,</p>

<p>בִּמְקוֹם בֵּית הַבּוֹר כָּל אֶרֶץ מִצְרָיִם!
<br><br />
עֶבֶד בֶּן-חוֹרִים, מֵאֲפֵלוֹת בֵּית סֹהַר</p>

<p>מִי הוֹצִיאֲךָ אֶל אוֹר גָּדוֹל וָזֹהַר?</p>

<p>הַאִם חַסְדֵי נָדִיב אֵלָיו בָּטַחְתָּ</p>

<p>וּבְגָדְלוֹ כַּמֵּת מִלִּבּוֹ נִשְׁכַּחְתָּ?</p>

<p>לֹא, לֹא הוּא הֱרִימְךָ לִמְרוֹמֵי שָׁבֶת,</p>

<p>לַהֲרִימְךָ שָׁקַד – לֵב עַלְמָה אֹהָבֶת.
<br></p>

<h2 id="ט">ט</h2>
</blockquote>

<blockquote>
<p>&quot;הֲמִלֵּאתִי סִפְקְךָ, צָפְנַת פַּעְנֵחַ!?</p>

<p>אֲנִי הַשֶּׁמֶשׁ אַתָּה הַיָּרֵחַ,</p>

<p>מֵאוֹרִי אוֹר לָךְ, מִיָּדִי קַרְנָיִם;</p>

<p>אַתָּה הַמּשֵׁל עַל אֶרֶץ מִצְרָיִם!&quot;</p>

<p>– קָטֹנְתִּי, פַּרְעֹה, מִכָּל חֲסָדֶיךָ</p>

<p>רַק אַחַת עוֹד תִּשְׁאַל נֶפֶשׁ עַבְדֶּךָ,</p>

<p>בִּלְתָּהּ כָּל חֶמְדָּה לִי אַיִן וָאֶפֶס:</p>

<p>בַּת כֹּהֵן אוֹן בַּחֲצֵרְךָ מִסְתּוֹפֶפֶת</p>

<p>רַעְיָה לַמַּלְכָּה – וַאֲנִי אֲהַבְתִּיהָ</p>

<p>עוֹד מִיּוֹם שִׁבְתִּי עָבֶד בֵּית אָבִיהָ,</p>

<p>הוֹאִילָה וּלְאִשָּׁה אוֹתָהּ לִי תֵּנָה. –</p>

<p>&quot;הַסָּרִיסִים, מַהֲרוּ אֶת אָסְנַת הֵנָּה!</p>

<p>אָסְנַת! הֶאָהַבְתְּ אֶת צָפְנַת פַּעְנֵחַ?</p>

<p>הַחֲרֵשׁ תַּחֲרִישִׁי, תַּשְׁפִּילִי עֵינָיִךְ,</p>

<p>לֶחְיֵךְ הֶאְדִּימָה כַּשּׁוֹשָׁן פּוֹרֵחַ –</p>

<p>דַּבְּרִי, סוֹד לִבֵּךְ אֶקְרָא עַל פָּנָיִךְ!&quot;</p>

<p>– אֲהַבְתִּיו! – בִּטְּאָה הַנִּכְלָמָה שֶׁפִי.</p>

<p>&quot;כִּי עַתָּה הֲיִי לוֹ, וּתְחַיּוּ זֶרַע</p>

<p>דּוֹמִים לָכֶם בַּחָכְמָה וּבַיֹּפִי!&quot; –</p>

<p>וַיִּתֶּן לוֹ אֶת אָסְנַת בַּת פּוֹטִיפֶרַע.</p>
</blockquote>

<br>  

<p>דובבעלן (אצל ריגא) תרכ&quot;ה.</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/3014">https://benyehuda.org/read/3014</a></div></body></html>