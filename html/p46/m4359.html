<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>סִלּוּק שְׁכִינָה</title>
	<meta name="author" content="יהודה ליב גורדון"/>
</head>
<body>

<blockquote>
<p>מֵאַרְבַּע רוּחוֹת יִתְחוֹלֵל הַסַּעַר,</p>

<p>מוֹסְדֵי תֵבֵל יָנוּעוּ כַעֲצֵי יַעַר,</p>

<p>בַּכֹּל מֻטֶּה וָשׁד, שַׁמָּה וָפָרֶץ –</p>

<p>הֲבָא יוֹם אֲדֹנָי לַעֲרוֹץ הָאָרֶץ?
<br><br />
גַּם בָּתֵּי הַנֶּפֶש הִכָּה הָרוּחַ,</p>

<p>רָפוּ כָּל יָדַיִּם, כִּהֲתָה כָּל רוּח</p>

<p>כִּי מָגוֹר מִסָּבִיב, זֶרֶם וָנֵפֶץ,</p>

<p>נִתְּקוּ כָּל תִּקְוָה, הֵפִיצוּ כָּל חֵפֶץ.
<br><br />
וּמִשְּאוֹן הַהֲפֵכָה, מִתּוֹךְ הָרָעַש,</p>

<p>קוֹל נֹהַּ אֶשְׁמַע וּדְמָמָה וָכָעַשׂ;</p>

<p>קוֹל כַּתֹּר יָמַר עַל יוֹנָה נֶאֱהָבֶת –</p>

<p>רוּח הַקֹּדֶשׁ הָאָרֶץ עֹזָבֶת:
<br><br />
&quot;מַה-לִי פֹּה, מִי לִי פֹּה בִּיוֵן הַשָּחַת?</p>

<p>&quot;כָּל קֹדֶש מִרְמָס, עַל עָפָר כָּל נָחַת!</p>

<p>&quot;אַךְ חָצִיר הָעָם יָתוּר לוֹ בָּרָפֶשׁ;</p>

<p>&#8220;הֶחָצִיר כִּסָּה כָּל אַגְמֵי הַנָּפֶש&#8221;.
<br><br />
&quot;אֶעֱלֶה וַאֲרַחֵף כָּאָז עַל הַמָּיִם</p>

<p>&quot;עַד לֹא עָשָׂה אֵל אֶרֶץ עִם שָׁמַיִם</p>

<p>&quot; עַד לֹא לָמַד אָדָם בִּשְׁנוֹת שֵׁשׁ אֶלֶף</p>

<p>&#8220;הוֹסִיף דַּעַת וָרָע, בִּינָה וָסֶלֶף&#8221;.
<br><br />
&quot;צַר לִי עָלֶיךָ, הַמְשׁוֹרֵר בֶּן-אוֹנִי!</p>

<p>&quot;גַּם אַתָּה, יָדַעְתִּי, חֻלֵיתָ כָּמוֹנִי,</p>

<p>&quot;נִרְדְּךָ יִבְאַשׁ פֹּה מִצַּחֲנָה וָרֶפֶשׁ</p>

<p>&#8220;וּמֶרְחַב יָהּ אֵין לָךְ לַהֲלָך-הַנֶּפֶשׁ&#8221;.
<br><br />
&quot;וּמָה הֲלָךְ-נֶפֶשׁ בְּלִי רְאוּת-עֵינָיִם?!</p>

<p>&quot;וּמַה-תֶּחֱזֶה עַתָּה תַּחַת שָׁמָיִם?</p>

<p>&quot;סֻלָּם מֻצָּב אַרְצָה תִּרְאֶה לָעָיִן</p>

<p>&#8220;וַאֲנָשִׁים יֹרְדִים בּוֹ אַךְ עֹלִים אָיִן&#8221;.
<br><br />
&quot;צַר, בַּעַל הַחֲלֹמוֹת, צַר לִי עָלֶיךָ!</p>

<p>&quot;מַמְרֹרִים תִּשְׂבַּע כָּל חַיֵּי הֶבְלֶךָ;</p>

<p>&quot;תִּישַׁן תִּרְאֶה חֲלוֹם, רֶגַע תָּנוּחַ,</p>

<p>&#8220;תִּיקַץ תִּרְאֶה שִׁבְרוֹ – שֶׁבֶר בָּרוּחַ&#8221;.
<br><br />
&quot;שָׂא אֵפוֹא כִּנּוֹרְךָ, נַחַת קַסְתֶּךָ;</p>

<p>&quot;הֵא שַׂלְמַת אוֹר, צֹר בָּה חֲלֹמוֹתֶיךָ,</p>

<p>&quot;עֲלֵה אִתִּי מִזֶּה, נִסַּק גָּבֹהַּ;</p>

<p>&#8220;שָׁם – מַחֲזוֹת שַׁדַּי, פִּתְרֹנִים לַאלֹהַּ&#8221;.</p>
</blockquote>

<br>  

<p>ס&#8220;ט פ&#8221;ט, 7 פעברואר 1880</p>

<p>יומים אחרי הרעש (בהיכל החרף)</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4359">https://benyehuda.org/read/4359</a></div></body></html>