<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בַּרְבֻּרִים אָבוּסִים</title>
	<meta name="author" content="יהודה ליב גורדון"/>
</head>
<body>

<blockquote>
<br />
</blockquote>

<blockquote>
<p>שְׁבוּעִים שִׁבְעָה לִפְנֵי הַפּוּרִים</p>

<p>קָנְתָה לָהּ רִבְקָה צֶמֶד בַּרְבֻּרִים</p>

<p>וַתַּעֲמִידֵם אִתָּהּ</p>

<p>תַּחַת הַמִּטָּה</p>

<p>וּלְחַג הַפֶּסַח אוֹתָם הִלְעִיטָה,</p>

<p>לֶחֶם חֻקָּהּ הִמְעִיטָה</p>

<p>וּלְבַרְבֻּרֶיהָ הוֹשִׁיטָה</p>

<p>רִיפוֹת וּלְבִיבוֹת מֵחֵלֶב כִּלְיוֹת חִטָּה.</p>

<p>הֶאָח מַה־שָּׂמַח לִבָּהּ וּקְרָבֶיהָ רַנּוּ</p>

<p>עֵת מִיָּמִים יָמִימָה</p>

<p>רָאָתַם, מִשְּׁשָׁתַם,</p>

<p>וַתִּמְצָא כִּי הַבַּרְבֻּרִים עָשְׁתוּ שָׁמָנוּ</p>

<p>וּבְשָׂרָם רֻטֲפַשׁ וַתֵּרֶב מֻרְאָתָם</p>

<p>וַיַּעֲשׂוּ עֲלֵי כֶסֶל פִּימָה.</p>

<p>וּכְבָר הַתִּקְוָה שָׂחֲקָה אֶל עֵינֶיהָ</p>

<p>וַתַּעֲבֵר כָּל טוּבָהּ עַל פָּנֶיהָ,</p>

<p>וּכְבָר רִבְקָה בִּלְבָבָהּ</p>

<p>אַחַת לְאַחַת חָשָׁבָה</p>

<p>אֵת אֲשֶׁר יַמְצִיאוּ לָהּ בַּרְבֻּרֶיהָ:</p>

<p>כִּי תִשְׁחָטֵם אוֹר לְאַרְבָּעָה עָשָׂר,</p>

<p>לִשְׁכֶנְתָּהּ הָעֲשִׁירָה תִּמְכּוֹר הַבָּשָׂר</p>

<p>וִיהִי לָהּ מַצּוֹת וָיַיִן לִסְדָרֶיהָ,</p>

<p>וּבַנּוֹתָר תִּחְיֶה הִיא וּבָנֶיהָ.</p>

<p>וּכְבָר חִלְּקָה כָּל נֵתַח</p>

<p>לְמִסְפַּר אֲרֻחוֹת הַפֶּסַח:</p>

<p>הָרֹאשׁ עִם הַקֶּרֶב</p>

<p>לַאֲרֻחַת הָעֶרֶב,</p>

<p>הַגַּרְגֶּרֶת עִם הַכְּרָעַיִם</p>

<p>תְּבַשֵּׁל בַּצָּהֳרַיִם,</p>

<p>וּמֵהַמֻּרְאָה וּמֵהַפֶּדֶר</p>

<p>תָּכִין לָהּ לַסֵּדֶר</p>

<p>תֻּפִינִים בַּמָּרָק</p>

<p>וּבַאֲרֻחַת הַיָּרָק;</p>

<p>וּבְכֵן תָּחֹג אֶת חַגָּהּ</p>

<p>מִבְּלִי צַעַר וּדְאָגָה.</p>

<p>הָהּ, בֶּטַח יֵלֶךְ הוֹלֵךְ תֹּם,</p>

<p>אַךְ לֹא יֵדַע מַה־יֵּלֶד יוֹם!</p>

<br />
</blockquote>

<blockquote>
<p>וּבְהַגִּיעַ יוֹם הַשְּׁחִיטָה</p>

<p>וַתּוֹצִיאֵם מִתַּחַת הַמִּטָּה</p>

<p>וַתִּשְׁחָטֵם וַתְּשַׁסְּעֵם שֶׁסַע –</p>

<p>פַּלָּצוּת אֲחָזַתָּה פֶּתַע,</p>

<p>כִּי שָׂרָט אֲדַמְדָּם בַּוֵּשֶׁט מָצָאָה;</p>

<p>וַתְּמַהֵר אֶל בֵּית הַמּוֹרֶה הוֹרָאָה.</p>

<p>וְאַף עַל פִּי שֶׁלֹּא הָיָה שָׁם</p>

<p>כָּל נֶקֶב וְכָל קֹרֶט דָּם</p>

<p>טָרַף הָרַב אֶת הַבַּרְבֻּרִים בְּאַפּוֹ</p>

<p>״שֶׁמָּא נִקֵּב הַוֵּשֶׁט וְהִבְרִיא וְנִתְרַפֵּא״,</p>

<p>וְעוֹד ״שֶׁבְּעוֹפוֹת אָסוּר הַלְעָטָה וְהַמְרָאָה״ –</p>

<p>וַתֵּצֵא הָאֻמְלָלָה וְיָדֶיהָ עַל רֹאשָׁהּ,</p>

<p>כִּי נִשְׁבַּת לָהּ פִּתְאֹם חַגָּהּ וּמְשׂוֹשָׂהּ.</p>

<br />
</blockquote>

<blockquote>
<p>אַל תֵּרָגְנִי, אֻמְלָלָה רַבַּת בָּנִים,</p>

<p>כִּי כָרְתָה אַכְזְרִיּוּת הָרַבָּנִים</p>

<p>אֹכֶל מִפִּיךְ בְּעַרְבֵי פְסָחִים;</p>

<p>הֵן עוֹד מְקוֹרִים רַבִּים לָךְ נִפְתָּחִים:</p>

<p>תּוּכְלִי אַתְּ וּבָנַיִךְ לַחֲזִיר עַל הַפְּתָחִים –</p>

<p>יִשְׂרָאֵל רַחֲמָנִים בְּנֵי רַחֲמָנִים!</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/23507">https://benyehuda.org/read/23507</a></div></body></html>