<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַשּׁוּעָל וְהֶחָתוּל</title>
	<meta name="author" content="יהודה ליב גורדון"/>
</head>
<body>

<blockquote>
<p>שׁוּעָל עִם חָתוּל שְׁנֵי בָנִים כֶּחָשִׁים</p>

<p>נוֹכְלִים וּצְבוּעִים כַּאֲנָשִׁים</p>

<p>רַבִּים</p>

<p>חֲבוּרֵי עֲצַבִּים,</p>

<p>הַלּוֹבְשִׁים בֶּגֶד יִרְאַת חֵטְא וָחֶסֶד</p>

<p>על בֶּגֶד וּמְזִמָּה, חֶרְפָּה וָחֶסֶד,</p>

<p>לִמְקוֹם קָדוֹשׁ נָהָרוּ,</p>

<p>כִּי נֵדֶר נָדָרוּ,</p>

<p>וּבְדֶרֶךְ קָדְשָׁם זֶה מִדֵּי עָבָרוּ</p>

<p>גּוֹזָלִים רַבִּים גָּזָלוּ וּגְבִינוֹת גָּנָבוּ</p>

<p>לִשְׁבּוֹר בָּם רַעֲבוֹנָם עֵת כִּי יִרְעָבוּ,</p>

<p>כִּי לָצוּם בַּדֶרֶךְ לֹא הִתְנַדָּבוּ.</p>

<p>אַף אִישׁ אֶל רֵעֵהוּ שׂחֲחוּ נִדְבָּרוּ</p>

<p>בַּעֲבוּר קַצֵּר לָמוֹ אֹרֶךְ</p>

<p>הַדָּרֶךְ.</p>

<p>&quot;הִנֵּה נָא שָׁמַעְתִּי מְהַלְּלִים אֹתָכָה</p>

<p>– הַשּׁוּעָל אֶל הֶחָתוּל דִּבֶּר כָּכָה –</p>

<p>כִּי עָרוּם אַתָּה וּמְחַשֵּׁב הָרֵעַ,</p>

<p>הֲיֵשׁ לָךְ כָּמֹנִי תַּחְבֻּלוֹת סֶלֶף</p>

<p>אַלְפֵי אָלֶף?&quot;</p>

<p>&quot;לֹא – יַגִּיד רֵעוֹ – אֵינֶנִּי יוֹדֵעַ</p>

<p>רַק דֶּרֶךְ אֶחָד בִּנְתִיב הַחַיִּים</p>

<p>אַךְ טוֹב הוּא לִי מֵרִבּוֹא רִבּוֹתַיִם&quot;.</p>

<p>עוֹד הֵם נִדְבָּרִים</p>

<p>וַעֲדַת כַּלְבֵי הָאֲתָרִים</p>

<p>שָׁמָּה הִגִּיעָה,</p>

<p>שִׂיחָתָם הִפְרִיעָה.</p>

<p>חַפֵּשׂ נָא בֵּין אַלְפֵי תַחְבֻּלוֹתֶיךָ</p>

<p>– אָמַר הֶחָתוּל – וּמַלֵּט נַפְשֶׁךָ,</p>

<p>וַאֲנִי זֶה דַרְכִּי לְפָנַי בָּעֵינָיִם</p>

<p>דֶּרֶך הַנֶּשֶׁר בַּשָּׁמָיִם.</p>

<p>וּבְרֶגַע עָלָה הֶחָתוּל עַל רֹאשׁ שִׂיח</p>

<p>וַיָּשֶׂם עֲבִי בַדָּיו חֲתֻלָּתוֹ,</p>

<p>וְהַשּׁוּעָל פָּתַח אַמְתַּחַת עָרְמָתוֹ</p>

<p>וַיְבַקֵּשׁ תַּחְבֻּלוֹת לְמַלֵּט חַיָּתוֹ;</p>

<p>וּכְמוֹ נָחָשׁ בָּרִיחַ</p>

<p>נָטָה עֲקַלְקַלּוֹת, נֶחְבָּא, הֵנִיחַ</p>

<p>נָס וַיִּסָּתֶר</p>

<p>בֵּין הַרְרֵי בָתֶר,</p>

<p>עָלָה בַּכֵּפִים וַיּבֹא בֶּעִָבים</p>

<p>אַךְ בַּאֲשֶׁר יֵלֵךְ שָׁם יֵלְכוּ הַכְּלָבִים</p>

<p>וּכְדַרְכּוֹ גַּם הֵמָּה דַּרְכָּם נִלְפָּתוּ,</p>

<p>כִּתְּרוּהוּ, הִדְבִּיקֻהוּ</p>

<p>וּמְנוּחָה הִדְרִיכֻהוּ</p>

<p>עֲדֵי אוֹתוֹ תָּפָשׂוּ</p>

<p>וּמַאַכְלוֹת שִׁנֵּיהֶם הוֹדִיעֻהוּ.</p>

<p>טוֹבָה תַּחְבֻּלָה טוֹבָה אַחַת</p>

<p>וּבְתַהְפֻּכוֹת רַבּוֹת אֵין נָחַת.
<br> </p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/4215">https://benyehuda.org/read/4215</a></div></body></html>