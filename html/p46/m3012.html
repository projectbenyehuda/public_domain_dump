<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לרב מ&quot;ג</title>
	<meta name="author" content="יהודה ליב גורדון"/>
</head>
<body>

<p>(בַּעַל אֲחוֹתִי לְפָנִים, בְּיוֹם הִיפָּרְדוֹ מֵעָלָי)</p>

<br>  

<blockquote>
<p>מִי יִתָּנְךָ כָּאָח לִי – אָח מֵרָחֶם</p>

<p>לָשֶבֶת גַּם יַחַד בֵּיִת אֵם אוֹהָבֶת,</p>

<p>בִּמְקוֹם יֻתַּן לָנוּ מַיִם וָלֶחֶם</p>

<p>וּבֶגֶד לִלְבּוֹשׁ וּמָעוֹן לָשָׁבֶת!</p>

<p>כָּל נֵטֶל וָעֹל נִפְרֹק מֵעַל שָׁכֶם.</p>

<p>&#8220;גָּשׁ-הָלְאָה!&#8221; נִקְרָא לֶעָמָל עַצָּבֶת</p>

<p>וּכְעַל עָב קַל נִרְכַּב עַל כַּנְפֵי רוּחַ</p>

<p>וּבְגֵיא הַחִזָּיוֹן נֵצֵא לָשׂוּחַ.
<br><br />
שָׁם עֲמַל אֱנוֹשׁ לֹא יַעַל יָגִּיעַ,</p>

<p>תֵּבֵל עִם תַּבְלִיתָהּ יַחַד נֶאֱסָפוּ,</p>

<p>וָאֵל כֻּלּוֹ טוֹב בַּהֲדָרוֹ יוֹפִיעַ,</p>

<p>וּמְזִמּוֹת כָּל לֵב כָּתְנוֹת אוֹר עָטָפוּ;</p>

<p>שָׁם לִתְהוֹם הָעֲתִידוֹת נֵרֵד נַצִּיעַ,</p>

<p>נִסַּק לִשְׁמֵי קֶדֶם שֶׁכְּבָר חָלָפוּ,</p>

<p>וּכְחַיֵּי עַדֶן וּבְשַׁלְוָה וָנַחַת</p>

<p>נִחְיֶה גַם נַחְנוּ בָּאָרֶץ מִתָּחַת.
<br><br />
אַךְ יַד הֶעָמָל לוֹ אָדָם יִוָלֶד</p>

<p>הִיא בָּךְ אָחָזָה וּמִנִּי תַגְלֶךָ,</p>

<p>כִּי תֵצֵא כַיּוֹם עַד מֵרְחַקֵּי חָלֶד</p>

<p>לָנוּעַ לַלֶּחֶם תִּשָּׂא רַגְלֶיךָ –</p>

<p>(הוֹי אָדָם מִתְהוֹלֵל, הוֹי שָׂב וָיָלֶד,</p>

<p>הַעוֹד תִּתְהַלֵּל כִּי טוֹב גּוֹרָלֶךָ,</p>

<p>אִם אַךְ בַּעֲבוּר הָבִיא אֶל נַפְשְׁךָ טֶרֶף</p>

<p>כָּל מַחְמַד עֵינֶיךָ תִּטּשׁ וַתֶּרֶף?!)
<br><br />
שָׁם יָחְנְךָ הָאֵל וגְדֻלָּתְךָ תִרֶב</p>

<p>– כִּי יָשָׁר וּטְהָר-לֵב אֵל לֹא זוֹנֵחַ –</p>

<p>וּבְטוֹב לָךְ הֵן יִמַּח זִכְרִי מִקֶּרֶב</p>

<p>לִבְּךָ, כָּעָב מִפְּנֵי שֶׁמֶשׁ זוֹרֵחַ;</p>

<p>כִּי תִקְנֶה לָךְ רֵעִים וִידִידִים תֶּרֶב</p>

<p>תֶּאֱהַב, תֵּאָהֵב, וַאֲנִי אֶשָּׁכֵחַ:</p>

<p>אָז שִׁירִי זֶה יִקְרָא: &quot;הֲתִבְגֹּד בֶּגֶד</p>

<p>&#8220;וִיהוּדָה רֵעֲךָ עוֹד חַי שָׁם מִנֶּגֶד?&#8221;
<br><br />
אוֹ אוּלַי מַחֲלָתִי תִּגְדַּל תִּפְרָץ-פֶּרֶץ,</p>

<p>הִיא הַיּוֹנֶקֶת דַּם לִבִּי גַם עָתָּה,</p>

<p>וּבְטֶרֶם אָשׁוּב לִרְאוֹתְךָ בָּאָרֶץ</p>

<p>תַּחְצֹב לִי מִשְׁכָּן בַּקֶּבֶר שָׁם מָטָּה –</p>

<p>אָז יָעִיד לָךְ כִּי עַד יוֹם בּוֹא הַקָּרֶץ</p>

<p>בַּעַל חֲלוֹמוֹתַי הָיִיתָ אָתָּה.</p>

<p>וּבְעֵת תָּבֹא אֵלַי שָׁם הַשָׁמַיִם</p>

<p>אֵצֵא לִקְרָאתְךָ וּבְחִבֻּק יָדָיִם.
<br></p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/3012">https://benyehuda.org/read/3012</a></div></body></html>