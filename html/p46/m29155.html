<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>השיר החמישי</title>
	<meta name="author" content="יהודה ליב גורדון"/>
</head>
<body>

<p>קָשָה כִשְׁאוֹל קִנְאָה&#8230;</p>

<blockquote>
<p>הוֹי קִנְאָה קָשָׁה! הוֹי קָשָׁה מִשָּׁחַת!</p>

<p>שִׁנַּיִךְ בַּרְזֶל וּלְשׁוֹנֵךְ לַהֶבֶת</p>

<p>עַל מִזְבַּח לֶב כֹּל כָּאֵשׁ אַתְּ קֹדַחַת</p>

<p>גַּם עַל כָּל בֵּית חֶבֶר תַּפְרִידִי כַּמָּוֶת.</p>

<br />
</blockquote>

<blockquote>
<p>טוּבֵךְ כִּמְלֹא כַף – רָעָתֵךְ חָפְנָיִם! –</p>

<p>כַּמַּעְיָן בִּישִׁימוֹן יֶחֱרַב מִשֶּׁמֶשׁ</p>

<p>כַּשִּׁבֳּלִים בּוֹדְדוֹת בָּעֵמֶק הָרְפָאִים</p>

<p>כִּבְרַק אוֹר יֵתַע בִּמְשׁוֹאָה וָאָמֶשׁ.</p>

<br />
</blockquote>

<blockquote>
<p>וּמִבִּטְנֵךְ קִנְאָה טוֹבוֹת כִּי תָעוּ</p>

<p>וּכְמוֹ מִגְּוִיַת אַרְיֵה רַד הַנֹּפֶת,</p>

<p>הוֹי! רַבִּים אֲרָיִים אֲזַי יִגְוָעוּ</p>

<p>וּמַלְאֲכֵי רָעִים יִוָּלְדוּ לַתֹּפֶת!</p>

<br />
</blockquote>

<blockquote>
<p>כִּי הוֹרַת כָּל שֶׁבֶר אַתְּ לִבְנֵי חָלֶד</p>

<p>וּבְנוֹתַיִךְ: דִּבָּה וּמַשְׂטֵמַת נֶצַח;</p>

<p>הַנְּקָמָה גַּם הִיא עַל בִּרְכֵּךְ תִּוָּלֶד</p>

<p>וַחֲלָבֵךְ הֵינַקְתְּ לַמָּוֶת וָרֶצַח.</p>

<br />
</blockquote>

<blockquote>
<p>עַל גַּן עֵדֶן אַהֲבָה קִנְאָה נִצֶּבֶת</p>

<p>וּבְיָדָהּ חֶרֶב – שַׁלְהֶבֶת יוֹקֶדֶת</p>

<p>וּבְאָזְנַיִם אֶלֶף כָּל קוֹל קַשֶּׁבֶת</p>

<p>וּבְרִבּוֹא עֵינַיִם כָּל שַׁעַל מֹדֶדֶת.</p>

<br />
</blockquote>

<blockquote>
<p>וְיוֹם וָלֵיל כִּכְרוּב מָלֵא זַעַם</p>

<p>תִּשְׁמוֹר מִבֹּא זָר עַל אַדְמַת הַקֹּדֶשׁ:</p>

<p>אַךְ גַּם לִבְּעָלֶיהָ תַּקְדִּיר כָּל נֹעַם</p>

<p>כִּקְדוֹר אוֹר הַסַּהַר בַּעֲבוֹר הַחֹדֶשׁ.</p>

<br />
</blockquote>

<blockquote>
<p>אִם לֹא עֵדֶן גַּנִּים חֶלֶד הִנֵּהוּ</p>

<p>לָאִישׁ כִּי יֶאֱהַב נַפְשׁוֹ בֹּחָרֶת.</p>

<p>אִם לֹא יֵהָפֵך לִשְׁאוֹל אַל עֵינֵהוּ</p>

<p>עֵת רוּחַ הַקִּנְאָה עָלָיו עוֹבֶרֶת.</p>

<br />
</blockquote>

<blockquote>
<p>שָׂם יַרְבֶּה תַּחְבֻּלוֹת יִתְחַכֵּם נָעַר</p>

<p>וּבְיִקְּהַת פָּנָיו הַדְּאָגָה נִשְׁקֶפֶת;</p>

<p>מִצְחוֹ יֵחָרֵשׁ כַּיָּם בְּשָׁאוֹן סָעַר</p>

<p>וּשְׂפָתוֹ אֶל לִבּוֹ אֹמֶר מַטֶּפֶת:</p>

<br />
</blockquote>

<blockquote>
<p>&quot;זֶה הִרְבָּה עֹשֶׁר תַּחַת הַשָּׁמַיִם</p>

<p>זֶה קָנָה לוֹ שֵׁם, זֶה עָשָׂה לוֹ חָיִל;</p>

<p>וַאֲנִי מָה? הָאֲנִי אֵלֵךְ בַּעֲצַלְתַּיִם?</p>

<p>מִבְּלִי מֵשִׁים אֶגְוַע בִּמְשׁוֹאַת לָיִל?&quot;</p>

<br />
</blockquote>

<blockquote>
<p>שָׁם זָקֵן עוֹמֵד עַל עֶבְרֵי פִי פָחַת</p>

<p>עוֹד יַסֵּב עֵינָיו אֶל אַרְצוֹת הַחַיִּים</p>

<p>וּשְׁאוֹן תֵּבֵל יִשְׁמַע לֹא יֵדַע נָחַת</p>

<p>וּלְעוֹלֵל עֲלִילוֹת יַחֲגוֹר מָתְנָיִם.</p>

<br />
</blockquote>

<blockquote>
<p>כִּי שָׂפָה נֶעְלָמָה קִרְבּוֹ דוֹבָרֶת:</p>

<p>&quot;רָב אָדָם יַעֲנוֹד זֵר כָּבוֹד עַל מֵצַח</p>

<p>לֵךְ וּקְנֵה גַּם אַתָּה לָךְ שֵׂם תִּפְאָרֶת?</p>

<p>עוֹד תָּנַח דַּיֶּךָ עַל חֵיק הַנֶּצַח!! &quot;</p>

<br />
</blockquote>

<blockquote>
<p>וּמִי גָּזַל מֵהֶם עֹנֶג הַחַיִּים</p>

<p>וַיְמַלְאֵמוֹ תַּאֲוָה עָמָל וָאֵבֶל?</p>

<p>אִם לֹא אַתְּ קִנְאָה רַבַּת הָעֵינָיִם</p>

<p>אַתְּ מָקוֹר מָשְׁחָת אֶל כָּל אֵיד וָחֵבֶל!</p>

<br />
</blockquote>

<blockquote>
<p>וּמֶה כָּל הָעִנְיָן תַּחַת הַשָּׁמֶשׁ</p>

<p>אִם לֹא יִלְדֵי קִנְאַת גֶּבֶר מִגָּבֶר?!</p>

<p>וּבִמְקוֹם יֵשׁ אֶחָד תּוֹצִיא מֵאָמֶשׁ</p>

<p>הֲמוֹן אֵין מִסְפָּר תּוֹרִיד לִבְאֵר קָבֶר.</p>

<br />
</blockquote>

<blockquote>
<p>שָׂם קִנֵּא הַסּוֹחֵר וַיַּעַשׂ חָיִל;</p>

<p>וּפֹה קִנְּאוּ בוֹ וַיַּכֻּהוּ נָפֶשׁ.</p>

<p>זֶה קִנֵּא לֵאלֹהָיו יָרֹן בַּלָּיִל;</p>

<p>זֶה קִנֵּא בַּעֲמִיתוֹ לֹא עוֹד יִנָּפֶשׁ.</p>

<br />
</blockquote>

<blockquote>
<p>שָׁם לִבּוֹת רַבִּים תַּבְעֶר אֵשׁ הַחֵשֶׁק</p>

<p>מִי זֹאת אֵפוֹא בָּם הַמּוֹקֵד הִבְעִירָה?</p>

<p>פֹּה יֵבְךְּ הַיֹּשֶׁר וִיהוֹלֵל הָעֹשֶׁק –</p>

<p>אַךְ קוֹל הַקִּנְאָה בִּשְׁנֵימוֹ אַכִּירָה!.</p>

<br />
</blockquote>

<blockquote>
<p>שָׁם יָרִיבוּ רֵעִים אַחִים יִנָּצוּ –</p>

<p>מִי זֶה שָׁת אֵיבָה בִּמְסִלּוֹת לִבָּמוֹ</p>

<p>שָׂם בִּדְמֵי אָדָם רַגְלַיִם יִמְחָצוּ –</p>

<p>מִי זֶה נָתַן הַחֶרֶב אֶל יָדָמוֹ?</p>

<br />
</blockquote>

<blockquote>
<p>מִי הֵבִיא הַגַּנָּב שָׂם בַּמַּחְתָּרֶת?</p>

<p>מִי שָׂם לֵב אֶבֶן בַּחֲזֵה הַמְרַצֵּחַ</p>

<p>כִּי יוֹמָם וָלַיִל עֵינוֹ שׁוֹמָרֶת</p>

<p>לַהֲרוֹג בַּמִּסְתָּרִים נֶפֶשׁ אוֹרֵחַ?</p>

<br />
</blockquote>

<blockquote>
<p>שָׁם עַל דֹּרְשֵׁי חָכְמָה עַל תּוֹפְשֵׂי קֶסֶת</p>

<p>קַנָּאִים רַבִּים יִתְנַפְּלוּ בַּזָעַם</p>

<p>אִישׁ אִישׁ אֶת אָחִיהוּ בַּעֲמִיתוֹ יָסֶת</p>

<p>צֵא! וּבְעַד הָאֱמֶת הִלָּחֵם הַפָּעַם!.</p>

<br />
</blockquote>

<blockquote>
<p>בָּאֱמֶת יִתְאַמְּרוּ, יַעֲלוּ עֲדִי צֶדֶק</p>

<p>וּכְנַף שִׁקּוּצִים תַּחַת הָאַדָּרֶת;</p>

<p>בֵּין עָלֵי הַשּׁוֹשָׁן יַפְרִישׁ הַחָדֶק</p>

<p>וּבְמַסְוֵה אֲמִתָּם קִנְאָה נִסְתָּרֶת.</p>

<br />
</blockquote>

<blockquote>
<p>הוֹי קִנְאָה קָשָׁה! הוֹי הוֹרַת כָּל שָׁבֶר!</p>

<p>אַתְּ בִּבְנִי חֲלוֹף מִמְשַׁל רָב מוֹשָׁלֶת,</p>

<p>וּמָקוֹם יִנְבַע נַחַל אֹשֶׁר לַגָּבֶר</p>

<p>שָׁמָּה חֲמַת פֶּתֶן יָדֵךְ מֹהָלֶת.</p>

<br />
</blockquote>

<blockquote>
<p>וּבְעֵת רִגְעֵי נֹעַם לָאִישׁ יַגִּיעוּ</p>

<p>וּלְבָבוֹ יִתְרַפֵּק לִמְצוֹא מָנוֹחַ –</p>

<p>מָשְׁחָתָם תּוֹךְ חֵיקָם אִתָּם יָבִיאוּ;</p>

<p>וּמֵחֵלֶב חִטָּה יֵצֵא לוֹ חוֹחַ.</p>
</blockquote>

<blockquote>
<p><strong>*</strong></p>
</blockquote>

<blockquote>
<p>נוּדִי, נֶפֶשׁ דָּוִד! צִפּוֹר מִפֶּרַח,</p>

<p>אַל תִּינְקִי דִּבְשׁוֹ מִתּוֹךְ הַגָּבִיעַ;</p>

<p>חֲזִי! גַּם עַכְשׁוּב שָׁם סָרוּחַ סֶרַח</p>

<p>וַחֲמָתוֹ צוּף פִּרְחֵךְ תַּבְאִישׁ תַּבִּיעַ.</p>

<br />
</blockquote>

<blockquote>
<p>אַל נָא, אֶת הָאַהֲבָה אַל תָּעִיר עָתָּה!</p>

<p>שָׁם קִנְאָה קָשָׁה מֵאַהֲבָה וָמָוֶת,</p>

<p>תִּדְרֹךְ חִצֶּיהָ וַחֲנִיתָהּ מֹרָטָה;</p>

<p>פֶּן תַּשְׁחִית הָאוֹהֵב עִם הָאוֹהָבֶת.</p>

<br />
</blockquote>

<blockquote>
<p>הֲטֶרֶם תֵּרֶא – הוֹי אִישׁ לֹא צוֹלֵחַ!</p>

<p>כִּי בִּדְבַשׁ אַהֲבָתְךָ מָהוּל הָרָעַל?</p>

<p>כִּי צַר וּמְלָשֵׁן בָּךְ חָמָס יָפֵחַ</p>

<p>נַפְשְׁךָ בַּכָּף עַל כָּל פֶּשַׂע וָשָׁעַל.</p>

<br />
</blockquote>

<blockquote>
<p>כִּי בִּלְבַב הַמֶּלֶךְ הָעַז כַּסָּלַע</p>

<p>קִנְאָה חָלָה גַּם יָלְדָה רַעְיוֹן רֶצַח</p>

<p>וּמְתַי אָוֶן יוֹסִיפוּ דִּבְרֵי בָלַע</p>

<p>וַיַּצִּיתוּ עֶבְרָה שׁוֹמֶרֶת נֶצַח.</p>

<br />
</blockquote>

<blockquote>
<p>וּבְנוֹחַ עָלָיו שִׁגָּעוֹן וָרוּחַ</p>

<p>וַיַּעֲמֹד בֶּןֿיִשַׁי וַיַּנְעֵם זָמֶר</p>

<p>עֵינוֹ אֶל נִבְלוֹ וּלְבָבוֹ בָּטוּחַ –</p>

<p>כִּי לֹא יֵדַע תָּם מֵרֶצַח הִשָּׁמֶר.</p>

<br />
</blockquote>

<blockquote>
<p>חִישׁ הֵרִים שָׁאוּל חֲנִיתוֹ וַיָּטֶל</p>

<p>לִשְׁפּוֹךְ דַּם הַמְנַגֵּן אַרְצָה כַּמָּיִם,</p>

<p>פַּעֲמַיִם הֵרִים נִשְׁקוֹ זֶה לַקָּטֶל</p>

<p>וַיִּסּוֹב דָּוִד מִפָּנָיו פַּעֲמַיִם!.</p>

<br />
</blockquote>

<blockquote>
<p>כִּי הָאֵל צִלּוֹ, הוּא אוֹתוֹ נוֹטֵעַ,</p>

<p>הוּא הַצֵּל הִצִּילוֹ, מֵרֶדֶת שָׁחַת;</p>

<p>וּבֶן-יִשַׁי אָמַר: &quot;הוּא מִשְׁתַּגֵּעַ,</p>

<p>לֹא בִּצְדִיָּה צָדָה נַפְשִׁי לָקָחַת!&quot;</p>

<br />
</blockquote>

<blockquote>
<p>אָמְנָם כִּי אֵין דַּעַת בִּמְשֻׁנֵּה טָעַם –</p>

<p>אֲבָל כָּל תַּעְתֻּעָיו מַשְּׁאוֹת שָׁוְא אֵלֶּה</p>

<p>הֵד מַחְשְׁבוֹתָיו הֵם לִפְנֵי בוֹא הַזָּעַם,</p>

<p>וּכְמוֹ בּוֹא הַחֲלוֹם מֵר­ֹב עִנְין סֶלָה.</p>

<br />
</blockquote>

<blockquote>
<p>וּמִלְבַב הַמֶּלֶךְ לֹא נִכְחַד כָּחַד</p>

<p>כִּי אֶצְבַּע הָאֵל הִצִּילָה שֹׂנְאֵהוּ</p>

<p>וַיִּירָא מִפָּנָיו וַיִּפְחַד פָּחַד,</p>

<p>וַיֹּאמֶר לַעֲשׂוֹת בַּמַּחֲשָׁךְ מַעֲשֵׂהוּ.</p>

<br />
</blockquote>

<blockquote>
<p>וּדְבָרוֹ הָיָה עִם הַמְחַבְּלִים שָׁבֶר</p>

<p>לִטְמוֹן בָּאָרֶץ אֶל רַגְלָיו הָרָשֶׁת:</p>

<p>&quot;לֹא אָנִי – אָמַר – אֶחְצָב לוֹ פֹּה קָבֶר,</p>

<p>תִּהְיֶה בוֹ יַד הַגִּבּוֹרִים לִפְלָשֶׁת&quot;.</p>

<br />
</blockquote>

<blockquote>
<p>וּמַלְאָךְ בָּא אֶל בֶּן-יִשַׁי שָׁלוּחַ,</p>

<p>נֹפֶת בִּשְׂפָתָיו וּבִלְבָבוֹ רָעַל</p>

<p>וַיֹּאמֶר: &quot;הֵן הַמֶּלֶךְ לֹא יָנוּחַ</p>

<p>עַד אֶל מִיכַל בִּתּוֹ תִּהְיֶה לַבָּעַל.</p>

<br />
</blockquote>

<blockquote>
<p>יָדַע אֶת לִבְּךָ כַּכֶּסֶף לָטֹהַר</p>

<p>עַל כֵּן בָּחַר בָּךְ מִכָּל שָׂרֵי פֶלֶךְ,</p>

<p>אֵין לוֹ גַּם חֵפֶץ בַּכֶּסֶף וּמֹהַר</p>

<p>כִּי אִם בִּנְקָמְךָ מֵאוֹיְבֵי הַמֶּלֶךְ.</p>

<br />
</blockquote>

<blockquote>
<p>אֵיד לָעֲרֵלִים וּלְפוֹעֲלֵי אָוֶן נֶכֶר!</p>

<p>וּמֵאָה עָרְלוֹת כִּי תָבִיא מִפְּלָשֶׁת</p>

<p>אָז קֵץ לַעֲמָלְךָ לִפְעֻלָתְךָ שֶׂכֶר</p>

<p>וּתְחַבֵּק בַּת מֶלֶךְ אָז לָךְ כָּאֵשֶׁת&quot;.</p>

<br />
</blockquote>

<blockquote>
<p>אַחֲרֵי צָו מַלְכּוֹ לֹא שָׁנָה הָעֶלֶם</p>

<p>וְיֶאֱסו­­ֹף אֲנָשָׁיו וַיֵּרֶד שָׁעַר;</p>

<p>וּכְרֹעֶה שׁוֹשַׁנִּים בֵּינוֹת לַתֶּלֶם</p>

<p>יָרַד וַיַּךְ בָּם כַּחוֹטֵב בַּיָּעַר.</p>

<br />
</blockquote>

<blockquote>
<p>כִּי גַּם שָׁם שֻׁלְּחָה לוֹ עֶזְרַת שָׁמָיִם</p>

<p>וּזְרֹעַ אֲדֹנָי עָלָיו נִגְלָתָה,</p>

<p>וַיַּזֵּל דַּם אוֹיְבָיו כַּאֲפִיקֵי מָיִם</p>

<p>חַרְבּוֹ אָכְלָה בָשָׂר דָּמִים רִוָּתָה.</p>

<br />
</blockquote>

<blockquote>
<p>וּבְמַחֲנֵה הַפְּלִשְׁתִּים הָרַג כִּפְלַיִם</p>

<p>עַל אֲשֶׁר דָּרַשׁ הַמֶּלֶךְ מִמֶּנּוּ:</p>

<p>הוּא דָּרַשׁ מֵאָה, הוּא הֵבִיא מָאתַיִם</p>

<p>הֵבִיא מֹהַר לַמֶּלֶךְ, וַיְמַלְאֶנּוּ.</p>

<br />
</blockquote>

<blockquote>
<p>אָז גַּם מָצָא לַחֲלוֹם חַיָּיו הַפֵּשֶׁר,</p>

<p>תַּאֲוַת נַפְשׁוֹ בִּקֵּשׁ – וַיִּמְצָאֶנָּה;</p>

<p>הֶאֱבִיר כַּנֵּץ וַיַּרְקִיעַ כַּנֶּשֶׁר</p>

<p>וַיַּעְפִּיל אֶל שִׁמְשׁוֹ וַיּוֹרִידֶנָּה.</p>

<br />
</blockquote>

<blockquote>
<p>כִּי מִלֵּא מַלְכּוֹ עַתָּה מַאֲוַיֵיהוּ,</p>

<p>בִּשְׂכָרוֹ כִּדְבָרוֹ מִיכַל נִתָּנָה –</p>

<p>שָׁם יָנַח הַגִּבּוֹר מֵעֲמַל חַיֵּיהוּ</p>

<p>בִּזְרֹעוֹת רַעְיָה וּבְעֶרֶשׂ רַעֲנָנָה.</p>

<br />
</blockquote>

<blockquote>
<p>כּוֹכָבִים נָא דֹּמּוּ נֹגַּהּ אַל תָּהֶל!</p>

<p>אֱסוֹף סַהַר אוֹרְךָ כִּבְיוֹם צֵאת חֹדֶשׁ</p>

<p>הוֹרִידוּ הַפָּרֹכֶת עַל הָאֹהֶל</p>

<p>לִבְלִי תַחְדּוֹר עֵין זָר לִמְקוֹם הַקֹּדֶשׁ.</p>

<br />
</blockquote>

<blockquote>
<p>הַס בַּת שִׁירִי! יִרְגִּיעַ הַיָּגֵעַ,</p>

<p>הָנִיחִי לָעָיֵף – כִּי סָר אֹהֶלָה;</p>

<p>הֵן הַכֹּל גָּז חִישׁ – הָהּ! וּמִי יוֹדֵעַ</p>

<p>אִם רִגְעֵי מַרְגּוֹעוֹ יִמָּשְׁכוּ סֶלָה</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/29155">https://benyehuda.org/read/29155</a></div></body></html>