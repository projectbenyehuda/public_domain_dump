<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶת הַכֹּל עָשָׂה יָפֶה</title>
	<meta name="author" content="לאופולד שפר / יהודה ליב גורדון"/>
</head>
<body>

<blockquote>
<p>הָעֲנָנִים יַעֲלוּ בִּרְגָזָה וּבְרָעַשׁ</p>

<p>סַעַר מִתְגּוֹרֵר יָחוּל בַּחֲמַת כָּעַשׂ,</p>

<p>מַה-תֵּהוֹם הַתְּהוֹם! הַמְּצוּלָה רוֹתָחַת!</p>

<p>דָּכְיֵי הַיָּם יִתְנַשְּׂאוּ בַּעְיָם רוּחַ</p>

<p>וּבִגְרוֹנָם קֶבֶר נוֹרָא פָּתוּחַ,</p>

<p>הַסּוּפָה כָּרַתְהוּ עַד לִבְאֵר שָׁחַת –</p>

<p>אֲבָל הַסּוּפָה יָפָה!</p>

<br>  

<p>וּבְרָקִים כִּנְחָשִׁים יֵלְכוּ יָרוּצוּ,</p>

<p>וּרְעָמִים בַּגַּלְגַּל אֵימִים יָפוּצוּ,</p>

<p>וּבְלֵב הַיָּם שָׁם אֳנִיָּה נִצָּתָה;</p>

<p>יִבְעַר הַתֹּרֶן עִם כָּל לוּחֹתָיִם,</p>

<p>כַּמּוֹץ מִגֹּרֶן חִישׁ תַּעַל שָׁמָיִם</p>

<p>וּכְבָר צִוְחַת הָאוֹבְדִים שָׁם עָלָתָה –</p>

<p>אֲבָל גַּם הָאֵשׁ יָפָה!</p>

<br>  

<p>שׁוּר, שָׁם יוֹצִיאוּ מִתּוֹךְ הַלַּהָבֶת</p>

<p>עַלְמָה עֲדִינָה מֻרְבֶּכֶת נִצְרָבֶת</p>

<p>אֶל סִיר הַדּוּגָה בָּהּ יַחַד יָרָדְנוּ!&#8230;</p>

<p>רָאָה וַיִּתְפַּלָּץ זֶה דוֹדָהּ שָׁם</p>

<p>וַאֲחֹרַנִּית נָפַל אֶל תּוֹךְ הַיָּם,</p>

<p>נַחְנוּ כֻּלָּנוּ מַרְעִידִים עָמָדְנוּ –</p>

<p>אַךְ גַּם הַמָּוֶת יָפֶה!</p>

<br>  

<p>סוֹף דָּבָר: כָּל דָּבָר שֶׁאֵל יִתְּנֵהוּ</p>

<p>נִשְׂמַח בּוֹ כִּי טוֹב כִּי יָפֶה הִנֵּהוּ</p>

<p>וּמְרוֹרִים אַל נָא חַיֵּינוּ יִדְלָחוּ;</p>

<p>כֶּעָלֶה נָבֵל בִּקְוֻצּוֹת רָאשֵׁנוּ,</p>

<p>כַּקִּינִים עַל מוֹת מַחֲמַדֵּי נַפְשֵׁנוּ</p>

<p>מִפִּי עֶלְיוֹן יֵצְאוּ, גִּילוּ וּשְׂמָחוּ –</p>

<p>כִּי גַּם הַשִּׂמְחָה יָפָה.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/19139">https://benyehuda.org/read/19139</a></div></body></html>