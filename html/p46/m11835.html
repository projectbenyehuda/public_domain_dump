<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>וְרוּחַ הַקֹּדֶשׁ לְעֻמָּתוֹ מַרְעִים</title>
	<meta name="author" content="יהודה ליב גורדון"/>
</head>
<body>

<blockquote>
<p>וְרוּחַ הַקֹּדֶשׁ לְעֻמָּתוֹ מַרְעִים:</p>

<br />
</blockquote>

<blockquote>
<p>מִי אָשֵׁם בַּדָּבָר כִּי תִּתְבּוֹסֵס בְּדָמְךָ?</p>

<p>הֵן כִּכְסִיל אָדָם עָצֵל אַתָּה בְּדָמְךָ;</p>

<p>כָּל יָמָיו חִבֵּק יָדָיו שָׁכַב וַיָּלֶן</p>

<p>וּבְבֹא מַחֲסֹר לוֹ הִתְעַבֵּר וַיָּלֶן.</p>

<br />
</blockquote>

<blockquote>
<p>לַשָּׁוְא אֶת עֵינֶיךָ תִשָּׂא לֶהָרִים</p>

<p>אִם לֹא תִּתְחַר קַרְנְךָ בְיָדְךָ לְהָרִים;</p>

<p>אִם בְּנַפְשֵׁנוּ לְבַב חָכְמָה לֹא נָבִיא,</p>

<p>לֹא יוֹשִׁיעֵנוּ לֹא מַלְאָךְ, לֹא נָבִיא.</p>

<br />
</blockquote>

<blockquote>
<p>&#8220;בְּיָדְךָ טוּבְךָ!&#8221; יֹאמְרוּ הַמֹּשְׁלִים</p>

<p>וּבַעֲלֵי הַחֲלֹמוֹת הֵם בְּךָ הַמֹּשְׁלִים,</p>

<p>הִשִּׁיאוּךָ לְמַעֲשֵׂי נִסִּים לְקֵץ הַיָּמִין</p>

<p>מִבְּלִי פְנוֹת לַעֲזָרְךָ הַשְּׂמֹאל אוֹ הַיָּמִין.</p>

<br />
</blockquote>

<blockquote>
<p>גַּם מַזְּרוֹת שָׁמַיִם עָשׁ כִּימָה וּכְסִיל</p>

<p>לֹא יֵיטִיבוּ גּוֹרַל אִישׁ בַּעַר וּכְסִיל.</p>

<p>הַתְקַשֵּׁר בְּמַעֲדַנּוֹת כִּימָה, בְּמוֹשְׁכוֹת עָשׁ</p>

<p>אַדֶּרֶת בָּלָה, בֶּגֶד אֲכָלו עָשׁ?</p>

<br />
</blockquote>

<blockquote>
<p>אָמְנָם צָרִים <strong>מִחוּץ</strong> עִמְּךָ רוֹב רָבוּ</p>

<p>אַךְ גַּם <strong>מִבַּיִת</strong> הַבְּקִיעִים הֵן רָבוּ,</p>

<p>רֹחַב הַפֶּרֶץ עַד הַיְסוֹד בּוֹ יִגָּע</p>

<p>וּלְחַזֵּק בֶּדֶק אִישׁ מִכֶּם לֹא יִיגָע.</p>

<br />
</blockquote>

<blockquote>
<p>הֲשַׂמְתָּ לִבְּךָ לִבְנֵי הַנְּעוּרִים</p>

<p>הַגְּדֵלִים פֶּרַע, הָרֵיקִים, הַנְּעוּרִים,</p>

<p>לַחָכְמָה לָאוּמְנוּת אוֹתָם אֵין מֵעִיר</p>

<p>וּכְעֵשֶׂב הַשָּׂדֶה יָצִיצוּ מֵעִיר.</p>

<br />
</blockquote>

<blockquote>
<p>וּבְגָדְלָם יַרְבּוּ עֲנִיִּים כְּמוֹתָם,</p>

<p>אֲשֶׁר גַּם חַיֵּיהֶם נֶחְשְׁבוּ כְמוֹתָם,</p>

<p>מֵימֵיהֶם לֹא נֶאֶמְנוּ, לֹא נִתַּן לַחְמָם,</p>

<p>אֵין כְּסוּת בַּקָרָה, אֵין גּחֶלֶת לַחְמָם.</p>

<br />
</blockquote>

<blockquote>
<p>הָאֵלָה הַזְּקֵנָה תִּסְמֹךְ עָלֶיהָ</p>

<p>שָׁרָשֶׁיהָ יָבְשׁוּ, נָבְלוּ עָלֶיהָ;</p>

<p>הֲנִסִּיתָ לְפַלֵּג לַשֶּׁטֶף תְּעָלָה,</p>

<p>לְרַפֵּא הָעֵץ, לְהַשְׁקוֹת לוֹ תְעָלָה?</p>

<br />
</blockquote>

<blockquote>
<p>עַל כֵּן רַק עַל כַּסְפָּם, עַל כִּכַּר לָחֶם,</p>

<p>יִקְרְבוּ לַקְּרָב, יֵרְדוּ לַשְּׁעֲרִים לָחֶם;</p>

<p>אִישׁ מֵהֶם לְבִצְעוֹ, כָּל מַעֲיָנָיו בּוֹ-הוּא,</p>

<p>עַמּוֹ עַם לֹא הָיָה לוֹ, דָּתוֹ בֹּהוּ.</p>

<br />
</blockquote>

<blockquote>
<p>וּבְגָבְהָם עַל כַּן בְּרוּם לָהֶם קֶרֶן</p>

<p>יַנִּיחוּ תוֹרָתָם וְעַמָּם בְּזָוִית קֶרֶן,</p>

<p>וּבְכֵן רַבּוּ שׂוֹנְאֵינוּ הָאֹמְרִים: יַחַד נִינָם,</p>

<p>לֹא-עָם הוּא; נַכְחִידֵם מִגּוֹי עִם נֶכְדָם עִם נִינָם;</p>

<br />
</blockquote>

<blockquote>
<p>וְאַתָּה דֹּר בָּנֶיךָ כִּי תַחְפֹּץ הַצֵּל</p>

<p>בִּפְרוֹשׂ עֵץ [הָאֱמוּנָה] עֲלֵימוֹ הַצֵּל,</p>

<p>הָתֵז מִמֶּנּוּ הָעֲנָפִים הַבָּלִים,</p>

<p>כָּל שָׁוְא וּדְבָר כָּזָב, כָּל מוּסַר הֲבָלִים.</p>

<br />
</blockquote>

<blockquote>
<p>הִתְאַמֵּץ לִהְיוֹת נַפְשָׁם אֱמוּנָה,</p>

<p>לִהְיוֹת יָדָם וְלִבָּם לְעַמָּם אֱמוּנָה,</p>

<p>כִּי תְשׁוּעַת אֶפְרַיִם לֹא תַגִּיעַ תּוֹרָהּ</p>

<p>רַק בְּהִתְאַחֵד בְּךָ חָכְמָה עִם תּוֹרָה.</p>

<br />
</blockquote>

<blockquote>
<p>הֵן רַבִּים עַתָּה עַם הָאָרֶץ נָעִים,</p>

<p>כִּי יוֹדְעִים הֵם מַה-טּוֹב וּמַה נָּעִים</p>

<p>בְּאֶרֶץ לָהֶם שֶׁבֶת אַחִים גַּם יָחַד,</p>

<p>וּלְקוֹמֵם עֲדָתָם אִישׁ בְּאָחִיהוּ יָחַד.</p>

<br />
</blockquote>

<blockquote>
<p>וְאַתָּה עַד מָתַי תֵּשֵׁב בֵּין עָרֶיךָ?</p>

<p>שׁוּבָה אֶל אַרְצְךָ קוֹמֵם עָרֶיךָ,</p>

<p>שָׁם תֶּחְדַּל רֹגֶז, שָׁם תִּתֹּם קִינָתְךָ,</p>

<p>אִם רַק אָסוֹף תֶּאֱסֹף מֵאָרֶץ קִנְאָתְךָ!</p>

<br />
</blockquote>

<blockquote>
<p>אַל עוֹד תֹּאמַר: &#8220;נִכְחַדְתִּי מֵעַמִּים וּלְשׁוֹנוֹת&#8221;</p>

<p>אַל תָּבוּז לֶאֱמוּנוֹת אֲחֵרוֹת וּלְשׁוֹנוֹת,</p>

<p>אַל תְּהִי עוֹד כְּפֶרֶא יַפְרִיא בֵּין אַחִים,</p>

<p>אָז יֵשְׁבוּ שְׁכֵנֶיךָ עִמְּךָ כְּשֶׁבֶת אַחִים.</p>

<br />
</blockquote>

<blockquote>
<p>וֵאלֹהִים רוּחַ נְדִיבָה בָּם יַשֵּׁב</p>

<p>לִבְלִי יִמְנָעוּךָ חָרְבוֹתֶיךָ יַשֵּׁב,</p>

<p>וּבִמְקוֹם סֻכַּת דָּוִד וִירִיעוֹת שְׁלֹמֹה</p>

<p>יִפְרֹשׂ הָאֵל עָלֶיךָ סֻכַּת שְׁלוֹמוֹ.</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/11835">https://benyehuda.org/read/11835</a></div></body></html>