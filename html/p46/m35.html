<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַשָּׂב וּשְׁלֹשֶת הַנְּעָרִים</title>
	<meta name="author" content="יהודה ליב גורדון"/>
</head>
<body>

<p>נפישי גמלי סבי דטעיני משכי דהוגני (סנהדרין נ&quot;ב.)</p>

<br>

<blockquote>
<p>שְׁלֹשָׁה נְעָרִים עַל פַּרְדֵּס עָבָרוּ</p>

<p>וַיִּרְאוּ אִישׁ זָקֵן אֵשֶׁל נוֹטֵעַ:</p>

<p>&#8220;בֶּן שִׁבְעִים לִנְטוֹעַ?&#8221; – אֵלָיו אָמָרוּ –</p>

<p>&quot;אֵין זֹאת כִּי אִם הִנְךָ מִשְׁתַּגֵּעַ!</p>

<p>הַעוֹד תּוֹחִיל לֶאֱכֹל מִפְּרִי הָאֵשֶׁל?</p>

<p>הֲתֹאמַר הַאֲרִיךְ יָמִים כִּמְתוּשֶׁלַח?</p>

<p>וּכְבָר הֵן שַׂבְתָּ וַתָּבֹא בַּכֶּלַח,</p>

<p>עוֹד מִצְעָר וֵאלוֹהַּ אֶת נַפְשְׁךָ יֵשָׁל</p>

<p>וּמָה הָעֲבוֹדָה הַזֹּאת לָךְ עָתָּה?</p>

<p>אַתֶּם הַיְשִׁישִׁים קדְמוֹנִיּוֹת הִתְכּוֹנָנוּ</p>

<p>וַעֲתִידֹת לָחוּשׁ לָנוּ הַנְּעָרִים הַנִּיחוּ&quot;.</p>

<p>לָכֶם הַעֲתִידֹת? – עָנָם רַב הַדָּעַת –</p>

<p>הַיְדַעְתֶּם אֶל נָכוֹן כִּי יָמִים תַּאֲרִיכוּ?</p>

<p>הֵן חֶרֶב הַמָּוֶת לַכֹּל מֹרָטָה,</p>

<p>וּמִי זֶה יוֹדֵעַ מִי מִכֻּלָּנוּ</p>

<p>יִהְיֶה רִאשׁוֹנָה אֹכֶל לַתּוֹלָעַת?</p>

<p>וַאֲנִי לֹא לִי כַּיּוֹם עֵץ זֶה אֶטָּעָה</p>

<p>כִּי אִם לְדוֹר אַחֲרוֹן יָקוּם תַּחְתֵּנִי,</p>

<p>הוּא יֹאכַל פִּרְיוֹ – יֹאכַל וִיבָרְכֵנִי,</p>

<p>וּבִרְכָתוֹ הוּא פִּרְיִי מֵעֲמָלִי אֶשְׂבָּעָה;</p>

<p>אַךְ אוּלַי עוֹד יָמִים רַבִּים אַחֲרֵיכֶם</p>

<p>אֶתְהַלְּכָה לָשׂוּחַ עַל קִבְרוֹתֵיכֶם!</p>

<p>וּכְדַבְּרוֹ כֵּן הָיָה. כִּי קִדְּמָם הַמָּוֶת</p>

<p>וּשְׁלָשְׁתָּם מֵתוּ בִּנְעוּרֵיהֶם,</p>

<p>וּבֶן-הַשִּׁבְעִים חָרַת עַל קִבְרֵיהֶם</p>

<p>דִּבְרֵי זֶה הַמָּשָׁל עַל הַמַּצָּבֶת.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/35">https://benyehuda.org/read/35</a></div></body></html>