<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַשָּׂעִיר הַמִּשְׁתַּלֵּחַ</title>
	<meta name="author" content="יהודה ליב גורדון"/>
</head>
<body>

<blockquote>
<br />
</blockquote>

<blockquote>
<p>עָמוּס לַעֲיֵפָה כָּל חַטֹּאת יִשְׂרָאֵל</p>

<p>יָצָא הַשָּׂעִיר</p>

<p>מֵחֹמוֹת הָעִיר</p>

<p>וַיָּשֶׁת אֶל הַמִּדְבָּר פָּנָיו.</p>

<p>לָשׁוֹן שֶׁל זְהוֹרִית קָשׁוּר בֵּין קְרָנָיו,</p>

<p>בּוֹ יוֹלִיכוֹ אִישׁ הָעִתִּי וְלָלֶכֶת יִבָּהֵל,</p>

<p>כִּי הֲמֹנִים הֲמֹנִים,</p>

<p>בַּבְלִיִּים אוֹ אַלֶּכְּסַנְדְּרוֹנִים,</p>

<p>הַחֲפֵצִים לִטְהָר מֵעֲוֹנוֹת רִאשׁוֹנִים,</p>

<p>לְבַעֲבוּר הַרְבּוֹת חֲטָאִים</p>

<p>חֲדָשִׁים לִרְגָעִים,</p>

<p>יַבְהִילוּהוּ לָלֶכֶת בְּחִפָּזוֹן.</p>

<p>אִתּוֹ יֵלְכוּ מִיַּקִּירֵי יְרוּשָׁלַיִם</p>

<p>אַנְשֵׁי צוּרָה,</p>

<p>לָהֶם זְרוֹעַ עִם גְּבוּרָה,</p>

<p>וּבְמִשְׁמַנֵּיהֶם לֹא שֻׁלַּח רָזוֹן.</p>

<p>וְלִבְלִי יִהְיֶה לְפוּקָה</p>

<p>לוֹ חֹם הַיּוֹם</p>

<p>וְעִנּוּי הַצּוֹם</p>

<p>עַל כָּל סֻכָּה וְסֻכָּה</p>

<p>יֹאמְרוּ לוֹ: הֲרֵי מַיִם</p>

<p>וַהֲרֵי מָזוֹן!</p>

<p>כָּכָה יְפַנְּקוּ הָאִישׁ הָעִתִּי, כֵּן</p>

<p>בַּעֲמָלוֹ יִתְּנוּ לוֹ שָׂכָר;</p>

<p>אַךְ אֶת הַשָּׂעִיר הַמִּסְכֵּן</p>

<p>אָדָם לֹא זָכָר.</p>

<p>וּכְבָר עָבַר כַּמָּה</p>

<p>מִילִין בְּחַרְבוֹנֵי הַחַמָּה</p>

<p>מְזֵה רָעָב וְצִחֵה צָמָא,</p>

<p>וּבַאֲשֶׁר יָבֹא שָׁמָּה</p>

<p>אֵין אִישׁ אֲשֶׁר אֵלָיו לִבּוֹ יָשִׂים</p>

<p>וְיִצְבֹּט לוֹ מִן הַצְּבָתִים,</p>

<p>אוֹ יַגְמִיאֵהוּ מְעַט מַיִם</p>

<p>לְהָשִׁיב נַפְשׁוֹ הַנְּכֵאָה.</p>

<p>לַשָּׁוְא יֶהְגֶּה הָאֻמְלָל בְּקוֹל שְׁבָרִים,</p>

<p>כִּי יַקִּירֵי יְרוּשָׁלַיִם</p>

<p>בַּעֲלֵי בֶטֶן הַמְּלֵאָה</p>

<p>לֹא יִשְׁמְעוּ שְׁרִקוֹת עֲדָרִים,</p>

<p>לֹא יְקַבְּלוּ בְּרַחֲמִים וּבְרָצוֹן</p>

<p>יִלְלַת עֲנִיֵּי הַצֹּאן.</p>

<p>וּכְבָר הִגִּיעוּ וָבָאוּ</p>

<p>עַד הַסֻּכָּה הָאַחֲרוֹנָה,</p>

<p>וּכְבָר מִנֶּגֶד רָאוּ</p>

<p>אֶת הַצּוּק, הוּא שֵׁן־סֶלַע פֹּנֶה</p>

<p>עַל עֶבְרֵי פִי־פָחַת</p>

<p>וּתְהֹם רֹבֶצֶת תָּחַת;</p>

<p>וּכְבָר יִכּוֹן הַמְּשַׁלֵּחַ לְהַעֲלוֹתוֹ</p>

<p>אֶת הַשָּׂעִיר, וְלִדְחוֹתוֹ</p>

<p>בִּשְׁתֵּי יָדַיִם</p>

<p>לְעֵינֵי יַקִּירֵי יְרוּשָׁלַיִם</p>

<p>הַמְּלַוִּים אוֹתוֹ.</p>

<p>אַךְ פִּתְאֹם הִתְמַרְמֵר בַּעַל הַקְּרָנַיִם</p>

<p>וַיִּגַּח וַיֶּהְדֹּף וַיִּבְעַט בְּרַגְלַיִם</p>

<p>וַיַּחְפֹּץ זְנָבוֹ וּזְקָנוֹ הֵנִיעַ,</p>

<p>אַף פָּתַח אֶת פִּיהוּ – (הוֹי אֶצְבַּע אֱלֹהַּ!)</p>

<p>וּבִלְשׁוֹן אָדָם הִבִּיעַ.</p>

<p>אַל נָא עַל זֶה, קוֹרְאִי, תִּתְמַהּ תָּמֹהַּ!</p>

<p>אִם דַּבֵּר דִּבְּרָה אֲתוֹנוֹ שֶׁל בִּלְעָם,</p>

<p>אִם יְדַבֵּר גַּם עַתָּה הַמַּגִּיד <strong>מִקִּלְעָם</strong>,</p>

<p>מַדּוּעַ לֹא יְדַבֵּר גַּם צְפִיר הָעִזִּים?!</p>

<p>וּבְכֵן הֵרִים הַשָּׂעִיר קוֹל תּוֹכֵחָה וּצְעָקָה,</p>

<p>קוֹל עוֹשֶׂה חֲזִיזִים,</p>

<p>בְּאָזְנֵי יַקִּירֵי יְרוּשָׁלַיִם הָעַלִּיזִים:</p>

<p>״שִׁמְעוּ נָא, אַכְזָרִים</p>

<p>אַבִּירֵי לֵב הָרְחוֹקִים מִצְּדָקָה!</p>

<p>הַמְעַט מִכֶּם כִּי לְרִסּוּק אֲבָרִים</p>

<p>בְּפִשְׁעֵיכֶם אַתֶּם דַּנְתּוּנִי,</p>

<p>כִּי עוֹד בַּחַיִּים חַיָּתִי</p>

<p>קִפַּחְתֶּם אֶת פַּרְנָסָתִי</p>

<p>וּבְרָעָב לִגְוֹעַ תִּתְּנוּנִי?!</p>

<p>לֹא מִצְוָה הִיא כִּי חֵטְא־מֶרִי וְחוֹבָה</p>

<p>לָמוּת בְּעַד כְּפוּיֵי טוֹבָה!</p>

<p>הִמַּקוּ אֵפוֹא בַּעֲוֹנְכֶם – וִישׁוּעָתִי קְרוֹבָה״.</p>

<p>וּבְדַבְּרוֹ שְׁאֵרִית חֵמוֹת חָגָר,</p>

<p>וַיְנַתֵּק מוֹסְרוֹתָיו וַיִּמָּלֵט מְהֵרָה</p>

<p>אֶל אֶרֶץ גְּזֵרָה</p>

<p>וְעָלָיו הַמִּדְבָּר סָגָר.</p>

<br />
</blockquote>

<blockquote>
<p>קוֹרְאִי הַנָּבָר!</p>

<p>הַעוֹד תְּחַכֶּה לַקֵּץ וּלְאַחֲרִית דָּבָר?</p>

<p>הַשָּׂעִיר נִמְלָט וְכֵן נָגוֹז וְעָבָר;</p>

<p>וְהַבַּבְלִיִּים וְהָאַלֶּכְּסַנְדְּרוֹנִים</p>

<p>הֲמֹנִים הֲמֹנִים</p>

<p>עָמְדוּ כֻלָּם</p>

<p>עַל פֶּתַח הָאוּלָם</p>

<p>וְלֹא מָצְאוּ חָזוֹן</p>

<p>מִלְּשׁוֹן הַחִלָּזוֹן,</p>

<p>כִּי לֹא הִלְבִּינָה</p>

<p>כַּאֲשֶׁר הִסְכִּינָה.</p>

<p>וּמַה־נַּעֲשָׂה אַחֲרֵי כֵן שָׁם?</p>

<p>אִם נִשְׁפַּךְ הַדָּם</p>

<p>בִּבְרוֹחַ</p>

<p>הַמִּשְׁתַּלֵּחַ?</p>

<p>לֹא שָׁמַעְתִּי;</p>

<p>רַק זֹאת יָדַעְתִּי,</p>

<p>כִּי כְאָז כֵּן עַתָּה</p>

<p>הָעָם חָטָא</p>

<p>וּפְשָׁעָיו הַכַּבִּירִים</p>

<p>עָמַס עַל כֶּתֶף הַשְּׂעִירִים;</p>

<p>וְיַקִּירֵי יְרוּשָׁלַיִם</p>

<p>רַק נַפְשָׁם שִׂבֵּעוּ</p>

<p>וּמֵעֵיהֶם מִלֵּאוּ,</p>

<p>וְלֹא פָקְחוּ אָזְנַיִם</p>

<p>לִשְׁרִקוֹת הָעֲדָרִים</p>

<p>הַנַּעֲשִׂים אֲבָרִים אֲבָרִים.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/23512">https://benyehuda.org/read/23512</a></div></body></html>