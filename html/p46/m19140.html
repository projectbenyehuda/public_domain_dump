<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַעְדֵּר הֲוָיָה וְהֶפְסֵד</title>
	<meta name="author" content="לאופולד שפר / יהודה ליב גורדון"/>
</head>
<body>

<blockquote>
<p>בֹּאוּ, אִישִׁים, הִתְפַּלָּאוּ</p>

<p>הַאֲזִינוּ אֵלַי וּשְׁמָעוּ,</p>

<p>הַאֲמִינוּ <strong>וּבַל</strong> תִּגְבָּהוּ.</p>

<p>הֵן רָאִיתִי שָׁלֹש מֹנִים</p>

<p>אֶת זֶה הָאֱנוֹשׁ חֲסַר אוֹנִים</p>

<p>בִּתְמוּנוֹת וּבִמְקוֹמוֹת שׁוֹנִים:</p>

<br>  

<p>חֲזִיתִיו שׁוֹכֵב כַּנֵּפֶל</p>

<p>בִּמְעֵי הוֹרָתוֹ בָּאֹפֶל</p>

<p>כַּכִּידוֹר צָנוּף בַּכֶּפֶל,</p>

<p>רֹאשׁוֹ עַל כַּפּוֹת יָדָיִם,</p>

<p>יָדָיו תֹּמְכוֹת הַבִּרְכָּיִם –</p>

<p>וּבִרְכָּיו בַּיַּרְכָתָיִם;</p>

<p>פָּנָיו וּלְחָיָיו אָדָמוּ,</p>

<p>גַּרְגְּרוֹתָיו קֻמְּטוּ זֻהָמוּ</p>

<p>וּנְקָבָיו כֻּלָּם נִסְתָּמוּ,</p>

<p>וּכְמוֹ בֵּין עָלִים הַבֹּסֶר</p>

<p>כֵּן שָׁם הָאָָדָם יִסָּתֶר,</p>

<p>אֵין לוֹ כֹל – אַךְ אֵין לוֹ חֹסֶר.</p>

<br>  

<p>חֲזִיתִיו אַחֲרֵי יִוָּלֶד</p>

<p>שׁוֹכֵב עַל עַרְשׂוֹ כַּיָּלֶד,</p>

<p>אוֹ כְאִישׁ גָּדוֹל בֶּחָלֶד</p>

<p>עֲלֵי מִטַּת שֵׁן סָרוּחַ,</p>

<p>וּבְרֹךְ כָּרִים לֹא יָנוּחַ,</p>

<p>כִּי יֵדָא עַל כַּנְפֵי רוּחַ,</p>

<p>כִּי יֵדַע כָּל רַע בַּחַיִּין</p>

<p>וּלְכָל חֵפֶץ יִשָּׂא עָיִן:</p>

<p>יֵשׁ לוֹ כֹל – אַךְ הַכֹּל אָיִן!</p>

<br>  

<p>וּרְאִיתִיו הָהּ שׁוֹכֵב חֶרֶשׁ</p>

<p>לָבוּשׁ בַּדִּים עֲלֵי עֶרֶשׂ,</p>

<p>מֶרְכָּבוֹ בּוּל עֵץ וָקֶרֶשׁ</p>

<p>וּרְפִידָתוֹ קִיא וָפֶרֶשׁ:</p>

<p>תַּחַת נַחַת בַּלְהוֹת שַׁחַת;</p>

<p>תַּחַת רוּם עַיִן רֻם; תַּחַת</p>

<p>הוֹד וָיֹפִי מַק קָרַחַת,</p>

<p>עַל כָּל חֶמְדָּה בָּא הַנֵּפֶץ,</p>

<p>גַּם שִׂכְלוֹ הַסְּעָרָה תָּפֶץ;</p>

<p>אֵין לוֹ כֹל – אַף אֵין לוֹ חֵפֶץ.</p>

<br> 

<p>כֵּן שָׁב הֶעָפָר לִשְׁאוֹלָה,</p>

<p>כֵּן עָלָה הָרוּחַ מָעְלָה –</p>

<p>אַךְ זֶה כָּל הָאָדָם סֶלָה.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/19140">https://benyehuda.org/read/19140</a></div></body></html>