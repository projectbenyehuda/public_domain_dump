<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[דוֹר הַמִּדְבָּר]</title>
	<meta name="author" content="יהודה ליב גורדון"/>
</head>
<body>

<blockquote>
<p>&quot;אֶל הַמִּדְבָּר תָּשׁוּב תָּשִׁית פָּנֶיךָ</p>

<p>וּלְמַשּׁוּאוֹת נֶצַח תָּרִים פְּעָמֶיךָ;</p>

<p>מַה-בֶּצַע כִּי תָעִיר וּתְחַיֶּה לָנוּ</p>

<p>זִכְרֹנוֹת נִשְׁכָּחִים זֶה אַלְפֵי שָׁנִים</p>

<p>וּרְקַב עַצְמוֹת אָבוֹת בַּבּוֹר נִטְמָנוּ</p>

<p>הֲיִפְרַח, הֲיוֹצִיא פְרִי לַבָּנִים?
<br><br />
קוּם הִתְהַלֵּךְ לְפָנֵינוּ בְּאַרְצוֹת הַחַיִּים,</p>

<p>עַל מוֹשְׁבוֹת אַחֵינוּ פְּקַח נָא עֵינַיִם,</p>

<p>הַבֵּט אָרְחָם וְרִבְעָם בַּאֲשֶׁר הֵם שָׁם;</p>

<p>אֲשֶׁר תִּרְאֶה תַגִּיד, תָּבִיא אֵלֵינוּ,</p>

<p>תַּגִּיד גְּדֹלוֹת גִּבּוֹרֵיהֶם רָאשֵׁי הָעָם</p>

<p>בַּעֲבוּר בַּאֲשֻׁרָם תֹּאחֵז גַּם רַגְלֵנוּ&quot;. –
<br><br />
עַל מָה אֲדַבְּרָה, אַחַי, עַל מָה רוּחִי אַבִּיעַ?</p>

<p>אוֹי לִי אִם אַחֲרִישֹ, אוֹי אִם קוֹל אַשְׁמִיעַ.</p>

<p>כָּל אָהֳלֵי יַעֲקֹב חָפַרְתִּי, מִשַּׁשְׁתִּי, –</p>

<p>מֵעֲפַר רֹאשׁ דַּלִּים עַד רָאשֵׁי הַמּוֹרִים</p>

<p>וּבְכֻלָּם לֹא מָצָאתִי אֲשֶׁר בִּקַּשְׁתִּי –</p>

<p>אֶת מִי אֶשְׁלַח, מִי יַרְדְּ לִי בַּגִּבּוֹרִים.
<br><br />
גָּלָה כָּבוֹד מיִּשְׂרָאֵל, חַיָּיו נִצְמָתוּ</p>

<p>נִסְחֲפוּ גִבּוֹרָיו, מִשַּׁעַר שָׁבָתוּ,</p>

<p>פָּעֳלָם וַהֲדָרָם לָנוּ לֹא יֵרָאוּ;</p>

<p>הֲמוֹן בֵּית יִשְׂרָאֵל כִּבְנֵי צֹאן וָכֶשֶׂב</p>

<p>כָּל מְזִמּוֹתָיו – נְאוֹת דֶּשֶׁא וִירַק עֵשֶׂב,</p>

<p>רֹעָיו (רֹעִים נַפְשָׁם) אוֹתָם לֹא רָעוּ.
<br><br />
אֶת מִי אֶשְׁלַח, מִי יַרְדְּ לִי בַּגִּבּוֹרִים –</p>

<p>אֶת רַבָּנֵינוּ הַגְּאוֹנִים הַמְּאוֹרִים,</p>

<p>אֶת צַדִּיקֵינוּ הַקְּדוֹשִׁים בָּאָרֶץ,</p>

<p>הָעֲשִׁירִים – גִּבּוֹרֵי צַיִד וָטֶרֶף,</p>

<p>הַמַּשְׂכִּילִים הַנּוֹתְנִים לָנוּ עֹרֶף,</p>

<p>הַצְּבוּעִים הַטּוֹבְלים וּבְיָדָם שָׁרֶץ??
<br><br />
הוֹי גּבּוֹרִים לִשְׁמֹר חִטִּין</p>

<p>וְאַנְשֵׁי חַיִל לִפְסֹל גִּטִּין,</p>

<p>מְפִיחֵי קִרְיָה עֵקֶב שׁוֹחֵט</p>

<p>וּבְעַד חַזָּן יְגָרוּ מָדוֹן,</p>

<p>שֻׁתָּף שֶׁל עֲמָלֵק קְהִלָּתוֹ סוֹחֵט</p>

<p>וּבְכָל גַבָּאי היא קוֹנָה לָהּ אָדוֹן.
<br><br />
הוֹי צַדִּיקִים פֹּקְדֵי עֲקָרוֹת</p>

<p>וּבִלְשׁוֹן שֶׁקֶר פֹּעֲלֵי אוֹצָרוֹת,</p>

<p>בְּפִדְיוֹנוֹת יְמַלְּאוּ כִיסָם</p>

<p>וּבְמַעֲדַנֵּי מֶלֶךְ – הַמֵּעָיִם,</p>

<p>וּמְחִירָם יִתְּנוּ לְצֹאן מַרְעִיתָם</p>

<p>קַמֵּיעוֹת בְּדוּקוֹת עִם שִׁירָיִם.
<br><br />
הוֹי מַשְׂכִּילִים לֶאֱכֹל טְרֵפוֹת</p>

<p>וּבְקוּבְיָא לִשְׂחֹק אַנְשֵׁי מוֹפֵת,</p>

<p>הַמְּאַחֲרִים בִּכְלוּב לִשְׁתּוֹת שֵׁכָר</p>

<p>וּבְתֵּיאַטְרָאוֹת כָּאַרְבֶּה יִרְעָשׁוּ,</p>

<p>כְּקֹפִים יְחַקּוּ יַלְדֵי נֵכָר</p>

<p>וּבְשֵׁם ישְׂרָאֵל יתְבּשָׁשׁוּ.
<br><br />
הוֹי עֲשִׁירִים מְפַנְקֵּי נַפְשָׁם</p>

<p>וּבַעֲלֵי הוֹן לִקְנוֹת פִּלַּגְשִׁים,</p>

<p>מֵהֵיכְלֵי שֵׁן כָּל טוּב מָלֵאוּ</p>

<p>מִנַּחַת שֻׁלְחָנָם, הֲלוּמֵי יָיִן</p>

<p>בְּשָׂרָם יְפַנְּקוּ וּמֵעֵיהֶם יְשַׂבֵּעוּ</p>

<p>וּמֵאֲחֵיהֶם יַעֲלִימוּ עָיִן.
<br><br />
הֲכָזֶּה יִהְיֶה גִּבּוֹר אֶבְחָרֵהוּ?</p>

<p>גִּבּוֹר לֹא יוּכַל לִכְבּשׁ אֶת יִצְרֵהוּ</p>

<p>גָּדוֹל – יַעַן כִּי יִצְרוֹ גָדוֹל מֵחֲבֵרוֹ?</p>

<p>גִּבּוֹרִים בּוֹסִים בַּטִּיט, חֹבְקֵי רְגָבִים,</p>

<p>גִּבּוֹרִים – כַּנְּמָלִים, גְּדוֹלִים – כַּחֲגָבִים,</p>

<p>הַעֲלֵיהֶם יָעִיר הַמְשׁוֹרֵר כִּנּוֹרוֹ?
<br><br />
עַל כֵּן אֵלְכָה מֵהֶם, עֵינִי אַעֲלִימָה</p>

<p>וּלְדוֹר הַמִּדְבָּר אֶת פָּנַי אָשִׂימָה,</p>

<p>עַם גָּדוֹל וָרָם בְּנֵי עֲנָקִים כֻּלָּם,</p>

<p>הֵם נָפְלוּ – חַרְבוֹתָם תַּחַת רָאשֵׁיהֶם,</p>

<p>גַּם הַיּוֹם בַּעֲבֹר הָעֲרָבִי עֲלֵיהֶם</p>

<p>וּבְכִידוֹנוֹ לֹא יַגִּיעַ עַד קַרְסֻלָּם&#8230;</p>
</blockquote>

<p>&#8230;&#8230;&#8230;&#8230;&#8230;&#8230;&#8230;&#8230;&#8230;&#8230;&#8230;&#8230;&#8230;&#8230;.</p>

<blockquote>
<p>שׁוּבִי, בַּת שִׁירִי, שׁוּבִי הַמִּדְבָּרָה&#8230;</p>
</blockquote>

<p>&#8230;&#8230;&#8230;&#8230;&#8230;&#8230;&#8230;&#8230;&#8230;&#8230;&#8230;&#8230;&#8230;&#8230;.</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/3943">https://benyehuda.org/read/3943</a></div></body></html>