<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַחֲמוֹר וְהַכֶּלֶב</title>
	<meta name="author" content="יהודה ליב גורדון"/>
</head>
<body>

<blockquote>
<p>תּוֹרָה מוֹרָשָׁה צִוָּה משֶׁה לָנוּ</p>

<p>לֵאמֹר: „אִישׁ אָחִיו אֱהָבוּ, עֲזֹרוּ! ”</p>

<p>גַּם כָּל חַכְמֵי לֵב כָּמֹהוּ יִגְזֹרוּ;</p>

<p>אוּלָם שִׁיתוּ לֵב לַדּוֹר זֶה וַחֲקֹרוּ</p>

<p>וּרְאוּ כַּמָּה אֲנָשִׁים תִּמְצְאוּ בָנוּ,</p>

<p>שֶׁבְּכָל לֵב הַמִּצְוָה הַזֹּאת יִנְצֹרוּ?</p>

<p>הֵן כִּי יָמוּךְ אִישׁ, אִישׁ לֹא יְרַחְמֶנּוּ,</p>

<p>יֵרָדַף עָם וּשְׁכֵנָיו אוֹתוֹ לֹא יָחֹנּוּ;</p>

<p>עַד גַּם בַּהֲמוֹת שָׂדַי לָמְדוּ מִמֶּנּוּ</p>

<p>לַעֲבֹר חֹק זֶה, לִשְׂנוֹא אַחִים כָּמֹנוּ.
<br><br />
חֲמוֹר אֶחָד אָחַז מַעֲשֵׂה אָדָם!</p>

<p>וּבְלֶכְתּוֹ בַּדֶּרֶךְ הוּא וּבְעָלָיו</p>

<p>וַיִּשָּׂא אֶת סַל הַצֵּידָה עָלָיו.</p>

<p>גַּם כֶּלֶב הֶחָצֵר הוֹלֵךְ עַל יָדָם,</p>

<p>שָׁכַב הָאִישׁ בָּעֵמֶק וַיֵרָדַם,</p>

<p>וּבְעוֹד הוּא חֹזֶה מַה-יַּעֲשׂוּ שְׁנֵימֹו</p>

<p>וַיְלַחֵךְ הַחֲמוֹר אֶת הַיֶּרֶק,</p>

<p>וְהַכֶּלֶב עָמַד עַל הַפֶּרֶק</p>

<p>לִרְאוֹת פֶּן יִפֹּל הַנֹּפֵל עָלֵימוֹ.</p>

<p>בֵּין כֹּה וָכֹה רָעַב גֹּם הוּא לַלֶּחֶם</p>

<p>וַיִּגַּשׁ אֶל הַחֲמוֹר רֵעוֹ וַיֹּאמֶר:</p>

<p>כֹּף נָא, אָחִי, זֹאת קוֹמָתְךָ כַּתֹּמֶר,</p>

<p>אֶקְחָה מִן הַסַּל אֲשֶׁר לָךְ עַל שֶׁכֶם</p>

<p>אֲרוּחָתִי אֲרוּחַת הַצָּהֳרָיִם.</p>

<p>אֵין קוֹל, אֵין עוֹנֶה! כִּי יָרֵא בֶּן-הָאָתוֹן</p>

<p>פֶּן מִדֵּי לַעֲנוֹתוֹ יִפְתַּח אֶת פִּיהוּ</p>

<p>יִהְיֶה לוֹ רֶגַע קָטֹן נִקְיוֹן שִׁנָּיִם.</p>

<p>וַיּוֹסֶף הַכֶּלֶב חַלּוֹת פְּנֵי אָחִיהוּ,</p>

<p>וַיַּעֲנֵהוּ הַחֲמוֹר בַּחֲמַת זָעַם:</p>

<p>חַכֵּה עַד יִיקַץ הָאָדוֹן אָז נָתֹן</p>

<p>יִתֵּן אֲרוּחָתְךָ לָךְ כְּפַעַם בְּפַעַם.</p>

<p>עוֹדָם נִדְבָּרִים וּמִקֶּרֶב</p>

<p>הַיַּעַר יָצָא זְאֵב עֶרֶב</p>

<p>רָעֵב וּמְשַׁחֵר לַטָּרֶף:</p>

<p>„חוּשׁ נָא – קָרָא הַחֲמוֹר – חוּשָׁה אַל תֶּרֶף</p>

<p>בּוֹא, אָחִי, עָזְרֵנִי</p>

<p>פֶּן לַטֶּבַח יַכְרִיעֵנִי ”.</p>

<p>אַךְ כַּלְבֵּנוּ יָנוּחַ</p>

<p>אַרְצָה סָרוּחַ,</p>

<p>מִמְּקֹמוֹ לֹא יִזַּח שַׁאֲנָן בָּטוּחַ.</p>

<p>„חַכֵּה נָא – יַעֲנֵהוּ, שָׁלֵו, קַר רוּחַ –</p>

<p>עַד יִיקַץ הָאָדוֹן הוּא יַצִּילֶךָ;</p>

<p>בֵּין כֹּה וָכֹה הָרֵם פַּרְסוֹת רַגְלֶיךָ</p>

<p>וּנְתֹץ שִׁנֵּי הַזְּאֵב אִם יִגַּשׁ אֵלֶיךָ ”.</p>

<p>בֵּין כֹּה וָכֹה בָּא הַזְּאֵב וַיְחַנְּקֵהוּ.
<br><br />
עַל כֵּן אָמַרְתִּי: עִזְרוּ אִישׁ רֵעֵהוּ!
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5193">https://benyehuda.org/read/5193</a></div></body></html>