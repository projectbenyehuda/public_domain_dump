<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חֲמוֹר מְקַנֵּא</title>
	<meta name="author" content="יהודה ליב גורדון"/>
</head>
<body>

<blockquote>
<p>&quot;מַה-טּוֹב וּמַה-נָּעִים גּוֹרַל הַכֶּלֶב</p>

<p>– הִתְבּוֹנֵן הַחֲמוֹר בִּלְבָבוֹ וַיֹּאמֶר –</p>

<p>הֵן שָׁמֵן חֶלְקוֹ מִכָּל יִלְדֵי חֹמֶר</p>

<p>וּכְרֵשׂוֹ מָלֵא כָּל טוּב כָּל חֵלֶב,</p>

<p>וּלְגֵו הַחֲמוֹר הָהּ רַק מֶתֶג רַק שָׁבֶט,</p>

<p>מִבֹּקֶר לָעֶרֶב אֻכַּת אֵחָבֶט.</p>

<p>וּמַה-יַּעַשׂ הוּא לֹא אוּכַל עֲשׂהוּ?</p>

<p>כִּי יַחֲנִיף בַּחֲלָקוֹת יִתֵּן יָדָיִם,</p>

<p>אַף יַשְׁמַע קוֹל זִמְרָה נַחַת אָזְנָיִם –</p>

<p>וַאֲנִי מָה? הֵן גַּם לִי לֵבָב כָּמֹהוּ!&quot;</p>

<p>עוֹדֶנּוּ דּוֹבֵר וּמִן הַכֶּרֶם</p>

<p>שָׁב אֲדֹנָיו בָּיְתָה: וּבְשִׂמְחַת נֶפֶשׁ</p>

<p>רָץ חֲמוֹרֵנוּ לִקְרָאתוֹ; וַיָּרֶם</p>

<p>פַּרְסוֹת רַגְלָיו הַמְּגֹאָלוֹת בָּרֶפֶשׁ</p>

<p>וַיְחַבֵּק לוֹ וַיִּשַּׁק הַשְּׁפָתָיִם.</p>

<p>וּלְמַעַן תִּהְיֶה הַמְּלָאכָה תְּמִימָה</p>

<p>נָתַן עָלָיו בְּקוֹלוֹ קוֹל כֹּרֶה אָזְנָיִם –</p>

<p>קוֹל חֲמוֹר נֹעֵר, זִמְרָה נְעִימָה!</p>

<p>הוֹ הוֹ בֶּן בּוּז וּבְלִיָּעַל,</p>

<p>אֵי שׁוֹט אֵי מַקֵּל! – קָרָא הַבָּעַל.</p>

<p>הֵבִיאוּ הַמַּקֵּל, הַחֲמוֹר שִׁנָּה קוֹלֵהוּ,</p>

<p>אַף לֹא יָסַף עוֹד לִנְשָׁק פִּי קוֹנֵהוּ.
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2391">https://benyehuda.org/read/2391</a></div></body></html>