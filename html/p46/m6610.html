<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שְׁנֵי יוֹסֵף בֶן שִׁמְעוֹן</title>
	<meta name="author" content="יהודה ליב גורדון"/>
</head>
<body>

<p>רִבּוֹנוֹ שֶׁל עוֹלָם! חֲלוֹם חָלַמְתִּי וְאֵינִי</p>

<p>יוֹדֵעַ מָה הוּא; יְהִי רָצוֹן שֶׁיִּהְיוּ כָּל</p>

<p>חֲלוֹמוֹתַי עָלַי וְעַל כָּל יִשְׂרָאֵל לְטוֹבָה!</p>

<br>  

<h2 id="א">א</h2>

<blockquote>
<p>נָאוֹר! אַתָּה אַדִּיר, נוֹרָא עֲלִילָה!</p>

<p>סַפֵּר מַעֲשֶׂיךָ בִּלְשׁוֹנִי אֵין מִלָּה,</p>

<p>בְּיָדְךָ נַפְשׁוֹת הַחַיִּים וְהַמֵּתִים לְמִינָם,</p>

<p>בְּמַחֲשַׁכִּים תִּפְעָל, וּבְסֵתֶר שִׁבְתֶּךָ</p>

<p>כָּל בָּאֵי עוֹלָם תַּעֲבִיר תַּחַת שִׁבְטְךָ,</p>

<p>תִּסְפֹּר וְתִמְנֶה וְתִכְתֹּב אֶת גְּזַר דִּינָם.</p>
</blockquote>

<br>  

<blockquote>
<p>אַתָּה יָדְךָ תַּהֲפֹךְ מִשֹּׁרֶשׁ עָרִים,</p>

<p>תָּשִׂים כַּצֹּאן מִשְׁפָּחוֹת בָּתִּים וּגְבָרִים,</p>

<p>תְּקָרֵב הָרְחוֹקִים וּתְפָרֵד הַקָּרֹב;</p>

<p>מִמַּטֶּה לְמַטֶּה בְּנֵי-עֹנִי תַּסִּיעַ,</p>

<p>עִיר עִם ישְׁבֶיהָ בַּכְּבָרָה תָּנִיעַ,</p>

<p>תִּשָּׁחֵת הָאָרֶץ מִפְּנֵי הֶעָרֹב.</p>
</blockquote>

<br>  

<blockquote>
<p>לִשְׁאוֹל וּלְעֹצֶר רָחַם בְּיָדְךָ הַמַּפְתֵּחַ,</p>

<p>תִּפְתַּח וְאֵין סֹגֵר, תִּסְגֹּר וְאֵין פּוֹתֵחַ,</p>

<p>עַל פִּיךָ בְּנֵי-תְמוּתָה יֵצְאוּ יָבֹאוּ;</p>

<p>תָּשִׂים זָכָר לִנְקֵבָה, נַעַר לִמְלֵא-יָמִים,</p>

<p>מְתִים לִמְתֵי שָׁוְא, יִלֹּדִים עִם נַעֲלָמִים;</p>

<p>רוֹזְנִים מִשְׂחַק לָךְ, שֹׁפְטֵי אֶרֶץ כַּתֹּהוּ.</p>
</blockquote>

<br>  

<blockquote>
<p>עַל כִּסְאֲךָ דִּין כִּי תַעַל לָשָׁבֶת -</p>

<p>הַפִּנְקָס פָּתוּחַ, הַיָּד כּוֹתֶבֶת,</p>

<p>וּסְפָרִים נִפְתָּחִים וּמַעֲשִׂים מִשְׁתַּנִּים:</p>

<p>תִּתֵּן צָו – וִישֵׁנֵי עָפָר יָקִיצוּ</p>

<p>וְדֹרוֹת לֹא הָיוּ כָּעֵשֶׂב יָצִיצוּ,</p>

<p>תִּתְוֶה תָּו – וּמֵתוּ גְּדֹלִים וּקְטַנִּים.</p>
</blockquote>

<br>  

<blockquote>
<p>שָׁם יִתְהַלֵּךְ עוּל יָמִים כָּל טוּבוֹ עַל פָּנָיו,</p>

<p>בָּחוּר וָטוֹב וְהַחַיִּים מְשַׂחֲקִים לְפָנָיו,</p>

<p>וְהוּא בָּרְפָאִים יִתְחַשָּׁב, בֵּין יֹרְדֵי-דוּמָה;</p>

<p>וּפֹה נֶפֶשׁ מֵת, כָּל הָעִיר יוֹדַעַת</p>

<p>כִּי יָמִים עַל שָׁנָה תֹּאכְלֶנָּה הַתּוֹלַעַת –</p>

<p>וּבְסֵפֶר הַחַיִּים אִתְּךָ עוֹדָהּ רְשׁוּמָה.</p>
</blockquote>

<br>  

<blockquote>
<p>יֵשׁ אֶחָד אֵין שֵׁנִי, גַּם בֵּן וָאָח אָיִן</p>

<p>וּבֵין אַחִים יַפְרִיא, וּבְהֶרֶף עַיִן</p>

<p>אַרְבָּעָה בָנִים עַל בֵּית אָבִיו נִסְפָּחוּ.</p>

<p>עֲקָרָה בִּן לַיְלָה שִׁבְעָה יָלְדָה שָׁמָּה,</p>

<p>וּפֹה רַבַּת בָּנִים שָׁכְכָה וּשְׁכוּלָה קָמָה</p>

<p>אוֹ בָּנֶיהָ הַזְּכָרִים לִנְקֵבוֹת נֶהְפָּכוּ.</p>
</blockquote>

<br>  

<blockquote>
<p>זֶה אָמְנָם יִקָּרֶה לִנְטִילֵי הַכָּסֶף,</p>

<p>כִּי מִפְּנֵי הָרָעָה הֶעָשִׁיר יֵאָסֶף,</p>

<p>רַק עַם עָנִי וָדָל צָפוּי אֶל קָרֶץ.</p>

<p>בִּרְאוֹתֵנוּ כָּזֹאת יֵשׁ אֲשֶׁר יָעַל</p>

<p>עַל לִבֵּנוּ הָרָע מַחֲשֶׁבֶת בְּלִיָּעַל:</p>

<p>הַאֻמְנָם יֵשׁ אֱלֹהִים שֹׁפְטִים בָּאָרֶץ?</p>
</blockquote>

<br>  

<blockquote>
<p>בִּרְאוֹתֵנוּ רִגְעֵי אֶרֶץ בְּעָשְׁרָם יִתְהַלָּלוּ</p>

<p>אֲלֵיהֶם לֹא תִגַּע, יָפוּשׁוּ, יִצְהָלוּ,</p>

<p>וַעֲרֻמִּים תַּפְשִׁיט, וּמֵרָעֵב תִּמְנַע לָחֶם;</p>

<p>הֶעָנִי יִתֵּן מַעֲשֵׂר, הַמִּסְכֵּן תְּרוּמָה.</p>

<p>הֶעָשִׁיר לֹא יַרְבֶּה, לֹא יִתֵּן מְאוּמָה</p>

<p>הֶעָמוּס מִנִּי-בֶטֶן, הַנָּשׂוּא מִנִי-רָחַם;</p>
</blockquote>

<br>  

<blockquote>
<p>בִּרְאוֹתֵנוּ הָעָם מִתְפַּקֵּד לַמִּלְחָמָה</p>

<p>וְחָרְדוּ הָעֲנִיִּים לֹא נוֹתְרָה בָּם נְשָׁמָה,</p>

<p>וְעַתּוּדֵי-אֶרֶץ לֹא יַחְרְגוּ מִמִּסְגְּרוֹתָם,</p>

<p>כִּי אֶת צֹאן הֶעָשִׁיר תִּמָּנַע מִקַּחַת,</p>

<p>רַק אֶת כִּבְשַׂת הָרָשׁ תִּקַּח הָאַחַת.</p>

<p>יַעַן כִּי רָשִׁים – שׁוֹמֵעַ אֵין אוֹתָם;</p>
</blockquote>

<br>  

<blockquote>
<p>בִּרְאוֹתֵנוּ הָרַבָּנוּת קוֹמְמִיּוּת הוֹלֶכֶת</p>

<p>וְהַמְּלָאכָה נֶאֱנֶקֶת בְּצִנֹּק וּמַהְפֶּכֶת</p>

<p>וּנְתוּנָה לְמִרְמָס כָּרֶמֶשׂ וָשֶׁרֶץ -</p>

<p>בִּרְאוֹתֵנוּ כָּל זֹאת אֵיכָה לֹא יָעַל</p>

<p>עַל לִבֵּנוּ לֵב בָּשָׂר דְּבַר הַבְּלִיָּעַל:</p>

<p>הַאֻמְנָם יֵשׁ דִּין וְיֵשׁ דַּיָּן בָּאָרֶץ?</p>
</blockquote>

<br>  

<blockquote>
<p>אוּלָם רַק לָנוּ שְׂתוּמֵי-עַיִן, יִלְדֵי-פֶשַׁע,</p>

<p>נִרְאָה כִּי בִמְקוֹם הַמִּשְׁפָּט שָׁם הָרֶשַׁע,</p>

<p>נִרְאָה כְּנֶגַע בְּבֵיתְךָ וּבְטוּבְךָ כְּחֵדֶק -</p>

<p>וְאַתָּה, דַיַּן אֱמֶת, אֵין לְהַרְהֵר אַחֲרֶיךָ,</p>

<p>כִּי מִי עָמַד בְּסוֹדְךָ וְיָבֵן דְּרָכֶיךָ?</p>

<p>צַדִּיק כַּבִּיר אַתָּה וּמִשְׁפָּטְךָ צֶדֶק!</p>
</blockquote>

<br>  

<blockquote>
<p>אַשְׁרֵי אָדָם עֹז לוֹ בָּךְ, שֶׁטּוֹב לְפָנֶיךָ,</p>

<p>לוֹ מַהְלְכִים בְּבֵיתְךָ, מְסִלּוֹת לִלְבָבֶךָ,</p>

<p>בְּאֶבְרָתֵּךָ תָּסֶךְ-לוֹ מִכָּל מַכְאוֹב וָצֶלַע;</p>

<p>לֹא תִגַּע בוֹ חֶרֶב בָּאָרֶץ עוֹבֶרֶת</p>

<p>לֹא מִנְדָּה בְּלוֹ וַהֲלָךְ יְרשְׁשׁוּ קָרֶת -</p>

<p>הוּא יֶחֱסֶה בְּסֵתֶר כְּנָפֶיךָ סֶלָה.</p>
</blockquote>

<br>  

<blockquote>
<p>הַדָּן יְחִידִי! כָּל בָּאֵי עוֹלָם</p>

<p>בְּיִרְאָה וָפַחַד לְךָ יִכְרְעוּ בֶּרֶךְ,</p>

<p>לֹא יֵדְעוּ אִתְּךָ בֵּין יְמִינָם לִשְׂמֹאלָם</p>

<p>וּכְמֻכֵּי סַנְוֵרִים תַּנְחֵם הַדֶּרֶךְ.</p>

<p>נָאוֹר, אַתָּה אַדִּיר, נוֹרָא עֲלִילָה -</p>

<p>רַב <strong>שַׁמְגַּר בֶּן עֲנָת</strong> גִּזְבַּר הַקְּהִלָּה!</p>
</blockquote>

<br>  

<h2 id="ב">ב</h2>

<blockquote>
<p>שִׁמְעוֹן הַצַּדִּיק אָדָם-גָּדוֹל בִּקְהִלָּתוֹ,</p>

<p>עַל יִשְׂרָאֵל צִדְקָתוֹ, עַל יִשְׂרָאֵל פַּרְנָסָתוֹ,</p>

<p>עוֹדוֹ נַעַר וּגְאוֹנִים סָמְכוּ עָלָיו יָדָם;</p>

<p>שֵׁם &#8220;רָב&#8221; לֹא קִבֵּל, כִּי מִנִּשּׂוּאָיו וָמַעְלָה</p>

<p>יֵשֵׁב לִפְנֵי אֲדֹנָי יוֹמָם וָלַיְלָה,</p>

<p>וּבְכָל זֹאת – פָּרָה וְרָבָה כִּבְנֵי אָדָם.</p>
</blockquote>

<br>  

<blockquote>
<p>בֵּן נִתַּן לוֹ וּשְׁמוֹ &#8220;<strong>יוֹסֵף</strong>&#8221; קָרָאוּ</p>

<p>כִּי יוֹסִיף עוֹד בָּנִים הַשְּׁכֵנוֹת נִבָּאוּ,</p>

<p>אַךְ נְבוּאָתָן לֹא נִתְקַיְּמָה בַּעֲוֹנֵינוּ;</p>

<p>יוֹסֵף נִשְׁאַר יָחִיד לְאָבִיו וּלְאִמּוֹ</p>

<p>וַיְהִי יֶלֶד חָכָם וַאדֹנָי עִמּוֹ,</p>

<p>וַיְהִי יָחִיד בְּמִינוֹ, יָחִיד בְּזְמַנֵּנוּ.</p>
</blockquote>

<br>  

<blockquote>
<p>בֶּן-שָׁנָה בֵּרַךְ יוֹסֵף עַל חֲלֵב הַשָּׁדָיִם;</p>

<p>בֶּן-שָׁלֹשׁ קָרָא עִבְרִית; בֶּן-אַרְבַּע עַל כַּפַּיִם</p>

<p>עָטוּף בְּטַלִּית אֶל הַחֶדֶר נְשָׂאוּהוּ;</p>

<p>בֶּן-שֵׁשׁ קָרָא דַּף גְּמָרָא עִם רַשֶּׁ&quot;י;</p>

<p>בֶּן-שֶׁבַע תֵּרֵץ בְּתוֹסְפוֹת כָּל קַשְׁיָא;</p>

<p>בֶּן-שְׁמוֹנֶה – כָּל &#8220;וְדוֹק&#8221; לֹא עֲמָמוּהוּ.</p>
</blockquote>

<br>  

<blockquote>
<p>בֶּן-תֵּשַע, בֶּן-עֶשֶׂר – צָלַל בְּיָד רָמָה</p>

<p>עַד עִמְקֵי הַתְּהֹם עַד נִבְכֵי הַיָּמָה</p>

<p>כְּתַנִּין אֶרֶךְ הַסְּנַפִּיר וּגְדָל הַקַּשְׂקֶשֶׂת;</p>

<p>בֶּן-שְׁלָש-עֶשְׂרֵה דָּרַשׁ בִּ&#8220;פְרִיקָה וּטְעִינָה&#8221;-</p>

<p>וַתֵּהֹם הָעִיר, וַתֵּהֹם הַמְּדִינָה,</p>

<p>כָּל עוֹף הַפּוֹרֵחַ נֶחְנַק בְּבֵית-הַכְּנֶסֶת.</p>
</blockquote>

<br>  

<blockquote>
<p>אָז פֶּה לָפֶה הִגִּיד, אִישׁ לָאִישׁ הִבִּיעַ:</p>

<p>אַךְ דָּרַךְ כּוֹכָב, אוֹר חָדָשׁ הוֹפִיעַ;</p>

<p>אִם הַתַּלְמוּד יָם – יוֹסֵף הַלִּוְיָתָן.</p>

<p>וְכָל גְּבִיר בָּעִיר אֲשֶׁר לוֹ בַּת בְּחִתּוּלֶיהָ</p>

<p>חָשַׁב מְזִמּוֹת לִמְשׁוֹךְ לִוְיָתָן אֵלֶיהָ</p>

<p>וּלְתִתּוֹ לְבִתּוֹ לְשַׂחֶק-בּוֹ כֶּחָתָן.</p>
</blockquote>

<br>  

<blockquote>
<p>עוֹד שָׁנָה וּשְׁתַּיִם&#8230; הָבָה נִשְׁאַף רוּחַ,</p>

<p>נַעַמְדָה נָא, קוֹרְאִי, רֶגַע לָנוּחַ,</p>

<p>כִּי עֲלוֹת אַחֲרֵי יוֹסֵף לֹא אֶעֱצֹר כֹּחַ.</p>

<p>נַעַמְדָה&#8230; אַךְ מַה-זֶּה יִרְאוּ עֵינֵינוּ?</p>

<p>גַּם יוֹסֵף עָמַד לֹא יַעֲבֹר לְפָנֵינוּ!</p>

<p>הֲגַם נַפְשׁוֹ עָיְפָה וַתְּבַקֵּשׁ מָנוֹחַ?</p>
</blockquote>

<br>  

<blockquote>
<p>עָבְרָה עוֹד שָׁנָה, נָגֹזוֹ שְׁנָתַיִם -</p>

<p>אֵין עוֹד תְּהִלַּת יוֹסֵף בְּפִי בַּעַל-הַכְּנָפַיִם,</p>

<p>לֹא יוֹסִיף עוֹד יַרְעִישׁ בְּגַאֲוָתוֹ קָרֶת.</p>

<p>וּפִתְאֹם הָהּ נָפְלָה בָּעִיר הֲבָרָה</p>

<p>כִּי יוֹסֵף הָעִלּוּי, יוֹסֵף חַד בְּדָרָא,</p>

<p>הֵצִיץ וְנִפְגַּע, הָיתָה אִתּוֹ רוּחַ אַחֶרֶת.</p>
</blockquote>

<br>  

<blockquote>
<p>לֹא עוֹד יִרְאוּהוּ חֲבֵרָיו עֶרֶב וָבֹקֶר</p>

<p>מְסַלְסֵל הַגְּמָרָא וּמַעֲמִיק חֵקֶר</p>

<p>לְהָבִין כָּל &#8220;כְּלוֹמַר&#8221; וּלְתָרֵץ כָּל &#8220;תֵּיקוֹ&#8221;;</p>

<p>יִרְאוּהוּ מִתְחַבֵּא בְּחַדְרֵי-חֲדָרִים</p>

<p>וַיֶאֶרְבוּ לוֹ לִרְאוֹת מַה-יַּעֲשֶׂה בַּמִּסְתָּרִים</p>

<p>וַיִּרְאוּ – סִפְרֵי מִינִים נוֹשְׁרִים מֵחֵיקוֹ.</p>
</blockquote>

<br>  

<blockquote>
<p>&#8220;רוּחַ אַחֶרֶת הָיְתָה אִתּוֹ!&#8221; – וְאֵיכָכָה</p>

<p>בָּא הָרוּחַ בְּאַרְבַּע אַמּוֹת שֶׁל הֲלָכָה,</p>

<p>מָקוֹם אֲשֶׁר יוֹסֵף אָסוּר שָׁם מֵעוֹדוֹ?</p>

<p>יַעַמְדוּ כַּיּוֹם כָּל חַרְטֻמֵּי הַקַּבָּלָה -</p>

<p>לִפְתֹּר חִידָה זֹאת יַעַמְלוּ לְבַטָּלָה;</p>

<p>כִּי מִי יֵדַע דֶּרֶךְ הָרוּחַ? מִי עָמַד בְּסוֹדוֹ?</p>
</blockquote>

<br>  

<blockquote>
<p>אָכֵן רוּחַ הִיא בֶּאֱנוֹשׁ, נִשְׁמַת שַׁדַּי קִרְבֵּהוּ;</p>

<p>הִיא הֵחֵלָה לְפַעֵם גַּם אֶת יוֹסֵף וַתְּלַמְּדֵהוּ</p>

<p>כִּי לֹא קֵץ כָּל חָכְמָה בְּאֵלֶּה הַדָּרְבֹנוֹת;</p>

<p>כִּי בַּזְּמָן הָרַב מִימוֹת רַב אַשֵּׁי וְרָבִינָא</p>

<p>לֹא חָדַל אָדָם לְהַשְׂכִּיל וְלִקְנוֹת בִּינָה;</p>

<p>כִּי יֵשׁ חָכְמָה בַּגּוֹיִם, דַּעַת בַּלְּשׁוֹנוֹת.</p>
</blockquote>

<br>  

<blockquote>
<p>כִּי רַבּוּ גַּם בָּעַמִּים חַכְמֵי חֲקִירָה</p>

<p>עוֹסְקִים בְּמַעֲשֶׂה מֶרְכָּבָה וּבְסֵפֶר יְצִירָה</p>

<p>מִקַּרְנֵי הַשֶּׁמֶשׁ, עַד בֵּיצֵי שָׁרֶץ;</p>

<p>כִּי בְּמֶשֶׁךְ אֶלֶף וּשְׁבַע מֵאוֹת שָׁנָה</p>

<p>אַחֲרֵי הַתַּיָּר רַבָּה בַּר-בַּר-חָנָה</p>

<p>רַבּוּ הַתָּרִים אֲשֶׁר כָּתְבוּ אֶת הָאָרֶץ.</p>
</blockquote>

<br>  

<blockquote>
<p>כִּי יֵשׁ סִפְרֵי שִׁעוּרִים וְגִמַטְרִיָּאוֹת</p>

<p>מִלְּבַד מִשְׁנַת עֲרוּגָה וּמַסֶּכֶת מִקְוָאוֹת;</p>

<p>כִּי רָחֲבָה חָכְמַת הָרְפוּאָה מִימֵי יַרְחִינָאִי;</p>

<p>כִּי יֵשׁ בְּחָכְמַת הַחֶשְׁבּוֹן וְהַשֵּׁעוּרִים</p>

<p>צֹרֶךְ אַחֵר מִצַּעֲצֻעֵי &#8220;בַּעַל הַטּוּרִים&#8221;;</p>

<p>וּמוֹרֶה-שָׁעוֹת – טוֹב מִן הָאוֹמֵר: בַּרְקָאִי!</p>
</blockquote>

<br>  

<blockquote>
<p>כִּי בִּינָה לְעִתִּים מַפְתֵּחַ לְסִפְרֵי הַקֹּדֶשׁ,</p>

<p>חָכְמַת הַכּוֹכָבִים – לִקְבִיעוּת הַחֹדֶשׁ,</p>

<p>וּשְׂפַת יָוָן וָרוֹמִי לְמִשְׁנָה וּמִדְרָשִׁים;</p>

<p>כִּי נִתּוּחַ עַצְמוֹת הַבְּהֵמוֹת וְהָעוֹפוֹת</p>

<p>יוֹרֶה לָנוּ סְנִיף בְּהִלְכוֹת שְׁחִיטָה וּטְרֵפוֹת,</p>

<p>וּמִבְנֵה גוּף הָאָדָם – בְּשַאֲלוֹת נָשִׁים.</p>
</blockquote>

<br>  

<blockquote>
<p>וּבְכֵן הֵחֵל יוֹסֵף לַהֲגוֹת בַּסְּפָרִים</p>

<p>הַכְּתוּבִים בִּלְשׁוֹן חֹל וּבְתָוִים זָרִים,</p>

<p>וּזְמָן קָבַע לוֹ כָּל יוֹם בֵּין הַשְּׁמָשׁוֹת;</p>

<p>לֹא שָׂם לִבּוֹ לַחֲבֵרָיו דִּבָּתוֹ הוֹצִיאוּ,</p>

<p>וּבְמֶתֶק שְׂפָתָיו הִרְגִּיעַ לֵב אָבִיהוּ</p>

<p>כִּי הוֹכִיחָהוּ וַיְדַבֵּר אִתּוֹ קָשׁוֹת:</p>
</blockquote>

<br>  

<blockquote>
<p>&quot;לֹא טוֹב, בְּנִי, הַדֶּרֶךְ בּוֹ עַתָּה בָּחַרְתָּ;</p>

<p>רֹאשׁ הַדּוֹר תִּהְיֶה, לִגְדֹלוֹת נוֹצַרְתָּ,</p>

<p>עֵינַי וְעֵינֵי כָל יִשְׂרָאֵל עָלֶיךָ,</p>

<p>וּמָה אֵפוֹא תְּפַנֶּה לִבְּךָ לְבַטָּלָה</p>

<p>וּתְבַלֶּה זְמַנְּךָ עַל סִפְרֵי הַשְׂכָּלָה</p>

<p>לֹא יָדְעוּ אֲבוֹתֶיךָ וַאֲבוֹת אֲבוֹתֶיךָ</p>
</blockquote>

<br>  

<blockquote>
<p>הִמָּנַע מֵהִגָּיוֹן וּמִסִּפְרֵי הָעַמִּים;</p>

<p>קֹדֶשׁ וָחֹל יַחְדָּו לֹא יִהְיוּ תַמִּים,</p>

<p>פְּנֵה לָךְ וַעֲסוֹק רַק בְּפוֹסְקִים וָגֶפֶ&quot;ת.</p>

<p>- אַל נָא יַעֲלֶה, אָבִי, עַל רֹאשְׁךָ מוֹרָא,</p>

<p>הֵן אֶלְמַד לְשׁוֹן חֹל רַק לְהַגְדִּיל תּוֹרָה</p>

<p>וּלְהַשְׁכִּין בְּאָהֳלֵי שֵׁם יְפִיפוּתוֹ שֶׁל יֶפֶת.</p>
</blockquote>

<br>  

<blockquote>
<p>הַחָכְמָה לֹא תִצְרוֹר אֶת תּוֹרָתֵנוּ;</p>

<p>גַּם אֲבוֹתֵינוּ וַאֲבוֹת אֲבוֹתֵינוּ</p>

<p>בִּקְּשׁוּהָ בִּימֵיהֶם בְּדֹרוֹת עוֹלָמִים;</p>

<p>וּמִי כָמוֹךָ, אָבִי מוֹרִי, יוֹדֵעַ</p>

<p>כִּי בְסַנְהֶדְרִין יָשְׁבוּ רַק בַּעֲלֵי דֵעַ</p>

<p>וְכִי כָל חֲכָמֵינוּ הָיוּ - חֲכָמִים?</p>
</blockquote>

<br>  

<blockquote>
<p>&quot;וּמַדּוּעַ הַלּוֹמֵד חָכְמוֹת וִידִיעוֹת</p>

<p>יִפְרֹק עֹל מִצְוֹת וִיקַצֵּץ בִּנְטִיעוֹת,</p>

<p>אֵין אֶחָד מֵהֵמָּה זָרִיז בֶּאֱמוּנָתוֹ?&quot;</p>

<p>יַעַן כִּי הַנְּטִיעֹות עַד אֵין קֵץ רַבּוּ,</p>

<p>כִּסּוּ דֶּרֶךְ הַחַיִּים וּצְעָדֵינוּ סַבּוּ,</p>

<p>לֹא יוּכַל לֹא יִגַּע בָּם אִישׁ בַּהֲלִיכָתֹו.</p>
</blockquote>

<br>  

<blockquote>
<p>&quot;רוֹאֶה אָנֹכִי, יוֹסֵף, מִדְּבָרֶיךָ</p>

<p>כִּי יִצְרְךָ בַּעֲוֹנֵינוּ גָּבַר עָלֶיךָ,</p>

<p>עַל כֵּן אַחַת אֶשְׁאָלְךָ: עֲשֵׂה לְמַעַן שְׁמֵנוּ:</p>

<p>לֵך לְמָקוֹם אַחֵר שֶׁאֵין מַכִּירִין אוֹתְךָ</p>

<p>וַעֲשֶׂה מַה-שֶּׁלִּבְּךָ חָפֵץ עַד יוֹם מוֹתְךָ,</p>

<p>אַךְ אַל תַּקְדִּיחַ תַּבְשִׁילְךָ פֹּה בִּמְקוֹמֵנוּ&quot;.</p>
</blockquote>

<br>  

<h2 id="ג">ג</h2>

<blockquote>
<p>יוֹחָנָן הַסַּנְדְּלָר – סַנְדְּלָר בּקְהִלָּתוֹ,</p>

<p>עַל יִשְׂרָאֵל סַנְדַּלָּיו, עַל סַנְדַּלָּיו פַּרְנָסָתוֹ,</p>

<p>יוֹשֵׁב כָּל יוֹמוֹ כָּאַגְמוֹן עַל סַדָּנוֹ;</p>

<p>עוֹשֶׂה צְדָקָה בְּכָל עֵת – מְפַרְנֵס אִשְׁתּוֹ וּבָנָיו,</p>

<p>כִּי לֹא הִצְלִיחוֹ אֲדֹנָי בִּרְכוּשׁוֹ וּבְקִנְיָנָיו</p>

<p>וַיְּבָרֶךְ רַק בָּרֹךְ חֲלָצָיו וּמַעְיָנוֹ.</p>
</blockquote>

<br>  

<blockquote>
<p>בָּנוֹת הָיוּ לוֹ – וּבָנִים לֹא אַחַד,</p>

<p>וּכְבָר דָּאַג יוֹחָנָן וַיִּפְחַד פַּחַד</p>

<p>פֶּן יִשָּׁאֵר בְּלִי קַדִּישׁ לְאַחַר מֵאָה שָׁנִים;</p>

<p>אַךְ הַצָּר עֻבָּר בִּמְעֵי אִמּוֹ אוֹתוֹ זָכָר</p>

<p>וַיִּתֶּן לוֹ הַיֶּלֶד הַחֲמִישִׁי בֵּן זָכָר -</p>

<p>יֶלֶד בָּרִיא וָטוֹב, טוֹב מֵעֲשָׂרָה בָּנִים.</p>
</blockquote>

<br>  

<blockquote>
<p>בַּיּוֹם הַשְּׁמִינִי בְּהִמֹּלוֹ בְּשַׂר עָרְלָתוֹ</p>

<p>לֹא כָאַב הַנִּמֹּל, לֹא בָאָה צַעֲקָתוֹ,</p>

<p>כִי הִרְגִּישׁ הָאִזְמֵל כְּעֲקִיצַת הַנְּמָיָה;</p>

<p>וַיִּקָּרֵא אָז שְׁמוֹ בְּיִשְׂרָאֵל – <strong>אוּרִי</strong>,</p>

<p>הוּא יוֹסֵף בֶּן-שִׁמְעוֹן הַשֵּׁנִי בְּסִפּוּרִי;</p>

<p>&#8220;אֵיכָכָה זֶה?&#8221;&#8230; אֵין מַקְשִׁין עַל מַעֲשֶׂה שֶׁהָיָה.</p>
</blockquote>

<br>  

<blockquote>
<p>וּכְיוֹסֵף בֶּן-שִׁמְעוֹן הָרִאשׁוֹן בְּסִפּוּרֵנוּ</p>

<p>הָיָה גַּם הַשֵּׁנִי יֶלֶד פֶּלֶא בְּדוֹרֵנוּ</p>

<p>וּבְמַעֲלָלָיו הִתְנַכֵּר מִבֶּטֶן הוֹרָתוֹ.</p>

<p>כִּשְׁתֵּי טִפּוֹת נִדְמוּ אִישׁ אֶל רֵעֵהוּ,</p>

<p>אַךְ הָרִאשׁוֹן כְּטִפַּת הַטַּל מַרְאֵהוּ</p>

<p>וְהַשֵּׁנִי – כְּטִפַּת הַחַרְדָּל תְּכוּנָתוֹ.</p>
</blockquote>

<br>  

<blockquote>
<p>בֶּן חֹדֶשׁ טָפַח לְאִמּוֹ עַל הַשָּׁדָיִם;</p>

<p>בֶּן שָׁנָה בְּלִי כְאֵב צָמְחוּ לוֹ הַשִּׁנָּיִם;</p>

<p>בֶּן שְׁתַּיִם הֵרִים הַקּוּרְנָס בְּיָדוֹ הָאַחַת;</p>

<p>בֶּן שָׁלֹשׁ שָׂחַק בַּסּוּסִים עִם כָּל הַנְּעָרִים;</p>

<p>בֶּן אַרְבַּע עָזַר לְאִמּוֹ, וּבְכָל הַדְּבָרִים</p>

<p>הַדְּרוּשִׁים לִמְלַאכְתָּהּ הִיא אוֹתוֹ שׁוֹלָחַת.</p>
</blockquote>

<br>  

<blockquote>
<p>בֶּן שֵׁש נְתָנָהוּ אָבִיו אֶל הַחֶדֶר,</p>

<p>וַיִּלָּוֶה עוֹד שֶׂה אֹבֵד אֶל הָעֵדֶר,</p>

<p>הַמְגַדֵּל צְנִינִים בְּעֵינֵי אֵל וָאָדָם,</p>

<p>בִּמְקוֹם &#8220;מְלַמֵּד שֶׁפָּרְחָה בּוֹ צָרָעַת&#8221;</p>

<p>יַלְעִיט לְעֶגְלֵי מַרְבֵּק תּוֹרָה וָדָעַת</p>

<p>בִּרְצוּעַת עֵגֶל וּבְמַקֵּל עַל קָדְקָדָם.</p>
</blockquote>

<br>  

<blockquote>
<p>וּמִיּוֹם בּוֹא הַנַּעַר אֶל חַדְרוֹ רִאשׁוֹנָה</p>

<p>כָּל רֹאֵהוּ הִכִּיר כִּי לַשָּׁוְא שֻׁלַּח הֵנָּה,</p>

<p>כִּי לֹא תִהְיֶה תִפְאַרְתּוֹ עַל זֹה הַדָּרֶךְ.</p>

<p>הַהוּא יָשִׂים אֶל סִפְרוֹ לִבּוֹ וּמַעְיָנָיו</p>

<p>בְּעוֹד יְלָדִים וִילָדוֹת בְּעַד הַחַלּוֹן לְפָנָיו</p>

<p>מְשַׂחֲקִים בָּרְחוֹב וְלֹא יַעַבְדוּ בְּפָרֶךְ?</p>
</blockquote>

<br>  

<blockquote>
<p>רַבּוּ הֶחֳדָשִׁים וַיִּהְיוּ לִזְמַנִּים</p>

<p>וְהַזְּמַנִּים מִזְדַּוְּגִים וּלְשָׁנִים מִשְׁתַּנִּים –</p>

<p>וּלְאוּרִי הַשָּׁנָה הָעֲשִׂירִית הִגִּיעָה,</p>

<p>וּכְבָר לִקְרוֹא עִבְרִית לֹא עוֹד יִתְקַשֶּׁה</p>

<p>וּכְבָר יִלְמַד פַּרְשָׁה חוּמָשׁ עִם רַשֶּׁ&quot;י,</p>

<p>יֵדַע סֵדֶר תְּפִלָּה וְ&#8220;יַעֲבִיר הַקְּרִיאָה&#8221;.</p>
</blockquote>

<br>  

<blockquote>
<p>מַה-יִּשְׂמַח הָאָב בְּשָׁמְעוֹ בַּחֶדֶר</p>

<p>אֶת בְּנוֹ, בַּר נְדָרָיו, מַעֲבִיר הַסֵּדֶר</p>

<p>בַּיּוֹם הַשִּׁשִּׁי בִּשְׁעַת הַצָּהֳרַיִם,</p>

<p>וּבְקוֹל שַׁמָּה וּשְׁרֵקָה כַּחֲתוּל מְיַלֶּלֶת</p>

<p>יִצְנֹף הַפָּזֵר וִיסַלְסֵל הַשַּׁלְשֶׁלֶת</p>

<p>יַרְעֵם הַזַּרְקָא וִיגַלְגֵּל הַגֵּרְשַׁיִם.</p>
</blockquote>

<br>  

<blockquote>
<p>וּבְיוֹם עֲלוֹת אוּרִי כְּבַר-מִצְוָה לַתּוֹרָה</p>

<p>הָיָה לְיוֹחָנָן יוֹם שָׂשׂוֹן, יוֹם אוֹרָה,</p>

<p>כִּי בְנוֹ קָרָא מַפְטִיר בִּנְעִימָה וָנַחַת,</p>

<p>וּבְבֵית-הַכְּנֵסֶת כָּל תּוֹפְרֵי נַעֲלַיִם</p>

<p>הִבִּיטוּ אַחֲרָיו בְּשֶׁבַע עֵינַיִם</p>

<p>וְלֹא מָצְאוּ בִּקְרִיאָתוֹ אַף שְׁגִיאָה אַחַת.</p>
</blockquote>

<br>  

<blockquote>
<p>רַב לָךְ, יוֹחָנָן, כְּבָר חָכַם לֵב בִּנְךָ,</p>

<p>עַתָּה הוֹשִׁיבֵהוּ אֶל סַדֶּנְךָ לִימִינְךָ,</p>

<p>יַכֶּה בַּקּוּרְנָס, יִרְצַע בַּמַּרְצֵעַ;</p>

<p>הֲטֶרֶם תִּרְאֶה כִּי אֵינֶנּוּ בַּעַל סְבָרָא?</p>

<p>לָמָּה יְבַלֶּה זְמַנּוֹ בְּלִמּוּד גְּמָרָא</p>

<p>וִיהִי כָּל יָמָיו עַל שְׁתֵּי יְרֵכָיו צוֹלֵעַ?!</p>
</blockquote>

<br>  

<blockquote>
<p>אַךְ יוֹחָנָן לֹא יַחְפֹּץ לְהַאֲמִין בְּשׁוּם פָּנִים</p>

<p>כִּי לֹא נוֹצַר בְּנוֹ לִהְיוֹת רַב לְרַבָּנִים</p>

<p>וַיּוֹסֶף שַׁלְּחֵהוּ הַחַדְרָה אֶל רַבּוֹ;</p>

<p>אַךְ חֶפְצוֹ בִּבְנוֹ לֹא יִצְלַח צָלֹחַ,</p>

<p>לֹא יוֹעִיל לְאוּרִי כָּל מַאֲמַצֵּי-כֹחַ,</p>

<p>לֹא גַּם הָרְצוּעָה הַחוֹרֶשֶׁת עַל גַּבּוֹ.</p>
</blockquote>

<br>  

<blockquote>
<p>וַיִּרְבּוּ הֶחֳדָשִׁים וַיִּהְיוּ לִזְמַנִּים –</p>

<p>כַּנִּץ בַּכְּלוּב, כַּחוֹחַ בֵּין שּוֹשַׁנִּים</p>

<p>יֵשֵׁב בֵּין חֲבֵרָיו אוּרִי בֶּן-יוֹחָנָן;</p>

<p>עִמָּם כַּחֲמוֹר נֹעֵר יִקְרָא יָרִיעַ,</p>

<p>וּכְמֹהֶם בִּבְהֹנוֹת יָדָיו יָנִיעַ,</p>

<p>וְלֹא יָדַע מַאי דְּקָאמְרֵי רַבָּנָן.</p>
</blockquote>

<br>  

<blockquote>
<p>כִּי לֶב אוּרִי הוֹלֵךְ אֶל מָקוֹם אַחֵר</p>

<p>לָבוֹא הַחַדְרָה יוֹם בְּיוֹמוֹ יְאַחֵר</p>

<p>וְכִי יִשְׁאָלֵהוּ רַבּוֹ יְכַזֵּב כְּבַעֲלַת-אוֹב,</p>

<p>לֵאמֹר: כָּזֹה וְכָזֶה אִמִּי צִוַּתְנִי,</p>

<p>אֶל הַחֲנוּת, אֶל הָאִטְלִיז שְׁלָחַתְנִי -</p>

<p>וְהוּא שָׁט בַּחוּץ וַיְסוֹבֵב בָּרְחוֹב.</p>
</blockquote>

<br>  

<blockquote>
<p>שָׁם גְּדוּד אַנְשֵׁי צָבָא בְּתֹף וּמְצִלְתַּיִם</p>

<p>עוֹבֵר בַּסָּךְ נוֹשֵׂא בַּמִשְּׁטָר רַגְלַיִם,</p>

<p>פֹּה קֹפִים וְתֻכִּיִּים, שָׁם שׁוֹר הָאִצְטַדִּין;</p>

<p>שָׁם שִׁדָּה וְשִׁדּוֹת בַּחֲבָלִים יְפַזֵּזוּ –</p>

<p>הַאֻמְנָם לֹא תִנְעַם הַמַּרְאָה הַלֵּזוּ</p>

<p>מִן הַסֵּפֶר-הַגָּדוֹל, הַקּוּרְנָס וְהַסַּדָּן?</p>
</blockquote>

<br>  

<blockquote>
<p>בַּקַּיִץ רָאָה נִיר וַיְלַקֵּט פֶּרַח</p>

<p>וּבַחֹרֶף הֶחְלִיק עַל פְּנֵי הַקֶּרַח,</p>

<p>כִּי עָשָׂה לוֹ אָבִיו סַנְדָּל הַמְּסֻמָּר;</p>

<p>אוֹ כִּי רָכַב בַּסּוּס וְשָׂחָה בַּסִּלּוֹן,</p>

<p>אוֹ עָלָה בַכֶּבֶשׁ וְנִתְלָה בָּאִילָן –</p>

<p>כָּל הַנְּעָרִים קָרְאוּ לוֹ: &#8220;מַמְזֵר וּמוּמָר&#8221;.</p>
</blockquote>

<br>  

<blockquote>
<p>וַיִּרְבּוּ הַזְּמַנִּים וַיִּהְיוּ לְשָׁנִים</p>

<p>וּלְיוֹחָנָן נוֹלְדוּ עוֹד בָּנוֹת וּבָנִים</p>

<p>וַיִּמָּלֵא בֵּיתוֹ אֲרִיחַ עַל אֲרִיחַ –</p>

<p>אָז יִקַּח אֶת אוּרִי מִן הַגְּמָרָא,</p>

<p>כִּי שַׁלֵּם שְׂכַר לִמּוּד יָדוֹ קָצָרָה,</p>

<p>וּמִהְיוֹת לוֹ בֵּן רָב דַּעְתּוֹ הִסִּיחַ.</p>
</blockquote>

<br>  

<blockquote>
<p>הַגְּמָרָא עָזַב וּלְאֻמְּנוּת לֹא פָנָה,</p>

<p>כִּי כְבָר מָלְאוּ לוֹ תְּשַׂע-עֶשְׂרֵה שָׁנָה,</p>

<p>וּכְבָר עָבְרָה הָעֵת לִלְמֹד חֲדָשָׁה;</p>

<p>וַיְהִי אוּרִי מְבַלֶּה כָּל יָמָיו בַּתֹּהוּ</p>

<p>בַּאֲחֻזַּת רֵקִים וּפֹחֲזִים כָּמֹהוּ,</p>

<p>וַיָּרֶב בּוֹ אָבִיו וַיַּרְאֵהוּ קָשָׁה;</p>
</blockquote>

<br>  

<blockquote>
<p>&quot;בֵּן מֵבִישׁ אַתָּה, אֵין בְּךָ סִימַן בְּרָכָה;</p>

<p>תּוֹרָה לֹא לָמַדְתָּ, לֹא תִצְלַח לִמְלָאכָה,</p>

<p>לֵךְ שַׁחֵר לַטֶּרֶף, בַּקֵּשׁ מַשְׂכֹּרֶת;</p>

<p>אָחֶיךָ אַחְיוֹתֶיךָ כָּל מַחְמַדֵּי עָיִן</p>

<p>רַבִּים עָלַי, וּבִי עוֹד כֹּח אָיִן</p>

<p>לָשֶׁבֶת עַל הַסַּדָּן עַד רֹאשׁ הָאַשְׁמֹרֶת&quot;.</p>
</blockquote>

<br>  

<blockquote>
<p>אוּרִי לֹא הֶחֱרִישׁ בִּשְׁמוֹעַ חֶרְפָּתוֹ</p>

<p>וַיָּשֶׁב לְאָבִיו אֶל חֵיקוֹ גַּעֲרָתוֹ,</p>

<p>וַיֵּצֵא בָּחֳרִי-אָף מִבֵּית אָבִיהוּ.</p>

<p>אָנָה הָלַךְ אוּרִי, אָנָה פָנָה,</p>

<p>אִם מָצָא לוֹ שָׂכָר, אֵיכָה וְאָנָה?</p>

<p>כָּל זֶה הַפְּרָקִים הַבָּאִים יוֹדִיעוּ.</p>
</blockquote>

<br>  

<h2 id="ד">ד</h2>

<blockquote>
<p>בֵּית מִדּוֹת אֶחֱזֶה בַּחֲצַר בֵּית-הַכְּנֶסֶת –</p>

<p>עַל פִּתְחוֹ בָּאַשְׁפָּה כָּל חַיָּה רֹמֶשֶׂת,</p>

<p>הַשְּׁפָחוֹת שָׁם שׁוֹפְכוֹת מַיִם הָרָעִים,</p>

<p>שָׁם יִרְעֶה עֵגֶל וִיגָרֵם הַכֶּלֶב</p>

<p>וּתְכַרְסֵם הַחֲתוּל מֵעַיִם וָחֵלֶב</p>

<p>וִינַקֵּר הַתַּרְנְגֹל גּוּשׁ הַתּוֹלָעִים.</p>
</blockquote>

<br>  

<blockquote>
<p>וּבְקֶרֶן זָוִית בֵּין הַחֹמֹתַיִם</p>

<p>עוֹמְדִים אֲנָשִׁים וּמַטִּילִים מַיִם,</p>

<p>כַּעֲתָר עֲנַן חִלְתִּית הַצַּחֲנָה עוֹלָה,</p>

<p>וּמִן הַחַלּוֹנוֹת נִשְׁמָע קוֹל זְוָעוֹת</p>

<p>&#8220;קָדוֹשׁ קָדוֹשׁ קָדוֹשׁ אֲדֹנָי צְבָאוֹת!&#8221; -</p>

<p>הַצִבּוּר יִתְפַּלֵל שָׁם מִנְחָה גְדוֹלָה.</p>
</blockquote>

<br>  

<blockquote>
<p>בְּדַרְכֵי נֹעַם אֵלֶּה אֱמוּנֵי יִשְׂרָאֵל</p>

<p>יֵלְכוּ מַעֲדַנּוֹת יוֹם-יוֹם אֶל בֵּית הָאֵל</p>

<p>כָּעוֹלֶה לָעֵדֶן דֶּרֶךְ הַתֹּפֶת.</p>

<p>כֵּן הַטֻּמְאָה בַּקְּדֻשָּׁה נוֹגַעַת אֶצְלֵנוּ –</p>

<p>אֵלִי, אַל נָא עַל זֶה תִּקְצֹף עָלֵינוּ!</p>

<p>הֵן מָרוֹם אַתָּה, הַתְטַנֶּפְךָ טִנֹּפֶת?</p>
</blockquote>

<br>  

<blockquote>
<p>הַחֲצֵרוֹת, הַבָּתִּים מְלֵאִים קִיא-רֶפֶשׁ -</p>

<p>הַנְּקִיִּים מֵהֵמָּה בָּתֵּי הַנֶּפֶשׁ?</p>

<p>הַאֵין עוֹד טֻמְאָה בַּחֲצַר אֱלֹהֵינוּ?</p>

<p>עַל בֵּית-הַכְּנֶסֶת בַּקּוֹמָה הַשְּׁנִיָּה</p>

<p>שָׁם רֹאֶה אָנֹכִי דַלְתוֹת עֲלִיָּה -</p>

<p>שָׁם מְקוֹר הַטֻּמְאָה, שָׁם חֲדַר קְהָלֵנוּ.</p>
</blockquote>

<br>  

<blockquote>
<p>חֲדַר הַקָּהָל! עֵת זָכֹר אֶזְכָּרְךָ</p>

<p>אֶקְרָא לִבְכִי וּלְמִסְפֵּד וּלְקָרְחָה,</p>

<p>עַל שֹׁד בַּת-עַמִּי אָהִימָה וְאָרִיד,</p>

<p>אַךְ צוֹרְרֵי יִשְׂרָאֵל אוֹתְךָ כּוֹנֵנוּ</p>

<p>לִמְחִתָּה וּלְפַח לִשְׁאֵרִית עַמֵּנוּ,</p>

<p>לִבְלִי יִשְׁאַר לָנוּ פָּלִיט וְשָׂרִיד.</p>
</blockquote>

<br>  

<blockquote>
<p>(הַנָּס מִן הַפַּחַת יִלָּכֵד בַּפָּח,</p>

<p>הַנִּמְלָט מִידֵי זָר יִפֹּל בִּידֵי אָח,</p>

<p>מִתּוֹךְ &#8220;הַקָּהָל&#8221; יֹאבְדוּ כָּל יוֹרְדֵי &#8220;דוּמָה&#8221;;</p>

<p>יֶתֶר מַס הַבָּשָׂר יֹאכַל מַס הַקֶּמַח,</p>

<p>אֵת הוֹתִיר &#8220;עֵשָׂו&#8221; יֹאכַל &#8220;יַעֲקֹב&#8221; אוֹ &#8220;צֶמַח&#8221;</p>

<p>וּבִידֵי יִשְׂרָאֵל לֹא יִשְׁאַר מְאוּמָה).</p>
</blockquote>

<br>  

<blockquote>
<p>יְסֹדְךָ אֶבֶן אֹפֶל, מִבְנְךָ לֹא-סְדָרִים,</p>

<p>וּכְרֻתוֹת כְּתָלֶיךָ לִבּוֹת נִשְׁבָּרִים,</p>

<p>וּבְרִיחַ דְּלָתֶיךָ נָחָשׁ בָּרִיחַ;</p>

<p>תּוֹכְךָ תֹּךְ וּמִרְמָה, גִּדְרְךָ כָּל פָּרֶץ,</p>

<p>סִפּוּן גַּגֶּיךָ עוֹר עֲנִיֵּי אָרֶץ,</p>

<p>אַוֵּירְךָ אֲנָחוֹת, דִּמְעָה הַטִּיחַ.</p>
</blockquote>

<br>  

<blockquote>
<p>(אַךְ לֹא אַנְחוֹת נָכְרִים, לֹא דִּמְעוֹת זָרִים,</p>

<p>כַּאֲשֶׁר בַּשֶּׁקֶר הוֹדִיעַ בַּשְּׁעָרִים</p>

<p>נְבִיא הַבַּעַל בַּעַל &#8220;סֵפֶר הַקָּהָל&#8221;;</p>

<p>הוּא מֵרֹעַ לֵב מִלֵּא פִיהוּ כָחַשׁ,</p>

<p>לְשַׁלֵּחַ בָּנוּ צִפְעוֹנִים אֵין לָחַשׁ,</p>

<p>יַעַן – לֹא נָתְנוּ לוֹ אֵת אֲשֶׁר שָׁאָל;</p>
</blockquote>

<br>  

<blockquote>
<p>כִּי דְמֵי אַחֵינוּ אַנְשֵׁי קְהִלָּתֵךָ</p>

<p>צוֹעֲקִים אֵלֵינוּ מִכָּל פִּנּוֹתֶיךָ</p>

<p>הָעֲנִיִּים הַטְּבוּחִים לִכְבוֹד &#8220;הַנְּגִידִים&#8221;,</p>

<p>בַּשַּׁעַר יִדַּכְּאוּ, פֶּה לֹא יִפְתָּחוּ,</p>

<p>וּלְמִסֵּי הַמֶּלֶךְ מֵהֶם יִקָּחוּ</p>

<p>פְּרוּטָתָם הָאַחֲרוֹנָה וּבְנֵיהֶם הַיְחִידִים).</p>
</blockquote>

<br>  

<blockquote>
<p>יֵשׁ בָּךְ מְזוּזָה כְּשֵׁרָה בִּכְתִיבָה תַּמָּה,</p>

<p>יֵשׁ גַּם זֵכֶר לְחֻרְבַּן אַמָּה עַל אַמָּה,</p>

<p>אָכֵן אֵין אֱלֹהִים וּכְבוֹדוֹ נִסְתַּלֵּק;</p>

<p>עַל מַשְׁקוֹפְךָ דָּם, חַטָּאת אֶל פִּתְחֶךָ,</p>

<p>הַמְּשַׁמְּרִים הַבְלֵי-שָׁוְא שׁוֹמְרִים סִפֶּךָ</p>

<p>וַאֲשֶׁר עַל הַבַּיִת שֻׁתֳּפוֹ שֶׁל עֲמָלֵק.</p>
</blockquote>

<br>  

<blockquote>
<p>חֲדַר הַקָּהָל! לַחֲמֵשֶׁת הַמְּאוֹרָעוֹת</p>

<p>שֶׁאֵרְעוּ לָנוּ בַּשָּׁנִים הָרָעוֹת,</p>

<p>אַתָּה הַשִּׁשִּׁי הַקָּשֶׁה מִכֻּלָּם!</p>

<p>מָתַי תִפָּקַּחְנָה לָעִבְרִים עֵינָיִם</p>

<p>לִרְאוֹת עֶרְוָתְךָ, לִסְגּוֹר הַדְּלָתָיִם?</p>

<p>אוֹ אָז – כַּאֲשֶׁר יַעֲלֶה חֲמוֹר בַּסֻּלָּם!</p>
</blockquote>

<br>  

<p>––––––––––</p>

<blockquote>
<p>בַּחֲדַר הַקָּהָל עֲלִיּוֹת מְרֻוָּחִים,</p>

<p>שֻׁלְחָנוֹת עֲרוּכִים וּסְפָרִים נִפְתָּחִים,</p>

<p>וּמְכַתְּבִים יְכַתְּבוּ וִיפַזְּזוּ שַׁמָּשִׁים;</p>

<p>הַפְּרוֹזְדוֹר יָהִים מֵעֲנִיֵּי הָעֵדֶר</p>

<p>הַנִּדְחָקִים לָבוֹא אַחַד אַחַד בַּחֶדֶר,</p>

<p>הוּא חֲדַר הַגִּזְבָּר – קֹדֶשׁ הַקֳּדָשִׁים.</p>
</blockquote>

<br>  

<blockquote>
<p>שָׁמָּה אֶל יַד שֻׁלְחָן אָרוֹךְ רָבוּעַ</p>

<p>יוֹשֵׁב אִישׁ בִּמְזִמּוֹת לִבּוֹ שָׁקוּעַ,</p>

<p>רַב שַׁמְגַּר מוֹדָעֵנוּ – שָׁלוֹם עֲלֵיכֶם!</p>

<p>מִכְסֶה עַל הַשֻּׁלְחָן בֶּגֶד אַרְגָּמָן</p>

<p>וּמְפֻתָּח עַל לוּחַ פִּתּוּחֵי אָמָן:</p>

<p>&#8220;אֱמֶת וּמִשְׁפַּט שָׁלוֹם שִׁפְטוּ בְּשַׁעֲרֵיכֶם&#8221;!</p>
</blockquote>

<br>  

<blockquote>
<p>הֲתִזְכֹּר, רַב שַׁמְגַּר, בִּהְיוֹתְךָ צָעִיר</p>

<p>הָיָה הַכְּתָב הַזֶּה שָׁלֵם וּבָהִיר,</p>

<p>כָּל קוֹרֵא בוֹ יָרוּץ בִּתְעוּפַת עָיִן,</p>

<p>וּמִיּוֹם שֶׁעָמַדְתָּ בְּרֹאשׁ הַקְּהִלָּה</p>

<p>נִמְחוּ אוֹתִיּוֹתָיו מִלָּה אַחַר מִלָּה</p>

<p><strong>וֶאֱמֶת וּמִשְׁפַּט שָׁלוֹם</strong> שָׁם עוֹד אָיִן.</p>
</blockquote>

<br>  

<blockquote>
<p>רַב שַׁמְגַּר יוֹשֵׁב וּפָנָיו נִזְעָמִים,</p>

<p>רַבָּה עֲבוֹדָתוֹ בְּאֵלֶּה הַיָּמִים,</p>

<p>עֵת בְּחִירַת פַּרְנָסִים, שִׂימַת הַעֲרָכוֹת,</p>

<p>עֵת תֵּת מֶכֶס הַבָּשָׂר לִשְׁלֹשׁ שָׁנִים,</p>

<p>עֵת תְּרוּמַת הַמִּסִּים, מְסִירַת &#8220;יְוָנִים&#8221; -</p>

<p>עֵת סְפוֹר הָאָרֶץ מִשְׁפָּחוֹת מִשְׁפָּחוֹת.</p>
</blockquote>

<br>  

<blockquote>
<p>אָמְנָם, רַב שַׁמְגַּר, רַבָּה עֲבוֹדָתְךָ,</p>

<p>אַךְ עִמָּהּ הֵן יִרֶב גַּם שְׂכַר פְּעוּלָתְךָ;</p>

<p>הֲרַבּוּ יָמִים טוֹבִים כָּאֵלֶּה בְּעִירְךָ?</p>

<p>אִם כָּל יְמוֹת הַשָׁנָה יְמֵי שַׁלְוָה וָשֶׁקֶט</p>

<p>יְמֵי סָחִישׁ הֵם לָךְ – פֵּאָה וָלֶקֶט,</p>

<p>הַיָּמִים הָאֵלֶּה – חֲרִישְׁךָ וּקְצִירְךָ.</p>
</blockquote>

<br>  

<blockquote>
<p>רַבִּים אֶל פִּתְחֶךָ עַתָּה יַקְדִּימוּ,</p>

<p>כָּלִיל עַל מִזְבְּחֶךָ וּקְטֹרָה יָשִׂימוּ,</p>

<p>כִּי לֹא יֵרָאוּ פָנֶיךָ רֵיקָם;</p>

<p>אִישׁ כְּמִסַּת יָדוֹ וּכְפִי נִדְבָתוֹ</p>

<p>כֵּן תָּפִיק חֶפְצוֹ וּתְמַלֵּא שֶׁאֱלָתוֹ,</p>

<p>בַּד בְּבַד תָּמֹד פְּעֻלָּתָם אֶל חֵיקָם.</p>
</blockquote>

<br>

<blockquote>
<p>רַב שַׁמְגַּר יוֹשֵב וּפָנָיו נִזְעָמִים –</p>

<p>לְפָנָיו סִפְרֵי הַנִּגְלִים וְהַנַּעֲלָמִים</p>

<p>וּמִתּוֹכָם יִרְשֹׁם לוֹ בְּפִנְקַס מוּכָן</p>

<p>שְׁמוֹת כָּל בְּנֵי הָעִיר בַּעֲלֵי-הַבָּתִּים,</p>

<p>מִי הֶעָשִׁיר בָּם וּמִי נְכָסָיו מוּעָטִים,</p>

<p>אֵת יֵעָנֶה יֵעָנֶה וַאֲשֶׁר יָחֹן יוּחָן.</p>
</blockquote>

<br>  

<blockquote>
<p>הַנִּגְלִים לַמֶּלֶךְ וּלְצָרְכֵי מַמְלַכְתּוֹ,</p>

<p>הַנַּעֲלָמִים לְשַׁמְגַּר וּלְצָרְכֵי מִשְׁפַּחְתּוֹ,</p>

<p>וּבְכָל פֶּה יֹאכַל חֶלְבָּם וּדְמֵיהֶם,</p>

<p>וָהֵם – שׁוֹטִים לַבְּרִיּוֹת וּרְשָׁעִים לַשָּׁמַיִם</p>

<p>אַרְנוּנִיּוֹת וּמִסִּים יְשַׁלְּמוּ כִּפְלַיִם,</p>

<p>וּכְגַנָּב בַּמַּחְתֶּרֶת יִחְיוּ כָּל יְמֵיהֶם.</p>
</blockquote>

<br>  

<blockquote>
<p>הִנֵּה קוֹל אִשָּׁה בּוֹכָה וּמְיַלֶּלֶת</p>

<p>וַתָּבֹא וַתַּעֲמֹד עַל סַף הַדֶּלֶת:</p>

<p>&#8220;מַה-לָּךְ, הַיְּהֻדִיָּה, כִּי כֹה תִּזְעָקִי?&#8221;</p>

<ul>
<li>אֲהָהּ, אֲדֹנִי, הָאָדָם הַמַּעֲלָה,</li>
</ul>

<p>אֶת בְּנִי תָּפְשׂוּ הַחוֹטְפִים הַלַּיְלָה,</p>

<p>וָהוּא יָחִיד לִי וּלְבֵיתוֹ הוּא נָקִי.</p>
</blockquote>

<br>  

<blockquote>
<p>&quot;יָחִיד הוּא לָךְ? רַב שַׁמְגַּר יַעֲנֶנָּה,</p>

<p>וּמִשְׁפַּחַת <strong>רַב פֶּרֶץ</strong> מִשְׁפַּחְתֵּךְ אֵינֶנָּה?</p>

<p>וָלוֹ בָּנִים אַרְבָּעָה!&quot; – וּמַה-לִּי וּלְפָרֶץ? –</p>

<p>&quot;לַשָּוְא תְּדַבְּרִי! בְּנֵך יִתְיַלֵּד עַל מִשְׁפַּחְתּוֹ,</p>

<p>עַל כֵּן צִוִּיתִי תַּחַת בָּנָיו לְקַחְתּוֹ,</p>

<p>כִּי – הֵם בְּנֵי-תוֹרָה וָהוּא עַם-הָאָרֶץ&quot;.</p>
</blockquote>

<br>  

<blockquote>
<p>תּוֹרָה, תּוֹרָה, חִגְרִי שַׂק עַל חִלּוּל הֲדָרֵךְ,</p>

<p>בּוֹצֵעַ נֹאֵץ אֲדֹנָי בִּשְׁמֵךְ יִתְבָּרֵךְ,</p>

<p>וּכְסוּת עֵינַיִם אַּתְּ אֶל כָּל עֹשֵה רְמִיָּה;</p>

<p>הֵן יַעֲשֹׁק דָּל יַעַן כִּי בִּשְׂכָרוֹ לֹא יָבוֹא,</p>

<p>וּפְנֵי עָשִׁיר יֶהְדַּר בִּגְלַל כַּסְפּוֹ וּזְהָבוֹ -</p>

<p>וּבָךְ הוּא מִתְקַלֵּס, תּוֹרָתֵנוּ הָעֲנִיָּה!</p>
</blockquote>

<br>  

<blockquote>
<p>הָאִשָּׁה יָצְאָה וַיָּבֹא אִישׁ עָנִי</p>

<p>וַיֹּאמֶר: תּוֹפֵר בְּגָדִים וּמְטֻפָּל אָנִי,</p>

<p>פֹּה נִגְוַע בָּרָעָב מֵחֹסֶר מְלָאכָה,</p>

<p>הָבָה אֵלְכָה <strong>מָזְדָּקָה</strong> אֲשֶׁר עַל נְהַר <strong>טֶרֶק</strong>&#8230;</p>

<ul>
<li>&quot;אֵיכָה תֵלֵך וּבִנְךָ עוֹמֵד עַל הַפֶּרֶק</li>
</ul>

<p>גַּם אַתָּה עוֹד לֹא שִׁלַּמְתָּ אֶת &#8220;הַהַעֲרָכָה&#8221;?</p>
</blockquote>

<br>  

<blockquote>
<p>הַחַיָּט יָצָא וַיָּבֹא מִשְׁנֵהוּ,</p>

<p>אִישׁ עָשִׁיר הוּא – עַזּוּתוֹ עַל פָּנֵיהוּ</p>

<p>וּבִגְדֵי תִפְאֶרֶת עָלָיו תִּלְבּשֶׁת.</p>

<p>- &#8220;נַחוּם הַסַּרְסוּר, מַה-לָּךְ?&#8221; – הִנְנִי בִּמְבוּכָה</p>

<p>כִּי אֵין לִי רִשְׁיוֹן לָגוּר בְּעִיר הַמְּלוּכָה&#8230; -</p>

<p>&#8220;כִּתְבוּ אֶת הָאִישׁ הַזֶּה חָרַשׁ-נְחשֶׁת!&#8221;</p>
</blockquote>

<br> 

<blockquote>
<p>כָּכָה כִּבְנֵי מְרוֹן יַעֲבְרוּ בְּנֵי הַקְּהִלָּה</p>

<p>לִפְנֵי אִישׁ זֶה רַב-הָעֵצָה וּגְדָל הָעֲלִילָה,</p>

<p>אֶל אִמְרֵי פִיו יְיַחְלוּ, יִדְמוּ לְמוֹ עֲצָתוֹ;</p>

<p>כֻּלָּם דָּבָר בְּפִיהֶם וּשְׁטַר-מַלְכוּת בְּיָדָם,</p>

<p>יֵשׁ יָרֹק כַּתְּכֵלֶת, יֵשׁ אָדֹם כַּדָּם,</p>

<p>כִּי כִּשְׁנוֹת הַצְּבָעִים תְּשֻׁנֶּה עֲבֹדָתוֹ.</p>
</blockquote>

<br>  

<blockquote>
<p>הִנֵּה פָּנִים חֲדָשׁוֹת: אִישׁ צָעִיר בַּשָּׁנִים,</p>

<p>מַרְאֵהוּ לֹא נָאוֶה, כַּתֹּפֶת הַפָּנִים,</p>

<p>מִסְתַּפֵּר קוּמִי וּזְקָנוֹ עֲשׂוּיָה;</p>

<p>מֵעֵינָיו הַקּוֹרְצוֹת עָרְמָה נִשְׁקֶפֶת,</p>

<p>עַל שְׂפָתָיו הֶעָבוֹת עַזּוּת מְרַחֶפֶת,</p>

<p>אֶגְרוֹפוֹ אֶבֶן-יָד לִפְגֹּעַ נְטוּיָה.</p>
</blockquote>

<br>  

<blockquote>
<p>לָבַשׁ הוּא בִּגְדֵי מַכְלֻלִים לְתִפְאֶרֶת,</p>

<p>בְּאָזְנָיו עֲגִילִים, עַל לִבּוֹ שַׁרְשֶׁרֶת,</p>

<p>קַרְסֵי זָהָב יִרְכְּסוּ כְּתֹנֶת בַּד צְחֹרָה;</p>

<p>טוּב צַוָּארוֹ וַעֲבִי גַּבֵּי מָגִנָּיו</p>

<p>וּלְחָיָיו הָאֲדֻמּוֹת וּכְרֵשׂוֹ בֵּין שִׁנָּיו</p>

<p>יָעִידוּ עָלָיו כִּי – לֹא יַעֲסֹק בַּתּוֹרָה.</p>
</blockquote>

<br>  

<blockquote>
<p>&quot;בָּחוּר כָּאֲרָזִים, מִי אַתָּה?! – שָׁאַל</p>

<p>רַב שַׁמְגַּר – וּמַה-חֶפְצְךָ בַּחֲדַר הַקָּהָל?&quot;</p>

<p>סוֹחֵר סוּסִים אָנִי, אוּרִי בֶּן יוֹחָנָן. –</p>

<p>&quot;שָׁמַעְתִּי שִׁמְעֶךָ אַף גַּם יְדַעְתִּיךָ</p>

<p>כִּי לֹא בְּכֶסֶף תִּקְנֶה כִּי – בִּמְשִׁיכָה&quot;&#8230; –</p>

<p>אָמַר שַׁמְגַּר וְעַל פָּנָיו נִרְאֶה כֶּעָנָן.</p>
</blockquote>

<br>  

<blockquote>
<p>&quot;אֵיזֶה הַדֶּרֶךְ אֲנִי עֹשֶׂה מִקְנֶה וְקִנְיָן,</p>

<p>דָּבָר זֶה אֵינֶנּוּ נוֹגֵעַ אֶל הָעִנְיָן,</p>

<p>שֶׁבִּגְלָלוֹ נוֹעַזְתִּי אֵלֶיךָ לָגֶשֶׁת;</p>

<p>לָצֵאת חוּץ-לָאָרֶץ עֲסָקַי יִקְרָאוּנִי,</p>

<p>לָכֵן הָבָה לִי תְעוּדָה לִבְלִי יַעַצְרוּנִי&quot; –</p>

<p>דִּבֶּר אוּרִי וַיּוֹצֵא שְׁטָר כְּעֵין הַקֶּשֶׁת.</p>
</blockquote>

<br>  

<blockquote>
<p>לְמַרְאֵה הַקֶּשֶׁת נִפְזְרוּ הָעֲנָנִים</p>

<p>וּבֶן-עֲנָת אָמַר לוֹ בְּסֵבֶר פָּנִים:</p>

<p>&#8220;אֲבָל, מַחֲמַדִּי, הֵן <strong>נֶעְלָם</strong> הִנֶּךָּ!&#8230;&#8221;</p>

<ul>
<li>כִּי <strong>נֶעְלָם</strong> אֲנִי יָדֹעַ יָדַעְתִּי,</li>
</ul>

<p>אָכֵן עָלֶיךָ, אֲדֹנִי, שָׁמַעְתִּי</p>

<p>כִּי כֹל תּוּכָל, דָּבָר לֹא יִפָּלֵא מִמֶּךָּ.</p>
</blockquote>

<br>  

<blockquote>
<p>וַאֲנִי הֵן לֹא רֵיקָם עֲדֶיךָ בָּאתִי!</p>

<p>שׁוּר, מֵאָה כֶסֶף לָךְ מַשֵּׂאת נָשָׂאתִי,</p>

<p>אִם מְעַט וְאוֹסִיפָה עֲלֵיהֶם כָּהֵנָּה,</p>

<p>חַפֵּשׂ נָא אֵפוֹא בַּהֲמוֹן תַּחְבֻּלוֹתֶיךָ</p>

<p>(יָדַעְתִּי כִּי רַבּוֹת כָּאֵלֶּה אִתָּךְ!)</p>

<p>וּמִכְתַּב-הַתְּעוּדָה אָנָּא לִי תֵּנָה. –</p>
</blockquote>

<br>  

<blockquote>
<p>וַיָּקָם רַב שַׁמְגַּר וַיְחַפֵּשׂ בַּסְּפָרִים,</p>

<p>וַיַּעֲמֵק לַחֲקֹר בֵּין מִשְׁפְּחוֹת הַגְּבָרִים</p>

<p>וּמִצְחוֹ הֶחָלָק הָיָה לִקְמָטִים:</p>

<p>כָּכָה יַעֲמִיק לַחֲקֹר מוֹרֶה-הוֹרָאָה</p>

<p>עֵת <strong>שְׁאֵלָה</strong> חֲמוּרָה לְפָנָיו בָּאָה</p>

<p>מֵאַחַד מֵעֲשִׁירֵי בַּעֲלֵי-הַבָּתִּים!</p>
</blockquote>

<br>  

<blockquote>
<p>חִישׁ צָהֲלוּ פָנָיו וַיִּסְגּוֹר הַסֵּפֶר</p>

<p>וַיִּקְרָא בִּרְנָנָה:&quot;מָצָאתִי כֹפֶר!</p>

<p>בֶּאֱמֶת אָמְרוּ: כָּל הַיְגֵעִים יִמְצָאוּ.</p>

<p>זָכֹר זָכַרְתִּי כִּי לִפְנֵי שָׁלשׁ שָׁנִים</p>

<p>יָצָא מִמַּחֲנֵנּוּ בֶּן אַחַד הַבַּטְלָנִים,</p>

<p>יָצָא וְעַד כֹּה עִקְּבוֹתָיו לֹא נוֹדָעוּ.</p>
</blockquote>

<br>  

<blockquote>
<p>אִם חָפֵץ אַתָּה בִּשְׁמוֹ אֶקְרָאֶךָ</p>

<p>וְלֹא יִהְיֶה עוֹד אוּרִי בֶּן יוֹחָנָן שְׁמֶךָ,</p>

<p>כִּי יוֹסֵף בֶּן שִׁמְעוֹן תִּכָּתֵב בַּתְּעוּדָה&quot;.</p>

<p>וַיַּעַן הַלָּז: הוֹאִילָה וּרְצֵנִי!</p>

<p>כִּי אַחַת הִיא לִי אֵיכָה תִּקְרָאֵנִי</p>

<p>אִם אוּרִי אוֹ יוֹסֵף אוֹ דָּן וִיהוּדָה. -</p>
</blockquote>

<br>  

<blockquote>
<p>בֹּא אֵפוֹא מָחָר כָּעֵת חַיָּה הֲלֹם</p>

<p>וִיהִי הַכֹּל מוּכָן לִתְעוּדָה, כִּי הַיּוֹם</p>

<p>זְמַן מִנְחָה בָּא וּכְבָר צָוְחָה הָעֲזָרָה&quot;.</p>

<p>וַיֵּצֵא יוֹסֵף הַשֵּׁנִי מָלֵא נַחַת,</p>

<p>וּבֶן-עֲנָת טָמַן הַמֵּאָה בַּצַּלַּחַת</p>

<p>וַיֵּצֵא לְהִתְפַּלֵּל מִנְחָה בַּעֲשָׂרָה.</p>
</blockquote>

<br>  

<h2 id="ה">ה</h2>

<blockquote>
<p>מִסּוֹד חֲכָמִים וּנְבוֹנִים לִלְמֹד חָכְמַת הָרְפוּאָה</p>

<p>יוֹשֵב חָמֵשׁ שָׁנִים בְּקַרְתָּא רַבְּתָּא פַּדּוּאָה</p>

<p>מוֹדָעֵנוּ יוֹסֵף בֶּן שִׁמְעוֹן הָרִאשׁוֹן.</p>

<p>לִפְנֵי חָמֵשׁ שָׁנִים עָזַב עִיר מְכוּרָתוֹ,</p>

<p>עָזַב בֵּית אָבִיו, עָזַב אֶת יְשִׁיבָתוֹ -</p>

<p>הַתְּשׁוּקָה לַחָכְמָה לֹא הִנִּיחָה לוֹ לִישׁוֹן.</p>
</blockquote>

<br>  

<blockquote>
<p>כָּל הַיּוֹם יִשְׁמַע לֶקַח מֵרוֹפְאִים מְפֹאָרִים,</p>

<p>יַאְהִיל עַל הַמֵּתִים וִינַתַּח הַפְּגָרִים</p>

<p>וּבְדַם שָׁפִיר וְשִׁלְיָה יָדָיו מְלֻכְלָכוֹת;</p>

<p>וּבַנֶּשֶׁף יְאַחֵר עַד אַשְׁמֹרֶת הַבֹּקֶר</p>

<p>לַהֲגוֹת בַּסְּפָרִים וּלְהַעֲמִיק בָּם חֵקֶר</p>

<p>וּבְתוֹכָם גַּם סִפְרֵי פוֹסְקִים וַהֲלָכוֹת.</p>
</blockquote>

<br>  

<blockquote>
<p>כִּי לֹא כַּהֲמוֹן הַתַּלְמִידִים הַבָּאִים</p>

<p>לִשְׁמֹעַ בַּלִּמֻּדִּים בְּבָתֵּי-הַמַּדָּעִים</p>

<p>זֶה יוֹסֵף הַתַּלְמִיד הַדָּגוּל מֵרְבָבָה,</p>

<p>שֶׁהֵם רַק כַּקַּרְדֹּם יַעֲשׂוּ תּוֹרָתָם</p>

<p>לַחְפֹּר בּוֹ אֹכֶל לִמְצֹא פַּרְנָסָתָם,</p>

<p>וָלוֹ גַּם מַטָּרָה אַחֶרֶת נִשְׂגָּבָה.</p>
</blockquote>

<br>  

<blockquote>
<p>יֵשַׁע עַמּוֹ חֶפְצוֹ, תִּקּוּנוֹ מַטָּרָתוֹ!</p>

<p>&quot;מַדּוּעַ זֶה – הָיתָה תָּמִיד שֶׁאֱלָתוֹ –</p>

<p>מַדּוּעַ מִכָּל הָעַמִּים נִפְלִינוּ,</p>

<p>שֶׁהֵמָּה אֶת הַגְּבוּל יֵדְעוּ יָדֹעַ</p>

<p>בֵּין אֲשֶׁר לָאָדָם וַאֲשֶׁר לֵאלֹהַּ,</p>

<p>וַאֲנַחְנוּ מִדֶּרֶךְ הַשְׂכֵּל תָּעִינוּ?!</p>
</blockquote>

<br>  

<blockquote>
<p>כֻּלָּנוּ חֲכָמִים, כֻּלָנוּ יוֹדְעֵי סֵפֶר,</p>

<p>אַךְ זִיו הַתּוֹרָה יוּעַם תַּחַת אֵפֶר</p>

<p>הֲוַיּוֹת וּדְרָשׁוֹת אֵין קֵץ אֵין חֵקֶר;</p>

<p>כֻּלָּנוּ יִרְאֵי חֵטְא, כֻּלָּנוּ רוֹדְפֵי צֶדֶק,</p>

<p>אַךְ יִרְאָתֵנוּ כִּסְלָה, טוּבֵנוּ חֶדֶק,</p>

<p>יַעַן כִּי טָפַלְנוּ עָלֵימוֹ שֶׁקֶר.</p>
</blockquote>

<br>  

<blockquote>
<p>מָה אַתָּה, הָעִבְרִי, אָדָם אוֹ מַלְאָךְ,</p>

<p>כִּי תִרְאֶה בֶּעָבִים, חוּג שָׁמַיִם תִּתְהַלָּךְ</p>

<p>עַד כִּי תַּחַת רַגְלֶיךָ אָבְדָה הָאָרֶץ?!</p>

<p>רֹעֶה רוּחַ הָיִיתָ מִנְּעוּרֶיךָ,</p>

<p>רֹדְפֵי קָדִים יָקוּמוּ גַּם אַחֲרֶיךָ</p>

<p>אִם לֹא תִּגְדֹּר גָּדֵר תִּבְנֶה הַפָּרֶץ.</p>
</blockquote>

<br>  

<blockquote>
<p>בָּנֶיךָ יִגְדְּלוּ כַּשֹּׁרֶשׁ בַּצִּיָּה,</p>

<p>כִּי יִגְדַּל הַנַּעַר נַפְשׁוֹ לֹא חִיָּה,</p>

<p>כִּי בַיִת תַּעֲשֶׂה לוֹ טֶרֶם נָטַע כָּרֶם:</p>

<p>וּמוֹרִים הַמַּעֲלִים פִּילִים בְּנִקְבִי מַחַט</p>

<p>יִגְדְּרוּ לוֹ כָּל אָרְחוֹת הַחַיִּים יַחַד</p>

<p>בִּיגַר חֻמְרוֹת וְאִסּוּרִים, שַׁמְתָּא וָחֵרֶם.</p>
</blockquote>

<br>  

<blockquote>
<p>כִּי לֹא עַל אַדְנֵי הַדַּעַת דַּעְתָּם יַטְבִּיעוּ</p>

<p>כִּי אִם כְּמִלְתָא בְּלֹא טַעֲמָא דִּינִים יַבִּיעוּ,</p>

<p>כִּגְזֵרַת קַדִּישִׁין וּכְמַאֲמַר עִירִין;</p>

<p>אִם מוּעָט הַהֶפְסֵד אוֹ אִם מְרֻבָּה</p>

<p>הֵם פּוֹסְקִים לְאִסּוּר כְּסוּמָא בַאֲרֻבָּה;</p>

<p>לְפִי שֶׁאֵינָם בְּקִיאִין לָכֵן מַחֲמִירִין!</p>
</blockquote>

<br>  

<blockquote>
<p>&#8220;לְפִי שֶאֵינָם בְּקִיאִין!&#8221; – וְלָמָּה נִמְנַעְתֶּם,</p>

<p>רַבּוֹתַי, מִלִּלְמֹד אֵת לֹא יְדַעְתֶּם?</p>

<p>הֲמִבְּלִי אֵין בָּתֵּי חָכְמָה וָדָעַת?!</p>

<p>בְּכָל עִיר וּמְדִינָה יֵשׁ בָּתֵּי-כְנֵסִיּוֹת</p>

<p>בָּם חָכְמוֹת תָּרֹנָּה בְּרֹאשׁ הוֹמִיּוֹת,</p>

<p>רַק לָכֶם אֵין לֵב, אֵין אֹזֶן שׁוֹמָעַת.</p>
</blockquote>

<br>  

<blockquote>
<p>כִּי מָה הַתּוֹרָה, כַּהֲלָכָה כָּאֲגָדָה,</p>

<p>הַאִם לֹא כֻּלָּהּ עַל הַדַּעַת נוֹסָדָה,</p>

<p>דַּעַת הַחַיִּים, דַּעַת טֶבַע כָּל דָּבָר?</p>

<p>הָרִאשׁוֹנִים הוֹרוּ כְּפִי <strong>דַעְתָּם בִּימֵיהֶם</strong></p>

<p>וְעֲלֵיכֶם לָקוּם וּלְשַׁנּוֹת דִּבְרֵיהֶם</p>

<p>עַל פִּי הַמַּדָּע שֶׁבְּיָמֵינוּ גָּבָר.</p>
</blockquote>

<br>  

<blockquote>
<p>מָה הִלְכוֹת טְרֵפוֹת וּבְדִיקוֹת הָרֵאָה</p>

<p>וּשְׁאָר דִּינֵי אִסּוּר וְהֶתֵּר בְּיוֹרֶה-דֵּעָה</p>

<p>אִם לֹא חָכְמַת הַהַרְכָּבָה וְהַנִּתּוּחַ?</p>

<p>וּמְקוֹר כָּל הַחֻמְרוֹת, כָּל הָאִסּוּרִים</p>

<p>אִם לֹא חֶסְרוֹן הַיְדִיעָה בְּטֶבַע הַיְּצוּרִים,</p>

<p>חֶסְרוֹן יְדִיעָה, עִקְּשׁוּת לֵב וּרְעוּת רוּחַ.</p>
</blockquote>

<br>  

<blockquote>
<p>מַה-טֻּמְאָה וְטָהֳרָה, מֶה רוּחוֹת הָרָעוֹת,</p>

<p>מַה-נְּטִילַת יָדַיִם וּטְבִילַת מִקְוָאוֹת,</p>

<p>אִם לֹא נִקְיוֹן הָאַוֵּיר, הַעֲבָרַת הַזּוּהֲמָא?<a href="#fn:1" id="fnref:1" title="see footnote" class="footnote"><sup>1</sup></a></p>

<p>וּמִי הוּא בַּר-דַּעַת אֲשֶׁר לֹא יָבֶן</p>

<p>כִּי טוֹב אָסוּךְ אֶחָד חֹמֶץ-שַׁמְנֵי-אָבֶן<a href="#fn:2" id="fnref:2" title="see footnote" class="footnote"><sup>2</sup></a></p>

<p>מֵעֲרֵמוֹת אֵפֶר מִקְלֶה שֶׁל פָּרָה אֲדֻמָּה?</p>
</blockquote>

<br>  

<blockquote>
<p>וּכְמוֹ הַהֲלָכָה בְּמַעֲשֵׂה-בְּרֵאשִׁית נִשְׁלָבָה</p>

<p>כֵּן נוֹסְדָה הַקַּבָּלָה עַל מַעֲשֵׂי-מֶרְכָּבָה,</p>

<p>מָה הַסְּפִירוֹת אִם לֹא גַּלְגִּלֵּי שָׁמָיִם?!</p>

<p>הָאוֹר, הַחֹם, הַקִּיטֹר, הַחַשְׁמַלָּה,</p>

<p>כָּל כֹּחוֹת הַטֶּבַע הֵם מַלְאֲכֵי מַעְלָה,</p>

<p>יֵדָעוּם הַחוֹקְרִים גְּלוּיֵי-הָעֵינָיִם.</p>
</blockquote>

<br>  

<blockquote>
<p>וֶאֱמֶת אֲדֹנָי זֹאת לְעוֹלָם עוֹמֶדֶת:</p>

<p>הַתּוֹרָה תָּמִיד לַחָכְמָה נִצְמֶדֶת</p>

<p>כְּהִצָּמֵד הַפְּתִילָה אֶל הַשַּׁלְהָבֶת.</p>

<p>אִם תּוֹרַת אֱמֶת כָּזֹאת לָנוּ תִּתֵּנוּ</p>

<p>אָז חַיֵּי עוֹלָם תִּטְּעוּ בְּקִרְבֵּנוּ,</p>

<p>אָז יָקוּם יִשְׂרָאֵל וִיהִי עַם-אַלְמָוֶת&quot;.</p>
</blockquote>

<br>  

<blockquote>
<p>כָּכָה הָגָה יוֹסֵף תָּמִיד בְּלִבּוֹ,</p>

<p>וּמִקַּדְמַת עֲלוּמָיו וּבְעוֹדוֹ בְּאִבּוֹ</p>

<p>שָׂם נַפְשׁוֹ לַעֲמוֹל לִגְדּוֹר זֶה הַפָּרֶץ;</p>

<p>עַל כֵּן אָחַז אֶת הַחֶבֶל בִּשְׁנֵי קְצוֹתָיו:</p>

<p>לִלְמֹד אֶת חֻקֵּי הָאֱלֹהִים וְתוֹרוֹתָיו</p>

<p>וְלָבוֹא גַּם עַד נִבְכֵי חָכְמַת הָאָרֶץ.</p>

<p>כַּמָּה רָעוֹת רָאָה, כַּמָּה צָרוֹת מָצָא</p>

<p>מֵעֵת לִפְנֵי חָמֵשׁ שָׁנִים מֵעִירוֹ יָצָא,</p>

<p>מָלֵא וּשְׂבַע רָצוֹן וּמְחֻסַּר-צֵידָה!</p>

<p>תּוֹרָתוֹ תּוֹךְ מֵעָיו וּבְכִיסוֹ אֵין מָעָה,</p>

<p>כִּי לָקַח בִמְחִיר מִכְתַּב הַמַּסָּעָה</p>

<p>פֻּנְדְּיוֹנוֹ הָאַחֲרוֹן גִּזְבַּר הָעֵדָה.</p>
</blockquote>

<br>  

<blockquote>
<p>עַל אַדְמַת נֵכָר וּבְיָדַיִם רֵקוֹת!</p>

<p>רַק הַנְּפָשׁוֹת הַשּׁוֹקְקוֹת, הַדְּבֵקוֹת</p>

<p>בֶּעֱזוּז חֶפְצָן, תַּעֲשֶׂינָה זֶה הַפֶּלֶא.</p>

<p>מִבְּלִי לֶחֶם לֶאֱכוֹל, מִבְּלִי כְסוּת וָבֶגֶד,</p>

<p>עַל כָּל מִדְרַךְ רֶגֶל חַיֵּיהֶם מִנֶּגֶד –</p>

<p>רוּחַ מִי לֹא תִקְצַר, יַד מִי לֹא תֵלֶא?!</p>
</blockquote>

<br>  

<blockquote>
<p>מֶה-עָצַמְתְּ, מַה-גָּבַרְתְּ, תְּשׁוּקַת הַדַּעַת</p>

<p>בִּלְבַב נַעֲרֵי יִשְׂרָאֵל, זֶה עַם-תּוֹלַעַת!</p>

<p>אֵשׁ תָּמִיד עַל הַמִּזְבֵּחַ בֹּעָרֶת!</p>

<p>אִם תּוֹרָה יִלְמְדוּ, גְּמָרָא וּפוֹסְקִים</p>

<p>אוֹ אִם בְּחָכְמוֹת חִצּוֹנִיּוֹת הֵם עוֹסְקִים –</p>

<p>עַל כָּל שָׂטָן וּמִכְשׁוֹל תְּשׁוּקָתָם גֹּבָרֶת.</p>
</blockquote>

<br>  

<blockquote>
<p>עִמְדוּ עַל דַּרְכֵי מִיר, <strong>אֵישִׁישׁוֹק וּוַלָּזוֹן</strong></p>

<p>וּרְאוּ בַּחוּרֵי עֹנִי הוֹלְכִים בְּחִפָּזוֹן</p>

<p>אֹרֶךְ הָאֹרַח יָמֹדּוּ בַּשֹּׁעַל.</p>

<p>אָנָה הֵם עוֹלִים? לִישׁוֹן עַל הָאָרֶץ,</p>

<p>לִחְיוֹת חַיֵּי צַעַר, לָשֵׂאת כָּל קָרֶץ –</p>

<p>זֹאת הַתּוֹרָה אָדָם כִּי יָמוּת בָּאֹהֶל!</p>
</blockquote>

<br>  

<blockquote>
<p>עֲלוּ לִכְרָךְ גָּדוֹל מְקוֹם בֵּית-מַדָּעִים,</p>

<p>הֲתִמְצְאוּ חַיִּים קָשִׁים, יָמִים רָעִים</p>

<p>כִּימֵי הַתַּלְמִידִים הַיְּהוּדִים שָׁמָּה?</p>

<p>אֶל עַקְרַבִּים יוֹשְׁבִים בֵּין אַנְשֵׁי שַׁחַץ,</p>

<p>בִּגְדָם עִדִּים, לַחְמָם צַר, מֵימָם לַחַץ,</p>

<p>וּבְבֹא הַקָּצִיר – וַאֲלֻמָּתָם קָמָה!</p>
</blockquote>

<br>  

<blockquote>
<p>תְּהִלַּת <strong>לָמָנָסָף</strong> הָרוּסִים יַבִּיעוּ,</p>

<p>כִּי עֹנִי וּמַחֲסֹר אֹתוֹ לֹא הֵנִיאוּ</p>

<p>מִנְּדֹד עַד מָסְקְוַהּ לִשְׁמֹעַ בַּלִּמֻּדִים,</p>

<p>וּמִקֶּרֶן אֹפֶל הִתְנַשֵּׂא בִּשְׁקִידָתוֹ</p>

<p>וּלְמָאוֹר גָּדוֹל הָיָה בִּקְהִלָּתוֹ -</p>

<p>כַּמָּה לָמָנָסָף בִּרְחוֹב הַיְּהוּדִים!</p>
</blockquote>

<br>  

<blockquote>
<p>וּמַה כֻּלְּךָ, יִשְׂרָאֵל, כֻּלְּךָ בִּלְבַדֶּךָ</p>

<p>אִם לֹא בָּחוּר-עָנִי בֵּין הָעַמִּים הִנֶּךָ,</p>

<p>אוֹכֵל בֵּית אִישׁ יוֹמוֹ, מֻטָּל בָּרָפֶשׁ?!</p>

<p>לְכָל בָּאֵי עוֹלָם נֵר אֱלֹהִים הֶעֱלֵיתָ,</p>

<p>וּבַעַדְךָ חָשַׁךְ עוֹלָם, וְאַתָּה נִהְיֵיתָ</p>

<p>עֶבֶד-עֲבָדִים, גּוֹי אֹבֵד וּבְזֹה נָפֶשׁ.</p>
</blockquote>

<br>  

<blockquote>
<p>אַחֵינוּ מְנַדֵּינוּ, הִתְעַשְּׁתוּ לָנוּ!</p>

<p>הָאִם לֹא הָיִינוּ לָכֶם גַּם אָנוּ</p>

<p>אֵת לִבְנֵי רוּסְיָה הָיָה לָמָנָסָף?</p>

<p>מִי תּוֹרַת אֵל לָכֶם הֵבִיא וַיּוֹשֶׁט,</p>

<p>וַיְלַמֶּדְכֶם דַּעַת, מוּסָר וָקשֶׁט,</p>

<p>מִי אִם לֹא נַחְנוּ – וְעַתָּה לָמָּה נָסוּף?!</p>
</blockquote>

<br>  

<blockquote>
<p>מִי יְתַנֶּה, יוֹסֵף, כָּל דֶּרֶךְ עָצְבֶּךָ,</p>

<p>מִי יִשְׁקוֹל תַּאֲלָתְךָ וּקְרָב לִבֶּךָ,</p>

<p>יִמְנֶה מַחֲסֹרֶיךָ אֲשֶׁר נָשָׂאתָ;</p>

<p>וּמִי יִסְפֹּר נֹדְךָ הֵנָּה וָהֵנָּה</p>

<p>יָמִים אֵין אֹכֶל, לֵילוֹת אֵין שֵׁנָה,</p>

<p>מִיּוֹם בֵּית אֲבֹתֶיךָ יָצָאתָ?!</p>
</blockquote>

<br>  

<blockquote>
<p>אוּלָם בְּכָל מָקוֹם יֵשׁ בְּרִיּוֹת נָאוֹת,</p>

<p>הַמְּמַהֲרוֹת לָבוֹא כָּאֵל לְמוֹשָׁעוֹת</p>

<p>לָחוּס עַל אֶבְיוֹן, לִהְיוֹת לוֹ לִישׁוּעָה;</p>

<p>הֵם מֵעִיר לָעִיר, מֵעֵדָה לָעֵדָה</p>

<p>נִהֲלוּ גַּם אֶת יוֹסֵף בְּמָזוֹן וּבְצֵדָה</p>

<p>עַד בֹּאוֹ לִמְחוֹז חֶפְצוֹ עִיר פַּדּוּאָה.</p>
</blockquote>

<br>  

<blockquote>
<p>שָׁם חִלֵּק אֶת זְמַנּוֹ לַחֵצִי, לִשְׁתַּיִם,</p>

<p>בֵּית הָרוֹפְאִים בִּקֵּר עַד הַצָּהֳרַיִם,</p>

<p>גַּם מִפִּי רַבָּנִים שָׁמַע לִמּוּדִים;</p>

<p>וּכְאַחַד מִשְּׁלֹמֵי אֱמוּנֵי יִשְׂרָאֵל</p>

<p>נִזְהָר וּבְפַתְבַּג נָכְרִי לֹא הִתְגָּאֵל,</p>

<p>לֹא עָבַר עַל אֶחָד מִמִּנְהֲגֵי הַיְּהוּדִים.</p>
</blockquote>

<br>  

<blockquote>
<p>וַיֵּצֵא לוֹ שֵׁם טוֹב בְּמַעֲשָׂיו וּבְחָכְמָתוֹ,</p>

<p>וַיִּשְׂמְחוּ בוֹ יוֹדְעָיו וַיּוֹסִיפוּ אַהֲבָתוֹ,</p>

<p>וַיָּשִׂיחוּ בוֹ כָּל זִקְנֵי הַשָּׁעַר;</p>

<p>וּגְדוֹלֵי כוֹתְבֵי הָעִתִּים הַמְּפֻרְסָמִים</p>

<p>לָקְחוּ בְּכֶסֶף מָלֵא מַאֲמָרָיו הַמְחֻכָּמִים</p>

<p>וְלֹא הוֹסִיף עוֹד לִחְיוֹת חַיֵּי צָעַר.</p>
</blockquote>

<br>  

<blockquote>
<p>כָּכָה חַי חָמֵשׁ שָׁנִים וּמִן הַמַּטָּרָה</p>

<p>אֲשֶׁר שָׂם לוֹ רֶגַע עֵינָיו לֹא גָרַע,</p>

<p>וַיַּחְתֹּר אֵלֶיהָ וַיַּשִּׂיגֶנָּה.</p>

<p>וּכְבָר סָמְכוּ מוֹרָיו יָדָם עָלֵיהוּ</p>

<p>וְכֶתֶר הַחָכְמָה שָׂמוּ עַל רֹאשֵׁהוּ –</p>

<p>אַךְ לִמְנוּחָה שְׁלֵמָה לֹא בָא עֲדֶנָּה.</p>
</blockquote>

<br>  

<blockquote>
<p>דַּאֲגוֹת הָאָדָם הֵנָּה כַּשַּׁרְשֶׁרֶת,</p>

<p>בַּעֲקֵב הָאַחַת אֹחֶזֶת אַחֶרֶת,</p>

<p>וַחֲלִיפֹות תְּעַנּוּהוּ עַד בֹּא חֲלִיפָתוֹ.</p>

<p>הִשְׁלִים יוֹסֵף חֻקּוֹ, כָּלוּ לִמֻּדָיו,</p>

<p>אַךְ עוֹד לֹא כָלוּ דַּאֲגוֹתָיו וּנְדוּדָיו:</p>

<p>אָן יִפְנֶה, אֵי יִבְחַר מָקוֹם לִמְנוּחָתוֹ??</p>
</blockquote>

<br>  

<blockquote>
<p>לֵילוֹת מִסְפָּר הִתְהַפֵּךְ עלַ מִשְׁכָּבוֹ,</p>

<p>חָשַׁב מַחֲשָׁבוֹת, שָׂם עֵצוֹת בִּלְבָבוֹ,</p>

<p>הֲיָשׁוּב אִם לֹא יָשׁוּב אֶל אֶרֶץ מוֹלְדֹתָיו?</p>

<p>לֹא רַק רִפְאוּת בָּשָׁר, שִׁקּוּי עֲצָמוֹת,</p>

<p>גַּם מַרְפֵּא לַנֶּפֶשׁ חַיֵּי נְשָׁמוֹת</p>

<p>שָׁם יָבִיא לְאֶחָיו – וָזֹאת כָּל מְזִמּוֹתָיו!</p>
</blockquote>

<br>  

<blockquote>
<p>וּכְאַחַד מֵחַכְמֵי יִשְׂרָאֵל הַסְּפַרְדִּים</p>

<p>תִּהְיֶה לוֹ חָכְמַת הָרְפוּאָה הַקַּרְדֹּם,</p>

<p>בּוֹ יַחְפֹּר לוֹ אֹכֶל, יִמְצָא כָּל צְרָכָיו,</p>

<p>וּבַתּוֹרָה יַעֲסֹק רַק לְשֵׁם שָׁמַיִם,</p>

<p>וִיהִי לְעַמּוֹ הֶעָלוּב לְעֵינַיִם,</p>

<p>לְיַשֵּׁר מִבַּיִת וּמִחוּץ אֶת דְּרָכָיו.</p>
</blockquote>

<br>  

<blockquote>
<p>הֲיָשׁוּב אֶל אֶרֶץ בָּהּ אֶחָיו הַיְּהוּדִים</p>

<p>עֲשׁוּקִים וּרְצוּצִים, עֲנִיִּים וּמְרוּדִים,</p>

<p>וּכְדֹמֶן עַל פְּנֵי הָאֲדָמָה יֻשְׁלָכוּ,</p>

<p>מֵאֶרֶץ נְכֹחוֹת בִּמְקוֹם קַרְנָם רָמָה,</p>

<p>בִּמְקוֹם כָּל אֶזְרְחֵי הָאָרֶץ שָׁמָּה</p>

<p>כְּרֵעִים וּכְאַחִים עִמָּם יִתְהַלָּכוּ?</p>
</blockquote>

<br>  

<blockquote>
<p>אִם לֹא יָשׁוּב – וְאִמּוֹ עַל עֶרֶשׂ מוֹתָהּ</p>

<p>קוֹרֵאת לִבְנָהּ יְחִידָהּ לָבוֹא לִרְאוֹתָהּ,</p>

<p>לָשִׁית יָדָהּ עַל רֹאשׁוֹ, יָדוֹ עַל עֵינֶיהָ.</p>

<p>גַּם אָבִיו הַזָּקֵן הָעוֹסֵק בְּתוֹרָתוֹ -</p>

<p>מִי יַחֲזִיק בְּיָדוֹ וִיכַלְכֵּל שֵׂיבָתוֹ</p>

<p>עֵת אִשְׁתּוֹ מְפַנַּקְתוֹ תֵּאָסֶף אֶל עַמֶּיהָ?</p>
</blockquote>

<br>  

<blockquote>
<p>בִּשְׁתֵּי עֲבֹתוֹת אֵלֶּה כִּיתָרִים לַחִים,</p>

<p>עֲבֹת אַהֲבַת אָבוֹת וַעֲבֹת אַהֲבַת אַחִים,</p>

<p>נִמְשַׁךְ לֵב יוֹסֵף לִמְקוֹם מוֹלַדְתֵּהוּ,</p>

<p>וַיּוֹצֵא מִצְּרוֹר מִכְתָּבָיו הַיְּשָׁנִים</p>

<p>מִכְתַּב מַסָּעוֹ לִפְנֵי חָמֵשׁ שָׁנִים</p>

<p>לַרְאוֹת לַשֹּׁטְרִים כִּי בֶן אַרְצָם הִנֵּהוּ.</p>
</blockquote>

<br>  

<blockquote>
<p>וּבְיוֹם מִשְׁנֵה &#8220;כִּי-טוֹב&#8221;, בַּשְּׁלִישִׁי לְשָבוּעַ</p>

<p>הִצְטַיֵּד יוֹסֵף וַיַּעֲזֹב פַּדּוּאַ</p>

<p>וַיֵּצֵא לָשׁוּב לִמְקוֹמוֹ הָרִאשׁוֹן;</p>

<p>וַיַּרְא בַּמֶּרְכָּבָה לוֹ זָוִית צָרָה,</p>

<p>וְאַחֲרֵי הִתְפַּלְּלוֹ הַתְּפִלָּה הַקְּצָרָה</p>

<p>נִלְחַץ אֶל הַקִּיר בַּעֲבוּר יוּכַל לִישׁוֹן.</p>
</blockquote>

<br>  

<h2 id="ו">ו</h2>

<blockquote>
<p>וַיִּישָׁן וַיַּרְא וְהִנֵּה הוּא בַּחֲלוֹמוֹ</p>

<p>יוֹשֵׁב עַל כִּסֵּא הָרַבָּנוּת בִּמְקוֹמוֹ -</p>

<p>עַל מִטָּה מוּצַעַת כָּרִים וּכְסָתוֹת –</p>

<p>וּבְנוֹת יִשְׂרָאֵל, הַמְּבַשְּׁלוֹת, הָאֹפוֹת,</p>

<p>וּבִידֵיהֶן קְדֵרוֹת וְקֻרְקְבָנֵי עוֹפוֹת,</p>

<p>יוֹצְאוֹת וּבָאוֹת; לֹא יָגִיפוּ הַדְּלָתוֹת.</p>
</blockquote>

<br>  

<blockquote>
<p>וּמִלְּפָנָיו מִשְׁפָּטָן יוֹצֵא – לְקוּלָא,</p>

<p>וְהַנָּשִׁים יוֹצְאוֹת בְּשִׂמְחָה וַהֲמֻלָּה:</p>

<p>&#8220;כָּשֵׁר, כָּשֵׁר! הַשֵּׁם יַאֲרִיךְ יָמָיו!&#8221;</p>

<p>גַּם בִּבְדִיקוֹת בְּהֵמוֹת, חָסֵר אוֹ יַתִּיר,</p>

<p>לְפִי שֶׁהוּא בָּקִי הוּא נוֹהֵג לְהַתִּיר –</p>

<p>וְהַבָּשָׂר הַכָּשֵׁר הוּזַל בְּדָמָיו.</p>
</blockquote>

<br>  

<blockquote>
<p>לַפֶּסַח הִתִּיר קִטְנִיּוֹת וַעֲדָשִׁים,</p>

<p>הֵקַל בְּמַשֶּׁהוּ וּבְכֵלִים חֲדָשִׁים,</p>

<p>וּבִמְכִירַת חָמֵץ תִּקּוּן גָּדוֹל עָשָׂה:</p>

<p>הִתְקִין שֶׁיִּהְיֶה בְּעִירוֹ שַׁמַּשׁ הַקָּהָל</p>

<p>מוֹכֵר לַגּוֹי חֶמְצָן שֶׁל כָּל יִשְׂרָאֵל</p>

<p>וּבְשׁוֹגֵג אוֹ אָנוּס סוֹמֵךְ אַדְּמָתָא.</p>
</blockquote>

<br>  

<blockquote>
<p>עוֹד הֵקֵל חֻמְרוֹת אֲחֵרוֹת קָשׁוֹת,</p>

<p>הִתִּיר קְלָפִים, דָּגִים מְלוּחִים, כִּרְכָּשׁוֹת</p>

<p>הִכְשִׁיר הָרֹק, מֵי-הַחֹטֶם וּמֵי-רַגְלָיִם;</p>

<p>וּכְשֶׁהָיוּ יְמֵי הַפֶּסַח מְמַשְׁמְשִׁים וּבָאִים</p>

<p>לֹא הָיוּ עוֹד לִבְנֵי עִירוֹ כְּיָמִים נוֹרָאִים,</p>

<p>וּלְחָגָא לֹא הָיָה חַג יְצִיאַת מִצְרָיִם.</p>
</blockquote>

<br>  

<blockquote>
<p>הִתִּיר סִבּוּב כַּפָּרוֹת וּשְׁחִיטָתָן</p>

<p>שְׁלשָׁה יָמִים קֹדֶם שַׁבַּת שַׁבָּתוֹן,</p>

<p>שֶׁלֹּא יִהְיֶה דֹּחַק בְּבֵית-הַמִּטְבְּחָיִם;</p>

<p>לוּלְבֵי אַמֶּרִיקָא וְאֶתְרוֹגֶיהָ – הִתִּיר כֻּלָּם</p>

<p>אַף-עַל-פִּי שֶׁנִּטַּלִין לֹא כְדֶרֶךְ גִּדּוּלָם</p>

<p>נוֹפָם בָּאָרֶץ וְשָׁרְשָׁם בַּשָּׁמָיִם.</p>
</blockquote>

<br>  

<blockquote>
<p>טִהֵר מִטִּנֹּפֶת אֶת הַמִּקְוָאוֹת</p>

<p>וּבִשְׁעַת הַדְּחָק הִתִּיר אַמְבַּטָּאוֹת,</p>

<p>שֶׁלֹּא יִהְיֶה בִּפְנֵי טוֹבְלוֹת דֶּלֶת נוֹעֵל.</p>

<p>לַמּוֹהֲלִים בָּחַר לוֹ אֳמָנִים נוֹדָעִים</p>

<p>וַיְלַמְּדֵם פֶּרֶק בִּרְפוּאַת הַפְּצָעִים,</p>

<p>וְלֹא עוֹד כָּל הֶחָפֵץ בָּא וַיְהִי מוֹהֵל.</p>
</blockquote>

<br>  

<blockquote>
<p>וּמִן הַיְּשִׁיבוֹת וּבָתֵּי-הַמִּדְרָשׁ</p>

<p>פִּלְפּוּל שֶׁל עִמְעוּם כָּלָה גָּרֵשׁ גֹּרַשׁ</p>

<p>וּלְשׁוֹמְעָיו הִסְבִּיר רַק הַפְּשָׁט לַהֲלָכָה,</p>

<p>וַיְצַו עַל הַמְּלַמְדִּים מַחֲזִיקֵי הַחֲדָרִים</p>

<p>לְלַמֵּד לָשׁוֹן וּכְתָב וְסֵפֶר לַנְּעָרִים</p>

<p>וּלְאַמֵּן יְדֵיהֶם בְּאֻמְנוּת וּמְלָאכָה.</p>
</blockquote>

<br>  

<blockquote>
<p>וּפַרְסַת רֶגֶל מַגִּידֵי בָּעֲלָטָה</p>

<p>לֹא בָאָה אֶל שַׁעַר עִירוֹ מֵעָתָּה,</p>

<p>לֹא עִנְנוּ עָנָן עַל רָאשֵׁי שׁוֹמְעֵיהֶם;</p>

<p>הוּא מִפִּיו יַטִּיף עַל אֹזֶן שׁוֹמַעַת</p>

<p>מִדְרָשׁ וַאֲגָדָה בְּטוּב טַעַם וָדַעַת;</p>

<p>שָׁמְעוּ שׁוֹמְעָיו וַתָּאֹרְנָה עֵינֵיהֶם.</p>
</blockquote>

<br>  

<blockquote>
<p>בֵּית-הַכְּנֶסֶת טִהַר מֵעֲרֵמוֹת זֶבֶל</p>

<p>וַעֲבֹדַת הָאֱלֹהִים מִמִּנְהֲגֵי הֶבֶל,</p>

<p>לֹא חָס אַף עַל הָרְקִיקָה שֶׁבְּ&#8220;עָלֵינוּ&#8221;;</p>

<p>אֶת הַבִּימָה הִקְרִיב עַד לִפְנֵי הַדְּבִיר,</p>

<p>הַחַזָּן וּמְשׁוֹרְרָיו לָמְדוּ חָכְמַת הַשִּׁיר</p>

<p>כַּלְּוִיִּם עַל דּוּכָנָם בְּבֵית-מִקְדָּשֵׁנוּ.</p>
</blockquote>

<br>  

<blockquote>
<p><strong>בַּסִּדּוּר</strong> טָבַע תְּפִלּוֹת מְתֻקָּנוֹת,</p>

<p>הִרְחִיק בַּקָּשַׁת הַחֲזָרַת הַקָּרְבָּנוֹת,</p>

<p>כִּי סָבַר <strong>כָּרַמְבַּ&quot;ם</strong> שֶׁאֵינָם שָׁבִים;</p>

<p><strong>בַּמַּחֲזוֹר</strong> הִגִּיהַּ פִּיּוּטֵי הַפַּיְטָנִים,</p>

<p>וּלְפִטְפּוּטֵי הַקַּלִּיר לֹא נָשָׂא פָנִים</p>

<p>וַיְמִירֵם בְּשִׁירֵי הַסְּפַרְדִּים הַנִּשְׂגָּבִים.</p>
</blockquote>

<br>  

<blockquote>
<p>עַל חֲדַר הַקָּהָל פָּקַח אֶת עֵינָיו</p>

<p>וְלֹא עָמַד עוֹד שָׁם הַנֶּגַע בְּעֵינָיו,</p>

<p>לֹא דֻּכְּאוּ עֲנִיִּים, לֹא נֶהְדְּרוּ נְגִידִים;</p>

<p>מַס הַקֶּמַח בִּטֵּל, וּמַס הַבָּשָׂר</p>

<p>מָסַר בִּידֵי אִישׁ נֶאֱמָן, אָדָם יָשָׁר,</p>

<p>וְלֹא אָכַל עוֹד הָעָם עֲצָמוֹת וְגִידִים.</p>
</blockquote>

<br>  

<blockquote>
<p>בְּחֶבְרָה-קַדִּישָׁא הַתּוֹעֵבוֹת בָּטֵלוּ,</p>

<p>לִפְשֹׁט עוֹר הָעָם הַגַּבָּאִים חָדֵלוּ,</p>

<p>הַשַּׁמָּשִׁים חָדְלוּ לָתֵת בַּכּוֹס עֵינָם,</p>

<p>חָדְלוּ לְהָשִׁיב נֶפֶשׁ מֵת אֶל הָאֲדָמָה</p>

<p>קֹדֶם שֶׁנִּתְבַּרְרָה יְצִיאַת הַנְּשָׁמָה;</p>

<p>יִחוּשׂ-הַקְּבָרוֹת וּקְבוּרַת-חֲמוֹר עוֹד אֵינָם.</p>
</blockquote>

<br>  

<blockquote>
<p>כָּכָה רִפֵּא לְאַחַד אֶחָד אֶת שֶׁבֶר</p>

<p>בְּנֵי עִירוֹ מִן הַבֶּטֶן עַד הַקֶּבֶר,</p>

<p>וּדְבָרָיו כִּלְכֵּל בְּמוֹעֲצוֹת וָנָחַת.</p>

<p>מִלְחֶמֶת הַחַיִּים קַלָּה מֵעֲלֵיהֶם</p>

<p>וּלְחֶרְפָּה לֹא הָיוּ עוֹד לִשְׁכֵנֵיהֶם,</p>

<p>וַתִּצְלַח הַקְּהִלָּה וַתְּהִי כְּפֹרַחַת.</p>
</blockquote>

<br>  

<blockquote>
<p>שָׁמעוּ רַבָּנִים אֲחֵרִים וַיָּבֹאוּ</p>

<p>וַיַּעֲשׂוּ בִּקְהִלּוֹתֵיהֶם גַּם הֵם כָּמֹהוּ,</p>

<p>כִּי גַּם סֵפֶר כָּתַב: &#8220;כֹּחָא דְהֶתֵּרָא&#8221;;</p>

<p>שָׁם הוּא עוֹקֵר <strong>טוּרִים</strong> וְטוֹחֲנָם בִּסְבָרָא,</p>

<p>כָּל חֻמְרוֹת הָאַחֲרוֹנִים מֵנִיעַ בַּכְּבָרָה</p>

<p>וְנוֹטֵל מֵעַל הַצִּבּוּר אֵימָתָם הַיְתֵרָה.</p>
</blockquote>

<br>  

<blockquote>
<p>וְהִנֵּה קוֹל בַּרְזֶל נִשְׁמַע מֵעֲבָרִים,</p>

<p>קוֹל זִקִּים נִתָּקִים וּכְבָלִים נִשְׁבָּרִים&#8230;</p>

<p>זִקֵּי הַבָּשָׂר הֵם גַּם כַּבְלֵי הַנֶּפֶשׁ;</p>

<p>בָּאזִקֵּי הַבָּשָׂר מֵאֲחֵרִים אֻסַּרְנוּ</p>

<p>וּמוֹסְרֹת הַנֶּפֶשׁ בְּיָדֵינוּ יָצַרְנוּ –</p>

<p>עַתָּה הֵם נָפְלוּ וַנֵּצֵא לַחֹפֶשׁ.</p>
</blockquote>

<br>  

<blockquote>
<p>אַךְ הָהּ לֹא קוֹל זִקִּים הוּא, לֹא צִלְצַל כְּבָלִים,</p>

<p>כִּי קוֹל הָאוֹפַנִּים יַלִּיזוּ עַל הַמַּעְגָּלִים</p>

<p>וּבְלֶכְתָּם יִשְׁתַּקְשְׁקוּ הָלֹךְ וַהֲלֹם.</p>

<p>עַל בֵּית-הַנְּתִיבוֹת הָעֲגָלוֹת עָמָדוּ,</p>

<p>הַנּוֹסְעִים נִנְעֲרוּ כָּאַרְבֶּה, יָרָדוּ;</p>

<p>וַיִּיקַץ גַּם יוֹסֵף, וְהִנֵּה – חֲלוֹם.</p>
</blockquote>

<br>  

<blockquote>
<p>מִנֹּעַם חֶזְיוֹנְךָ פָּנֶיךָ יִצְהָלוּ</p>

<p>וּשְׂעִפֶּיךָ, יוֹסֵף, שָׁאוֹל יִשְׁאָלוּ:</p>

<p>הַבְּהָקִיץ אוֹ בַּחֲלוֹם רָאִינוּ כָּל אֵלֶּה?</p>

<p>אַךְ לַשָּוְא שְׁאֵלָה זֹאת לְפָנֶיךָ שָׂמְתָּ:</p>

<p>אִם בַּחֲלוֹם אוֹ בְהָקִיץ חֲלוֹמְךָ חָלָמְתָּ</p>

<p>חֲלוֹם אֶחָד הוּא – חֲלוֹם הֶבֶל סֶלָה!</p>
</blockquote>

<br>  

<blockquote>
<p>אֲהָהּ, צוּר יִשְׂרָאֵל! הָאֻמְנָם כָּל זֶה</p>

<p>רַק חֲלוֹם בָּטֵל, תַּעְתֻּעֵי לֵב הֹזֶה,</p>

<p>וּבַעֲלִיל לֹא יָקוּם, לֹא יִהְיֶה בָּנוּ?</p>

<p>הַלְנֵצַח נְצָחִים יִשְּׁאֲרוּ הַנְּחֻשְׁתַּיִם</p>

<p>הַמַּכְבִּידִים עָלֵינוּ זֶה שָׁנִים אַלְפַּיִם,</p>

<p>הֲכִי נָפַלְנוּ וּתְקוּמָה אֵין לָנוּ?!</p>
</blockquote>

<br>  

<h2 id="ז">ז</h2>

<blockquote>
<p>עוֹד יוֹסֵף יוֹשֵׁב בָּעֲגָלָה בִּמְסִבּוֹ,</p>

<p>עוֹדֶנּוּ שָׁקוּעַ בִּמְזִמּוֹת לִבּוֹ,</p>

<p>וּשְׁעַת הַמְּנוּחָה הַקְּצָרָה עָבָרָה;</p>

<p>הַנּוֹסְעִים שָׁבוּ וַיִּמַָלְאוּ הַמּוֹשָׁבוֹת,</p>

<p>שָׁבוּ וַיִּרְעֲשׁוּ גַּלְגִּלֵּי הַמֶּרְכָּבוֹת</p>

<p>וּמְכוֹנַת הָאֵשׁ תִּנָּשֵׂא בַּסְּעָרָה.</p>
</blockquote>

<br>  

<blockquote>
<p>וַיִּתְהַפֵּךְ יוֹסֵף וַיּוֹסֵף לִישׁוֹן</p>

<p>וַיַּחֲלֹם חֲלֹם שֵׁנִי שׁוֹנֶה מִן הָרִאשׁוֹן:</p>

<p>הִנֵּה הָאָרֶץ אֶת פִּיהָ פּוֹתָחַת,</p>

<p>וּפוֹשְׁעֵי יִשְׂרָאֵל מִכָּל הַיָּמִים</p>

<p>כָּל אֲשֶׁר לִגְלֵג עַל דִּבְרֵי חֲכָמִים</p>

<p>נְדוֹנִים אֶל עֵינָיו בִּמְדוּרוֹת הַשָּׁחַת</p>
</blockquote>

<br>  

<blockquote>
<p>פֹּה קֶבֶר- מִמֶּנּוּ יוֹמָם וָלַיְלָה</p>

<p>עַמּוּד עָשָׁן וָאֵשׁ מִתְנַשֵּׂא מַעְלָה:</p>

<p>קֶבֶר <strong>בֶּן-אֲבוּיָה</strong> הוּא, דְּבַר יְיָ בָּזָה.</p>

<p>שָׁם מֻטָּל עַל פָּנָיו עַל סַף בֵּית-הַכְּנֶסֶת</p>

<p>אוּרִיאֵל אַקּוֹסְטָא כְּאַסְקֻפָּה הַנִּדְרֶסֶת.</p>

<p>שָׁם יִדַּם בַּחֹשֶךְ הַכּוֹפֵר <strong>אֶשְׁפִּינָזָה</strong>.</p>
</blockquote>

<br>  

<blockquote>
<p>וּבְכִבְשַׁן אֵשׁ, בַּדּוּדִים וּבַצַּלָּחוֹת</p>

<p>יִצְלוּ וִיבַשְּׁלוּ מִשְׁפָּחוֹת-מִשְׁפָּחוֹת,</p>

<p>כָּל מִשְׁפְּחוֹת הַמַּשְׂכִּילִים מִימֵי בֶן-מְנַחֵם;</p>

<p>וַחֲסִידִים אַנְשֵׁי מַעֲשֶׂה בְּטַלִּית וּתְפִלִּין</p>

<p>קֹדְחִים הָאֵשׁ וּמְצַמְּקִים הַתַּבְשִׁילִין</p>

<p>וְקוֹרְאִים: כַּךְ יָפֶה לָהֶם! אָסוּר לְרַחֵם!</p>
</blockquote>

<br>  

<blockquote>
<p>וּבַת-עֵינוֹ תֶאֱרֹב אֵצֶל כָּל פִּנָּה:</p>

<p>אַיֵּה רַב יְהוּדָה <strong>אַרְיֵה דִּי-מוֹדִינָה</strong></p>

<p>בַּעַל &#8220;קוֹל סָכָל&#8221;, בַּעַל &#8220;אֲרִי נֹהֵם&#8221; –</p>

<p>מַדּוּעַ אֵינֶנּוּ נִשְׁפַּט עַל עֲוֹנוֹ?</p>

<p>אוֹ עַל כִּי הִתְחַפֵּשׂ וַיַּחֲלִיק לְשׁוֹנוֹ</p>

<p>שָׁכַח לַהֲבִיאוֹ בַּמִּשְׁפַּט אֵל זֹעֵם?!</p>
</blockquote>

<br>  

<blockquote>
<p>וּבִכְלוּב בַּרְזֶל רֻתָּק בִּנְחֻשְׁתַּיִם</p>

<p>יִרְבַּץ שׁוֹר נַגָּח גָּדוּעַ קַרְנַיִם,</p>

<p>שׁוֹר בַּעַל &#8220;הֶחָלוּץ&#8221;, אִישׁ רִיב וְאִישׁ מָדוֹן,</p>

<p>וּלְשׁוֹן אֵשׁ אֹכֶלֶת יוֹצֵאת מִפִּיהוּ</p>

<p>וּתְלַהֲטֵהוּ מִסָּבִיב. – &#8220;מַה לֹא תִשְׂרְפִיהוּ?&#8221;</p>

<ul>
<li>&#8220;בִּכְאֵב נֵצַח וּבְמוֹקְדֵי עוֹלָם הוּא נָדוֹן!&#8221;</li>
</ul>
</blockquote>

<br>  

<blockquote>
<p>בַּעַל &#8220;הַתְּעוּדָה&#8221; גֹּוֵעַ בָּרָעָב,</p>

<p>וּבְכוּר בַּרְזֶל יִצָּרֵף &#8220;כּוּר לַזָּהָב&#8221;,</p>

<p>וּבְ&#8220;מִלְחֶמֶת סוֹפְרִים&#8221; יִנָּגֵף &#8220;הַמַּפְתֵּחַ&#8221;;</p>

<p>צִבְעוֹן וָשֶׁקֶר לוֹבְשִׁים בִּגְדֵי כְהֻנָּה,</p>

<p>זֹבְחֵי <strong>אָדָ&quot;ם</strong> בַּעַל &#8220;אֱמֶת וֶאֱמוּנָה&#8221;</p>

<p>יִמְצוּ אֶת דָּמוֹ עַל קִיר הַמִּזְבֵּחַ.</p>
</blockquote>

<br>  

<blockquote>
<p>הִנֵּה עוֹד תַּנּוּר בֹּעֵרָה מֵאֹפֶה –</p>

<p>עַל גֶּחָלָיו עָקוּד בַּעַל &#8220;הַצֹּפֶה&#8221;</p>

<p>וַחֲסִידֵי חַבַּ&quot;ד יַלְקוּהוּ בִּרְצוּעָה;</p>

<p>וּפֹה בַּחֲבִילֵי שׁוֹטִים וָעַקְרַבִּים</p>

<p>יְיַסְּרוּ הַשּׁוֹטִים &#8220;מַצְדִּיקֵי הָרַבִּים&#8221;</p>

<p>מוּסַר אַכְזָרִי בַּעַל &#8220;עַיִט צָבוּעַ&#8221;.</p>
</blockquote>

<br>  

<blockquote>
<p>וְהִנֵּה קוֹל פְּחָדִים! בַּשּׁוֹפָר יִתָּקֵעַ</p>

<p>וְקוֹל כָּרוֹזָא בֶּחָיִל יִשָּׁמֵעַ:</p>

<p>&quot;הַשְׁמִיעוּ בְּיַעֲקֹב, הַגִּידוּ בִּיהוּדָה,</p>

<p>כִּי יוֹסֵף בֶּן שִׁמְעוֹן זָקֵן מַמְרֶה הִנֵּהוּ</p>

<p>וּבֵית-דִּין הַגָּדוֹל גָּזַר נִדּוּי עָלֵיהוּ,</p>

<p>בָּזֶה וּבְבָא יִהְיֶה מָחֳרָם וּמְנֻדֶּה.</p>
</blockquote>

<br>  

<blockquote>
<p>וּלְפִי שֶׁבִּזְמַן הַזֶּה בַּעֲוֹנוֹתֵינוּ</p>

<p>יַד יִשְׂרָאֵל אֵינֶנָּה תַּקִּיפָה אֶצְלֵנוּ,</p>

<p>עַל כֵּן הִתִּירוּ דָמוֹ, וּמִצְוָה וּזְכוּת</p>

<p>לֵירֵד עִמּוֹ לְחַיָּיו וּלְרָדְפוֹ עַד חָרְמָה</p>

<p>וּלְהַלְשִׁין עָלָיו בֵּין בֶּאֱמֶת בֵּין בְּעָרְמָה</p>

<p>לְמָסְרוֹ בְּיַד גּוֹי וּלְחַיֵּב רֹאשׁוֹ לְמַלְכוּת&quot;.</p>
</blockquote>

<br>  

<blockquote>
<p>וַיִּרְגַּז יוֹסֵף וַיִּיקַץ מִשְּׁנָתוֹ;</p>

<p>מִתִּמְהוֹן לֵב כִּמְעַט פָּרְחָה נִשְׁמָתוֹ,</p>

<p>הֵן עוֹד קוֹל הַשּׁוֹפָר אָזְנָיו מַקְשִׁיבוֹת&#8230;</p>

<p>מִפַּחְדּוֹ לֹא שָׂם אֶל לִבּוֹ לָדַעַת</p>

<p>כִּי מְכוֹנַת-הַקִּיטֹר הִיא הַתּוֹקַעַת</p>

<p>עֵת תִּקְרַב לָגֶשֶׁת אֶל בֵּית-הַנְּתִיבֹות.</p>
</blockquote>

<br>  

<blockquote>
<p>שְׁנֵי חֲלֹמוֹתָיו אֵלֶּה כֹּה נִפְלָאוּ</p>

<p>עוֹד כָּל יְמֵי לֶכְתּוֹ מִלִּבּוֹ לֹא יָצָאוּ</p>

<p>וַחֲלוֹם אֶל חֲלוֹם אֶת נַפְשׁוֹ קוֹלֵעַ;</p>

<p>יִזְכֹּר הָרִאשׁוֹן וּפָנָיו יִשְׂמָחוּ,</p>

<p>יִזְכֹּר הַשֵּׁנִי וּמֵעָיו יִרְתָּחוּ;</p>

<p>הַחֲלוֹם אוֹ נְבוּאָה הוּא – מִי זֶה יוֹדֵעַ?</p>
</blockquote>

<br>  

<blockquote>
<p>אַךְ שָׁוְא לִבְּךָ, יוֹסֵף, עַל הַסְּעִפִּים פּוֹסֵחַ,</p>

<p>שָׁוְא לַחֲלוֹם הָרִאשׁוֹן אַתָּה שָׂמֵחַ</p>

<p>וּמִן הַשֵּׁנִי פָּנֶיךָ נִזְעָמִים;</p>

<p>צוֹפֶה אָנֹכִי וּבְסוֹד אֱלוֹהַּ הָיִיתִי</p>

<p>וּבִצְפוּנֵי הָעִתִּים שָׁמָּה חָזִיתִי</p>

<p>אֵת אֲשֶׁר יִקְרֶךָ בְאַחֲרִית הַיָּמִים.</p>
</blockquote>

<br>  

<blockquote>
<p>אֵין לְךָ לֹא מִשַּׁלְוַת הַסְּרוּחִים עַל עַרְשׂוֹתָם</p>

<p>וְלֹא מִיִּסוּרֵי הַמּוּקָעִים עַל מַחְשְׁבֹתָם -</p>

<p>פְּקֻדַּת כָּל הָאָרֶץ עָלֶיךָ תִּפָּקֶד,</p>

<p>פְּקֻדַּת כָּל אֶחָד מֵעֲנִיֵּי יִשְׂרָאֵל:</p>

<p>פַּר-הֶעְלֵם-דָּבָר תִּהְיֶה, חַטַאת הַקָּהָל,</p>

<p>וּכְבָר בָּנוּי הַמִּזְבֵּחַ עָלָיו תֵּעָקֵד.</p>
</blockquote>

<br>  

<blockquote>
<p>הֲיָבֹא מַלְאָךְ עַל כַּנְפֵי הַסָּעַר</p>

<p>לֵאמֹר: אַל תִּשְׁלַח יָדְךָ אֶל הַנָּעַר?</p>

<p>הֲיָשִׁיב מִצַּוָּארְךָ הַמַּאֲכֶלֶת?</p>

<p>אוֹיָה, כִּי מִיּוֹם בֵּית אֵל לֹא עָלִינוּ</p>

<p>לֹא מֻצָּב עוֹד סֻלַּם יַעֲקֹב אָבִינוּ</p>

<p>וּבְשַׁעַר שָׁמַיִם סֻגְּרָה הַדֶּלֶת!</p>
</blockquote>

<br>  

<blockquote>
<p>אַשְׁרֵיכֶם, הַנִּרְדָּפִים עַל מַחְשְׁבֹתֵיכֶם!</p>

<p>גַּם הַיִּסּוּרִים חֲבִיבִים עֲלֵיכֶם,</p>

<p>פֹּעַל פְּעַלְתֶּם לָכֶם נֹחַם וָשֶׂכֶר;</p>

<p>אִי לָךְ, יוֹסֵף, כִּי תֹאבַד בִּדְמִי יָמֶיךָ,</p>

<p>אַף לֹא פָעֲלוּ מִטּוֹב עַד רָע יָדֶיךָ</p>

<p>וּמִפֶּשַׁע אַחֵר אֵיד לָךְ וָנֵכֶר!</p>
</blockquote>

<br>  

<h2 id="ח">ח</h2>

<blockquote>
<p>מְכוֹנַת-הַקִּיטֹר דֹּהֶרֶת דֹּהָרֶת,</p>

<p>אֲרָצוֹת וּמְדִינוֹת כַּחֵץ עוֹבָרֶת,</p>

<p>הֶאָח, יוֹסֵף, הֶאָח, הִנֵּה אַרְצֶךָ!</p>

<p>בַּעֲבֹתוֹת אַהֲבָה אֵלֶיהָ נִמְשַׁכְתָּ,</p>

<p>עַתָּה עַל אַדְמָתָהּ הִנֵּה דָּרַכְתָּ –</p>

<p>הַתְקַדְּמֶךָ בִּרְכוֹת טוֹב? הֲתִרְצֶךָ?</p>
</blockquote>

<br>  

<blockquote>
<p>הַנּוֹסְעִים נֶחְפָּזוּ הֵנָּה וָהֵנָּה –</p>

<p>הַפָּקִיד בָּא, הַתְּעוּדוֹת תִּבָּחֵנָה;</p>

<p>אֶל יוֹסֵף בֶּן שִׁמְעוֹן הִנֵּה הוּא צוֹעֵד:</p>

<p>&#8220;אִישׁ צָעִיר לַיָּמִים, אַיֵּה תְּעוּדָתְךָ?&#8221;</p>

<ul>
<li>הִנֶּהָ, וּמֵרֹאשׁ אַגִּיד לְמַעְלָתְךָ</li>
</ul>

<p>כִּי מִכְתַּב-מַסָּעִי הֶעֱבִיר הַמּוֹעֵד.</p>
</blockquote>

<br>  

<blockquote>
<p>הַפָּקִיד הֵעִיף בַּמִּכְתָּב עֵינֵיהוּ</p>

<p>וַיַּבֵּט אֶל יוֹסֵף וַיַּעֲמֵד פָּנֵיהוּ</p>

<p>וַיֹּאמֶר: &quot;יוֹסֵף בֶּן שִׁמְעוֹן שְׁמֶךָ!</p>

<p>קוּמָה אֵפוֹא וּרְדָה מֵעַל הָעֲגָלָה,</p>

<p>כִּי לֹא אוּכַל לְתִתְּךָ לַהֲלֹךְ הָלְאָה;</p>

<p>בְּשֵׁם הַדָּת וְהַמֶּמְשָׁלָה – עָצוּר הִנֶּךָ&quot;.</p>
</blockquote>

<br>  

<blockquote>
<ul>
<li>בִּי אֲדֹנִי! מַה-פִּשְׁעִי, מֶה חַטָּאתִי?</li>
</ul>

<p>אִם הַעֲבִיר הֶעֱבַרְתִּי מוֹעֵד תְּעוּדָתִי</p>

<p>אֲשַׁלֵּם כַּדָּת אַרְבָּעָה וַחֲמִשָּׁה&#8230;</p>

<ul>
<li>&quot;לֹא בִגְלַל מִכְתַּב הַתְּעוּדָה תִּתָּפֶשׂ,</li>
</ul>

<p>אַךְ יַעַן כִּי עָשׁוּק אַתָּה בְּדַם נֶפֶשׁ,</p>

<p>וּכְבָר נְבַקֶּשְׁךָ זֶה חֳדָשִׁים שִׁשָּׁה&quot;.</p>
</blockquote>

<br>  

<blockquote>
<p>שָׁמְעוּ הַנִּצָּבִים וַתֹּאחֲזֵם חַלְחָלָה;</p>

<p>זֶה יוֹמַיִם יוֹשֵׁב אִתָּם בָּעֲגָלָה</p>

<p>רוֹצֵחַ מַכֵּה נֶפֶשׁ – וְהֵם לֹא יָדָעוּ!</p>

<p>וּמִי זֶה הֶאֱמִין כִּי אִישׁ זֶה הַתָּמִים</p>

<p>לִסְטִים מְזוּיָן הוּא, גַּזְלָן שׁוֹפֵךְ דָּמִים,</p>

<p>אֲשֶׁר רוֹפֵא חוֹלִים הוּא עָלָיו שָׁמָעוּ.</p>
</blockquote>

<br>  

<blockquote>
<ul>
<li>אִם כְּרוֹצֵחַ תַּאַסְרֵנִי רָע לֹא אִירָא,</li>
</ul>

<p>אָמַר יוֹסֵף, כִּי יָדַעְתִּי אַחֲרֵי הַחֲקִירָה</p>

<p>תִּגָּלֶה בַּקָּהָל שִׁגְגַתְכֶם הַגְּדוֹלָה;</p>

<p>אֶפֶס כִּי צַר לִי כִּי אִמִּי שׁוֹכֶבֶת</p>

<p>וּמְחַכָּה אֶל בּוֹאִי עַל עֶרֶשׂ הַמָּוֶת -</p>

<p>עַתָּה תֵּרֵד שֵׂיבָתָהּ בְּיָגוֹן שְׁאוֹלָה.</p>
</blockquote>

<br>  

<blockquote>
<p>רוֹפֵא – מַכַּה נֶפֶשׁ! גַּזְלָן – מְכַבֵּד אִמּוֹ!</p>

<p>לֹא הֶאֱמִינוּ לַדָּבָר כָּל הַנּוֹסְעִים עִמּוֹ</p>

<p>אַף כִּי עָנוּ בוֹ שְׁמוֹ גַּם שֵׁם אָבִיהוּ;</p>

<p>וּבְרֶדֶת הַתָּפוּשׂ עִם רֹאשׁ הַשּׁוֹטְרִים</p>

<p>וְאֲחֻזַּת אַנְשֵׁי צָבָא אֵלָיו עֹטְרִים,</p>

<p>נָדוּ הַנּוֹסְעִים לוֹ, רֹאשָׁם הֵנִיעוּ.</p>

<br>  

<p>מֵעִם נַחַל גָּר כִּי יִגָּרַע נֵטֶף</p>

<p>לֹא תִשָּׁבַרְנָה אֶזְרֹעוֹת הַשֵּׁטֶף</p>

<p>וּבְאֵיתָנָם מֵימָיו יִזְּלוּ יָנוּעוּ;</p>

<p>מֵאֹרְחַת הַנּוֹסְעִים נֶפֶשׁ נָפָלָה,</p>

<p>הַנִּשְׁאָרִים שֵׂרְכוּ אֶת דַּרְכָּם הָלְאָה,</p>

<p>דִּבְּרוּ הֵשִׂיחוּ בוֹ – וַיִּשְׁכָּחוּהוּ.</p>
</blockquote>

<br>  

<blockquote>
<p>וְיוֹסֵף הוּרַד בֵּית-הַפְּקִידוּת, שָׁם לוֹ הוֹדִיעוּ</p>

<p>עַל מָה בֵּית-הָאֲסוּרִים אוֹתוֹ יָבִיאוּ,</p>

<p>כִּי נִמְנָה אֶת פּוֹשְׁעִים מַעֲבִירֵי הַמֶּכֶס;</p>

<p>שָׁם נוֹדַע לוֹ כִּי לִפְנֵי חֳדָשִׁים אֲחָדִים</p>

<p>הֶעֱבִיר הוּא הַגְּבוּל עֵדֶר סוּסִים וּפְרָדִים</p>

<p>וְהַשֹּׁטְרִים הִדְבִּיקֻהוּ רֹכְבֵי הָרֶכֶשׁ.</p>
</blockquote>

<br>  

<blockquote>
<p>וַיִּלָחֶם בָּם וַיָּמָת הָאַחַד,</p>

<p>וּבְהֵחָפְזוֹ לָנוּס מִפְּנֵי הַפַּחַד</p>

<p>נָפְלָה אַמְתַּחְתּוֹ וְכֵלָיו מֵעָלֵיהוּ;</p>

<p>שָׁמָּה אֶת מִכְתַּב-מַסָּעוֹ מָצָאוּ,</p>

<p>וּמִשָּׁם תָּוֵי פָּנָיו וּשְׁמוֹ נוֹדָעוּ</p>

<p>הוּא שֵׁם הַנִּתְפָּשׂ הַיּוֹם וּפָנֵיהוּ.</p>
</blockquote>

<br>  

<blockquote>
<ul>
<li>אֲבָל, הוֹסִיף יוֹסֵף, הֲלֹא אָמַרְתִּי</li>
</ul>

<p>כִּי אֲנִי מֵעוֹדִי בַּסּוּסִים לֹא סָחַרְתִּי,</p>

<p>גַּם זֶה לִי חָמֵשׁ שָׁנִים פֹּה לֹא הָיִיתִי&#8230;</p>

<p>&quot;דַּעַת לֹא אֵדַע, הַפָּקִיד פְּסָקָהוּ,</p>

<p>כָּל זֹאת תְּסַפֵּר לַשּׁוֹפְטִים וְיִשְׁמָעוּ,</p>

<p>וַאֲנִי תְּפַשְׂתִּיךָ וְתֵאָסַר, כִּי כֵן צֻוֵּיתִי.</p>
</blockquote>

<br>  

<blockquote>
<p>עוֹד הַיּוֹם לִפְנוֹת עֶרֶב תֵּצֵא מֶרְכָּבָה</p>

<p>וַאֲשַלַּחֲךָ הָעִירָה בְּסַךְ אַנְשֵׁי צָבָא,</p>

<p>שָׁם תִּצְטַדֵּק אִם תּוּכַל לִפְנֵי שַׂר הַפָּלֶךְ.</p>

<p>עַתָּה קוּמוּ, הַשּׁוֹטְרִים, אִסְרוּהוּ בַּנְּחֻשְׁתַּיִם,</p>

<p>שִׂימוּ בַסַּד רַגְלוֹ וְהַאֲכִילֻהוּ לֶחֶם וּמַיִם</p>

<p>וְהוֹשִׁיבוּהוּ בַּבֹּר בֵּין אֲסִירֵי הַמֶּלֶךְ&quot;.</p>
</blockquote>

<br>  

<blockquote>
<p>יָדַעְתִּי כִּי תַחֲפֹּץ, קוֹרְאִי, לָדַעַת</p>

<p>מֶה חָשַׁב יוֹסֵף, מֶה עָנָה וַיַּעַשׂ</p>

<p>בְּשָמְעוֹ דִּבְרֵי גַאֲוָה וָבוּז כָּאֵלֶּה? –</p>

<p>עָשָׂה מַה שֶּׁאֲחֵרִים בִּמְקוֹמוֹ עֹשִׂים:</p>

<p>נָתַן רַגְלוֹ לַסָּד, יָדָיו לַעֲבֹתִים,</p>

<p>נָתַן בֶּעָפָר פִּיו וַיֵּרֶד בֵּית-כֶּלֶא.</p>
</blockquote>

<br>  

<blockquote>
<p>אֲבָל אַנְשֵׁי חֶסֶד, מָה אַתֶּם עֹשִׂים?</p>

<p>הֵן כְּבָר אֻסֹּר אֻסַּר יוֹסֵף בַּעֲבֹתִים,</p>

<p>בַּעֲבֹתוֹת אַהֲבָה אֶל עַמּוֹ, אֶל יוֹלַדְתּוֹ!</p>

<ul>
<li>&quot;אוּלַי הָיוּ הָעֲבֹתִים הָהֵם חַלָּשִׁים,</li>
</ul>

<p>עַל כֵּן נָשִׂים עָלָיו עֲבֹתִים חֲדָשִׁים</p>

<p>בַּעֲבוּר יָבֹא בֶטַח אֶל עִיר מוֹלַדְתּוֹ&quot;.</p>
</blockquote>

<br>  

<h2 id="ט">ט</h2>

<blockquote>
<p>וּמִרְיָם אֵם יוֹסֵף עַל עַרְשָׂהּ מִתְהַפֶּכֶת</p>

<p>בֵּין צִירֵי הַמָּוֶת וְתוֹחֶלֶת מְמֻשֶּׁכֶת,</p>

<p>לִשְׁנֵי אֹרְחִים הֲגוּנִים הַיּוֹם מְיַחֶלֶת:</p>

<p>מַלְאַךְ-מוֹתָהּ יָבֹא לִגְהוֹת מַכְאֹבֶיהָ,</p>

<p>וּבְנָהּ גַּם הוּא אָמַר לָבוֹא אֵלֶיהָ –</p>

<p>מִי מֵהֶם יַקְדִּים לִפְתּוֹחַ הַדֶּלֶת?</p>
</blockquote>

<br>  

<blockquote>
<p>מַדּוּעַ בּשֵׁשׁ יוֹסֵף אֶחֱרוּ פְעָמָיו</p>

<p>וְהוּא אִישׁ זָרִיז וּמָהִיר מִיָּמָיו?!</p>

<p>הֲפָגַע בּוֹ שָׂטָן, אָסוֹן קָרָהוּ?</p>

<p>הָאַהֲבָה גַּם הִיא הֵן עַזָּה כַּמָּוֶת,</p>

<p>אַךְ לוֹ אֵין חַרְצֻבּוֹת וָהִיא תִּכְשַׁל תֵּעָוֶת -</p>

<p>וּבְכֵן אַחַר הַבֵּן, הַמַּלְאָךְ קִדְּמָהוּ.</p>
</blockquote>

<br>  

<blockquote>
<p>חַרְבּוֹ הַלְּטוּשָׁה בִּזְרֹעוֹ הַנְּטוּיָה,</p>

<p>טִפַּת הַמָּרָה כִּרְסִיס דָּם בָּהּ תְּלוּיָה,</p>

<p>הִנֵּה הוּא עוֹמֵד שָׁם לִמְרַאֲשֹׁתֶיהָ;</p>

<p>עֵינָיו הָרְבָבוֹת אֵלֶיהָ תַּשְׁגַּחְנָה,</p>

<p>דַּלְתוֹת פָּנֶיהָ מָתַי תִּפָּתַחְנָה</p>

<p>לִזְרוֹק הַמָּרָה אֶל בֵּין שִׂפְתוֹתֶיהָ.</p>
</blockquote>

<br>  

<blockquote>
<p>פִּתְאֹם נֵר אֲדֹנָי הֵאִיר פָּנֶיהָ</p>

<p>וּבְרוּחַ הַקֹּדֶשׁ צָפוּ עֵינֶיהָ</p>

<p>וַתֵּרֶא – הַצָּרָה עַל יוֹסֵף בָּאָה:</p>

<p>&#8220;יוֹסֵף! שְׁמַע יִשְׂרָאֵל!&#8221; בְּקוֹל מַר צָרָחָה,</p>

<p>וּמִדֵּי קָרְאָה אֶת פִּיהָ פָּתָחָה -</p>

<p>וַתְּעַלַּע הַטִּפָּה וְנַפְשָׁהּ יָצָאָה.</p>
</blockquote>

<br>  

<blockquote>
<p>בַּיּוֹם הַחֲמִישִׁי בְּעֶצֶם הַצָּהֳרַיִם</p>

<p>עֵת רַגְלֵי יוֹסֵף הֻגְּשׁוּ לִנְחֻשְׁתַּיִם,</p>

<p>נָפְלוּ נְחֻשְׁתֵּי בְשַׂר מִרְיָם מֵעָלֶיהָ;</p>

<p>וַתֵּצֵא נַפְשָׁהּ הַטְּהֹרָה לַחֹפֶשׁ,</p>

<p>וַתִּסַּק עָל, וַתִּתְאַחַד עִם נֶפֶשׁ</p>

<p>רָחֵל הָאֵם הַמְּבַכָּה עַל בָּנֶיהָ.</p>
</blockquote>

<br>  

<blockquote>
<p>&#8220;בָּרוּךְ דַּיַּן אֱמֶת!&#8221; הַשַּׁמֶּשֶׁת קָרָאָה,</p>

<p>בִּרְאוֹתָהּ כִּי הַנֹּצָה מִמְּקוֹמָהּ לֹא זָעָה,</p>

<p>וַתֵּלֶךְ לְבַשֵּׂר אֶת גַּבַּאי הַחֹדֶשׁ;</p>

<p>הַמַּיִם הַשְׁאוּבִים הַשְּׁכֵנוֹת שָׁפָכוּ</p>

<p>וּלְהָאַלְמָן הֶחָדָשׁ לִקְרוֹא הָלָכוּ,</p>

<p>הַקּוֹרֵא עוֹד תְּהִלִּים מוּל אֲרוֹן-הַקֹּדֶשׁ.</p>
</blockquote>

<br>  

<blockquote>
<p>עוֹד גּוּף הַמֵּתָה לֹא הִסְפִּיק לְהִתְקָרֵר</p>

<p>וַתָּבֹאנָה הַשְּׁכֵנוֹת בִּבְכִי לְמָרֵר</p>

<p>עַל &#8220;הַיְּהוּדִית הַיְּקָרָה&#8221; שֶׁהָלְכָה לְעוֹלָמָהּ,</p>

<p>וְהַשַּׁמָּשׁוֹת מִהֲרוּ לָבוֹא אֶל בֵּיתָהּ</p>

<p>לַעֲשׂוֹת לָהּ כַּמִּשְׁפָּט, לְהַשְׁכִּיב הַמֵּתָה</p>

<p>עַל אֲלֻמָּת תֶּבֶן עַל מַעֲבֶה הָאֲדָמָה.</p>
</blockquote>

<br>  

<blockquote>
<p>וּמִמָּחֲרָת תֵּכֶף אַחַר הַתְּפִלָּה</p>

<p>נִקְהֲלוּ הַבַּטְלָנִים מִכָּל הַקְּהִלָּה</p>

<p>וּלְפֶתַח בֵּית שִׁמְעוֹן הַצַּדִּיק יָרָדוּ;</p>

<p>עֶגְלַת אַשְׁפָּה, סוּס צוֹלֵעַ עַל יְרֵכוֹ,</p>

<p>שַׁמָּשׁ כֻּלּוֹ מַשְׁקֶה הַנּוֹתֵן רֵיחוֹ,</p>

<p>גַּבַּאי דֹבֵר עַזּוֹת – כְּבָר שָׁם נוֹעָדוּ.</p>
</blockquote>

<br>  

<blockquote>
<p>וְהִנֵּה קוֹל חֲרָדָה בִּרְחוֹב הַקִּרְיָה,</p>

<p>קוֹל אִסְתְּרָא בְּלָגִינָא קִישׁ קִישׁ קָרְיָא,</p>

<p>וְקוֹל הַקּוֹרֵא: צְדָקָה תַּצִּיל מִמָּוֶת!</p>

<p>הַכִּיסִים נִפְתָּחוּ, הַחֲנֻיּוֹת סֻגָּרוּ,</p>

<p>נִשְׁמְעוּ אֲנָחוֹת וּדְמָעוֹת נִגָּרוּ:</p>

<p>עַל אָדָם כָּשֵׁר כָּל דִּמְעָה נֶחְשָׁבֶת!</p>
</blockquote>

<br>  

<blockquote>
<p>אַחֲרֵי הַמִּטָּה הָאַלְמָן יָנוּעַ</p>

<p>אָבֵל וַחֲפוּי רֹאשׁ וּבִגְדוֹ קָרוּעַ,</p>

<p>וְרָב אָדָם יִמְשֹׁךְ מִכָּל פָּרָשַׁת הָעִבּוּר;</p>

<p>גַּם שַׁמְגַּר מוֹדָעֵנוּ, גַּבַּאי חֹדֶשׁ כָּעֵת,</p>

<p>גַּם הוּא הֶאֱצִיל רֶגַע לְהַלְוָיַת הַמֵּת</p>

<p>אַף כִּי טָרוּד הוּא מְאֹד בְּצָרְכֵי הַצִּבּוּר.</p>
</blockquote>

<br>  

<blockquote>
<p>וּבְעוֹד מֵעֵבֶר מִזֶּה הַלְּוַיָּה עֹבֶרֶת,</p>

<p>בָּאָה מֵעֵבֶר מִזֶּה לְוַיָּה אַחֶרֶת:</p>

<p>לַהֲקַת אַסִּירִים בְּלִוְיַת אַנְשֵׁי חָיִל.</p>

<p>הָאַסִּירִים אִישׁ וּצְמִידָיו עַל יָדֵהוּ,</p>

<p>הַשּׁוֹמְרִים אִישׁ וַחֲנִיתוֹ עַל שִׁכְמֵהוּ,</p>

<p>הוֹלְכִים אָט כִּי הָלְכוּ כָּל הַלָּיִל.</p>
</blockquote>

<br>  

<blockquote>
<p>וַיַּעַמְדוּ הַשּׁוֹמְרִים עַל מַעְמָדָם</p>

<p>וַיַּטּוּ בַּכִּידוֹנִים אֲשֶׁר בְּיָדָם</p>

<p>בִּפְגוֹשׁ הַלְּוַיּוֹת אִשָּׁה אֲחוֹתָהּ,</p>

<p>לַחֲלֹק כָּבוֹד לַנֶּפֶשׁ הַנִּקְבֶּרֶת;</p>

<p>כִּי כֵן דְּבַר הַמֶּלֶךְ לִצְבָא הַמִּשְׁמֶרֶת</p>

<p>לָתֵת כָּבוֹד וִיקָר לְכָל נֶפֶשׁ בְּמוֹתָהּ.</p>
</blockquote>

<br>  

<blockquote>
<p>אַנְשֵׁי חֶסֶד וֶאֱמֶת, מָה אַתֶּם עוֹשִׂים?!</p>

<p>לוּ אֶתְמוֹל בַּבֹּקֶר לֹא שַׂמְתֶּם עֲבֹתִים</p>

<p>עַל יְדֵי הָאַסִּיר הַנִּצָּב תּוֹכֵכֶם,</p>

<p>לוּ לֹא חֲסַמְתֶּם דֶּרֶךְ הַנּוֹסֵעַ,</p>

<p>אוּלַי בָּרֶגַע הַזֶּה – מִי יוֹדֵעַ?! -</p>

<p>לֹא עָבְרָה הַלְּוַיָּה הַזֹּאת עַל פְּנֵיכֶם.</p>
</blockquote>

<br>  

<blockquote>
<p>פִּתְאֹם מִתּוֹךְ הַשְּׁבוּיִם קָפַץ אַחַד,</p>

<p>פָּנָיו יָזֻעוּ מִיָּגוֹן וָפַחַד -</p>

<p>יוֹסֵף הָאֻמְלָל הִכִּיר אֶת אָבִיהוּ&#8230;</p>

<p>קָפַץ כִּנְשׁוּךְ נָחָשׁ וַיִּתַּר מִמְּקוֹמוֹ</p>

<p>לְהִשְׁתַּטֵּחַ רֶגַע עַל מִטַּת אִמּוֹ,</p>

<p>לְחוֹנֵן עֲפָרָהּ וּלְנַשְּׁקוֹ מִנְּשִׁיקוֹת פִּיהוּ.</p>
</blockquote>

<br>  

<blockquote>
<p>וַיַּרְא הַשּׁוֹמֵר, אִישׁ חַיִּל אִישׁ מִדָּה,</p>

<p>אַסִּירוֹ הָאֶחָד נֹטֶה הַצִּדָּה,</p>

<p>וַיֹּאמֶר אַךְ נִמְלָט הוּא וּבֹרֵחַ,</p>

<p>וַיִּגְעַר בּוֹ: הַס, מִמְּקוֹמְךָ אַל תָּמֶשׁ!</p>

<p>וּבְעֵץ חֲנִיתוֹ הִכָּהוּ אֶל הַחֹמֶשׁ;</p>

<p>וַיִּצְנַח לָאָרֶץ וַיִּתְיַפֵּחַ.</p>
</blockquote>

<br>  

<blockquote>
<p>&quot;נִרְאֶה לִי, אָמַר הַשַּׁמָּשׁ הַמּוֹשֵׁךְ בְּקָרוֹן,</p>

<p>כְּאִלּוּ הַבַּר-מִנָּן רָגַז בָּאָרוֹן,</p>

<p>לִבִּי נוֹקְפִי, שֶׁמָּא עוֹדֶנָּה חַיָּה&#8230;&quot;</p>

<ul>
<li>תַּאֲלָתִי לְךָ! גָּעַר בּוֹ הַגַּבַּאי הַגֹּבֶה,</li>
</ul>

<p>לִבְּךָ נוֹקֵף לְפִי שֶׁעוֹד לֹא סָר יֵינְךָ, סֹבֵא!</p>

<p>עֶרֶב שַׁבָּת הַיּוֹם; אַל תַּעֲצֹר הַלְּוַיָּה. -</p>
</blockquote>

<br>  

<blockquote>
<p>גּוֹמְלֵי חֶסֶד שֶׁל אֱמֶת, יַרְגִּיעַ לִבֵּכֶם!</p>

<p>בַּפַּעַם הַזֹּאת מֵת מֻחְלָט לִפְנֵיכֶם,</p>

<p>וְאִם רָגְזָה הַמֵּתָה בָּאָרוֹן מוּנַחַת,</p>

<p>רָגְזָה לְקוֹל שַׁוְעַת הַבֵּן הַנּוֹרָאָה</p>

<p>עַל מִטַּת אִמּוֹ לַקֶּבֶר מוּצָאָה -</p>

<p>מִקּוֹל זֶה תִּרְגַּז גַּם הַשְּׁאוֹל מִתָּחַת.</p>
</blockquote>

<br>  

<blockquote>
<p>נִנְעַר רֶגַע אֶחָד גַּם שִׁמְעוֹן הָאוֹנֵן:</p>

<p>&#8220;הַקּוֹל קוֹל יוֹסֵף!&#8221; מִכְּאֵב לֵב הִתְרוֹנֵן,</p>

<p>וַיַּרְגִּיעֵהוּ שַׁמְגַּר בְּמַאֲמָר מִן הַזֹּהַר.</p>

<p>וַתַּעֲבֹרְנָה הַלְּוַיּוֹת אִשָּׁה לִמְקוֹמָהּ,</p>

<p>וַיָּבִיאוּ אֶת מִרְיָם אֶל בֵּית עוֹלָמָהּ,</p>

<p>וַיָּבִיאוּ אֶת יוֹסֵף אֶל בֵּית הַסֹּהַר.</p>
</blockquote>

<br>  

<blockquote>
<p>הֲשָׁמַע שַׁמְגַּר קוֹל יוֹסֵף וְהִכִּירָהוּ? –</p>

<p>הַדָּבָר הַזֶּה, קוֹרְאַי, לֹא תֵדָעוּ,</p>

<p>וּלְדַעְתּוֹ גַּם אֲנִי עָמַלְתִּי אֶל חִנָּם;</p>

<p>כִּי מִצְחַת נְחשֶׁת לָאִישׁ זֶה עַל פָּנָיו,</p>

<p>כָּל מַחְשְׁבֹות אוֹנוֹ, כָּל כַּעַס עִנְיָנָיו,</p>

<p>כִּתְּהֹם מְעֻלֶּפֶת עֲרָפֶל הִנֵּה הִנָּם.</p>
</blockquote>

<br>  

<blockquote>
<p>עַל כֵּן אָשִׁיר עֻזֶּךָ, גִּזְבַּר הַקְּהִלָּה:</p>

<p>מִי כָמוֹךָ, גִּבּוֹר נוֹרָא עֲלִילָה,</p>

<p>גִּבּוֹר הַכּוֹבֵשׁ אֶת יִצְרוֹ מִי כָמוֹךָ!</p>

<p>לוֹכֵד עִיר אָתָּה וּבְרוּחֶךָ משֵׁל,</p>

<p>צְעָדֶיךָ סְפוּרִים, בִּדְרָכֶיךָ אֵין כּשֵׁל,</p>

<p>אֵין עֵת, אֵין פֶּגַע, בָּם נַפְשְׁךָ נָבֹכָה!</p>
</blockquote>

<br>  

<blockquote>
<p>סִפּוּרִי הָאָרוּךְ עַד קִצּוֹ נוֹגֵעַ</p>

<p>וְאַתָּה, הַקּוֹרֵא, עוֹד אֵינְךָ יוֹדֵעַ</p>

<p>מֶה הָיָה סוֹף דָּבָר, אַחֲרִית הַזָּעַם!</p>

<p>הָהּ, תַּחַת הַשֶּׁמֶשׁ יֵשׁ הַרְבֵּה דְּבָרִים</p>

<p>שֶׁטּוֹב לוֹ לָאָדָם לִהְיוֹתָם נִסְתָּרִים;</p>

<p>כֵּן גַּם הַדָּבָר הַזֶּה לָךְ הַפָּעַם.</p>
</blockquote>

<br>  

<blockquote>
<p>לֹא אוּכַל הָשִׁיב אֶת מִרְיָם מִקֶּבֶר,</p>

<p>לֹא אוּכַל הַצִּיל אֶת בְּנָהּ מִן הַשֶּׁבֶר</p>

<p>הַנָּכוֹן לְצַלְעוֹ מִשֹּׁפְטֵי הַמַּלְכוּת;</p>

<p>עִנּוּ בַכֶּבֶל רַגְלוֹ חֳדָשִׁים שִׁשָּׁה,</p>

<p>כִּי כֵן נִמְשְׁכוּ יְמֵי הַחֲקִירָה וּדְרִישָׁה,</p>

<p>אַחַר נִגְמַר דִּינוֹ – לְחוֹבָה לֹא לִזְכוּת.</p>
</blockquote>

<br>  

<blockquote>
<p>כִּי לֹא הָיָה לְיוֹסֵף אִישׁ בְּכָל הָאָרֶץ</p>

<p>מַגִּיד לַשּׁוֹפְטִים יָשְׁרוֹ וְעוֹמֵד בַּפָּרֶץ</p>

<p>בְּהִמָּשֵׁך הַמִּשְׁפָּט כָּל יְמֵי הַחֹרֶף;</p>

<p>הוּא עַל עַצְמוֹ הֵעִיד וְהוֹכִיחַ זְכוּתוֹ,</p>

<p>אַךְ לוֹ לֹא הֶאֱמִינוּ, לֹא קִבְּלוּ עֵדוּתוֹ.</p>

<p>וַיֹּאמְרוּ: אִישׁ תּוֹכֵחוֹת מַקְשֶׁה עֹרֶף.</p>
</blockquote>

<br>  

<blockquote>
<p>שְׁנֵי מְלִיצִים אָמְנָם לְיוֹסֵף עָמָדוּ,</p>

<p>אַךְ הוֹעֵל לֹא הוֹעִילוּ, נַפְשׁוֹ לֹא פָדוּ!</p>

<p>אִמּוֹ בִּקְּשָׁה רַחֲמִים עָלָיו בַּשָּׁמָיִם,</p>

<p>וּבַת-קוֹל יָצְאָה וּבֵין הַבְּרִיּוֹת הִכְרִיזָה:</p>

<p>&quot;שְׁנֵי יוֹסֵף בֶּן שִׁמְעוֹן הֵם; הָאֶחָד בַּבִּזָּה</p>

<p>שָׁלַח יָדוֹ, וְהַנִּשְׁפָּט – נְקִי כַּפָּיִם&quot;.</p>
</blockquote>

<br>  

<blockquote>
<p>אַף הִגִּיעָה הַבַּת-קוֹל עַד הַדַּיָּנִים,</p>

<p>אֲבָל מָה אֶעֱשֶׂה וְהֵם הָיוּ קַפְּדָנִים</p>

<p>וְהוֹרוּ הֲלָכָה: בְּבַת-קוֹל אֵין מַשְׁגִּיחִין,</p>

<p>וּבֶאֱמֶת הֲיוּכַל, קוֹרְאִי הַיָּקָר,</p>

<p>בֵּית-דִּין שֶׁל מוּמְחִין, לֹא שֶׁל רוֹעֵי בָקָר,</p>

<p>לִשְׁמוֹעַ כָּל מַה שֶׁהַטַּיָּלִים מְשִׂיחִין?</p>
</blockquote>

<br>  

<blockquote>
<p>הַמֵּלִיץ הַשֵּׁנִי גַּם הוּא בְּפַמַּלְיָא שֶׁל מַעְלָה;</p>

<p>שִׁמְעוֹן יוֹשֵב בְּבֵית-מִדְרָשׁוֹ יוֹמָם וָלַיְלָה</p>

<p>עוֹסֵק בְּסִתְרֵי תוֹרָה, בְּזֹהַר וְתִקּוּנִים;</p>

<p>אַךְ הָהּ, הַשּׁוֹפְטִים הָיוּ כֻּלָּם <strong>מִינִים</strong></p>

<p>שֶׁבִּקְדֻשַּׁת הַזֹּהַר אֵינָם מַאֲמִינִים</p>

<p>וְלֹא פָעֲלוּ תִּקּוּנָיו עַל לִבֹּתָם הַמְּגוּנִים.</p>
</blockquote>

<br>  

<blockquote>
<p>לוּ עָסַקְתָּ, שִׁמְעוֹן, <strong>בְּמִדְרָשׁ הַנֶּעְלָם</strong>,</p>

<p>לִדְרוֹשׁ אַחֲרֵי יוֹסֵף הַמְּזֻיָּף <strong>הַנֶּעְלָם</strong>,</p>

<p>אָז אוּלַי אֶת נֶפֶשׁ בִּנְךָ הִצַּלְתָּ;</p>

<p>אַךְ מִתִּקּוּנִים, מַעֲמָדוֹת וּתְהִלִּים</p>

<p>אֵינָן מִתְפָּעֲלוֹת נִשְׁמוֹת הַפְּלִילִים -</p>

<p>לַשָּׁוְא יָגַעְתָּ, שִׁמְעוֹן, לַשָּׁוְא עָמַלְתָּ.</p>
</blockquote>

<br>  

<blockquote>
<p>גָּבָה בֵּית-דִּין עֵדוּת גַּם כֵּן וְשָׁאָל</p>

<p>עַל אֹדוֹת הַנִּשְׁפָּט אֶת רָאשֵׁי הַקָּהָל,</p>

<p>וַיַּעֲנֻהוּ בִּכְתָב מְפֹרָשׁ כַּדִּין וְכַדָּת</p>

<p>כִּי שְׁנֵי יוֹסֵף בֶּן שִֹמְעוֹן אָזְנָם לֹא שָׁמָעָה,</p>

<p>וְזֶה הָאֶחָד יָצָא כְּבָר לְתַרְבּוּת רָעָה -</p>

<p>וְעַל הֶחָתוּם הָיָה גַּם שַׁמְגַּר בֶּן-עֲנָת.</p>
</blockquote>

<br>  

<blockquote>
<p>גַּם אֲנָשִׁים מִן הַשּׁוּק הִרְבּוּ לְשַׁחֵר</p>

<p>הֶהָיָה בָּזֶה יוֹסֵף בֶּן שִׁמְעוֹן אַחֵר?</p>

<p>וַיַּעֲנוּם בְּתֻמָּם: כָּזֹאת לֹא נִהְיָתָה!</p>

<p>וְאִם יֵשׁ בָּהֶם אִישׁ יוֹדֵעַ רָזֵי עוֹלָם</p>

<p>מִי הוּא זֶה שׂוֹנֵא נַפְשׁוֹ, טִפֵּשׁ, אוֹ גוֹלָם,</p>

<p>שֶׁיַעֲלֶה אֶת רֹאשׁוֹ בֵּינֵי אַרְיְוָתָא?!</p>
</blockquote>

<br>  

<blockquote>
<p>וּבְאֵין מֵלִיץ ישֶׁר מוּל מַגִּיד פֶּשַׁע</p>

<p>בִּמְקוֹם הַמִּשְׁפָּט שָׁם נַעֲשָׂה הָרֶשַׁע,</p>

<p>וַיֹּאבַד בַּעֲלוּמָיו אִישׁ צַדִּיק תָּם-דָּרֶך;</p>

<p>לֹא הוֹעִילָה לוֹ לֹא חָכְמַת הָרְפוּאָה,</p>

<p>גַּם תַּלְמוּדוֹ לֹא הָיָה לוֹ לִישׁוּעָה,</p>

<p>וַיֵּלֵךְ עִם פּוֹשְׁעִים לַעֲבֹדַת פָּרֶךְ - - -</p>
</blockquote>

<br>  

<blockquote>
<p>רַק בָּזֹאת זְכוּת אֲבוֹתָיו לְעֵזֶר לוֹ הָיָתָה:</p>

<p>בְּיוֹם גְּלוֹתוֹ בָּא אֵלָיו הַמַּגִּיד דְּמָתָא</p>

<p>וַיְדַבֵּר עַל לִבּוֹ לֵאלוֹהַּ מִלִּין,</p>

<p>וּנְדִיבֵי-הָעָם רַחֲמָנִים בְּנֵי רַחֲמָנִים</p>

<p>הִגִּישׁוּ לוֹ מִנְחָה וּמַתָּת בְּסֵבֶר פָּנִים –</p>

<p>סֵדֶר תְּפִלָּה קָטֹן וּשְׁנֵי זוּגוֹת תְּפִלִּין.</p>
</blockquote>

<br>  

<blockquote>
<p>אָז נִדְבְּרוּ יִרְאֵי אֲדֹנָי אִישׁ אֶל רֵעֵהוּ:</p>

<p>&quot;פֹּעַל אָדָם יְשַׁלֶּם-לוֹ וּכְאֹרַח אִישׁ יַמְצִיאֵהוּ!</p>

<p>אֶצְבַּע אֱלֹהִים הִיא, בֹּהֶן יָדוֹ הַיְמָנִית;</p>

<p>טִינָא הָיְתָה בְּלִבּוֹ וְנֶעֱקַר מִן הָעוֹלָם.</p>

<p>כֵּן יֹאבְדוּ כָּל הָאֶפִּיקוֹרְסִים כֻלָּם</p>

<p>הַהוֹלְכִים לִלְמוֹד – חָכְמָה יְוָנִית&quot;.</p>
</blockquote>

<br>  

<blockquote>
<p>כֵּן דִּבַּרְתֶּם, חַכְמֵי-לֵב יִשְׁרֵי-דֶרֶךְ!</p>

<p>אַךְ אַל נָא תִּשְׁכָּחוּ הָאִישׁ רָם הָעֶרֶךְ</p>

<p>שֶׁעַל יָדוֹ נִתְגַּלְגְּלָה לָכֶם זֹאת הַזְּכוּת:</p>

<p>הִנֵּה יְמֵי הַבְּחִירוֹת בָּאִים אֶצְלֵכֶם,</p>

<p>שׁוּבוּ שִׂימוּ שַׁמְגַּר לְרֹאשׁ עֲלֵיכֶם,</p>

<p>אָז תִּנָּצְלוּ מִכָּל רָע, כִּי – הַרְבֵּה עִמּוֹ פְדוּת.</p>
</blockquote>

<br>  

<div class="footnotes">
<hr />
<ol>

<li id="fn:1">
<p>Desinfection. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>Carbolsäure. <a href="#fnref:2" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/6610">https://benyehuda.org/read/6610</a></div></body></html>