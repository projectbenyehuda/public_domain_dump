<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מְחַשְּׁבֵי קִצִּין</title>
	<meta name="author" content="יהודה ליב גורדון"/>
</head>
<body>

<blockquote>
<br />
</blockquote>

<blockquote>
<p>בְּאֶחָד מִיּוֹמֵי דְפַגְרָא – הֵם הַיָּמִים</p>

<p>שֶׁבָּם בְּטֵלִים תַּלְמִידֵי־חֲכָמִים –</p>

<p>יָצְאוּ מִבֵּית־הַמִּדְרָשׁ חֶבֶל נְעָרִים</p>

<p>אֹכְלֵי יָמִים וּמְלַחֲכֵי פִנְּכָא</p>

<p>לָשׂוּחַ בַּשָּׂדֶה – כְּלוֹמֶר</p>

<p>לְתַקֵּן תְּפִלַּת מִנְחָה</p>

<p>לִפְנוֹת עֶרֶב בְּצֵל עֲצֵי תֹמֶר.</p>

<p>[כְּדֵי לִסְתֹּם פִּי הַמְבַקֵּר</p>

<p>לִבְלִי יָבֹא לִדְרֹשׁ וּלְחַקֵּר</p>

<p>אִם יִצְמְחוּ אוֹ לֹא יִצְמְחוּ תְּמָרִים</p>

<p>בִּסְבִיבוֹת בָּתֵּי־הַמִּדְרָשׁ וְהַקְּבָרִים</p>

<p>הִנְנִי מוֹדֶה מֵרֹאשׁ, – וּמַה לִּי לְשַׁקֵּר?</p>

<p>כִּי רַק בִּשְׁבִיל הַחֲרוּז שֶׁחָרַזְתִּי</p>

<p>בְּסַנְסִנֵּי הַתֹּמֶר אָחַזְתִּי]</p>

<p>וַיַּרְא בָּחוּר אֶחָד תַּלְמִיד חָכָם</p>

<p>בְּרֹאשׁ הָאִילָן עַל עָנָף יְרַקְרַק</p>

<p>עַל פֶּתַח קִנּוֹ יוֹשֵׁב הָרָחָם,</p>

<p>וַיִּרְאֵהוּ הַתַּלְמִיד וּבְלִבּוֹ אָמַר:</p>

<p>הֵן בְּיָדִי לְהָבִיא מָשִׁיחַ עָתָּה</p>

<p>וְלִקְרֹא לִשְׁבוּיֵי עַמִּי דְּרוֹר!</p>

<p>וַיִּתְגַּנֵּב וַיִּקַּח צְרוֹר</p>

<p>וַיִּקְלַא אֶל רֹאשׁ הַתֹּמֶר,</p>

<p>וַיִּפֹּל הָרָחָם מָטָּה</p>

<p>וַיִּתְיַפַּח וַיִּקְרָא: שְׁרַקְרַק!</p>

<p>וַיְמַהֵר הַבָּחוּר אֶל חֶבֶר הַסְּגֻלָּה</p>

<p>וַיֹּאמֶר: ״רְאוּ שָׁם תַּחַת הַשֹּׂרֶק</p>

<p>הָרָחָם שֹׁכֵב עַל הָאָרֶץ וְשׁוֹרֵק;</p>

<p>עַתָּה תְמַהֵר יְשׁוּעָה וְתָחִישׁ גְאוּלָה״.</p>

<p>הַשְּׁמוּעָה עָשְׂתָה לָהּ כְּנָפַיִם</p>

<p>אֶל הָעִיר הַקְּרוֹבָה אֶל הָחָלָל,</p>

<p>וּבְטִיסָה אַחַת אוֹ בִשְׁתַּיִם</p>

<p>הִקִּיפָה אֶת כָּל רְחוֹב הַיְּהוּדִים,</p>

<p>וַיֵּצְאוּ כֻלָּם גְּדוּדִים גְּדוּדִים,</p>

<p>כַּאֲשֶׁר יַעַט הָעָם אֶל הַשָּׁלָל,</p>

<p>וַיָּבֹאוּ לַמָּקוֹם אֲשֶׁר נָחָם</p>

<p>הַתַּלְמִיד הֶחָכָם</p>

<p>וַיִּרְאוּ וְהִנֵּה הָרָחָם</p>

<p>נוֹפֵל מֵת וְהָאֶבֶן בְּרַקָּתוֹ,</p>

<p>וַיִּמַּס לִבָּם וַיְהִי לְמָיִם,</p>

<p>וַיֹּאמְרוּ אִישׁ אֶל רֵעֵהוּ:</p>

<p>״אֵין זֶה כִּי בַּדָּאי הִנֵּהוּ</p>

<p>וּבְחַטָּאתוֹ פָּגְעָה בוֹ אֶבֶן מִן הַשָּׁמָיִם!״</p>

<br />
</blockquote>

<blockquote>
<p>בְּמֶשֶׁךְ כַּמָּה דֹרוֹת,</p>

<p>לֹא יָדַעְתִּי לָמוֹ סְפֹרוֹת,</p>

<p>חִשַּׁבְנוּ קֵץ הַפְּלָאוֹת</p>

<p>בְּצֵרוּפִים וְגִמַּטְרִיָּאוֹת</p>

<p>וּבְסוֹדוֹת וּרְמָזִים,</p>

<p>אֲשֶׁר מִלִּבָּם בָּדוּ</p>

<p>לָנוּ חַכְמֵי הָרָזִים;</p>

<p>וּמְשִׁיחֵי שֶׁקֶר עָמָדוּ,</p>

<p>בַּעֲלֵי שֵׁמוֹת וּבַעֲלֵי קַבָּלָה,</p>

<p>וַיַּפְקִידוּ עָלֵינוּ בֶהָלָה</p>

<p>גַּבָּאִים מַלְאֲכֵי חַבָּלָה,</p>

<p>וַיָּשִׂימוּ עָלֵינוּ שָׂרֵי מִסִּים</p>

<p>לִגְנֹב הַלְּבָבוֹת וּלְהָרִיק הַכִּיסִים,</p>

<p>וַיַּבְטִיחוּנוּ מוֹשָׁעוֹת</p>

<p>עַל יְדֵי הַשְׁבָּעוֹת</p>

<p>וּמַעֲשֵׂי נִסִּים.</p>

<p>וְרַק בִּכְלוֹת מִן הַכִּיס הַפְּרוּטוֹת</p>

<p>וּבְבֹא עָלֵינוּ שֹׁאָה</p>

<p>נִפְקְחוּ עֵינֵינוּ הַתְּרוּטוֹת</p>

<p>לִרְאוֹת כִּי הוֹלִיכוּנוּ תֹעָה.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/23523">https://benyehuda.org/read/23523</a></div></body></html>