<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קְרִיאַת הַגֶּבֶר</title>
	<meta name="author" content="יהודה ליב גורדון"/>
</head>
<body>

<blockquote>
<p>מִמַשּׁוּאוֹת נֵצַח מֵהַרְרֵי קֶדֶם,</p>

<p>מֵחֲלֹמוֹת חֲזוֹן לֵב לִבִּי פָנִיתִי,</p>

<p>אֶל אַרְצוֹת הַחַיִּים פָּנַי שִׁוִּיתִי</p>

<p>לָעָם בֵּין הַהוֹלְכִים יִשְׁכַּב יֵרָדֵם;</p>

<p>קָרָאתִי אֵלָיו, דִּבַּרְתִּי, שׁוֹרַרְתִּי,</p>

<p>נָגַעְתִּי עַל בִּרְכָּיו אוֹתוֹ עוֹרַרְתִּי.
<br><br />
וָהוּא יִשְׁכַּב עַל מִשְׁכָּבוֹ שָׂרוּעַ</p>

<p>יִגְהֵר יֵהָפֵךְ וִיחַבֵּק יָדַיִם,</p>

<p>יִשְׂתָּרֵעַ יִתְכַּנֵּס עַל הַיָּצוּעַ</p>

<p>וִידַבֵּר בַּחֲלוֹם, לֹא יִפְקַח עֵינָיִם:</p>

<p>מִי הוּא הַקּוֹרֵא וּשְׁנָתִי מַפְרִיעַ?</p>

<p>הַנַּח לִי לִישׁוֹן, אַל קוֹלְךָ תַּשְׁמִיעַ!
<br><br />
שִׁכְבוּ וִישְׁנוּ, אַחַי, כַּאֲשֶׁר נִסִּיתֶם</p>

<p>וַחֲלֹמוּ כִּי כֻלְכֶם לַגָּג עֲלִיתֶם<a href="#fn:1" id="fnref:1" title="see footnote" class="footnote"><sup>1</sup></a>,</p>

<p>אַךְ זָכֹר תִּזְכְּרוּ, עֵת תַּךְ הַשֶּׁמֶשׁ</p>

<p>עַל רֹאשְׁכֶם וּלְרַגְלֵיכֶם יֵצֵא רֶשֶׁף,</p>

<p>כִּי הַעִדֹתִי בָּכֶם וָאוֹכַח אֶמֶשׁ,</p>

<p>כִּי קִדַּמְתִּי וָאֲשַׁוֵּעַ בַּנֶּשֶׁף.
<br><br />
וּכְבוֹא עֵת הָאֹכֶל וִיהִי בַּצָּהֳרָיִם</p>

<p>לָכֶם חֹסֶר בֶּטֶן, נִקְיוֹן שִׁנַּיִם –</p>

<p>אָז אִכְלוּ וּקְחוּ מִבְחַר חֲלֹמוֹתֵיכֶם</p>

<p>וּתְנוּם גַּם לִפְנֵי בְנֵיכֶם וּבְנוֹתֵיכֶם,</p>

<p>וְכִי יֵרָגְנוּ וִיהִי לִבְּכֶם יוֹדֵעַ</p>

<p>כִּי קִדַּמְתִּי בַּנֶּשֶׁף וָאֲשַׁוֵּעַ.
<br><br />
וּבְנֵיכֶם כִּי תִרְאוּ מִכֶּם יָצָאוּ</p>

<p>וַיִּמְעֲלוּ מַעַל וּלְשִׁמְצָה נִפְרָעוּ</p>

<p>וּלְדֹר סוֹרֵר הָיוּ לִמֻּד הָרֵעַ –</p>

<p>וִידַעְתֶּם כִּי אַתֶּם בְּנַפְשָׁם אֲשַׁמְתֶּם,</p>

<p>כִּי לִקְרִיאַת הַגֶּבֶר אָזְנְכֶם הֶעֱלַמְתֶּם</p>

<p>עֵת קִדַּמְתִּי בַּנֶּשֶׁף וָאֲשַׁוֵּעַ.
<br></p>
</blockquote>

<p>*</p>

<blockquote>
<p>וּמָה אַתָּה עֹשֶׂה, דֹּר כֻּלּוֹ כָחַשׁ!?</p>

<p>עֵת יגָּפְךָ לִבְּךָ עַל חַטֹּאתֶיךָ</p>

<p>אָז אוֹתִי תַקְרִיב קָרְבָּן לֵאלֹהֶיךָ</p>

<p>וּתְיַשֵּׁן אֶת לִבְּךָ בְּצִקְתְּךָ הַלָּחַשׁ:</p>

<p>&quot;הַתַּרְנְגֹל הַזֶּה יִהְיֶה כַּפָּרָתִי,</p>

<p>וַאֲנִי אֹכְלֶנּוּ וְאֶטְהַר מֵחַטָּאתִי&quot;.
<br><br />
אֲנִי <strong>הַגֶּבֶר</strong> אֶת חֻקִּי הִשְׁלַמְתִּי</p>

<p>שֶׁשָּׁת עָלַי יוֹצְרִי, חֶלְקִי מִמָּעֳלָה:</p>

<p>רֶגַע לֹא נַחְתִּי, נַפְשִׁי לֹא דוֹמַמְתִּי,</p>

<p>עוֹרַרְתִּיךָ לְהַבְחִין בֵּין יוֹם וּבֵין לָיְלָה,</p>

<p>עַל בִּינָתִי, הוֹי זֵד! תּוֹדֶה לֵאלֹהֶיךָ</p>

<p>וְאֶת נַפְשִׁי תִתֵּן כֹּפֶר חַטֹּאתֶיךָ!
<br><br />
אַךְ דַּע כִּי גַּם מוֹתִי פָּדֹה לֹא יִפְדֶּךָ!</p>

<p>אִם עוֹד תּוֹסִיף לִשְׁכַּב, תַּעֲצֹם עֵינַיִם</p>

<p>מֵרְאוֹת בְּהִמֹּךְ הַמְּקָרֶה בַּעֲצַלְתַּיִם</p>

<p>וּבֵיתְךָ יֻכַּת יֵעָשֶׂה קִבְרְךָ –</p>

<p>אָז גַּם מִבּוֹר שַׁחַת מֵעֵבֶר לַקָּבֶר</p>

<p>תִּצַּלְנָה אָזְנֶיךָ לִקְרִיאַת הַגָּבֶר.</p>
</blockquote>

<br>  

<p>ספ&#8220;ב עיו&#8221;כ, תרמ&quot;ו.</p>

<div class="footnotes">
<hr />
<ol>

<li id="fn:1">
<p>העולה לגג עולה לגדולה (בר&#8216; פ&#8217; הרואה). <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/505">https://benyehuda.org/read/505</a></div></body></html>