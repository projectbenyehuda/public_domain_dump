<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָאֱמוּנָה וְהַדָּעַת</title>
	<meta name="author" content="יהודה ליב גורדון"/>
</head>
<body>

<blockquote>
<p>לֹא גַּלְמוּד בַּתֵּבֵל שֻׁלַּחְתִּי וָאֵאת,</p>

<p>כִּי לִהְיוֹת עַל דַּרְכִּי לִי לָעֵינָים</p>

<p>צִוָּה צוּר אִתִּי מַלְאָכָיו הַשְּנָיִם:</p>

<p>מַלְאַךְ &quot;הָאֱמוּנָה &quot; וּמַלְאַךְ &#8220;הַדָּעַת&#8221;.
<br><br />
אַךְ הָהּ, כִּי בֵּין מַלְאָכַי שָׁלוֹם אָיִן,</p>

<p>כָּל יוֹם יָגוּרוּ מִלְחָמוּת וּתְלוּנָה;</p>

<p>הַדַּעַת תִּלְעַג לִפְתַיוּת הָאֱמוּנָה,</p>

<p>לָהּ אֱמֶת-הַדַּעַת – קוֹץ בָּעָיִן.
<br><br />
וּבְקֶרֶב זֶה הָעָשׁ, זֹאת הַתּוֹלָעַת,</p>

<p>שְׁנֵי אֶרְאֶלִים יֵאָבְקוּ יִתְרוֹצְצוּ;</p>

<p>הָאֱמוּנָה תָּעֹז עֵת חוּשַׁי יֶאְמָצוּ,</p>

<p>וּבְהָרִים שִׂכְלִי יָדוֹ וְגָבְרָה הַדָּעַת.
<br><br />
כִּי יִקְרֵנִי אָסוֹן מַכְאוֹב וָצֶלַע</p>

<p>וּמֵעֹצֶר רָעָה נַפְשִׁי נוֹאֶשֶׁת</p>

<p>תָּבוֹא הָאֱמוּנָה וּבְאָזְנִי לֹחֶשֶׁת:</p>

<p>קַוֵּה לַאדֹנָי, הוּא אַל עֹשֵׂה פֶלֶא;
<br><br />
&quot;מוֹשִׁיע וָרָב הוּא, גּוֹדֵר כָּל פָּרֶץ,</p>

<p>בַּכֹּל עֵינוֹ שָׁטָה, יָדוֹ מֹשֶׁלֶת&#8230;&quot;</p>

<p>אָז יִגְעַר בָּה שִׂכְלִי לֵאמֹר: נוֹכֶלֶת!</p>

<p>הַאֻמְנָם יֵשׁ אֱלֹהִים שׁוֹפְטִים בָּאָרֶץ?
<br><br />
שָׁם רָשָׁע בּוֹלֵעַ צַדִּיק מִמֶּנוּ,</p>

<p>עָרִיץ מִתְעָרֶה וּנְקִיִּים יִדַּמּוּ,</p>

<p>גּוֹי כֻלּוֹ אֹבֵד, אֲרָצוֹת נָשַׁמּוּ –</p>

<p>וֵאלֹהַיִךְ אֵיפֹה הוּא? מִי ישׁוּרֶנוּ?
<br><br />
רָחֵל אֹהַבְתִּי מֵתָה בַּעֲלוּמֵיהָ</p>

<p>וָאֵבְךְ מָרָה וּלְהִתְנַחֵם מֵאַנְתִּי;</p>

<p>אָז קוֹל הָאֱמוּנָה דּוֹבֶרֶת הֶאֱזַנְתִּי:</p>

<p>&#8220;הַמֵּתִים לִחְיוֹת! עוֹד תָּשׁוּב תִּרְאֶהָ!&#8221;
<br><br />
וְהִנֵּה קוֹל הַדַּעַת: &quot;דְבָרַיִךְ לֹא כֵּנוּ!</p>

<p>&quot;מֵתִים בַּל יִחְיוּ, רְפָאִים בַּל יָקוּמוּ.</p>

<p>&quot;זֶה אַלְפֵי שָׁנָה אֶת שְׁנָתָם יָנוּמוּ</p>

<p>&#8220;הָקָם אֶחָד מֵהֶם לָשׁוּב אֵלֵינוּ?&#8221;
<br><br />
&quot;כִּי לֹא תּקוּם פַּעֲמַיִם נֶפֶשׁ חַיָּה!</p>

<p>&quot;כָּל מָרְכָּב יִתְפָּרֵד, כָּל חֹמֶר יִרְקָב;</p>

<p>&quot;אִלּוּ גַם יָשׁוּב וּלְגוּף חָדָשׁ יָרְכָּב</p>

<p>&#8220;הֲיָדֹע יֵדַע כִּי הוּא שֶׁכְּבָר הָיָה?&#8221;–
<br><br />
אֶת עַמִּי רָאִיתִי מֻטָּל בָּרֶפֶשׁ</p>

<p>מֻרְדָף מִבְּלִי חָשָׂךְ, עֹמֵס כָּל סֵבֶל;</p>

<p>הַדַּעַת אֹמֶרֶת: תִּקְוָתוֹ הֶבֶל;</p>

<p>מַה-כֹּחוֹ, מַה-קִצּוֹ כִּי יַאֲרִיך נֶפֶשׁ?
<br><br />
אַךְ הָאֱמוּנָה הִיא מְדַבֶּרֶת לִלְבָבוֹ:</p>

<p>אַל תִּירָא, יַעֲקֹב, אַל תִּשְׁתָּע, יִשׂרָאֵל;</p>

<p>עִם ענָנֵי שְׁמַיָּא יָבוֹא לָךְ גּוֹאֵל,</p>

<p>אִם יִתְמַהְמַהּ חַכֵּה לוֹ, כִּי בוֹא יָבוֹא.
<br><br />
כָּכָה יִלָּחֲמוּ מַלְאָכַי הַשְׁנָיִם</p>

<p>וּקְרָב-לִבִּי קָשֶׁה וָרָב הַכָּעַשׂ;</p>

<p>וּמִי יָקוּם אִתָּם, מִי שָׁלוֹם יָעַשׂ</p>

<p>בֵּין כּוֹכָבִים נִלְחָמִים, כֹּחוֹת שָׁמָיִם?
<br><br />
מַלְאֲכֵי רַחֲמִים! הֲלֹא אַךְ לִישׁוּעָתִי</p>

<p>שֻׁלַּחְתֶּם אֵלַי מֵאֵת אֲדֹנֵיכֶם</p>

<p>כִּרְתוּ נָא אֵפוֹא בְּרִית שָׁלוֹם בֵּינֵיכֶם</p>

<p>וִיהִי שָׁלוֹם לִי, וּתְהִי זֹאת מְנוּחָתִי:
<br><br />
כָּל עוֹד לֹא הִשְׁלַמְתִּי חָק עֲבֹדָתִי</p>

<p>וּבֵין רֹאֵי שֶׁמֶשׁ עָמֵל הִנֵּנִי,</p>

<p>מַלְאַךְ הַדַּעַת בַּעֲצָתוֹ יַנְחֵנִי</p>

<p>וִיהִי עַמּוּד אִשּׁוֹ אוֹר לִנְתִיבָתִי.
<br><br />
וּבְבוֹא יוֹמִי, אֵלִי, לָשׁוּב אֵלֶיךָ,</p>

<p>כִּי יִצְעַן אָהֳלִי, תִּתְנוֹדֵד הַמְּלוּנָה,</p>

<p>הֱיֵה לִי צוּר מָעֹז, מַלְאַךְ הָאֱמוּנָה,</p>

<p>וִישַׁעַשְׁעוּ נַפְשִׁי תַּנְחוּמוֹתֶיךָ.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6545">https://benyehuda.org/read/6545</a></div></body></html>