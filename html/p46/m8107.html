<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יְהוּדָה מַכְבִּי</title>
	<meta name="author" content="שאול יצחק קמפף / יהודה ליב גורדון"/>
</head>
<body>

<p>בְּהִלָחֲמוֹ עִם נִקָּנוֹר. (חשמונאים א' ז')</p>

<p>(משירי קאֶמפף)</p>

<blockquote>
<br>  
</blockquote>

<blockquote>
<p>שׁוּרוּ, שׁוּרוּ, הַגִּבּוֹר שָׁם בַּשַּׁעַר,</p>

<p>חֵיל גּוֹיִם עָרִיצִים בָּקַע וַיַחַץ!</p>

<p>הַמַּכְבִּי הוּא! נַפְשׁוֹ לַמָּוֶת יָעַר,</p>

<p>לַצִּיל אֶת אַרְצוֹ מֵעַבְדוּת וָלַחַץ.</p>

<p>לִבְלִי עוֹד יוֹסִיפוּ יָעֵזּּוּ</p>

<p>וּקְדוֹשׁ מִשְׁכְּנוֹת יַעֲקֹב יַרְגִּיזוּ</p>

<p>כָּל עֹשֵׂי רִשְׁעָה זֵדִים וּבְנֵי שָׁחַץ.</p>

<br>  

<p>גִּילִי, בַּת צִיּוֹן, הָנִיסִי כָּל אֵבֶל</p>

<p>וּנְאוֹת הַשָּׁלוֹם יָרֹנוּ יִשְׂמָחוּ,</p>

<p>יֵעוֹר רוּחַ קָדְשֵׁךְ יָעִיר הַנֵּבֶל</p>

<p>וּבְשִׁירֵי דָוִד שָׁרַיִךְ יִפְצָחוּ;</p>

<p>הֵן הָאֱלִילִים כָּלִיל יַחֲלֹ­פוּ</p>

<p>מִשַּׁדְמוֹת קֹדֶש הוֹד יַעֲטֹפוּ</p>

<p>וֶאֱמֶת וֶאֱמוּנָה בַּהֲדָרָן צָמָחוּ.</p>

<br>  

<p>אַךְ אוֹיָה לִי אוֹי, מָה עֵינַי חָזָיוּ!</p>

<p>הַגִּבּוֹר יִכְרַע לִפְנֵי חָזָק מֶנּוּ –</p>

<p>הָהּ! דִּגְלוֹ הוּרַד בֵּין צָרִים יֶהֱמָיוּ</p>

<p>בִּמְבוּסַת הֶרֶג רָב לֹא עוֹד אֶרְאַנּוּ</p>

<p>וּפְרָאִים גּוֹיִם בַּחֲמַת זָעַם</p>

<p>יִשְׁתּוּ דַם גִּבּוֹרִים הַפָּעַם</p>

<p>וּגְאוֹן יַעֲקֹב נָפַל, נָפַל וְאֵינֶנּוּ!</p>

<br>  

<p>הֶאָח, הֶאָח, עַתָּה עֵינִי רָאַתּוּ!</p>

<p>זֶה הוּא הָאֲרִיאֵל, זֶה גִבּוֹר הֶחָיִל,</p>

<p>מֵרוֹמְמֻתוֹ נָפְצוּ צָרָיו וָחַתּוּ</p>

<p>וּבְרֹאשׁ חֵילו יַעֲבוֹר נֶאְזָר בֶּחָיִל:</p>

<p>פִּרְשׂוּ נֵס! הָרִימוּ דִגְלֵנוּ!</p>

<p>&#8220;חֶרֶב לַאדֹנָי וּלְאַרְצֵנוּ!&#8221;</p>

<p>וִירִיצַם לַקְּרָב בִּמְעוּף מָוֶת וָלָיִל.</p>

<br>  

<p>הַס! קוֹל עַנּוֹת עָם &#8220;הַלְלוּיָהּ!&#8221; יָרִיעוּ,</p>

<p>צִבְאוֹת אֵל הַצְּבָאוֹת הֵרִימוּ מֵצַח</p>

<p>וִימִינָם תָּעֹז – הַגּוֹיִם יַכְרִיעוּ</p>

<p>וַעֲצַבֵּיהֶם אִתָּם בִּמְהוּמַת רֶצַח;</p>

<p>פֶה לָפֶה בִּרְנָנָה יַבִּיעַ:</p>

<p>אֵל אֱמֶת עֲדָתוֹ הוֹשִׁיעַ,</p>

<p>וִיהוּדָה הֵסִיר חֶרְפַּת עַמּוֹ נֶצַח.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/8107">https://benyehuda.org/read/8107</a></div></body></html>