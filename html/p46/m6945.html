<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>טִפָּה זוֹ מַה-תְּהִי עָלֶיהָ?</title>
	<meta name="author" content="יהודה ליב גורדון"/>
</head>
<body>

<blockquote>
<p>עַל רֹאשׁ קוֹלְמוֹסִי טִפַּת-דּיוֹ יוֹשֶׁבֶת</p>

<p>וַאֲנִי יוֹשֵב וּמְדַמֶּה וְנַפְשִׁי חשֶׁבֶת:</p>

<p>מַה-אֶכְתֹּב? טִפָּה זוֹ מַה-תְּהִי עָלֶיהָ?</p>

<p>הֲתַהָפֵךְ לְמִזְמוֹר אוֹ תִהְיֶה לְקִינָה,</p>

<p>הַאֶפְצַח עַל תַּעֲנֻגוֹת בְּנֵי הָאָדָם רִנָּה</p>

<p>אוֹ אֶעֱשֶׂה מִסְפַּד עַל תֵּבֵל וְהֲבָלֶיהָ?
<br><br />
הַלְמַשּׂוּאוֹת נֶצַח פְּעָמַי אָרִימָה,</p>

<p>אוֹ אֶל חַיֵּינוּ עָתָּה פָּנַי אָשִׂימָה</p>

<p>וַאֲסַפֵּר גְּדוֹלוֹת מִגְּדוֹלֵי יִשְׂרָאֵל?</p>

<p>הַאֲסַפֵּר מִלְחֶמֶת אַבְרָם וּכְדָרְלָעֹמֵר,</p>

<p>אוֹ גְּבוּרַת הַצַּדִּיק בְּיוֹם לַ&quot;ג בָּעֹמֶר,</p>

<p>כִּי כָבַשׁ אֶת לִילִית אֵשֶׁת סַמָּאֵל?
<br><br />
הַמְּקוֹם גַּן-הָעֵדֶן אֲחַפֵּשׂ חַפֶשׂ,</p>

<p>אוֹ אֶרְשֹׁם בִּכְתָב אֱמֶת בִּצֹּאת הָרֶפֶשׁ</p>

<p>בִּרְחוֹב הַיְּהוּדִים אֲשֶׁר נֹכַח פָּנַי?</p>

<p>אוֹ אָמֹד בַּקָּנֶה בִּצֹּאת אֲחֵרוֹת,</p>

<p>בָּם טָבְעוּ אֲבוֹתַי מִדּוֹרֵי דוֹרוֹת,</p>

<p>בָּם טָבַעְתִּי אָנִי, בָּם יִטְבְּעוּ בָּנָי?
<br><br />
הַאֲדַבֵּר עַל בְּנֵי הַדּוֹר רָם הָעֵינָיִם,</p>

<p>שֶׁבָּנוּ הַמִּגְדָּל לַעֲלוֹת שָׁמַיִם</p>

<p>וּמֵרִיב לְשׁוֹנוֹת עֲצָתָם בִּלֵּעוּ,</p>

<p>אוֹ עַל דּוֹר הַהַפְלָגָה שֶׁבְּיָמֵינוּ</p>

<p>הַמִּתְאַמְּרִים לִבְנוֹת חָרְבוֹת עַמֵּנוּ</p>

<p>וּכְמוֹהֶם לֹא יִשְׁמְעוּ אִישׁ שׂפַת רֵעֵהוּ?
<br><br />
הַאַרְנִין מוֹצָאֵי עֵרֶב וָבֹקֶר,</p>

<p>אוֹ אֶקְרָא חָמָס וָשֹד עַל יֹקֶר</p>

<p>הַבָּשָׂר הַכָּשֵׁר גַּל שֶׁל עֲצָמוֹת?</p>

<p>הַאְַתְנֶה אֲהָבִים בֵּין עַלְמָה וָעֶלֶם,</p>

<p>אוֹ אֶכְתּוֹב תּוֹלְדוֹת הַמַּגִּיד מִקֶּלֶם,</p>

<p>הַמֵּאִיר עֵינֵינוּ בִּדְרָשׁוֹת מְחֻכָּמוֹת?
<br><br />
בִּגְדֻלַּת רַבֵּנוּ אָשִׂים מִלָּתִי</p>

<p>הַמְּחַפֵּשׂ בַּנֵּרוֹת חֲטָאִים בִּקְהִלָּתִי,</p>

<p>כִּי מֵת בָּאַסְכָּרָה אֶחָד מִבְּנֵי בָנָיו,</p>

<p>אוֹ אֶקָּחֲכֶם אִתִּי לִכְרַכֵּי הַיָּם</p>

<p>וַאֲסַפֵּר לָכֶם מַעֲשֶׂה הֶחָסִיד שָׁם</p>

<p>שֶׁבָּאוּ צִיצִיוֹתָיו וְטָפְחוּ עַל פָּנָיו?
<br><br />
אוֹ אֲסַפֵּר צִדְקַת פִּזְרוֹן גְּבִירֵנוּ</p>

<p>הַמְּנַדֵּב אַחַת בַּשָּׁנָה בְּבֵית כְּנַסְתֵּנוֹ</p>

<p>חַ&#8220;י כָּפוּל חַ&#8221;י בְּעַד פְּתִיחַת הָאָרוֹן,</p>

<p>וּמֵ&#8220;ת כָּפוּל מֵ&#8221;ת יִתֵּן כָּל שָׁבוּעַ</p>

<p>בִּכְנֶסֶת אַחֶרֶת לְצֹרֶךְ יָדוּעַ</p>

<p>בְּעַד אַחַד עֲנָק וְרָבִיד עַל הַגָּרוֹן?
<br><br />
אוּלַי הַשָּׁמַיְמָה אֶזְרֹק טִפָּתִי</p>

<p>וּתְהִי לִמְטַר גֶּשֶׁם וְתִתַּךְ דִּמְעָתִי</p>

<p>עַל שֶׁבֶר בַּת-עַמִּי הַגָּדוֹל מִיָּם,</p>

<p>אוֹ אוּלַי לְטִפַּת מָרָה אֶהֶפְכֶנָה</p>

<p>וּבִפְנֵי רֹעֵי הָאֵפֶר אֶזְרְקֶנָּה,</p>

<p>זוּ כִּלּוּנוּ בְּהַבְלֵיהֶם, שָׂמוּנוּ לֹא-עַם?
<br><br />
אוֹ טוֹב כִּי אֶחְדָּל מִשִּׁירִים וְסִפּוּרִים</p>

<p>וּסְלִיחָה אֲחַבֵּר לְיוֹם הַכִּפּוּרִים,</p>

<p>אוֹ &#8220;עַל חֵטְא&#8221; חָדָש עַל פִּי &#8220;תְּמַנְיָא אַפֵּי&#8221;</p>

<p>אָז יֵצְאוּ חֲרוּזַי וְיָפֻצוּ בְּכִפָּה&#8230;?
<br><br />
עוֹדֶנִּי חשֵׁב וַתִּיבַש הַטִּפָּה,</p>

<p>וָאֹמַר: מַה-טּוֹב! וַהֲנִיחוֹתִי אֵת כַּפִּי.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6945">https://benyehuda.org/read/6945</a></div></body></html>