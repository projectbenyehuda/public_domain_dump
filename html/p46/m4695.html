<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עַרְבֵי הַנַּחַל וְהַהֲדַסִּים</title>
	<meta name="author" content="יהודה ליב גורדון"/>
</head>
<body>

<blockquote>
<p>אַזְכָּרָתָה</p>
</blockquote>

<p>לנשמת ידידי מימות עלומי, שלא אשכחנו עד מלאת ימי,</p>

<p>הוא <strong>מיכה יוסף הכהן לעבענזאָהן</strong> ז&quot;ל</p>

<p>אשר לקח אותו אלהים ממנו בעצם עלומיו</p>

<p>בשנת העשרים וארבע שנה לימי חייו. –</p>

<br>

<blockquote>
<p>נִשְׁמַת מִיכָה יוֹסֵף אָחִי פֹּה עֲלֵי אָרֶץ</p>

<p>ישֶׁבֶת צֵל שַׁדַּי חָפְשִׁית מֵאֵד וָקָרֶץ!!</p>

<p>רַבּוֹת חָקַרְתְּ יָגַעַתְּ בִּהְיוֹתֵךְ פֹּה מָטָּה,</p>

<p>רַבּוֹת עָשַׁרְתְּ יָדַעַתְּ בַּמְּרוֹמִים שָׁם עָתָּה!</p>

<p>שָׁם סוֹד אֱלוֹהַּ תֵּדָעִי כָּל רָז כָּל חֵקֶר,</p>

<p>תֵּדְעִי קֵץ עֲמַל אֱנוֹשׁ, תַּכְלִית חַיֵי שֶׁקֶר,</p>

<p>וּגְבוּל עוֹלָם מָה הוּא, וּבְרִיאַת הַכֹּל לָמָּה</p>

<p>מַה-מַּעְלָה מַה-מַּטָּה וּמַה קֵדְמָה וָיָמָּה;</p>

<p>וּתְרַחְפִי עִם רוּחוֹת בֵּין כּוֹכָבִים תִּשְׁכֹּנִי,</p>

<p>וּבְלַהֲקַת אַלְפֵי שִׁנְאָן בִּגְאוֹן אֵל תָּרֹנִּי,</p>

<p>וּמִמְּרוֹמֵי שִׁבְתֵּךְ זֶה תַּשְׁפִּילִי עֵינַיִךְ</p>

<p>עַל הַכּוֹכָב הַקָּט בּוֹ בִּלִּית עֲלוּמַיִךְ,</p>

<p>וּנְמָלִים חַלָּשִׁים שָׁם אֶל עֵינֵךְ יֵרָאוּ</p>

<p>עַל זֶרַע גַּד קָטֹן יוֹם וָלַיְלָה יִיגָעוּ,</p>

<p>וּלְהַבִּיט בִּפְנֵיהֶם כִּי תוֹסִיפִי תַּכְבִּירִי</p>

<p>וּתְמוּנוֹת לֹא מוּזָרוֹת לָךְ בָּם אָז תַּכִּירִי:</p>

<p>זֶה תַּבְנִית אָדָם לוֹ וּפְנֵי אַרְיֵה מִשְׁנֵהו<a href="#fn:1" id="fnref:1" title="see footnote" class="footnote"><sup>1</sup></a></p>

<p>וּפָנִים עוֹד שׁוֹנִים, שׁוֹנִים אִישׁ מֵרֵעֵהוּ.</p>

<p>שִׁיתִי עֵינֵךְ לַטֻּחוֹת, חִדְרִי כִּלְיוֹתָמוֹ –</p>

<p>מָה אֵפוֹא מָצָאת שָׁמָּה, מַה-זֶּה רָאִית בָּמוֹ</p>

<p>כִּי כֹה צָהֲלוּ פָנַיִךְ, כִּי הִנָּךְ שׂמַחַת?</p>

<p>שָּׁם צָפוּן זִכְרֵךְ – רָאִית – בֶּאֱמוּנָה נִצַּחַת</p>

<p>וּשְׁמֵךְ בִּכְתָב אֱלֹהִים שָׁם חָרֻת עַל רוּחַ</p>

<p>בַּחֲרשֶׁת עֵט בַּרְזֶל עֲלֵי אֶבֶן וָלוּחַ.</p>

<p>כֵּן הוּא! עוֹד נִזְכָּרְךָ, מִיכָה יוֹסֵף אָחִינוּ,</p>

<p>עוֹד נִבְכֶּה עַל מוֹתְךָ אַף כִּי רַבַּת בָּכִינוּ!</p>

<p>גַּם אָנֹכִי הַצָּעִיר בֵּין אַלְפֵי יוֹדְעֶיךָ,</p>

<p>אוֹהַבְךָ רָצְתָה נַפְשְׁךָ, כָּמוֹךָ רֵעֶךָ,</p>

<p>בִּימֵי חַיֵּי הֶבְלֶךָ חָבֵר לָךְ שַׁתַּנִי</p>

<p>וּבְמוֹתְךָ אָרְחוֹת אַל-מָוֶת לִמַּדְתַּנִי,</p>

<p>בֶּאֱמֹר אֵלַי לִבּי: אֵיכָה זֶה כַּבִּיר רוּחַ</p>

<p>יַעַל בַּתֹּהוּ אוֹ בֵּין הָרְפָאִים יָנוּחַ?</p>

<p>וּבשְׁאָר רוּחַ אָדָם עוֹד יוֹתֵר הֶאֱמַנְתִּי –</p>

<p>גַּם אָנֹכִי עַל מוֹתְךָ בָּכִיתִי קוֹנַנְתִּי,</p>

<p>וּמַעְיְנוֹת דִּמְעוֹתַי עֲדֶנָּה לֹא הוֹבַשְׁתִּי,</p>

<p>עַד כִּי גַּם הַיּוֹם מִנְחָתִי זֹאת לָךְ הִגַּשְׁתִּי,</p>

<p>בָּהּ אֵת לָמַדְתִּי מִמְּךָ אוֹרֶה אֶל כָּל גָּבֵר:</p>

<p>כִּי יֵשׁ אַחֲרִית לָאָדָם מֵעֵבֶר לַקָּבֶר!!</p>

<p>לָךָ הוּא וּלְךַ הֲבֵאתִיו הוֹאִילָה וּרְצֵנִי</p>

<p>וּבְאֵיתָן מוֹשָׁבֶךָ אַל נָא תִּשְׁכָּחֵנִי,</p>

<p>וּמָקוֹם לִי הָכֵן שָׁם לִימִינְךָ לָנוּחַ</p>

<p>עֵת אָבֹא אֵלֶיךָ, עֵת גַּם יוֹמִי יָפוּחַ.
<br></p>
</blockquote>

<p>**
<br></p>

<blockquote>
<p>בֵּין טוּרֵי עֲרָבִים הִתְנַהֵל שֶׁפִי</p>

<p>בַהֲמֻלָּה רַכָּה</p>

<p>כִּתְפִלָּה זַכָּה</p>

<p>מִיכַל מַיִם כִּבְדֹלַח אין בָּם דֹּפִי.</p>

<p>וַיְהִי הַיּוֹם וּבְעֶצֶם הַצָּהֳרַיִם</p>

<p>וַתְּלַהֵט הַשֶּׁמֶשׁ עַל חוּג שָׁמַיִם</p>

<p>כַּתַּנוּר בֹּעֵר, כִּיקוֹד אֵשׁ בַּזֶּפֶת.</p>

<p>מִיכַל הַמַּיִם הֻכָּה בַּשַּׁחֶפֶת</p>

<p>וּמְקוֹרוֹ יָבֵשׁ וּמֵימָיו נִכְזָבוּ.</p>

<p>הוֹי – בָּכוּ הָעֲרָבִים עָלָיו נִצָּבוּ –</p>

<p>מֵי מַעְיַן חַיֵּינוּ דָלְלוּ חָרָבוּ,</p>

<p>לֹא עוֹד יָשׁוּב הֲלֹם לִשְׁטוֹף קִרְבֵּנוּ</p>

<p>וּמֵי מָלֵא לֹא עוֹד יִמָּצוּ לָנוּ;</p>

<p>בַּתֹּהוּ עָלָה וַיֹּאבַד לָנֶצַח. –</p>

<p>&quot;הַס, מַרְגִּיזֵי אֵל, הַסּוּ, עַזֵּי-מֶצַח!</p>

<p>– הַהֲדַסִּים בַּמְּצֻלָּה עָנוּ אוֹתָמוֹ –</p>

<p>הֲטֶרֶם תֵּדְעוּ כִּי בַעֲלִילוֹת אֱלוֹהַּ</p>

<p>אֵין אָבְדַן נֵצַח – כִּי טוֹבוֹת כֻּלָּמוֹ;</p>

<p>מֶה גַּם מַעְיָן זַךְ כַּכֶּסֶף לַטֹהַר,</p>

<p>הַהוּא יֶחֱרַב לָעַד, יִמַּל בַּנֹּעַר?</p>

<p>וּבְיָבְשׁוֹ רֶגַע מַה-זֶה תַּרְבּוּ נֹהַּ</p>

<p>וּתְכַחֲשׁוּ כָּל אַחֲרִית, תֹּאבַד מִכֶּם תּוֹחֶלֶת?</p>

<p>הֵן קַרְנֵי הַחַרְסָה יָנְקוּ הַמַּיִם</p>

<p>וּבֶעָבִים קַלִּים הֶעֱלוּם הַשָּׁמַיִם,</p>

<p>אַךְ עַתָּה יָבֹאוּ לָנוּ כַּגֶּשֶׁם;</p>

<p>על שִּׁנֵּי כָל עָלֶה, עַל רֹאשׁ כָּל שִׁבֹּלֶת,</p>

<p>יַזְהִיּרוּ נִטְפֵי חֵן כִּבְדֹלַח וָלֶשֶׁם</p>

<p>נִטְפֵי הַמִּיכַל הֵם מֵעָל יָזוּבוּ</p>

<p>וּמֵרֵיחַ מֵימָיו גַּם אַתֶּם תָּנוּבוּ.</p>

<p>גַּם יָבֹא יוֹם וּכְמִקֶּדֶם קַדְמָתוֹ</p>

<p>יָשׁוּב הַמִּיכַל לַאֲפִיק אַשֵׁדָתוֹ,</p>

<p>עֵת יָשׁוּב הָאָבִיב חַדֵּשׁ אֲדָמָה</p>

<p>וּבְאַף נוֹבְלִים יִפַּח רוּחַ וּנְשָׁמָה.
<br></p>
</blockquote>

<div class="footnotes">
<hr />
<ol>

<li id="fn:1">
<p>אבי המנוח התכַּנָה <strong>אדם</strong> ואחיו נקרא <strong>אריה</strong> <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4695">https://benyehuda.org/read/4695</a></div></body></html>