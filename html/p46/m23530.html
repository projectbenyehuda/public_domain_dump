<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עַל מָה רָגְזָה הָאָרֶץ?</title>
	<meta name="author" content="יהודה ליב גורדון"/>
</head>
<body>

<blockquote>
<br />
</blockquote>

<blockquote>
<p>צִיּוֹן בַּמָּצוֹר סֹגֶרֶת וּמְסֻגֶרֶת –</p>

<p>אַרִיסְטֶבְּלוֹס עִם הֻרְקָנוֹס יִתְנַגֵּחַ.</p>

<p>הוּסַר הַתָּמִיד, בָּטְלָה הַמִּשְׁמֶרֶת,</p>

<p>אֵין צֹאן וּבָקָר לַעֲלוֹת בַּמִּזְבֵּחַ;</p>

<p>רַק בִּכְבֵדוּת רַבָּה וּבְהוֹן יָקָר</p>

<p>יִמְצְאוּ מֵאֵת צָרֵיהֶם צֹאן וּבָקָר,</p>

<p>בְּהוֹרִידָם לָהֶם בַּשַּׁרְשֶׁרֶת</p>

<p>קֻפָּה מְלֵאָה דִינָרִים</p>

<p>וְהֵם יַעֲלוּ קֻפָּה אַחֶרֶת</p>

<p>מְלֵאָה כְבָשִׂים וּפָרִים.</p>

<p>וַיְהִי הַיּוֹם וַיִּתְנַכְּלוּ הַצָּרִים</p>

<p>לַעֲשׂוֹת תֹּעָה לַנְּצוּרִים בַּקֶרֶת</p>

<p>וּלְעֵת עֶרֶב כְּבוֹא הַחַרְסָה</p>

<p>הֶעֱלוּ בִּמְקוֹם בְּהֵמָה כְּשֵׁרָה</p>

<p>בְּהֵמָה מַפְרֶסֶת פַּרְסָה</p>

<p>וּבִלְתִּי מַעֲלַת גֵּרָה.</p>

<p>וּלְעַוֵּר לַשֹּׁמְרִים עֵינֵיהֶם</p>

<p>מֵרְאוֹת אֶת אֲשֶׁר לִפְנֵיהֶם</p>

<p>בַּעֲבֹתִים וּפְרָחִים אֲסָרוּהָ</p>

<p>וּבַעֲבֹתוֹת זָהָב עִטְּרוּהָ</p>

<p>וַיִּרְחָצוּהָ מִצֹּאָתָהּ</p>

<p>לִבְלִי תַעַל צַחֲנָתָהּ.</p>

<br />
</blockquote>

<blockquote>
<p>אוּלָם אַךְ הַצֵּג הִצִּיגָה פַּרְסָה</p>

<p>הַבְּהֵמָה עַל גַּג הַחוֹמָה</p>

<p>רָגְזָה הָאָרֶץ מִמְּקוֹמָהּ</p>

<p>אַרְבַּע מֵאוֹת פַּרְסָה.</p>

<p>וַתְּהִי צְעָקָה בִּירוּשָׁלַיִם</p>

<p>וְחַלְחָלָה בְּכָל מָתְנַיִם.</p>

<p>יוֹשְׁבֵי הָעִיר זָעוּ,</p>

<p>הִתְעַוְּתוּ אַנְשֵׁי הֶחָיִל,</p>

<p>וּגְדוּדִים יַחְדָּו בָּאוּ</p>

<p>וּבְקוֹל חֲרָדָה קָרָאוּ:</p>
</blockquote>

<blockquote>
<p>״שׁוֹמֵר מַה־מִּלָּיִל?!״</p>
</blockquote>

<blockquote>
<p>וַיִּשְׁמְעוּ אֶת־קוֹל־הַשּׁוֹמֵר</p>

<p>דֹּבֵר מִן הַחוֹמָה מֵעָל</p>

<p>אֶל בַּעַל־חַי רֹבֵץ בַּסָּל</p>

<p>הַתָּלוּי מִתַּחַת – וְאוֹמֵר:</p>

<p>אֱלֹהֵי יִשְׁעִי</p>

<p>יִשָּׂא לְפִשְׁעִי!</p>

<p>אִם גַּם אֵין קָרְבָּן לְיוֹם חַגֵּנוּ</p>

<p>אוֹתְךָ לֹא אָבִיא בֵּית אֱלֹהֵינוּ;</p>

<p>אַף כִּי רֻחַצְתָּ לְמִשְׁעִי</p>

<p>וּבְזָהָב צִפּוּ פָנֶיךָ</p>

<p>כְּרֵיחֲךָ אָז רֵיחֲךָ עָתָּה</p>

<p>וּבוֹ אַכִּירְךָ מִי וּמָה אָתָּה,</p>

<p>כִּי – חֲזִיר הָיִיתָ וַחֲזִיר הִנֶּךָּ.</p>

<br />
</blockquote>

<blockquote>
<p>וַיֵּדַע כָּל יִשְׂרָאֵל מִדָּן עַד בְּאֵר שֶׁבַע</p>

<p>עַל מָה הָאָרֶץ רֹעֶדֶת, נֶעְכֶּרֶת,</p>

<p>לֹא כִי נִשְׁתַּנּוּ עֲלֵיהֶם סִדְרֵי הַטֶּבַע</p>

<p>אַךְ יַעַן עָלָה חֲזִיר עַל גַּפֵּי קֶרֶת.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/23530">https://benyehuda.org/read/23530</a></div></body></html>