<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַפֶּה שֶׁאָסַר הוּא הַפֶּה שֶׁהִתִּיר</title>
	<meta name="author" content="יהודה ליב גורדון"/>
</head>
<body>

<p>פרתו של הרב – מותר (אמרי אינשי)</p>

<blockquote>
<br />
</blockquote>

<blockquote>
<p>״רַבִּי, שַׁעֲרוּרָה בְּיִשְׁרָאֵל נֶעֱשָׂתָה,</p>

<p>נַעַר שׁוֹבֵב חִלֵּל שַׁבָּת בְּיָד רָמָה״.</p>

<p>– מֶה עָשָׂה, הַגִּידוּ לִי, מַה־נִּהְיָתָה?״ –</p>

<p>״הָאִשָּׁה הָעוֹמֶדֶת שָׁמָּה</p>

<p>רָאַתְהוּ בְּלֶכְתָּהּ מִבֵּין מַשְׁאַבִּים</p>

<p>נוֹשֵׂא מוֹרֶה שָׁעוֹת בִּרְשׁוּת הָרַבִּים״.</p>

<p>– מוֹרֶה שָׁעוֹת כֶּלִי הוּא, וּבְהוֹצָאָה</p>

<p>אָסוּר אִסּוּר גָּמוּר –</p>
</blockquote>

<blockquote>
<p>(פָּסַק הָרַב, הוּא גַּם מוֹרֶה־הוֹרָאָה),</p>
</blockquote>

<blockquote>
<p>הַמּוֹצִיאוֹ יֵעָנֵשׁ עֹנֶשׁ חָמוּר</p>

<p>וִיהִי מוֹפֵת לִצְעִירֵי הַיָּמִים</p>

<p>לִבְלִי יַעַבְרוּ עַל דִּבְרֵי חֲכָמִים.</p>

<p>מַהֲרוּ, הַשַּׁמָּשִׁים, בַּקְּשׁוּהוּ,</p>

<p>תִּפְשׂוּהוּ,</p>

<p>אֵלַי הֲבִיאוּהוּ.</p>

<p>וַיְמַהֲרוּ הַשַּׁמָּשִׁים וַיָּרוּצוּ</p>

<p>וַיָּפוּצוּ</p>

<p>וּמְלַמֵּד אֶחָד תְּפָשׂוֹ וַיְבִיאֵהוּ,</p>

<p>וַיַּבֵּט הָרַב וַיִּרְאֵהוּ</p>

<p>אֶת הַפּוֹשֵׁעַ כִּי בְנוֹ הִנֵּהוּ,</p>

<p>וַיֵּהָפֵךְ לִבּוֹ וַיַּעֲבֹר זַעֲמוֹ,</p>

<p>וַיַּחְלֵק אֶת זְקָנוֹ וַיְשַׁנֶּה טַעֲמוֹ:</p>

<p>״אִיתֵּימָא אִפְּכָא? מוֹרֶה־שָׁעָה</p>

<p>תַּכְשִׁיט הוּא וּמֻתָּר בְּהוֹצָאָה,</p>

<p>וּבִזְמַן הַזֶּה לֶיכָּא רְשׁוּת הָרַבִּים,</p>

<p>כֻּלָּם כַּרְמְלִית לְמִעוּט עוֹבְרִים וְשָׁבִים״.</p>

<p>וּבְכֵן יָצָא בֶּן הָרַב נָקִי,</p>

<p>יַעַן כִּי אָבִיו הָיָה חָרִיף וּבָקִי,</p>

<p>וַיֵּדַע לַהֲפֹךְ דִּבְרֵי אֱלֹהִים חַיִּים</p>

<p>כַּהֲפֹךְ אִישׁ נַעֲלוֹ עַל הָרַגְלַיִם.</p>

<br />
</blockquote>

<blockquote>
<p>לוּלֵא הָיָה <strong>מְלַמֵּד</strong> הַשַּׁמָּשׁ שֶׁמְּצָאָהוּ,</p>

<p>כִּי אָז מֵרֹאשׁ אֶל אָבִיו לֹא הֱבִיאָהוּ!</p>

<p>הֲטֶרֶם יֵדַע כִּי אֵצֶל הָרַבָּנִים</p>

<p>הַתּוֹרָה נִשְׁמַעַת לְכַמָּה פָנִים?</p>

<p>הַקּוֹרָה בֵּין עֵינֵינוּ</p>

<p>קִסֵּם הוּא לָהֶם לַחֲצוֹץ שִׁנֵּיהֶם;</p>

<p>הָאָסוּר לָנוּ וּלְבָנֵינוּ</p>

<p>מֻתָּר לָהֶם וְלִבְנֵיהֶם.</p>

<p>הַגָּאוֹן רַב יָקֶה מִקַּ״ק חֲוִילָה</p>

<p>בַּעֲוֹנֵינוּ הָרַבִּים מִתְרַשֵּׁל בִּתְפִלָּה,</p>

<p>וּמַה־יֹּאמְרוּ הַבְּרִיּוֹת? ״זוּ כֹחוֹ!</p>

<p>לֹא יִתְפַּלֵּל כִּי יֵשׁ לוֹ מַזִּיק בְּמֹחוֹ״.</p>

<p>בַּחֲצַר־סוּסָה אָסַר רַבִּי יִשְׁמָעֵאל</p>

<p>אֶתְרוֹגֵי אֶרֶץ יִשְׁרָאֵל,</p>

<p>בִּשְׁבִיל מַה? – בִּשְׁבִיל שֶׁדּוֹדוֹ וּמְסָרְפוֹ</p>

<p>יִסְחַר בְּאֶתְרוֹגֵי קָרְפוֹ;</p>

<p>חֲתַן הַמָּאוֹר הַגָּדוֹל רַב פֶּסַח</p>

<p>לוֹקֵחַ רִבִּית חֲמִשִּׁים מִמֵּאָה זְקוּקִים,</p>

<p>וּבְעִיר גַּמְלָא אֲסוּרִים כָּל הַיֵּינוֹת לְפֶסַח</p>

<p>כִּי בַּת הָרַב סוֹחֶרֶת בְּיֵין צִמּוּקִים.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/23508">https://benyehuda.org/read/23508</a></div></body></html>