<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>המחזה: [אור גדול. יבא רוח משה,]</title>
	<meta name="author" content="יהודה ליב גורדון"/>
</head>
<body>

<p>אור גדול. יבא רוח משה, שלמה, שמשון ור' יהודה הלוי, ובראשם השפה העבריה.</p>

<blockquote>
<br />
</blockquote>

<p><strong>כֻּלָּם:</strong> במקהלה)</p>

<blockquote>
<p>נִצַּחְתָּ, אָחִינוּ, נִצַּחְתָּ נִצַּחְתָּ!!</p>
</blockquote>

<p><strong>העלם:</strong> (יביט בפני משה ויסתיר חיש את פניו)</p>

<blockquote>
<p>הָהּ, מִי זֶה בָּא אֵלַי הֲלוֹם בַּקֶּבֶר?</p>

<p>מַה־נּוֹרָאָה הַתְּמוּנָה שָׁם מִנֶּגֶד!</p>

<p>סָבִיב לָהּ כַּכַּרְכֹּב קַרְנַיִם אֹרוּ</p>

<p>כִּדְמוּת קַרְנֵי שֶׁמֶשׁ בִּשְׁמֵי צָהֳרָיִם –</p>

<p>הֲגַם בִּמְעוּף שַׁחַת שֶׁמֶשׁ זוֹרַחַת?</p>

<p>וּמִי שָׁם לִימִינָהּ לָבֵשׁ גֵּאוּת מֶלֶךְ</p>

<p>אוֹר חָכְמָה וָחֵקֶר פָּנָיו יַגִּיהַּ?</p>

<p>הַשְּׁלִישִׁי עַל יָדוֹ עֵינַי תֶּחֱזֶינָה:</p>

<p>תַּבְנִית הַגְּבוּרָה, סֵמֶל כֹּחַ גֶּבֶר,</p>

<p>בָּרָק מַבָּטוֹ וּבְאֶגְרוֹפוֹ רָעַם,</p>

<p>קִנְאָה יָעַט, נָקָם אֵזוֹר מָתְנֵיהוּ;</p>

<p>וָזֶה הַרְבִיעִי – הוֹי מַחֲזֵה מִפְלֶצֶת!</p>

<p>מוּמָת בִּידֵי הוֹרֵג לֹא מוֹת כָּל גֶּבֶר,</p>

<p>פָּנָיו וּשְׂעָרוֹ בַּמָּוֶת נִפְרָעוּ</p>

<p>פִּיו סָגוּר וּלְבָבוֹ כַּפֶּה פָּתוּחַ</p>

<p>מִפִּצְעוֹ זָבוּ דָּמָיו וַיִּיבָשׁוּ;</p>

<p>וּמִי הַחֲמִישִׁית בֵּינֵימוֹ נִשְׁקֶפֶת</p>

<p>אִשָּׁה עֲדִינָה וּכְפוּפָָה מִזֹּקֶן</p>

<p>פָּנֶיהָ קֻמְּטוּ מִתּוּגָה וָאֵבֶל</p>

<p>עֵינֶיהָ נָמַקּוּ מֵהַרְבּוֹת בֶּכִי</p>

<p>פַּךְ שֶׁמֶן שָׂשׂוֹן בִּימִינָהּ אוֹחֶזֶת</p>

<p>לַחֲבוֹשׁ לִשְׁבוּרֵי לֵב לִגְהוֹת כָּל פַָּצַע?</p>

<p>יַלְדֵי אֵל כֻּלָּם מִמְּרוֹמֵי גָבֹהַּ</p>

<p>אוֹיָה לִי אִישׁ נֶאֱלָח עָפָר וָאֵפֶר</p>

<p>כִּי תַבְנִיתָם רָאִיתִי לֳעֵינָיִם.</p>
</blockquote>

<p><strong>השפה העבריה</strong> (נגשת אליו ומרימה ראשו בשתי ידיה)</p>

<blockquote>
<p>הַכִּירֵנִי נָא, בֵּן יַקִּיר, הַכִּירָה!</p>

<p>אִמְךָ אָנִי – הַשָּׂפָה הָעִבְרִיָּה,</p>

<p>עַל חֵיקִי הִתְעַלַּסְתָּ כָּל חַיּיֶךָ</p>

<p>לִי רוּחֲךָ נָשָׂאתָ, לִי תַּאֲוַת נָפֶשׁ;</p>

<p>וַאֲנִי מִבְּלִי הֵרָאוֹת לָךְ לַעַיִן</p>

<p>מִשֹּׁד נִחֻמִּים נֹחַם הֵינַקְתִּיךָ.</p>

<p>הַכֵּר בֵּן יַקִּיר אֶת אִמְךָ הַכִּירָה!</p>

<p>גַּם אֵם כָּל אַחֶיךָ הֲלֹא הִנֵּנִי</p>

<p>אֵם כָּל גֹּלֵי צִיּוֹן וִירוּשָׁלָיִם:</p>

<p>מֵעָקַת אוֹיֵב כִּי תִקְצַר רוּחָמוֹ</p>

<p>נֵטֶל הַחַיִּים כִּי יִכְבַּד עָלֵימוֹ</p>

<p>אַךְ לִי יִשְּׂאוּ עַיִן, בִּי יִתְאַמָּצוּ:</p>

<p>וַאֲנִי אַט אֶל כֻּלָּם כַּנָּהָר יֶשַׁע</p>

<p>אֲקוֹמֵם עֲדָתָם אַאַזְּרֵם חָיִל.</p>

<p>פֹּה רוּחוֹת אֵלֶּה עַל יָדִי הַכִּירָה</p>

<p>כָּל עוֹדְךָ בַּחַיִּים עִמָּם שׂוֹחַחְתָּ:</p>

<p>זֶה מֹשֶׁה עַמִּי וּמְחוֹקֵק דָּת לָמוֹ</p>

<p>אֲבִי הַנְּבִיאִים רֹאשׁ כָּל אַנְשֵׁי רוּחַ</p>

<p>וּשְׁמוֹ הַגָּדוֹל עַד תַּכְלִית אוֹר יָאֶר;</p>

<p>וּשְׁלֹמֹה כִּשְׁלֹמֹה יָרַד עָדֶיךָ</p>

<p>כִּי שָׁקַט בּוֹ רוּחוֹ, שָׁב לִימֵי נֹעַר</p>

<p>אַחֲרֵי עָמְדוֹ וַיַּקְשֵׁב סוֹד אֱלֹהַּ</p>

<p>וַיִּמְצָא פֵּשֶׁר לִשְׁאֵלוֹת הַשָּׂפֶק.</p>

<p>גַּם שִׁמְשׁוֹן גִּבּוֹרְךָ הִנּוֹ אִתָּנוּ</p>

<p>וִיהוּדָה הַלֵּוִי הָאַחֲרוֹן בָּמוֹ</p>

<p>הַמְּחוֹנֵן הֲרִיסוּת אֶרֶץ הַצֶּבִי</p>

<p>וּבִדְמֵי לִבּוֹ כִּי זֹרְמוּ כַּמַּיִם</p>

<p>טִהֵר עֲפָרָהּ וַיְקַדְּשֶׁהָ שֶׁבַע.</p>

<p>הַכֵּר כֻּלָּהַם בֵּן יַקִּיר הַכִּירָה</p>

<p>כָּל עוֹדְךָ בַּחַיִּים עִמָּם שׂוֹחַחְתָּ</p>

<p>הֵם בָּאוּ לִפְדֹות מִשַּׁחַת נַפְשֶׁךָ.</p>
</blockquote>

<p><strong>העלם:</strong> (יניח ראשו על חיקה).</p>

<blockquote>
<p>הָהּ אֵם עֲדִינָה, הַאוֹתָךְ אַבִּיטָה?</p>

<p>הַאוֹתְךָ מֹשֶׁה אִישׁ הָאֱלֹהִים אָחַז?</p>

<p>וּשְׁלֹמֹה גַּם אַתָּה בִּישֻׁרוּן מֶלֶךְ</p>

<p>גַּם שִׁמְשׁוֹן וִיהוּדָה אִתְּכֶם נוֹעָדוּ!!</p>

<p>הֶאָח, רַק לִרְאוֹתְכֶם לוּ הֲלוֹם בָּאתִי</p>

<p>דֵּי שָׂכָר לִי עַל כָּל חַבְלֵי הַמָּוֶת.</p>
</blockquote>

<p><strong>כלם</strong> (במקהלה)</p>

<blockquote>
<p>אִתְּךָ מִיכָה נַחְנוּ, אִתָּנוּ תֶּהִי</p>

<p>אִתָּנוּ גַּם תַּעַל לִמְקוֹר אוֹר נֵצַח;</p>

<p>שָׁם תִּשְׁכַּח כָּל מַדְוֶה כָּל צַר וָנֶהִי</p>

<p>שָׁם תַּעֲנוֹד זֵּר מֹר וּצְנִיף אוֹר עַל מֵצַח.</p>

<p>מָסַךְ הַבְּרִיאָה יוּרָם אֶל עֵינֶיךָ</p>

<p>כָּל סָפוּן כָּל טָמוּן חִידוֹת אֵין חֵקֶר</p>

<p>מִנְּעִימוֹת עוֹלָמִים תִּשְׂבַּע נַפְשֶׁךָ</p>

<p>בִּמְרוֹם תֵּבֵל תָּשִׁיר בֵּין כּוֹכְבֵי בֹּקֶר.</p>
</blockquote>

<p><strong>השפה העבריה:</strong></p>

<p>(לוקחת קרן אחד מקרני אור פני משה ועונדת אותו עטרה לראש העלם)</p>

<blockquote>
<p>מִקֶּרֶן אוֹר זֶה פָּנֶיךָ יָהֵלּוּ</p>

<p>וּכְשֵׁם כָּל הַגְּדוֹלִים בִּבְנֵי עַמֶּךָ</p>

<p>שִׁמְךָ מִיכָה יוֹסֵף לַעֲדֵי עַד יֶחִי!</p>

<p>שָׁם – בִּדְבִיר אַלְמָוֶת עַל לוּחַ שַׁיִשׁ</p>

<p>נָקִי וָזַךְ כִּדְמוּת נַפְשְׁךָ קִרְבֶּךָ</p>

<p>שָׁם אֶצְבָּעִי אָנִי שִׁמְךָ חָרָתָה;</p>

<p>כִּי יָבֹא יוֹם וּבָנִים יִוָּלֵדוּ</p>

<p>בִּזְרֹעַ וּבְלֹא לֵב וָלֵב יַעְדֹּרוּ</p>

<p>לָקִים הֲרִיסוּתַי לִגְדוֹר כָּל פָּרֶץ</p>

<p>וּשְׁמוֹת אֳמוּנַי יַחַד יִפָּקֵדוּ –</p>

<p>אָז לֵב לַלֵּב יַגִּיד פֶּה לָפֶה יַבִּיעַ:</p>

<p>&#8220;וּמִיכָה יוֹסֵף הָאֶחָד בָּהֵמָה&#8221;!</p>
</blockquote>

<p><strong>כלם</strong> (במקהלה)</p>

<blockquote>
<p>עֲזָב־נָא בֶּן־אָדָם עֲזוֹב הָאָרֶץ</p>

<p>קֵן קִנִּים וָהֶגֶה וּמְקוֹר כָּל קָרֶץ,</p>

<p>לִמְקוֹר זִמְרָה תַּעַל – שָׁם בִּשְׁמֵי מַעֲלָה</p>

<p>תִּחְיֶה בֶּן־חַיִּים עַד דֹּר דֹּרִים סֶלָּה.</p>
</blockquote>

<p>לוקחים אותו על זרועותיהם; עב ערפל יורד ומְחַתֵּל אותם והמה עולים בענן השמים.</p>

<blockquote>
<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/45666">https://benyehuda.org/read/45666</a></div></body></html>