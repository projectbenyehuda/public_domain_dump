<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נָחָשׁ מְרַקֵּד</title>
	<meta name="author" content="יהודה ליב גורדון"/>
</head>
<body>

<blockquote>
<br />
</blockquote>

<blockquote>
<p>בִּנְאוֹת אֶרֶץ הֹדּוּ מִזְרַח הַשָּׁמֶשׁ</p>

<p>(שָׁם בִּיקַר הוֹדוֹ הַשּׁוֹשָׁן פּוֹרֵחַ,</p>

<p>שָׁם נֵרְדְּ מוֹר וּלְבוֹנָה יָפִיצוּ רֵיחַ,</p>

<p>וּבְסֵתֶר קְנֵי בֶשֶׂם, בֵּין פִּרְחֵי חֵן מִתָּחַת,</p>

<p>יִזְחַל נָחָשׁ שָׂרָף, יִרְמֹשׂ כָּל רָמֶשׂ),</p>

<p>שָׁם עֵדָה רַבָּה יוֹם אֶחָד נִקְהָלָה</p>

<p>לִרְאוֹת בִּשְׂחוֹק נָחָשׁ הַמְּרַקֵּד בַּצַּלָּחַת,</p>

<p>הֹדִּי אֶחָד עָמַד תּוֹךְ הַמַּעְגָּלָה</p>

<p>וּבְיָדוֹ הַנְּטוּיָה</p>

<p>צַלַּחַת כְּסוּיָה,</p>

<p>עַל יָדוֹ עָמְדוּ שְׁנַיִם</p>

<p>הַמְּנַגְּנִים בִּמְצִלְתַּיִם;</p>

<p>וּבְהָחֵל מַנְגִּינָתָם פַּעַם אַחַת</p>

<p>הֵרִים הַמְּנַחֵשׁ מִכְסֵה הַצַּלָּחַת</p>

<p>וַיְזַנֵּק מִתּוֹכָהּ נָחָשׁ צָבוּעַ,</p>

<p>וַיִּצְנֹף גֵּווֹ וַיָּחֶל לָנוּעַ,</p>

<p>וַיְרַקֵּד בְּדַעַת וּבְבִינָה</p>

<p>עַל פִּי מִדּוֹת הַמַּנְגִּינָה.</p>

<p>וּקְהַל הָרֹאִים יִתְעַנְּגוּ יִשְׂחָקוּ,</p>

<p>לִקְרֹב לָגֶשֶׁת אִישׁ אָחִיו יִדְחָקוּ,</p>

<p>נָטוּ גָּרוֹן, עַל בְּהֹנוֹת רַגְלֵיהֶם קָמוּ</p>

<p>וּפְנֵיהֶם הַחוּמִים קָרְנוּ מִנָּחַת.</p>

<p>אַךְ רֶגַע אֶחָד הַמְּנַגְּנִים דָּמוּ</p>

<p>וְהַמְּנַחֵשׁ לֹא מִהֵר כַּסּוֹת הַצַּלָּחַת</p>

<p>וַיְזַנֵּק הַנָּחָשׁ כַּחֵץ מִקֶּשֶׁת</p>

<p>וַיִּשֹּׁךְ הָאֲנָשִׁים שֶׁקָּרְבוּ לָגֶשֶׁת.</p>

<br />
</blockquote>

<blockquote>
<p>וּבְרֹאשָׁם דָּמָם! כִּי הֶאֱמִינוּ בַּנְּחָשִׁים</p>

<p>הַמְּרַקְּדִים כָּאֲנָשִׁים.</p>

<p>לֹא הַדַּעַת לִרְקוֹד וּלְהַחֲוֵי קִידוֹת</p>

<p>הִיא רֵאשִׁית חָכְמָה, תַּכְלִית הַהַשְׂכָּלָה;</p>

<p>מִבְּלִי לֵב טוֹב, מִבְּלִי תֻמַּת הַמִּידוֹת,</p>

<p>הַדַּעַת לָאָדָם מָוֶת וּמַפָּלָה.</p>

<p>מַה־יִּתְרוֹן אִם תִּנָּתֶן</p>

<p>דֵּעָה וְהַשְׂכֵּל לַפָּתֶן</p>

<p>אִם לִרְקוֹד וּלְהִלָּפֵת יַפְלִיאוּ;</p>

<p>כָּל עוֹד טִבְעָם לֹא הֶחֱלִיפוּ,</p>

<p>כָּל עוֹד אַרְסָם לֹא הֵקִיאוּ,</p>

<p>רַק כֹּחַ לַעֲשׂוֹת רָע יוֹסִיפוּ.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/23514">https://benyehuda.org/read/23514</a></div></body></html>