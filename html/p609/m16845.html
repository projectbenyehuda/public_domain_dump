<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[הֵחָצוּ — אֲנִי מוּבָל לְגַרְדּוֹם]</title>
	<meta name="author" content="יהודה קרני"/>
</head>
<body>

<blockquote>
<p>הֵחָצוּ —</p>

<p>אֲנִי מוּבָל לְגַרְדּוֹם.</p>

<p>וְהָיָה כִּי יַכֶּה הַטַּנְבּוּר הַגָּדוֹל מִלְּפָנַי,</p>

<p>וְחָרַד הָעָם עַל טַפּוֹ וְנָשָׁיו</p>

<p>לַחֲזוֹת בְּתַהֲלוּכַת יוֹם מוֹעֵד</p>

<p>וּבְהַדְרַת חַג עָנְשִׁי,</p>

<p>וְחָצוּ שַׁמָּשֵׁי סַנְהֶדְרִין אֶת־קְהַל הָאֲסַפְסוּף לְמוּלִי,</p>

<p>וּסְבוּאֵי יַיִן, מִתּוֹךְ גִּמְגּוּם שִׁכָּרוֹן, אֶגְרוֹפָם לְעֻמָּתִי יִשְׁלָחוּ,</p>

<p>וְחוֹבְשֵׁי בֵּית־מִדְרָשׁ עַל סַף בֵּית־הָאֱלֹהִים יַעֲמֹדוּ,</p>

<p>וְלִוָּה מַבָּטָם אֶת־צִלֲלֵי צְעָדַי הַבְּטוּחִים,</p>

<p>וּפִזֵּז תִּינוֹק בֵּית רַבּוֹ וְזָרַק בִּי אֶבֶן</p>

<p>וְשָׂחַק שְׂחוֹק תָּמִים,</p>

<p>וּלְשׁוֹן זְקֵנִים, הַהוֹלְכִים עַל מַקֵּל,</p>

<p>מִתּוֹךְ חֻרְבַּת שִׁנֵּיהֶם</p>

<p>וּסְדַק פִּי מַפַּלְתָּם,</p>

<p>תִּלְעַס וְתָקִיא אֶת־קִלְלַת בֵּן סוֹרֵר וּמוֹרֶה עַל רֹאשׁ,</p>

<p>וִידִידֵי נַפְשִׁי, אָהַבְתִּי, מֵעָלַי יִבָּדֵלוּ,</p>

<p>וְהִשְׁלִיכָה בְּחִירָתִי טַבַּעַת אֵרוּשַׂי לְרַגְלַי,</p>

<p>וּפִי נָבָל, בְּעָבְרוֹ, יִירַק אֶת־רֻקּוֹ בְּפָנַי —</p>

<p>אָז אֵדָע: רַק אַחַת עוֹד נִשְׁאֲרָה לִי בְּכָל־רַחֲבֵי
הָעוֹלָם,</p>

<p>שֶׁלֹּא גִדְּפָה אֶת־שְׁמִי,</p>

<p>וְלֵב אֶחָד יְרַחֵם בַּסֵּתֶר אֶת רֹאשִׁי הַמְקֻלָּל —</p>

<p>הֲלֹא הוּא לֵב אִמִּי הַשַּׁכּוּל.</p>

<p>וְכֹה אֹמַר בְּעָמְדִי לְגַרְדּוֹם:</p>

<p>סַנְהֶדְרִין,</p>

<p>אַתֶּם גִּלִּיתֶם רַק טֶפַח מִתְּהוֹמוֹת חֲטָאַי,</p>

<p>אוֹת אַחַת פֵּרַשְׁתֶּם מִמְּגִלַּת מְרִידָתִי,</p>

<p>וַתִּרְאוּ רַק גַּרְעִין מִזֶּרַע גַּרְעִינַי הַשְּׁחוֹרִים,</p>

<p>זָרַעְתִּי מְלֹא חָפְנַי בָּעוֹלָם.</p>

<p>וְהָיָה כִּי יְחַטְּטוּ הָעוֹרְבִים אֶת־פִּגְרֵי עַצְמוֹתַי —</p>

<p>אָז יַעֲלֶה הַזֶּרַע זָרַעְתִּי, וְעָשָׂה נִצָּנִים מִתַּחַת הַשֶּׁמֶשׁ,</p>

<p>וְהֵצִיצָה נִשְׁמָתִי מִבֵּין עוֹרְקֵי כָּל־גִּבְעֹל,</p>

<p>וְקָצַר הַקּוֹצֵר,</p>

<p>וְאָפָה הַנַּחְתּוֹם,</p>

<p>וְאָכַל הָאוֹכֵל —</p>

<p>וּפָשָׂה הַנֶּגַע בְּכָל־לֵב וּבְכָל־נָפֶשׁ.</p>

<p>אָז יִבְעַט הַיּוֹנֵק בִּשְׁדֵי אִמּוֹ וַחֲלָבָם,</p>

<p>וּבְטֶרֶם עוֹד יֵדַע קְרֹא אָבִיו וְאִמּוֹ</p>

<p>יָפֵר אֶת־בְּרִיתוֹ עִמָּכֶם,</p>

<p>וְכִי יִגְדַּל — וְעָמַד אַף הוּא לְמִשְׁפַּטְכֶם.</p>

<p>וְרַצְתֶּם לִמְקוֹם הַהֲרֵגָה,</p>

<p>וַחֲרַשְׁתֶּם בְּצִפָּרְנֵיכֶם אֶת־עֲפַר עַצְמוֹתַי,</p>

<p>וּבִקַּשְׁתֶּם לְהַחֲיוֹתֵנִי</p>

<p>וְשׁוּב לְהַעֲמִידֵנִי לְמִשְׁפַּטְכֶם —</p>

<p>וְעָנָה לָכֶם פִּי קַרְקָפִי הֶחָרֵב:</p>

<p>שׁוּבוּ לְמִקְדְּשֵׁיכֶם וּלְבָתֵּי־מְחוֹקְקֵיכֶם</p>

<p>וֵאלֹהֵיכֶם,</p>

<p>וְאֶת אֱלֹהֵיכֶם הַעֲמִידוּ לְגַרְדּוֹם,</p>

<p>אֲשֶׁר הֲקַמְתֶּם דּוֹר מוֹרְדִים וּבוֹגְדִים</p>

<p>וּבָנִים מְכַחֲשִׁים —</p>

<p>וַאֲנִי אֶת־עֲוֹנְכֶם נָשָׂאתִי.</p>

<p>וְאָמַרְתִּי גַּם זֹאת:</p>

<p>סַנְהֶדְרִין,</p>

<p>בָּגַדְתִּי בָּכֶם וּמָרַדְתִּי,</p>

<p>אַךְ בְּנַפְשִׁי אֲנִי לֹא בָגַדְתִּי.</p>

<p>וְלֵאלֹהֵי לִבִּי לֹא חָטָאתִי,</p>

<p>וְאֵשׁ זָרָה שֶׁיָּרְדָה עָלַי וּלְתוֹךְ נִשְׁמָתִי</p>

<p>קִבַּלְתִּי בְּיִרְאָה וָפַחַד,</p>

<p>כְּמוֹ שֶׁקִּבַּלְתֶּם אֶת־תּוֹרַת עַבְדוּתְכֶם,</p>

<p>וָאֶעֱבֹד אֱלֹהִים חֲדָשִׁים בִּנְפִילַת אַפַּיִם</p>

<p>וְעִנּוּיֵי הַנֶּפֶשׁ,</p>

<p>וָאַצְדִּיק קַרְדֻּמְכֶם עַל רֹאשִׁי,</p>

<p>אַךְ אַחַת לֹא אֶמְחַל —</p>

<p>כִּי יְרַקְתֶּם בְּפָנָי.</p>

<p>וְהָיָה כִּי יָנִיף הַתַּלְיָן קַרְדֻּמּוֹ,</p>

<p>וְתִנָּתֵק גֻּלְגָּלְתִּי מֵעָרְפִּי,</p>

<p>וְהִתְגַּלְגֵּל רֹאשׁ בּוֹגֵד לְרַגְלֵי אֲסַפְסוּף —</p>

<p>עוֹד אָשׁוּב וְאֶחְיֶה.</p>

<p>כִּי שׁוּב תִּפָּקַחְנָה שְׁתֵּי עֵינַי נֶגְדְּכֶם</p>

<p>וּכְפִתְחוֹ שֶׁל תְּהוֹם תִּפָּקַחְנָה,</p>

<p>וְהִבִּיטוּ בָּכֶם,</p>

<p>אַךְ תַּבֵּטְנָה בָּכֶם</p>

<p>וּבְכָל אֲשֶׁר תֵּלְכוּ — תֵּלֵךְ גֻּלְגָּלְתִּי אַחֲרֵיכֶם,</p>

<p>וּשְׁכַבְתֶּם לָנוּחַ — וַחֲלַמְתֶּם אֶת־רֹאשִׁי הַכָּרוּת,</p>

<p>וּרְבַב רֻקְּכֶם הַטָּמֵא יַעֲלֶה לִמְרַאֲשׁוֹתֵיכֶם,</p>

<p>וַחֲרַדְתֶּם עַל יַד פִּילַגְשֵׁיכֶם —</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/16845">https://benyehuda.org/read/16845</a></div></body></html>