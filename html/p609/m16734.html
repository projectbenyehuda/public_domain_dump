<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יְרוּשָׁלַיִם אֵינֶנָה עִיר...</title>
	<meta name="author" content="יהודה קרני"/>
</head>
<body>

<blockquote>
<p>יְרוּשָׁלַיִם אֵינֶנָּה עִיר בֶּעָרִים,</p>

<p>הִיא כְּלִיל עוֹלָמוֹת גְּלוּמִים</p>

<p>וְכָל הַגֵּיאָיוֹת וְהֶהָרִים</p>

<p>צוֹפְנִים אוֹצָרוֹת בְּלוּמִים</p>

<p>וְכָל הַשְּׂמָחוֹת וְהַיְגוֹנִים</p>

<p>בָּהֶם מְקֻפָּלִים וַחֲתוּמִים</p>

<p>עִם שַׁאֲגַת אֲרָיוֹת וְגַעְגּוּעֵי יוֹנִים,</p>

<p>וְכָל הָעֲתִידוֹת, חֲלוּמִים וְשֶׁאֵינָם חֲלוּמִים,</p>

<p>וְכָל חָזוֹן לַמּוֹעֵד</p>

<p>מְלַבְלְבִים בָּהֶם לְעוֹלָם וָעֵד.</p>

<p>כִּי הֵיכָן וְעַל אֵילוּ בָּמוֹת</p>

<p>נִשְּׂאוּ לֵאלֹהִים וְאָדָם תְּפִלּוֹת רָמוֹת</p>

<p>וְהִמְנוֹנוֹת נִשְׂגָּבִים</p>

<p>כְּמִתַּחַת שְׁמֵי יְרוּשָׁלַיִם הַנָּאוִים,</p>

<p>וְהֵיכָן נִתָּן לִטְעֹם</p>

<p>טַעַם חַיִּים וּמָוֶת וְרוֹמְמוּת הַהֲוָיָה</p>

<p>וְהֶבְדֵל בֵּין רוּם לִתְהוֹם,</p>

<p>בֵּין אֱמֶת לְשֶׁקֶר, בֵּין מְצִיאוּת לַהֲזָיָה</p>

<p>אִם לֹא בִּירוּשָׁלַיִם זוֹ</p>

<p>וּבְנוֹפָהּ עִם גִּלּוּיוֹ וְרִמְזוֹ.</p>

<p>וּפַעַם בָּכִיתִי רַב בֶּכֶה בְּעִיר זֹאת,</p>

<p>כִּי הִרְשֵׁיתִי יְגוֹנִי לְהִנָּגֵר פְּרַזוֹת,</p>

<p>וְהַבְּכִי הָיָה כָּל כָּך תְּהוֹמִי,</p>

<p>שֶׁבְּאֵיזֶה אֹרַח־פֶּלֶא פִּתְאוֹמִי</p>

<p>הָפַךְ לְשִׂמְחָה שֶׁלֹּא יָדַעְתִּי שַׁחְרָהּ</p>

<p>וּמַה זֹּה עוֹשָׂה,</p>

<p>יָדַעְתִּי רַק, כִּי יְרוּשָׁלַיִם הִגִּישָׁה לִי כּוֹסָהּ,</p>

<p>וָאֵשְׁתְּ מִמֶּנָּה עַד לְשָׁכְרָה;</p>

<p>וְלֹא הָיָה לִי כַּיּוֹם הַהוּא לְנֶחָמָה,</p>

<p>לִבְרָכָה וּלְיֶפַע</p>

<p>וְלִשְׁאָר הַחֲסָדִים עַל פְּנֵי הָאֲדָמָה</p>

<p>כְּמִקֶּרֶן שֶׁל שֶׁפַע.</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16734">https://benyehuda.org/read/16734</a></div></body></html>