<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[בִּשְׁלשִׁים וּשְׁתַּיִם לְחַיַּי]</title>
	<meta name="author" content="יהודה קרני"/>
</head>
<body>

<blockquote>
<p>בִּשְׁלֹשִׁים וּשְׁתַּיִם לְחַיַּי</p>

<p>כָּתַבְתִּי אֶת דִּבְרֵי הַמְּגִלָּה;</p>

<p>אַחֲרֵי שֶלִּבִּי תִּכַּנְתִּי,</p>

<p>וְנַפְשִי עַל אוֹרָהּ וְצִלָּהּ.</p>

<br />

<p>אַחֲרֵי שֶׁגַּרְתִּי מֶרְחַקִּים</p>

<p>וְשַׁבְתִּי אֶל קִנִּי חֲזָרָה</p>

<p>שַׁבְתִּי לְמַעַן לְהָחֵל</p>

<p>מֵחָדָשׁ אֶת חַיַּי בִּסְעָרָה.</p>

<br />

<p>הוֹי נָוִי, הַפִּנָּה הַקְּדוֹשָׁה.</p>

<p>מִי שָׁאַף רַק פַּעַם אֲוִירֵךְ –</p>

<p>הֲיוּכַל לָנוּחַ בַּנֵּכָר.</p>

<p>בַּנֵּכָר לֹא לָשִׁיר אֶת שִׁירֵךְ.</p>

<br />

<p>אֲרָצוֹת כַּבִּירוֹת עָבַרְתִּי,</p>

<p>מַמְלָכוֹת כִּמְגִלוֹת לִי שְׁטוּחוֹת –</p>

<p>הֲיֵשׁ כְּשָׁמַיִךְ בָּעוֹלָם,</p>

<p>וְאִם יֵש כִּמְנוּחָתֵךְ בַּמְנוּחוֹת!</p>

<br />

<p>הוֹי שֶׁמֶשׁ, הוֹי שֶׁמֶשׁ מַשְׁכִּירָה,</p>

<p>הוֹי יַמִּים וּנְחָלִים וּנְהָרוֹת;</p>

<p>הוֹי לֵילוֹת הַנֶּגֶב בַּתַּמּוּז</p>

<p>וּבְתִשְׁרֵי – כָּל סוּפוֹת וּסְעָרוֹת. –</p>

<br />

<p>מָה אַתֶּם מוּל סַעֲרוֹת הַנְּעוּרִים,</p>

<p>וּבָקְרֵי אָהֳלִי הַנָּאוֶה.</p>

<p>עִם שִׁכְרוֹת מִשְֹחֲקֵי הָעֶלֶם</p>

<p>עִם הַלְמוּת לְבָבוֹ הָרָוֶה.</p>

<br />

<p>הוֹי כַּמָּה אָהַבְתִּי בִּנְעוּרַי</p>

<p>חֲלִיפוֹת לַבְּקָרִים וּתְמוּרוֹת;</p>

<p>רַבּוֹת נִטַּשְׁטְשׁוּ פְּנֵיהֶן</p>

<p>רַבּוֹת בְּלִבִּי עוֹד שְׁמוּרוֹת.</p>

<br />

<p>עֵינַיִם וּקְוצֻּוֹת וּזְרוֹעוֹת,</p>

<p>וְנַעֲרָה וְנַעֲרָה – וְעִתָּהּ;</p>

<p>הוֹי יַמֵּי דְּגָנִיוֹת הַתְּכֵלֵת</p>

<p>בֵּין יָמִּים שֶל דָּגָן וְחִטָּה.</p>

<br />

<p>וְאַתֶּם, מַחֲבוֹאֵי הַיַּעַר.</p>

<p>מַה־יַעֲרֹג לִבִּי אֲלֵיכֶם;</p>

<p>יִסּוּרֵי הַנְּעוּרִים וְאָשְׁרָם –</p>

<p>אַיֵּכֶם, אַיֶּכֶם, אַיֵּכֶם!</p>

<br />

<p>וּבְכָל זֹאת כִּי שַׁבְתִּי עָדַיִךְ.</p>

<p>הוֹי, פִּנַּת הוֹרָתִי הַנְּעִימָה.</p>

<p>לֹא שָׁנִים עִמָּדֵךְ אֵשֵׁבָה,</p>

<p>כִּי נַפְשִׁי עִמָּדֵךְ לֹא תְּמִימָה.</p>

<br />

<p>הֲתֵדְעִי אֵיךְ בָּאתִי אֵלַיִךְ? –</p>

<p>בְּחֵיק אֲוִירוֹנִים דָּאִיתִי;</p>

<p>עִם צִפּוֹר שָׁמַיִם הִשְׁלַמְתִּי,</p>

<p>וְעִמָּהּ הֵפַרְתִּי אֶת בְּרִיתִי.</p>

<br />

<p>עִם צִפּוֹר שָׁמַיִם הִשְׁלַמְתִּי –</p>

<p>וְצִפּוֹר מִמֶּנִי בּוֹרַחַת,</p>

<p>וְהִנֵּה מִתַּחַת שָׁמַיִם</p>

<p>הֲוָיָה שֶל בַּרְזֶל צוֹרַחַת.</p>

<br />

<p>צִפּוֹר שֶל בַּרְזֶל בְּחֵיקָהּ</p>

<p>אֶת אַחַד הָעִבְרִים הִסְתִּירָה;</p>

<p>וָאֶדָא אֶל מִקְדַּשׁ נְעוּרַי</p>

<p>עַל כַּנְפֵי הַצִּפּוֹר הַשְֹּכִירָה.</p>

<br />

<p>הֲתִזְכֹּר, אֵימָתַי תָּלִיתִי</p>

<p>בְּמַסְמֵר אֶת נַרְתִּיק הַתְּפִלִּין.</p>

<p>וָאֶפְתַּח אֶת אֶשְׁנַב חַלּוֹנִי</p>

<p>וָאֶקְרַע מֵעָלָיו הַוִּילוֹן?</p>

<br />

<p>אוֹ שֶׁמָּא שְׁכַחְתַּנִי מִלִּבְּךָ.</p>

<p>וַתִּסְגֹּר מֵאַחֲרֵי דְּלָתָיִם,</p>

<p>וַתִּשְֹרֹף הַגֶּשֶׁר הַקָּטָן,</p>

<p>וַתִּקְרַע חֲבָלָיו לִקְרָעִים?</p>

<br />

<p>אִִם כָּךְ וְאִם כָּךְ – וְאָנֹכִי</p>

<p>עֲדֶן לֹא שָׁכַחְתִּי אֶת דְּמוּתְךָ.</p>

<p>אֶת מוּתִי חָלַמְתִּי לֹא אַחַת,</p>

<p>אַךְ לֹא חָלַמְתִּי אֶת מוּתְךָ.</p>

<br />

<p>אְֶמֶת, נִשְׁמָתִי הֶחֱלִידָה</p>

<p>וְעִמִּי הֵבֵאתִי מְאֵרָה,</p>

<p>כָּל אֶצְבַּע בִּי – חֶרֶט שֶל בַּרְזֶל,</p>

<p>כָּל שֵׁן בְּתוֹךְ פִּי – הִיא מְגֵרָה.</p>

<br />

<p>אֱמֶת, כִּי רֹאשִׁי יָם־לַהַב,</p>

<p>קַלַּחַת לֶהָבָה וּרְשָׁפִים;</p>

<p>גַּע בּוֹ – וּפָרַץ־פְּרָצִים,</p>

<p>וְעָפוּ כַּדּוּרִים וּשְֹרָפִים.</p>

<br />

<p>אַךְ בֵּין כָּתְלֵי לְבָבִי הֶחָרוּךְ,</p>

<p>וּבְעִמְקֵי נִשְׁמָתִי הַשְֹּרוּפָה,</p>

<p>יֶשְנָהּ עוֹד טִפָּה, לֹא חָרְבָה</p>

<p>וְעָמְדָה בִּשְֹרֵפַת הַתְּקוּפָה.</p>

<br />

<p>וּבְאֵגֶל הַמַּיִם הַזַּכִּים</p>

<p>רָחַצְתִּי אֶת בְּשָֹרִי לִפְעָמִים;</p>

<p>וְאַחֲרֵי הָרְחִיצָה רָאִיתִי</p>

<p>וְהִנֵּה אֲנִי יֶלֶד תָּמִים.</p>

<br />

<p>וּבְאֵגֶל הַמַּיִם הַזַּכִּים</p>

<p>נִשְׁתַּקְפָה לִי דְמוּתְךָ בַּלֵילוֹת;</p>

<p>וּבְמַאֲפֵל שָׁמַיִם עֲכוּרִים</p>

<p>לִי מִצְמְצָה רְצוּעַת הַתְּכֵלֶת.</p>

<br />

<p>לָכֵן אַל תִּירָא, אָהֳלִי,</p>

<p>לֹא בָּאתִי לְהַחֲרִיב שְׁאֵרִיתְךָ.</p>

<p>אָעוּף מֵעַל לְכַרְכֻּבְּךָ,</p>

<p>וּבְמַגַּע הַפֶּה לֹא אְַמִיתְךָ.</p>

<br />

<p>הַאֵין פִּירָמִידוֹת בַּמִּזְרָח? –</p>

<p>הֵן עֵדֵי עוֹלָמוֹת נֶחֱרָבִים;</p>

<p>תַּיָּרִים לְרַגְלָן יָנוּחוּ</p>

<p>הַהוֹלְכִים וּבָאִים וְשָׁבִים,</p>

<br />

<p>הִשָּׁאֵר גַּם אַתָּה בְּלִבִּי</p>

<p>לְזִכְרוֹן הַיָּמִים הַיְקָרִים,</p>

<p>סֵמֶל הַיַּלְדוּת הַתְּמִימָה</p>

<p>בֵּין סִמְלֵי הֲוָיַת הֶעָרִים.</p>

<br />

<p>רֶגַע אֲרַחֵף עָלֶיךָ</p>

<p>וְאַחַר לְדַרְכִּי אָעוּפָה;</p>

<p>צְרִיחַת הַמְּכוֹנָה לִי קוֹרְאָה</p>

<p>וְתִמְרוֹת קִיטוֹרֵי הַתְּקוּפָה.</p>

<br />
</blockquote>

<p>ארץ, תרע&quot;ט</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16913">https://benyehuda.org/read/16913</a></div></body></html>