<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[שׁוּב אֲנִי יְחִידִי]</title>
	<meta name="author" content="יהודה קרני"/>
</head>
<body>

<blockquote>
<p>שׁוּב אֲנִי יְחִידִי.</p>

<p>וּבְהָגֵף הַדְּלָתַיִם הַמּוּצָקוֹת,</p>

<p>וּבַחֲרֹק לְשׁוֹן הַמַּנְעוּל מֵאֲחוֹרָי –</p>

<p>וַיֶּחֱרַד חֲלַל הַחֶדֶר, וּקְהַל הַסְּפָרִים נִזְדַּעֲזֵעַ,</p>

<p>וְנִנְעַר כְּפוֹר הָאָבָק מֵעַל גַּבֵּיהֶם,</p>

<p>וְרוּחַ קַלָּה נָשְׁבָה לָהּ עַל פְּנֵי הָאִצְטַבָּאוֹת,</p>

<p>וַיְרַשְׁרֵשׁ דַּף לְדָּף,</p>

<p>וְכֶרֶךְ לַחֲבֵרוֹ הִסְבִּיר פָּנִים</p>

<p>וַתְּחִי כָּל־אוֹת, וַתְּדַבֵּר מֵאֵלֶיהָ;</p>

<p>וּמִי יוֹדֵעַ, מַה־זֶּה יָזַם עָלַי מִתּוֹךְ מְאוּרָתוֹ</p>

<p>זֶה הָעָשׁ,</p>

<p>שֶׁקִּנֵּן בְּבִטְנָם שֶׁל הַסְּפָרִים,</p>

<p>בְּהַבְקִיעַ אוֹיֵב אֶל מִבְצָרוֹ;</p>

<p>וּמִי יוֹדֵעַ, מַה־זֶּה הִרְהֲרוּ הַצְּלָלִים,</p>

<p>אֲשֶׁר עִם קְרִיעַת הַדְּלָתַיִם</p>

<p>שָׁבוּ לִרְקֹם דְּבַר תַּעֲלוּמוֹתֵיהֶם,</p>

<p>וּלְנַחֵשׁ נַחַשׁ־רְצוּעוֹתֵיהֶם עַל הַכְּתָלִים,</p>

<p>וְקַרְקַף עַכְבָּר, זוֹלֵל סְפָרִים, צָץ מֵחֹרוֹ</p>

<p>וְנֶחְבָּא שׁוּב –</p>

<p>וְשׁוּב אֲנִי יְחִידִי.</p>

<br />

<p>אוֹי, מֶה הָיָה לִּי?</p>

<p>אִם עַקְרָב נְשָׁכַנִי,</p>

<p>אוֹ בְּכוֹר הַשָּׂטָן רוֹדֵף אַחֲרַי,</p>

<p>אֲשֶׁר הִבְקַעְתִּי שׁוּב אֶל חַדְרֵי חֲדָרַי,</p>

<p>וּבִקַּשְׁתִּי מִפְלָט;</p>

<p>אִסְפוּנִי, רוּחוֹת עָבָר טוֹבוֹת,</p>

<p>וְהַעֲבִידוּנִי לֵאלֹהֵיכֶם;</p>

<p>וְאַתָּה, צֵל עֲקִיבָא,</p>

<p>אֲשֶׁר סוֹכַכְתָּ בִּכְנָפֶיךָ עַל אֹהֶל דַּל־תַּלְמִידְךָ</p>

<p>בְּהִתְיַתְּמוֹ,</p>

<p>שִׂים עָלַי אֶת־יָדְךָ וְקֵרַבְתָּנִי,</p>

<p>כִּי שׁוּב בֻּשַּׂרְתִּי בְּשׂוֹרַת עוֹלָם נִשְׁכָּח;</p>

<p>וַתֶּחְרַק לְשׁוֹן הַמַּנְעוּל מֵאֲחוֹרָי,</p>

<p>וַתִּתֶּן צַו, חֲרִיקָה־צָו,</p>

<p>&#8220;מִכָּאן וְאֵילָךְ&#8221;,</p>

<p>וַיְהִי הַצַּו כִּפְקֻדַּת שַׁלִּיט,</p>

<p>וַתְּהִי לְשׁוֹן הַמַּנְעוּל – לְשׁוֹן הַנֶּפֶשׁ,</p>

<p>וְשׁוּב אֲנִי יְחִידִי.</p>

<p>וְאַחֲרֵי קוֹל הָרַעַשׁ – דְּמָמָה גְדוֹלָה</p>

<p>וַיִּשְׁקַע חֲלַל הַחֶדֶר כִּלְאַחַר סַעַר.</p>

<p>וּלְבַב הַסְּפָרִים נִכְנַס אֶל קְלִפָּתוֹ,</p>

<p>וּכְתָב הַקַּעֲקַע שֶׁעַל גַּבֵּיהֶם</p>

<p>הֵצִיץ בִּי מִזְּהַב קָרַחְתּוֹ</p>

<p>וְהִנֵּה שִׂיד הַכְּתָלִים הִלְבִּין מִשֶּׁהָיָה,</p>

<p>וְזָוִית זָוִית הָרְתָה אֶת־דִּמְמָתָהּ,</p>

<p>וָאֶשְׁמַע אֶת־הַדְּמָמָה עוֹלָה קִרְבִּי לְאַט־לְאִטָּהּ</p>

<p>בְּבִטְחוֹן שָׂב, עֲטוּף לְבָנִים,</p>

<p>וַתֻּגַּד לִי הַדְּמָמָה מִתּוֹכִי וּמִנַּפְשִׁי,</p>

<p>וּשְׁתֵּי כְּנָפַיִם לְבָנוֹת וַעֲיֵפוֹת</p>

<p>רִפְרְפוּ בַּחֲלַל הַחֶדֶר,</p>

<p>רִפְרְפוּ – וְאַחַר עָמְדוּ פְּרוּשׂוֹת כְּאַפִּרְיוֹן לָבָן,</p>

<p>וַתִּהְיֶינָה הַכְּנָפַיִם:</p>

<p>כְּנַף הַדְּמָמָה וּכְנַף הַבְּדִידוּת,</p>

<p>וָאֶתְכַּנֵּס תַּחְתָּן,</p>

<p>וּזְקַן הַסְּפָרִים עִמִּי.</p>

<br />

<p>נוֹלְדָה שֶׁמֶשׁ קַיִץ אָז בַּשְּׁחָקִים</p>

<p>וַאֲנִי נִכְנַסְתִּי לִחְיוֹת חַיֵּי סְפָרִים</p>

<p>וְחַיֵּי נַפְשִׁי.</p>

<p>בְּעַד הַחַלּוֹן שָׁאַג לִי הָעוֹלָם שַׁאֲגַת שֶׁמֶשׁ,</p>

<p>וְעֵץ מְסֻרְבָּל חָלַץ לִי תַּפּוּחַ זְהָבוֹ,</p>

<p>וַתִּדְפֹק לָהּ דָּלִיָּה קְטַנָּה עַל חַלּוֹנִי</p>

<p>דְּפִיקָה קַלָּה,</p>

<p>וְשָׁעוֹת, שָׁעוֹת דָּפְקָה הַדָּלִיָּה עַל חַלּוֹנִי,</p>

<p>דָּפְקָה, לֹא חָדָלָה,</p>

<p>וְצָר, כֹּה צַר לִי הָיָה.</p>

<br />

<p>הוֹי, פְּנִי, דָּלִיָּה קְטַנָּה, לָךְ</p>

<p>לַאֲשֶׁר תִּפְנִי,</p>

<p>אֲנִי – אֵין לִבִּי נָתוּן לָךְ מֵעָתָּה.</p>

<p>וּרְאִי: זְרוֹעוֹת אָבוֹת קְדוֹשִׁים לָפְתוּ אֶת־צַוָּארִי,</p>

<p>וְעֵינֵי סוֹפְרֵי סְתָ&quot;ם לִי רוֹמְזוֹת וּמְבַקְּשׁוֹת,</p>

<p>כִּי אִישׁ אֲנִי מִקִּרְיַת סוֹפְרִים,</p>

<p>וְעַם הַמְּסוֹרָה מָסַר לִי מָסֹרֶת חַיָּיו,</p>

<p>וְצֶמַח חַי – מַלְאָכוֹ נִבָּט לִי מִתּוֹךְ הָאוֹת וְתָגָהּ,</p>

<p>וֵאלֹהֵי הַחַיִּים וְהַתַּאֲוָה</p>

<p>נִגְלוּ לִי בְּרָאשֵׁי תֵבוֹת וְטַעֲמֵיהֶן,</p>

<p>וַתִּיקַר לִי הֲזָיָה אַחַת קְטַנָּה</p>

<p>מִשַּׁ&quot;י עוֹלָמוֹת זָרִים,</p>

<p>וּדְבַר הָאֱלֹהִים –</p>

<p>מֵאֱלֹהִים.</p>

<br />

<p>וְאֶל הַשֶּׁמֶשׁ הָיָה דְבָרִי:</p>

<p>וְזָרַחְתְּ, הַשֶּׁמֶשׁ,</p>

<p>וּבָאת, הַשֶּׁמֶשׁ,</p>

<p>וְאֶת־כַּרְכֹּב חַדְרִי תָּשׁוּבִי לִפְקֹד מָחָר;</p>

<p>אַךְ אֶפְשָׁר – וּבְשׂוֹרַת שַׁחַר הָרִאשׁוֹנָה</p>

<p>לֹא תַאֲזִין אָזְנִי,</p>

<p>וְכִי תִגַּע בֹּהֶן קַרְנֵךְ בְּדַף אֶשְׁנַבִּי</p>

<p>לֹא יִהְיֶה עוֹנֶה לָהּ,</p>

<br />

<p>וּבַצָּהֳרַיִם,</p>

<p>כִּי תִזְרְקִי צְרוֹר קַרְנַיִם בְּעַד הַחַלּוֹן –</p>

<p>עַל קָדְקֹד חָלָל יִפֹּל,</p>

<p>וּמְצָאתִינִי מָחָר מֻשְׁלָךְ עַל הָרִצְפָּה,</p>

<p>כְּשֶׁיָּצְאָה נַפְשִׁי בֵּין הַסְּפָרִים,</p>

<p>וּבַקְּשִׁי־נָא עַל דַּף זֶה זְקַן הַסְּפָרִים,</p>

<p>צָמוּד בֵּין זְרוֹעוֹתַי,</p>

<p>וּמָצָאת:</p>

<p>חוֹתָם חַי,</p>

<p>זֶה חוֹתַם־דָּם, שֶׁנֶּחְתַּם עָלָיו</p>

<p>עִם נְשִׁיקַת שְׂפָתַי הָאַחֲרוֹנָה.</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16867">https://benyehuda.org/read/16867</a></div></body></html>