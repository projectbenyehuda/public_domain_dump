<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[אִם חֻקִּים שִׁעְבְּדוּנִי]</title>
	<meta name="author" content="יהודה קרני"/>
</head>
<body>

<blockquote>
<p>אִם חֻקִּים שִׁעְבְּדוּנִי וְחוֹמָה תְסוֹבְבֵנִי –</p>

<p>עַל גְּדוֹתֵי הַנַּחַל</p>

<p>יְתֵדִי תָקַעְתִּי. בִּכְחוֹלוֹ הַזַּךְ בָּבַת עֵינִי</p>

<p>רוֹחֶצֶת וּבְלֹבֶן בַּת־עֵינִי זִרְמָתוֹ תִתְכַּחַל.</p>

<br />

<p>וְעַל מַרְבַדֵּי הַפְּלוּסִין</p>

<p>הַשְּׁטוּחִים, בְּשֶׁכְשֵׁךְ הַדְּשָׁאִים</p>

<p>וּבְלַהֵט נִשְׁמָתִי בֵּין שְׁבִילִים מְכֻסִּים</p>

<p>וְנִגְלִים – אֶטָּהֵר מִפְּשָׁעִים.</p>

<br />

<p>עִם שְׁחָרִים, עֵת גְּלִילַת אֲגַפֵּי וִילוֹנִים,</p>

<p>וּמְחֻדָּשׁ וְכָלוּל</p>

<p>מִתְחַשֵּׂף הַיְקוּם מֵחִתּוּלֵי יְגוֹנִים –</p>

<p>בְּכָל אֲשֶׁר אֶפְנֶה שָׁם סָלוּל.</p>

<br />

<p>מִשְׁעוֹלִי לְפָנַי, לִי עָרְבוּ כָּל־שִׁירוֹת וּבְרוּכוֹת</p>

<p>כָּל־דְּמָעוֹת וְרָצוּי כָּל־קָרְבָּן צָנוּעַ:</p>

<p>וּבְדֶרֶךְ דַּלְתוֹתַי מִשְּׁתַּיִם הָרוּחוֹת</p>

<p>בָּא מֹשֶה, וְעִמּוֹ יֵשׁוּעַ,</p>

<br />

<p>וְאַחֲרָם עוֹד רַבִּים, שֶׁשִּׁמְעָם</p>

<p>מֵרָחוֹק שָׁמַעְתִּי מִתְבַּקְּשִׁים לִסְעֻדָּה;</p>

<p>וְאִם שְׂפָתִי לֹא שְׂפָתָם, וְאִמִּי לֹא אִמָּם –</p>

<p>הֵן אֶחָד הַסּוֹף לְמֻחֲמַד גַּם לְבֻּדָּה.</p>

<br />

<p>הִנֵּה הַכִּסְאוֹת, אֲלוּפַי וּמוֹרַי,</p>

<p>הָסֵבּוּ בַּתָּוֶךְ,</p>

<p>וְקַבְּלוּ אֶת־לַחְמִי, כָּל־שְׁיָרֵי פֵּרוֹרַי</p>

<p>מִמֵּיטַב כָּל־זָבַח.</p>

<br />

<p>צָנוּעַ אָהֳלִי כִּי הֵיכְלֵי הַקְּמָרוֹן הָרָמִים</p>

<p>מָה אָדָם, כִּי יִבְחַר לְשִׁבְתּוֹ;</p>

<p>שַׁלָּמָה תִּתְאוֹנֵן צִפֹּרֶת הַכְּרָמִים</p>

<p>עַל קִנָּהּ, וְהַבָּקָר עַל רִפְתּוֹ.</p>

<br />

<p>וּבַלֵּילוֹת הַיּוֹצְקִים אֶת־שַׁמְנָם מִסֵּפֶל הַזָּהָב</p>

<p>וּבִזְלֹף הַכּוֹכָבִים תַּעֲלוּמוֹת, נַמְתִּיקָה</p>

<p>סוֹדֵנוּ, וְנִשְׁבֹּר הָרָעָב</p>

<p>בִּשְׁתִיקָה.</p>

<br />

<p>אָשִׂיחַ לָכֶם מֵהֶגְיוֹנֵי הַסְּתָרִים,</p>

<p>שָׁתִיתִי מִכּוֹס הַהוֹלֵלוּת וְכוֹס הָאֲבֵלִים;</p>

<p>מִמַּה־שֶּׁעַל רֹאשִׁי מְסַפְּרָה שַׁיָּרַת פַּרְפָּרִים</p>

<p>עֲמֵלִים.</p>

<br />

<p>מַדּוּעַ לֹא נֵבְךְּ עַל הַפַּרְפַּר הַכָּווּי</p>

<p>מִסָּבִיב לַמְּנוֹרָה בַּמְּחוּגָה</p>

<p>כַּבְּכִי שֶׁנְּעוֹרֵר עַל אָדָם, הַשָּׁבוּי</p>

<p>לְבֵין אִשֵּׁי הַתַּאֲוֹות אוֹ עַל אִיּוֹב הַמְנֻגָּע.</p>

<br />

<p>מַה הֶבְדֵּל בֵּין רֶנֶן הָעוֹף עַל צַמֶּרֶת</p>

<p>לְבֵין עֶבֶד וְשִׂיחוֹ;</p>

<p>וְהָאִישׁ מִנַּצֶּרֶת</p>

<p>מַה־יִּקְדַּשׁ מִבְּנוֹ שֶל אַלְלָה הַמִּשְׁתַּחֲוֶה עַל צְרִיחוֹ.</p>

<br />

<p>וְאִם הֶמְשֵׁךְ אֲנַחְנוּ מֵאַחַת הַתְחָלָה</p>

<p>וְאַחַת שַׁלְשֶׁלֶת –</p>

<p>מֵעַל שֻׁלְחַן אֲבִיהֶם מַה הֶבְדֵּל אִם גָּלָה</p>

<p>סוֹקְרָטֶס, אוֹ גָלָה קֹהֶלֶת.</p>

<br />

<p>וְאֶשְׁאָלְךָ בֶּן־מִרְיָם וְאַף אַתָּה בֶּן־עַמְרָם,</p>

<p>שַׁלָּמָה נִכְנַסְתֶּם דֶּרֶךְ שְׁנֵי פְּתָחִים;</p>

<p>הֵן שְׁנֵיכֶם אֲהַבְתֶּם אֶת־אַחַי, וּפִשְׁתָּם וְצַמְרָם</p>

<p>לְבַשְׁתֶּם, וּבַדֶּרֶךְ הָעוֹלָה בֵּית לָחֶם</p>

<br />

<p>עַל שְׁנֵיכֶם מְבַכָּה</p>

<p>אֵם אַחַת; עַל קָרְבַּן הַתְּלִיָּה,</p>

<p>וְעַל אֶחָד שֶׁנְּשִׁיקַת הַשְּׁכִינָה הָרַכָּה</p>

<p>לְקָחַתּוּ מִנֶּגֶד לְאֶרֶץ מוֹרִיָּה.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/16874">https://benyehuda.org/read/16874</a></div></body></html>