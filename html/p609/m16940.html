<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שִׁיר שׁוּלַמִּית</title>
	<meta name="author" content="יהודה קרני"/>
</head>
<body>

<blockquote>
<p>מַה טּוֹב, נָעִים</p>

<p>בְּצֵל גַּנִּים,</p>

<p>בְּצֵל צֶאֱלִים,</p>

<p>כִּי שִׁיר אַנְעִים</p>

<p>בִּמְנַעְנְעִים</p>

<p>וּבְצֶלְצְלִים.</p>

<br />

<p>מֵרֹאשׁ אַרְמוֹן,</p>

<p>שַׁלְגֵי חֶרְמוֹן</p>

<p>שֶׁל נַפְתָּלִי,</p>

<p>אֶל חוֹף הוֹרַי,</p>

<p>אֶל נוֹף הָרַי,</p>

<p>נִשְׁקַפְתָּ לִי.</p>

<br />

<p>בֹּא, אָהֳלִי,</p>

<p>בֶּן צָהֳלִי,</p>

<p>מַהֵר, עָמִית;</p>

<p>רַעֲנַנָּה</p>

<p>בִּרְכַּת גַּנָּהּ</p>

<p>שֶׁל שׁוּלַמִּית.</p>

<br />

<p>סַל תַּלְתַּלִּים,</p>

<p>גַּלִים, גַּלִּים,</p>

<p>פַּעֲמוֹנִים;</p>

<p>דָּם עִם חָלָב,</p>

<p>חַכְלִיל הַקְּלָף</p>

<p>שֶׁל רִמּוֹנִים.</p>

<br />

<p>גְּבִיעֵי עֵינַי</p>

<p>בֵּרוּץ עֵין חַי</p>

<p>בְּבֵין כְּרָמִים,</p>

<p>הוּא רַד עַל פִּי,</p>

<p>נִשְׁמַת אַפִּי</p>

<p>הֶקְטֵר בְּשָׂמִים.</p>

<br />

<p>קְצוּבוֹת שִׁנַּי,</p>

<p>עֲנָק פְּנִינַי —</p>

<p>חוּטָיו שָׁנִים,</p>

<p>אַבְנֵי בָּרְקַת</p>

<p>בְּאַגָּן, יִיקַד</p>

<p>בֵּין שׁוֹשַׁנִּים.</p>

<br />

<p>גְּלִילֵי יָדַי,</p>

<p>שְׁתֵּי שִׁבֳּלַי</p>

<p>מִשְּׂדֵי צִיּוֹן —</p>

<p>אֶל שֶׁמָּלַךְ</p>

<p>וְשֶׁהָלַךְ</p>

<p>בְּעִקְּבוֹת הַצֹּאן.</p>

<br />

<p>שָׁדַי־סַלַּי,</p>

<p>שְׁנֵי מִגְדָּלַי,</p>

<p>תָּאֵי יוֹנִים,</p>

<p>מֵעַל גַּגָּם</p>

<p>הוֹמֶה גַעְגְּעָם,</p>

<p>אַף סוֹאֲנִים.</p>

<br />

<p>סַלַּי־שָׁדַי,</p>

<p>גָּרְנֵי שָׂדַי,</p>

<p>הָרֵי שְׁקֵדִים,</p>

<p>מָה אִיף, מָה אִיף,</p>

<p>אִבְּכֵי הַצְּעִיף —</p>

<p>תִּמּוּר אֵדִים</p>

<br />

<p>הֵיכְלֵי שֶׁנְהָב,</p>

<p>קְמוּרֵי זָהָב</p>

<p>גֻּלּוֹת בִּרְכַּי,</p>

<p>וְעָף הַדּוֹד</p>

<p>מִמְּרוֹם גִּלְעָד —</p>

<p>וְרַד אֶל גַּיְא.</p>

<br />

<p>לִבְנַת שְׁלָגִים,</p>

<p>וּשְׂרָף פְּרָגִים</p>

<p>עַל אֵשׁ חוֹלוֹת,</p>

<p>אוֹר שְׁחוֹר אֲנִי,</p>

<p>צְרוֹר מוֹר גַּנִּי</p>

<p>עִם אַשְׁכּוֹלוֹת.</p>

<br />

<p>תְּנוּבוֹת הַגָּן</p>

<p>נָתְנוּ רֵיחָן,</p>

<p>בָּשַׁל פִּרְיָן,</p>

<p>וּבְצֵל צֶאֱלִים</p>

<p>שִׁיר צֶלְצְלִים</p>

<p>לָאַפִּרְיוֹן.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/16940">https://benyehuda.org/read/16940</a></div></body></html>