<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אִמִּי</title>
	<meta name="author" content="יהודה קרני"/>
</head>
<body>

<h2 id="א:מִכְתָּבמִפּוֹלִין">א: מִכְתָּב מִפּוֹלִין</h2>

<blockquote>
<p>אִמִּי הָיְתָה זְקֵנָה, הָיוּ לָהּ כְּבָר נִינִים</p>

<p>כְּשֶׁכָּתְבָה מִפּוֹלִין לִי אִגֶּרֶת</p>

<p>בְּעֶצֶם כְּתַב־יָדָהּ, הָיָה מַפְנִין פְּנִינִים,</p>

<p>וְכֹה דִבְּרָה אֵלַי מִכָּל פָּנִין וְכָל כּוֹתֶרֶת:</p>

<br />

<p>&quot;אִמְּךָ זָקְנָה מְאֹד, אוּלָם בִּזְכוּת אָבוֹת</p>

<p>הוֹלְכָה עוֹד הִתְפַּלֵּל בַּבֹּקֶר וּבָעֶרֶב;</p>

<p>וּבִזְכוּת אִמּוֹת עֵינֶיהָ לֹא כָּבוֹת</p>

<p>וְעוֹד בְּלִי מִשְׁקָפַיִם הִיא סוֹרֶגֶת גֶּרֶב.&quot;</p>

<br />

<p>וְגַם לָצוֹן חָמְדָה: &quot;בָּרוּךְ הַשֵּׁם לִי אֵין בַּפֶּה</p>

<p>אַף שֵׁן אַחַת מָזְהֶבֶת;</p>

<p>אַתָּה יוֹדֵעַ, בְּנִי, מַה פֵּשֶׁר פֶּלֶא זֶה? —</p>

<p>כִּי כֻּלָּן נָשְׁרוּ, מִלְּבַד אַחַת מְסָרֶבֶת.</p>

<br />

<p>&quot;כֵּן, כֵּן, זָקְנָה אִמְּךָ, אוּלָם תּוֹדָה לָאֵל</p>

<p>בְּעִנְיְנֵי צְדָקָה תָּמִיד אֲנִי טוֹרַחַת;</p>

<p>אַךְ צָקוּן לַחֲשִׁי הוּא: אֶרֶץ־יִשְׂרָאֵל</p>

<p>וְלִהְיוֹת עִמְּךָ בְּאֶרֶץ הַמֻּבְטַחַת.</p>

<br />

<p>&quot;לְהוֹצָאוֹת הַדֶּרֶךְ? אֶמְכּוֹר הַפָּמוֹטוֹת,</p>

<p>מַתְּנַת אִמִּי, לִכְלוּלוֹתַי זִמְּנָה לָצֶקֶת;</p>

<p>וַדַּאי־וַדַּאי, הַלֵּב כּוֹאֵב מְאֹד וּמְאֹד,</p>

<p>אַךְ מַה בְּרֵרָה? תִּסְלַח אִמִּי זַ&quot;ל הַצַּדֶּקֶת.</p>

<br />

<p>&quot;כָּתַבְתָּ, בְּנִי, שֶׁלֹּא תּוּכַל לְכַלְכְּלֵנִי בְּכָבוֹד,</p>

<p>וְעוֹד מַשְׁבֵּר בָּאָרֶץ וּבַיִת לֹא בָּנִיתָ;</p>

<p>אֱלֹהִים יַעֲזֹר! כִּי כָּל הָאָרֶץ לָנוּ בַּיִת, בֵּית
אָבוֹת —</p>

<p>הֲלֹא קָרָאתָ, קָרָאתָ וְשָׁנִיתָ.</p>

<br />

<p>&quot;וְלַהֲבִיאֵנִי שָׁמָּה, בֶּן יָקָר, חָבִיב,</p>

<p>הִבְטַחְתַּנִי פַּעַם, וְאִם לֹא אֶטְעֶה — פַּעֲמַיִם;</p>

<p>הוֹ, מַה כָּלְתָה נַפְשִׁי לִהְיוֹת פּוּרִים בְּתֵל־אָבִיב</p>

<p>וּבְתִשְׁעָה־בְּאָב — לִבְכּוֹת בִּירוּשָׁלָיִם.&quot;</p>

<br />

<p>כָּךְ כָּתְבָה אִמִּי בְּעֶצֶם כְּתַב־יָדָהּ,</p>

<p>וּמוּבָן מֵאֵלָיו — בִּלְשׁוֹן יְהוּדִית מְדֻבֶּרֶת;</p>

<p>וַאֲנִי תַּרְגּוּם חָפְשִׁי הִתְקַנְתִּי לִכְבוֹדָהּ,</p>

<p>דַּוְקָא בַּחֲרוּזִים, כִּי הִיא הָיְתָה מְשׁוֹרֶרֶת.</p>

<br />
</blockquote>

<h2 id="ב:מוּתָהּבָּאָרֶץ">ב: מוּתָהּ בָּאָרֶץ</h2>

<blockquote>
<p>בְּעֶרֶב יוֹם מְנוּחָה, כְּשֶׁשָּׁקְעָה חַמָּה</p>

<p>וּמִמְּלַאכְתָּם שָׁבְתוּ אָדָם גַּם אֱלֹהִים —</p>

<p>הֵחֵל מַשּׂוֹר נוֹסֵר עַל פְּנֵי הָאֲדָמָה</p>

<p>וְגַרְזֶן חוֹטֵב בְּמַחֲבוֹאִים.</p>

<br />

<p>בְּעֶרֶב יוֹם מְנוּחָה, עִם מַלְאֲכֵי שָׁלוֹם</p>

<p>וְעִם לִבְלוּב נֵרוּת שַׁבָּת —</p>

<p>דָּלְחָה שְׁקִיפוּת עֵינֵי הַיַּהֲלֹם</p>

<p>וְהֶחֱוִירוּ שְׁתֵּי אַבְנֵי בָּרְקַת.</p>

<br />

<p>בְּעֶרֶב יוֹם שַׁבָּת, בְּרֹן שִׂפְתֵי כָּל חַי:</p>

<p>לְכָה דוֹדִי לִקְרַאת כַּלָּה —</p>

<p>אֲנִי, וְאָחִי עִמִּי, מֵאַחְיוֹתַי וּמֵאַחַי,</p>

<p>רָאִיתִי אֱלֹהִים עוֹשֶׂה בְּהוֹרָתִי כָּלָה.</p>

<br />

<p>וְכָל הַלַּיְלָה הוּא חָטַב, גָּזַר, נָסַר,</p>

<p>וְכָל הַלַּיְלָה עַד סַיֵּם,</p>

<p>וְכָל הַלַּיְלָה הָיָה קָרוֹב גַּם לִי קִרְבַת בָּשָׂר</p>

<p>מַלְאַךְ הַמָּוֶת — כִּי קָרוֹב הָיָה מֵרַאֲשׁוֹתֵי הָאֵם.</p>

<br />

<p>הַבֹּקֶר אוֹר — וְנֶחְתְּמָה עַל שִׂפְתוֹתֵי הַמֵּת</p>

<p>עֲוִית רַבַּת עִנּוּי וְאַף רַבַּת הַשְׂכֵּל:</p>

<p>בָּרֵךְ נָא, בְּנִי: בָּרוּךְ דַּיַּן אֱמֶת</p>

<p>עַל מוּת אִמְּךָ לֵאָה בַּת יְחֶזְקֵאל.</p>

<br />

<p>וְהָיָה זֶה בַּשַּׁבָּת בַּבֹּקֶר, בְּשָׁעָה שֵׁשׁ</p>

<p>כְּשֶׁבֵּרַכְתִּי אֶת הַדִּין;</p>

<p>וּלְאוֹרוֹ שֶׁל יוֹם שְׁבִיעִי חִבַּקְתִּי אֵם קָרָה כְּשֵׁשׁ</p>

<p>וְנִשְׁמַת כָּל חָי, נִדְמָה לִי, נִכְנְפָה בְּלֹבֶן הַסָּדִין.</p>

<br />
</blockquote>

<h2 id="ג:הַיְרֻשָּׁה">ג: הַיְרֻשָּׁה</h2>

<blockquote>
<p>מַה קִּבַּלְתִּי מֵאִמִּי?</p>

<p>הַשִּׂיחַ הַמְגֻוָּן;</p>

<p>וְסוֹד חַיֵּי אֱנוֹשׁ</p>

<p>מוּבָן וְלֹא מוּבָן.</p>

<br />

<p>מַה קִּבַּלְתִּי מֵאִמִּי?</p>

<p>הַסֵּבֶל הַמְנֻמָּר;</p>

<p>הַכַּעַס הָרוֹשֵׁף,</p>

<p>הַצַּעַר הַמְשֻׁמָּר.</p>

<br />

<p>מַה קִּבַּלְתִּי מֵאִמִּי?</p>

<p>הַמֶּזֶג הַגּוֹעֵשׁ;</p>

<p>וְלִזְעֹק מִכְּאֵב</p>

<p>וְלִשְׁתֹּק מֵאֵשׁ.</p>
</blockquote>

<p><strong>*</strong></p>

<blockquote>
<p>וְעוֹד יָרַשְׁתִּי מֵאִמִּי:</p>

<p>&#8220;סִדּוּר־תְּפִלָּה&#8221; יָשָׁן,</p>

<p>הַמְטַפְטֵף רַחֲמִים</p>

<p>וּמַתְמִיר עָשָׁן.</p>
</blockquote>

<p><strong>*</strong></p>

<blockquote>
<p>וְעוֹד יָרַשְׁתִּי מֵאִמִּי</p>

<p>עֲשִׁירוּת רַבָּה:</p>

<p>שִׁיר לַיּוֹם הַזֶּה</p>

<p>וְשִׁיר לַיּוֹם הַבָּא&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16970">https://benyehuda.org/read/16970</a></div></body></html>