<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עָנְשֵׁנוּ</title>
	<meta name="author" content="יהודה קרני"/>
</head>
<body>

<blockquote>
<p>עַל מָה אֲנַחְנוּ נֶעֱנָשִׁים?</p>

<p>עַל שֶׁהֶאֱמַנּוּ בַּאֲנָשִׁים;</p>

<p>עַל שֶׁנִּכְנַס קִרְבֵּנוּ רוּחַ עִוְעִים</p>

<p>לִבְטֹחַ בִּנְדִיבִים;</p>

<p>עַל שֶׁאָמַרְנוּ כִּי שְׁרִירִין וְקַיָּמִין</p>

<p>גַּם הַצְהָרוֹת יָמִין,</p>

<p>גַּם הַחְלָטוֹת הַשְּׂמֹאל</p>

<p>מִיּוֹם אֶתְמוֹל;</p>

<p>עַל שֶׁחָשַׁבְנוּ כִּי הַצְהָרָה בְּקוֹל תְּרוּעָה</p>

<p>דִינָהּ מַמָּשׁ כְּהַבְטָחָה,</p>

<p>וְהַבְטָחָה – מַמָּשׁ כְּמוֹ שְׁבוּעָה</p>

<p>וְהַשְּׁבוּעָה – כִּשְׁטָר חָתוּם כַּהֲלָכָה.</p>

<p>אוּלָם עַכְשָׁו מוֹדִיעַ אַלְבִּיּוֹן,</p>

<p>כִּי שְׁטַר־הַחוֹב שֶׁלּוֹ אֵינוֹ בַּר־פֵּרָעוֹן.</p>

<p>וְכָךְ מֶמְשֶׁלֶת שַׁמְרָנִים וְכָךְ מֶמְשֶׁלֶת פּוֹעֲלִים</p>

<p>עוֹסְקִים בְּדָבָר אֶחָד: הֵם נוֹעֲלִים</p>

<p>שַׁעֲרֵי צִיּוֹן בִּפְנֵי שְׂרִידֵי הַגַּרְדּוֹמִים,</p>

<p>(אָכֵן חַטָּאת הוּא חֶסֶד לְאֻמִּים)</p>

<p>וְשֶׁהִתְחִיל מַר צֶ&#8217;מְבֶּרְלֵן, זִכְרוֹ יָגוֹן וַאֲנָחָה,</p>

<p>יְסַיֵּם מַר בֶּוִין בִּבְרָכָה;</p>

<p>נֶעֱנַשְׁנוּ עַל שֶׁחָשַׁבְנוּ לְקַבֵּל פִּצּוּי</p>

<p>אוֹ מִין רִצּוּי</p>

<p>אוֹ סְתָם פִּיּוּס</p>

<p>עַל כָּל גִּיּוּס</p>

<p>וַאֲפִלּוּ מַשֶּׁהוּ עַל חֶשְׁבּוֹנָהּ שֶׁל &#8216;סְטְרוּמָה&#8217;</p>

<p>וְעוֹד סְפִינוֹת כָּאֵלֶּה,</p>

<p>וְכִי בִּכְלָל קַרְנֵנוּ כָּאן תָּרוּמָה</p>

<p>הַפְלֵא וָפֶלֶא,</p>

<p>וְהִנֵּה הַהַפְתָּעָה:</p>

<p>שֶׁרְתּוֹק טָעָה וּבֶן־גּוּרְיוֹן תָּעָה</p>

<p>שֶׁמַּכְרִיזִים שְׁנָתַיִם, עֶרֶב, בֹּקֶר וְצָהֳרַיִם,</p>

<p>כִּי הַסֵּפֶר הַלָּבָן טָרֹף טֹרַף</p>

<p>וְלֹא נוֹתְרוּ מִמֶּנּוּ לֹא רֹאשׁ וְלֹא כְּרָעַיִם.</p>

<p>אוּלָם מִכָּאן וְאֵילֵךְ לֹא נִבְטַח</p>

<p>בְּהַכְרָזוֹת וַאֲפִלּוּ בִּשְׁטָרוֹת</p>

<p>וַאֲנַחְנוּ בְּעַצְמֵנוּ, וּכְמוּבָן בְּעֶזְרַת הָאֵל</p>

<p>אֶת שַׁעֲרֵי צִיּוֹן נִפְתַּח</p>

<p>בִּפְנֵי שְׂרִידֵי עָרִים וַעֲיָרוֹת</p>

<p>בִּתְפוּצוֹתָיו שֶׁל יִשְׂרָאֵל.</p>

<br />
</blockquote>

<p>הארץ, 16.11.1945</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/16803">https://benyehuda.org/read/16803</a></div></body></html>