<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יוֹנַי הַשְׁתַּיִם</title>
	<meta name="author" content="יהודה קרני"/>
</head>
<body>

<blockquote>
<p>זוּג בְּנֵי יוֹנִים, צִבְעָם אָרֹד</p>

<p>וּזְהַבְהַבּוֹת הַכֹּתָרוֹת,</p>

<p>אֶל אֶדֶן חַלּוֹנִי, שֶׁלֶּחָצֵר נִשְׁקָף,</p>

<p>יָרְדוּ בְּצָהֳרֵי יוֹם לְשֵׁם מִשְׁכַּב</p>

<p>מְנוּחָה: וּמָה אֶשְׂמַח, כִּי שְׁתַּיִם הַיּוֹנִים</p>

<p>מֵאָז יום־יוֹם תִּבְחַרְנָה חַלּוֹנִי מֵחַלּוֹנִים</p>

<p>רַפֵּד עָלָיו עִם לַהַט שֶׁמֶשׁ יְצוּעִים</p>

<p>אוֹ סְתָם לָשֶׁבֶת וּלְגַעְגֵּעַ גַּעְגּוּעִים.</p>

<p>הָיְתָה לִי גַם תִּקְוָה כְּמוּסָה, כִּי בֵּעָטֵף</p>

<p>רוּחָן תַּסְכֵּמְנָה לְשַׁתֵּף</p>

<p>בִּיגוֹנֵיהֶן גַּם יְגוֹנָי.</p>

<p>וּמָה אֶעֱשׂה וְלֹא עָשִׂיתִי לְיוֹנָי?</p>

<p>גַּרְעִינִים? – יַעַזְרֵנִי כָּכָה אֱלֹהֵי אָבִי,</p>

<p>אִם לֹא מִמִּשְׁמַנֵּי שָׂדֶה לָהֶן אָבִיא,</p>

<p>וּמֵי מַעְיָן כַּבְּדֹלַח בַּבְּקָרִים הַשְׁכֵּם</p>

<p>בִּיקַר כֵּלַי אַשְׁקֵן,</p>

<p>וְשׁוּב יַעַזְרֵנִי אֱלֹהֵי אָבִי וְגַם אִמִּי,</p>

<p>אִם חָלִילָה מַחֲשָׁבָה זָרָה הָיְתָה עִמִּי</p>

<p>בַּקֵּשׁ שָׂכָר מֵהֵנָה חֵלֶף עֲמָלִי,</p>

<p>וְאַף שַׂעֲרַת־זָהָב אֶחָת! אַךְ רֹעַ מַזָּלִי</p>

<p>פִּתַּנִי וָאֶפָּת (וְלִכְאוֹרָה הֲרֵי טִבְעִי זֶה וּמוּבָן: )</p>

<p>לַבִּיעַ לַיּוֹנִים תּוֹדָה עַל שֶׁגָּמְלוּ טוּבָן</p>

<p>עִם אֶשְׁנַבִּי מִכָּל הָאֶשְׁנַבִּים.</p>

<p>וּמָה רָצִיתִי? לְלַטֵּף אוֹתָן בְּרַחֲמִים רַבִּים!</p>

<p>וַיְהִי אַךְ קְצֵה יָדִי אֶל הַאַחַת מֵהֶן שֻׁגַּר –</p>

<p>וַתִּתְפָּרֵץ כְּמוֹ שְׁבוּיָה מִתּוֹךְ סוּגַר</p>

<p>וְהַשְּׁנִיָּה אַף הִיא פָּרְחָה בְּכָל אוֹנָהּ,</p>

<p>וְכָךְ מִשְּׁתַּיִם הַיּוֹנִים לֹא נִשְׁאֲרָה יוֹנָה,</p>

<p>רֵיקָם שָׁבָה, אֵיפוֹא, יָדִי</p>

<p>וָאִוָּתֵר בַּצָּהֳרַיִם לְבַדִּי.</p>

<p>הוֹי, לָמָּה זֶה נִגְרַם לִי עִלָּבוֹן,</p>

<p>הַאִם הָיָה בְּמַחֲשַׁבְתִּי אַף קֹרֶט מֶעָוֹן?</p>

<p>הֲרֵי לָהֶן יָדוּעַ, כִּי חִלַּקְתִּי עִמָּהֶן פִּתִּי</p>

<p>וְזוֹ וְזוֹ הָיְתָה לִי כְּאָחוֹת, אוּלַי אֲפִילוּ כְּבִתִּי.</p>

<p>יוֹנַי הַחֲמוּדוֹת, וַדַּאי אֵי־שָׁם יֶשְׁכֶן,</p>

<p>מְאֹד מְאֹד אֲבַקֶּשְׁכֶן</p>

<p>לָשׁוּב אֵלַי וּבֵאלֹהִים נִשְׁבָּע אֲנִי</p>

<p>לִבְלִי בָּכֶן לִנְגֹּעַ אַף בְּקָטֳנִי,</p>

<p>רַק מֵרָחוֹק אַבִּיט וְגַם אֶשְׁמַע</p>

<p>אֶת הֶמְיַתְכֶן וְיַחַד עִמָּכֶן לַחֲסָדִים אֶכְמַהּ.</p>

<p>שׁוּבוֹ נָא אֵלַי וְטוֹב יִהְיֶה לָכֶן</p>

<p>וְטוֹב גַם לִי בַּצָּהֳרַיִם בִּגְלַלְכָן.</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16744">https://benyehuda.org/read/16744</a></div></body></html>