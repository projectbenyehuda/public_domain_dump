<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[לֹא מְקוֹנֵן וְלֹא מוֹכִיחַ]</title>
	<meta name="author" content="יהודה קרני"/>
</head>
<body>

<blockquote>
<p>לֹא מְקוֹנֵן וְלֹא מוֹכִיחַ –</p>

<p>אִישׁ דַּל וָגֵא מֵעִם יִשְׂרָאֵל,</p>

<p>בֵּין פִּרְצֵי חוֹמוֹתֶיךָ, עַמִּי, שְׂבַע חָרְבָּנוֹת,</p>

<p>תַּחַת אֵפֶר שָׁמַי אֶרְבַּץ מַשְׁמִים</p>

<p>וְלֹא אֲקוֹנֵן.</p>

<p>צִפָּרְנַי, צָמְחוּ פֶּרֶא נִנְעֲצוּ בֵּין פִּצְעֵי הֶחֳרָבוֹת,</p>

<p>וְחָח שֶׁל בַּרְזֶל סוֹגֵר דַּלְתֵי פִּי הַמְעֻקָּם מִיִּסּוּרִים,</p>

<p>זֶה חָח הַבַּרְזֶל, שָׂמָה יָדִי עַל שִׂפְתוֹתַי</p>

<p>לְאוֹת,</p>

<p>כִּי שְׁעַת הַשְּׁתִיקָה בָּאָה עִם הַחֻרְבָּן,</p>

<p>וּלְשׁוֹן הָאִישׁ אֲסוּרָה בַּחֲבָלִים</p>

<p>לְבֵין מַלְתְּעוֹת הַפֶּה הֶחָתוּם.</p>

<p>כִּי לָמָּה לוֹ לְאִישׁ וּלְפֶגֶר לְשׁוֹנוֹ,</p>

<p>אֲשֶׁר כִּפְלֹט וֵיזוּבִי אֶת־שַׁלְהַבְתּוֹ,</p>

<p>אַף הִיא לֹא פָּלְטָה דְבַר הַמִּשְׁפָּט</p>

<p>לְנֹכַח פְּנֵי הַשְּׁחָקִים הַמַּחֲרִישִׁים!</p>

<p>הוֹי, סוּפַת מִדְבָּר וִילֵל הַתַּנִּים,</p>

<p>עַל מִי תֵילִילוּ תְּחִלָּה – וַחֲשַׂפְתֶּם כָּל־הַקִּינָה,</p>

<p>הַעַל מְכוֹן הָעָם הֶהָרוּס,</p>

<p>אִם עַל מְלֻמְּדֵי בְּנִיָּה,</p>

<p>כִּי עוֹד נִיצוֹצוֹת עָפִים עִם עֲשַׁן הַשְּׂרֵפָה –</p>

<p>וְגִזְרַת בַּיִת אַחֵר הֶעֱלָה סַרְגֵּלָם?</p>

<p>וְעַתָּה שְׁעוּ מִמֶּנִּי, יוֹדְעֵי דַבֵּר!</p>

<p>לֹא עֵת לְנַחֵם הִיא;</p>

<p>וְאִם רְסִיס נֶחָמָה יָלִין עוֹד עַל שְׂפַתְכֶם</p>

<p>הוֹי, לְכוּ אֶל שְׁאָר הָעָם וְעוֹדְדוּ רוּחוֹ הַנּוֹפָלֶת,</p>

<p>אֲנִי – עוֹד כְּאֵבִי חַי מִקַּחַת נֹחַם,</p>

<p>וּלְנַפְשִׁי אֶעֱשֶׂה זוּלַתְכֶם.</p>

<p>אַךְ אִם יָבֹא יוֹם וּדְבַר הַמִּשְׁפָּט יִפְרֹץ סְגֹר לְבָבִי,</p>

<p>אָז –</p>

<p>בְּטֶרֶם תֻּקַּח אֶבֶן מֵאֲבָנַי</p>

<p>לִכְבֹּש בָּהּ לִפְזוּרֵי נְיָר עַל שֻׁלְחַן אִישׁ הַמַּעֲשֶׂה,</p>

<p>וּמְלֻמְּדֵי הָעַתִּיקוֹת לִכְתָב הַקִּיר הַמְטֻשְׁטָשׁ יִתְבּוֹנָנוּ,</p>

<p>וּבִרְצוּעַת אַמָּה יְמוֹדֵד חוֹקֵר אֶת־קַרְקָפִי לֵאמֹר:</p>

<p>כָּךְ וְכָךְ אֶצְבָּעוֹת לוֹ, לַקַּרְקָף&#8230;</p>

<p>בְּטֶרֶם יָבֹא זֶה הַיּוֹם הַנּוֹרָא –</p>

<p>וְנִצְמַדְתִּי אֶל שְׂרִיד הַכֹּתֶל וְאָמַרְתִּי:</p>

<p>שִׂים עָלֵינוּ יָדְךָ, לַיְלָה דוֹמֵם, וְכֻסֵּינוּ</p>

<p>מִהְיוֹת לְדָבָר פֶּלִאי לְאִישׁ וָאִישׁ כִּלְבָבוֹ,</p>

<p>וְדֻגְמַת סִגְנוּן עַתִּיק לְכָל־אַדְרִיכָל חָכָם;</p>

<p>וּמְסוֹכֵךְ כְּנַף הַסּוֹד עַל עַמִּי וְעַל מִקְדָּשׁוֹ עִם הַחֻרְבָּן</p>

<p>כְּמוֹ שֶׁסִּכְּכָה כְּנַף הַסּוֹד עֲלֵיהֶם עִם הַחַיִּים&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16849">https://benyehuda.org/read/16849</a></div></body></html>