<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רָשְׁמֵי אָבִיב</title>
	<meta name="author" content="יהודה קרני"/>
</head>
<body>

<blockquote>
<p>אָבִיב בָּעִיר אֵינוֹ מַפְתִּיעַ בְּשִׁפְעַת</p>

<p>צְבָעִים, כִּי גַם סְתָוָהּ שׁוֹפֵעַ כְּחֵלֶת וְשָׁרָק;</p>

<p>אֲבִיב הָעִיר מוּחָשׁ יוֹתֵר לָאֹזֶן, כִּי חָזְרוּ הַדּוּכִיפַת,</p>

<p>הַקּוּקִיָּה, הָעוֹרְבָנִי וְהַשְּׁרַקְרַק.</p>

<br />

<p>אָמְנָם בְּיֶרַח זֶה מַסְמִיק בָּעִיר תּוּת־הַגִּנָּה</p>

<p>וְאַתָּה תוֹקֵעַ וֶרֶד צִידוֹנִי אוֹ גְלַבְקִיּוֹן בַּדָּשׁ,</p>

<p>אֲבָל בִּכְלָל קוֹלֵט הָעִירוֹנִי אָבִיב כְּמַנְגִּינָה</p>

<p>וְלֹא כְּמוֹ צִיּוּר צְבָעִים חָדָשׁ.</p>

<br />

<p>כֵּן, לֹא הַרְבֵּה תִיגַע יַד הָאָבִיב בָּעִיר,</p>

<p>רַק פֹּה וְשָׁם עַל הַדָּהוּי תּוֹסִיף שָׁנִי עִם עֲדָנִים;</p>

<p>וּכְמוֹ פַּיְטָן עוֹבֵר בְּקֻלְמוֹסוֹ עַל שִׁיר</p>

<p>כָּךְ הָאָבִיב עוֹבֵר בְּמַכְחוֹלוֹ עַל פְּנֵי גַנִּים.</p>

<br />

<p>עַל כֵּן נִמְצָא רָשׁוּם בְּיוֹמָנִי:</p>

<p>אָבִיב בַּכְּפָר הוּא רַב פְּעָלִים וְרַב תְּכוּנָה,</p>

<p>אֲבָל בָּעִיר אֵינֶנּוּ מְצַיֵּר צִיּוּר חָדָשׁ וְרַבְגּוֹנִי,</p>

<p>אֶלָּא עוֹשֶׂה רַק בֶּדֶק בַּתְּמוּנָה.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/16705">https://benyehuda.org/read/16705</a></div></body></html>