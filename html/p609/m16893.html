<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[אֶתְמוֹל עוֹד הָיִיתִי חַלָּשׁ]</title>
	<meta name="author" content="יהודה קרני"/>
</head>
<body>

<blockquote>
<p>אֶתְמוֹל עוֹד הָיִיתִי חַלָּשׁ</p>

<p>וְהַיּוֹם נִהְיֵיתִי מוּצָק;</p>

<p>וּכְמוֹ תַחַת הַשָּׁמַיִם</p>

<p>עַמּוּד בַּרְזֶל פִּתְאֹם הֻצָּג.</p>

<br />

<p>אָכֵן צַיָּר כְּלָל אֵינֶנִּי,</p>

<p>אַף לֹא פַּיְטָן, לֹא פִילוֹסוֹף;</p>

<p>אָרוּר מֹחַ, אֲשֶׁר הָגָה,</p>

<p>אָרוּר אָדָם, אֲשֶׁר כָּתָב.</p>

<br />

<p>בְּרַם לֹא תַמּוּ עוֹד הַנְּפִילִים</p>

<p>וּמִזַּרְעָם יֵשׁ עֲדַיִן;</p>

<p>לָכֵן יִשְׂגַּב כֹּחַ בַּרְזֶל</p>

<p>וְיִשְׁתַּבַּח תּוּבַל קַיִן.</p>

<br />

<p>מַה־לִּי שְׁאֵלַת רֵאשִׁית־אַחֲרִית,</p>

<p>חֵקֶר נֶפֶשׁ, חֶשְׁבּוֹן קִצִּים;</p>

<p>קֻרְנָס יֵשׁ לִי – וּבַצּוּרִים</p>

<p>אַךְ עַד יֵרַד מַבּוּל גִּצִּים.</p>

<br />

<p>אוֹ הַנִּיחוּ וְעָקַרְתִּי</p>

<p>מִנִּי שָׁרְשׁוֹ מִגְדַּל עֹפֶל;</p>

<p>וּבְהִשָּׁחֵת מִפְעַל אָדָם –</p>

<p>אֶלְעַג לַעַג מֵפִיסְתּוֹפֶל.</p>

<br />

<p>אוֹ תָפַשְׂתִּי קַרְנֵי הֵיכָל,</p>

<p>בָּעַמּוּדִים שֶׁבַּתָּוֶךְ;</p>

<p>וּבְהִכָּשֵׁל הַיְצִיעִים –</p>

<p>יִרְחַב לִבִּי לִי וְרָוַח.</p>

<br />

<p>אוֹ אֶנָּשֵׂא אַרְצוֹת קְדוּמִים,</p>

<p>אֶבְחַר דַּרְכִּי לִי רוֹמָאָה;</p>

<p>וְהַקִּרְקָס כָּל־כָּךְ גָּדוֹל,</p>

<p>וְהַזִּירָה כָּל־כָּךְ נָאָה.</p>

<br />

<p>שָׁם עִם שַׁאֲגַת אַרְיֵה אֶתְגָּר</p>

<p>וְעִם דַּהֲרַת הַסּוּסִים;</p>

<p>הֵן אָנֹכִי מִמִּשְׁפַּחַת</p>

<p>גְּלַדִּיאַטוֹרֵי קִרְקָסִים.</p>

<br />

<p>הַס, בָּעֶלְיוֹן הַיָּצִיעַ</p>

<p>לַחַשׁ רַחַשׁ, חֶדְוַת עַלְמָה;</p>

<p>בְּרוּכָה אַתְּ מִפִּי הַגְּבוּרָה</p>

<p>אֲשֶׁר חָלְקָה לָךְ מִצַּלְמָהּ.</p>

<br />

<p>לָכֵן יִשְׂגַּב דּוֹר הַנְּפִילִים,</p>

<p>וְהַפַּיְטָן לְבֶן־הַפָּנִים</p>

<p>יָבֹא יִפְרֹט עֲלֵי נִבְלוֹ</p>

<p>מִזְמוֹר שִׁיר עַל הָאֵיתָנִים.</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16893">https://benyehuda.org/read/16893</a></div></body></html>