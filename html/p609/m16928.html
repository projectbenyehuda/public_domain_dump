<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[הַהֵיכָל וְהַכִּסֵּא וְהַכֶּתֶר וְהָאַדָּרֶת]</title>
	<meta name="author" content="יהודה קרני"/>
</head>
<body>

<blockquote>
<p>הַהֵיכָל וְהַכִּסֵּא וְהַכֶּתֶר וְהָאַדָּרֶת.</p>

<p>הַהֵיכָל בָּנוּי, וְהַכִּסֵּא מֻצָּג, וְאַדֶּרֶת הַפּוֹרְפּוּרִיָּה מְקֻפָּלָה</p>

<p>עַל זְרוֹעַ הַכִּסֵּא, וְכֶתֶר הַמְּלוּכָה תָּלוּי בְּנֵס מֵעַל
לַכִּסֵּא —</p>

<p>וְלָמָּה אֵפוֹא אַתֶּם מְחַכִּים, בְּנֵי עַמִּי וְאֶחָי?</p>

<p>כִּי הֲלֹא הִתְגַּעְגַּעְתֶּם לְמֶלֶךְ, וְאֶת צֵל צִלּוֹ שְׁאַפְתֶּם, וְעֵינְכֶם</p>

<p>נָמַקָּה מִקַּוּוֹת לוֹ.</p>

<p>הֲלֹא עִם שַׁחַר עֲלִיתֶם עַל כָּל גַּג וּפִסְגָּה וְהֶאֱהַלְתֶּם בְּכַפֵּיכֶם עַל</p>

<p>עַפְעַפֵּי עֵינֵיכֶם וְהִרְחַקְתֶּם־הִבַּטְתֶּם, — אֶפְשָׁר נִצְנְצָה קַרְנוֹ מִמִּזְרָח.</p>

<p>וְאַף עִם צֵאת הַכּוֹכָבִים נְשָׂאתֶם עֵינֵיכֶם הַשָּׁמַיְמָה, סָפֹר כָּל</p>

<p>כּוֹכָב, אֶפְשָׁר דָּרַךְ כּוֹכָבוֹ מִמַּעֲרָב.</p>

<p>וּבַצָּהֳרַיִם עַל כָּל דֶּלֶת וְשַׁעַר דְּפַקְתֶּם, אֶפְשָׁר תָּפוּשׂ מַלְכְּכֶם</p>

<p>לְבֵין הַקִּירוֹת.</p>

<p>אַתֶּם, אֲשֶׁר חֲבַשְׁתֶּם חֲמוֹרֵיכֶם וְהִטְעַנְתֶּם סְפִינוֹתֵיכֶם וּשְׁלַחְתֶּם</p>

<p>שְׁלִיחִים לְכָל קַצְוֵי הָאָרֶץ לִשְׁאֹב אֶת גּוֹאַלְכֶם מִנִּבְכֵי גָלֻיּוֹת!</p>

<p>הַבַּיִת וְהַכִּסֵּא וְהַכֶּתֶר וְהָאַדֶּרֶת — וְלָמָּה אֵפוֹא אַתֶּם מְחַכִּים?</p>

<p>הֲלֹא בֵינֵיכֶם הוּא מִתְהַלֵּךְ, וְכִי תַנִּיחוּ כַף אָזְנְכֶם עַל סְדַק</p>

<p>מַפֹּלֶת וּמַפֹּלֶת — וּשְׁמַעְתֶּם נְשִׁימָתוֹ.</p>

<p>מִבֵּין חֻרְבוֹת חוֹמוֹתֵיכֶם קָחוּהוּ, וּמִתּוֹךְ מַרְתְּפֵי חַיֵּיכֶם הַעֲלוּהוּ</p>

<p>וּמִבְּלוֹיֵי הַסְּחָבוֹת, אֲשֶׁר יִתְכַּס בָּהֶם, חִשְׂפוּהוּ, כִּי עַנְוְתָן הוּא</p>

<p>מַלְכְּכֶם, וְהוּא חַי אֶת חַיֵּיכֶם.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/16928">https://benyehuda.org/read/16928</a></div></body></html>