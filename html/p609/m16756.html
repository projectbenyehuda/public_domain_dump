<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רוּם תִּפְאַרְתּוֹ</title>
	<meta name="author" content="יהודה קרני"/>
</head>
<body>

<p>(לכ' תמוּז)</p>

<blockquote>
<br />

<p>לְוִילְנָא בְּמַסָּע מָהִיר נֶחְפַּזְתִּי – וּרְאִיתִיו</p>

<p>וּבְבַּזֶל אַחַר־כָֹךְ מִדַּבְּרוֹתָיו שָׁמַעְתִּי;</p>

<p>מֵאָז אַקְשִׁיב הֵד פְּעָמָיו עַל כָּל נָתִיב</p>

<p>וּלְגִלּוּיוֹ אֶכְמַהּ מִשֶּׁכָּמַהְתִּי.</p>

<p>וּכְכָל שֶׁמַפְלִיגָה הַדְּמוּת</p>

<p>לְמֶרְחַקִּים עַד אַפְסֵי חֶלֶד</p>

<p>כֵּן אֲשַׁוֶּה לוֹ יֶתֶר הוֹד קַדְמוּת</p>

<p>וְכֵן תִּשְׂגַּב הֲוָיָתוֹ הַנֶאֱצֶלֶת.</p>

<p>לִבִּי, לִבִּי לָכֶם, אַתֶּם</p>

<p>אֲשֶׁר לֹא חֲזִיתֶם אֶת הַתִּפְאֶרֶת,</p>

<p>אַךְ אַשְׁרֵיכֶם, שֶׁלֹּא תֵדְעוּ מַה נִּתְיַתֵּם</p>

<p>הַדּוֹר לְהוֹדָעַת הַפֶּתַע הַנִּסְעֶרֶת:</p>

<p>&#8220;בִּנְיָמִין אֵינֶנּוּ&#8221; שֶׁהִגִּיעַתְנוּ אָז מֵאֶדְלַךְ;</p>

<p>שְׁאַל, יָדִיד, פִּי הַזָּקֵן וְהוּא יַגֵּד לָךְ</p>

<p>אִם לֹא בָּכָה בַּיּוֹם הַהוּא כָּל יִשְׂרָאֵל,</p>

<p>כָּל מִי אֲשֶׁר נָצַר קִרְבּוֹ שָׁבִיב לְהִגָּאֵל,</p>

<p>כָּל מִי אֲשֶׁר רָאָה נֵכָר, עַבְדוּת וְרִקָּבוֹן</p>

<p>לֹא כְּאָסוֹן בִּלְבַד, כִּי אִם גַּם כְּעָוֹן.</p>

<p>וּמַה גָּבְהָה אָז הַבָּמָה</p>

<p>כְּשֶׁעָלֶיהָ הֶרְצֵל בַּהֲדָרוֹ נִצָּב,</p>

<p>הָעָם רָאָה, שָׁמַע וְכֵן תָּמַהּ</p>

<p>לִיפִי דְבָרָיו, לֶעֱזוּזָם וּלְהַבְזָקַת גִּצָּיו,</p>

<p>שֶׁנֶּחְצְבוּ מִתַּחַת פַּטִּישׁוֹ</p>

<p>לְמַעַן לְחַשֵּׁל עָתִיד וַהֲחִישׁוֹ.</p>

<p>מְאֹד חָזְקוּ עָלֵינוּ הַפַּטִישׁ וְהַהַלְמוּת</p>

<p>אַךְ רַךְ הָיָה מִבְטָא שְׂפָתָיו כְּמוֹ קְטִיפָה;</p>

<p>Ruhe, Ruhe הִתְגַּלְגֵּל קוֹלוֹ בְּנֶגֶן מֵרָמוּת</p>

<p>כִּסְאוֹ וַיְהִי הַקּוֹל מַרְגִּיעַ כִּלְטִיפָה,</p>

<p>תָּמַהְנוּ זֶה לָזֶה: כֵּיצַד, מָתַי וּמֵהֵיכָן</p>

<p>נִגְלָה הָאִישׁ, אֲשֶׁר נֵחַן</p>

<p>בְּכָל מַתְּנוֹת הַטֶּבַע,</p>

<p>בְּכָל חַסְדֵי הָרוּחַ וְהַגּוּף בְּשֶׁפַע?</p>

<p>עַל כֵּן אֻמְלַלְנוּ מְאֹד־מְאֹד</p>

<p>בַּיּוֹם הַהוּא בְּכָף תַּמּוּז</p>

<p>עִם הִסְתַּלֵּק מֵעַל רָאשֵׁינוּ דְמוּת הַהוֹד</p>

<p>שֶׁרוּם כְּבוֹד מַלְכוּתֵנוּ בָּהּ הָיָה רָמוּז.</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16756">https://benyehuda.org/read/16756</a></div></body></html>