<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>צְנוּעִים וְאַדִּירִים</title>
	<meta name="author" content="יהודה קרני"/>
</head>
<body>

<blockquote>
<p>צְנוּעִים אַתֶּם כְּמוֹ צִמְחֵי שָׂדֶה, עֲלָמוֹת וַעֲלָמִים</p>

<p>שֶׁבַּשְּׁפֵלָה וּבָרָמָה;</p>

<p>וְעֵת יוֹמָם וָלֵיל נִשְׁפַּךְ דִּמְכֶם</p>

<p>עֲלֵי דְרָכִים וַאֲבָנִים וּבְחֵיק תְּלָמִים –</p>

<p>לֹא כֶּתֶר גִּבּוֹרִים חִמַּדְתֶּם: אַךְ זוֹ הָאֲדָמָה</p>

<p>כְּבָר חָקְקָה שִׁמְכֶם</p>

<p>וְזִכְרְכֶם בְּכָל נָקִיק וְהַר וְלֹא תִמְחֵם.</p>

<br />

<p>כְּאוֹר הַיּוֹם יִיקַר לְשַׁד הַנֶּפֶשׁ הַמְזַמֵּר</p>

<p>בִּוְרִידֵיכֶם – מֵיתְרֵי גּוּפִים־דְּקָלִים,</p>

<p>אוּלָם אִם גּוֹרָלוֹ לְהַנָּגֵר –</p>

<p>הוּא יִקָּוֶה בִּפְעָלִים וּבִסְמָלִים,</p>

<p>בְּדֶקֶל מִדַּקֵּל, בְּכָל שִׁבֹּלֶת וְשִׁזְרָה</p>

<p>שֶׁל גַּרְעִינִים וּבְכָל אֲשֶׁר נִבְנֶה, נִזְרַע.</p>

<br />

<p>אַתֶּם מוֹשְׁכֵי חַסְדֵי אֲבוֹת, שׁוֹמְרֵי מָסֹרֶת</p>

<p>הַגְּבוּרָה, אֲשֶׁר תָּמִיד יָשֹׁק אֶל שָׁרְשְׁכֶם הַצָּו</p>

<p>לָשִׁיב לְיִשְׂרָאֵל הַדְרַת גְּאוֹנוֹ;</p>

<p>אַתֶּם תָּעִידוּ, כִּי חָסְנֵנוּ לֹא הָיָה לִנְעֹרֶת</p>

<p>וְלַהֲבוֹת חָזוֹן יַחְצֹב הָעָם כַּאֲשֶׁר חָצַב,</p>

<p>יַעַן כִּי אַדִּיר כַּנֶּצַח הוּא עִם חֲזוֹנוֹ.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/16729">https://benyehuda.org/read/16729</a></div></body></html>