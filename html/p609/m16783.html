<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חוּר, כַּרְפַּס וּתְכֵלֶת...</title>
	<meta name="author" content="יהודה קרני"/>
</head>
<body>

<blockquote>
<p>חוּר, כַּרְפַּס וּתְכֵלֶת,</p>

<p>לִבְשִׁי נָא תֵּל־אָבִיב;</p>

<p>הֶאָח יִקְרָא כָּל יֶלֶד</p>

<p>רוֹכֵב עַל שְׁכֶם אָבִיו.</p>

<br />

<p>פָּרָה תִּרְקֹד בָּרֶפֶת</p>

<p>וְדָג יִצְהַל בַּיָּם;</p>

<p>וְשֵׁם וְחָם וְיֶפֶת</p>

<p>יָרִיעוּ לִקְרָאתָם.</p>

<br />

<p>יִקְנֶה כָּל אִישׁ בְּגֶרֶשׁ</p>

<p>חֲצוֹצֶרֶת שֶׁל נְיָר,</p>

<p>וְכָל בִּגְתָּן וְתֶרֶשׁ</p>

<p>יוּצָא מִן הַמִּסְתָּר.</p>

<br />

<p>עַל בַּהַט וְסֹחֶרֶת</p>

<p>עִם בּוּץ וְאַרְגָּמָן</p>

<p>תִּרְקֹד וַשְׁתִּי הַגְּבֶרֶת</p>

<p>בִּלְבוּשׁ &#8220;אָזְנֵי הָמָן&#8221;.</p>

<br />

<p>אֲחַשְׁוֵרוֹשׁ עִם דֶּגֶל</p>

<p>עַל חַרְבוֹנָה יָטוּס</p>

<p>הָמָן יֵלֵךְ בָּרֶגֶל,</p>

<p>אַךְ מָרְדְכַי – עַל סוּס.</p>

<br />

<p>אֶסְתֵּר בַּת אֲבִיחַיִל</p>

<p>תוּבַל בְּכִרְכָּרָה;</p>

<p>תִּצְרַח כָּל קֶרֶן אַיִל</p>

<p>עִם כָּל קַרְנֵי פָּרָה.</p>

<br />

<p>אַךְ זֶרֶשׁ, הָהּ, בְּאֵבֶל,</p>

<p>הַלֵּב בָּהּ מִתְפַּלֵּץ:</p>

<p>הָמָן מוּכָן לַחֶבֶל –</p>

<p>אַךְ אֵין בָּעִיר, כָּל עֵץ.</p>

<br />

<p>וּבְנֵי הָמָן עֲשֶׂרֶת</p>

<p>כֻּלָּם חִוְרִים כְּסִיד</p>

<p>וְכָל חֲמוֹר וָפֶרֶד</p>

<p>מַעֲשֵׂי תָקְפָּם יַגִּיד.</p>

<br />
</blockquote>

<p>הארץ, 12.3.1933</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16783">https://benyehuda.org/read/16783</a></div></body></html>