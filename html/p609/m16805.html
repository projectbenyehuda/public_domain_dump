<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שִׁדּוּר לְלוֹנְדוֹן</title>
	<meta name="author" content="יהודה קרני"/>
</head>
<body>

<blockquote>
<p>בְּלוֹנְדוֹן מִתְכַּנְּסִים בְּאֵלֶּה הַיָּמִים</p>

<p>מֵאוֹת צִירִים, שְׁלִיחֵי עַמִּים,</p>

<p>אוּלָם לֹא נִתְבַּקְּשׁוּ לְשָׁם שְׁלִיחֵי עַמֵּנוּ,</p>

<p>כִּי אֵין אֲנַחְנוּ קַיָּמִים</p>

<p>לְשׁוּם תַּפְקִיד מִלְּבַד שְׁפִיכַת דָּמֵנוּ</p>

<p>לְמַעַן כָּל אֻמָּה בְּכָל עִדָּן</p>

<p>וַעֲמִידָה בַּיָּם וּבַיַּבֶּשֶׁת עַל צִדָּן.</p>

<p>אֲנַחְנוּ קַיָּמִים לְמַעַן טַבָּחִים לְשֵׁם טְבִיחָה</p>

<p>וְגַם בִּשְׁבִיל כְּלָבִים לְצֹרֶךְ נְבִיחָה,</p>

<p>אוּלָם לֹא לָנוּ בֹּא בֵּין הָאֻמּוֹת הַמְאֻחָדוֹת</p>

<p>וְשֶׁבֶת בִּוְעִידַת צִירֵי עַמִּים וּמוֹלָדוֹת;</p>

<p>וְאִם תִּשְׁאַל אוֹתָהּ מַדּוּעַ – וְשָׁמַעְתָּ פְּסַק־דִינָהּ,</p>

<p>כִּי אֵין לְיִשְׂרָאֵל מוֹלֶדֶת וּמְדִינָה,</p>

<p>וְאִם תֹּאמַר: וּבְכֵן הוֹאִילוּ לְהָקֵל</p>

<p>לִבְנוֹת מוֹלַדְתֵּנוּ בְּאֶרֶץ־יִשְׂרָאֵל –</p>

<p>וְהֶחֱזִירָה תְּשׁוּבָתָהּ: יָאֶה לְיִשְׂרָאֵל פִּזּוּר,</p>

<p>לִהְיוֹת עוֹזֵר לְכָל אֻמָּה וְלֹא לִהְיוֹת עָזוּר.</p>

<p>שִׁשָּׁה מִלְיוֹן נָשִׁים וַאֲנָשִׁים וְטַף</p>

<p>מִיִּשְׂרָאֵל הִשְׁמִידוּ תַּלְיָנִים –</p>

<p>וְהֵם, הַמְּדִינָאִים, אוֹמְרִים לְהַעֲמִידֵנוּ שׁוּב עַל סַף</p>

<p>קְרוֹנוֹת הַמָּוֶת, תָּאֵי הַגַּז וְכִבְשָׁנִים,</p>

<p>וְהֵמָּה עוֹד רוֹצִים, כִּי יְאָמֵנוּ,</p>

<p>שֶׁלֹּא הִפְקִירוּ דַּם עַמֵּנוּ.</p>

<p>הוֹי אֵיתָנֵי עוֹלָם, מְשַׁחְרְרֵי עַמִּים וַאֲרָצוֹת,</p>

<p>הֲרֵי קְרָאתֶם אֲפִלּוּ דְּרוֹר לְכֹחַ הָאֲטוֹם;</p>

<p>עִזְרוּ לְיִשְׂרָאֵל לִסְתּוֹם אֶת הַפְּרָצוֹת,</p>

<p>בַּשְּׂרוּ בְּשׂוֹרַת שִׁחְרוּר לְעַם יָתוֹם.</p>

<br />
</blockquote>

<p>הארץ, 15.1.1946</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16805">https://benyehuda.org/read/16805</a></div></body></html>