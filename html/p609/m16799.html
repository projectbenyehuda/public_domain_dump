<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>&quot;פִּסַּת נוֹף&quot;</title>
	<meta name="author" content="יהודה קרני"/>
</head>
<body>

<blockquote>
<p>קָרִים הָעֲרָבִים וְהַבְּקָרִים</p>

<p>לִבְנֵי אָדָם וְלַבְּקָרִים,</p>

<p>וַאֲפִלּוּ הַפְּרָסִים</p>

<p>אֵינָם חָסִים</p>

<p>לְחַמֵּם הָעֲצָמוֹת</p>

<p>בְּאֵין שְׂמִיכוֹת חַמּוֹת.</p>

<p>וְיֵשׁ אֲשֶׁר אֶצְלֵנוּ הַבְּקָרִים חֲוַרְוָרִים</p>

<p>כְּמוֹ בְּרוּסְיָה, בִּמְדִינַת הַבַּרְבָּרִים,</p>

<p>וְנִדְמֶה שֶׁהִנֵּה הַשַּׁלְגִּיּוֹת</p>

<p>תְּעוּפֶינָה מִשָּׁמַיִם כְּנוֹצוֹת,</p>

<p>אוֹ כְּמוֹ פִּרְחֵי שְׁקֵדִים, עַל פְּנֵי הָעִיר</p>

<p>לְהַצְחִיר מְתִים וּבְעִיר.</p>

<p>אַךְ הִנֵּה עָבַר הַחִוָּרוֹן</p>

<p>וְלֹא הָצְרַכְתָּ לְהַעֲמִיד הַצַּוָּארוֹן</p>

<p>כְּדֵי לְהִתְגּוֹנֵן</p>

<p>מִפְּנֵי פִּתֵּי הַשֶּׁלֶג הַצּוֹנֵן.</p>

<p>הִתְכִּילוּ הַשָּׁמַיִם וּבְשֶׁמֶשׁ יָהּ נוּאַר</p>

<p>בִּימֵי טֵבֵת (בְּלַעַ&quot;ז יַאנוּאַר)</p>

<p>כְּמוֹ בִּימֵי נִיסָן, אִיָּר, סִיוָן</p>

<p>עִם שִׁמְשָׁן וְעִם זִיוָן.</p>

<p>אוּלָם בָּעֶרֶב –</p>

<p>קֹר טֵבֵת לֹא יֶרֶף,</p>

<p>כּוֹכְבֵי הַקֹּר מִתְנוֹצְצִים</p>

<p>וּכְמוֹ בְּרוּסְיָה בְּנֵי־אָדָם מִתְרוֹצְצִים</p>

<p>לִרְאוֹת בְּתֵיאַטְרוֹן פִילְם סוֹבֵיטִי</p>

<p>וְהוּא לֹא נֶהְדָּר וְלֹא פַּתֶּטִי,</p>

<p>כִּי אִם מְשַׁעְמֵם, מַרְדִּים,</p>

<p>וְהוּא מֻצָּג בְּקוֹלְנוֹעַ שֶׁל סְפָרַדִּים,</p>

<p>וְשָׁם בְּרוּסְיָה</p>

<p>עַכְשָׁו יוֹם גְּנוּסְיָה:</p>

<p>שׁוּב הוּלֶדֶת</p>

<p>הַ&#8220;טְּשֵׁיקָא&#8221; הָעוֹקֶדֶת,</p>

<p>וְאֶצְלֵנוּ מַצִּיגִים סְרָטִים סוֹבֵיטִיִּים עַכְשָׁו,</p>

<p>וְכָל דְּבָרֵינוּ אַךְ לַשָּׁוְא.</p>

<p>לֹא, סְפָרַדִּים,</p>

<p>אֵין אֲנַחְנוּ חֲבֵרִים, אָנוּ מִתְפָּרְדִּים.</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16799">https://benyehuda.org/read/16799</a></div></body></html>