<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּבֵית הַצַּלָּם</title>
	<meta name="author" content="יהודה קרני"/>
</head>
<body>

<h2 id="א">א</h2>

<blockquote>
<p>צַלָּם, צַלָּם, חֲמוֹל נָא,</p>

<p>הַבְלֵט בִּי כָּל שִֹרְטוּט;</p>

<p>קַרְנֵי הָאוֹר תִּפֹּלְנָה</p>

<p>עַל שְֹדֵה כָּל הַפַּרְצוּף.</p>

<br />

<p>וְאַל לְךָ, חָלִילָה,</p>

<p>טַשְׁטֵשׁ בִּי שׁוּם גָּוָן;</p>

<p>וְכַמָּקוֹר תַּשְֹכִּילָה</p>

<p>נַמֵּר הַנִּשְׁתְּוָן.</p>

<br />

<p>פָּנַי כִּפְנֵי הַקֶּרַח,</p>

<p>אַךְ קֶרַח שֶׁמְּשַׁקֵּר;</p>

<p>וְיֵשׁ בְּשִֹימָה שֶׁל פֶּרַח</p>

<p>בִּסְנֵה צַבָּר דּוֹקֵר.</p>

<br />

<p>גַּשֵּׁשׁ כָּל גַּי וָגֶבַע,</p>

<p>כָּל תֶּלֶם, כָּל חָרִיץ,</p>

<p>שָׁם מִסְתַּתֵּר בְּקֶבַע</p>

<p>אָדָם רַחוּם־עָרִיץ.</p>

<br />

<p>רְאֵה אֶת זֶה הַקֶּמֶט</p>

<p>וְקֶפֶל זֶה הַבְחֵן:</p>

<p>קַנָּאוּת נוֹקֶמֶת</p>

<p>עִם רִצּוּי רַב חֵן.</p>

<br />

<p>תִּמְצָא בִּי אוֹת שֶל מֶרֶד</p>

<p>וְשֶל צִדּוּק גּוֹרָל;</p>

<p>סִכַּמְתִּי כָּל הַפֶּרֶט,</p>

<p>פֵּרַטְתִּי כָּל הַכְּלָל.</p>

<br />

<p>וְאִם תַּעֲמִיק לָרֶדֶת</p>

<p>תִּרְאֶה גַם קַו שָׁבוּר,</p>

<p>דְּבַר־מָה, רָצְחָה מוֹלֶדֶת,</p>

<p>מוּטָל כָּאן, הָהּ, קָבוּר.</p>

<br />

<p>עַל כֵּן, צַלָּם, הָאִירָה</p>

<p>כָּל שֶׁקַע וְגַבְלִית;</p>

<p>אִם הַכֹּל תַּכִּירָה –</p>

<p>אֶת הַכֹּל תַּבְלִיט.</p>

<br />
</blockquote>

<h2 id="ב">ב</h2>

<blockquote>
<p>עִם זֹאת תֵּדַע: אֲנִי עוֹד יֶלֶד,</p>

<p>מִשְלוּ עָלַי מָשָׁל יָפֶה:</p>

<p>&quot;אַתָּה כְּמוֹ אָרוֹן־שֶׁל־פֶּלֶד,</p>

<p>&quot;הַמָּלֵא מִפֶּה אֶל פֶּה.</p>

<br />

<p>&quot;אַתָּה – מִכְרוֹת בַּרְזֶל וּנְחֹשֶת,</p>

<p>&quot;אַבְנֵי יְקָר, זָהָב טָהוֹר;</p>

<p>&quot;אַךְ יֵשׁ אֲשֶׁר בְּךָ רוֹחֶשֶׁת</p>

<p>&quot;מְרֵרַת צִפְעוֹן אֵי־שָׁם בְּחוֹר.</p>

<br />

<p>&quot;אַתָּה בָּשִֹים כַּחֲבַצֶּלֶת,</p>

<p>&quot;אַתָּה דוֹקֵר כְּקוֹץ־סִרְפָּד;</p>

<p>&quot;וּשְנֵי סְמָלֶיךָ עַל הַשֶּׁלֶט:</p>

<p>&#8220;דְּמוּת יוֹנָה וּדְמוּת עַרְפָּד.&#8221;</p>

<br />

<p>אַךְ כְּלוּם צָרִיךְ לַחְתּוֹר מַחְתֶּרֶת</p>

<p>כְּדֵי לַחֲשֹוֹף אֶת רֹב חֵילִי?</p>

<p>אֲנִי שׁוֹפֵעַ הָעֲתֶרֶת</p>

<p>מִנֵּץ חַמָּה עַד סוֹף לֵילִי.</p>

<br />

<p>אֲנִי גַם כְּבַד מִשְׁקָל וָקֶצֶב,</p>

<p>גַּם כַּפַּרְפַּר אֲנִי קַלִּיל;</p>

<p>תּוֹכִי רָצוּף אַהֲבָה וָקֶצֶף,</p>

<p>קְרָבַי – טַנְבּוּר וְגַם חָלִיל.</p>

<br />

<p>אֲנִי עָשִׁיר מַמָּשׁ כְּקֹרַח,</p>

<p>אַךְ יֵשׁ שֶׁאֶתְרָאֶה עָנִי;</p>

<p>וְכָךְ תָּמִיד אֶעֱבוֹד בְּפָרֶךְ</p>

<p>לְהַטְמִין אֶת הָ&#8220;אֲנִי&#8221;.</p>

<br />

<p>זֹאת הִיא &#8220;וִיאָה דוֹלוֹרוֹזָה&#8221;.</p>

<p>זֹאת גַּם דֶּרֶךְ שֶׁל שְֹמָחוֹת;</p>

<p>אֲנִי מָלֵא רַק שִׁיר, לֹא פְּרוֹזָה,</p>

<p>אֲבָל גַּם פְּרוֹזָה לֹא פָּחוֹת.</p>

<br />

<p>אֲנִי שׁוֹלֵט עַל הַיַּבֶּשֶׁת,</p>

<p>וְעַל יַמִּים וְעַל אִיִּים;</p>

<p>שִׁירַת הַיּוֹם אֵינָהּ מַתֶּשֶׁת</p>

<p>אֶת פִּיוּטַי הַסַּלְעִיִּים.</p>

<br />

<p>לִי יֵשׁ רְשׁוּת וְגַם הַכְרֵחַ</p>

<p>לִהְיוֹת טִפֵּשׁ וְגַם נָבוֹן;</p>

<p>יוֹם יוֹם מַשֵּׁש וְאַף רַחְרֵחַ</p>

<p>כָּל בֹּשֶֹם טוֹב וְרִקָּבוֹן.</p>

<br />

<p>וְזֹאת הִיא מְלֶאכֶת הַמַּחְשָׁבֶת,</p>

<p>וּמְנַת חֶלְקוֹ שֶל הַפַּיְטָן:</p>

<p>יוֹם יוֹם שַֹחֵק מִשְֹחָק שֶׁל מָוֶת</p>

<p>וְשֶׁל חַיִּים עִם הַשָֹּטָן.</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16981">https://benyehuda.org/read/16981</a></div></body></html>