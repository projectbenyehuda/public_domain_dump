<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִמַּחְבֶּרֶת אֲבוּדָה</title>
	<meta name="author" content="יהודה קרני"/>
</head>
<body>

<blockquote>
<p><strong>כְּפִיָּה</strong></p>

<p>כָּפֹה יִכְפּוּנִי פַּעֲמָיִם:</p>

<p>לִחְיוֹת,</p>

<p>לָמוּת;</p>

<p>וּמִי שָׁמַע אִם</p>

<p>לֹא אֲני בִּכְיוֹת</p>

<p>עַל כָּל שָׂדֶה זָרוּעַ וְשָׁמוּט?</p>

<br />

<p>אַךְ מְאֹד הִשְׂכַּלְתִּי לֹא לְתְמֹהַּ</p>

<p>כִּי אִם לִקְלֹט,</p>

<p>וְעַל כָּרְחִי גַם לְהַקְלִיט</p>

<p>מְרִי אָדָם, אִלְּמוּת הָאֶבֶן וְלִכְמֹהַּ</p>

<p>עִם כָּל יְצוּר מִכְלוֹת</p>

<p>הַנֶּפֶשׁ וּמִבַּקֵּשׁ לַיֵּשׁ תַּכְלִית.</p>

<br />

<p><strong>צִדּוּק</strong></p>

<p>הַתְּאִימוּת וְהַבְּהִירוּת</p>

<p>שֶׁבַּמַּחְשָׁב,</p>

<p>נִגְלוּ לִי מִן הָעֲרָפֶל וְהַסְּתִירוּת</p>

<p>שֶׁבּוֹ וּמִכְּחָשָׁיו.</p>

<br />

<p>וְזוֹ הַהַשְׁלָמָה,</p>

<p>שֶׁבַּתְּחוּשָׁה –</p>

<p>בְּרִית קֹדֶשׁ הִיא אַחְרֵי הַמִּלְחָמָה,</p>

<p>שֶׁהָיְתָה נְטוּשָׁה.</p>

<br />

<p>כִּי עַל הֲגִיגִים וּמַעֲשִׂים</p>

<p>מָתַחְתִּי קְשִׁי דִינִים,</p>

<p>בְּחַנְתִּים בְּאֶלֶף הַבְּחִינוֹת;</p>

<p>וְכָל הַכְּעָסִים</p>

<p>וְהַחִנִּים</p>

<p>הִתַּכְתִּי בְּמַצְרֵף בִּינוֹת.</p>

<br />

<p>וְרָאִיתִי כִּי הַכֹּל מְשֹׁעָר וְצָפוּי,</p>

<p>וַאֲפִלּוּ מְנֻסֶּה וּבָדוּק;</p>

<p>וְיַעַן כִּי הַכֹּל כָּפוּי,</p>

<p>הֲרֵי הַדִּין צָדוּק.</p>

<br />

<p><strong>וְאַף־עַל־פִּי־כֵן</strong></p>

<p>וְאַף־עַל־פִּי־כֵן</p>

<p>אֵינֶנִּי נִכְנָע.</p>

<p>וְעִם שֶׁמֹּחִי בִּחֵן</p>

<p>אֶת הַהֲוָיָה לִפְנִים מִשִּׁכְנָהּ,</p>

<p>אֲנִי קוֹרֵא תִגָּר</p>

<p>מִלְּכַתְּחִלָּה עַל הַדִּינִים,</p>

<p>וְכָל עוֹד לְשַׁדִּי לֹא נִגַּר</p>

<p>וּמְאוֹר עֵינַי לֹא דָעַךְ בַּקִּנִּים</p>

<p>אַטְרִידֵךְ בִּשְׁאִילוֹת</p>

<p>הוֹי, עִלַּת הָעִלּוֹת;</p>

<p>אֲנִי כֻּלִּי תְּהִיּוֹת,</p>

<p>וְאַתְּ כֻּלֵּךְ שְׁנִיּוּת,</p>

<p>סְתִירָה שֶׁבִּסְתִירָה:</p>

<br />

<p>חַסְדֵי רַחֲמִים עִם נְקִימָה וּנְטִירָה;</p>

<p>וְהוֹאִיל וּמֻקְשֶׁה עוֹלָמֵךְ</p>

<p>וּמֻקְשִׁים רוּחִי וְגָלְמִי</p>

<p>הֲרֵי אֵינִי יוֹדֵעַ אִם אֲנִי בְּצַלְמֵךְ</p>

<p>אוֹ שֶׁאַתְּ בְּצַלְמִי.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/16688">https://benyehuda.org/read/16688</a></div></body></html>