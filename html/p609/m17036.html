<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶל בַּלְפוּר</title>
	<meta name="author" content="יהודה קרני"/>
</head>
<body>

<p>לזכרון נאומו שנשא בבית הלורדים בלונדון להגנת &#8220;הבית הלאומי&#8221;</p>

<blockquote>
<br />
</blockquote>

<blockquote>
<p>הָאִישׁ הַמּוּרָם, שֶׁכָּבַשְׁתָּ לֵב יִשְׂרָאֵל כְּעַמְּךָ – אֶת הַיַּמִּים</p>

<p>וַאֲשֶׁר רוֹמַמְתָּ שֵׁם בְּרִיטַנְיָה הָאַדִּירָה</p>

<p>בִּגְאוֹן מִפְעָלְךָ, כְּמוֹ שֶׁרוֹמְמָהוּ נֵס לָעַמִּים</p>

<p>וִילְיַם שֶׁכְּסְפִּיר בִּגְאוֹן הַשִּׁירָה,</p>

<br />

<p>שְׁמַע אֶת דְבָרַי לְךָ בִּשְׁמִי וּבְשֵׁם כָּל אַחַי, אִמִּי וְאָבִי,</p>

<p>אֲשֶׁר מֵרוּסְיָה וּמִפּוֹלִין ומִתְּפוּצוֹת כָּל הַגּוֹלָה</p>

<p>לַיְלָה, לַיְלָה כָּמְהָה נַפְשָׁם אֶל הַכֹּתֶל הַמַּעֲרָבִי</p>

<p>לְבַכּוֹת אֶת עֱנוּת הָעָם הַגְּדוֹלָה,</p>

<br />

<p>שְׁמַע:</p>

<p>הֶחֱזַרְתָּ לִי הַגְּזֵלָה וּכְבוֹד הַחַיִּים</p>

<p>וַתִּטַּע בִּי הַתִּקְוָה לִבְנוֹת בַּיִת לַאֲדוֹנָי וּבֵיתִי;</p>

<p>כִּי מַה לִּי כָּל הַיְקוּם, אִם יְרוּשָׁלַיִם שְׁמָמָה,</p>

<p>וּמַה לִּי כָּל הַחַי, אִם נֶגְדִּי מוּטָל מֵתִי.</p>

<br />

<p>וּרְאֵה:</p>

<p>עִם תְּחִיַּת יְרוּשָׁלַיִם חָרְבוֹת עוֹלָם תִּבָּנֶּינָה</p>

<p>וְעִם פְּרִיחַת גַּנִּי כְּגַן הָעֵדֶן יִפְרַח לִי הָעוֹלָם;</p>

<p>כִּי מַה הַבְּשׂוֹרָה תַּחַת הַשָּׁמַיִם, שֶׁבִּירוּשָׁלַיִם
אֵינֶנָּה</p>

<p>וּמַה הַתִּקְווֹת, אִם לֹא שֶׁל נְבִיאַי וְהֵדֵי קוֹלָם.</p>

<br />

<p>וּבְטַח:</p>

<p>לֹא עַם עֲקִיבָא הוּא שֶׁיַּדְבִּיר צֶדֶק תַּחְתָּיו</p>

<p>וְלֹא עַם משֶׁה יַעֲשֹׁק דָּל וְיִקַּח מֶנּוּ עָבִיט;</p>

<p>כִּי חַי הַגֵּר עִם עַם יִשְׂרָאֵל יַחְדַּיו</p>

<p>וְשָׁר כָּל לֵב עִם שִׁירַת מַלְכִּי דָוִד.</p>

<br />

<p>וְדַע:</p>

<p>אֲנִי וְעַמִּי שָׂבַעְנוּ עֶבְרָה וְכָל עֳנִי וּמְרוּדִים,</p>

<p>וּצְרוּפִים אָנוּ מִגְּמוֹל לָרָשָׁע רֶשַׁע תַּחַת רֶשַׁע,</p>

<p>נִשְׁבַּעְתִּי לָךְ בְּשֵׁם כָּל עַם הַיְּהוּדִים</p>

<p>וּבְשֵׁם פַּיְטָנוֹ, הַמְקוֹנֵן וְהַמְזַמֵּר יֶשַׁע.</p>

<br />

<p>וּזְכוֹר:</p>

<p>בַּעֲלוֹת הַיּוֹם כִּי יָבוֹא מֶלֶךְ הַמָּשִׁיחַ –</p>

<p>וְנִקְרֵאתָ יְרוּשָׁלַיְמָה, אַתָּה – סֵמֶל עַמְּךָ הַנִּשָּׂא,</p>

<p>לִפְתֹּחַ נֶגְדּוֹ שַׁעַר וּלְהוֹצִיא הַבָּרִיחַ;</p>

<p>כִּי כַּיּוֹם הַזֶּה גְּאוּלַת עַמִּי כָּרְתָה עִמְּךָ בְּרִיתָהּ.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/17036">https://benyehuda.org/read/17036</a></div></body></html>