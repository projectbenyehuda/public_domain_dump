<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִצְחַק אָבִיב</title>
	<meta name="author" content="יהודה קרני"/>
</head>
<body>

<blockquote>
<p>עִם בֹּקֶר בַּעֲלוֹת</p>

<p>בַּשַּׁחַק יוֹם וָרֹד</p>

<p>חָפְזוּ מִסְּטָיו שֶׁל בַּיִת</p>

<p>שְׁלשֶׁת נְעָרוֹת.</p>

<p>לִקְרֹא לָהֶן שֵׁמוֹת?</p>

<p>מַרְאָן וְתִלְבָּשְׁתָּן?</p>

<p>זֶה סוֹד כָּמוּס עִמִּי</p>

<p>וְעִם כֻּלָּן שְׁלָשְׁתָּן.</p>

<p>לְיַעֲלוֹת הַחֵן</p>

<p>לֹא כְּחָל וְלֹא סָרָק,</p>

<p>אַךְ כָּל לְחִי תִפְרַח</p>

<p>כְּפֶרַח הַפָּרָג.</p>

<p>זָלַף הָדָר בָּשְׂמוֹ,</p>

<p>פָּרְחוּ אִזְדָּרָכוֹת,</p>

<p>אַךְ שְׁלשֶׁת הַבָּנוֹת</p>

<p>בָּשְׂמָן אֵינוֹ פָּחוֹת.</p>

<p>קָרְאָה אַחַת בְּגִיל:</p>

<p>אֶל תַּחַת הַשִּׁקְמוֹת!</p>

<p>אָז צָחֲקוּ כֻּלָּן:</p>

<p>שָׂרְדוּ שָׁם שֵׁשׁ, עִקְמוֹת.</p>

<p>קָרְאָה שְׁנִיָּה: לַגָּן,</p>

<p>אֶל בֵּין הַשִּׁלְהָבִים!</p>

<p>שׁוּב צָחֲקוּ: שָׁם טוֹב</p>

<p>עִם צֵאת הַכּוֹכָבִים.</p>

<p>קָרְאָה שְׁלִישִׁית: לַיָּם,</p>

<p>יַמֵּנוּ הַתִּיכוֹן!</p>

<p>אָז צָהֲלוּ שְׁלָשְׁתָּן</p>

<p>בְּיֶתֶר עֹז וָרֹן.</p>

<p>עָבַר כָּאן תֵּימָנִי –</p>

<p>סַבָּל עִם חֲבָלָיו</p>

<p>וּבְצָחְקוֹ עִמָּן</p>

<p>הֵן צָחֲקוּ עָלָיו.</p>

<p>אֲזַי נֶהָג הִכְרִיז:</p>

<p>אֶשָּׂאֲכֵן רָחוֹק</p>

<p>שֹׁמְרוֹן וְהַגָּלִיל!</p>

<p>אַךְ הֵן הֶאְדִּירוּ צְחוֹק.</p>

<p>וְהִתְגַּלְגֵּל הַצְּחוֹק</p>

<p>וְהִצְטַחֵק הַכֹּל</p>

<p>וַתְּהִי גִילַת־רַנֵּן</p>

<p>בְּעֶצֶם יוֹם שֶׁל חֹל.</p>

<p>אָבִיב נָתַן מָשׂוֹשׂ,</p>

<p>גַּנּוֹת – אֶת נִיחוֹחָן</p>

<p>אַף שְׁלשֶׁת הַבָּנוֹת</p>

<p>פָּרְחוּ מִתּוֹךְ תּוֹכָן.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/16711">https://benyehuda.org/read/16711</a></div></body></html>