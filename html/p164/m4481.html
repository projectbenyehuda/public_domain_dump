<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מְנַחֵם</title>
	<meta name="author" content="מיכה יוסף ברדיצ'בסקי"/>
</head>
<body>

<p>בארץ נכריה הוא יושב, הרחק מעמו ומולדתו, הרחק מאבותיו וממסורת אבותיו; הוא שוקד על דלתות בית-המדרש-למדעים כתלמיד שרק הדעת הגיגו, והגיוניו כל חיתוֹ.</p>

<p>עני הוא וחי בדוחק; אבל עשיר הוא בשאיפות רמות.</p>

<p>כל המחשבות שחשבו גדולי כל דור, כל הרכוש הרוחני של בעלי המחשבה והדעת נפתחים לפניו.</p>

<p>רק לבית-אוצר הספרים עליו ללכת, ושם הכל נתון לו, מכל אשר תשאל נפשו לדעת.</p>

<p>ובבית-מדרש-החכמה דורשים ושונים בכל הסִפרות והמדעים, בסתר הטבע והתולדה, האמונות והדעות&#8230;</p>

<p>שם יוכל אדם להשיג הכל ולדעת מה היא הנפש ומַהות הנפש.</p>

<p>הוא, שעד עשרים שנה ומעלה היה יושב רק בד' אמות של הלכה ועסק בלימודים שאינם מלמדים את האדם כלל&#8230; הנה יושב על פתחן של החכמות ומקשיב לכל הרמות והנשגבות שבהן.</p>

<p>מה שהיה לו נלקח מאתו והכל ניתּן לו מחדש&#8230; הוא אבד ומצא הרבה&#8230; את הכל סתר בעצמו, והוא בונה לו עתה דבר רם מעצמו.</p>

<p>הרעיון, שבידו להשיג כל המחשבות והדעות, יתן לו ולרוחו איזה מרגוע וחיזוק.</p>

<p>אבותיו בחושך התהלכו, בני עירו בחשכה יתהלכו, כל הספרים שלהם והמעשים שלהם פעולתם מאין, המחשבות שהם חושבים מהבל הנן; רק הוא, הוא מנחם לבית מֵאיר, בן-חורין גמר; לו עינים לראות ואוזן לשמוע, לו ניתּנו מכמני המחשבות ועולם המחשבות.</p>

<p>ילכו הם באשר ילכו והוא באשר ילך. הדעת יקרה מכל חללי עמו וקדשיו. הדעת היא יקרה לו מכל חללי העולם. לו יש הכל, הכל.</p>

<p>ימים באו, הוא למד הרבה וחשב הרבה, והחל עוד הפעם לאַבד מאשר מצא&#8230;</p>

<p>הוא החל לחדור מאחורי קלעי הדעת ותעלולי המוּשכּלוֹת. הוא החל לראות את חללי הדעת והתורות.</p>

<p>בסתר נפשו התחיל להרגיש שלחיים בעצמם יתרון על כל אלה. וראה ונוכח שגם בבתי-מדרש-המדעים נחנק כמו בבתי-מדרש-ההלכה.</p>

<p>לאט לאט הוא ראה שרק הספרים נשתנו אצלו, אבל גוף הדבר לא נשתנה&#8230; ושעדיין הוא תועה בנתיבות ישימון. – – –</p>

<p>מה תתנה לו ומה תוספנה לו הדֵעות והמחשבות, אם אינן אלא כצללים לגבי עיקרי החיים עצמם?</p>

<p>מה יתנו ומה יוסיפו לו כל הקוים והשרטוטים באין יסוד קיים לו בעולם?</p>

<p>נפשו היא לא מלֵאה, חייו ריקים, רק מוחו מלא. אין לו עם וצרכי עם, אין לו הורים וקרבת הורים, חסרה לו אהבה וקִרבת-נפש.</p>

<p>נכרי הוא שם ופה, נכרי הוא בעולם ובחיים.</p>

<p>לאזרח כֹּל היה חושב עצמו, ולו באמת אין כֹּל.</p>

<p>קברים רבים על דרכו בחיים מעבר מזה ומזה.</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4481">https://benyehuda.org/read/4481</a></div></body></html>