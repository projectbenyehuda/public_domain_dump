<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נְדִיבוּתָךְ רְחָבָה וַעֲמֻקָּה</title>
	<meta name="author" content="יצחק אבן כלפון"/>
</head>
<body>

<p>כתובת בערבית בראש השיר: מהיות על הגבולים אשר היה נגיד
ומצוה אליהם וקרה מה שקרה ונהרגו חמיו ובין אחותו בקצת הדרכים וזה בשנת
תש&quot;פ ( 1020 ) כתב אליו אבן כלפון זה.</p>

<blockquote>
<p>נְדִיבוּתָךְ רְחָבָה וַעֲמֻקָּה,</p>

<p>וְצִדְקָתָךְ כְּהַרְרֵי-אֵל חֲזָקָה,</p>

<p>וְדֶרֶךְ תֹּם וְיֹשֶׁר לֵב וְחֶסֶד</p>

<p>קְרוֹבָה לָךְ, וְאֶל כָּל-אִישׁ רְחוֹקָה,</p>

<p>וְהוֹדָךְ רַב, וְכָל-הֵלֶךְ מְדֻשָּׁן</p>

<p>בְּשֻׁלְחָנָךְ, וְדַלְתָּךְ לֹא דְפוּקָה,</p>

<p>וְלֹא תִמְנַע לְכָל-שׁוֹאֵל שְׁאֵלָה,</p>

<p>וְלֹא תֶחְדַּל לְאֶבְיוֹן מֵעֲנִיקָה.</p>

<p>לְבַב כָּל-שַׂר וְנַפְשׁוֹ אַחֲרֵי שָׁוְא,</p>

<p>וְנַפְשָׁךְ אַחֲרֵי חֶסֶד דְּבוּקָה.</p>

<p>יְדִידִי, שֶׁעֲשָׁקַנִי זְמַנִּי</p>

<p>וְחָרַק שֵׁן מְאֹד עָלַי חֲרִיקָה,</p>

<p>נְאָקָתִי לְךָ רַבָּה וְגָדְלָה</p>

<p>וְעֵדִי אֵל, אֲשֶׁר יִשְׁמַע נְאָקָה.</p>

<p>וְצָרָתִי לְךָ תֵצַר, וְלִמְאֹד</p>

<p>יְחִידָתִי בְּצוּקָתָךְ – בְּצוּקָה.</p>

<p>בְּחָנָךְ אֵל בְּחֹן צַדִּיק, וּבָדַק,</p>

<p>וְכַזָּהָב מְצָאָךְ בַּבְּדִיקָה,</p>

<p>יְיַסֶּרְךָ כְּיַסֹּר אָב יְחִידוֹ</p>

<p>לְהַשְׂכִּילָךְ וְלִהְיוֹת לָךְ צְדָקָה.</p>

<p>לְכֵן אֶשְׂמַח, וְיִתְעַצֵּב לְבָבִי,</p>

<p>וְתִתְעָרֵב רְנָנָה עִם זְעָקָה,</p>

<p>בְּשׁוּרִי עָצְבְּךָ – אֶדְאַג וְאָגִיל</p>

<p>בְּדַעְתִּי אַחֲרִיתָךְ כִּי חֲשׁוּקָה,</p>

<p>וְהָאוֹהֵב – פְּצָעָיו נֶאֱמָנִים,</p>

<p>וְלֹא יָפִיק פְּצָעָיו לָךְ לְפוּקָה.</p>

<p>לְכֵן הֵשִׁיב כְּבוֹדָךְ לַאֲמִתּוֹ,</p>

<p>וְשָׂם חֻקַּת גְּדֻלָּתָךְ חֲקוּקָה,</p>

<p>שְׁכֹן הַשְׁקֵט וְהִשָּׁמֵר, וְתִהְיֶה</p>

<p>שְׁנַת עֵינָךְ לְעוֹלָמִים מְתוּקָה.</p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/32157">https://benyehuda.org/read/32157</a></div></body></html>