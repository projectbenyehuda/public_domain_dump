<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קְצוּצַת־כְּנָפַיִם</title>
	<meta name="author" content="חוה שפירא"/>
</head>
<body>

<p>צפור דרור טסה, עפה, דאה בין המרומים ותרחף במרחקים.
ותהיינה עיניה נשואות רק למעלה, אל נקודה עליונה. שם ראתה את מקור אשרה, את
מטרת געגועיה ושאיפותיה.</p>

<p>היא לא הרכינה ראשה, לא פנתה ימין ושמאל, – היא רק רחפה והתנשאה. האויר היה צח, המעוף קל, השמים בהירים והעננים רחוקים&#8230;</p>

<p>ופתאום ותסובב עליה ראשה&#8230; ותרד ותעמוד לנוח על אחד מענפי
העץ הסבוכים. ונערים שובבים למטה מחכים ורשתם פרושה לכל המתנסה
לעוף&#8230;</p>

<p>ותלָכד הצפור בידי הנערים השובבים&#8230; ויקצצו הנערים מעט את
כנפיה וישימוה בכלוב מוזהב יפה וירקדו וירננו לקראתה: &#8220;הנה בכלובנו היא;
בכלובנו היא!&#8221;</p>

<p>והצפור ישבה שוממה ונדהמה בכלובה ולא ידעה את נפשה&#8230;
וימים עברו והנערים לא שבעו רצון משביתם. לא פזזה, לא כרכרה, לא צפצפה ולא
השמיעה קולה&#8230; התכוצה באחת הפנות ותשב דומם כל היום&#8230;.</p>

<p>ויתיעצו הנערים אם לשלוח את הצפור ולעזבה על נפשה משום שלא פתחה את פיה לשיר ולא פנתה למעניה – ויחליטו לחכות.</p>

<p>ובאחד הימים ותרם הצפור את עיניה ותבט מחלון כלובה ותרא
מחנות מחנות של בנות מינה עוברות ומתרחקות אל ארצות הרחוקות, אל ארצות
חמות, ובעופן הן מקשקשות בכנפיהן, מצפצפות ורועשות.</p>

<p>ותזכור הצפור את השמים הבהירים שהתגעגעה להם אז, את האויר
הזך ואת המרחב החפשי&#8230; והאויר פה משועמם, הכלוב צר והשמים
מעוננים&#8230;</p>

<p>ותשתפּך עליה נפשה ותשא קולה ותשר.</p>

<p>ותהי שירתה נוגה ועצובה, מלאה כאב לב ויגון קודר, כליון הנפש ועצבון הרוח&#8230;</p>

<p>וישמעו השומעים ויתענגו על שירת עצב זו&#8230;</p>

<p>והנערים רקדו וימחאו כף: &#8220;הנה התעוררה הצפור&#8221; עוד מעט ושרה לנו משירתנו <strong>אנו</strong>, עוד מעט <strong>ושלנו</strong> תהיה!&quot;</p>

<p>והצפור שומעת ומתאנחת: &#8220;הוי, מעני! הבו לי חופש, הבו לי דרור! טוב לי למות שם במרחב־יה המבורך מהיות מפוטמה בכלובכם הצר&#8230;&#8221;</p>

<p>והנערים לא שמו לב לתחנוניה ויסגרו את דלת כלובה בעדה&#8230;</p>

<p>ומבעד חלון מאסרה ראתה הצפור את אחת מרעותיה מפזזת
ומשתובבת על ענפי עץ שממול כלובה, מצפצפת ומדלגת מענף אחד על משנהו ואיננה
שמה לב לסביבה&#8230; והאורב הציד מלמטה מחכה.. ותחפוץ להזהיר את רעותה, ותכרכר
בכלובה ותנקר בחרטומה באשנבו ותתחלחל ותרגש ותרעד&#8230;</p>

<p>ופתאום טררר! רעותה נפלה מתבוססת בדמה ארצה&#8230;</p>

<p>ויוכיחו הנערים את הצפור על משוגתה וידברו על לבה: &#8220;הלא
רואה אַתּ, שם סכנה מרחפת על ראשך ופה בטוחה הנך.. ואַתּ עודך
מתרעמת!..&#8221;</p>

<p>והצפור שומעת ונאנקת דֹם.</p>

<p>ובשירתה היא מבליטה את כל צער לבבה ומכאוב נפשה, את צרת
הכלל ואת תוגת הפרט&#8230; והשירה משתפכת ביגון וממלאה את האויר עצבון
חרישי.</p>

<blockquote>
<br />
</blockquote>

<p>ותפּתח פעם אחת במקרה דלת הכלוב.</p>

<p>ותגש הצפור ותוציא את ראשה. ותחרד ותסג אחור&#8230;</p>

<p>עוד מעט והנה היא על ענף העץ שם נרצחה רעותה.</p>

<p>והאויר בא אל קרבה וישכרנה, ותפרש את כנפיה ותעף. והאופק
הרחב מלבבה, וקול הדרור הצוהל לקראתה. ותאזור כחותיה&#8230; והנה היא מנדנדת
באויר לאט לאט ולהתרומם לא תוכל&#8230;</p>

<p>ופתאום זכרה, אויה: כנפיה קצוצות!&#8230;</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50462">https://benyehuda.org/read/50462</a></div></body></html>