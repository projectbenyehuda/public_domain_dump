<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הפכפכנית</title>
	<meta name="author" content="חוה שפירא"/>
</head>
<body>

<p>מלאה הפכים היתה. מלאה חיים, תנועה, שחוק ורעננות. היא
אהבה את החיים והתמכרה להם; ובעומק נפשה היתה מנקרת ומבקרת גם את הרגשותיה
ומעשיה.</p>

<p>בת הרגע היתה. התפעלה, התלהבה, והתמכרה בכל נפשה ועצביה לרושם הרגע, בו חיתה, בו התגלתה.</p>

<p>עבר הרגע – ועש הנקרנות שב והתגנב אל קרבה. היא נעשתה עצובה, עגומה ונוגה.</p>

<p>התיחסותה לאנשים היתה קיצונית, או שאהבה והתפעלה או ששנאה והתרחקה כליל.</p>

<p>חצוניותה התאימה לפנימיותה. במבט ראשון נראו פניה אי־יפים,
אולם בשעה שדיברו אתה, וכשדבר־מה ענין אותה והניע את לבבה – השתנתה כל
חצוניותה. העינים – כשתי לפידות אש ששלהבת־יה השתקפה בהן – התלקחו,
התנוצצו, הבריקו וספרו על הרגשות התוססים עמוק, וגלו עמקי־נפש אין קץ&#8230;
יפה היתה אז. על תארה ופניה נסוכה היתה אצילות, רוחניות ויופי נפש מיוחד.
אז, ברגעים ההם, התחבאה התולעת שמנקרת לאיזו פנה שבמעמקי הנפש ורק לרגעים
היתה מציצה מתוך עיניה כעורב מסתתר.</p>

<p>היא הכירה רק חיי שעה. אבל בעומק נשמתה הרגישתם כתקופות
עוברות, כרגעים ארעים, ובעיניה השתקפו תמיד תביעות, שאיפות וגעגועים כמוסים
ונסתרים.</p>

<p>על פי רוב היו פניה מביעות שויון־נפש והיודעים אותה מרחוק
כניה &#8220;קרת־לב&#8221;. אולם כשהרימה את קולה לשחוק, היה שחוקה כל כך בהיר, מצלצל
ומלא רגש בטבעיותו וברעננותו, עד שהיה מגרה גם את עצבי השחוק של
האחרים&#8230;</p>

<p>חליפות ותמורות אהבה, להשאר במצב אחד, פנימי או חיצוני, לא
יכלה. כששאפה לאיזה דבר, נראה לה נעלה, נפלא, מושך את הלב. אבל, אך הגיעה
אליו נעשה לה רגיל, חול, משועמם, ושוב התגברו הגעגועים, השממון
והשאיפות&#8230;</p>

<p>אז היו נולדים ומתרקמים בקרבה חלומות חדשים והיא היתה מגנה
על מטמונה הפנימי, על חוג מלכותה זה, לבל יתגַלה לאחרים ולבל יחולל על
ידיהם – וכולה היתה מתכנסת בתוך נפשה.</p>

<p>חצאיות לא ידעה. כשהתחברה לרעה או לרע התמכרה להם בכל נפשה וחננה אותם בכל עושר דמיונה.</p>

<p>בת־הרגע היתה ובאותו הרגע לא חשבה חשבונות ולא קמצה. בותרנות גמורה היתה מפזרת מפניני רוחה ומאוצר נפשה&#8230;</p>

<p>ואת היודעים את נפשה היא היתה מקסימה בההוד הפנימי שלה ובעצמיותה המלאה אמיצת־רוח ותמימות ילדותית. –</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/51144">https://benyehuda.org/read/51144</a></div></body></html>