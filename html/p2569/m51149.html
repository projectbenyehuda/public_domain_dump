<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שִׁבְרֵי לוּחוֹת</title>
	<meta name="author" content="חוה שפירא"/>
</head>
<body>

<p>(רשימות)</p>

<p>שניהם נפגשו על ראש ההר.</p>

<p>הוא היה יגע־חיים, שבע עמל, תלאה, צער, טרדות, יאושים, תקוות שלא נמלאו ודרישות שלא הושגו&#8230;</p>

<p>בלבבו נשא צערו שלו וצער אחרים, צער העולם והרע שבו, צער יגונו המתמיד וצער יאושיו&#8230;</p>

<p>צער האומלל, המדוכא, הנענה, הסובל ומכיר את סבת צרותיו&#8230;
וצער המאושר־המתיאש, שהכיר את יופי העולם ותענוגיו, את מנעמי התבל והבליה,
שהרגיש את ההרגשה העמוקה והמבוקקה של העיון וההכרה, את נועם הידידות וצער
הכזבה, את תענוגי האהבה ופצעיה; צער המאושר־המתיאש שאינו מכיר בסבת צרותיו
וטעמן&#8230;</p>

<p><strong>הוא</strong> היה מדוכא, מעונה, יגע&#8230;</p>

<p><strong>היא</strong> היתה מלאת חיים. מלאה אמונה בצדקת האנשים ויושר לבבם, בטוהר הרגשתם ואמתיותם. מלאה ששון החיים וצמאה להם&#8230;</p>

<p>שניהם שאפו, שניהם חפצו לעלות&#8230; אולם שונות היו דרישותיהם, שונות גם סבות שאיפתם.</p>

<p><strong>הוא</strong> חפץ להתרחק מעמק השקר והצביעות, חפץ להשליך מעליו את יהבן של הבריות ולַהגן, להתנער משקר החיים שדבק גם בו&#8230;</p>

<p><strong>היא</strong> בתמימותה התהלכה. חובבה הכל. התפּעלה והאמינה גם פה בעמק&#8230; מה נעלה ונפלא איפא שם במרום!</p>

<p>חדשות נהדרות קותה למצוא שם, לגלות ולהסתכל&#8230;</p>

<p><strong>הוא</strong> שאף רק לשכוח, למחוק מזכרונו דברים מעליבים, להוציא מלבב דברים מדאיבים&#8230;</p>

<p><strong>היא</strong> חפצה לרשום בלבבה דברים חדשים, התגעגעה על האי־ידוע, הנסתר, הנעלה שעוד טרם הכירה&#8230;</p>

<p>*</p>

<p>בעלותם נפגשו שניהם. –</p>

<p>הוא מצא בה עז, משען, נשיבת רוח טהורה&#8230;</p>

<p>היא מצאה בו נסיון, הוראה ודעת&#8230;</p>

<p>היא התפעלה והתעצבה חליפות, השתוממה והתיאשה&#8230;</p>

<p>חפצה להכיר בעצמה, <strong>לחיות</strong> את החיים שחלמה להם ושהוא דבר עליהם. היא התגעגעה עליהם&#8230;</p>

<p>הוא לא התפעל ולא השתומם, לא שאף ולא קוה&#8230;</p>

<p>הוא חפץ רק לנוח ולהתעודד מהחיים שכבר הניחו עליו את חותמם&#8230;</p>

<p>היא השלימה את החסר לו. ההפרחה, ההתהוות, הנציצה נשבו עליו ברוחן – ויתנער&#8230;</p>

<p>פרחים חדשים צצו בלבו..</p>

<p>וישר לה שירה חדשה, נפלאה, נעלה&#8230; את <strong>שירת לבבו</strong> שר לה&#8230;</p>

<p>והיא שמעה, האזינה לו. ובלבבה גדלו הגעגועים הכמוסים, הגעגועים להנפלא ממנה, למה שלא הכירה ולא ידעה. –</p>

<p>הוא היה לה למעורר, למראה דרך.</p>

<p>ואת הדרך חפצה ללכת בלעדו, למצוא מה שיצרה בדמיונה.</p>

<p>והפרחים שבלבבו לא משכוה&#8230; פרחים חיים חפצה. והשירה ששר לה לא הספיקה. לשירת־ החיים התגעגעה&#8230;</p>

<p>*</p>

<p>ותפן ותרד לעמק החיים.</p>

<p>והמחזות שבעמק רבים ושונים.</p>

<p>מחזות של צער ועוני, לחץ ודחק ומבוכה&#8230; פני דאגה, יגון ופחד, פנים מעוותים מכאב עצור&#8230;</p>

<p>קול נאקה המולה דקה של התאוננות חשאית&#8230;</p>

<p>ופערת פיהם של האחרים הנוהמים בשאגתם, נהמת כפיר, חיות בני אדם&#8230;</p>

<p>ומחזות של צער פרטי, יחידי&#8230;</p>

<p>בריות בודדות ומתרחקות, הנושאות את צערן הכמוס בלבן ושומרות עליו מעין זר ומיד גסה&#8230;</p>

<p>וצערה הכמוס של הנפש הדואבת בפניה מתגלה, מסתמן בתארה&#8230;</p>

<p>התוגה מהות נשמתה, לובשת צורה ופורשת צלליה&#8230;</p>

<p>ופורשת גם היא בבריות צעירות ורעננות&#8230; נשמות אמיצות
וכבירות&#8230; עינים מריקות אש, דורשות ושואפות&#8230; בעלי לב רגש ומזג
חם&#8230;</p>

<p>ומאחרי זהר העינים האלו משתקף יגון נסתר וצער אי־מובע&#8230; מתוך רעידת השפתים התובעות מבצבץ דבר מר וענן כבד על המצח&#8230;</p>

<p>ותבין ותכיר את צערם של בני אדם. את צער הכלל ואת תוגת הפרט&#8230;</p>

<p>האזינה לשברון לבם ויאושם ותבין להגיגם&#8230;</p>

<p>וצערן של בנות מינה ומסתרי לבבה של כל אחת גלויים וידועים לפניה&#8230;</p>

<p>והיא חפצה לגהות מזור, להקל, לעזור, לשנות ולהפוך – לעקור את מקור הרעה&#8230;</p>

<p>היא פַּנתה מהקוסם והמושך את לבבה&#8230; תתמכר בכל נפשה לרעיונה ולמטרתה החדשה.</p>

<p>ותתנכר לגעגועיה ולשאיפותיה הקודמות&#8230; הרחיקה את כל מבקש קרבתה&#8230;</p>

<p>אולם אך שפלות ועבדות, קנאה ושנאה, קטנות־המוח וצרת־הלב היא פוגשת בכל ונפשה השואפת מתכוצת, סולדת ונסוגה אחור&#8230;</p>

<p>ומתגברים באזניה צלצלי שירתו ששר לה שם למעלה ובלבבה מתחילים ומתעוררים, רועדים נימי נפש כמוסים שהתעוררו לשירתו זו&#8230;</p>

<p>וצלצלי השירה – מה נהדרים! עולם אחר מקסימים הם, עולם החי בתוכה פנימה&#8230;</p>

<p>ומתרוממת היא מתהום הקטנות ומרחפת במלכות החזיונות <strong>שלה</strong>&#8230;</p>

<p>וגדל ההבדל בינה ובין הסובב אותה בין הדרישות והמציאות, בין נפשה הגדולה והפּעוטיות המצויה&#8230;</p>

<p>והשירה המתעוררת בנפשה מעלה ומרימה אותה, ומלאה השירה הוד וקסם&#8230;</p>

<p>והד קולה, נדמה לה, הולך ומגיע אליה ממנו&#8230; גם צער הנפש
ויגון הרוח שלו משתפך לקרבה. את קול לבבו קורא לה היא שומעת, קול מתחנן לה,
קול מתגעגע ואובד בעניו&#8230;</p>

<p>והיא הולכת אחרי הקול הקורא&#8230;</p>

<p>*</p>

<p>ושנית נפגשו שניהם.</p>

<p>קם וחי בזכרונו חלום העבר&#8230; הזדקפה קומתו, התלקחו עיניו, שביב אלהים הבריק בהן&#8230; אולם רגע – והאור נכבה&#8230;</p>

<p>אז – בעזבה אותו – אבד לו המשען האחרון&#8230; ויתרוקן אוצרו הפנימי ויעזבהו האומץ, המעוף הרחב&#8230; הוא נפל.</p>

<p>ופנה אורו פנה זיוו, זיו האור הפנימי – יתרונו על אחרים&#8230;</p>

<p>ויהי לאור נדעך, למקדש שכבה בו נר אלוה והשביבים הולכים ומתפזרים וכלים&#8230;</p>

<p>אז נשתקעה שירתו&#8230;</p>

<p>הד השיר ששמעה, שהלהיבה – אך <strong>שירת לבבה</strong> היתה, אנחות נפשה הטבעית&#8230;</p>

<p>הדאבה, המועקה, המחאה שבלב רבות התגשמה בה ומגרונה נתנו את קולם&#8230;</p>

<p>געגוע נפשה בקשו מוצא להם, געגועים על מה שלא הושג בחיים, על הנעלם והנפלא, על החלום והנסתר&#8230;</p>

<p>והגעגועים גרפוה והיא האמינה כי <strong>עליו</strong> הם&#8230;</p>

<p>ותשנה&#8230; לאור מתעה התהלכה, למאור שוא&#8230;</p>

<p>פגשתהו ותוכח&#8230;</p>

<p>וגדל כאב המשגה מצער האפס&#8230;</p>

<p>עולם חי ומלא, מתגעגע ומבקש, חולם והוזה נפגש בעבר ובטל&#8230;</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/51149">https://benyehuda.org/read/51149</a></div></body></html>