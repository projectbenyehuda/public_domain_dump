<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רסיסים</title>
	<meta name="author" content="ישעיהו ברשדסקי"/>
</head>
<body>

<h1 id="רסיסיםישעיהוברשדסקי">רסיסים / ישעיהו ברשדסקי</h1>

<h2 id="א.">א.</h2>

<p>נער בן שתים-עשרה שנה הייתי אז ובפנת-חדר אפלה התפללתי לאלהים, התפללתי בחם-נפש רב, באמונה עזה. אמי היתה גוססת, והרופאים כבר נואשו מחייה; אך נפש הנער התמימה האמינה בכח התפלה, כי מסגלה היא לחולל נפלאות&#8230;</p>

<p>פלא לא נעשה, תפלתי לא הועילה, ולמחרת היום ההוא בבקר כבר לויתי את אמי למעון-עולמה; אולם גם בקרב הנפש המדכאה, בתוך קדרות-היגון, כנגה הקשת בין העבים השחורים, הזהיר רעיון-נחומים: רק הבשר הנפסד יורד לשחת, אך הנשמה הנצחית עולה למרום. – ובקריאת קדיש-היתום כונתי להמציא לנשמה היקרה הזאת מנוחה נכונה בצל כנפי השכינה!</p>

<hr />

<p>עשר שנים עברו ואני ישבתי עוד הפעם על יד מטת גוע יקר. אבי היה גוסס והרופאים כבר נואשו מחייו; אך אני לא האמנתי עוד גם בחכמת-הרפואה באמונה שלמה: מי יודע, התנחמתי בלבי, אולי שגתה הפעם במשפטה החרוץ?&#8230;</p>

<p>חסר-אמונתי גם הוא לא הועיל לי, ולמחרת היום ההוא בבקר כבר בכיתי על מתי; אך בקרב הנפש המדכאה, בתוך יגון-האבל המר לא היה עוד כל רעיון-נחומים. פעולת-החיים פסקה, מן הרגע ההוא תחל התפרדות החמר ליסודותיו&quot; –</p>

<p>וקריאת הקדיש היתה בעיני מנהג חסר-טעם!</p>

<h2 id="ב.">ב.</h2>

<p>עלם בין שמונה-עשרה שנה הייתי אז, ובהם-נפשׁי לא הרגשתי, כי צנחתי מעל מוֹשבי ואכרע על ברכי <strong>לפניה</strong>&#8230;</p>

<p>דממת ליל-אביב ועצי-פרי בנצתם היו מסביב לנו. שמים טהורים, ירח-כסף וכוכבי-ספיר – ממעל לראשינו, ובקרבי – נפש זכה בלי כל כתם תאוה, אהבה טהורה בלי כל הרהור רע ומחשבה זרה –</p>

<p>אז שחקה <strong>היא</strong> על חלומותי!</p>

<hr />

<p>בן שלשים שנה הייתי ואחרי חשׁבונות רבים החלטתי, כי עת היא לכרוע ברך <strong>לפניה</strong> ו&#8220;לבקש את ידה&#8221;&#8230;</p>

<p>מסביב לנו היתה גם הפעם דממת ליל, ממעל לראשינו השתטחו שמים טהורים, התהלך ירח-כסף וכוכבי-ספיר ניצצו; אך בקרבי היתה נפש מלאה כתמים שחורים, דמיון מסבל בזכרונות לא טהורים ולב מלא הרהורים רעים ופניות רבות –</p>

<p>אני שחקתי על כחש עצמי <strong>והיא</strong> הקשיבה לדברי בכל לבה!</p>

<h2 id="ג.">ג.</h2>

<p>מי אָשם?&#8230;</p>

<p>האשם אנכי, כי רגש היופי לא מת בי בנבול הפרח, אשר קטפו ידי?&#8230; האָשם אנכי, כי בעת אשר טרפי הפרח נבלו וקסם צבעיו הנפלאים חלף – בעת ההיא לא שנה טעמי, לא שונו תביעותי?&#8230;</p>

<p>האָשם הפרח, כי ממגע ידי הגסה קמט ויבול?&#8230; האשם הוא, כי יבש מנשימתי הבוערה וטרפיו הכמושים לא יענגו עוד את העין בצבעים נחמדים?&#8230;</p>

<h2 id="ד.">ד.</h2>

<p>&#8230;והמים מכּסים את-כל מסביב, מציפים כל הרחובות, ממלאים את כל המרתפּים, שוטפים וחודרים אל כל המעונות שבשפל – מתי פרצו המים ועד מתי ישטפו עוד – אין איש יודע: אולי מעולם הם, אולי עד עולם לא יחדלו?&#8230; רבים אומרים כי היו המים עוד לפני שנים רבות, היו עוד גם אז כאשר היתה כל העיר רק מערות-עפר ומחלות-אדמה&#8230; רבים משערים, כי בימים הקדמונים ההם היה עוד שטף-המים הזה יותר חזק ורחב מאשר בימים האלה; ולעומתם מחליטים רבים את ההפך, ומוכיחים כי המים הולכים ומתגברים עוד&#8230;</p>

<p>&#8230;ואמנם עוד מכסים המים את כל מסביב: יש אשר נראה כאלו הם הולכים ומתגברים, ויש אשר נדמה כאלו הם עומדים וקופאים – ואולם אם כה ואם כה אינם הולכים הלך וחסר!&#8230;</p>

<p>הם מציפים כל הרחובות, ממלאים את כל המרתפים, את כל הדיוטות התחתונות –</p>

<p>והיושבים בשפל טובעים למאות ולאלפים, טובעים ואובדים בנעריהם ובזקניהם&#8230; רבים צוללים ואובדים דומם, רבים נאבקים ומתאמצים להמלט; ואולם רק מעטים נמלטים, נמלטים והם שבורים ורעוצים<a href="#fn:1" id="fnref:1" title="see footnote" class="footnote"><sup>1</sup></a>כלם&#8230;</p>

<p>המונים המונים טובעים ואובדים –</p>

<p>ומראה הטובעים והאובדים, מראה הנאבקים ביאוש מר, מראה הנמלטים שבורים ורעוצים – כל המראה קורע-הלב הזה מעורר את רחמי המאושרים השוכנים בדיוטות העליונות, ורבים מהם מתעוררים לבוא לעזרת הטובעים: אלה מורידים סלמות ומשליכים חבלים ממרום שבתם אל האמללים, הרוחשים ונאבקים בשפל, ואלה מכינים המון דליים ושואבים בהם את המים&#8230;</p>

<p>בחבלים וסלמות נעזרים מעטים, יחידים – ואלפים עודם טובעים ואובדים!</p>

<p>בדליים שואבים רק את המים אשר באחד המרתפים, בפנה קטנה אשר באחת הדיוטות – וכל חמר המים הרב ברחובות לא יצער כלל!</p>

<p>&#8230;המים מכסים את כל מסביב ואלפי נפשות טובעות; טובעות ואובדות בלי חשך, בלי קץ –</p>

<p>ורבים מן העומדים במדרגות העליונות נוכחים, כי שוא עזרת החבלים והסלמות; שוא עמל השואבים – רק עצה אחת ישנה: להרוס את כל טורי הבתים הגבוהים, להסיר פעם אחת את כל הדיוטות העליונות, אז יהיה די מרחב למים להתפשט&#8230;</p>

<p>&#8230;בניני-ענק נהרסים וחמר-הבניה נופל בכל כבד משאו על הרוחשים והנאבקים בשפל: הם נחנקים ונרעצים למאות ולאלפים –</p>

<p>ונאקות-המות אינן פוסקות!</p>

<h2 id="ה.">ה.</h2>

<p>טפה אחרי טפה נופלת מכוס-החיים המרה על לב המשורר החם; בתוך החם מתנדפת טפה אחרי טפה ועולה בדמות אד למעלה ורסיסי האד הדקים חוזרים ומשתפכים, חוזרים ומתלכדים לטפות טפות של דמע על עפעפי המשורר!&#8230;</p>

<p>וטפה אחרי טפה נופלת מעיני המשורר, משתפכת אל כוס-החיים המרה, וכל דמעה ודמעה ממתיקה הרבה מן המרירות אשר בכוס-החיים: זאת היא הסגולה הנפלאה אשר לדמעות המשורר המרות!&#8230;</p>

<hr />

<p>ענן כבד עולה ומריק את שפעת מימיו על פני האדמה –</p>

<p>רבים מאגלי הגשם יורדים על אדמה מלחה, רבים נופלים על גרעיני רקבון ונפסדים; אולם לא מעטים מהם יורדים אל חיק אדמה שמנה ופוריה, פוגעים בגרעיני-זרע מלאי-כח חיים: אגל הלחלוחית היורד מלמעלה מעורר לתחיה את הכחות הספונים למטה – ומעפר-יציץ פרח נחמד לעין, יגדל פרי נעים לחך!&#8230;</p>

<p>ושירות המשורר כגשמי-ברכה מרעיפים –</p>

<p>אם אלפי רסיסי-רגש יורדים על לבות-אבן ואובדים, אם עוד אלפים נפזרים לריק – אך לא מעטים בהם פוגעים בנפשות מסוגלות ומעוררים לתחיה את הרגשות הזכים אשר היו ספונים שם במעמקים&#8230;</p>

<p>אכן לא לשוא יורדים גשמי-הברכה –</p>

<p>לא לשוא חי ופועל המשורר!!</p>

<h2 id="ו.">ו.</h2>

<p>מחלה זעומה היא השחפת –</p>

<p>אלפי רבבות יצורים קטנים מתמידים בעבודת-ההרס הזאת, הראה הנפסדה הולכת ונמקה בלי-חשך וחכמת-הרפואה חסרת-כח היא לעצור בעד הרעה: הראה תמק ועמה יחד יתמו החיים!&#8230;</p>

<p>ולפני לא אדם חי, רק שחיף-עץ יבש, שלד עצמות נחרות, והשׁלד הזה מזדעזע ומתעות כלו בפלצות-שעול נוראה; אך כמעט יונח לו עד ארגיעה, והוא שופך לפני את שיחו ומרציא לפני את מערכי-לבו, את מחשבותיו, אשר הוא חושב לימים הבאים –</p>

<p>הוא מאמין בחייו, ברפואתו השלמה!&#8230;</p>

<p>&#8230;היועיל בטחון-הרוח העז, אם בחמר אין די-כח?!&#8230;</p>

<p>והכרת-האמת המרה מרה שבעתים למראה הבטחון העור!</p>

<h2 id="ז.">ז.</h2>

<p>אביב נעים היה אז&#8230; כמה נצנים פרחו, כמה רוחות-עדן נשבו, כמה ימי-אורה נראו לפנינו –</p>

<p>והוא היה גוסס, רגעיו היו ספורים ונשימתו האחרונה קרוֹבה!&#8230;</p>

<p>– אלון צעיר נגדע!&#8230; עוד לא הספיק לחיות, וכבר נגזר עליו למות!</p>

<p>ואנחנו הבטנו אליו ברחמים רבים, ברגשות-צער עצומים:</p>

<p>מה נורא הדבר, למות בנוער, להאסף בעצם ראשית האביב!&#8230;</p>

<p>&#8230;ועל גל קברו כבר עלו עשבים&#8230; רוחות-האביב הזכים התחלפו בסערות-צרה קשות, אשר הכחידו את הנצנים הרכים בראשית-פריחתם, ותחת ימי-האורה, אשר חזינו לנו, באו ימים מעוננים, קודרים וקרים –</p>

<p>נלאים וזועפים, נואשים ונחשלים הננו מביטים לאחרינו, וזוכרים בימי-הבציר הקודרים את ימי-האורה החולפים:</p>

<p>מה נעים, מה רב האושר להאסף בעצם ראשית האביב!&#8230;</p>

<h2 id="ח.">ח.</h2>

<p>הלילה אָפל בלי נגה, היער סגור בלי מוצא – ואני הולך ותועה&#8230; ממעל נשמעה רק יבבת הרוח בצמרות העצים, מעברים עולה יללת הזאבים הרעבים, המשחרים לטרף&#8230;רגלי הבצקות והכבדות נגפות בשרשים בולטים, נאחזות בסככים סרוחים; בגדי נפרמים ופני נשרטים בעפאים כסוחים, בקוצים דוקרים; אני נופל במהמורות, נכשל בתללים וכחי הולך ואָפס – אך אני מאסף שארית כחותי והנני נופל וקם, קם והולךְ&#8230;</p>

<p>אני הולך לקראת הנוגה, הנראה לי מרחוק. אני הולך, אף כי נגהות רבים כבר רמוני, אף כי פעמים רבות כבר ראיתי ונוכחתי, מה הוא הנגה הזה, אשר אליו אנכי שואף –</p>

<p>ואני הולך והולך, הולךְ ומקוה, הולךְ ונוֹכח כי משאת-נפשי – נוגה עץ-רקבון!&#8230;</p>

<h2 id="ט.">ט.</h2>

<p>את החרף אינני אוהב –</p>

<p>גם בזהר השמש הקר על פני מכסה השלג הצח, המשתרע ברחב אין-קץ, גם בנוגה הירח וכוכבי-הספיר בחוג שמים טהורים ממעל על בדולח-הקרח – בכל ההוד הנפלא הזה נפשי מרגשת קפאון-מות נורא.</p>

<p>את הקיץ אינני חומד –</p>

<p>בחום הרב, באויר העב והקופא, בשדות המלאים בר, בעצים המסובלים פרי, בנהר השוטף לאטו – בכל שקט-הבטחה הזה, בשפע-הברכה מסביב נפשי מרגשת פנוק-לאות ועיפות-תרדמה!</p>

<p>וחליפות תכופות: קדרות עבים אחרי זיו שמש, חום צח אחרי מטר סוחף, רעמים וברקים מתחלפים בבקרים בהירים, בערבים שוקטים – את כל אלה אני אוהב, חומד בכליון נפש:</p>

<p>זה הקסם הנפלא אשר לאביב, המלא חיים רעננים!</p>

<h2 id="י.">י.</h2>

<p>הנפילים היו בארץ –</p>

<p>ומלמדנו ספר לנו, כי אלה היו מלאכי-מרום, אשר השלכו ארצה ולבשו להם גו ובשר: אכן הרבו לחטוא מכל בני האדם!&#8230;</p>

<p>גם רבי, גם חברי הטעימו בשמחה מיוחדה את המוסר היוצא מזה, כי מלאכי-המרום אינם טובים באמת ממנו קרוצי-החומר; אך אנכי לא יכלתי לשמוח בשמחה הזאת: נפש-הילד התמימה בי השׁתתפה נגד רצוני בצער המלאכים-הנפולים והגיון-הילדות הרחוק מהתחכמות לחש לי בלי-חשך:</p>

<p>– במה אשמים הם, כי בהיותם נבראים לשכון במרום, נתנו אחרי כן בשפל?!&#8230;</p>

<hr />

<p>מאז עברו שנים רבות –</p>

<p>ויום יום אני רואה לפני מלאכים-נפילים, שחטאם בא מאסונם, כי נתנו בשפל; אך נפש-הילד התמימה כבר נהפכה לאחרת&#8230;</p>

<p>&#8230;בלי חמלה וחגיגה הנני רומס ודש את הנופלים האמללים!</p>

<h2 id="יא.">יא.</h2>

<p>נער הייתי אז, והרבה היה בי מה שאין עוד עתה: בטחון בכחות-עצמי, אמונה בסגולות-החיים ואהבה רבה אל בני-האדם –</p>

<p>בבטחוני הייתי חוזה לעצמי עתידות נכבדים, הייתי מדמה בנפשי כח לחולל גדולות, לתקן עולמות&#8230;</p>

<p>באמונתי הייתי רואה את החיים מלאים אושר ונחת, ואת בני-האדם – טהורים ומרוממים, נעלים וטובים מאד&#8230;</p>

<p>ובמדה שאהבתי את הטובים-הרבים, במדה זאת שנאתי, תעבתי את הרעים-היחידים: הם היו בעיני עוכרי-החיים, המקלקלים בתאות-זדון, ברצון-רע את סדר-החיים הטוב והמתוקן!&#8230;</p>

<p>נפשי היתה מתגעשת, כל חושי בי היו מתעוררים, מתמרמרים מאד –</p>

<p>– מי יתנני נואם כביר-כח – הייתי שואל בנפשי – והייתי לקטיגור קשה!&#8230;</p>

<hr />

<p>מאז שוניתי הרבה, הרבה מאד –</p>

<p>הנה זקנתי וכבר חדלתי מבטוח בכחות-עצמי, חדלתי מהאמין באושר החיים, ואל בני-האדם&#8230; לא, טוב לי כי אחריש ולא אכנה בשם את הרגש אשר אני מרגיש בנפשׁי לאלה!&#8230;</p>

<p>ואני רואה יום יום לא רעים-יחידים, לא עושי-עול מעטים ויוֹצאים מן הכלל; אולם נפשי איננה מתגעשת עוד בקצף על הנעשה, חושׁי אינם מתמרמרים על העושים –</p>

<p>– מי יתנני נואם – הנני חושב בתוגת-יאוש – מי יתנני כביר-כח-לשון והייתי לסניגור!&#8230;</p>

<h2 id="יב.">יב.</h2>

<p>&#8230;ולי נדמה, כאלו הנני רואה עוד עתה את העינים ההן –</p>

<p>ההיו כחולות, אם אמוצות או בעלות-צבע אחר? – את זאת אינני זוכר עוד, ומי יודע, אולי גם אז לא התכוננתי לזאת; אך העינים ההן היו גדולות, בהירות ושוקטות, הן היו עיני-ילד, אשר נשקפה מהן נפשׁ רכה ותמימה&#8230;</p>

<p>אלה העינים, התלויות בי, לבבוני והרגיזוני גם יחד, ואני לא הנחתי לנפשי חשבון, על מה ולמה כל זאת; אך במדה אשר נפקחו העינים, במדה אשר הביעו יותר תחנונים ופחד-תמהון – במדה זאת גברה בקרבי התשוקה לדבר עוד, להריק בשטף-דברים את כל הרעש, אשׁר נאצר בנפשי פנימה מהמון מסות-חיים מרות במשך שנות-צרה רבות!&#8230;</p>

<p>&#8230;ולי נדמה, כאלו הנני רואה עוד עתה את פחד-היאוש הנורא, אשר הפיקו העינים הפקוחות – יאוש ילד בוטה, אשר הבין פתאם את אשר לא שער לפני רגע&#8230;</p>

<p>ואני הייתי האכזר, אשר חבל את התמה הבוטחה הזאת!</p>

<h2 id="יג.">יג.</h2>

<p>היא היתה ילדה עליזה ושיחתה – פטפוט-ילד עלז וריק. דבריה נגעו לענינים פחותי-ערך: למגבעת רעותה האחת, לשמלתה רעותּה השניתּ, לסכסוכי-האהבה אשר למודע האחד ולזרות המנהג אשר למודע השני&#8230; וכל המשפטים האלה היו על פי רושם-הרגע, בלי כל פלס-הגיון, בלי כל מחשבה עמוקה; אולם גם חפץ לא היה לי באלה: צלצלי הקול עצמם היו ערבים לאזני, עליצות השיחה שעשעה את נפשי ותרועת-השחוק המלאה חדות-עולמים היללה גם בי קלות-דעת ושכחת-דאגה –</p>

<p>אני אהבתי את הילדה העליזה הזאת!</p>

<hr />

<p>היא היתה אשר חושבת מחשבות המשפט ושיחתה נסבה על ענינים חשובים ורבי-ערך&#8230; דבריה נאמרו בדעה מתונה ומשפטיה היו מפלסים היטב בהגיון מדויק; ואולם כל היתרונות האלה לא מלטו את נפשי מרגש שממון כבד, והשממון הזה התחלף מעט מעט בקוצר-רוח, בהתרגזות הולכת וגדולה –</p>

<p>רגש אהבתי כבר היה אז נחלת העבר!</p>

<h2 id="יד.">יד.</h2>

<p>שעת-בין-ערבים נפלאה אחרי יום-אביב צח ונעים היתה אז –</p>

<p>אנחנו היינו עולים זמן רב במשעול-חול צר ונפתל, ופתאם עמדו רגלינו בקצה שפת-נהר תלולה, על כיף-סלע לא-רחב, הבולט מצלע השפה!&#8230;</p>

<p>מתחת לרגלינו עלה שאון מים זורמים ומקלחים על פני צורים ושברי-סלעים, אך לנגד עינינו היתה שפעת-מים נחה ושוקטה, המזהבה כלה מנגד החמה השוקעת; ומעבר לנהר, מקצה האופק נראו בדמדומי-הנשף בבואות לא-ברורות כעין מגדלי-ענק גבוהים, אשר ממעל להם מתאבכים לאטם עמודי-עשן בדמות ערפל כחול וכבד המעורב בנוגה חכליל&#8230;</p>

<p>&#8230; בכל מסביב היה שקט ומנוחה, רק מתחת לרגלינו נשאו ויקלחו המים הזורמים על פני צורים וכיפים!</p>

<h2 id="טו.">טו.</h2>

<p>רק חלק מצער, מצער מאד מהרף-עין של הנצח! – וכמה מאות, אלפי ימים ארוכים, כמה רבבות שעות עמל במדת חיי-אדם! –</p>

<p>אך רק מעוף אחד קצר, טיסה אחת קטנה ברחבי אין-סוף – וכמה אלפי רבבות מילין, כמה מרחק נורא במדת העולם השפל!</p>

<p>ועוד מצלצלות זכוכיות נפצות&#8230; עוד שריקת הוללים פרוצה מחרישה אזנים, מדכאה נאקת חללים נמוכה.</p>

<p>ונשמה קלה, משוחררה מבית-המרה, עולה, מתנשאה אל על&#8230;</p>

<p>– – הרבה, הרבה פרכס הגוף, פרכס בכל עז ולא נתן לנשמה הקלה לצאת.</p>

<p>אולם כח האגרוף חזק, די אונים בו לנתק אסורי הגוף הכבד, המקשרים את הנשמה הקלה!</p>

<p>&#8230; והיא משוחררה, מגביהה עוף, מתנשאה.</p>

<p>עד כס אל-הנקמות&#8230;</p>

<p>&quot;נקמה, בתי, נקמה למעניך?&#8230;</p>

<p>נוראה היא נקמתי&#8230; מוסר קשה משאול&#8230;</p>

<p>הם יבינו את אשר עוללו&quot;.</p>

<p>&#8230; עוד רק מעט, כהרף-עין!</p>

<p>והרף-עין של הנצח – כמה מאות בשנים, כמה דורות ארוכים במדת חיי האדם – –</p>

<hr />

<p>ומכם אל-נקמות עד רום כסא אלהי-סליחות רק טיסה אחת קטנה במרחב אין-סוף – מרחק נורא בלי שעור במדת העולם השפל&#8230;</p>

<h2 id="טז">טז</h2>

<p>&#8220;הסנה בוער באש&#8221;.</p>

<p>כלו כסוח ויבש&#8230; האש הגדולה להטתו, החריבה לשדו, הפכה אותו לאוד עשן&#8230; ומסביב לו המון סנאים רעננים, מלאים לח, לשד חיים – צומחים ועולים, גדלים ושוגאים&#8230;</p>

<p>&#8220;והסנה איננו אכּל&#8221;.</p>

<p>מאות, אלפי שנים חולפות&#8230; דורות סנאים לעשרות, למאות מתחלפים&#8230; צצים מעפר, צומחים וגדלים, חיים ונובלים.</p>

<p>רק זה האחד עומד&#8230;</p>

<p>גם צמח לא יצמח, כי זה אלפי שנים אשר להטה האש את לחו.</p>

<p>וגם נבול לא יבול: הוא איננו אכּל&#8230;</p>

<h2 id="יז.">יז.</h2>

<p>הנפש מתעלפת מהחם הגדול, קשה מנשוא את האויר העב והכבד, המלא ריח גפרית&#8230;</p>

<p>והשמים מתקדרים ומתקדרים, העננים הכהים והכבדים נראו כזוחלים על הארץ.</p>

<p>זועה קרובה!</p>

<p>וצפה מצפים לה, כי תבוא מהרה&#8230;</p>

<p>כי יבריק הברק והרעים הרעם – ורעש האויר יטהר&#8230;</p>

<p>ובדמיון מצטירים: אויר זך ומצונן, ריח צמחים רעננים, אֵד אדמה רטובה וקרירות קלה, משובבת-נפש.</p>

<p>עד מתי עוד לא תבוא הזועה? – –  – – –</p>

<p>– והיא התרגשה, באה&#8230;</p>

<p>לא מעט ההרס, רבות השמות מסביב.</p>

<p>אלוני-חסן מגודעי-ענף מוטלים לארץ..</p>

<p>גזעי-נער עקורי-רעש מוצעים מסביב&#8230;</p>

<p>קמת-ברכה מוכת-ברד שחה לעפר&#8230;</p>

<p>והחם הולך וגדול, הולך ורב השרב: האויר העב והכבד קשה מנשוא&#8230;</p>

<p>&#8230;על מה נגדעו אלוני-החסן, נטשו לארץ גזעי-הנער הרעננים?</p>

<p>ושדות-תבואה ברוכים למה חבלו בזועה?!&#8230;</p>

<h2 id="יח.">יח.</h2>

<p>– – – הם התהלכו יחדו, שניהם עמדו על ראש גבעה תלולה לחוף נהר רחב, הברוך בשפע מימיו הכבירים – –</p>

<p>ולזה גם לזה נפש רכה, נשמה סגולה, הנוחה להתפעל ולתפוס כל רשם דק –</p>

<p>אולם עיני האחד נטויות אל על, משוטטות במרחבים רחוקים –</p>

<p>– – – לפניו מחזה שקיעת-חמה נפלא&#8230; ירכתי-אופק מופזות, שכבות-שכבות של עבים קלים, מרובי-גונים, ושפע מי-פז כמראה גלים רחוקים מתגלגלים בהמיה דקה, נעימה כלחש-סוד-אהבה –</p>

<p>ונסוך-קסם משירת-הטבע הרוממה עמד כחולם בהקיץ, חולם ומלא-חדוה –</p>

<p>– – – ברגעי חרדת-קודש אלה –</p>

<p>ובעמקי הנפש הרכה והעדינה הלכה והתרקמה, הלכה והתגלמה שירת-שבח עליזה לכבוד ההרמוניה הנפלאה, הרמונית-הטבע הנאדרה, אשר אין ערוך ליפיה, להודה – – – –  – –</p>

<hr />

<p>ועיני השני נטויות למטה.</p>

<p>מתחת לרגליו השתרעה בשפל עיר רבת-המון, רבת-מרכולת –</p>

<p>ושם בשפל רחשו המונים-המונים, עבדו, עמלו –</p>

<p>– – – טבולות במים עד ברך, כפופות על עבודתן עמדו כובסות שוטפות לבנים&#8230; בשרן האדים, הפך כחל – וממקומן לא תמושנה&#8230; שכמן כבד, גבן כאב, שדרתן כמו התפקקה – וקומתן לא נזקפה –</p>

<p>ועמוסי-סבל, אשר לא נראו כמעט מתחת לסבלן, הלכו כפופים, נשאו משאם בכתף –</p>

<p>ומושכי-עול, מעונבים בחבליהם משכמם עד מתנים, צעדו בכבדות ורגליהם היחפות נקפות, מחוצות מחלוקי-אבנים חדים.</p>

<p>והמונים-המונים כחושי-גו, דלי-פנים, עטופי-סמרטוטים מביטים עוד בקנאה אל עמוסי-הסבל, אל מושכי-העול –</p>

<p>כמשק נחיל-דבורים עולה ההמולה; בה מתערבות, משתפכות גערות נמרצות של מפקחים, אנקות עמלים עצורות, אנחות כבושות, אנחות רעבים, המצפים לעבודה ואין –  – –</p>

<p>ועד עמקי הנפש הנרעשה נחת צער עצום, צער רחב, עמוק כים –</p>

<p>– – – וברגעי הסתכלות אלה – הלכה והתרקמה, הלכה והתגלמה שירת-יגון נמרצה, שירה מרה במרירות-החיים, אשר חוללתה.</p>

<h2 id="יט.">יט.</h2>

<p>ארבעים יום וארבעים לילה ישב המחוקק – איש-האלהים על ההר; לחם לא אכל ומים לא שתה, כי היו כל מעיניו בשני לוחות-העדות –</p>

<p>הנה הם לפניו, ערוכים בכל להיות נתונים לעם-סגולה –</p>

<p>והשב בן-השמונים מחליף כח; דמיונו כבן-נעורים עליז חיים&#8230; בעיני-רוח צופה הוא למרחוק, רואה בחזון עם-סגולה, מלא רוח דעת טהורה –</p>

<p>עם חכם, אשר לא יתעה בהבלי אלילים –</p>

<p>עם צדיק, אשר לא יחמוד איש ממנו את אשר לא לו –</p>

<p>אשר לא יגנוב, אף לא יתאוה מכל אשר לרעו –</p>

<p>לגר בשעריו לא יציק, כי יזכר את הימים, אשר היה עבד בארץ מצרים –</p>

<p>ואת יום השבת יזכר ושמר לקדשו, למען אשר כמוהו ינוחו גם עבדו ואמתו, שורו וחמורו – – –</p>

<p>הקומה הגבוהה נזקפת, ראש-השיבה מורם, ומבריקות, מבריקות מאד העינים הגדולות –</p>

<p>&#8220;חמלה לכל נברא, חמלה לכל יצור, אם קטן ואם גדול הוא!&#8221; – –</p>

<p>וקול אדיר קורא ככה, מרעים נוראות:</p>

<p>&#8220;לך רד&#8230; שחת עמך!&#8221; –</p>

<p>ורגע אחד מתפוצצים כל מגדלי-הדמיון הנשגבים, נגוזים כל מחוזות-הקסם הנפלאים –</p>

<p>מפסגת ההר יורד זקן כפוף-גב, נטוי-ראש לארץ&#8230; ושני לוחות-האבן מעיקים עליו בכל כבד משאם –</p>

<p>האם לכתף איש אחד נטל כבד כזה?</p>

<p>רק עם כלו, עם עצום ורב יעצר כח לשאתו, להעבירו בשלום בין עמים רבים, אשר דעת לא יחפצו –</p>

<p>אולם איש-האלהים כביר-הרוח איננו נואש עוד מתקותו. הוא יורד ויורד, ועומס משאו היקר והכבד – – – –  – – –  – – – –  –</p>

<p>והוא בתוך המחנה.</p>

<p>לפניו עגל מסכה, מסביב מחולות –</p>

<p>ופרוע העם, פרוע כלו; אין אחד בהם פונה אל מחוקקם, אל הרם והנשגב, אשר הביא בידיו – –  –</p>

<p>מה כח איש אחד, כי יעמיס על כתפיו נטל כבד כזה? – – –</p>

<p>– – – ולוחות-האבן השלכו בחמת-רוח ארצה.</p>

<h2 id="כ.">כ.</h2>

<p>פרחים – רק פרחים!&#8230;</p>

<p>ואני מבין היטב ויודע ברור, שאם לא יבולו הפרחים ולא ייבשו ולא יכמשו טרפיהם הענוגים, אז לא יצמח ולא יגמל כל פרי עד עולם; – אולם מראה הפרחים הנובלים מאדיב את נפשי ומעורר בקרבי רגשות עצב רבים, ואני מביט במנוד-ראש אל טרפי הפרח המקומטים והנושרים אחד אחד.</p>

<p>פרי בשול יהיה –</p>

<p>ואני אוהב פרחים, רק פרחים!&#8230;</p>

<h2 id="כא.">כא.</h2>

<p>וזה הפרח, מה נחמד, מה נאוה מראהו! חן צבעיו הענוגים מלבב אותי, ריחו הנפלא עולה באפי – נפשי עורגת אליו ושואפת לקטוף אותו.</p>

<p>עוד רגע, וידי שלוחה אליו, עוד מעט והיא נוגעת בו.</p>

<p>ולבי נע פתאום, מתפלץ כלו. הנני יודע, כי ממגע ידי יועם טוהר הפרח בן-רגע, והוא יבול מנשמת אפי הלוהטת.</p>

<p>עיני מביטה בתאוה אל הפרח הענוג –</p>

<p>ולבי לא יתנני לגעת בו בידי הגסות!</p>

<h2 id="כב.">כב.</h2>

<p>עוד לא רחוקים הימים, רק זה מעט היה הדבר –</p>

<p>ולא דרור אחת נגלתה אלינו: הן דרור אחת, לא תביא, כידוע, את האביב!&#8230; בוא באו דרורים רבות, כלן עליזות, מלאות חדוה, ששות לפרוש כנף ולמריא במרום&#8230;</p>

<p>רבים האמינו, כי הנה זה בא האביב!&#8230;</p>

<p>ופתאם – התקדרו השמים, חשכו הימים וסופות-שלג התחוללו&#8230;</p>

<p>אנחנו הן הרגלנו לחורף, הסכנו לסבול קרה, לשאת צנת שלג; אך הדרורים לא נסו באלה&#8230; הן הסכינו לחום צח, לאור בהיר&#8230; הן לא יכלו נשוא; קפאו יחדו מקרה&#8230;</p>

<p>הדרורים האמללות קפאו, – האמנם עוד לא בא האביב?</p>

<h2 id="כג.">כג.</h2>

<p>&#8230; ושם חורשה קטנה בקצה גבול יער עתיק-ימים, העצים רכים בה וצעירים, רק זה מעט עלו מעפר מטעם&#8230; גם זמיר מפליא-שיר לא שת עוד קן לו, לא אוה מושב בחורשה; רק צפצוף אפרוחים, אשר זה לא כביר נבקעו מביצתם, עולה מבין הסבכים נשמע בין העפאים.</p>

<p>וקול המזמרים הרכים דק מאד, שירתם אינה שלמה עוד.</p>

<p>אך עתידות מי ינחש? מי יגיד הבאות מראש?</p>

<p>ועורב זקן, עורב שחור כפחם נגלה על ראש אמיר. צוחתו המבשרת-אד ממלאה את כל החורשה.</p>

<p>מות! מות! צורח העורב הזקן.</p>

<p>וגרון העורב רחב, קולו חזק, מרגיז-לב ומפיל-אימה&#8230;</p>

<p>מפניו נחתים המזמרים הרכים, נבהלים ונדמים.</p>

<p>&#8230;האין מי שילבין את העורב הזקן, השחור כפחם?</p>

<p>האין מי שיהסה את צוחתו המבשרת אד?</p>

<h2 id="כד.">כד.</h2>

<p>נרות רבים כבר כבו, מאורות גדולים נאספו; רק נר אחד, קטן וזעיר, דולק עוד, – פתילה אחת, דקה מן הדקה מהבהבת.</p>

<p>&#8220;וכשיכבה הנר הזה, כשתכלה הפתילה – ותם הכל!&#8230;&#8221;</p>

<p>מתי שמעתי, ומי השמיע את זאת – לא אדע; אך יודע אני, כי אמת נכון הדבר.</p>

<p>ורוחות חזקים נושבים על הנר האחרון, סוערים לכבות את הפתילה המהבהבת&#8230; האור נע, רועד, דועך&#8230;</p>

<p>&#8230;האמנם יאָסף עוד מעט גם זה? האמנם הכל תם, בא קץ לכל?!</p>

<h2 id="כה.">כה.</h2>

<p>על מצחו החור כבר חרת המות:</p>

<p>&#8220;לי אתה – –  – –!&#8221;</p>

<p>&#8230;והוא קרוב גם ללבי, קרוב – אולי הרבה יותר, מאשר לאחרים; אפס כי הם אינם רואים את אשר אני רואה, הם אינם מעלים גם על לבם את אשר אני יודע ברור.</p>

<p>הם מאמינים ברפואה קרובה – ואמונתם מאמצת ידיהם לעשות, לעבוד ולעמול! הם מקוים – ותקותם מעודדת את רוחם, מעלימה מעיניהם את אשר לא יסכון להם לראות!</p>

<p>ואני&#8230; לבי מתכוץ מכאב אנוש – ובלתי הבין לא אוכל!</p>

<p>נפשי נקרעה לגזרים – ולקוות לא ימלאני לבי!&#8230; לבי לא יתנני גם לעשות עוד דבר, לבקש עוד עצה –  – – – –  –</p>

<hr />

<p>והם אינם מבינים כלל, מה נוראים יסורי היאוש הקר, מה נוראה אפיסות התקוה המכהה רוחי ומרפה ידי!</p>

<h2 id="כו.">כו.</h2>

<p>&#8220;&#8230;וזה החלם לעשות – ועתה לא יבצר מהם כל אשר יזמו!&#8221;</p>

<p>האמנם יבצר דבר מהאנשים, אשר נוסדו בדעה אחת, במחשבה אחת!?&#8230;</p>

<p>והמחשבה, אשר בלבם, מה גדולה, מה נורא גדלה! עד מרום-הקץ הם אומרים להגיע, הם אומרים לבנות מגדל וראשו בשמים!</p>

<p>ומה מהם יהלוך, כי ילעגו להם שוכני-השפל, האוהבים את עמק-מושבם ואינם חפצים לשאת עין אל אשר ממעל לראשׁם!? המעפילים לעלות השמימה יודעים, כי רוח אחת מחיה את כל אלפיהם; ורצון אלפים, המתאחדים יחדו ועובדים שכם אחד, כל יוכל!</p>

<p>כי ימות כל הדור הזה – וקם תחתיו דור חדש להשלים את אשר החלו אבותיו&#8230;</p>

<p>גם זה כי יאָסף – והנחיל לדורותיו אחריו את המחשבה הגדולה.</p>

<p>אולם זה החלם לעשות – וכבר גם נפוצו&#8230;</p>

<p>המלעיגים השאננים בשׂפה אחת ידברו, דברים אחדים לכלם, והבונים המעפילים, לא ישמעו איש את שפת רעהו, לא יאבו גם שמוע.</p>

<p>רצון אחד, רק אחד לכלם, אפס כי שפתם נבללה!</p>

<h2 id="כז.">כז.</h2>

<p>וענק-הרוח – כן מעידה אגדת-קדומים – היה ענק גדול ורם גם במדת גוו. הוא נפלה מכל העם בהוד קומתו, ביפי פניו, אשר קרן עורו&#8230; חסן רוח ובשר בו התלכדו.</p>

<p>ומסביב לו רחש עם שפל וקטן, רחשו אנשׁים-חגבים, גמדים נכאים, אשר היו כחגבים גם בעיניהם הם.</p>

<p>הענק היה יחידי ברבבות הגמדים, ורוחו הגדולה נשאה אותו להרים את כל הרבבות האלה למעלה, אל הגבה, אשר עינו תשור שם, אולם האנשים-החגבים הלא הסכינו עם השפל, ולא יוכלו להתרומם לימים רבים! כמעט נסתלק מעליהם מדריכם, והם שבו לעשות מסכת-זהב, שבו לעבוד לעגל&#8230;</p>

<p>וכל ארך-אפים הלא יקצר, יכשל כל כח-הסבל.</p>

<p>הרף ממני ואשמידם! – נאם אל-זועם.</p>

<p>הרף ממני והשמדתי את האנשים-החגבים&#8230; מאדם-ענק יקום דור ענקים&#8230; ואעשה אותך לגוי גדול!</p>

<p>וענק-הרוח והבשר זכר, כמה המרוהו האנשים-החגבים, כמה עצבו את רוחו הגדולה בתאוות-נפשם הקטנות!</p>

<p>– לוּ&#8230;</p>

<p>והמלה הנחרצה טרם תעלה על דל שפתיו, והוא זכר כל ענות האנשים-החגבים בארץ עבודתם&#8230; כל עבודתם הקשה בחמר ובלבנים&#8230; כל מאות השנים, אשר הכו, נלחצו בלי חמלה, והחיו נפשם בבצלים ושומים.</p>

<p>– לא, העבדות לא תגדל ענקים&#8230; גודל וחסן יצמחו רק באויר-הרוח!</p>

<p>ויחל משה את פני ה'.</p>

<p>גם האל הזועם זכר – ויסלח!</p>

<h2 id="כח.">כח.</h2>

<p>היוצר כלה זה מעט את מעשהו.</p>

<p>אלפי רבבות שנים היה בורא עולמות ומחריבם. בורא – לפי הציור של תכלית השלמות, שהיה מרחף לפניו בדמיון, ומחריב בגלל אי-השלמות, שהיתה יוצאה בפעל.</p>

<p>לא שלם נראה בעיני היוצר גם העולם, אשר נברא זה מעט!</p>

<p>וגדודי מלאכים אומרים שירה, מקלסים עולם זה: מה נאה הוא&#8230; כלו אך טוב, שלם עד תכלית!</p>

<p>– כלו טוב, שלם!</p>

<p>ועל פני היוצר נחו צללים כדמות עבים קלים, החולפים בשחקים בהירים על פני שמש זורח. שירת השׁבח הרעימה אותו; אפו חרה במקלסים: הכי טחו עיניהם מראות, אם הכנעת-משרתים שמה בפיהם שבחי-שוא?</p>

<p>– מי יתן לי שופט צדק, שופט נאמן, אשר עיניו פקוחות ורוחו חפשי!</p>

<p>ועל פני היוצר הופיעה נהרה כדמות שמש, הזורח פתאם מבין עבי שחקים. צו נתּן ולפני כסא-הכבוד הובאה חיש נשמת המשׁורר שלעתיד&#8230;</p>

<p>נשמה זו היתה עוד רכה וצעירה. הכל בה היה רק עתיד, עתיד רחוק מאד. כל הכחות הטמירים בה היו נרדמים עוד, וכלוטים בערפל נראו לה מרחוק עולמות גדולים, – רפרפו ברוח, הצטירו בדמיון מחזות נאדרים, מלאי קסם נפלא, הוד נעלה.</p>

<p>ובפקודת היוצר התחילה מסתכלת בעולם ההוה והקים&#8230; התחילה סוקרת במבט-אמן בהיר, צופה הכל וחודר-כל&#8230;</p>

<p>ראשונה נשמעה אז תלונת נפש מרגישׁה על כל מה שלא היה שלם בעולם, על כל מה שהיה מעות ומקלקל בבריאה.</p>

<p>שמע היוצר – ופניו נהרו.</p>

<p>שמע עוד – ופניו הועבו.</p>

<p>עוד, עוד – ופניו רעמו.</p>

<p>מעבר מזה מלאכים מקלסים הכל, ומעבר מזה – נשמה מתלוננת על הכל. ומה נשמה עלובה זו מבקשת? כמה עולמות נבראו והחרבו, – הגם עולם זה&#8230;?!</p>

<p>ורוח היוצר נחה: עינו הביטה אל הנשמה הרכה ברחמים רבים ועל שפתיו רחף לגלוג קל.</p>

<p>– התגשמי, נשמה חביבה!</p>

<p>והמשורר נולד, גדל, התחיל יוצר.</p>

<p>איה הם העולמות הגדולים כלילי-היופי, אשר רחפו לפניו בדמיון? איה היא שלמות-היצירה, אשר נראתה לו בחזון רוחו?!</p>

<p>נשמתו, נשמת יוצר-אמן שואפת להגשׁים את חזון-הרוח הנשגב, אך ידו, יד יוצרת בפעל איננה משיגה חפצו.</p>

<p>והוא בורא עולמות, בורא ומחריב עד לבלי סוף!</p>

<h2 id="כט.">כט.</h2>

<p>רק מעטים ידעו אותו, עוד מעטים מאלה שמו לב אליו – וחייו היו קשים ומרים, מלאים עוני ומחסור. יומם עבד עבודת פרך על פת הלחם, ובלילות – בלילות נדודי-שנה, חשב, הרגיש נסער הרבה&#8230; ומעט מאשר הרגיש, מאשר סער בנפשׁו העלה על הגליון, כתב למען המעטים, אשר הבינו לרוחו.</p>

<p>וכל אשר העלה על הגליון היה מלא רגש כביר, כח אדיר. בשחקו היו דמעות, בבכיו – תקוה, בטחון, ובמוסרו – אהבה רבה לכל בני האדם.</p>

<p>וכל אשר הרגיש בנפשו, שׁבו הרגישו גם המעטים, אשר ידעוהו, אשר קראו את דבריו&#8230;</p>

<p>מה מלאים היו אז חיי המשורר!&#8230;</p>

<p>ואלפים כבר ידעו אותו, הקשיבו בשים לב לכל הגה היוצא מפיו, גם חייו היו טובים ומאשרים, מלאים עושר ורוחה. הוא כתב מתוך הרחבת-דעת, בכל עת ובכל שעה, אשר אותה נפשו.</p>

<p>אך כל אשר העלה על הגליון היה על פי ההרגל, הכל לפי הנוסח השגור בעטו&#8230; רוחו לא התרגש בקרבו פנימה, נפשו לא סוערה עוד בלילות נדודי-שנה.</p>

<p>ומה ריקים היו חיי המשורר!&#8230;</p>

<h2 id="ל">ל</h2>

<p>&#8220;&#8230; וככל אשר תתנשא מעלה ומעלה, כן תתקפך הקרה, כן תהדר לכל גופך וכן תקפיא את נשמתך!&#8230;&#8221;</p>

<p>הוא הזהירני, העיד בי ככה –</p>

<p>אך הוא היה זקן מנוסה בחיים, גבר מלומד בצרות, רעוץ כלו ומדכא מהן, ואני – צעיר, אשר לא נסה עוד לחיות, אשר לא טעם עוד מרירות התוחלת הנכזבה&#8230;</p>

<p>אני האמנתי בכח עלומי&#8230;</p>

<p>ומה סמר בשרי כלו, מה קפאה נשמתי בי!</p>

<h2 id="לא">לא</h2>

<p>מראש גבעה גבוהה הבטתי אל שפעת הנמלים הרוחשות בשׁפל&#8230; מה רב וגדול עמלן ומה קטנה ומצערה פעולתן!</p>

<p>ובהיותי נד בלבי להעמלים האמללים, הייתי רועד כולי מקרה עזה&#8230;</p>

<p>ואך השפלתי לרדת ואתערב באלפי העובדים, המעבירים ומסיעים שביבי-עץ דקים, גבעולי תבן זעירים –</p>

<p>אז חמותי&#8230;</p>

<p>אז לא התבוננתי עוד, מה רב העמל ומה קטנה הפעולה!</p>

<h2 id="לב.">לב.</h2>

<p>אך חלי הוא בלי ספק&#8230; חוש-ראיתי איננו ממלא, כנראה, את תעודתו, – הוא משונה בטבעו מהרגיל&#8230;</p>

<p>בשורי מרחוק, יש שאני רואה ענקים, ענקים גדלי-קומה, שׁגיאי-כח; אולם כמעט אגש אל הענקים, אתבונן בהם מקרוב, והם מתקטנים, נעשים זעירים.</p>

<p>ואל כל אשר אפנה, אני רואה רק ענקים מרחוק וגמדים מקרוב – האמנם לא חלי הוא!&#8230;</p>

<hr />

<p>&#8230; גם זה חלי: זכירת הכל, אי-יכולת לשכוח דבר!</p>

<p>אני מתאוה לשכוח – ולשכוח איני יכול!</p>

<p>כמה אנשים, אשר רעיהם מרמים אותם, בוגדים בהם יום יום – אינם זוכרים עוד כל דבר למחר!</p>

<p>כמה אנשים, אשר נשבעו אתמול שׁבועי-שבועות, הבטיחו אמונת-עולם, ידידות נצח – שוכחים למחר את הכל!&#8230;</p>

<p>וכמה אנשים, אינם זוכרים אחרי שעה את כל המעשים, אשׁר ראו עיניהם לפני אותה השעה! כמה מהם שבים ורואים דבר אחר אלפי פעמים – והם מדמים בכל פעם, כי חדש הדבר אשר עינם רואה, חדש שלא היה עוד לעולמים&#8230;</p>

<p>רק אני זוכר וזוכר&#8230;</p>

<p>ומה אותה נפשי לשכוח הרבה ממה שאני זוכר!</p>

<h2 id="לג.">לג.</h2>

<p>וזה היה בלי ספק אך מקרה!&#8230;</p>

<p>מקרה היה, כי בעדר, אשר עבר לפני, היו העתודים ההולכים בראש כלם בריאי-בשר, טובי-מראה, וכל המון הרחלים, הנוהרים אחרי העתודים – דקות-בשר, רעות-מראה, סחופות, מדולדלות ומרוטות-צמר&#8230;</p>

<p>ואך מקרה היה גם זה, כי כלבי-העדר, המתנפלים בעזות-נפש רבה והמת-נקם עזה על כל כבשה נדחת – נסוגו אחורה ברעדה. נסו בבהלה מפני כל זאב, אשר הגיח ממארבו&#8230;</p>

<p>הלא אך מקרה היה כל זה!</p>

<h2 id="לד.">לד.</h2>

<p>יש אשר אראה את אחי הגדול עובר עלי במרכבתו הנהדרה, ורסיסי טיט-חוצות נתזים מחשוקי אופניו על אדרתי – אז גם יתחמץ לבי בקרבי;</p>

<p>– במה נעלה הוא עלי?</p>

<p>ואז אביט לעבר אחי הקטן, אשר גם נעלים אין לרגליו, והוא בוסס יחף בטיט-חוצות&#8230;</p>

<p>– במה נופל זה ממני?</p>

<h2 id="לה.">לה.</h2>

<p>&#8220;בתולדה אין רחמים או אכזריות, ענש או גמול, כונה ונטיה; רק חקים, חקים נצחיים וקבועים שולטים בכל, בוראים כל מחזה על פי צרופי סבות-עליות&#8221;&#8230;</p>

<p>&#8220;גם רצון האדם ובחירתו אינם אלא סכום תוצאות של סבות-קודמות, אשר הצטרפו גם הן על פי חקים קבועים לעובדה קימת, עובדה מכרחת, שאין כל אדם שליט בה לשנותה&#8221;&#8230;</p>

<p>וזאת היא המלה האחרונה של המדע?</p>

<p>אך נפשי אינה יכולה נשוא את הרעיון, כי כל אשר מסביב לי, כל אשר בקרבי – כל זה מוגבל בחקים קבועים, חקים תמידים, שאינם יכולים להשתנות!</p>

<p>והנפש הנהלאה מבקשת מפלט לה בחיק האמונה&#8230; דמדומי נשף נעימים עוטפים אותה, תנומת עדן שאננה נסכה עליה, ואגדת-פלאים משתפכת בהמית פלג זך – – –  – – – –  – – – –  – – – –  –</p>

<p>מסביב השלך הס!</p>

<h2 id="לו.">לו.</h2>

<p>ואנחנו היינו מתהלכים בשדה. מבקשים חלקת-דשא רעננה למושׁב לנו –</p>

<p>במקום מצב רגלינו לא היתה האדמה עטופה דשא למדי, כי נראו לנו על פניה מהמרות קטנות ורכסי-חול; אולם מרחוק נראתה חלקת-דשא ירוקה כלה בלי מהמורות ורכסים&#8230;</p>

<p>וכאשר קרבנו, כאשר בושנו משׁברנו בזה – אז נראתה לנו החלקה הנכספה מזה והלאה במרחק לא רב מאתנו&#8230;</p>

<p>ככה הלכנו הלאה, הלאה; פתאם הבטנו לאחרינו&#8230;</p>

<p>והמקומות, אשר כבר עברנו, נראו לנו עתה ירוקים כלם, נחמדים למראה מאד&#8230;</p>

<p>רגע עמדנו משתאים&#8230;</p>

<p>עוד רגע ולבנו הבין הכל&#8230;</p>

<p>ובנו לא היה עוד כל חפץ ללכת הלאה!</p>

<h2 id="כךבמקור.">כך במקור.</h2>

<p><a href="#fn:2" id="fnref:2" title="see footnote" class="footnote"><sup>2</sup></a>:</p>

<div class="footnotes">
<hr />
<ol>

<li id="fn:1">
<p>ftn1 <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>ftn1 <a href="#fnref:2" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/8382">https://bybe.benyehuda.org/read/8382</a></div></body></html>