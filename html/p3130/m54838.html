<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דְּבָרִי לָאֶקְדָּח</title>
	<meta name="author" content="עמוס פין"/>
</head>
<body>

<p>דבר לי אליך, האקדח. אתה, היושב לבטח על מתני, המלוֵני
בדרכי תמיד, עת אלך בדד בין קוצים ושיחים, בהר ובגיא, גלוי ונסתר לעין אורב
– אתה עמדי תמיד!</p>

<p>וכאשר ירבו האויבים בדרך, וכל עץ ושיח וסלע אומרים:
&#8220;הזהר!&#8221; וכאשר יגבר החושך, וכל צל ידמה כאויב וקול מפנים אומר לי: &#8220;חזור!&#8221;
– אתה מהדק את מתני ואומר: &#8220;המשך, אני אתך – אני אתך&#8221;. אניח ידי עליך,
ואמששך ואיווכח, כי אמנם כן, אתה עמי, וגלי־בטחון עוברים עמך אל מתני
ומציפים את כל גופי!</p>

<p>אתה אשר בכל אבר מאבריך נתון גורל־חיי; אתה, האומר לאויבי:
&#8220;השמר!&#8221; הנותן לי שנת־מנוחה בהיותך מונח מתחת לכרי; אתה, המחולל רעמים
וברקים ומעלה עשן ויורק מתכת –</p>

<p><strong>נבל</strong> אתה!</p>

<p>אתה שולח מתכת יוקדת לאברים חיים; אתה נוקב חורים בראשים
ובלבבות של יצורי־אלהים; גברים חסונים, מלאי חיים ומרץ, אשר בכוחם לבנות
בנינים ולחרוש שדות וליצור אלפים שכמותך, – אתה הופך כהרף עין לגוש בשר
מחוסר רוח־חיים; אתה גוזל אבות מבנים ובנים מאמהות ורעים מרעיות; אתה, אשר
אינך משמש לא לבנין בית ולא לחרישת שדה, לא לעידור ערוגה ולא לגיזום עץ,
<strong>למה נוצרת</strong>?</p>

<p>שנאתיך, שנאתיך מאוד! אבוש לשאתך, אך אני מוכרח לשאת אותך; לכן אצפינך מתחת לבגדי למען לא יראוני בקלוני.</p>

<p>אך יום יבוא, בו לא יבקש איש נפש רעהו וגלי־בטחון יזרמו
מסביב ולא עוד אבקש בטחון ועזר ממך – השוכן על מתני. אז אקחך בידי ואנפצך
ואעיב ברקך ואשליכך אל תוך כור; שם תותך וצורתך תאבד והיית לגוש־מתכת
חסר־אונים. ואני אעשה לי רעיה, שתלוֵני בדרכי אף היא, ותהיה על מתני ותתן
לי בטחון של חיים – הלא היא המזמרה…</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/54838">https://benyehuda.org/read/54838</a></div></body></html>