<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>האגוז הריק</title>
	<meta name="author" content="הרמן וגנר / יהודה גור"/>
</head>
<body>

<p>קערה מלאה אגוזים לפניך על השלחן, במלקחים, ולפעמים גם
במקבת, תפצח את האגוזים, הקלפה קשה מאוד, והתוך מתוק וערב לחכך. צר לי,
תאמר יקירי בלבבך, כי קלפה קשה כזאת תכסה את התוך הטוב והמתוק.</p>

<p>בקערה נשאר עוד אגוז אחד, אל נכון מתוק הוא מאד. כי השארית
מתוקה וטובה תמיד, ולכן האחרון חביב תמיד, האגוז התּבקע, הקלפה נפתחה
והאצבעות הוכנו לקחת את התוך והפה נפתח לבלעו, והנה האגוז ריק, אין באגוז
דבר זולתי מעט אבק כהה, התולעה אכלה את תוך האגוז. אך איך היה כדבר הזה?
איך יכלה התולעה הקטנה והרכה לחדר אל תוך האגוז? איך יכלה לעבור את הקלפּה
הקשה? שמעו נא לי, בני היקרים, וספרתי לכם את הכל. בקיץ, טרם עוד יבשלו
האגוזים, היו כלם מכסים בקליפה ירוקה רכּה, ויתלו על העצים שלשה וארבעה
באגדה אחת, והקלפות לא תקשינה בעת אחת, ובעת אשר קלפת האגוז האחד קשה כבר
כאבן, קלפת אחיו רכה עוד בתוכו.</p>

<p>וביום בהיר אחד הלכה חפושית קטנה לשוח על פני עץ האגוז,
ועור בשר החפושית כעין אפר צהוב מעט ואבעבעות כהות עליו, החפושית קטנה מאד,
וראש נפלא לה, פנים מארכים מאד, ומראה אף ארוך ודק מאד להם, ובקצה האף ימצא
פי החפושית ושׁניה, ובשנים האלה תגרד גם את הדבר הקשה. החפושית הזאת דואגת
לצאצאיה, ולכן תבחר למענם מעון בטוח כי יחסיו בו מקר ומרוח וכי ימצאו שם גם
טרף לנפשם בימים הראשנים. ותעל החפושית עד האגוזים ותבחר לה אגוז אחד אשר
קלפתה לא קשתה עוד, ותגרד בשניה את הקלפה עד כי תקב בה חור קטן, ובחור הזה
תעזב את ביצתה, ובאפה תדחף את הביצה אל תוך האגוז הרך, ועל החור יעלה עד
מהרה קלפה חדשה, ואך בהרת כהה קטנה יראה במקום ההוא.</p>

<p>ואחרי ימים אחדים תבקע הביצה ותולעה קטנה תצא ממנה, התולעת
הזאת לא תזחל ולא תרוץ אנא ואנה, כי טרף מוכן לה. ולכן אין לה רגלים, ותאכל
התולעה את תוך האגוז ומעט מעט תגדל; אך לא תזלל התולעה, ותעצר בעד תשוקתה
לאכל הרבה, כי אם תרבה לאכל, ותם הטרף טרם עוד תגדל ומתה אחרי כן ברעב,
ולכן נמצא לפעמים תולעה מתה בתוך האגוז הריק, אך על פי רוב לא תאכל התולעה
את כל התוך. התולעה תגדל בשני שבועות, והיה כי יצר לה המקום בחדרה הצר
ומצאה לה דרך בקלפה הקשה ויצאה החוּצה.</p>

<p>ונפלה התולעה לארץ ותטמן בעמק האדמה, ושם תשכב ותנוח ימים
רבים מאד, יש אשר תשכב התולעה במעבה האדמה שנה שלמה ויש גם יותר. ושם תהפך
לדַיָרה, ובקיץ תצא לראות את אור השמש, ומראה חפושית קטנה לה. ומראה
החפושית הזאת כמראה החפושית אשר עזבה לפני שנה את ביצתה בחור האגוז. ועלתה
גם החפושית הזאת על עץ האגוז והמליטה גם היא ביצים באגוזים ומהביצים תצאנה
תולעים, והריקו את האגוזים למרות רוחנו.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48164">https://benyehuda.org/read/48164</a></div></body></html>