<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>המלחמה העולמית וארץ ישראל</title>
	<meta name="author" content="בן־ציון טרגן"/>
</head>
<body>

<p>(פרטים רבים מהמאמר זה נמסרו לי מפי ידידי המנוח דוד יודילוביץ ז&quot;ל)</p>

<blockquote>
<br />
</blockquote>

<p>בחדש אב המוכן לפורענות בהיסטוריה היהודית, הביאה התפרצות
המלחמה העולמית לתושבי א״י דאבון לב ומפח נפש: ולפתע פתאם נקרעה א״י מהעולם
הגדול. גם במובן הכלכלי וגם במובן החברותי, האשראים פסקו, הבנקים נסגרו,
חדלו אפילו לשלם בפקדונות, גם האמידיים שהיו להם כספים בבנקים נעשו עניים;
הדאר החל לבא שלא כסדר, ולבסוף חדלו האניות להגיע כליל, וא״י שחיתה בעיקר
על צנורות ההשפעה של אחינו בגולה, הישוב הראשון ע״י החלוקה והישוב החדש ע״י
תמיכה למוסדות ולבתי־־הספר, סבלה מהמלחמה יותר מכל הארצות; מחיר צרכי אכל
נפש נתיקרו, ואין כסף במזומנים לקנותם.</p>

<p>ובשעה נוראה ואיומה כזאת זכרו יהודי א&#8220;י את דברי החבה
והרחמים של האדם הנעלה מר הנרי מורגנטאוו; ועפי&#8221;י בקשתם שלח קונסול אמריקה
בירושלים תלגרם להאמבסדור מורגגטאוו ויתאר בדברים נמרצים את מצב המשבר
ונחיצות העזרה התכופה והמידית.</p>

<p>ומר מורגנטאוו לא אחר אף רגע מלהודיע את תכן התלגראם הזה
למכיריו ולראשי &#8220;אמריקן ג׳וייש קומיטה&#8221; בבקשה להחיש עזרה תכופה ליושבי
ארה״ק במדה הגונה וגדולה, ויהודי אמריקה הבליטו את יהדותם. וכרגע אספו את
הסכום ההגון של חמשים אלף דולאר וגם נוסד ועד מיוחד לעבד במרץ כל הזמן
שתמשך המלחמה לטובת הסובלים. הועד הזה שם את עינו ביחוד לטובה על אה״ק
והציל ממש את יושביה מחרפת רעב. גם הציונים באמריקה החליטו אז בהתחלת המשבר
לאסוף חצי מליון פראנק לטובת המושבות היהודיות בא״י. בראש ועד הכספית עמדו
ד״ר מגנס נתן שטראס וברנדיס.</p>

<p>הועד הבין כי במשלוח כספים לא יושעו תושבי א״י תשועה
אמתית, שרוב צרכי המזון בא״י היו מובאים מחו״ל, ומפני הסגר החופים היו
הולכים ומתמעטים, ובעוד זמן קצר לא יהיו בכלל במציאות; ולכן השכיל הועד
האמריקאי לקרא לכל יהודי שרגש הרחמים בוער בלבו לנדב מכל מאכל אשר יאכל;
ויהודי אמריקה הראו את גדל לבבם וימהרו להביא איש איש כמסת ידו. עד כי
נתקבלה כמות גדולה של תשע מאות טון מכל מיני מזון, וממשלת ארצות הברית
הואילה לתת את אנית המלחמה לועד הזמני לעניני הציונות באמריקה לשלח על ידה
הכמות הגדולה הזאת. הידיעה הזאת עוררה שמחה וששון ושביעת רצון רבה בין
יהודי ניו יורק.</p>

<p>בא כח ועד הסיוע מר לואיס לוין נסע באניה ותבה חתומה על שם הקונסול האמריקאני בירושלים.</p>

<p>כל זה אירע עוד טרם נכנסה תורקיה לתוך גבולות המלחמה, וכאשר נכנסה בדצמבר 1914, אז נמלאה הסאה של צרות
נוראות ואיומות לישוב העברי. המלחמה התחילה ברדיפת הציונות, המושלים שנאו
את הציונות תכלית שנאה, מטרתם היתה להשמידה ולאבדה ואת כל מי שדוגל לשמה.
ולתכלית זו לא נרתעו משום דבר שבעולם; מלשינות בקושטא, רדיפות שטתיות,
ענויים אכזרים לכל איש החשוד בעיניהם. אין פה המקום לספר את פרטי הרדיפות
הידועים לכולנו.</p>

<p>ביום הרביעי כ״ט כסליו תרע״ה (דסמבר 1914) באה אניה איטלקית לפני הצהרים. הקאימקאם היפואי צורר ישראל בהא
אל דין, רצה להשתמש בהזדמנות זו להפטר בשעות אחדות מכל היהודים נתיני
הממשלות האויבות שעוד לא הספיקו להתעתמן, ויפרסם פקודה נמרצה בשעה שתים
אחה״צ, שכל היהודים נתיני רוסיה צריכים לעזוב את העיר במשך שעות אחדות עם
האניה האיטלקית העוגנת בחוף. נקל להבין את הבהלה שהתעוררה בקרב הצבור
היפואי לשמוע פקודה נמרצה זו שלא היו מוכנים לה כלל וכלל. ובשעה ארבע אחה״צ
התחילו שוטרים וחילים לתפש את היהודים מתוך הבתים ולהביאם אל השראיה. חטפו
אנשים ונשים וטף מהרחובות, ממקום העבודה ולהובילם ישר אל האניה בלי חפצים,
בלי פרוטה. ובחוצות יפו נראתה תמונה מזעזעת זו; מחנות של ילדים נשים
וגברים, דחופים ומבוהלים הובלו כשבויים אל החוף, כל אחד וצרורו על שכמו, מה
שהספיק לחטוף מהבית ברגע האחרון. קשה לתאר את הרושם שעשתה תהלוכה זו של
המגורשים בחוצות העיר, עדרים עם צרורותיהם וחבילותיהם על שכמיהם ואנשים,
נשים וטף הוכו נסחפו עד החוף, החיילים והשוטרים עשו את מלאכתם באמונה והכו
על ימין ועל שמאל. הגולים נקבצו כולם אל המנזר הארמני שעל יד החוף, ביניהם
היו מחוסרי אמצעים שלא הספיקו ולא היתה להם האפשרות להשיג את הסכום הכי קטן
לצרכי הנסיעה. את המגורשים הכניסו אותם לתוך סירות גדולות משמנים עד מאה
נפש בכל אחת, והתחילו להעבירם אל האניה האיטלקית שעגנה בחוף. בעלי הסירות
הורידו פתאום את המשוטים באמצע הים וידרשו פונט מכל נוסע מתוך איום שאם לא
תמלא דרישתם ישליכו את כל הנוסעים המימה, פשוטו כמשמעו.</p>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBdyttQVE9PSIsImV4cCI6bnVsbCwicHVyIjoiYmxvYl9pZCJ9fQ==--2a77dde08b9a62755cc2f7b4e80e9acd3609eb39/4.jpg" alt="4.jpg" />
<figcaption>4.jpg</figcaption>
</figure>

<p>אי הסדר היה נורא! החפצים של הנוסעים נתערבו והרבה משפחות
התפרדו ולא מצאו אחת את השניה, הרבה אמות ומשפחות הועברו על האניה בעת
שילדיהן נשארו בעיר, המלחים לקחו מקודם מהאנשים את כל הכסף והחפצים יקרי
ערך ואמרו להם כי כל זה הוא על חשבון הנסיעה.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/42092">https://benyehuda.org/read/42092</a></div></body></html>