<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הפגנה ענקית באלכסנדריה</title>
	<meta name="author" content="בן־ציון טרגן"/>
</head>
<body>

<p>ליום מלאת שנה להצהרת בלפור</p>

<blockquote>
<br />
</blockquote>

<p>ביום ג׳ נובמבר 1918 נתאסף קהל גדול כשנים עשר אלף איש
בתהלוכה שעברה בכל רחובות העיר עם תזמרת בראש, השתתפו בה הצופים, המכבים
וצירי כל האגודות השונות עם דגליהן, וקהל רב מאד.</p>

<p>בחצר בית הכנסת נאמו ד״ר פרלמן בעברית, ליאון נחמיאס
בצרפתית, ואברהם הבנסון באנגלית. דברו גם נשיא הקהלה פליקס טובי והרב הראשי
רפאל די לה פרגולה. כל המון המשתתפים עברו דרך ביתו של הקונסול הבריטי, ומר
נחמיאס ורפפורט קראו לפניו את החלטת המפגינים בעברית ובאנגלית.</p>

<p>אחרי כן נאם הקונסול מר א׳ ב׳ גרי הקונסול הבריטי באלכסנדריה את הנאום דלקמן:</p>

<p>חברי הקהלה היהודיה באלכסנדריה, כבור ראש הרבנים וצירי האגודות העבריות!</p>

<p>&quot;בשמחה רבה אני מברך אתכם בזה. לפני שנה כיום הזה הצהיר מר
בלפור בשם ממשלת הוד־מלכותו את ההצהרה ההיסטורית, כי א״י תשוב להיות מעון
לאומי ליהודים; ומענין הדבר כי הסמל המלכותי האנגלי נושא עליו ארי־־זהב,
אשר הרבה חושבים אותו לאריה בית־יהודה, הנזכר לעתים קרובות בכתבי
הקדש.</p>

<p>&quot;לעולם לא נשכח כי התורה היא היסוד המשותף לשלשת הדתות הכי
גדולות בעולם – היהדות, הנצרות והאישלם – וכי כתבי הקדש האלה מכילים את כל
הפרינציפים אשר בעדם נלחמת בריטניה־הגדולה ובעלות־בריתה זה יותר מארבע
שנים. את העיקרים האלה אפשר לסכם במלים שנשמעו בעת המלחמה הנוכחית: אמת,
צדק, חפש וזכויות, והם מכוונים לעמים המדוכאים כמו היהודים, הבלגים
והסרבים.</p>

<p>&quot;מקרב לבי הנני מברך היום את כל היהודים, הלוקחים חלק
בשיבת העם העתיק לארצו, אשר ממנה גורש לפני אלפי שנים. אנו מקוים כי השלום
יביא תקופה חדשה לכל העמים הנדכאים בעולם, ושום עם בדברי ימי העולם, לא היה
אולי כ״כ מדוכא ומושפל כמו עמכם. אני מאמין כי עתיד גדול נצב לפני העם
העברי המאוחד. במשך דורות שלמים היתה אנגליה מקום־מקלט לבני עמכם, וביניהם
נמצאו רבים שהצטינו באומנות, בספרות, במדע ובפוליטיקה; ולא לפני שנים רבות
מצאה אנגליה ביהודי לורד די יזראלי, את אחד מראשי המיניסטריום שלה הכי
גדולים.</p>

<p>&quot;התנועה הציונית הביאה לידי התגשמות שאיפותיהם של נביאי
ישראל; ובטוח אני כי עתה, אחר שתורכיה גורשה לגמרי מהעיר הקדושה ירושלם,
ואחר שגרמניה ובעלות־בריתה (אשר במלחמה הזו היו סמל כח־האגרוף, אי־הצדק
והרמאות) נופלות באין־אונים, ומשתדלות להשיג שלום ויהי מה – ישובו היהודים
לא״י וישליטו בה את השלום, הצדק, היושר והאשר.</p>

<p>והנואם סיים בעברית:</p>

<p>״הצלחה לעתידו של עם ישראל בארצו הלאומית!</p>

<p>״יחי העם העברי!״</p>

<p>התלהבות הקהל הגיע למרום שיאה, בעת שהקונסול הוציא מפיו את שני המשפטים ב״לשון הקדש&quot;.</p>

<p>לבסוף הזמין הקונסול את באי־כח אגדת צעירי ציון מסדרי אספת־העם למשתה תה, ושתה לחיי ציון החדשה.</p>

<p>ביום חג שביתת הנשק, אלכסנדריה חגגה את החג הזה בהתלהבות
גדולה, דגלים הונפו על כל הבתים והגזוזטראות, בהמשטרה האנגלית שמו את כל
דגלי ממשלות הברית. והנה עבר אחד, אהרן הכהן, מפקד המכבים שהשתתף בתור
מתנדב לגדוד &#8220;ציון מול קורפס&#8221;, וראה את כל הדגלים, הביט בדאגה והנה אין
הדגל היהודי מתנופף עם עמהם פנה מיד אל אחר מקציני הצבא, וישאלהו: מדוע אין
רואים פה את הדגל היהודי? הלא גם היהודים לקחו חלק פעיל במלחמה! הקצין ענה
שאין לו מושג מזה, ובכלל אינו יודע אם ישנו במציאות דגל יהודי. האיש ענה:
יש ויש, והנני להביא לך, והוא רץ אל ההסתדרות הציונית ויביא לו משם דגל
יפה.</p>

<p>אחרי שעה ככר נראה הדגל היהודי מתנופף ברוח יחד עם כל דגלי ממשלות הברית.</p>

<blockquote>
<br />
</blockquote>

<h2 id="יסודפרופליסתינה">יסוד &#8220;פרו פליסתינה&#8221;</h2>

<p>ב 14 אוגוסט 1918 בא ד״ר חיים ויצמן באלכסנדריה, וכל ראשי
המוסדות הוזמנו מטעם ראשי הקהלה לבוא להרצאתו שֶל המנהיגו. ד״ר ויצמן הרצה
בצרפתית על הצרך הדחוף לבנות את הריסות א״י. ובאותו מעמד נוסד על ידי הברון
פ׳ליקס די מנשה אגודת &#8220;פרו פליסטינה&#8221;, והוא היה נשיאה, ויקטור נג׳אר ויוסף
די פיג׳וטו סגנים, דוד סאקס, גזבר, אלפרד כהן וליאון נחמיאס –
מזכירים.</p>

<p>בכרוז שפרסם הועד נאסף סכום של עשרת אלפים וחמש עשרה לירה.</p>

<p>נבחרה ועדה מורכבה מהאדונים: הברון פ׳ליקס די מנשה, דוד
סאקס, דוד יודילוביץ וז׳אק די מנשה לבקר את א״י כדי לשפוט על המקום לפי
ראות עיניהם ולחלק את הכספים בין המוסדות הנצרכים, ס״ה הוצאו שלש עשרה אלף
לירות.</p>

<p>ואת כל הכסף הזה הכניסו יהודי אלכסנדריה.</p>

<p>חברי הועד האחרון של &#8220;פרו־פליסתינה&#8221; היו: רפאל טוריאל, אלפרד כהן, מרקו נדלר ויוסף די פיג׳וטו ביי.</p>

<p>בט״ו נובמבר 1920 היתה אספה כללית, נקראו העדויות של
המבקרים בהבעת תודה לכל הועדות ששרתו במשך כל ששת השנים. פה אחד נתקבל הדין
וחשבון. וועד העזרה לגולי א״י – נתפרק.</p>

<p>ואלה שמות המבקרים: 1915 ו׳ ס' הורנבלואר בא־כח הממשלה. 1917־1915: אדגר סוארס נשיא הקהלה; 1918 עו״ד ג׳ קוצר סגן נשיא הקהלה, 1920־1919: ו׳ ריקס גזבר הקהלה.</p>

<p>חבריו של הועד האחרון 1920–1918 היו הרב הראשי דילה פרגולה
נשיא הכבוד, פ׳ליקס טובי – נשיא, ז׳ גלוסקין ובנימין טובי – סגנים, יוסף
דנון מנהל בי״ס האליאנס – מזכיר; דוד יודילוביץ – גזבר, חברים: מ׳ בילנקס,
א׳ ר׳ בוגדדלי, א׳ ו' הכהן, מ' פ' הרלינג ורשבסקי, י׳ וקסלר, ד&quot;ר כהן, נ׳
ליבונתין, מ׳ מנדלבוים, שמעון מאני, מ׳ מרגוליס, ליאון נחמיאס, ו׳ פ׳
נג׳אר, א' סלוצקין, אלי׳ ענתבי, יוסף די פיג׳וטו, ב' פרידברג, י׳ קסלר,
מ׳ קגטובסקי, ו׳ רוזנקרו, נ׳ רוטפלד, הגבירות: ל׳ ברלין, ר׳ דנון, ור׳ די
מנשה.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/42096">https://benyehuda.org/read/42096</a></div></body></html>