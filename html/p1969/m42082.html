<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שליח מאה&quot;ק</title>
	<meta name="author" content="בן־ציון טרגן"/>
</head>
<body>

<h2 id="ניסןהתרסו">ניסן התרס&quot;ו</h2>

<p>הגיע לעירנו הרב המופלא ר' יוסף ארואץ, מ&quot;מ החכם הראשי ביפו, לקבץ נדבות לטובת בית החולים &#8220;משגב לדך&#8221; בירושלים.</p>

<p>ושמא יאמרו קוראי ה&#8220;השקפה&#8221;: כלום &#8220;מודיע&#8221; זה בא לספר לנו
חדשה נפלאה במינה — כי <strong>שליח</strong> מארץ ישראל בא לערי מצרים לקבץ נדבות? הלא
אין לנו שבוע אשר לא נפגש פה ובקהיר אחד או שנים מהחכמים ה&#8220;משולחים&#8221; מארבע
ערי א&quot;י, הנשלחים אלינו ממנהלי כולליהם וממוסדות החסד השונים שם, מאותם
הקיימים כבר ומאותם אשר עלה במחשבתם ליסד, בעזרת ה', — כדי לעורר את רחמי
נדיבינו פה לתמכם, וביניהם גם תריסרים של &#8220;מתחכמים&#8221; צונפי מצנפת שחורה,
הנקראים בשם &#8220;שליח לעצמו&#8221;; כי יודעים ומכירים הם שיהודי מצרים מכבדים את
בעלי המצנפות ומסתכלים רק בקנקן ולא במה שבתוכו; וכמובן באים מזוינים
בצרורות מכתבים ותעודות מלאי חותמות המעידים על בעליהם כי ראויים הם לתמיכה
— לזה בת שהגיעה לפרקה ואין ביד אביה להשיאה, וזה מטופל בילדים ואינו יכול
להספיק טרף לבני ביתו, וזה&#8230; &#8220;ופנים חדשות&#8221; כאלה אפשר לראות תמיד מסתובבים
בחוצות מצרים ואינם עושים כל רשם על יושביהם!&#8230;</p>

<p>אפס כי הופעתו של הרב יוסף ארואץ בעירנו עשתה רשם מיוחד
בעולמות העליונים ואדירי הכסף שלנו פה. הרב הנאור הזה הבקי ומומחה במקצועו
— מכיר הוא את מלאכת &#8220;השליחות&#8221; על בוריה, כי כמעט כל ימיו היה משולח מהעדות
ומוסדות החסד השונים שבארץ ישראל; יודע הוא איך להתנהג עם העשירים והנדיבים
ולעורר את רחמיהם לטובת העניים, והעיקר יודע הוא איך להתנהג עם הבריות; וכך
הצליח תמיד בדרכיו ומביא סכומים מסוימים לתועלת בתי הצדקה שנשלח מהם.
ובבואו לאלכסנדריה הדבר הראשון שעשה היה להתודע עם שנים מעשירי הקהלה אדירי
הבורסה — עפ&#8220;י המלצת רבנו הראשי ר' אליהו חזן. — המשולח השפיע עליהם לפרוס
על שולחן הבורסה את ענין בית החולים &#8220;משגב לדך&#8221; ותועלתו הגדולה לטובת עניי
ירושלים, וביום ב' בשבוע שעבר נאסף בתוך הבורסה לתכלית זו מאה וששים לי&#8221;מ.
הדבר הזה עשה רשם בעיר, ועל ידו מקוה השליח הנכבד לקבל עוד סכומים משאר
עשירי אחינו פה.</p>

<p>שמו המפורסם של הרב אואץ ושם בית־החולים &#8220;משגב לדך&#8221; הנודע
לתהלה בכל מצרים, גרמו כי הצליח בשליחותו ויאסוף סכומים לא מעטים (בקהיר
לבדה וכפריה קבץ כשלש מאות לי&#8220;מ לטובת ביה&#8221;ח הנז' בירושלים). מה שלא יכלו
לעשות עשרה שליחים עשה הרב ארואץ בחריצותו ובבקיאותו.</p>

<blockquote>
<br />
</blockquote>

<h2 id="כוניסןהתרסו">כ&#8220;ו ניסן התרס&#8221;ו</h2>

<p>ביום ו', י&#8220;ח ניסן גוע ויאסף אל עמיו בקהיר הגביר הנודע
לתהלה בכל ארץ מצרים פליקס סוארס, בן שלש וששים שנה. המנוח יסד את הבנק
המפורסם &#8220;האחים סוארס&#8221;. ע&#8221;י חריצותו ובקיאותו הרבה, נעשה לבעל מליונים רבים
ויהי אחד מאדירי הבורסה. ובכל עסקיו הגדולים אשר עשה לטובת קדמת המסחר בארץ
מצרים הצליח וירבה את עושר המדינה ע&quot;י הקרקעות והנחלות הרבים אשר קנה
בסביבות קהיר. פרח וגדל עסק החקלאות ויעל שער הקרקעות באופן מבהיל. הוא היה
הראשון אשר יסד בית חרשת גדול לתעשית הסוכר, הקים רשת מסילות ברזל רבים
ובתוכם מקהיר לחילואן, הביא את מי הנילוס על ידי תעלות לעיר תנטה, יסד את
שטרי ההגרלה הנודעים בשם קרידי פוסיה הג&#8217;יפסיין. ואשר במשך חמש עשרה שנות
קיומו עלו ממאתים וחמשים פרנק עד שלש מאות וארבעים; ולרגלי עסקיו הרבים
וקרבת משפחה עם בית החדיב מושל הארץ גמר עסקים רבים וגדולים של הרבה
מליונים מעשירי ארופה במצרים.</p>

<p>המנוח פ' סוארס היה נשיא לבתי חסד וצדקה בקהיר, לא רק של
יהודים, כי גם של לא־יהודים; ויתענין וישתתף ביד רחבה בכל מוסדות החסד
השונים שבארץ מצרים. כל עני וקשה יום בלי הבדל דת אשר פנה אל רחמי המנוח,
נעזר ונתמך ביד נדיבה. למשפחות רבות עניות קבע להן סכום חדשי לפרנסתן,
שהגיע משש עד שבע לירות, ובערך שתי אלפי משפחות התפרנסו וניזונו על ידי בתי
המסחר ועסקיו הרבים. ובענוה ושפלות רוח דבר והתענין עם כל אומלל וקשה — יום
שפנה אליו לבקש עזרתו. ובמותו — ארץ מצרים בכלל וקהלת היהודים בפרט אבדו
אבדה גדולה שאין תמורתה.</p>

<p>המנוח צוה שיקברו אותו בקברות אבותיו באלכסנדריה, וביום א'
בבקר בשעה העשירית הוציאו את ארון המת מביתו להובילו כאן. הלויה היתה נהדרה
מאד, כל שרי הממשלה וגדוליה, כל נושא משרה נכבדה ממשלתית, צירי ממשלות
ארופה, מנהלי הבתים הגדולים מבני הדתות השונות שבבירת מצרים, כולם לבושים
בגדי אבל באו לחלוק למת הנכבד את הכבוד האחרון וללוותו אל תחנת הרכבת
המובילה לאלכסנדריה.</p>

<p>סדר התהלוכה היה מופתי. ארון המת נתון בתוך עגלה שחורה
רתומה לששה סוסים עטופים שחורים ומקושטה בזרי פרחים שנשלחו ע&quot;י ידידיו
הרבים ובתי החסד השונים אשר המנוח תמך בהם ביד נדיבה הלכו אחר עגלת המת
בשלשים עגלות מלאות זרי פרחים. משני צדי העגלה הלכו מחמד עלי פשה אחי החדיב
ובנו של לורד קרומר; לפני הארון החזיקו לורד קרומר ומוסטפה פהמי פשה בפרוכת
השחורה מארבעת קצותיה. לפניהם הלכו הרבנים והחזנים, תַלמידי בתי הספר;
תזמרת הצבא נגנה שירי אבל, אחרי עגלת המת הלכו חילים אנשי צבא ושוטרים
ואחריהם המון עם גדול לאין מספר. דומית אבל שררה בכל התהלוכה הנהדרה הזאת,
אשר כמוה לא נעשתה במצרים זולתי למושלי הארץ.</p>

<p>ככה נמשכה הלויה עד שעה אחת עשרה וחצי עד הגיעה לתחנת
הרכבת. שם הורידו את ארון המת וישימוהו בקרון מיוחד להובילו אלכסנדריה,
אנשים רבים עלו בשאר קרונות הרכבת על הוצאת משפחת המנוח ויגיעו לאלכסנדריה
בשעה השלישית אחר הצהרים.</p>

<p>ופה בתחנה כמו כל שרי הממשלה המקומית, כל הקונסולים,
והמשפחות המיוחסות בקהלתנו, הברונים לבית מנשה, אגיון, קמפוס, רולו ועוד,
וכבוד רבנו הגדול מהד&quot;א חזן בלוית סגנו ר' אברהם אביכזיר.</p>

<p>הארון הושם בעגלה שחורה רתומה לארבעה סוסים שחורים,
והמלוים הרבים הלכו אחרי מטתו בתשע מאות עגלות עד בית הקברות של הקהלה.
כבוד הרב הראשי הספיד את המנוח בדברים קצרים, תאר לפני הקהל הגדול את מעשי
צדקותיו הרבים ויסים את הספדו בתפלת &#8220;אל מלא רחמים&#8221; ויקברו את המת בקברות
המשפחה.</p>

<p>במשך כל עת הלויה הורדו בקהיר ובאלכסנדריה דגלי הממשלה ודגלי הקונסולים לאות אבל לכבוד המנוח.</p>

<p>כל העתונים המקומיים הקדישו מאמרי הערכה ויספרו בשבחו של המת. אמו של החדיב היושבת בקושטא שלחה תלגרם תנחומים למשפחת המנוח.</p>

<blockquote>
<br />
</blockquote>

<h2 id="רחסיוןהתרסו">ר&#8220;ח סיון התרס&#8221;ו</h2>

<p>זה שנים אחדות כי שער הקרקעות והבתים עולה מיום ליום באופן
מבהיל; הדירה אשר נשכרה לפנים בחמשה ועשרים פרנק לחדש, היום משלמים בעדם
ששים ושמנים פרנק, וזה לרגלי רבוי הנכנסים לחוף עירנו. אין לך אניה אשר
אינה מורידה לחוף עירנו פנים חדשות: מקדונים, יונים, יהודי תורקיה, רוסיה
וכו'. ולרגלי הגירה זו עולה שכירות הבתים. גם צרכי אכל נפש נתיקרו מאד בזמן
האחרון, וכך בעלי מלאכה העניים וכמו כן אותם הרוכלים הסובבים כל היום למכור
את סחורותיהם, בקושי גדול יעלה בידם לשלם את שכר דירתם, כמעט מחצית או שליש
ממשכורתם עליהם להפריש לתשלום שכר דירה. אפס כי בשעה שדלות העניים מתרבה,
הנה הונם של העשירים יגדל מיום ליום, כל בעלי האחוזות והקרקעות אשר לפני
שנים אחדות היו שוים מאות אלפים עכשיו עולה מחירם למליונים. נוכל להביא
לדוגמא עובדה אחת: לפני חמש שנים מכרה הקהלה היהודית בעירנו קרקעות רבים
וביניהם כברת ארץ רחבה לשני יונים בסך שני אלפים לי&#8220;מ. אלה האחרונים מכרו
אותה אחרי חדשים אחדים בסך ארבעת אלפים, ובזמן האחרון שלמו אותם שני היונים
בעדה חמשה ועשרים אלף, וימכרוה הפעם בסך ארבעים אלף לי&#8221;מ.</p>

<p>— הממשלה ייבשה לפני שנים אחדות שטח גדול על שפת הים כמאה
מטר רוחב על חמשת אלפים מטר אורך, וכעת נמכרת כל אמה בסך שתים עשרה לירות
ועשרה גרוש.</p>

<p>— ביום ו', כ&quot;ב אייר, ארבעה צעירים יהודים שכרו סירה קטנה
לטיול על הים. אחד מהם, שלמה מזרחי, ירד הימה לשחות והנה קמה רוח סערה
ותרומם גלים גבוהים וכמעט טבע. וימהר השני אליהו ברוך ויקפץ גם הוא הימה
להצילו, אך גל אחד התרומם ויך את שניהם ויטביעם. לצעקת הנשארים היושבים
בסירה חשו להצילם, אך לצערם אחרו המועד והמסכנים כבר צללו, ורק ביום השלישי
הפליטה הים את שתי הגופות רחוק מאד ממקומות טביעתם. בכבוד גדול הובאו לבית
הקברות.</p>

<p>— ד&#8220;ר יצחק לוי, לפנים רופא הצבא ובביה&#8221;ח &#8220;שער ציון&#8221; ביפו,
ושרת פה בעורנו בביה&quot;ח היהודי &#8220;מוסד מנשה&#8221;, נמנה בימים האחרונים כחבר
במועצה הרפואית נגד מחלת השחפת מיסודו של הדרת החדיב.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/42082">https://benyehuda.org/read/42082</a></div></body></html>