<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מכתבים מהרבנים הראשיים</title>
	<meta name="author" content="בן־ציון טרגן"/>
</head>
<body>

<p>* * *</p>

<p><strong>בן ציון מאיר חי עוזיאל</strong></p>

<p>ראשון לציון, הרב הראשי לארץ־ישראל</p>

<p>ירושלם</p>

<blockquote>
<br />
</blockquote>

<p>BENZION MEIR HAY OUZIEL</p>

<p>Rishon Lezion, Chief Rabbi of the Holoy Land</p>

<p>JERUSALEM</p>

<p>ב&#8220;ה. ירושלים ז' אייר תש&#8221;ו.</p>

<p>ראה ראיתי וישמח לבי, פעולתו הספרותית של ידידי הסופר
הותיק מגזע היחס והמעלה מר בן ציון טראגאן יצ&#8220;ו, בספרו החשוב, &#8220;קורות הקהלה
היהודית באלכסנדריה&#8221;, היא נא אמון, במשך ארבעים שנה האחרונות.
תרס&#8221;ו־תש&quot;ו.</p>

<p>קהלה חשובה זאת שתפסה מקום נכבד מאד, בתולדות ישראל מימי
הבית השני, המשיכה את קיומה בצביונה היהודי הנהדר והיתה לאחת הקהלות
המרכזיות בישראל, שנתנה כבוד לעצמה ולכל היהדות כולה בכל הדורות; בהיותה
מגשרת את ארץ ישראל לכל קהלות הגולה. קהלה עתיקה וקדומה זאת היתה שוב מקום
לפלט ומחסה ליהודי ארץ ישראל, שהגלו בימי המלחמה הקודמת ומצאו בה מנוח
ומחסה לנפשם, בית מדרש לתלמודם ונשמתם ואכסניא אחואית נלבבה, שעודדה את
רוחם כל ימי גלותם, עדי שובם אל הארץ כיונים אל ארובותיהם וכבנים אל
גבולם.</p>

<p>פרשה מופתית זאת ראויה להכתב בספר תולדות ישראל לקהלותיהם
בארצות הגולה, שהיא תוסיף דף מלא זוהר ותפארה לקהלה עתיקה וקדומה זאת, שהוד
של שיבה וזיו עלומים חופפים עליה וטובעים את דמותה.</p>

<p>מבחינה זאת, הנני מוקיר ומעריך מאד פעולתו הספרותית של
ידידי הסופר הנכבד מר בן ציון טראגאן, בספרו זה שבו יתן תאוּר נאמן
מפעולותיה של קהלה ברוכה זאת, בארבעים שנה האחרונות, שבהן כאילו התנערה
לתחיה לאומית, בפעולותיה החנוכיות, קשריה הלאומיים עם הישוב הארץ ישראלי
ועזרתה לבנין הארץ.</p>

<p>מקדם אני בברכה ושמחה יזמה מבורכת זאת, שהיא ראויה להוקרה ועדוד.</p>

<p>ואני תקוה שה' יצליח בידו להוציא לאור ספרו החשוב ורב תועלת זה.</p>

<p>והנני ברגשי כבוד וכצפיה לגאולת ישראל.</p>

<p>בן ציון מאיר חי עוזיאל</p>

<p>הראשון לציון</p>

<p>הרב הראשי לארץ ישראל</p>

<blockquote>
<br />
</blockquote>

<p><strong>יעקב משה טולידאנו</strong></p>

<p>הרב הראשי</p>

<p>לתל־אביב — יפו והמחוז</p>

<p>Jacob Moshe Tolédano</p>

<p>CHIEF RABBI</p>

<p>Of Tel־Aviv — Jaffa District</p>

<blockquote>
<br />
</blockquote>

<p>ב&#8220;ה, תל־אביב, י' אייר התש&#8221;ז.</p>

<p>לידידי הנכבד חכם וסופר מר בן ציון טרגן הי&quot;ו שלום וברכה.</p>

<p>א. נ.</p>

<p>קבלתי מכתבו עם הדוגמא מהספר &#8220;קורות הקהלה היהודית באלכסנדריה תרס&#8221;ו־תש&#8220;ו&#8221;, והנני בזה לערוך שורות אחדות על זה:</p>

<p>כמי ששמש חמש שנים כראב&#8220;ד ורב בקהלה החשובה והנכבדה קהלת
אלכסנדריה והנהירין לי שביליה היטב, הנני מעודד ומחזק את ידי ידידי החכם
הנכבד חוקר וסופר מר בן ציון טראגאן הי&#8221;ו בפעולתו זאת, לתת לנו רשימות
ותיאורים מחיי הקהלה הנ&quot;ל, בסדריה ומעשיה הטובים, ומחיי גדוליה ואציליה
בדור הולך, שמעטים יש למצוא כמוהם בחיי קהלות אחרות, ואפילו במערב אירופא;
אילי הכסף שנתנו מהונם ואונם, מזמנם וממרצם לטובת הצבור היהודי בקהלה,
משפחות מיוחסות שמבניהם היו לשרים ורוזנים, ואשר עשו הרבה לטובת העם המצרי
ולתועלת המדינה בכל המקצועות הכלכליים ורמת החיים של ארץ מצרים, ויחד עם זה
הצטיינו בתכונות נפשם בעדינות וצניעות, וביחסם אל ההמון הפשוט. זוהי
דמוקרטיה טהורה, עממיוּת אצילית, שמקורה הוא ביעוד הנבואי ומוסר התורה שעל
ברכיה חיו וגדלו גדולי היהדות המצרית והאלכסנדרונית.</p>

<p>אף אני שנהירין לי שבילי היהדות באלכסנדריה, כמו שאמרתי,
מוצא אני ברשימותיו של מר טרגאן דברים ישנים גם חדשים שכדאי לשומעם ולמשש
בהם, רשימותיו וזכרונותיו אלה ישמשו מקור רב ערך לתולדות קהלה רבתי־עם זו
במאה הי&quot;ט והעשרים, שידעה להתרומם ולהמשך במסורתה הקדומה של ימי פילון
וחוּניו ורבי יהושע בן חנניה ועד תקופת הגאונים.</p>

<p>הנני אומר לך ידידי: חזק ואמץ, ויישר חילך!</p>

<p>בדשה&quot;ט והוקרה</p>

<p>יעקב משה טולידאנו</p>

<p>הרב הראשי לתל־אביב — יפו והמחוז</p>

<blockquote>
<br />
</blockquote>

<p><strong>פרופ' דוד פראטו</strong></p>

<p>רב ראשי</p>

<p>Prof. David Prato</p>

<p>RABBINO CAPO</p>

<blockquote>
<br />
</blockquote>

<p>רומא כ&#8220;ה, כ&#8221;ו אייר התש&quot;ז</p>

<p>מר טרגאן היקר,</p>

<p>הנני מזדרז לשלוח לך מלים אחדות כדי להביע לך את כל הערצתי
בעד היזמה החדשה שקבלת עליך לאסוף את כל כתביך הפזורים בעתונות האי&#8220;ת
ובחו&#8221;ל בקשר לקהלה היהודית באלכסנדריה ולפרסמם בספר מיוחד.</p>

<p>הקהלה היהודית האלכסנדרונית בטח תתמוך ביזמה זאת בהכרת טובה בעד כל מה שפעלת בשבילה במשך ארבעים שנה האחרונות, תרס&#8220;ו־תש&#8221;ו.</p>

<p>כמה אלפי תלמידים <strong>חנכת וגדלת</strong> עפ&quot;י התרוה והרוח הלאומי,
ותטע בהם רגשות נעלים! וכמה צעירים הצלת מטמיעה! במשך שנות משרתי בתור רב
ראשי בקהלתנו זאת העתיקה והמפוארה, היית אתה אחד מהעובדים הנאמנים והמסורים
ביותר שלה; ולולא עזרתך, אי אפשר היה לנו לפעול ולהשלים כל מה שנעשה
להפרחתה; ואת זה לא אשכח לעולם!</p>

<p>היו לך הזדמנויות שונות לעזוב את מצרים כדי להשתקע בארץ
ישראל ולמלא מאויי לבך, אבל את זה לא עשית! קשה היה לך לנתק את קשריך מאותה
הקהלה אשר אהבת, מאותם אלפי תלמידי בתי הספר שהתמסרת להם; ומספרייתך שיצרת
ושהמשכת להעשירה!</p>

<p>והנה כעת הנך בא להוסיף לעבוד ולהשלים עוד תפקיד חשוב
בקהלה, ולפרסם ספרך &#8220;קורות הקהלה היהודית באלכסנדריה בתקופת ארבעים שנה&#8221;
כדי להודיע לעולם היהודי מחוץ למצרים, את אשר פעלה הקהלה הברוכה שלנו במשך
ארבעים שנות עבודתך — עשה והצלח! יישר כחך!</p>

<p>הנני בטוח כי תצליח, וכי כל אחינו ימצאו במפעלך זה את הכח והרצון לעדוד הקהלה ומוסדותיה.</p>

<p>ויהי נועם ה' עליך ויברכך וילוך בכל דרכיך שהנני מאחל לך אורך ימים והצלחה, אמן!</p>

<p>דוד פראטו</p>

<p>רב ראשי ברומא</p>

<blockquote>
<br />
</blockquote>

<p><strong>דר' משה וינטורה</strong></p>

<p>הרב הראשי של אלכסנדריה</p>

<p>LE GRAND־RABBIN</p>

<p>D&#8217;ALEXANDRIE</p>

<p>אלכסנדריה, כ&#8220;ג סיון תש&#8221;ז</p>

<p>לכבוד ידידי היקר,</p>

<p>המורה הותיק בן ציון טרגן.</p>

<p>ידיד נכבד!</p>

<p>בעונג רב קראתי מספרך את מאה וששים העמודים הראשונים אשר הואלת להמציא לי לפני צאתי את אלכסנדריה לימי החופש.</p>

<p>היטבת לעשות בפרסמך את הדברים האלה בצורתם ובצביונים כמו
שנכתבו בשעתם. אמנם המבקר הלהוט אחרי הסדר הכרונולוגי ואחרי המדה והקצב
במסגרת החבור, ימצא שאין מוקדם ומאוחר בספרך, ושהארכת בו במקום שאמרו לקצר
וקצרת במקום שאמרו להאריך. אבל לדידי אין ספק שלוּ נכנעת לתביעות מסוג זה,
ונטלת מהחומר הגלמי אשר לפניך את מקריוּתו ואת חיוּתו, אז יצא שכרו
בהפסדו.</p>

<p>יבוא ההסטריון ויסתת את האבנים האלה ויעמידן כרצונו בבנין
ההסטוריה הישראלית באלכסנדרית, אבל גם אז יומנך זה ישאר תמיד חי
ורענן.</p>

<p>מבעד ליומן זה הנני מציץ בך כשהיית בן שלשים וחמש שנה.
ביום הכפורים שנת תרס&#8220;ז — היינו לפני ארבעים שנה — אתה, האורח הירושלמי,
ישבת על אחד הספסלים בבהכ&#8221;נ אליהו הנביא, בו אני מכהן זה כעשר שנים, והנך
&#8220;משתומם ומתפלא, מתבונן בפני כל הנכנסים לבית התפלה&#8221; עד אשר אמרת
בלבבך:</p>

<p>&#8220;רבונו של עולם! איני חפץ כי תכתוב
אותי בספר צדיקים וחסידים, כי מה יתן ומה יוסיף לי! ואיזה תועלת תהיה לי
מזה במצבי בחיים, אם אכתב בספריהם או לא? האם לא אחת היא לי? אנא ה'! כתבני
נא בספר עשירים! בספר אמידים! אז אוכל לקוות להיות באמת מאושר&#8230;&#8221; (ע' 17).</p>

<p>ואולם רבות מחשבות בלב בן ציון טרגאן ועצת ה' היא תקום! לא
רצה הקב&quot;ה לכתוב אותך בספר עשירים ואמידים, אבל זכּה אותך באושר וכבוד, מה
עשה? קשר את גורלך בגורל העדה הישראלית באלכסנדריה שבאהבתה שגית תמיד,
ובאשרה היה לך אושר. אחרי שנה וחצי של פרידה אתה חוזר אליה, לשם מה? אולי
להחזיר את גרושתך? חלילה! לא היו גרושין מעולם, אלא להוסיף על &#8220;כתובתה&#8221;!
יישר כחך, הקהלה הישראלית של אלכסנדריה תהיה לך אסירת תודה בעד אדיבותך
זאת.</p>

<p>כ&#8220;ג לח' סיון ש' תש&#8221;ז ערב נסיעתי לצרפת.</p>

<p>דר' משה וינטורה</p>

<p>רבה הראשי של אלכסנדריה</p>

<blockquote>
<br />
</blockquote>

<p><strong>חמדה בן־יהודה</strong></p>

<p>תלפיות־ירושלים</p>

<p>HEMDA BEN־YEHUDA</p>

<p>TALPIOTH־JERUSALEM</p>

<blockquote>
<br />
</blockquote>

<p>ב&#8220;ה, אייר תש&#8221;ז</p>

<p>לבן ציון טרגן היקר שלום,</p>

<p>שמחתי מאוד לראות כי ספרך החשוב בו נאסף כל עבודתך הצבורית
בקהלת אלכסנדריה קרוב לצאת לאור, החומר אשר אספת חשוב מאד לכל המתענינים
לדעת על חיי היהודים במצרים בזמן הזה, וכמו כן יש בזה גם קשר רב עם בני
עמנו בארצנו.</p>

<p>קרוב היית תמיד לרבן אליעזר בן יהודה ולתלמידו הנאמן דוד
יודילוביץ! ועל כן תוכל למסור הרבה מאשר שמעת מפי שניהם, יישר כחך! תזכה
לראות הספר בהופעתו, וברכתי שלוחה לך בזה באהבה והוקרה בעד נאמנותך כל זמן
עבודתך בעתוננו ובמלוננו.</p>

<p>חמדה בן יהודה.</p>

<blockquote>
<br />
</blockquote>

<p><strong>דוד יודילוביץ</strong></p>

<p>ראשון לציון</p>

<p>DAVID YODILOVITCH</p>

<p>RICHON LE ZION</p>

<p>מכתב מר דוד יודילוביץ.</p>

<p>מנהל ה&#8220;כרמל&#8221; באלכסנדריה וחבר בועד החנוך של הקהלה.</p>

<p>(המלים האלה כתב אותם המנוח על ספרו &quot;ראשון</p>

<p>לציון&quot; שהגיש לי למזכרת, בחדש סיון התש&quot;ב).</p>

<p>למזכרת לידידי הגדול מר בן ציון טרגן. ראשון למורים העברים
בזמננו באלכסנדריה של מצרים, עמד על דוכנו בבתי הספר של הקהלה האלכסנדרונית
כשלש ושלשים שנות תחית הלשון (תרס&#8220;ו תרת&#8221;ט), זכה להקים בעדתו זאת, דור
ישרים של אלפי צעירים וצעירות חדורי רוח ישראל, חובבי לשון עברית לאומית
יהודית, ומכירים ויודעים ערך קדשי בני עמנו, יודעים דברי ימינו, ואוהבים
ארץ ישראל, לשון ישראל תקות ישראל, ועמך ישראל ומוסרו כלפי כל אומות העולם,
בנימוס ובדרך ארץ ונימוס אירופי. ואברכהו בזה בשיבה טובה וכבוד רב בקרב בני
עדתו כמו בקרב בני ארץ מולדתו בירושלם.</p>

<p>ראשון לציון י&#8220;א סיון התש&#8221;ב.</p>

<p>דוד יודילוביץ.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/42077">https://benyehuda.org/read/42077</a></div></body></html>