<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לשאלת הרבנות באלכסנדריה</title>
	<meta name="author" content="בן־ציון טרגן"/>
</head>
<body>

<h2 id="אבהתרסח">אב התרס&quot;ח</h2>

<p>פטירתו של המנוח רבנו הגדול נתן ענין לבני קהלתנו להעסיקם אל השאלה: מי ימלא מקומו, מי יכהן תחתיו?</p>

<p>הבעיה הקשה והנכבדה הזאת אשר לוּ אירעה באחת מערי תורקיה
היתה עושה את העיר כמרקחה; וכבר היה מעסיק את כל תושביה בלי הבדל, מן החכם
היושב בקתדרא ומשחיל את הפיל בחוד המחט, ועד הסבל ומצחצח נעלים; לכלם יש
זכות להתערב בדבר ולדון ולחוות דעת, לבחור — או יותר נכון <strong>ללחום</strong> — והרב
הטוב בעיני האחד פסול ופגול בעיני השני.</p>

<p>אפס עלינו להגיד כי לצערם, כל משאלותיו של המון העם, כל
וכוחיו, רגזו וקצפו, בחירתו בפלוני ואלמוני לא מעלה ולא מוריד; קולותיהם
אינם אלא כקול קורא במדבר והחלטותיהם אינן לא להלכה וכל שכן למעשה; כי
בחירת ראש הדת בקהלות מצרים נחשבת כשאר עניני ועד הקהלה, כעין מנוי מפקח על
בית החולים, מנהל בתי הספר או גבאי בבית הכנסת, והמשרות והפקידים האלה,
כידוע, <strong>נחתכים אך ורק עפ&quot;י החלטת ועד הקהלה</strong>.</p>

<p>ובפרוש מתנים עמו כי דבר אין לו עם הגשמיות וכי משרתו תהיה
קדש קדשים ואין לו לצאת מגבולו, אשר קובעים, לו מתחום הלכות איסור והיתר
קידושין וגיטין.</p>

<p>ובכן עפ&quot;י אשר בארתי, אין פלא אם שאלת בחירת הרבנות בעירנו לא הרעישה ולא החרידה את קהלת עדתנו ותעזבנה במנוחתה הרגילה.</p>

<blockquote>
<br />
</blockquote>

<h2 id="זטבתתרסט">ז' טבת תרס&quot;ט</h2>

<p>ליינות ראשון לציון נתוסף עוד אות כבוד על חשיבותם וטיב
טעמים, הודות למר דוד יודילוביץ המנהל החרוץ של אגודת &#8220;כרמל מזרחי&#8221;
באלכסנדריה המשתמש בכל מיני הזדמנויות וממציא כל מיני המצאות לטובת הפצת
מסחר היינות והגדלת שמם בעולם.</p>

<p>לפני שבועים נתקבל מר יודילוביץ בחצר בית הדרת החדיב מושל
מצרים בקהיר מאת המנהל הראשי של &#8220;הדאירה חסה&#8221; (הנהגת עסקיו הפרטים של
החדיב) סעדת מרטינו פשה, ואחר חליפת דברים על אודות מצב המסחר הכללי במצרים
ועל אגודת &#8220;כרמל&#8221; ומסחרה וטיב יינותיה המפורסמים לתהלה בארץ, הואיל סעדת
מרטינו פשה בשם הוד החדיב לתת פקודה למזכיר &#8220;הדאירה חסה&#8221; להכין דיפלום
ליינות ראשון לציון ושיהיה לו הרשות להשתמש &#8220;במגן החדיב&#8221; על כל המכתבים
הרשמיים.</p>

<p>כל איש האוהב קדמת הישוב בארצנו, ישמח על הקדמה הטובה הזאת אשר על ידה יש אפשרות להרחבת מסחר היינות בארץ מצרים.</p>

<p>— ביום א' שבוע העבר התאספו יהודי עירנו עפ&quot;י הזמנת ראשי
הקהלה בבית כנסת &#8220;אליהו&#8221; לעריך תפלה לרגלי חג יובלו של הקיסר פרנץ יוסף.
(הקהלה היהודית באלכסנדריה חוסה תחת חסות ממשלת אוסטריה). אל הטקס הדתי בא
הקונסול האוסטרי ופקידיו, השופטים המושבעים בבתי המשפט וכו'. תלמידי התזמרת
של &#8220;מוסד מנשה&#8221; שרו את השיר הלאומי האוסטרי. התלמידים שרו שיר הנערך לכבוד
היום, החזן עלה על הבימה ויפתח את שערי ההיכל ויתפלל תפלת &#8220;הנותן תשועה&#8221;
בקול נעים כשכל הקהל עומד על רגליו, אחרי כן שרה המקהלה מזמור
&#8220;הללויה&#8221;.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/42088">https://benyehuda.org/read/42088</a></div></body></html>