<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הבחינות וחלוקת הפרסים בבית ספר &quot;מוסד מנשה&quot;</title>
	<meta name="author" content="בן־ציון טרגן"/>
</head>
<body>

<h2 id="אלכסנדריהסוףניסןהתרע">אלכסנדריה, סוף ניסן התר&quot;ע</h2>

<p>בימי ראשון, שני ושלישי, ח' ט' י' ניסן היו בביה&quot;ס מוסד מנשה בחינות התלמידים בשפות עברית, צרפתית, אנגלית וערבית.</p>

<p>היום הראשון הוקדש לבחינות בעברית ובהן הוזמנו במיוחד מצד
הברון ג&#8217;אק די מנשה מ&#8220;מ הרב הראשי הרה&#8221;ג א. אביכזיר, מר דוד יודילוביץ,
מנהל הכרמל המזרחי בעירנו, יחיא ליחיאני ועוד. על כל השאלות בשפה העברית
דקדוק, הכתבה ודברי ימי ישראל הצטינו התלמידים. לפי השטה הנהוגה בבית־הספר,
מובן גם לפי השעות הקבועות ללשון עברית. המבקרים העירו על אילו תקונים
נחוצים וביחוד בקשר ללמוד בתור שפה חיה.</p>

<p>ימי השגי והשלישי הוקדשו לבחינות בשפות ערבית, צרפתית
ואנגלית. היו נוכחים הקונסול הצרפתי. האדון דיפי ומר שרל אפהון, מנהל
הליציאום הצרפתי, מר קניוי, עורך הריפודס, מר דנון מנהל ביה&#8220;ס לחכ&#8221;ח ועוד
רבים מנכבדי הקהלה וחשוביה. כמעט בכל הלמודים והמדעים הצטינו התלמידים
וביחוד הכתה העליונה הצטינה בידיעת הספרות הצרפתית וחשבון. מר קניוי הגיש
לשני תלמידים בשם האליאנס הצרפתית שני ספרים מכורכים יפה לפרס.</p>

<p>כשהשלימו הבחינות קם אחד האורחים האדון יוסף די פיג&#8217;וטו
וידבר בשם חבריו נכבדי הקהלה בפנותו אל התלמידים: לפני עשרים וחמש שנים
היינו אנו תלמידי בית הספר הזה.</p>

<p>וביום השלימי אתת חוק למודי פה, עזבתי את הבית ברכוש קטן
של ידיעת שפות ומדעים שרכשתי לי, והודות לתומכי הבית הזה, משפחת הברון די
מנשה המספיקה את הוצאות הבית לי ולכל מאות החברים שלי שהיו אז אתי, הגענו
אל המדרגה שאתם רואים אותנו היום. הרכוש הרוחני הזה היה כל הקפיטל שלי, ועם
זה ירשתי לי פה שלש תכונות יקרות, והן: אהבה לעבודה, יושר ו אמת. ומזוין
בשלש אלה יצאתי אל השוק ונצחתי. נהייתי למשרת קטן בבית מסחר, ועל ידי
ששמרתי בקפדנות את שלשת התכונות הנזכרות העלוני לפקיד, וסוף סוף הגעתי
להיות לבעל בית על חשבון עצמי, וחי חיים מאושרים. ואת זאת אני רוצה ליעץ
אתכם לרכוש את שלש התכונות הנזכרות. ובתור חובה עליכם לזכור תמיד כי את כל
זה אנו חייבים אל המשפחה הרוממה ברון די מנשה.</p>

<p>על הדברים האלה ענה מיד הברון ז&#8217;אק די מנשה הדברים האלה:</p>

<p>לא, בני, אינכם חייבים לי כלום!</p>

<p>האדון די פיג&#8217;וטו אומר כי חבריכם מלפנים ואתם חייבים לי
ולמשפחתי תודה וכו', זה לא נכון! אנכי רק משלם. לכם חוב אשר חייב לכם אדם
שוכן בעפר, הוא סבי, בכור די מנשה! וכדי שתבינו אותי היטב, חובה עלי לספר
קצת מדברי ימי האדם הגדול הזה. גם הוא, כמוכם היום בהיותו קטן היה במצב קשה
כמו רבים מכם; אולי במצב עוד יותר רע, כי בזמנו גם לא היה בית ספר יהודי
ללמד ילדים עזובים כמוני וכמוכם, דעת לשון וספר, והוא היה אנוס בפחות רכוש
רוחני של מר פיג&#8217;וטו וחבריו, לצאת לשוק להלחם מלחמת החיים ורק במעט התבונה
וכשרון אשר חננו אלהים, ומזוין בשלושת התכונות שהזכיר האדון פיג&#8217;וטו: אהבת
עבודה, היושר והאמת, ובעזרת אישים אחדים טובים הצליח לפלס לו נתיב בחיים
ויקים לו בית ומשפחה שאין להתביש, אם אגיד שתופס אחד המקומות היותר חשובים
בארץ הקדם.</p>

<p>בהרגישו עד כמה היתה עליו קשה המלחמה בלי דעת לשון וספר,
ובתכונת נפש נדיבה שהיתה לו, נדר ליסד בשביל ילדי עמו מכון חנוך לתורה
ולהשכלה, לגמול עמהם את אשר גמלו אתו אחרים, והחוב הזה אני משלם, בשם האיש
הרם הזה, לכם בני!</p>

<p>אני בעצמי כבר נולדתי בעושר ועוד לא פעלתי די בחיי, אך
אשתדל לרכוש גם בשבילי קצת עולם הבא להשאיר איזו פעולה עצמית אחרי. אבל לעת
עתה אם רצונכם אתם תלמידי בית הספר הזה, להיות מכירי טובה בעד מה שעושים
עמכם, עליכם לזכור את אותה הנשמה הרוממה של סבי ז&#8220;ל שאיננה בחיים אתנו; ואת
סמל הכרת הטובה הזה שתוכלו לבטא לשמו ולזכרו — הוא: רק בפעולה. זאת אומרת:
שגם אתם בגדלכם ובהצלחתכם בחיים תשלמו את החוב הזה לאחרים מבני עמנו שיהיו
אז במצבכם כיום הזה, וזה יהיה החוב הגדול ביותר שתשלמו לו ולנו יורשיו,
והנני מברך אתכם בהצלחה שלמה לעבודתכם&#8221;.</p>

<p>לפני עזבם את הבית, הודו כל הנאספים להברון ולמר א, ענתבי המנהל החרוץ בעד עבודתו הכבירה לטובת התלמידים וקדמתם.</p>

<p>יש לציין כי &#8220;מוסד מנשה&#8221; כל הלמודים, ספרים ומחברות ניתן
חנם. גם ארוחת צהרים חמה בכל יום, ופעמים בשנה מחלקים חליפות בגדים לכל
תלמיד.</p>

<blockquote>
<br />
</blockquote>

<h2 id="אלכסנדריהכדתמוזהתרע">אלכסנדריה, כ&#8220;ד תמוז התר&#8221;ע</h2>

<p>באספת ועד בתי הספר לקהלה היהודית בעירנו הוחלט למנות את
בן ארצנו האדון נסים קרסנתי מיפו למנהל ראשי בבית הספר לבנים, ויש לקוות
ממנוי זה ברכה רבה לדור החדש שלנו פה. כי שני דברים גורמים במצרים ברוע
מצבם הרוחני של עצירנו. והם: א) <strong>בתי הספר של הישועיים.</strong> מטרתם, ושאיפתם
בהפצת הדת והאמונה בין חניכיהם ידועות יפה בארץ מצרים, הישועיים מצאו להם
כר נרחב לפעולותיהם באמצעות למוד השפה הצרפתית. מאות ילדים מבני עמנו
מהמשפחות האמידות והבינוניות וביניהן רבים מבני אותם האנשים המשכימים
והמעריבים בבתי הכנסיות, מבקרים את בתי ספריהם, ולומדים יחד עם השפה
הצרפתית גם את עקרי האמונה הנוצרית. האבות הללו מקריבים את בניהם ובנותיהם
למולך, הולכים וגדלים בלי תורה ובלי ידיעת היהדות וגם אפילו בלי ידיעת
האותית העבריות. ב) <strong>הצעירים הבאים מתורקיה.</strong> ערב רב של צעירים באים
אלינו מכל ערי תורקיה לחפש להם במצרים עבודה ומשרה. הבחורים האלה רובם הם
תלמידי בתי הספר של הישועיים, או אפילו של האליאנס, והם מביאים אתם את רוח
הכפירה בלאומית ישראל ותורתו ונטיות להתבוללות. והנשק היחידי לשני הגורמים
האלה! היא השפה הצרפתית. השפה הזאת בסגולתה המיוחדת שלה הלוכדת לבבות
ביפיה, היא בארץ מצרים כמעט השפה השלטת בכל ענפי המסחר, ולה מהלכים בעולם
המסחר יותר מכל שפה אחרת. ובאמצעות הלשון הזאת, השפעתם של המחנכים הישועיים
מצד אחד, והצעירים מתורקיה מצד שני, פועלת לרעה על הלבבות הרכים של בני
הדור החדש, רוכשים להם את הנפשות, שוללים מאתם כל זיק של רוח היהדות
ולאומיותנו.</p>

<p>וניצוץ של תקוה לרוח חדשה, רואה אני במנויו של האדון
קרדסנתי בתור מנהל ראשי בבתי הספר של הקהלה כי הוא בהשכלתו הרחבה, באהבתו
לעמנו, שפתנו וארצנו, יוכל באמת להביא מהפכה רוחנית הנחוצה כל כך ליהודינו
באלכסנדריה. כי בתי ספרינו הם טובים מכל הבחינות, המעון שנבנה בשנים
האחרונות העומד לתלפיות, הוא אחד הבנינים הנהדרים בעירנו, גן גדול, חצר
גדולה ורחבה, חדרים מלאים אור צח ומבריא, ערוכים לפי חקי תורת הבריאות, בהם
לומדים בנינו ובנותינו צרפתית, ערבית ואיטלקית ע&quot;י מורים מומחים ומוסמכים,
גם למוד השפה העברית תופסת מקום פחות או יותר חשוב הודות להשפעתם של חברי
&#8220;עמלי תורה&#8221; העובדים תמיד בקנאה רבה לשם הפצתה; ובכן הכל יש לנו אך העיקר
חסר: <strong>הרוח היהודי!</strong></p>

<p>ובהאדון קרסנתי הנני משוכנע כי בין התקונים הרבים אשר יעשה
בסדר הלמודים הכללים ושטתם לקדמתם של התלמידים יזכור את חובתו לעמו (בהיותו
יליד א&#8220;י ותלמיד ביה&#8221;ס העברי ביפו) וימלא גם את החסר בבתי ספרינו: <strong>הרוח
היהודי!</strong></p>

<p>— בשבוע העבר נתכבדנו באורחים הנכבדים הרבנים: הרב ר'
ישראל הלוי מפריז והרב פורנס מלייפציג אשר נשלחו מטעם האליאנס בפריז
להתחקות על עניני הלמודים הדתיים במוסדות החנוך על החברה בארצות הקדם, גם
בבתי הספר של הקהלה היהודית הואילו לבקר בלוית הברון ז&#8217;אק די מנשה, והרה&#8220;ג
אביכזיר מ&#8221;מ ראש הרבנים.</p>

<blockquote>
<br />
</blockquote>

<h2 id="טואדרבתרע">ט&#8220;ו אדר ב' תר&#8221;ע</h2>

<p>לפני שלשה שבועות הגיע לעירנו הרב רפאל די לה פרגולה,
הנושא כעת משרת רב ראשי בגוריציה באיטליה. הוא גמר את למודיו בבית מדרש
הרבנים בעיר פלורנס באיטליה ויכהן במשרת רב ראשי בגוריציה שנים אחדות. הוא
אדם גבוה ויפה, אהוב וחביב. הועד קצב לו משכרת שנתית של תשעת אלפים פרנק
מלבד שכר דירה. והננו מברכים אותו בהצלחה. יש לקוות כי הרב די לה פרגולה
יחד עם הראב&quot;ד אברהם אביכזיר יעבדו יחד לטובת הרמת הרוח של הקהלה היהודית.
ביום הששי הגיע לעירנו באניה המבורג לכהן פה משרת רב ראשי. יצאו לקראתו
לקבל את פניו גדולי הקהלה.</p>

<blockquote>
<br />
</blockquote>

<h2 id="ותמוזתדעא">ו' תמוז תדע&quot;א</h2>

<p>ביום הראשון בשבוע העבר נתקיימו הבחינות השנתיות של בתי
הספר לקהלה. קהל גדול נאסף. ראשונה נכנסו בגן הילדים תחת הנהלת הגברת
לוריא. הם בחנו את הפעוטים והפעוטות ויהיו שבעי רצון. הילדים הציגו שני
חזיונות קטנים ואחר עשו תרגילי התעמלות. המבקרים ובראשם הרה&quot;ג די לה פרגולה
עברו אל בית הספר לבנות תחת הנהלת הגברת באסאן. בבתי הספר לבנים עמדו לבחון
את התלמידים אשר נשאלו: בהיסטוריה, חשבון, גיאוגרפיה, הטבע וכו' ובשפת
עברית נבחנו במקרא, בדברי ימי ישראל ובשירים.</p>

<p>קהל המבקרים התפלאו מאד מקדמתם של התלמידים, כי זה שנים
אחדות שלא נערכו בחינות פומביות בבית הספר לבנים, וכלם הרגישו חובה לעצמם
ללחוץ את ידו של המנהל החביב מר נסים קרסנתי ולהודות לו על הנהלתו החרוצה.
כל חברי ועד בתי הספר ובראשם מר אדגר סוארס אמרו לו כי לעולם לא קוו לראות
קדמה כ&quot;כ רבה בזמן קצר כזה, ויביעו לו את תקותם לראות את בית החנוך הזה
שיהיה לתפארת הקהלה. הועד מצא לנכון בתור הכרת טובה למנהל ולחבר המורים
להעניק להם חצי משכרת חדשית בתור תשורה.</p>

<p>הסכן הסכינו תושבי ארץ מצרים לראות כי הארץ הקדושה תוכל
לחנך ולגדל רק רבנים, שוחטים, חזנים וכו' וגם &#8220;חכמים&#8221; סתם מאתם הנראים
בחוצותינו יום יום; אבל כי מארץ ישראל יצאו מורים מומחים ומנהלים מוסמכים
לנהל בתי ספר גדולים, על זה לא עלתה להם אף במחשבה, ולכן בעת שהציע לפני
שנה אחר מהיותר חשובים של קהלתנו לפני ועד בתי הספר למנות את האדון קרסנתי
למנהל, התיחסו אל זה בשאט נפש, וכמו ששאלו את עצמם: &#8220;מה יושיענו
זה&#8221;?&quot;</p>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBd3ltQVE9PSIsImV4cCI6bnVsbCwicHVyIjoiYmxvYl9pZCJ9fQ==--f0a96d42fc40a4cb6312945cf130675ddb859f38/1.jpg" alt="1.jpg" />
<figcaption>1.jpg</figcaption>
</figure>

<p>איככה? מנהל לבית ספר צרפתי מתוקן, נבקש אותו בא&quot;י ולא בפריז? והיום נסתתמו טענותיהם! עתה ראו בעיניהם
קדמה גדולה, כמעט פלא, את אשר לא חשבו מעולם; עתה ידעו והכירו כי מציון תצא
לא רק תורה, כי אם גם חכמה והשכלה!</p>

<p>וגם ביחס לשפתנו, השפעתו של המנהל על המורים, הדרכתו, שטתו
והצעותיו, וביחוד התענינותו המתמירה בעין פקוחה, הרימו את הלמודים העברים
במדרגה חשובה. הקוראים זוכרים את אשר הודעתי ב&#8220;האור&#8221; לפני שנה בעת המנותו
למנהל ואת תקותי החזקה כי מר קרסנתי מלא ימלא את החסרון אשר חסר עד כה בבתי
הספר שלנו, והוא <strong>חדירת הרוח היהודי!</strong></p>

<p>וכעת אוכל לאמר בבטחה, לשמחת כל אוהב הפרחת עמנו וקדמתו,
כי תקותי זאת הולכת ומתמלאת, הודות למרצו העז והודות לקנאתו וחבתו הגדולה
לשפתנו (בהיותו חניך הגמנסיה העברית ביפו) קוה נקוה עוד כי יגיענה להתכלית
הגדולה אשר לפניו, והיה יהיה הבית הזה לבסיס בית ישראל אשר בגולה.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/42089">https://benyehuda.org/read/42089</a></div></body></html>