<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חגיגת חנוכת בנין בתי הספר הקהלה היהודית</title>
	<meta name="author" content="בן־ציון טרגן"/>
</head>
<body>

<h2 id="איירהתרסה">אייר התרס&quot;ה</h2>

<p>עפ&quot;י הזמנות מיוחדות מטעם נשיא הקהלה הברון ז&#8217;אק דה־מנשה
התאסף המון עם גדול מסלתה ושמנה של עירנו יהודים ולא יהודים להשתתף בחגיגה
זו: כל שרי הממשלה המקומית ובראשם הנסיך עזיז פשה חסן בשם אחיו הדרת החדיב
מושל מצרים, שאייס פשה ראש העיריה, קטאווי ביי מנהל העיריה, נורסה ביי, שר
ההשכלה וכו' וכו' כל הקונסולים לממשלות אירופה וציר ממשלת אוסטריה ואונגריה
בקהיר (הקהלה היהודית בעירנו חוסה תחת ממשלת אוסטריה), ראשי העדות השונות
וכל המשפחות הנכבדות ועשיריה של בני עמנו.</p>

<p>הברון ז&#8217;אק דה־מנשה קבל את כל הבאים בסבר פנים יפות ויושיבם במקום הראוי להם.</p>

<p>המקום אשר נועד לחגיגה היה בתוך הגן הגדול שעל הככר הרחבה
לפני בית־הספר. פרשו אהל גדול ומקושט יפה לישיבת הקרואים הנכבדים ודגלים
רבים אוסטרים ומצרים נפנפו מכל עבר.</p>

<p>ניכר היה באמת חג לאומי כללי, על כל פנים הבליטה השמחה!
קהל גדול של שלשת אלפים נפש היו נוכחים, לבושים בגדי חג, שמחים ועליזים כלם
הרגישו בעצמם איזו נחת רוח רוחנית נעלה. בשעה העשירית בבקר החלה תהלוכת
התלמידים לבוא אל מקום החגיגה בסדר נפלא. ראשונה באה &#8220;התזמרת היהודית&#8221;
(תלמידים גדולים של ביה&quot;ס &#8220;מוסר מנשה&#8221;) תחת הנהלת מר לפורטו, מלובשים
בתלבושת מיוחדה. אחר באו תלמידי בתי הספר &#8220;לתלמוד תורה&#8221; מאתים ותשעים
בהנהלתו של מר ש' ישועה, לבושים בתלבשת כתום־צהב. אחריהם באו מאה תלמידי
ביה&#8220;ס &#8220;מנשה&#8221; תחת הנהלת מר אלי' ענתבי לבושים בתלבשת כחולה. אחר באו שלש
מאות תלמידות ביה&#8221;ס לבנות תחת הנהלת הגברת בלום, לבושות שמלות יפות עם
סרטים שחורים ומקשטות בצוארונים לבנים מגוהצים, ועל צמת שערותיהם הסרוקות
עניבה בסרט אדום, ואליהן נלוו תלמידות &#8220;מכון התפירה והרקמה&#8221; לבושות סינרים
לבנים. אחריהן הלכו הילדים והילדות של גן הילדים והמכינה, חמש מאות במספר
תחת הנהלת הגברת לוריא, צועדים עפ&#8220;י התוף שנים־שנים, ילד וילדה לבושים
סנרים כחולים עם צוארונים לבנים. אחר באו תלמידי בית המדרש (סימנר) ותלמידי
בתי הספר ל&#8221;אמנות ומלאכה&quot; עם תלבשתם הצהובה חבושים תרבושים. אחר באו תלמידי
ותלמידות בית הספר לאליאנס בעירנו, ובראש כל פלוגה נשאו דגל שעליו היו
מרוקמים באותיות מזהבות שם בית ספרו, וכל שורה עמדה במקום שהוקצע לה. ובשעה
עשר וחצי החלה החינגה. התזמרת נגנה ההימנונים הלאומים: אוסטרי הונגרי
ומצרי.</p>

<p>האדון מר גיורגים הקונסול האוסטרי בעירנו פתח את החגיגה בנאום יפה אשר את תמציתו אנו נותנים לפני קוראינו:</p>

<p>התאספנו היום להיות נוכחים לחנוכת בית חנוך זה אשר הקימה
הקהלה היהודית; הודות לפעולתה החרוצה הננו רואים כאלף ומאתים תלמיד נהנים
מכל טוב אשר בית הספר יוכל להמציא להם. הקהלה היהודית משתתפת בכל צרכי הכלל
הצטינה הפעם ביותר ביסדה את בית החנוך הנהדר הזה. ובזה הראתה חובתה לדור
הצעיר שעתידו נוגע לה ביותר. התועלת הגדולה ביותר אשר אפשר להביא לדור החדש
הוא לפתוח לפניו שער החכמה וההשכלה, והקהלה הישראלית פתחה לרוחה את דלתות
בית ספרה בפני כל הילדים החפצים ללמוד ולהשתלם, ובזה לפנות לעצמם את דרכם
בחיים, ע&quot;כ מחשב אני את המוסד הזה בתור אחד מצעדי הקדמה הכלליים שהקהלה
הישראלית הטילה את עבודתה לאט לאט. בראשונה פתחה בתי חנוך למתחילים פה ושם,
והודות לעבודתה המתמדת הצליחה להקים כיום את המכון הזה שאינו נופל מכל בתי
החנוך מסוג זה בהמרכזים היותר נאורים באירופה. ומאושר אני בזה כי זו הקהלה
היהודית חוסה בצל הארצות שאני בא כחן הרשמי, היא אשר פעלה פעולה חשובה זו
ואוכל אני להתגאות בזה. ובעונג רב אגיש ברכותי לכל אלה אשר עזרו להוציא את
הרעיון לפעל, ובשורה הראשונה לנשיא הקהלה הברון ז&#8217;אק דה־מנשה ולנשיא ועד
בתי הספר האדון אדגר סואריס העובד בלי לאות. ובזה הבטיחו להם האדונים האלה
מקום כבוד בדברי הימים של הקהלה היהודית באלכסנדריה. הדור הצעיר אשר יחונך
בבית ספר זה יכיר לכם טובה. ובזה אני פותח בית הספר החדש של הקהלה, והנני
מברך באורך ימים לפעולה פוריה ובהצלחה.</p>

<p>אח&#8220;כ דבר האדון אדגר סואריס בתור נשיא ועד בתי הספר, ויביע
בשם קהלת ישראל רגשי נאמנות והכרת טובה להדר קיסר אוסטריה פרנץ יוסף שביה&#8221;ס
עומד תחת חסותו, ולהוד רוממותו החדיב וממשלתו שתמיד הראה אותות רצון
ליהודים ולמוסדות הצבוריים שלהם, ויספר בשבחן של הגבירות העוסקות ומטפלות
בילדי העניים הלומדים בביה&#8220;ס ויותר מחמש מאות ילדים חוסים בצלן, הלל את
חברת &#8220;עמלי תורה&#8221; הפורשת כנפי חסדה על יותר משמנה מאות ילד, וכמו־כן החברה
לביה&#8221;ס &#8220;אומנות ומלאכה&#8221;, ובסוף הביע את רגשי תודתו לחברת כי&quot;ח.</p>

<p>מר א. סואריס גמר את נאומו במלים אלה: עד כה בתי הספר של
הקהלה היו רק בתי ספר למתחילים, אולם בחיים החדשים דורשים שיהיה לבני הדור
החדש השכלה במדרגה יותר רחבה, ואעפ&#8220;י שאין האמצעים של קהלתנו מספיקים לזה,
בכל זאת אין לנו להתיאש. אנו מקוים כי סוף סוף ימצאו האמצעים הדרושים לזה.
ויסיים כדברי הסופר רינאן האומר: &#8220;היהדות ששרתה שרות כ&#8221;כ טוב בעבר, עתידה
עוד לשרת את האנושיות לעתיד לבוא, לטובת חפש הדעות והקדמה האנושית
הכלליים&#8221;.</p>

<p>ילדי הגן שרו שירים בלוית התזמרת בעשותם תרגילי התעמלות.
אחד התלמידים אלי' אביכזיר, בן שמונה שנים, עלה על הבמה וידבר בעברית במבטא
צח ונעים בהביעו בשם חבריו תודות לכל הקהל הגדול הנאסף ואת כל העוסקים
בהשכלתו של הדור החדש. מבטאו וצלצול דבורו היפה יחד עם תנועותיו הקטנות
הפליאו הרבה את כל הקרואים אשר מחאו כפים ממושכות.</p>

<p>היו עוד נאומים קטנים מהתלמידים והתלמידות בשפות שונות:
ערבית, צרפתית, איטלקית ואנגלית. התלמידים שרו את השיר &#8220;הודו לה' כי טוב&#8221;
בלויה העוגב.</p>

<p>כבוד רבנו הגדול מהר&#8220;א חזן סיים את החגיגה. בברכתו הודה
בשם הקהל את כל הנאספים הנכבדים ויזכיר שמות כל המשתדלים לטובת הקהלה
ומוסדותיה. אח&#8221;כ ברך &#8220;הנותן תשועה&#8221; להקיסר פרנץ יוסף, להשולטן עבד אל חמיד,
להמלך אדוארד השביעי ולהנסיך עבאס פשה חלמי מושל מצרים.</p>

<p>אחר ששרו התלמידים מזמור &#8220;הללו אל בקדשו&#8221; עמד האמבסדור
האוסטרי מקהיר קונרי קוזייברודסקי ויביע את תודתו לראש הקהלה אשר כבדהו
להשתתף בחגיגה זו ויאמר: יסוד המכון החנוכי הגדול הזה מוסיף עוד יותר כבוד
ושם לעם ישראל אשר הצטיין מעולם ברגשי נדיבות נעלה ובעבודתו לטובת
האנושיות.</p>

<p>וברגשות הכרת טובה עמוקה לראשי הקהלה נפרדו כל האורחים.</p>

<p>זכר היום הזה יוסיף דף זוהר בספר דברי הימים לקהלה היהודית האלכסנרונית.</p>

<blockquote>
<br />
</blockquote>

<h2 id="מעוןבתיהספר">מעון בתי הספר</h2>

<p>בית גדול ויפה, בנוי לפי כל חקי הבריאות והפדגוגיה החדישה.
המדור התחתון מחולק לשני אולמים גדולים ורחבים. האחד הוא מכון התפירה
והרקמה, והשני חדר האכל שבו יכולים לשבת לאכול סביב שלחנות ארוכים יותר
מאלף וארבע מאות ילדים. בקומה הראשונה — גן הילדים והמכינה, בקומה השניה —
ביה&quot;ס לבנות ובקומה השלישית — בית ספר לנערים. בכל קומה יש אחד עשר חדרים
לכתות למוד, וחדר להנהלה. ומסדרון גדול וארוך (4/54 מתרים) ושתי חצרות
גדולות ורחבות מוקפות עצים גבוהים משני צדדי הבית, אחת לילדים ואחת
לילדות.</p>

<blockquote>
<br />
</blockquote>

<h2 id="סוףסיוןהתרסח">סוף סיון התרס&quot;ח</h2>

<p>אבדה גדולה אבדה קהלת היהודים באלכסנדריה במות עליה רבה האהוב והחביב רבנו אליהו חזן ז&quot;ל.</p>

<p>עוד ביום הששי ירד המנוח כנהוג אל משרד הרבנות וביום השבת
התפלל בבית הכנסת בצבור, במוצאי שבת הבדיל בעצמו על היין, אכל ושתה במסבת
בני ביתו והלך לשכב על מטתו. בשעה אחת עשרה הרגיש עצמו במצב רע ויחישו את
הרופאים, אך כּל עמלם היה לשוא. אראלים נצחו את המצוקים ובשעה הרביעית עלתה
למרום נשמתו הטהורה.</p>

<p>עוד בבקר בשעה 6 התפשטה השמועה המעציבה בכל קצות העיר. המיתה הפתאומית הרעישה והחרידה את לב כל יושבי אלכסנדריה.</p>

<p>בשעה התשיעית בבקר התאספו רבים מנכבדי הקהלה בביתו של
הברון ז&#8217;אק דה־מנשה נשיא הקהלה לטכס עצה ולערוך את טכס הלויה על חשבון
הקהלה, ויחליטו להלין את המת עד למחרתו יום השני בשעה הרביעית
אחר־הצהרים.</p>

<p>בשעה הנועדה נאסף המון עם גדול לחלק לרבם את כבודו האחרון.</p>

<p>הרחוב נביא דניאל והסמוכות לו נסגרו מעוברים ושבים, כל שרי
הממשלה המקומית היו נכוחים, ביניהם: סעדת איסמעאיל ביק שבא בשם הוד החדיב
מושל מצרים, סעדת מוסטפה סברי פשה מושל אלכסנדריה, ראשי ומנהלי העיריה,
ראשי המשטרה, כל הקונסולים לממשלות חוץ וכל ראשי הדתות השונות.</p>

<p>בשעה הרביעית קם הרה&#8220;ג רבי אהרן בן שמעון ראש הרבנים בקהיר
ויספיד את המנוח בדברים חמים. אחר קוננו המזמרים מזמורים &#8220;על נהרות בבל&#8221;
ו&#8221;זכור ה' מה היה לנו&quot;. ואחר החלה התהלוכה.</p>

<p>ראשונה הכלו חילים רוכבים על סוסים תחת פקודת ראש
הג&#8217;נדרמיה מר הופינקסון. אחר הלכו תלמידי בתי הספר לקהלה ומוסד מנשה,
התזמרת, תלמידי ביה&#8220;ס לאמנות ומלאכה, תלמידי ביה&#8221;ס לחכ&quot;יח, כל בית ספר
ודגלו. השוטרים הלכו לארך שני צדדי התהלוכה הגדולה מזה ומזה להשגיח על
הסדר, אחר צעדו כל קואסי הקונסולים עם מטות הכסף בידיהם, אחריהם החזיקו
בפרוכת השחורה: סעדת מושל העיר, ראש מועצת העיריה, הקונסול הצרפתי, הקונסול
האוסטרי, הקונסול האיטלקי והאדון יוסף אגיון כשפסי סרט שחור על זרועותיהם.
אחרי הפרוכת הלכו בשורה אחת ראש הרבנים בקהיר לבוש בגדי השרד בלוית הרבנים
ר' אברהם אביכזיר ור' מסעוד בן שמעון. בשורה השניה אחריה הלכו תלמידי
הסימנר ומוריהם.</p>

<p>הקואס של המנוח נשא בידו כר של קטיפה שעליו היו מונחים אותות הכבוד שנתכבד המנוח מהשולטן.</p>

<p>עגלת ארון המת היתה רתומה לארבעה סוסים שחורים, מקושטה
בזרי פרחים אשר נשלחו מקהלות היהודיות בסביבות מצרים. אחר הלכו בני המנוח,
ראשי הדתות, הקונסולים, ראשי הקהלה היהודית, כולם לבושים שחורים והמון עם
רב לאין מספר.</p>

<p>ככה נמשכה התהלוכה בסדר נפלא עד בואם אל בית הקברות מהלך
שעה יותר. על פני כל המלוים שרר עצב ויגון על הפרדם לנצח מאת רבם אשר
אהבוהו והוקירוהו.</p>

<p>בבית הקברות אחרי שנסתם הגולל עמד הברון ז&#8217;אק דה־מנשה
ויספיד את המנוח ויהלל את פעולותיו לטובת הקהלה במשך עשרים שנות
משרתו.</p>

<p>בתפלת &#8220;אל מלא רחמים&#8221; שנאמרה ע&#8220;י הרה&#8221;ג ר' אהרן בן שמעון נפרד הקהלה.</p>

<p>ואלה תולדותיו:</p>

<p>הרה&#8220;ג המנוח נולד באיזמיר בשנת התר&#8221;ה ויעל לירושלם בשנת
התרט&#8220;ו יחד עם אביו זקנו מוה&#8221;ר חיים דוד חזן אשר נבחר אח&#8220;כ לחכם באשי
וראשון לציון בשנת התרפ&#8221;א.</p>

<p>בשנת התרכ&#8220;ז נמנה הרב המנוח לסופר ומזכיר כוללות ירושלים.
בשנת התרכ&#8221;ט נמנה יחד עם הרה&#8220;ג רחמים פראנקו בבית דינו של הרה&#8221;ג הראשון
לציון אברהם אשכנזי. בשנת התרל&#8220;ד שלחו אותו רבני ירושלים בשליחות כוללות
לערי מערב החיצון, ובעברו דרך טבלוס המערבית עכבוהו ראשי העדה שם וימנוהו
לחכם באשי. השולטן אישר את בחירתו במאמר המלך (פירמן) וישלח לו בגדי שרד,
גם כבדהו באות כבוד מג&#8217;דיה ויכהן במשרותו זאת ט&#8221;ו שנה.</p>

<p>באלול התרמ&#8220;ח שלחו חברי ועד הקהלה באלכסנדריה ויביאוהו
לכהן אצלם בתור רב ראשי ומו&#8221;צ ויאשרו את מנויו בסטמבול בפרימן הוד מלכותו
שכבדהו בעותמניה מדרגה ב', ומאז ועד יום מותו זה עשרים שנה נשא את ראש משרת
הרבנות בעירנו.</p>

<p>בינתו הרחבה, שכלו העמוק והזך וביחוד בדבורו העדין והשקט משך את לב כל יושבי עירנו לאהבה אותו ולהוקירו.</p>

<p>הרב המנוח נודע לשם בכל ארצות גלותנו לאחד הרבנים הגאונים
בדורנו, עפ&#8220;י חליפת מכתבים וע&#8221;י השאלות התורניות אשר הריצו אליו מכל מקום.
ידיעתו היתה רחבה בתלמוד ונושאי כליו הפוסקים ראשונים ואחרונים. על חריפותו
ובקיאותו זאת יעידו ספריו הרבים בעניני דת ודין. הוא ידע גם את השפות
איטלקית, צרפתית וערבית, קרא וכתב בהן. הוא היה ירא וחרד, מדקדק במצוה קלה
כבחמורה, אך מעולם לא היה קנאי נלהב ביחס לאחרים. ידע להתהלך עם ראשי הקהלה
המקילים קצת והמוצאים היתר לעצמם בהרבה איסורים, מבלי להטריח את &#8220;רבניהם&#8221;,
ולכן כולם אהבוהו וכבדוהו.</p>

<p>במות ראש הרבנים בירושלים ר' יעקב שאול אלישר, פנו אל רבנו
מטעם שתי הכתות המסוכסכות לקבל עליו משרת חכם באשי שם. ובהיות המנוח איש
אוהב שלוה ושקט לא אבה להכנס במקום סכסוכים ומריבות תדירות.</p>

<p>בן שלש וששים שנה היה במותו. חמש עשרה שנה הנהיג ושפט את קהלת היהודים בטרבלוס ועשרים שנה באלכסנדריה.</p>

<p>במותו הניח מקום פנוי וריק בין רבני עדות הספרדים בדורנו,
הוא היה הרב היחידי בזמננו אשר זכה לשם גדול על תורתו ועל מדותיו ותכונותיו
הנעלות.</p>

<p>הרה&quot;ג המנוח עזב אחריו אם בת שמנים שנה באיזמיר, אשה חמשה בנים ושלש בנות.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/42087">https://benyehuda.org/read/42087</a></div></body></html>