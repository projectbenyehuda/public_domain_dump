<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מצב היהודים החמרי והרוחני</title>
	<meta name="author" content="בן־ציון טרגן"/>
</head>
<body>

<p>בצאתי מירושלים ואבוא הנה אלכסנדריה של מצרים להשתקע בה,
שמתי את לבי ביחוד להתכונן אל מצב החמרי והרוחני של אחינו. וברשותו של עורך
ה&#8220;השקפה&#8221; הנני מפרסם את דברי אלה, קצתם ממה שראו עיני וקצתם ממה ששמעו
אזני, ומובטחני כי יענין את קוראיו הרבים.</p>

<p>מספר היהודים בעיר זו מעריכים בקרוב לעשרים אלף. בּשנים
האחרונות גדל המספר הזה בעקב בּיאת נודדים רבים מארצות תורקיה, יון, סוריה,
ארץ־ישראל, וביחוד מפליטי רוסיה.</p>

<p>מעמדם החמרי הכלכלי של היהודים אפשר לאמר: טוב. ישנם
עשירים גדולים ומפורסמים, מליונרים רבים, בעלי אחוזות, מנהלי בנקים ובעלי
עסקים בכירים, ואשר על ידיהם מתפרנּסות משפחות רבות. ממילא מובן כי גם
נמצאים עניים לא מעטים, אך בשום אופן איננה באותה המדה הנמצאת בערים
הגדולות במזרח ארופה; העניים במדינה זו רובם עוסקים להביא טרף לביתם; בּעל
מקצוע אינו עני כי תמיד אפשר לו להשיג עבודה. חלק גדול מהצעירים תושבי הארץ
וביניהם בחורים הבאים מתורקיה, עובדים בבנקים ובבתי מסחר גדולים בתור עורכי
חשבּונית, סוכנים, גובים וכו'. פרנסתם של אלה האחרונים היא חשובה ונכבדה
בעיני ההמונים פה, כי צעיר נושא משרה באחד המשרדים האלה יוכל להגיע לפי
כשרונו וחריצותו להרויח עד כדי עשרים — חמש עשרה לי&#8220;ש לחדש. רוכלים הסובבים
בשוקים ובבתים למכור סחורות שונות נמצאים ג&#8221;כ במדה רבה. ויש עוד מאות אנשים
אחרים אשר אינם מוכשרים לעשות שום מסחר או לעבּוד כל עבודה והמה סובבים כל
היום ברחובות ובבתי הקהוה למכור שטרי הגרלה שונים היוצאים פה מצד בתי החסד
והעדות השונות בארץ מצרים ומזה פרנסתם מצויה כמעט בריוח.</p>

<p>פעם נפגשתי עם אחד ממוכרי השטרות האלה ואשאלהו על דבר מצבו
ומעמד פרנסתו ויענני: הודות לאל, אם בקושי ואם בעמל רב הנני מוצא בצמצום את
מחית אנשי ביתי, מה שלא יכולתי לעשות בעיר מולדתי; ומלבד זאת הנני מקוה —
אמר לי באותה האמונה החזקה הנותנת כח ועז ליהודי לסבול ולקוות לימים טובים
— כי בני הנחנכים פה בבתי הספר לקהלה ואשר אין לי עליהם שום הוצאה לא
לחנוכם לא לכלכלתם ולתלבשתם, יצאו בקרוב, משם לעבוד באיזה בנק או באיזה
מסחר ויקבלו משכרת טובה, ואז יוטב גם מעמדי אני.</p>

<p>זהי המצב החמרי של קהלת היהודים באלכסנדריה.</p>

<p>וכעת אדבר על מצבה הרוחני:</p>

<p>הרב מטעם הממשלה, או כמו שנקרא בתורקיה, חכם באשי, הוא
הרב, הגדול המפורסם ר' אליהו חזן. נכדו של הרה&quot;ג הראשון לציון ר' דוד חזן,
ששרת במשרת חכם באשי בירושלים לפני ארבעים שנה. ר' אליהו חזן, מכהן במשרת
הרבנות בעירנו זה עשרים שנה, וכל העם עשירים ועניים מרוצים ממנו ותמיד
מספרים בשבחו. הוא תקן הרבה תקנות חשובות בעניני בית דין, ומוסדות
הצבור.</p>

<p>תקנה אחת תקן לטיבת בנות ישראל, וראוי לפרסמה בעתוננו למען
ינהיגו אותה בכל תפוצות ישראל, ועל ידה אפשר למעט את העגונות, והיא:
השידוכין, נעשים בבית הדין במשרד הרבנות, שם באים החתן והכלה וכל קרוביהם
וידידיהם. התנאים אשר יותנו ביניהם נכתבים ונרשמים בפנקסי השדוכין המיוחדים
במשרד הרבנות.</p>

<p>אחרי השידוכין, הרב מודיע למאורשים כי עליהם להביא תעודות
מאנשים ידועים בעיר (אם הוא זר, עליו להביא תעודת הרב של עירו שיצא משם) כי
הם חפשיים; ושלשים יום לפני החפה, צריכה התעודה להמצא במשרד הרבנות; ואם
אין, לפי התקנה מעכבים את החתונה.</p>

<p>וארבע שבתות רצופות לפני הנשואין מפרסמים הודעות בית דין
בשערי בתי הכנסת כי פלוני בן פלוני ישא את פלונית בת פלוני ביום&#8230; את זה
תקנו אולי ימצא בבית הכנסת איזה אדם אשר ידע או שמע כי המתעתד להיות חתן
עזב אשה ובנים בעיר אחרת (כמו שקרה פעמים אחדות). התקנה הזאת נוהגת בכל בני
העיר בלי הבדל, עשיר או עני.</p>

<p>ועד הקהלה הוא בן חמשה עשר חברים מעשירי הקהלה ונכבדיה.
הנשיא וראש הועד הוא הברון ז&#8217;אק די מנשה. הועד נבחר בכל שתי שנים ברוב
קולות של הבוחרים, המשלמים מס הערכה לקהלה לא פחות מלי&quot;ש אחת לשנה. בכל יום
ראשון בשבוע, הוא יום השבתון הכללי, מתאספים באולם משרד הרבנות ונושאים
ונותנים בעניני הצבור ועל פיהם נחתכים כל עניני הקהלה הגדולה הזאת,
מוסדותיה ובתי חסדיה, הועד הוא הממנה מנהלים, גבאים ומשגיחים עליהם
לנהלם.</p>

<p>(להלן יבּוא פרק מיוחד על בתי החנוך בקהלתנו).</p>

<blockquote>
<br />
</blockquote>

<h2 id="בית־חולים">בית־חולים</h2>

<p>בית חולים אחד ישנו באלכסנדריה אשר יסד ובנה אותו הברון
בכור די מנשה ז&#8220;ל. הוא הקדיש קרן קימת של סכום מסוים, ומפרותיו מתכלכל
הבית. מספר מטותיו חמשים. הרופאים המבקרים את החולים הם שבעה מהיותר מומחים
שבעירנו. ומלבד זה עונים בכל יום לכל החולים הבאים לשאול בעצתם, גם ישולח
הרופא בבית החולה עפ&#8221;י פתקת הגבאי, והכל חנם. הבית מתנהל תחת ראשותו של ועד
הקהלה.</p>

<blockquote>
<br />
</blockquote>

<h2 id="חברתעזרתאחים">חברת &#8220;עזרת אחים&#8221;</h2>

<p>החברה הזאת היתה ראשיתה מצער. מטרתה היתה לעזור לאיזה
עניים צנועים בחלוקת קמח ואיזה משען כסף. בשנים האחרונות הגיעו הכנסות
החברה לאלף וחמש מאות לי&#8220;ש, ובסכום גדול כזה הספיקו לעשות הרבה לטובת עניי
הקהלה הגדולה הזאת. החכם אביכזיר, אחד מחברי הועד ראה והבין כי ע&#8221;י החברה
אפשר להמעיט פשיטת היד לקבל נדבות, וחזרת העניים בבתים ובחנויות אשר גרם
תמיד חלול שם ישראל בלכתם בבגדים בלויים וקרועים, ותקן כי לעניים החוזרים
על הפתחים תספיק להם החברה די קמח וגם בשר לפי טפם, בתנאי כי יעזבו את
מלאכתם הנקיה והקלה, ואותו עני אשר נתפס ועבר על הפקודה, יפסיקו מלתת לו.
התקנה הזאת הועילה להקלת פשיטת היד.</p>

<blockquote>
<br />
</blockquote>

<h2 id="חברתמוהרהבתולות">חברת מוהר הבתולות</h2>

<p>החברה הזאת נוסדה כנראה לפני הרבה שנים. ועד הקהלה הקדיש
איזה סכום מסוים לקרן קימת אשר מפרותיו ישיאו חמש עשרה בנות בחג הפסח וחמש
עשרה בחג הסוכות. לכל בת תנתן מקופתה עשר־שתים עשרה לירות לנדוניה.</p>

<p>המנהג הטוב והיפה מה שהרגשת בקהלת אלכסנדריה, הוא: כי כל
מוסדות החסד השונים וכמו כן בתי הכנסיות, כולם הם תחת ראשות ועד הקהלה,
הועד הוא הממנה גבאים ומנהלים בין עשיריה ונכבדיה לנהל את הבתים האלה,
וכולם בלי הבדל חַייבים לתת דין וחשבון הכנסה והוצאה אל ועד הקהלה; ולא
כנהוג אצלנו בירושלים שכל אחד בונה במה לעצמו, והחברות ובתי הכנסת הם בידי
מנהליהם וגבאיהם כפרות חולבות.</p>

<p>באמת ראויה היא הקהלה היהודית האלכסנדרונית לכל שבח ותהלה ולהיות למופת לשאר הקהלות היהודיות בארצות המזרח.</p>

<p>יסלחו לי הקוראים אם אצא מעט מגדר מאמרי המוקדש על הענינים
הכלליים של קהלת היהודים פה, ואבוא לספר תולדות איש פרטי, כי בלעדיו לא
אוכל לפרט בתי החנוך ובתי החסד אשר בה; כי אין בית ספר, בית חסד, מוסד של
צדקה אשר חקרתי ודרשתי אודותם שלא הזכירוני את השם הפרטי הזה לטובה.</p>

<p>שם האיש הוא רבי אברהם אביכזיר.</p>

<p>רבי אביכזיר, או כמו שנודע בשם &#8220;חכם אברהם&#8221;, הוא מילידי
ירושלים. מעדת המערבים הנודעת בדלותה ובמסכנותה. הוא היה מתלמידי חכמים
הצעירים אשר הצטינו בשקידתם על התורה יום ולילה. רבו היה הרה&#8220;ג אלעזר בן
טוגו, רב לעדת המערבים שם, ולא הסתפק בעיונו בתלמוד, כי גם קרא &#8220;המורה&#8221;,
ה&#8221;כוזרי&quot; ועוד ספרי השכלה רבים, ורבו ידע את כל זה ולא מיחה בידו. ר' אברהם
הנז' חי ככל החכמים העניים מהעדה הדלה הזאת בעוני ובמחסור נורא ואז גמר
בדעתו לעזוב את ירושלים ולנוד כדי לפרנס את נפשות ביתו. ראשי העדה המערבים
הציעו לו &#8220;שליחות כולל&#8221; לערי המערב הפנימי, ויהי אנוס לרגלי דחקו הנורא
לקבל עליו את העבודה הזאת אשר מאס בה תמיד, ויבא אלכסנדריה. בבואו הנה, יעץ
לו אחד מידידיו אשר רכש לו בימים המעטים לשבתו פה, להכנס בתור מורה לעברית
בבית ספר ור' אברהם לא סרב ויקבל עליו את המשרה הזאת.</p>

<p>ראשית מעשהו היתה לתקן את סדר הלמודים העברים אשר היו
במדרגה נמוכה מאד. הלמודים היו רק למודי קדש ולאמר: תפלה, פרשה והפטרה
בניגוניהן ובטעמיהן — אשר בזה מצטינים יהודי מצרים — אבל לפרש לתלמידים
פרוש המלות, לבאר להם את תכן הפרשה וכו', מאן דבר שמן? ובאמת לא היה להם
להאלכסנדרונים להתרעם על זה, לא על מנהלי בתי הספר, יען כי משכורתו הדלה של
המורה העברי היתה משלשים עד חמשים פרנק לחדש, וממילא מובן כי מי שהיה מסתפק
לקבל משרה כזאת, הוא רק אותו האיש אשר אינו מוכשר ומסוגל לשום עבודה אחרת,
ובלבשו גלימא דרבנן וצונף מצנפתם, ומעט התהדרות והתנפחות כנהוג, מיד מסרו
בידיו את הנהגת צאן קדשים לרעותם; וכמו כן לאידך גיסא אי אפשר יהיה להתלונן
על המורים העברים מסוג זה; יען הלא עשו הם את חובתם, כי את תלמידיהם למדום
כל מה שהם יודעים; ומה אפשר לדרוש ולתבוע מהם למעלה מידיעתם הפעוטה
והמוגבלה?</p>

<p>ובהכנס החכם אביכזיר בתור מורה לעברית בבית הספר &#8220;תלמוד
תורה&#8221; ראה ויתבונן כי לפניו עבודה גדולה וכבירה ואי אפשר היה לו להחליף שטת
הלמודים העברים ותכניתם בבת אחת, כי אז היה אנוס לשנותם מהמסד ועד הטפחות;
והמכשול היותר גדול שמצא בדרכו זה, הוא חסרון מורים כדבעי. אפס בכל זאת,
אהבתו וחבתו הגדולה לשפה העברית וללאומיותה החזקה בו, לא קררה את רוחו לא
נתן ליאוש למשול עליו. הוא החל קצת לשנות ולהחליף את המורים אשר היו אתו,
הכריחם לפרש לתלמידים פרוש איזה מלים ומעט דבור עברי, ועבודתו אז היתה
כפולה: ללמד את המורים והתלמידים גם יחד.</p>

<p>כבוד החכם באשי הרה&#8217;ג ר' אליהו חזן ראה במורה הנז' הרבה
ברכה, איש תורני ומשכיל במלא מובנן של שתי המלים האלה, ויקבלהו אצלו במשרד
הרבנות וימנהו למזכיר וסופר בית הדין. גם פה הראה ר' אברהם הנז' חריצות
גדולה ויתקן ויסדר הרבה ענינים וימצא חן בעיני כולם, וככה התודע אל רבים
מראשי הקהלה וביניהם הגביר הנודע שלום טובי, נשיא הקהלה אז. זה האחרון קרב
אותו הרבה בהתבוננו בו כי ר' אברהם הנז' איננו רק &#8220;למדן&#8221; פשוט, שלא יצא
מגדר ארבע אמותיו של הלכה לחוץ, אלא גם חריף, משכיל ונבון במילי דעלמא כמו
במילי דשמיא, ויקחהו למורה דת בביתו.</p>

<p>ושנוייו ותקונו וסדריו הכירו לטובה לא רק הרה&quot;ג אליהו חזן
וראש הקהלה כי כל אנשי העיר בכלל וענייה בפרט בהרגישם כי מצב אלה האחרונים
השתפר לרגלי יסדו חברות רבות של צדקה.</p>

<p>בכלל, החכם אביכזיר הוא אדם כשכל מחשבותיו רעיונותיו
וכשרונותיו נתונים המה רק לשפר ולהנעים, עד כמה שיעלה בידו, את חיי העניים
אשר רבו בזמן האחרון, ויחד עם זה להטיב גם את מעמדה <strong>הרוחני</strong> של
העדה.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/42081">https://benyehuda.org/read/42081</a></div></body></html>