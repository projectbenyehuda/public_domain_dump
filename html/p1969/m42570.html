<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בתי־הספר העבריים באלכסנדריה</title>
	<meta name="author" content="בן־ציון טרגן"/>
</head>
<body>

<p>בעקב השנויים הכבירים, שנתהוו במדיניותה של הממשלה המצרית,
תמוז ה׳ תש״א החליטו כל בתי־הספר הזרים המקומיים לשים לב יותר אל לימוד שפת
המדינה, וביחוד בתי־הספר של הקהלה היהודית בעירנו המקבלים תמיכה מהממשלה.
בתכנית הלימודים הוכנסו שעות נוספות ללימודי השפה הערבית, וזה גרם לצמצום
השעות של יתר הלימודים.</p>

<p>ולמרות זאת לא חל שנוי ניכר בשעות הנועדות ללימודי השפה
העברית, ושפתנו נלמדה ברצינות גמורה כמאז, והודות למסירותם של המורים
העברים המכירים באחריות המוטלת עליהם, עושים תלמידינו חיל במקצועות
העבריים,</p>

<p>– הספרים והעתונים העברים הנשלחים מארץ־־ישראל על ידי הוער
למען החייל היהודי ועל ידי &#8220;הברית העברית העולמית&#8221; מתקבלים בשביעת רצון
גמורה על ידי החיילים. הרצאות בעברית על נושאים שונים נערכות ב&#8220;עונג שבת&#8221;
באולמי ההסתדרות הציונית, ששם נאספים בכל ימי השבת לבלות זמנם בשתית תה
ובריקודים.</p>

<p>– התפתחותו היפה והמבורכת של מוסד הרמב״ם אלצתו לעבור אל
מועדון מרווח יותר שיוכל להכיל את כל הבאים לשמוע תורה, להתוכח ולהתדיין
בענינים יהודיים לאומיים. מועדון זה נמצא ברחוב היפה פ׳ואד בשתוף עם אגודת
&#8220;התחיה&#8221;. במועדון החדש אורגנה מקהלה טובה ע״י המנצח האמן מר אלברט חמסי
הידועה לקהל הא״י וע״י הזמרת ברכה צפירה. ההרצאות הניתנות בצרפתית ושיחות
בעברית אחת לחודש גרמו לו למוסד ששמו יהא נישא על שפתי כל. נוסף לכל האמור
נוצרו גם שעורים הנקראים שעורי &#8220;בר מצוה&#8221; לתלמידים הלומדים בבתי הספר
הזרים, שעורים אלה ניתנים במרכזים שונים ומקיפים יותר ויותר תלמידים. יש
לראות בפעולה זו משום חידוש מרנין לב, כי תלמידים אלו נדונים היו להשאר
בבורותם, פרט למעטים שהיו מביאים &#8220;חכמים&#8221; אל בתיהם.</p>

<p>– ויבוא בהזדמנות זו על הברכה מר צארום, המנהל ובעל בית
הספר ה״ריניסנס&quot; אשר הקצה לעברית מקום של כבוד בתכנית הלמודים ואינו חוסך
כל מאמץ לשפר ולשכלל את הוראתה. בית ספר זה הלך וקנה לו שם טוב בין בתי
הספר, ומשך אליו את תשומת לבם של לשכת &#8220;בני ברית&#8221; שהחליטה לתמוך בו תמיכה
חמרית. אך לדאבוננו למרות התמיכות לא יכול המנהל להחזיקו, ובית הספר נסגר
אחרי חמש שנים.</p>

<p>מן הראוי לציין גם את פעולת חברי הועד של ת״ת על שם הרב
משה פארדו. שדה פעולתם הוא בין שדרות העניות, בשכונות היהודיות שבעיר.
מבקרים בת״ת שלהם גם תלמידי בתי הספר של הקהלה אחרי הלמודים; ואף על פי שהם
נמצאים עדיין בהתחלת העבודה והגישושים מרובים, יש לקוות לתוצאות פוריות,
וראויים לברכה חברי הועד: יעקב בובלי, דניאל לוי, מ. אצארף, וביחוד העסקן
הצבורי מ. אסוסי והגברת ר׳ בירדוגו.</p>

<p>– ובאחרונה עלי להגיד מלים אחדות על &#8220;הספריה היהודית&#8221;
מיסודה של <strong>טרגן</strong> זה שש שנים. והודות להתענינותו של הקהל העברי שלנו וגם
אדיבותו של מנהל ה״ברית העברית העולמית״ – הולכת ומתפתחת לשמחתנו, המבקרים
הולכים ונוספים. ספרים רבים בצרפתית ואנגלית בנושאים יהודים נקנו בזמן
האחרון. וכך יש ברשות הספריה חומר רב לכל אותם המרצים והנואמים שלנו,
המשתמשים בספריה היחידה במינה במצרים.</p>

<p>ובחדש אדר התש״ו, לרגלי החלטתו של מיסד הספריה מר טרגאן
לעזוב את אלכסנדריה, אחרי שהותו בה ארבעים שנה, נערכה לכבודו מסבת פרידה
באולמי הספרייה ע״י ועד הנהלת בתי הספר לקהלה בנשיאותו של העו״ד מר אלפרד
טילקי, שבה השתתפו מנהלי בתי הספר, המורים, ורבים מחשובי הקהלה ובראשם הרב
הראשי דר׳ משה וינטורה. כולם דברו בשבחיו על עבודתו במסירות ביסוד &#8220;ספריה
יהודית&#8221; והתועלת הרבה המביאה בהתפתחותם המוסרית של בני הקהלה על ידי
ההרצאות המדעיות וההיסטוריות הניתנות בכל שבוע. חלקו יין ומגדנות לנאספים,
ולמר טרגן נמסרה הרשמה בספר הזהב, ועל כתלי האולם הציבו לוח למזכרת.</p>

<p>חברי ועד הספריה: עו׳ד ש׳ צוקרמן ־ נשיא, שלמה כהן ־ סגן נשיא, יוסף סעדיה ספרן, רפאל שרים, מ׳ ספורטה, ומרקו ככר עוזר ספרן.</p>

<p>תמונה 1</p>

<p>– כידוע תוחג חתונת המלך פארוק עם פ׳ארידה, בתו של סעדת יוסיף זולפיקר פחה,
סגן נשיא בתי־המשפט המעורבים באלכסנדריה, ביום חמישי 20 לח״ז. כל תושבי מצרים מתכוננים לחוג בשמחה את חתונת מלכם האהוב.
נשפים וחגיגות יערכו בכל רחבי המדינה. סעודה גדולה לאלפי עניים תערך בגן
&#8220;עזבקיה&#8221; בקהיר, ואחרי האוכל יקבל כל אחד תשורת כסף.</p>

<p>מצד הקהלות היהודיות באלכסנדריה ובקהיר מתנה יפה תוגש להוד
מלכותו: מגילת קלף מעור איילה בכריכה נהדרה, ועליה כתובים מזמורי תהלים
כ״א, ע״ב וקכ״ח באותיות מוזהבות בעברית ובערבית. המגילה נתונה בתוך נרתיק
שארכו 30 ס״מ ורחבו 10, משובץ ביהלומים, אודם ונופך, ומקושט בציור כתר
המלוכה ובתמונות המלך והמלכה, מעשי ידי אמן.</p>

<p>– העתונות האירופית במצרים גינתה את המשטר האנטישמי החדש
של ממשלת רומניה. גם העתונים היונים המקומיים פרסמו מאמרים חריפים נגד
ממשלת גוגה ושיטתו. העתון ״תשידרומוס״ כותב בין השאר: &#8220;בזמן האחרון החלו
מדינות אחדות לחקות את המשטר הנאצי בארצותיהם. המפנה המדיני החדש ברומניה
אינו יכול לא להפנות את תשומת לבן של המדינות הבלקניות ויון בכלל. הנקודה
היותר מדאיגה היא השיטה האנטי־יהודית שהממשלה הרומנית נקטה לה כבגרמניה. זה
כמה שנים שיהודי רומניה הביטו בדאגה לקראת עתידם, בגלל ההתחרות בשנאת ישראל
המתנהלת בין המפלגות הרבות. פוגרומים פחות או יותר מאורגנים הפריעו את
מנוחתו של ההמון היהודי השקט. אך עד עכשיו אפשר היה לחשוב, שאלה היו מקרים
בודדים, וכעת נהיתה האנטישמיות לשיטה ממשלתית; והמלך קארול, כנראה, אינו
יכול להתנגד לגוגא, והרשימה השחורה של הנאציות מתעשרת יום יום ע״י המצאת
חוקים מעיקים כבימי הבינים&#8221;.</p>

<p>&quot;שתי המדינות הפאשיסטיות קבלו את הידיעה בשמחה ובהתלהבות.
החזית הפאשיסטית נחלה נצחון גדול. אנו, היונים, המכירים היטב את ערך החופש
האישי, הננו משתתפים בצערם של היהודים ברומניה. נתנחם בזה, כי לעולם אין
הכח והעריצות יכולים להגיע לידי נצחון סופי, יהיו אולי נצחונות עוברים
עראיים, אך אחרי כן יבואו במקומם החרבן והתבוסה׳<sup>,</sup>.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/42570">https://benyehuda.org/read/42570</a></div></body></html>