<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ראשית העונה של קרן היסוד במצרים</title>
	<meta name="author" content="בן־ציון טרגן"/>
</head>
<body>

<p>ההסתדרות הציונית העולמית שלחה אלינו השנה את הגב' ס. ארליך עורכת דין מפאריס, למגבית ותעמולה מטעם ועד קרן היסוד במצרים.</p>

<p>בליל שני שבוע זה נערכה אספה פומבית נהדרה באולם הגדול של
&#8220;המכון האמריקני&#8221; שהיה מקושט בדגלים מצריים ויהודיים. הקהל הגדול, כאלף
וחמש מאות איש, יהודים ולא־יהודים הוכיח על ההתענינות המרובה, ובין הבאים
משכו את העין כבוד הרב הראשי, נשיא הקהלה מר רוברט רולו, והברונית פ&#8217;ליקס
די מנשה.</p>

<p>מר אמיליו לוי פתח את האספה מטעם ועד ההסתדרות הציונית
במצרים והטעים את חשיבותה של קרן היסוד לבנין הארץ, והביע את תקותו שיהודי
אלכסנדריה יענו ביד נדיבה לקול הקורא להם מארץ ישראל.</p>

<p>מר מקסים פיחה עורך Les Cahiers Juives בפריס, החוזר עכשיו מסיורו בארץ, עמד על ערכה של א&#8220;י כמרכז וכסמל
לעם ישראל. אחריו דברה הג' איריס לוי, מזכירת ויצ&#8221;ו בקאהיר, על מסירותה
הגדולה של גב' ארליך.</p>

<p>אחרון דבר העו&#8220;ד ז' גרינברג. בין השאר אמר: לא מזמן היתה
ארץ ישראל מושכת את כחותיה החמריים והמוסריים מן הגולה, עכשיו הגולה היא
הפונה לא&#8221;י. אין כיום אף יהודי שלא חל אצלו שנוי לגבי השאלה ההודית במשך
הדור האחרון. לא פילנטרופיה אלא תחיה ובנין. גם המצב המוסרי של היהדות בכלל
השתפר בהרבה בכוחותיה של א&quot;י. הבטחון היהודי בעולם קשור בתוצאות הטובות
שנשיג בארצנו.</p>

<p>אחר כך קם הרב הראשי להציג את האורחת לפני הקהל, הביע תקוה
להצלחת הפעולה, ואמר: היהודי רגיל לשפוט על הציוניות, כל אחד מנקודת
השקפתו, זה מן הצד המדיני, זה מן הצד הכלכלי, הרוחני או הסוציאלי וכו'.
כשאני לעצמי סותר אני את השאלה בפשטות; היום נקראת המדינה פלשתינה; כאשר
תקרא <strong>ארץ ישראל</strong>, הרי הושגה מטרת הציונות.</p>

<p>גב' ארליך דברה כשלשת רבעי שעה, ותתאר בצבעים בהירים כל מה
שראתה בבקורה האחרון בארץ. ספרה על הפרחתן של המושבות החדשות, על בתי
החרושת המבוססים כבר, ועל אלה המתחילים לפרוח, למרות הקושיים של ההתחרות
הזרה; הנואמת נגעה גם בשאלה הערבית, ואמרה: אנו באים אל הארץ לבנותה, רוצים
אנו לשתפם בעבודתנו. ולולא ההסתה המתמידה של מנהיגיהם, יכלו לחיות שני
העמים השמיים בהדדיות.</p>

<p>בשירת &#8220;התקוה&#8221; נגמרה האספה שהשאירה רושם עמוק בלב כל הנאספים.</p>

<p>כבוד הרה&quot;ג בן ציון עוזיאל רב ראשי ביפו ותל אביב שלח קול
קורא ליהודי אלכסנדריה וקהיר לרגלי תעמולת קרן היסוד הנערכת כאן על ידי
הגב' <strong>ס. ארליך</strong>. כבוד הרב פונה לעם להתנדב הפעם יותר מכפי יכלתו בהתחשב
עם המכשולים הקשים.</p>

<p>17 בפברואר 1936.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/40646">https://benyehuda.org/read/40646</a></div></body></html>