<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גולי ארץ ישראל במצרים</title>
	<meta name="author" content="בן־ציון טרגן"/>
</head>
<body>

<p>ביום י״ח דצמבר 1914 קבל מר פטרוב
הקונסול הרוסי באלכסנדריה מברק, מפורט סעיד המודיעים לו כי בקרוב יבואו
לאלכסנדריה 700 גולים נתיני רוסיה שגורשו מא״י וכמו
כן נודע לו שאחרי אלה תבאנה עוד שיירות של גולים; ואמנם מיום י״ט דצמבר
1914 עד י״ד ינואר 1915 הביאו לאלכסנדריה אניות שבאו תכופית זו אחר זו לערך
7475 גולים; ומהיום ההוא עד 5 דצמבר 1915 עוד 3802 שהם בס״ה אחד עשר אלף מאתים ושבעים ושבע גולים.</p>

<p>הודות להשתדלותו של מר הנרי מורגנטאוו האמבסדור בקושטא,
העמדו אניות המלחמה האמריקניות, ביחוד האניה &#8220;טנסי&#8221; להובלת אלפי גולים
מחופי א״י וסוריה לאלכסנדריה. ולא זו בלבד אלא שהגולים האלה זכו גם לשימת
לב מיוחדת מצד מפקדי האניות ורבי חובליהן.</p>

<p>מר ארתור גרלס, ציר אמריקא באלכסנדריה, היה תמיד נוכח בעת הורדת הגולים מהאניה, והתענין לדעת אה התנאים שבהם עברו את דרכם.</p>

<p>מראה פני הגולים ברדתם מהאניה היה מדוכה מאד; הם היו
ערומים ויחפים, בהם היו מאלה שנעצרו באמצע הרחוב ע״י פקידי הרשות ביפו
ויושיבום על האניות בחזק יד. הלב התכוץ מכאב למראה ההמון הזה שהפיק צער
ויאוש אין סוף. הגברים חפשו את נשותיהם, ההורים את ילדיהם, והילדים דרשו את
אמותיהם.</p>

<p>הקונסול הרוסי קרא תיכף לאחדים מנתיניו היותר נכבדים
שבאלכסנדריה, ותחת נשיאותו נוסד ועד העזרה לגולי א״י נתיני רוסיה. צריך היה
להמציא מחסה לגולים, לכלכל אותם, להלבישם להושיט להם עזרה רפואית וכו'
וכו'. הועד הזה נגש תיכף לעבודה. הקונסול הרוסי נענה הראשון בהבטיח שני
גרוש בתור תמיכה יומית לכל נתין רוסי. כשהגיעו נתינים צרפתים הבטיח גם
הקונסול הצרפתי עזרה כזאת לטובת נתיניו.</p>

<p>הקהלה היהודית באלכסנדריה פתחה בנאמנות ובהרחבה הן את
נשמתה והן את ארנקה. ראש הרבנים רפאל דילה פרגולה, סגנו הרה״ג אברהם
אביכזיר, מר אדואר סוארס נשיא ועד הקהלה, יוסף די פיגו&#8217;טו ביי, ויקטור
נג׳אר, פיליקס טובי, ועוד ועוד, עבדו, אספו כספים, בגדים, כלי מטה, ספרים.
והיו באי כח הפליטים כלפי הממשלה, כמובן שהיו עסקנים גם מקרב היהודים
הרוסים: המנוח ז' ד׳ לבונחין, ז׳ גלוסקין, מ׳ טרגוליס ודוד
יודילוביץ.</p>

<p>נשלחו שליחים לפנות. אל ועד הקהלה שיתנו להם מאות פונטים אחדים עד אשר יראו איך יפול דבר, אך הנשיא מר אדגר מוארים ענה להם:</p>

<p>ידידי, הדרך אשר אתם בחרתם לכם, מוטעית היא; נניח שתקבלו
מאת הקהלה האלכסנדרונית אלף פונט, ויהי גם חמשת אלפים פונט – הימצא לכם?
שמא אתם יודעים כמה זמן תמשך המלחמה, או שמא אתם יודעים כמה עוד עולים
ימלטו לכאן? וכיצד עולה על דעתכם שקהלה בת עשרים אלף נפש ולו גם עשירה,
המפרנסת חמשת אלפים עניים מרודים מקהלתה, כיצד יכולה היא להכניס ראשה בסבך
פיננסי כזה העלול לשבור אותה כולה?</p>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBeENtQVE9PSIsImV4cCI6bnVsbCwicHVyIjoiYmxvYl9pZCJ9fQ==--9e1b4f16f0519828e0b55f215dafc6d0bc17f5f8/5.jpg" alt="5.jpg" />
<figcaption>5.jpg</figcaption>
</figure>

<p>כרגע עלתה מחשבה אחת בדעתי – הוסיף מר סוארס, עלינו לבקש
מאת הממשלה המצרית שהיא תפנה אל הקונסוליות ותחייבם לדאג לגולים נתיניהם,
כדי שהללו לא יפלו למשא על הממשלה המצרית; ואני – התלהב מר סוארס ואמר: אני
מוכן ללכת לבדי אל השולטן חוסין, שהגיע זה עתה למלכות. לבו טוב על היהודים,
ועוד מנעוריו יש בדברי, ערך בעיניו. לפני עלותו לכסא היה מבאי ביתי, ועוד
לפני חדש ימים בערך ישב עמי פה כשתי שעות.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/42093">https://benyehuda.org/read/42093</a></div></body></html>