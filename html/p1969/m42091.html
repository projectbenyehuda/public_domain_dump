<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גולי ארץ ישראל בימי המלחמה העולמית</title>
	<meta name="author" content="בן־ציון טרגן"/>
</head>
<body>

<p>הרצאה שהרציתי בחדש כסלו תש״ב במועדון לחיל העברי בנשיאותו של הרב הראשי ד״ר מ' וינטורה.</p>

<blockquote>
<br />
</blockquote>

<p>טרם אספר את דברי ימי גולי א״י במצרים במלחמה העולמית, עלי
לתאר לכם קצת ממצבה של א״י בשנה שלפני המלחמה, ז״א: בתחלת שנת תרע״ד עד
פרוץ המלחמה בחדש אב של שנח זו – לפי העתונים המקומיים בא״י בימים ההם –
המצב החמרי והרוחני היה בארץ טוב מאד. שנת תקוה להצלחת הישוב ושכלולו; במצב
המדיני בא ג״כ שנוי קצת לטובה; בטלה הפתקה האדומה, המושבות הקימות בארץ
הלכו והתפתחו, וחמשים מושבות חדשות נוסדו; הפועל והאמן העברי חיו חיים
ברוחה מעבודתם. המסחר והאשראי הנחוץ להתפתחותו של הישוב העברי התפתח; עשרות
אניות היו עוגנות יום יום בחופי יפו וחיפה, החנוך היה מסודר, השפה העברית
נהיתה לשפה חיה, מדוברת בפיות אלפי תלמידים, ואחינו שבכל תפוצות הגולה החלו
להתענין הרבה יותר במצב ארצנו. בין התירים היו אנשים גדולים ומצוינים מראשי
עמנו וגדוליו כהברון אדמונד די רוטשילד ורעיתו, הנרי מורגנטאוו האמבסדור של
ארצות הברית בתורקיה. מר נחום סוקולוב חבר ועד הפועל הציוני, חברי ועדת
הבקורת הציוני שנשלחו לפי החלטת הקונגרס הא״י.</p>

<p>ובזה הקדים הקב״ה רפואה למכה.</p>

<p>כי בקוריהם של גדולינו בשנה שלפני המלחמה הביאו מזור ומרפא
לארצנו בימי הזעם והזועה; גדולי עם ישראל ראו בעיניהם את החיים החדשים
ההולכים ומתרקמים בא״י; הם ראו את המושבות העבריות בשגשוגן ובפריחתן, את
מוסדות החסד והתרבות, את השפה־העברית שצלצולה הנעים צלצל מדן עד באר שבע.
והם אשר עמדו בפרץ עמם כשהשעה היתה צריכה לכך; ובהגיע שעת המשבר והישוב
העברי נתק לגמרי מארצות אירופא שברובו ינק מהן, קמו ויתעוררו ולא נתנו
לישוב להתמוטט ולנפול, בשעה שבנינים ענקים בעמים אדירים התמוטטו והתפוררו
עד היסוד.</p>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBdzZtQVE9PSIsImV4cCI6bnVsbCwicHVyIjoiYmxvYl9pZCJ9fQ==--01857ed86005c10bd9d008ba0c671553e4a581aa/3.jpg" alt="3.jpg" />
<figcaption>3.jpg</figcaption>
</figure>

<p>חדשי חשון כסליו טבת ושבט של שנת תרע&quot;ד הצטינו במאורע
היסטורי חשוב שאירע: נצחון השפה העברית נגד החלטת &#8220;עזרה&#8221; להשלטת השפה
הגרמנית ללמוד המדעים בטכניקום בחיפה. זה היה מאורע רב התוצאות ויריית אבן
הפנה לחנוך עברי בכל בתי הספר בא״י.</p>

<p>ביום ו׳ ניסן תרע״ד הגיע לא״י עם אניה &#8220;גוריציה&#8221; ציר
אמריקה בקושטא מר הנרי מורגנטאוו ואשתו ויבקרו את כל המושבות העבריות,
מוסדות החסד והתרבות ואת כל בתי הספר העברים. ורושם גדול עשה עליו ההתלהבות
הגדולה בעד השפה העברית. ראה והתבונן למסירותם הרבה של צעירי ישראל ולחבתם
הגדולה לארצם ולשפתם, ולבו היהודי דפק אחרי כל המראות שראה בעיניו, לתמכם
ולהגן עליהם בצר להם; וככוכב מזהיר הופיע מר מורגנטאוו על שמי חיינו, בשעה
שהחשך כסה ארץ, ופלס לו נתיב להאיר חשכת החיים העבריים.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/42091">https://benyehuda.org/read/42091</a></div></body></html>