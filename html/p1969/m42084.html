<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>המשבר בארץ מצרים</title>
	<meta name="author" content="בן־ציון טרגן"/>
</head>
<body>

<h2 id="תמוזהתרסז">תמוז התרס&quot;ז</h2>

<p>שיחת כל השבוע בארצנו היתה במשך שני ירחים האחרונים מהעשיר
בעל הרבבות עד העני והרוכל, על המשבר בהבורסה אשר החריב רבים מהבנקים
המפורסמים וישלל את פרנסתם של מאות משפחות. זו הבורסה, או כמו שקוראים אותה
בית &#8220;מקדש הזהב&#8221; מקור כל העסקים בארץ מצרים הגיע היום עד קץ חרבנו.</p>

<p>וזה דבר המשבר: במשך השנים האחרונות נוסדו חברות רבות של
מניות אשר מטרתן היתה: לקנית קרקעות, לבנין בתים, לתעול, לחשמל, למחסני
סחורות בהשגחת בית המכס (בנוד סטור) לספינות על היאור, מסלות ברזל, בתי
חרושת שונים, בתי מלון, בנקים ובתי מסחר שונים וכו'. בעלי החברות השונות
האלה קבעו מחיר כל מניה לערך לי&#8220;ש אחת. ויהי למניות האלה מהלכים בבורסה,
וההמון קפץ קנה וקנה. בעלי המניות בחפצם להגדיל את כבודם ועסקיהם השתדלו
ע&#8221;י ספסרי הבורסה להעלות את מחיר המניות פי שנים או שלשה וגם פי ארבעה,
מבלי היות כל בסיס של ריוח, והבנקים הגדולים והקטנים הוסיפו להעלות ולקנות
עד שבאה הירידה, והבורסה החלה להפיל את חלליה יום יום; המניות והשטרות ירדו
אף לחצי ולרבע ממחירם הקבוע, ורבים מהם הנם היום כסמרטוטים לצורם רק על פי
צלוחית.</p>

<p>אי אפשר לתאר את היאוש הנורא אשר הביא המשבר הזה לכל
העסקים השונים בארץ. אותה עליזות הפנים אשר שררה בפני כולם חלפה ועברה הנך
עובר בשוקים וברחובות, על בתי הקהוה, אינך רואה שוב אותם החיים העליזים
והשמחים; דומית אבל שוררת בחוצותינו, כל פנים קבצו פארור, חדלו העסקים
בבורסה. אין כסף, אין זהב, והעיקר אין אמון! בנקים גדולים אשר קרניהם עלו
לסכומים עצומים, הנה היום אבדו את כל הונם ורכושם ויעמדו מלשלם לבעלי
חובותיהם, פשטו את רגליהם לנושיהם, יום יום אתה שומע כי בנק פלוני נשבר,
בנק אלמוני ישבר ועוד רבים אשר עודם תלויים ועומדים במצבו של ה&#8220;בנק
דיסקונטו&#8221;. הבנק הזה נוסד לפני עשר שנים בקרן של חמשה מליון פרנק ומחיר כל
מניה מאה פרנק, ובשנה העברה הגיע הון הבנק עד חמשה עשר מליון, והמניות עלו
ממאה עד מאתים ושמנים פרנק. הבנק הזה עסק תמיד בקנית קרקעות ובמניות מכל
החברות השונות, וכאשר התחיל המשבר, וקונים לא נמצאו לקרקעותיהם ולמניותיהם
אז נמצא הבנק במצב חמור מאד, וביחוד בעת אשר בעלי המניות התחילוּ לבוא לבית
הבנק ולתבוע את חשבונותיהם ולדרוש את כסף המניות, ומוכרח היה לפשוט את
הרגל. ובשבירת הבנק הזה תלוי מצבם של הרבה בנקים אחרים אשר להם היה מגע
ומשא אתן.</p>

<p>ביום הששי העבר פרסם הבנק מודעה כי מפני סדור ועריכת החשבונות הבנק יסגר למשך עשרה ימים.</p>

<p>בכלל, אין בנק, אין שולחני, חלפן אף היותר קטן אשר לא נכוה
ברותחין! מובן, כל אחד לפי מדרגת הונו, ושום עצה ותחבולה לא הועילה ביום
עברה. אנשים רבים אשר בעמל כפיהם ובזעת אפם קבצו על יד מעט כסף ויחפצו
להתעשר בפעם אחת ולעשות עסקים בהבורסה, אבדו את שארית כספם ביום השבר
הנורא. מאות ספסרי הבורסה אשר הרויחו בספסרותם סכומים לא קטנים בכל חדש,
ובהם היו רבים שיכלו לחסוך ולהיות לבעלי רכוש פחות או יותר, הנה נמצאים
היום בלי כל עבודה ובלי כל פרוטה לפורטה. ואין צריך לאמר כי יותר מאלף וחמש
מאות פקידים בבנקים ובבתי מסחר סובלים מחוסר עבודה!</p>

<p>ככה נחרב מצב שוק המסחר בכל ארץ מצרים; משבר אשר אינם
זוכרים כמוהו זקני העיר — שורר בכל העסקים. אין משא ומתן, אין אמון
בשוק!</p>

<blockquote>
<br />
</blockquote>

<h2 id="אבהתרסז">אב התרס&quot;ז</h2>

<p>עוד רשומו של המשבר המצרי ניכר בכל פסיעה ופסיעה, כבוד
מעלתו של המשבר אינו חס על כבודו ומשפיל את עצמו והולך ופוסע ודורס בכל
המקומות, לא הניח כל פנה וזוית אשר לא הניח את רשמי צעדיו האכזרים הדורסים
והרומסים בלי חמלה; גם החנונים הקטנים, החלפנים הפעוטים עד החיטים
והרצענים, בעלי המסעדות והמסבאות, בתי הקוה וכו' כולם הוכו ונפצעו ועודם
נכוים מהאש הצורבת אשר המשבר נפח בחמתו; עצב נורא, יגון ותוגה שורר בכל
הפנים, נושאי משרות שונות בבנקים ובבתי מסחר סובבים בחוצות ובבתי הקהוה
מחוסר עבודה; הזרים בפרט הבחורים והרווקים עוזבים את העיר, וכמעט אין שבוע
אשר לא תצא אניה מלאת נוסעים כאלה אל אשר ישאם הרוח. והצרה היותר גדולה
ומכאיבה היא כי בה בעת אשר אינם מרויחים את לחמם, צרכי אכל נפש התיקרו במדה
לא רגילה. שכר הדירות עולה מחדש לחדש, ולאסונם של האומללים האלה דוקא מחיר
מעונותיהם הדלים עלה; כי הדירות החשובות אשר מחיר שכירותם עלה עד מאתים
לי&#8220;ש לשנה נשארים היום פנויות, והעשירים מבקשים להם דירות בינוניות משמנים
עד מאה לי&#8221;ש, והאחרים עליהם לחפש להם הדירות היותר גרועות לפי מצב כיסיהם,
נמצא איפוא כי דירות העניים בהיות כי יש הרבה קופצים על מין סחורה כזו,
בעליהן מוצאים שעת הכשר להעלות את השער. ובאופן כזה המחסור הולך
וגדל.</p>

<blockquote>
<br />
</blockquote>

<h2 id="יחחשוןהתרסז">י&#8220;ח חשון התרס&#8221;ז</h2>

<p>בבית הספר &#8220;מוסד מנשה&#8221; נעשו שנויים לטובה. את מנהלו הישן
האדון קרלו, אשר שרת במשרה זו שנים רבות, פטרו אותו ויתנו לו פיצויים חמש
מאות לירות אנגליות ועל מקומו נמנה מר י. בלום. והגברת אשתו למנהלת ביה&#8220;ס
לבנות וגני הילדים של הקלה. האדון אלי' ענתבי מורה בביה&#8221;ס לחכי&#8220;ח (אחי מר
אלברט ענתבי מנהל ביה&#8220;ס לחכי&#8221;ח בירושלם וראש ועד הגשמי שם) נמנה לראש
המורים ב&#8221;מוסד מנשה&#8220;. יש לקוות כי ע&#8221;י השנויים האלה ישונה לטובה מצב החנוך
היהודי של בתי ספרינו אשר עד כה היו במדרגה שפלה מחסר מנהלים חרוצים ומורים
מומחים.</p>

<p>בהשתדלותו של הרה&quot;ג הגדול ר' אליהו חזן נפתחה מחלקה עליונה
כעין סמינר עם חמשה עשר תלמידים להכינם למורי הוראה, חזנים ושוחטים וכו'.
הקהלה התחיבה להמציא להם משרות אחרי גמרם את שנות למודיהם. באחד הגליונות
הבאים נדבר יותר בפרטות על מוסד חנוכי זה.</p>

<p>ביום השבת י&#8220;ח שבט מת החכם הנכבד רבי מימון וינטורה אחד
מנכבדי היהודים בעירנו. המנוח היה מילידי קורפו מתלמידי הרב הנודע רבי
יהודה ביב&#8217;אס ז&#8221;ל. הוא היה מורה דת ושפת עברית בבתי הספר בעיר זו. ידע לשון
עברית בדקדוקה וידבר צחות כאחד המשכילים מהדור הישן, ויהי סופרו של ה&#8220;מגיד&#8221;
בליק שנים רבות. ידע גם שפות איטלקית, יונית וצרפתית על בוריין. לפני עשרים
שנה בא אלכסנדריה לחפש משרה. פה ידעו להוקיר את ידיעותיו הרבות, והמשפחות
המיוחסות מבני עמנו מסרו את בניהם בידו ללמדם תורה, ויהי אהוב ורצוי לכל
בני הקהלה האלכסנדרונית. המנוח יסד בית ספר בשביל בני עדת קורפו בעירנו
לטובת ענייהם. וביום א' י&#8220;ט שבט בשעה שלש אחה&#8221;צ היתה הלויה שהשתתפו בה כל
נכבדי הקהלה.</p>

<p>בבית הקברות הספידו ר' אברהם אביכזיר ויספר לפני הקהל תהלת
המנוח ואת כל אשר פעל לטובת הקהלה, גם האדונים נחמולי ופ&#8217;ורטי דברו בשפה
איטלקית בשבחי המנוח.</p>

<blockquote>
<br />
</blockquote>

<h2 id="טזאדרהתרסז">ט&#8220;ז אדר התרס&#8221;ז</h2>

<p>באספת חברי ועד הקהלה ביום א' העבר ובראשם הברון ז&#8217;אק
דה־מנשה החליטו למנות את החכם ר' אברהם אביכזיר למנהל יועץ על עניני
הקהלה.</p>

<p>ביום הרביעי ג' אייר הגיע לעירנו ד&#8220;ר גסטר רב לעדת הספרדים
בלונדון דרך פורט סעיד. אל התחנה באו לקבל פניו בשם הרב הראשי, הרבנים ר'
אברהם אביכזיר והרה&#8221;ג בן ציון קואינקה. ד&quot;ר גסטר ישהה פה ובקהיר ימים אחדים
ואחר יסע לארץ ישראל.</p>

<blockquote>
<br />
</blockquote>

<h2 id="ואלולהתרפז">ו' אלול התרפ&quot;ז</h2>

<p>בהפנות מקום מזכיר הרבנות בעירנו לרגלי המנותו של החכם
אברהם אביכזיר ליועץ ועד הקהלה, הודיע כבוד הרה&#8220;ג חזן אל הרב ב&#8221;צ קואינקה
שנמצא אז באלג&#8217;יר לבוא אלכסנדריה ולקבל עליו את משרת מזכיר הרבנות. ועוד
לפני חג הפסח בא לעירנו, ומאז ועד היום הנהו מכהן במשרה זו. הוא מצא חן
בעיני כבוד רבנו ובעיני רבים מראשי הקהלה אשר החלו להוקיר את ערכו.</p>

<p>למותר לי להגיד לכם, בני ירושלים, מי הוא הרה&#8220;ג בן ציון
קואינקה. די לומר כי הוא עורך &#8220;המאסף&#8221; זה יותר משתים עשרה שנה, ולמרות כל
המכשולים והטלטולים הרבים שעברו על העתון התורני הזה ועל עורכו, התאמץ תמיד
להוציאו בעתו ובזמנו, וכבר יצא שמו בעולם הרבנים באירופה ואמריקה ע&#8221;י
מאמריו המפולפלים והערותיו המחוכמות. הוא היה אחד מהמיסדים הפעילים בהקמת
&#8220;בית זקנים&#8221; בירושלם.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/42084">https://benyehuda.org/read/42084</a></div></body></html>