<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>המסע בארץ סודן</title>
	<meta name="author" content="בן־ציון טרגן"/>
</head>
<body>

<h2 id="אדרהתרסז">אדר התרס&quot;ז</h2>

<p>הודעתי באחד ממכתבי הקודמים כי כבוד רבנו הגדול בלוית
מזכירו והמוהל יוסף פיאדי, שבו ממסעם בחרטום בירת סודן לסדר עניני קהלות
היהודים שהתישבו שם בזמן האחרון.</p>

<p>ובתור כתב ה&#8220;השקפה&#8221; הירושלמית, בקשתי מכבוד רבנו הגדול
ומזכירו למסור בידי רשימות אחדות ממסעם זה המענין מאוד, ואשר הואיל בטובו
החכם ר' א. אביכזיר למסור לי הפרטים הבאים:</p>

<p>ביום י&#8220;ג שבט אחר הצהרים יצאו מאלכסנדריה ויגיעו לקהיר
בשעה השביעית בלילה. פה שהו במשך יום השבת. ובליל מוצאי שבת נסעו ברכבת
ההולכת ללוקסור. אחר שתי שעות עמדה הרכבת בעיר ברסואיל. בעיר זו ישנה קהלה
יהודית קטנה ומסודרה. עברו על הערים פ&#8217;איום, מיניה, סואג וארמנט; בהן
נמצאות משפחות יהודיות אחדות, אך אין להן כל צרכי צבור של קהלה מסודרה. רק
במיניה, אחד הסוחרים המקומיים ממלא משרת שוחט הקהלה. לוקסור היא עיר גדולה
ויש בה רק שתי משפחות יהודיות, שניהם סוחרים, האחד הוא גם שוחט עופות. כבוד
רבנו בדק את סכינו וימצאהו כדת. הם התישבו בה לפני י&#8221;ח שנה. בעיר נמצאו
הרבה עתיקות מתגלית החפירות. לפני איזה שנים נגלתה העיר קרנק, עיר העתיקה,
עיר שלמה, מלאה בנינים ענקיים, יותר מפליאים מהפירמידים אשר בקהיר, ותיירים
רבים באים אל לוקסור להתחקות על עתיקותיה. יש בה עמודי אבן גדולים תבנית
מלכי מצרים הקדמונים, הרבה בנינים חדשים ויפים, הוטלים נהדרים וביניהם
וינטאר פאלי, הוטל יפה ונפלא בסדורו החיצוני והפנימי עד כי קשה למצוא כמוהו
גם בערים הגדולות באירופה. ביום א' לפנות ערב הגיעו לאסואן (היא מגדל
סונה). בעיר זו נמצאות חמש משפחות יהודיות, גבאי הקהלה הקטנה הזאת הוא מר
דוד שלטון. עד לפני שלש שנים היה להם שו&#8220;ב אשר שלמו לו מקופת הקהלה, ובעזב
השוחט את העיר, הואיל האדון בנימין אלעלוף, סוחר נכבד לקבל עליו את תפקיד
השחיטה שלא עמל&#8221;פ.</p>

<p>לפני חמש שנים בא הברון נתנאל דה־רוטשילד מוינה להחליף
אויר בשביל בריאותו. הברון קנה כברת אדמה על ההר ויט לו אהל יפה לימי שבתו
בעיר. ובנסעו חזרה נתן אותה במתנה לאחד ממשרתיו ששרת אותו בימי שבתו בעיר
זו.</p>

<p>לקהלה הקטנה הזאת יש בית כנסת אשר בנו לפני חמש שנים בנדבת
הברון נתנאל. התושבים היהודים פנו אז אל הברון בבקשה לנדב מאתים לי&quot;ש לבנין
בית כנסת, והברון נתן להם שלש מאות.</p>

<p>כבוד רבנו הגדול ראה צרך בדבר להנהיג פה את תקנות קהלות ארץ מצרים שתוקנו בשנת התרס&quot;א בענין הפקעת הקידושין.</p>

<p>מלו את בנו של האדון שלמה הלוי. הילד היה בן חמשה חדשים, ומפני העדר מוהל בקהלתם לא נימול עד הנה.</p>

<p>האדון הזה היה תלמיד בית הספר של הקהלה היהודית באלכסנדריה, וכעת נושא משרת סוכן וגזבר הבנק הממשלתי באסואן.</p>

<p>לפני ארבע ועשרים שנה הממשלה נתנה לקהלה היהודית בעיר זו, לפי בקשתה, כברת אדמה לבית קברות, וכבר יש כעת עשרה קברים.</p>

<p>אוירה של העיר הזאת הוא, לפי דברי כל החוקרים, היותר טוב
ומבריא מכל חבל ארץ מצרים העליונה, בנינים יפים וחשובים נבנו בעת האחרונה.
גם הוטלים רבים, האכסניה היותר גדולה &#8220;סבוי&#8221; מכילה כשני אלפים
אורחים.</p>

<p>המודיד מושל העיר אחמד ביק קאמל בא לבקר את כבוד רבנו
הגדול אל ההוטל, והם השיבו לו את בקורו. שקבל אותם בכבוד ובחביבות רבה.
הלכו לראות את המצודה הענקית אשר הקימה הממשלה על פני רוחב היאור באורך
כשני קילומטר כדי לעצור את מרוצת מי היאור ברדתם בזרם מעל ההרים הגבוהים,
לבל ישפכו אל הים הגדול, כאשר היה לפני הבנות המצודה. כי שנים רבות לא
הספיקו מי הנילוס להשקות את כל אדמת מצרים והרבה שדות לא נזרעו מחוסר מים.
ורק לפני שנים אחדות, עפ&#8220;י השתדלותו של הנציב לורד קרומר, נבנתה המצודה
הענקית הזאת על פני רוחב הנילוס, ועל ידי זה לא תאבד טפה מים. גובה הקיר,
משערים למאה מטר. רחבו למעלה, אשר גם הרכבת עוברת עליו — כעשרים מטר, והולך
ומתעבה עד למטה לחמשה וארבעים מטר. בנינה של המצודה הענקית הזאת עלתה לחמשה
מליונים לי&#8221;ש.</p>

<p>ומשם נסעו לאי אלפנטין מול העיר אוכסון.</p>

<p>באי הזה נמצאו הרבה עתיקות ותמיד נמצאים בו חופרים גרמנים
וצרפתים. בעת האחרונה גלתה חברה גרמנית בחפירותיהם כתבות קדמוניות בשפה
ארמית, ובהן נוסח מכתב של היהודים תושבי יב (אלפנטין) ששלחו לרנוז מושל פרס
בארץ יהודה.</p>

<p>נוסח המכתב הוא בקירוב כדברים האלה:</p>

<p>&quot;בחדש תמוז בשנת הארבע עשרה למלכות דריוש, כאשר ארסל בא
לבקר את כהני בית מקדש האליל קנוס במגדל יב, התחברו עם וינדרג הנציב להחריב
את בית מקדש אלהים יקוק (הויה) וישלחו את נפין בן וינדרג ויבואו ויכנסו
בבית מקדשנו וישברו וינפצו לרסיסים את כל כלי עץ ואבן ואת כלי הכסף והזהב
בזזו להם ויחריבו ויהרסו את הבית עד היסוד. ומהיום ההוא בחדש תמוז שנת
הארבע עשרה לדריוש עד עתה, אנחנו מתפללים לאלהי השמים, מתענים וצמים,
נשותינו היו כאלמנות, ונבקש ממך מושל עליון כי תרשה לנו לשוב ולבנות את בית
מקדשנו במגדל יב, ושמה נקריב מנחות ועולות, נקטיר קטורת להאלהים יקוק
לכבודך, ונתפלל בעדך תמיד, אנחנו, נשינו טפינו וכל היהודים היושבים פה.
הודענו כל זה לדליה ושלמה בני סמבלט מושל שומרון, ואין להם כל ידיעה מכל מה
שעשה ארסז לנו.</p>

<p>מרחשון שנה שבע עשרה למלכות דריוש.</p>

<p>לפי הנראה ניתן להם אחרי כן הרשיון וישובו ויבנו את בית המקדש ההרוס.</p>

<p>בבואם אל האי פגשו הנוסעים הנכבדים את החוקר הצרפתי האדון
גאנו הנשלח במלאכוּת ממשלת צרפת לחפור במקומות האלה. הברון רוטשילד מפריז
תומך ביד החכם הנז' באיזו אלפים פרנק לשנה.</p>

<p>באדיבות נעימה נתקבלו רבנו הגדול ומזכירו <strong>בסורם</strong> אל
סוכתו היפה לבקרו. כל רהיטי הסוכה היו: שלחן, כסאות אחדים, מטה וארון
ספרים, האדון גאנו הראה להם את מקדש האליל &#8220;קנוס&#8221; אשר נגלה לפני זמן מה.
האלילים הם כבשים חנוטים מצופים זהב טהור, הצפוי אשר עליהם הוא כל כך נוצץ
ומבריק כאילו יצאו עתה תחת קורנס ידי הצורף. ולמחרתו נסעו הרה&quot;ג ומזכירו
בחזרה לאלכסנדריה.</p>

<blockquote>
<br />
</blockquote>

<h2 id="אלכסנדריהיחאיירהתרסז">אלכסנדריה, י&#8220;ח אייר התרס&#8221;ז</h2>

<p>ראשי העדות השונות שבעירנו ומנהלי בנקים גדולים וחברות
מפורסמות שלחו תלגרמים ללורד קרומר המביעים את צערם על התפטרותו לרגל מחלתו
ומאחלים לו בריאות שלמה.</p>

<p>בשם קהלת היהודים שלח הברון ז&#8217;אק דה־מנשה לנשיא הקהלה
תלגרם להנציב כדברים האלה: ועד הקהלה היהודית באלכסנדריה מבקש מהוד מעלתו
כי יואיל לקבל את רגשות צערם לרגלי עזבו את מצרים, ויחד עם זה מביעים את
הכרת טובתם על הראותו תמיד את אהדתו לקהלתנו בכל ימי משרתו במדינה.</p>

<p>ויואל לורד קרומר לענות להברון את התלגרם הבא:</p>

<p>אהיה לך אסיר תודה, אדוני הברון, כי תועיל להודיע לועד
הקהלה היהודית את רגשי תודתי האמתיים בעד התלגרם שקבלתי בשביעת רצון, ומאחל
אני בכל לבי לקהלה הגדולה עתיד של אושר והצלחה.</p>

<p>ביום א' העבר היתה אספה גדולה של גדולי העיר ונכבדיה באולם
העיריה תחת נשיאותו של ד&quot;ר שייס פשה, לשאת ולתת אודות הקמת מצבת זכרון
להנציב לורד קרומר, שהתפטר ממשרתו לרגלי מחלתו, בעד עבודתו לטובת המדינה.
בשם קהלת היהודים נוכח הברון ז&#8217;אק דה–מנשה.</p>

<p>ההצעה היתה לכוון בית חולים כללי לילדים ולקרוא אותו על
שמו, אך אחרי שקלא וטריא הוחלט לבנות בית חולים מיוחד לחולי השחפת. כי
המחלה הזאת, מלבד שהיא מסוכנה ונוראה, עוד היא מדבקת ומתפשטת, וכל שערי בתי
החולים סגורים לפני האומללים.</p>

<p>אחרי ההחלטה קם הברון ז&#8217;אק דה־מנשה ויאמר: בתור ראש הקהלה
היהודית בעירנו, אעיר כי המפעל הזה שברצוננו לכוננו לזכרון הנציב לורד
קורמר צריך שיהיה <strong>כללי,</strong> ז. א. שיוכלו ליהנות ממנו כל בני הדתות השונות
אשר במדינה, ולכן אני מציע לעשות <strong>מטבח</strong> <strong>כשר</strong> כי כיהודים כמושלימים
נזהרים במאכליהם עפ&quot;י תורתם, ועלינו לכבד את החקים האלה אשר בשמירתם לא
נביא כל נזק לבן דת אחרת.</p>

<p>האספה החליטה פה אחד להצעתו של הברון.</p>

<p>דין וחשבון של האספה נשלח ללורד קרומר, וזה האחרון ענה
במכתב לראש העיריה ד&quot;ר שייס פשה להודות בשמו לכל אלה אשר השתתפו באספה ליסד
על שמו בית חולים לחולי השחפת.</p>

<blockquote>
<br />
</blockquote>

<h2 id="ניסןהתרסז">ניסן התרס&quot;ז</h2>

<p>נוסדה בעירנו אגודה צעירים ומשכילים בשם &#8220;אחוה&#8221;. מטרתה
העיקרית היא: הפצת ההשכלה בין צעירי בני עמנו פה. ולתכלית זו פתחה אולם
גדול לקריאה אשר בוּ היבאו עתונים בשפות שונות.</p>

<p>מיסדי האגודה הם: משה אביכזיר (בנו של החכם אביכזיר) ומשה
ארואץ. והיות המיסדים הם צעירים ירושלמיים וגם לאומיים, השתדלו לתת לאגודה
צורה &#8220;לאומית עברית&#8221;. לכן הביאו גם עתונים וספרים המדברים על לאומיות ישראל
ועתידו, בעברית ובשפות אחרות. גם הוחלט לתת שעורי ערב בעברית, כי ע&quot;י זה
אפשר למשוך את לבות הצעירים ללאומיות.</p>

<p>צריך לציין כי זוהי האגודה הראשונה בעירנו מסוג זה,
וראויים לתהלה מיסדיה על עבודתם המסורה להשריש ולטעת בלבבות צעיריני רגשות
לאמיות ובה בעת אהבה וחבה לשפתנו.</p>

<p>באספתם האחרונה בשבוע העבר החליטו פה אחד כל החברים למנות
את הרופא הנכבד ד&quot;ר יצחק לוי לנשיא האגודה ואת כבוד הרב אביכזיר לנשיא
הכבוד.</p>

<p>נקוה כי ע&quot;י שני כחות הגדולים אשר נתוספו לאגודתנו יתנו
היכולת להעומדים בראשה להפיץ את מטרותיה אשר תביאנה ברכה ליושבי
עירנו.</p>

<p>וביום החמשי העבר היתה אספה גדולה אשר בה הוזמנו מלבד
ארבעים החברים עוד רבים מצעירינו. החכם מהר&#8220;א אביכזיר והרופא ד&#8221;ר יצחק לוי
הודו לפני הנאספים על בחירתם בהם ויבטיחו לעשות כל אשר בידם לטובת האגודה.
היו בחירות חדשות. נבחרו: מ. אביכזיר, מ. ארואץ, דיפ&#8217;ים חטויל, סלים כהן,
דוד יודולוביץ, דניאל גאון ובן ציון טרגן.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/42085">https://benyehuda.org/read/42085</a></div></body></html>