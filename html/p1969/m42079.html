<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בנין בית הכנסת &quot;אליהו הנביא&quot; וארגון הקהלה</title>
	<meta name="author" content="בן־ציון טרגן"/>
</head>
<body>

<p>בהשתדלות סיר משה מונטפיורי</p>

<p>סיר משה מונטפיורי בא הפעם לעזרתה של הקהלה היהודית
באלכסנדריה, והודות למרצו העז וגם לתמיכתו החמרית נגמר בנין בית הכנסת אשר
עמד חרב זה 60 שנה.</p>

<p>עפ&#8220;י השתדלותו נאספו כל נכבדי הקהלה לאספה גדולה, ובה
הוחלט להשלים את הבנין ויהי מה. למפקח על העבודה נמנה האדון זאקיטו (יצחק)
לוריא. בחפירות החורבה מצאו את האבנים הנחוצות לבנין. וככה נשלם הבנין בשנת
התר&#8221;י (1850) ויחוגו את חג חנוכתו ברוב פאר והדר.</p>

<p>וגם בארגונה של הקהלה לקח משה מונטפיורי חלק פעיל.</p>

<p>בשובו ממסעו לא&#8220;י בשנת התרי&#8221;ד (1854) עבר דרך אלכסנדריה וידאג לטובת הקהלה וארגונה.</p>

<p>הקהלה החלה בימים ההם להתרחב ולהתפתח, אוכלוסיה היו הולכים
ומתרבים, ואי אפשר היה לעזוב את אחריות הנהלתה של קהלה גדולה בידי איש אחד,
ושתהיינה הרבנות והנהגת העדה משתמשות בכתר אחד. סיר משה מונטפיורי אסף
לאספה גדולה את כל חשובי הקהלה ואספה מיסדת, להתיעץ ולקבע חקים ותקנות
ולבחור ועד מועצה בן שבעה חברים לנהלה. וביום י&#8220;ז ספטמבר 1854 התאספו לאספה
ואחרי משא ומתן ממושך שהשתתפו בו כל הנאספים נבחרו חברי הועד עפ&#8221;י רוב
קולות. ואלה שמותם: זקיטו לוריא — 60 קולות, משה הלוי ואלנסין — 50, מיכאל
ארלנגר 47, י' והלהין 45, י' מורפורגו — 42, משה נחמן — 25, פירירה די
ליאון 18, ראובן אבוגנאח — 18 ומנחם סוארס — 12. שני האחרונים נוספו למלא
מקום המתפטרים.</p>

<p>ועד מועצת הקהלה נבחר. התקנות סודרו. נשארה נקודה אחת
חשובה שלא שמו לב עליה, והיא: חסותה של הקהלה. באחת האספות הכלליות שהיתה
באוקטובר 1855 הציע האדון ויניזיאני לקבל את חסותה של איזו ממשלה ארופית;
כי במצרים השורר משטר הקפיטולזציה, נתינותה של איזו ממשלה זרה — ביחוד
בימים ההם — היתה נחשבת ליתרון גדול וערובה לבטחון. אחרי וכוחים רבים
החליטה האספר לבקש מממשלת אוסטריה לקבל את הקהלה תחת חסותה, וזו האחרונה
נעתרה לבקשתה.</p>

<p>בה&#8220;ארשיו איזרעליט&#8221; מפריז משנת 1856 כתבו מאלכסנדריה:
&#8220;הקומוניטה &#8220;נוה שלום&#8221; ביה&#8221;ס לבנים, תחת הנהלת האדון לוריא, ועוד שני בתי
ספר לבנות. ולרגלי זה המסיון הבריטי היה אנוס לסגור שנים מבתי הספר
שלה&quot;.</p>

<p>בשנת התרט&#8220;ז 1856 חלה הרב הראשי רבי שלמה חזן במחלה אנושה,
ועפ&#8221;י עצת הרופאים נסע לארופה, אך בים השלישי לנסיעתו מת באניה בתוך תאו.
בקושי רב עלתה ביד אשתו וגיסו שלוו אותו, להורידו באי מלטה ולקבור אותו
בקברות ישראל שם.</p>

<p>בשנת התרי&#8220;ז 1857 נמנה הרב משה חזן לרב ראשי של הקהלה.
לדאבוננו אין לנו שום זכרונות מפעולותיו במשך חמשת שנות משרתו לטובת הקהלה
בעירנו. המנוח נולד באיזמיר בשנת התקס&#8221;ח. ובשנת תקע&#8220;ה עלה לירושלם וחונך על
ברכי סבו ה&#8221;ראשון לציון&quot; (חכם באשי) מחבר &#8220;חקרי לב&#8221;. בשנת התר&#8220;ח בעברו דרך
עיר רומא בשליחות כוללות מארץ ישראל, נתקבל שם לרב ומו&#8221;צ. בשנת התרי&#8220;ב 1852
ישב על כסא ההוראה בעיר קורפו, ובשנת התרי&#8221;ז 1857 נמנה לרב ראשי
באלכסנדריה. נתקבל בכבוד גדול ע&#8220;י גדולי ונכבדי העדה גם מצד הממשלה
המקומית, וביום 27 יוני הציגו אותו לפני הוד סעדת החדיב סעיד פשה. הוא היה
רב גדול ונאור, מדקדק וגם מקובל, מדבר צחות בשפות זרות, בקי בכל ענפי חכמת
היהדות, חבר הרבה ספרים יקרי ערך. בשנת התרכ&#8221;ב 1862 חלה ויסע לא&#8220;י, ובחדש
טבת התרס&#8221;ג מת בעיר בירות שנסע שם להחליף אויר והובל לקברות בעיר
צידון.</p>

<p>בשנת התרכ&#8220;ג 1863 נמנה הרב נתן עמרם לרב ראשי, עוד בימי
הרב ידידיה ישראל שרת בקהלה בתור מפקח על בתי החנוך ועל הענינים הדתיים.
היה בקי בחכמת ישראל, ומלבד חכמתו, בקיאותו וענותנותו הרבה, היה גם מומחה
בהרבה ענפי רפואה וביחוד במחלת ה&#8221;שבר&#8220;<a href="#fn:1" id="fnref:1" title="see footnote" class="footnote"><sup>1</sup></a>, שידע
לרפא על נקלה ולא קבל שום שכר בעד זה. המנוח ישב על כסא ההוראה עד שנת
התר&#8221;ל 1870 וימת זקן ושבע ימים.</p>

<p>שמו של הרב נתן עמרם נשאר קדוש בעיני ההמון עד היום הזה.</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>לה &#8220;ארשיו איזראליט&#8221; מ 16 דצמבר 1859 הודיעו מקהיר,
כי הדר' אורי, אחד מגדולי הרופאים במצרים, הלל באחת מהרצאותיו את הרב
הראשי. רבי נתן עמרם על ידיעתו העמוקה במחלת השבר étranglée
hernie ועל אופני רפויו בלי כל נתוח, רק ע&quot;י איזו
משיחה שמשח על קדקדו של החולה. גם במחלקת הבריאות הממשלתית ידעו להעריך
את פעולותיו. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/42079">https://benyehuda.org/read/42079</a></div></body></html>