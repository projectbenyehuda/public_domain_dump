<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שִׁיר רוֹעִים</title>
	<meta name="author" content="פניה ברגשטיין"/>
</head>
<body>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<h2 id="א">א</h2>

<blockquote>
<p>בַּמִּרְעֶה הַיָּרֹק, בָּאָחוּ,</p>

<p>פָּגַשׁ הָרוֹעֶה בָּרוֹעָה.</p>

<p>וַיְהִי לְלִבָּהּ כְּאָח הוּא,</p>

<p>וַתְּהִי לוֹ הִיא רַעְיָה.</p>

<br />
</blockquote>

<blockquote>
<p>וַיִּרְעוּ עֶדְרֵיהֶם בִּשְׁנַיִם,</p>

<p>בַּבְּקָעוֹת הַפּוֹרְחוֹת, בֶּהָרִים.</p>

<p>לָהֶם פַּלְגֵי הַמַּיִם,</p>

<p>לָהֶם שִׁירֵי הַשִּׁירִים.</p>

<br />
</blockquote>

<blockquote>
<p>לָהֶם מְדוּרוֹת־הַלַּיִל,</p>

<p>וּשְׁבִילִים אֶל פִּסְגָּה וָשִׂיא,</p>
</blockquote>

<blockquote>
<p>לָהּ <strong>הוּא</strong> וְכָל צְבָא־הַשָּׁמַיִם,</p>
</blockquote>

<blockquote>
<p>לוֹ עוֹלָם וּמְלוֹאוֹ וְגַם <strong>הִיא</strong>.</p>

<br />
</blockquote>

<blockquote>
<p>וְעֵין־צָהֳלָה נוֹגַהַת,</p>

<p>וּפֶה שׁוֹקֵק מְזַמֵּר:</p>

<p>&#8220;אַשְרֵי, כִּי חֶמְדַּת רַעְיָה אַתְּ!&#8221;</p>

<p>&#8220;בְּחִיר לִבִּי לִי וְאֵין אַחֵר!&#8221;</p>

<br />
</blockquote>

<h2 id="ב">ב</h2>

<blockquote>
<p>יוֹם הָיָה וְעָבַר שָׁם הֵלֶךְ,</p>

<p>אֶל עֵינֵי הָרוֹעָה הִסְתַּכֵּל.</p>

<p>וְהִפְלִיג אֶל רוּם הָר וָסֶלַע,</p>

<p>וְהִשְאִיר בְּעֵינֶיהָ צֵל.</p>

<br />
</blockquote>

<blockquote>
<p>הָרוֹעָה בֶּהָרִים מִסְתַּכֶּלֶת.</p>

<p>&#8220;מַה תִּרְאִי שָׁם?&#8221; – יִשְׁאַל הָרוֹעֶה.</p>

<p>&quot;דָּבָר לֹא אֶרְאֶה בַּתְּכֵלֶת,</p>

<p>רַק עָנָן מְהַלֵּךְ וְתוֹעֶה&quot;.</p>

<br />
</blockquote>

<blockquote>
<p>אָז קִנְאַת הָרוֹעֶה הִתְלַקָּחָה:</p>

<p>&quot;עִקְּבוֹתָיו שֶׁל הַהֵלֶךְ בִּקַּשְׁתְּ,</p>

<p>לַשָּׁוְא סִבַּבְתִּינִי בְּכַחַשׁ,</p>

<p>מַבָּטוֹ בִּתְכוֹל־שַׁחַק פָּגַשְׁתְּ!&quot;</p>

<br />
</blockquote>

<blockquote>
<p>וַיִּסְגֹר עָלֶיהָ הַדֶּלֶת,</p>

<p>וַיִנְעַל חַלּוֹן בַּעֲדָהּ:</p>

<p>&quot;לֹא תִּרְעִי עוֹד בִּשְׁמֵי־הַתְּכֵלֶת</p>

<p>עֵין־מִרְמָה וּמַבַּט־בְּגִידָה&quot;.</p>

<br />
</blockquote>

<h2 id="ג">ג</h2>

<blockquote>
<p>סְגוּרוֹת, נְעוּלוֹת הַדְּלָתַיִם,</p>

<p>מֻבְרָחִים תְּרִיסִים וְחַלּוֹן.</p>

<p>נָהַג הָרוֹעֶה עֲדָרַיִם</p>

<p>לִרְעוֹת בְּהַר וּמִדְרוֹן.</p>

<br />
</blockquote>

<blockquote>
<p>הִיא נוֹשֵׂאת מִן הַסְּגוֹר עֵינֶיהָ –</p>

<p>לֹא אָחוּ, לֹא הַר וּשְׁבִיל.</p>

<p>לֹא קוֹל גְּעִיַּת עֲדָרֶיהָ,</p>

<p>לֹא רֶנָן יוּבַל וְחָלִיל.</p>

<br />
</blockquote>

<blockquote>
<p>וּתְכֵלֶת זַכָּה מִתְעַלֶּמֶת</p>

<p>מֵעֵבֶר חַלּוֹן מְסֹרָג.</p>

<p>הָרוֹעָה אֶת עֵינֶיהָ עוֹצֶמֶת</p>

<p>וַחֲלוֹם עַל סְבִיבֶיהָ חָג.</p>

<br />
</blockquote>

<blockquote>
<p>עַל שְׂחוֹק־חֲלוֹמָהּ גּוֹהֶרֶת</p>

<p>עֵין רוֹעֶה זוֹרָה אִשִּׁים.</p>

<p>וְיָדוֹ כְּתֵפָהּ מְנַעֶרֶת:</p>

<p>&#8220;עוּרִי, בּוֹגְדָה בַּנָּשִׁים!&#8221;</p>

<br />
</blockquote>

<blockquote>
<p>עֵרָה הָרוֹעָה בַּלַּיִל,</p>

<p>שְׁבוּיָה הָרוֹעָה בַּיוֹם,</p>

<p>לֹא־לָהּ חֶמְדַּת־עֵינַיִם,</p>

<p>לֹא־לָהּ מַנְעֲמֵי־הַחֲלוֹם.</p>

<br />
</blockquote>

<h2 id="ד">ד</h2>

<blockquote>
<p>הָרוֹעָה עָשְׁשׁוּ עֵינֶיהָ,</p>

<p>הָרוֹעָה כָּפוּף גֵּוָהּ.</p>

<p>נִפְתְּחוּ הַדְּלָתוֹת לְפָנֶיהָ –</p>

<p>לֹא תַּרְחִיק עוֹד צִפּוֹר מִכְּלוּבָהּ.</p>

<br />
</blockquote>

<blockquote>
<p>נָם רוֹעֶה שְׁנָתוֹ לָבֶטַח,</p>

<p>הָרוֹעָה עֵרָה בַּדְּמִי.</p>

<p>הִתְרַפְּקוּ צְעָדִים עֲלֵי פֶּתַח</p>

<p>בְּרָכָה לָחַשׁ אֵי־מִי.</p>

<br />
</blockquote>

<blockquote>
<p>וְגָהַר צִלּוֹ שֶׁל הַהֵלֶךְ</p>

<p>עַל רֹאשָׁה, עַל מִצְחָהּ הַמַּחֲוִיר.</p>

<p>וְנָשַׁק לְעֵינֶיהָ תְּכֵלֶת:</p>

<p>&#8220;שׁוב יָשׁוּב לָךְ אוֹרָן הַבָּהִיר!&#8221;</p>

<br />
</blockquote>

<blockquote>
<p>וְעִם בֹּקֶר זָרְחוּ עַפְעַפֶּיהָ,</p>

<p>וּבְאוֹר־הַחַמָּה נִצְּבָה.</p>

<p>וַתִּפְתַּח אֶת צְחוֹר־זְרוֹעוֹתֶיהָ</p>

<p>מוּל כָּל אֲשֶׁר אָהֲבָה.</p>

<br />
</blockquote>

<blockquote>
<p>הִנֵּה הַמִּרְעֶה וְהָאָחוּ,</p>

<p>הִנֵּה הַשְּׁבִיל בָּהָר,</p>

<p>וַעֲשַׁן מְדוּרוֹת לֹא־דָעָכוּ</p>

<p>וְאֹפֶק כָּחֹל וּמְטֹהָר.</p>

<br />
</blockquote>

<blockquote>
<p>וּלְרַגְלֵי הָרוֹעָה כּוֹרֵעַ</p>

<p>הָרוֹעֶה תּוֹהֶה וּמַחֲרִישׁ – – –</p>

<br />
</blockquote>

<blockquote>
<p>אַגָּדַת רַעְיָה וָרֵעַ,</p>

<p>אַגָּדַת אִשָּׁה וָאִישׁ.</p>
</blockquote>

<div class="footnotes">
<hr />
<ol>

<li id="fn:1">
<p>שִׁיר רוֹעִים: לשיר חוברה מנגינה ע&quot;י י.  סטוצ'בסקי. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/42823">https://benyehuda.org/read/42823</a></div></body></html>