<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שֵׁדִים עַל הַגָּג</title>
	<meta name="author" content="פניה ברגשטיין"/>
</head>
<body>

<blockquote>
<p>מַעֲשֶׂה שֶׁהָיָה,</p>

<p>וְאֵינֶנּוּ בְּדָיָה,</p>

<p>אֲסַפֵּר לָכֶם כָּאן, יְלָדַי.</p>

<p>אִישׁ אֶחָד זֹאת סִפֵּר,</p>

<p>מֵעוֹלָם לֹא שִׁקֵּר,</p>

<p>וְהַפַּעַם הַזֹּאת – בְּוַדָּאי!</p>

<br />
</blockquote>

<blockquote>
<p>מַעֲשֶׂה שֶׁהָיָה</p>

<p>בְּעֵת הַבְּנִיָּה</p>

<p>שֶׁל בַּיִת אֶחָד לְעָשִׁיר.</p>

<p>בָּנוּ בַּנָּאִים</p>

<p>בְּזֶמֶר נָעִים</p>

<p>וְהֵקִימוּ קִיר אֱלֵי קִיר.</p>

<br />
</blockquote>

<blockquote>
<p>כְּשֶׁהִגִּיעַ לַגָּג,</p>

<p>רָצוּ כַּמִּנְהָג</p>

<p>כּוֹס יַיִן לִשְׁתּוֹת וְלָשִׁיר.</p>

<p>לָגִיל וְלִצְחוֹק</p>

<p>כַּדִּין וְכַחֹק</p>

<p>וְהַכֹּל עַל חֶשְׁבּוֹן הַגְּבִיר.</p>

<br />
</blockquote>

<blockquote>
<p>אַךְ דַבֵּר אֶל הַגְּבִיר</p>

<p>כְּדַבֵּר אַל הַקִּיר,</p>

<p>לֹא הָיָה עוֹד כָּמוֹהוּ קַמְצָן.</p>

<p>&quot;אֵיזֶה יוֹם־טוֹב חָדָשׁ?</p>

<p>לִכְבוֹד גַּג – פֶּתַע יַ&#8220;שׁ?!&#8221;</p>

<p>וּמַחֲצִית שֶׁל הַמִּיל לֹא נָתַן.</p>

<br />
</blockquote>

<blockquote>
<p>קָם אֶחָד שָׁם בַּנַּאי</p>

<p>וְאָמַר: &quot;לֹא כְּדַאי,</p>

<p>אַל־נָא תְּקַיֵּם הַמִּנְהָג.</p>

<p>אַךְ זְכֹר־נָא, אָדוֹן,</p>

<p>כְּשֶׁתִּשְׁכַּב פֹּה לִישׁוֹן –</p>

<p>יְרַקְּדוּ שֵׁדִים עַל הַגָּג!&quot;</p>

<br />
</blockquote>

<blockquote>
<p>הַגְּבִיר רַק צָחַק</p>

<p>וְקִלֵּל וְיָרַק:</p>

<p>&quot;שְׁטֻיּוֹת, אַגָּדוֹת־יְלָדִים.</p>

<p>דַּע, בָּחוּר מִתְחַצֵּף,</p>

<p>כִּי צִפְצוּף אֲצַפְצֵף</p>

<p>עָלֶיךָ וְעַל הַשֵּׁדִים!&quot;</p>

<br />
</blockquote>

<blockquote>
<p>אַךְ בַּגַּג הַיָּצוּק,</p>

<p>אֵי תָקְעוּ שָׁם בַּקְבּוּק</p>

<p>וְהִשְׁאִירוּ פָּתוּחַ אֶת פִּיו.</p>

<p>וְחֶבְרַיָה קוֹרְצִים,</p>

<p>צוֹחֲקִים הַלֵּצִים,</p>

<p>וְשִׂמְחָה וְשָׂשׂוֹן מִסָּבִיב.</p>

<br />
</blockquote>

<blockquote>
<p>נִגְמַר הַבִּנְיָן</p>

<p>בְּדִיּוּק וּבַזְּמָן,</p>

<p>וְהַבַּיִת נָאֶה וְהָדוּר.</p>

<p>הַכֹּל בּוֹ סֻדַּר</p>

<p>יָפֶה, נֶהְדָּר,</p>

<p>וּבָא הַגְּבִיר בּוֹ לָדוּר.</p>

<br />
</blockquote>

<blockquote>
<p>בְּשִׂמְחָה מִסְתַּדֵּר,</p>

<p>בְּכָל חֶדֶר עוֹבֵר –</p>

<p>&#8220;אֵיזֶה בַּיִת! לֹא בַּיִת – אַרְמוֹן!&#8221;</p>

<p>וְאָכַל וְשָׁתָה,</p>

<p>וְשָׁכַב בַּמִּטָּה</p>

<p>בְּבֵיתוֹ הֶחָדָשׁ זֶה לִישׁוֹן.</p>

<br />
</blockquote>

<blockquote>
<p>הוּא עֵינָיו אַךְ עָצַם,</p>

<p>הוּא עוֹד טֶרֶם נִרְדַּם,</p>

<p>וּפִתְאֹם הָפְרָעָה הַדְּמָמָה&#8230;</p>

<p>קוֹל מוּזָר מְיַלֵּל</p>

<p>עַל גַּגּוֹ בִּדְמִי לֵיל,</p>

<p>בִּשְׁרִיקָה וּצְוָחָה אֲיֻמָּה.</p>

<br />
</blockquote>

<blockquote>
<p>זֶה הִגִּיעָה הָרוּחַ</p>

<p>לַבַּקְבּוּק הַפָּתוּחַ,</p>

<p>רוּחַ זַעַם נוֹשְׁבָה מִקָּדִים.</p>

<p>וְהִיא מִשְׁתּוֹלֶלֶת,</p>

<p>הוֹמָה וּמְיַלֶּלֶת</p>

<p>כְּמוֹ אֶלֶף רוּחוֹת וְשֵׁדִים.</p>

<br />
</blockquote>

<blockquote>
<p>הַגְּבִיר אַךְ שָׁמַע –</p>

<p>וּפָרְחָה הַנְּשָׁמָה.</p>

<p>בְּדִבְרֵי הַבַּנַּאי הוּא נִזְכַּר.</p>

<p>וַי, אֵין־זֹאת כִּי צָדַק,</p>

<p>יֵשׁ שֵׁדִים עַל הַגָּג,</p>

<p>מִי יִתֵּן וְהַלַּיְלָה עָבַר!</p>

<br />
</blockquote>

<blockquote>
<p>מְקַלֶּלֶת אִשְׁתּוֹ,</p>

<p>מִתְעַלֶּפֶת בִּתּוֹ,</p>

<p>וּמִפַּחַד בּוֹכִים כָּל בָּנָיו.</p>

<p>וּבַחוּץ הַשֵּׁדִים</p>

<p>בִּילָלָה מְרַקְּדִים,</p>

<p>וְהַגְּבִיר אַךְ אוֹטֵם אֶת אָזְנָיו.</p>

<br />
</blockquote>

<blockquote>
<p>רַק הַשַּׁחַר הֵאִיר –</p>

<p>מִמַּהֵר הַגְּבִיר</p>

<p>מוֹדָעָה עַל כָּל קִיר לְפַרְסֵם:</p>

<p>&quot;חֶבֶר הַבַּנָּאִים,</p>

<p>שֶׁהַבַּיִת הֵקִים,</p>

<p>אַזְמִינָה לְמַעַן הַשֵּׁם.</p>

<br />
</blockquote>

<blockquote>
<p>בֹּאוּ, בֹּאוּ בֵּיתִי,</p>

<p>לֶאֱכֹל מִפִּתִּי</p>

<p>וְכוֹס יַיִן לִלְגֹּם בְּשִׂמְחָה.</p>

<p>בּוֹא יָבוֹאוּ כֻּלָּם</p>

<p>אֶל בֵּיתִי בְּרֹב עָם</p>

<p>לִשְׂמֹחַ עַל גְּמָר הַמְּלָאכָה&quot;.</p>

<br />
</blockquote>

<blockquote>
<p>בָּאוּ הַבַּנָּאִים</p>

<p>זְמִירוֹת לְהַנְעִים</p>

<p>וְלִשְׁתּוֹת לִכְבוֹדוֹ שֶׁל הֶחָג.</p>

<p>כּוֹס הֵרִים הַבַּנַּאי:</p>

<p>&quot;אֲדוֹנִי, הַלְוַאי</p>

<p>וְעָזְבוּ הַשֵּׁדִים אֶת הַגָּג!&quot;</p>

<br />
</blockquote>

<blockquote>
<p>וְהוּא חֶרֶשׁ יָצָא</p>

<p>וְעָלָה בִּקְפִיצָה</p>

<p>עַל הַגָּג, וַיִּמְצָא הַבַּקְבּוּק.</p>

<p>מִן הַכִּיס הוֹצִיא פְּקָק</p>

<p>וְסָתַם וְצָחַק,</p>

<p>וַהֲרֵי לַשֵּׁדִים סוֹף־פָּסוּק.</p>

<br />
</blockquote>

<blockquote>
<p>וְחֶבְרַיָה קוֹרְצִים,</p>

<p>צוֹחֲקִים הַלֵּצִים,</p>

<p>וּשְׂמֵחִים עַל זוֹ הַמְּלָאכָה.</p>

<p>וְהַגְּבִיר נֶהֱנֶה,</p>

<p>וּבְבֵיתוֹ הַנָּאֶה</p>

<p>יָשֵׁן אֶת שְׁנָתוֹ בִּמְנוּחָה.</p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/24313">https://benyehuda.org/read/24313</a></div></body></html>