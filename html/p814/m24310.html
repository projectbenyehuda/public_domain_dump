<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִבְרֶשֶׁת הַפֶּלֶא</title>
	<meta name="author" content="פניה ברגשטיין"/>
</head>
<body>

<blockquote>
<p>מַעֲשֶׂה בְּיָתוֹם עָנִי, חֲסַר־כֹּל,</p>

<p>וּבְנֵס שֶׁאֵרַע לוֹ, בְּפֶלֶא גָּדוֹל</p>

<br />
</blockquote>

<blockquote>
<p>הָיָה זֶה הַיֶּלֶד בּוֹדֵד וְעָצוּב,</p>

<p>רָעֵב וְיָחֵף, אֻמְלָל וְעָזוּב.</p>

<p>דָּבָר לֹא הָיָה לַיָּתוֹם בַּתֵּבֵל –</p>

<p>לֹא רֵעַ וִידִיד, לֹא קָרוֹב, לֹא גוֹאֵל.</p>

<p>הָיְתָה לוֹ לַיֶּלֶד הַזֶּה אַךְ מִבְרֶשֶׁת,</p>

<p>פְּשׁוּטָה וְזוֹלָה וּמְאֹד מְשֻׁמֶּשֶׁת,</p>

<p>אַךְ זוֹ הַמִּבְרֶשֶׁת, שְׁחוּקָה, יְשָׁנָה,</p>

<p>קִבֵּל מֵאִמּוֹ הַטּוֹבָה מַתָּנָה.</p>

<p>זֶה הָיָה בְּשָׁעָה שֶׁנָּטְתָה הִיא לָמוּת,</p>

<p>וְדָאַב לְבָבָהּ עַל הַבֵּן הַפָּעוּט.</p>

<p>לֹא הָיָה לָהּ דָּבָר לְהוֹרִישׁ לַיָּתוֹם</p>

<p>מִלְּבַד הַמִּבְרֶשֶׁת שֶׁאֵין בָּהּ מְתוֹם.</p>

<p>הִנִּיחָה אוֹתָהּ בְּיָדוֹ שֶׁל הַיֶּלֶד</p>

<p>וְאָמְרָה: &quot;זוֹ מִבְרֶשֶׁת שֶׁל פֶּלֶא.</p>

<p>רְאֵה, בְּנִי, שָׁמְרָהּ מִכָּל מִשְׁמָר,</p>

<p>כִּי בְּרָכָה בַּמִּבְרֶשֶׁת, סְגֻלָּה וִיקָר&quot;.</p>

<p>מַה טִּיב הַסְּגֻלָּה וּמַהוּ הַפֶּלֶא</p>

<p>לֹא הִסְפִּיקָה הָאֵם לְהַשְׁמִיעַ לַיֶּלֶד.</p>

<p>עָצְמָה אֶת עֵינֶיהָ, שָׁקְעָה כְּבִשְׁנַת,</p>

<p>וְנָטְשָׁה אֶת יַלְדָּהּ הַקָּטָן לְבָדָד.</p>

<br />
</blockquote>

<blockquote>
<p>שָׁמַר הַקָּטָן דְּבַר הָאֵם בִּלְבָבוֹ,</p>

<p>וְנָשָׂא אֶת עֵינָיו אֶל הַפֶּלֶא יָבוֹא.</p>

<p>וְעַד יְבֹאֶנּוּ הַפֶּלֶא, הַנֵּס,</p>

<p>בִּקֵּשׁ לוֹ הַנַּעַר נַפְשׁוֹ לְפַרְנֵס.</p>

<p>בָּא אֶל אַחַד הָרְחוֹבוֹת וְיָשַׁב</p>

<p>נַעֲלַיִם נַקּוֹת לָעוֹבֵר וְלַשָּׁב.</p>

<p>אַךְ מִי זֶה יִשְׁעֶה אֶל תְּחִנַּת הַיָּתוֹם.</p>

<p>וְאֶל מִבְרַשְׁתּוֹ נִשְׁחֲקָה כְּבָר עַד תֹּם?</p>

<p>לִצְחוֹק אַךְ הָיָה בְּעֵינֵי הַבְּרִיּוֹת</p>

<p>עֵת הִצִּיעַ לָהֶם מִנְעָלִים לְנַקּוֹת.</p>

<p>כָּךְ עָבַר וּפָסַע מֵרְחוֹב אֱלֵי רְחוֹב,</p>

<p>עַד הִגִּיעַ מֵחוּצָה לָעִיר לְבַסּוֹף.</p>

<p>שָׁם לָנוּחַ שָׁכַב בְּצִדּוֹ שֶׁל מִשְׁעוֹל,</p>

<p>וּמַר הִתְיַפֵּחַ בְּבֶכִי גָדוֹל.</p>

<p>וְכָךְ, תּוֹךְ דְּמָעוֹת, הָעֵינַיִם עָצַם,</p>

<p>עָצַם הָעֵינַיִם, נִרְדַּם וְחָלַם.</p>

<p>בַּחֲלוֹם הוּא רוֹאֶה אֶת אִמּוֹ לְפָנָיו,</p>

<p>וּפָנֶיהָ יַבְהִיקוּ כְּאוֹר הַכּוֹכָב.</p>

<p>הִנֵּה בְּיָדָהּ הַמִּבְרֶשֶׁת תֹּאחַז,</p>

<p>וְתִגְחַן עַל אָזְנוֹ לְהַשְׁמִיעַ לוֹ רָז&#8230;</p>

<p>עוֹד אִמּוֹ לוֹ לוֹחֶשֶׁת</p>

<p>אֶת סוֹד הַמִּבְרֶשֶׁת –</p>

<p>וַיִּיקַץ הַיָּתוֹם,</p>

<p>וְהִנֵּה זֶה חֲלוֹם.</p>

<br />
</blockquote>

<blockquote>
<p>תָּמֵהַּ הַיֶּלֶד נָבוֹךְ וְעָצוּב&#8230;</p>

<p>אַךְ מִי זֶה קָרֵב שָׁם, זָקֵן וְכָפוּף?</p>

<p>זֶה סַבָּא זָקֵן וְעָנִי וְכוֹשֵׁל,</p>

<p>רַגְלָיו יְחֵפוֹת הוּא נִשְׁעָן עַל מַקֵּל,</p>

<p>וּפִיו מְמַלֵּל:</p>

<p>&quot;בְּנִי, חוּשָׁהּ, עָזְרֵנִי, נַקֵּה אֶת רַגְלַי.</p>

<p>הָאָבָק בָּן דָּבַק וְאוֹכֵל בִּפְצָעַי&quot;&#8230;</p>

<p>וְעָנָה לוֹ הַקָּט:</p>

<p>&quot;בַּמֶּה אֲנַקֶּה וְאֵין כֹּל בְּיָדִי?</p>

<p>וְשֶׁמָּא אָרוּצָה, אֶטְבֹּל אֶת בִּגְדִי</p>

<p>שָׁם, בַּפֶּלֶג הַזָּךְ,</p>

<p>וּבוֹ אֶת רַגְלֶיךָ, סָבִי, אֲקַנַּח?&quot;</p>

<p>עָנָהוּ הַסָּב:</p>

<p>&quot;בְּזוֹ הַמִּבְרֶשֶׁת אֲשֶׁר בְּיָדְךָ</p>

<p>גַּע בְּרַגְלֵי, נַעֲרִי, אַל תִּירָא&quot;.</p>

<p>בְּיָדוֹ הַחוֹשֶׁשֶׁת</p>

<p>אָחַז בַּמִּבְרֶשֶׁת</p>

<p>וְנָגַע בְּרַגְלֵי זֶה הַסָּב –</p>

<p>וּמִיָּד נֶעֶלְמוּ הַפְּצָעִים מֵרַגְלָיו.</p>

<p>שׁוּב נָגְעָה הַמִּבְרֶשֶׁת בִּשְׁתֵּי הָרַגְלַיִם –</p>

<p>וּכְרֶגַע עָלָה עֲלֵיהֶן זוּג גַּרְבַּיִם.</p>

<p>נָגְעָה הַמִּבְרֶשֶׁת שְׁלִישִׁית בִּשְׁתֵּיהֶן –</p>

<p>עָטוּ נַעֲלַיִם רַגְלֵי הַזָּקֵן.</p>

<p>&#8220;הֲזֶהוּ הַפֶּלֶא?&#8221; –</p>

<p>הֵרִיעַ הַיֶּלֶד</p>

<p>אֶל עֵבֶר הַסָּב.</p>

<p>אַךְ זֶה כְּבָר אֵינֶנּוּ, הִרְחִיק וְחָלָף&#8230;</p>

<br />
</blockquote>

<blockquote>
<p>כָּל שֶׁהִגִּיעַ וּבָא אוֹתוֹ יוֹם</p>

<p>אֶל פְּנֵי הַמִּשְׁעוֹל בּוֹ יָשַׁב הַיָּתוֹם,</p>

<p>כָּל יָחֵף וְכוֹשֵׁל וּפְצוּעַ רַגְלָיו –</p>

<p>יָצָא מִן הַיֶּלֶד נְעוּל נְעָלָיו.</p>

<p>וַתִּפְשֹׁט הַשְּׁמוּעָה עַל מִבְרֶשֶׁת־הַפֶּלֶא</p>

<p>מֵאִישׁ אֶל אִשָּׁה וּמִנַּעַר עַד יֶלֶד:</p>

<p>כָּל רֶגֶל מַנְעֶלֶת, כָּל פֶּצַע חוֹבֶשֶׁת</p>

<p>יָדוֹ שֶׁל הַיֶּלֶד בְּפֶלֶא־מִבְרֶשֶׁת.</p>

<br />
</blockquote>

<blockquote>
<p>מַעֲשֶׂה שֶׁהָיָה בְּיָתוֹם חֲסַר־כֹּל,</p>

<p>וּבְנֵס נַעֲשָׂה לוֹ, בְּפֶלֶא גָדוֹל.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/24310">https://benyehuda.org/read/24310</a></div></body></html>