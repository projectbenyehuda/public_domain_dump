<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַבֻּבָּה שֶׁל תָּמָר</title>
	<meta name="author" content="פניה ברגשטיין"/>
</head>
<body>

<blockquote>
<br />
</blockquote>

<blockquote>
<p>כָּל הַיּוֹם הָיְתָה הַבֻּבָּה שֶׁל תָּמָר טוֹבָה.</p>

<p>אָכְלָה, שָׁתְתָה, טִיְּלָה בָּעֲגָלָה הַקְּטַנָּה וְעָשְׂתָה הַכֹּל־הַכֹּל כְּפִי שֶׁתָּמָר הִגִּידָה לָהּ.</p>

<p>וְתָמָר שָׂמְחָה בָּהּ, וְלִטְּפָה אֶת תַּלְתַּלֶּיהָ, וְחִבְּקָה אוֹתָהּ וְאָמְרָה לָהּ:</p>

<p>– בֻּבָּתִי שֶׁלִּי, חֲבִיבָתִי שֶׁלִּי. יַלְדָּה טוֹבָה
אַתְּ, יַלְדָּה נֶחְמָדָה אַתְּ, אַתְּ הַבֻּבָּה הֲכִי טוֹבָה
בָּעוֹלָם.</p>

<p>וּפִתְאֹם, בָּעֶרֶב, הִתְחִילָה הַבֻּבָּה לְהַרְגִּיז אֶת תָּמָר.</p>

<p>הִנֵּה סָרְקָה תָּמָר אֶת שַׂעֲרוֹתֶיהָ, הִפְשִׁיטָה אֶת
בְּגָדֶיהָ, הִלְבִּישָׁה לָהּ אֶת הַכְּתֹנֶת הַלְבָנָה וְהַיָפָה
וְהִשְׁכִּיבָה אוֹתָהּ בְּמִטָּתָהּ.</p>

<p>מִטָּה יָפָה לַבֻּבָּה. מִטָּה מַמָּשׁ, עִם מִזְרָן, וְעִם כַּר, וְעִם שְׂמִיכָה.</p>

<p>– אֲבָל עַכְשָׁו חַם, בֻּבָּתִי, – אָמְרָה לָהּ תָּמָר.
– עַכְשָׁו חַם מְאֹד, חֲבִיבָתִי. תִּשְׁנִי עַל הַמִּרְפֶּסֶת,
וַאֲכַסֶּה אוֹתָךְ רַק בְּסָדִין. פֹּה טוֹב, פֹּה קָרִיר.</p>

<p>הוֹצִיאָה תָּמָר אֶת הַמִּטָּה לַמִּרְפֶּסֶת,
הִשְׁכִּיבָה אֶת בֻּבָּתָהּ, כִּסְּתָה בְּסָדִין אֶת רַגְלֶיהָ
הַקְּטַנּוֹת וְשָׁרָה לָהּ שִׁיר־עֶרֶשׂ.</p>
</blockquote>

<blockquote>
<p>וְעַל־יַד הַמִּרְפֶּסֶת עֵץ גָּדוֹל, גָּבֹהַּ־גָּבֹהַּ. עֵץ־אֱגוֹז עֲנָקִי.
אָמְרָה תָּמָר:</p>

<p>– לַיְלָה טוֹב, בֻּבָּתִי. נִרְדַּם גַּם הָעֵץ, יְשֵׁנִים כֻּלָּם. לַיְלָה טוֹב. חֲלוֹמוֹת מְתוּקִים.</p>

<p>קָמָה וְהָלְכָה.</p>

<p>וּפִתְאֹם: דְּפֹק!</p>

<p>מַה קָּרָה?</p>

<p>הַבֻּבָּה נָפְלָה מֵהַמִּטָּה אָרְצָה.</p>

<p>נִבְהֲלָה תָּמָר. – מַה כּוֹאֵב לָךְ בֻּבָּתִי? מַדוּעַ נָפַלְתְּ?</p>

<p>וְאֵין לַבֻּבָּה פֶּצַע וְאֵין לָהּ מַכָּה. הַכֹּל בְּסֵדֶר.</p>

<p>הִשְׁכִּיבָה אוֹתָהּ תָּמָר שׁוּב בַּמִּטָּה, כִּסְּתָה אוֹתָהּ יָפֶה־יָפֶה וְאָמְרָה:</p>

<p>– עַכְשָׁו לִישֹׁן, לִישֹׁן בֶּאֳמֶת!</p>

<p>דַּי.</p>

<p>וְנָשְׁקָה לַבֻּבָּה עַל מִצְחָהּ וְהָלְכָה.</p>

<p>וְשׁוּב: דְּפֹק!</p>

<p>מַה קָּרָה?</p>

<p>שׁוּב נָפְלָה הַבֻּבָּה מִן הַמִּטָּה.</p>

<p>– מָה אִתֵּךְ, בֻּבָּתִי? מָה אַתְּ נוֹפֶלֶת כָּל רֶגַע?
וְאוּלַי אַתְּ סְתָם קוֹפֶצֶת? כִּי פֶּצַע אֵין לָךְ, וְאֵין מַכָּה,
הַכֹּל בְּסֵדֶר. סְתָם אַתְּ שׁוֹבֵבָה! שִׁכְבִי, בֻּבָּתִי,
לִישֹׁן!</p>

<p>אַתְּ לֹא טוֹבָה. אֲנִי כּוֹעֶסֶת עָלַיִךְ. אַתְּ
בֻּבָּה רָעָה, וְאֵינֶנִּי אוֹהֶבֶת אוֹתָךְ. דַּי! וּתְקַבְּלִי עֹנֶשׁ,
וְכָל הַלַּיְלָה תִּישְׁנִי עַל הָרִצְפָּה.</p>

<p>וְלֹא אָמְרָה לָהּ &#8220;שָׁלוֹם&#8221;, וְלֹא אָמְרָה לָהּ &#8220;לַיְלָה טוֹב&#8221;.</p>

<p>שָׁכְבָה הַבֻּבָּה עַל הָרִצְפָּה וּבָכְתָה.</p>

<p>בָּאָה אִמָּא שֶׁל תָּמָר וְאָמְרָה:</p>

<p>– תָּמָר, הַבֻּבָּה שֶׁלָּךְ בּוֹכָה.</p>

<p>– שֶׁתִּבְכֶּה. הִיא לֹא טוֹבָה. – וְסִפְּרָה לְאִמָּא הַכֹּל.</p>

<p>שָׁאֲלָה אִמָּא:</p>

<p>– אוּלַי הִיא רְעֵבָה?</p>

<p>– לֹא, הִיא אָכְלָה מַסְפִּיק, כְּמוֹ תָּמִיד. וְגַם הוֹסָפָה נָתַתִּי לָהּ.</p>

<p>– אוּלַי הִיא צְמֵאָה?</p>

<p>– לֹא. הִיא שָׁתְתָה מַסְפִּיק, וְגַם מִיץ הִשְׁקֵיתִי אוֹתָהּ.</p>

<p>– וְאוּלַי הַמִּטָּה שֶׁלָּה לֹא בְּסֵדֶר?</p>

<p>שָׁתְקָה תָּמָר וְשָׁתְקָה וְאַחַר־כָּךְ אָמְרָה:</p>

<p>– אוּלַי. אֵינֶנִּי יוֹדַעַת.</p>

<p>– לְכִי, בִּתִּי, וְהִסְתַּכְּלִי, אָמְרָה אִמָּא. – אוּלַי מַשֶּׁהוּ מַפְרִיעַ לָהּ.</p>

<p>הָלְכָה תָּמָר, הִסְתַּכְּלָה וּמָצְאָה אֱגוֹז בְּתוֹךְ
הַמִּטָּה. מִן הָעֵץ נָפַל הָאֱגוֹז, לָחַץ לַבֻּבָּה וְהִפְרִיעַ לָהּ
לִישֹׁן.</p>

<p>פִּצְּחָה תָּמָר אֶת הָאֱגוֹז, מַחֲצִיתוֹ נָתְנָה לַבֻּבָּה, וּמַחֲצִיתוֹ אָכְלָה בְּעַצְמָה.</p>

<p>שָׁבָה תָּמָר וְהִשְׁכִּיבָה אֶת הַבֻּבָּה בְּמִטָּתָהּ, נָשְׁקָה עַל מִצְחָהּ, עַל לְחָיֶיהָ וְאָמְרָה:</p>

<p>– סְלִיחָה, בֻּבָּתִי, הַטוֹבָה, הַנֶחְמָדָה! אַתְּ הַבֻּבָּה הַחֲמוּדָה בְּכָל הָעוֹלָם כֻּלּוֹ. לַיְלָה טוֹב!</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/24302">https://benyehuda.org/read/24302</a></div></body></html>