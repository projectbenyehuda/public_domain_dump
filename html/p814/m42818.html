<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שְׁנֵינוּ</title>
	<meta name="author" content="פניה ברגשטיין"/>
</head>
<body>

<h2 id="א.הַשִּׁירשֶׁלָּנוּ">א. הַשִּׁיר שֶׁלָּנוּ</h2>

<blockquote>
<p>הַסִּפּוּר שֶׁלָּנוּ לֹא סֻפַּר.</p>

<p>הַשִּׁיר שֶׁלָּנוּ לֹא הוּשַׁר.</p>

<p>הָאֶתְמוֹל מֵעוֹלָם לֹא הָיָה</p>

<p>הַיּוֹם,</p>

<p>וְאַף לֹא יִהְיֶה</p>

<p>מָחָר.</p>

<br />
</blockquote>

<blockquote>
<p>צְעָדֵינוּ הִפְלִיגוּ</p>

<p>לִקְרַאת,</p>

<p>וְלֹא נִתְּנָה הַמַּתָּת.</p>

<p>בְּמַעֲלֵה־הָהָר,</p>

<p>בָּרוּחַ הַקַּר –</p>

<p>הַחֶבֶל נִשְמַט</p>

<p>מִן הַיָּד.</p>

<br />
</blockquote>

<blockquote>
<p>וְלֹא צָנַחְנוּ.</p>

<p>רֻמְּתָה הַתְּהוֹם הַקְּרוּעָה</p>

<p>וְצִפְּתָה לִבְשָׂרֵנוּ</p>

<p>פָּצוּעַ וָזָב</p>

<p>לַשָּׁוְא.</p>

<br />
</blockquote>

<blockquote>
<p>בַּסְּלָעִים הַזְּקוּפִים</p>

<p>וּתְלוּלִים,</p>

<p>סְעִיפֵי סְעִיפִים –</p>

<p>שְׁבִילִים.</p>

<p>וַנֵּלֶךְ</p>

<p>אִישׁ אִישׁ לְדַרְכּו הָעַרְעָר</p>

<p>בָּהָר.</p>

<br />
</blockquote>

<blockquote>
<p>מֵעַל לְיוּבַל</p>

<p>שֶׁפָּנָיו זַכִּים וּצְלוּלִים</p>

<p>יִפָּגְשׁוּ הַשְּׁבִילִים –</p>

<p>הַשְּׁבִילִים הַפְּרוּעִים</p>

<p>שֶׁל הָהָר.</p>

<p>מָחָר.</p>

<br />
</blockquote>

<blockquote>
<br />
</blockquote>

<h2 id="ב.בַּת־קוֹל">ב. בַּת־קוֹל</h2>

<blockquote>
<p>מִנֶּכֶר הַשְּׁבִילִים</p>

<p>בַּת־קוֹל רָפָה מַגַּעַת.</p>

<p>בְּלֵב הָעַרְפִלִּים</p>

<p>תְּפִלַּת־דְּרָכִים בּוֹקַעַת.</p>

<br />
</blockquote>

<blockquote>
<p>בָּרוּחַ הָרָעָה</p>

<p>הֵלֵב הַרְבֵּה שּׁוֹכֵחַ,</p>

<p>בִּזַעַף הַמּוֹרָא</p>

<p>הַכֹּל סוֹלֵחַ.</p>

<br />
</blockquote>

<blockquote>
<p>עַל כֵּן,</p>

<p>עֵת קַר לְךָ –</p>

<p>אַרְעִידָה כָּכָה.</p>

<p>מַר לְךָ –</p>

<p>נַפְשִׁי בִּי מִשְׁתּוֹחַחַת.</p>

<p>הוּחַם לְךָ מְעַט –</p>

<p>יָדִי הָרְחוֹקָה הִיא</p>

<p>שֶׁסָּכָכָה.</p>

<br />
</blockquote>

<h2 id="ג.קוֹל־דְּמָמָה">ג. קוֹל־דְּמָמָה</h2>

<blockquote>
<p>לֹא גוֹנֵי־מִלִּים בְּשֶׁפַע</p>

<p>וַעֲתֶרֶת זֵר.</p>

<p>רַק שִׁבֹּלֶת לֶחֶם</p>

<p>פְּעוּטָה,</p>

<p>פְּשׁוּטָה,</p>

<p>מִלָּה אַחַת וְלֹא יוֹתֵר:</p>

<p>אַתָּה.</p>

<br />
</blockquote>

<blockquote>
<p>לֹא גַּלִּים הוֹמִים בְּקֶצֶב</p>

<p>וְעוֹנִים.</p>

<p>לֹא כִּנּוֹר וָקֶשֶת</p>

<p>שִׁיר נוֹגְנִים.</p>

<p>רַק מִלָּה אַחַת</p>

<p>לְךָ מֻגֶּשֶׁת:</p>

<p>אַנִי.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/42818">https://benyehuda.org/read/42818</a></div></body></html>