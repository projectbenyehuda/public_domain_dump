<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[יָחִיל בְּקִרְבִּי לֵב וְאֵימוֹת־מָוֶת]</title>
	<meta name="author" content="יצחק לוצטו"/>
</head>
<body>

<blockquote>
<p>– – ͝ – – – ͝ – – – –</p>
</blockquote>

<blockquote>
<p>יָחִיל בְּקִרְבִּי לֵב וְאֵימוֹת־מָוֶת</p>

<p>אוֹי נָֽפְלוּ עָלַי אֲנִי הַגָּבֶר</p>

<p>אַךְ טוֹב הֱיוֹת כַּמֵּת בְּעִמְקֵי־קָבֶר</p>

<p>מִלַּחֲזוֹת עָמָל וְשֹׁד צַלְמָוֶת</p>

<p>כִּי כוֹֽכְבֵי מָרוֹם הֲלֹא נִלְחָמוּ,</p>

<p>מִנִּי מְסִלּוֹתָם וּפִיד זָמָמוּ.</p>

<br />
</blockquote>

<blockquote>
<p>אֹמַר &quot;שְׁעוּ אַחַי וְאַל־תָּאִיצוּ</p>

<p>עַתָּה בְנִחוּמִים וְדִבְרֵי־הֶבֶל&quot;</p>

<p>אֶשְׁאַג וְאֶתְאוֹנֵן לְהַרְבּוֹת אֵבֶל</p>

<p>עַד שׁוֹֽכְבֵי עָפָר לְקוֹל יָקִיצוּ</p>

<p>אוֹ עַד־אֲשֶׁר אֶגְוַע כְּמוֹהֶם אָנִי:</p>

<p>כִּי מַה־לְּחֶלֶד זוֹ אֲשֶׁר רִמָּנִי.</p>

<br />
</blockquote>

<blockquote>
<p>שַׂשְׂתִּי אֲהָהּ לַשָּׁוְא כְּצֵאת מֵרֶחֶם</p>

<p>אֶתְמוֹל בְּנִי יַקִּיר וְהֵן גֹּוֵעַ</p>

<p>הָיָה כְמוֹ שׁוֹשָׁן לְהִשְׁתַּעְשֵׁעַ</p>

<p>יָקוּם וְיִתְהַלֵּךְ וְיֹאכַל לָחֶם</p>

<p>הֵן מָֽתְקוּ מִצּוּף נְשִׁיקוֹת פִּיהוּ</p>

<p>כִּי אֶשְׁכְּחָה בָּהֶם יְגוֹן אָחִיהוּ.</p>

<br />
</blockquote>

<blockquote>
<p>יִשְׁכַּב לְיַד חֵיקִי בְּעֵת אִישָׁנָה</p>

<p>אִם אֵֽלְכָה בַחוּץ וְהוּא בַדָּרֶךְ.</p>

<p>יִקְטַן לְהַרְגִּיעִי כְבָר כָּל־פָּרֶךְ,</p>

<p>כִּי אֵין עֲרוֹךְ אֵלָיו, וְאָן וְאָנָה</p>

<p>בָּרָה תְמוּנָתוֹ, וּמַה־לִי בֶצַע</p>

<p>רַק בַּעֲבוּר סַבֵּב כְּאֵב וָפֶצַע.</p>

<br />
</blockquote>

<blockquote>
<p>הָהּ הִנְנִי דָוֶה בְּאֶפֶס נָחַת</p>

<p>אֶתְהַלְּכָה קוֹדֵר וְלֹא אַרְגִּיעַ</p>

<p>קוֹל צַעֲקַת לִבִּי לְעָב יַגִּיעַ</p>

<p>אַרְגִּיז בְּאַנְחוֹתַי שְׁאוֹל מִתָּחַת.</p>

<p>אֶמְאַס הֲבֵל עוֹלָם וְשָׁוְא כָּל־שֶׁפֶר</p>

<p>דִּמְעָה בְּשִׁקּוּיַי וְלַחְמִי אֵפֶר.</p>

<br />
</blockquote>

<blockquote>
<p>אֶרֶץ אֲשֶׁר דָּמוֹ תְכַסִּי הֵנָּה</p>

<p>בִּינִי בְבֵין בָּנִים, וּמִי כָמֹהוּ.</p>

<p>הִנֵּה לְכֻלָּהַם יְהִי קַו תֹּהוּ</p>

<p>כָּעֵת כְּלִי חֶמְדָּה, רְאִי, אֶתֵּנָה.</p>

<p>רִמָּה וְתוֹלֵעָה אֲהָהּ תַּחְשׂכִי</p>

<p>יָד הַחֲזִיקִי בוֹ וְנָא תִּתְמֹכִי.</p>

<br />
</blockquote>

<blockquote>
<p>עַד־בֹּא דְבַר הָאֵל בְּבָתֵּי־חֹמֶר</p>

<p>לְשׁוּב אֱלֵי עַצְמוֹ בְּשַׂר כָּל־רוּחַ</p>

<p>כִּי אָז בְּטַל אוֹרוֹת יְנוֹפֵף רוּחַ</p>

<p>יִקְשַׁב פְּרִי בִטְנִי וְיִתֶּן אֹמֶר.</p>

<p>יִפְרַח כְּשׁוֹשַׁנָּה יְהִי כַזָּיִת</p>

<p>יָשׁוּב לְחֵיק הוֹרִים כְּבוֹד הַבָּיִת.</p>

<br />
</blockquote>

<blockquote>
<p>נִינִי אֲשֶׁר מֵרָע לְטוֹב נָסַעְתָּ</p>

<p>לֹא לֹא לְגוֹרָלְךָ אֲנִי קִנֵּאתִי</p>

<p>אֶת־שִׁבְתְּךָ אֵדָע אֲבָל יָרֵאתִי</p>

<p>פֶּן נָֽוְךָ תִּשְׁכַּח אֲשֶׁר הוֹפָעְתָּ:</p>

<p>הֵן הִיא מְבֻלָּקָה וְרַק בָּהּ אֹפֶל</p>

<p>יוֹם לֶכְתְּךָ מוּעָף בְּעֵדֶן עֹפֶל.</p>

<br />
</blockquote>

<blockquote>
<p>מִשָּׁם רְאֵה הָאָב אֲשֶׁר דּוֹמֵעַ</p>

<p>וָאֵם רְאֵה דָוָה בְּפַלְגֵי־מָיִם</p>

<p>הַבֵּט וְשָׂא רִנָּה לְאֵל שָׁמָיִם</p>

<p>כִּי תַאֲוַת דַּלִּים יְהִי שׁוֹמֵעַ.</p>

<p>נַחְנוּ בְּבוֹר תֵּבֵל כְּמַר וּכְשַׁחַק</p>

<p>אַתָּה הֱוֵה מֵלִיץ וְעֵד בַּשַּׁחַק.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/42221">https://benyehuda.org/read/42221</a></div></body></html>