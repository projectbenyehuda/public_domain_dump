<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מתי משתוֹקק בּעל־בּית לחוּקת־עבוֹדה לאוּמית?</title>
	<meta name="author" content="ברל כצנלסון"/>
</head>
<body>

<p>עדיין לא ירדתי לעוֹמק השביתה בּבית־החרוֹשת &#8220;מוֹזַאיקה&#8221;
בּחיפה, בּמשך השבוּעוֹת האחרוֹנים שמעתי את שמעה מעל דפּי עתוֹנים שוֹנים,
ונוֹכחתי שגם העתוֹנוּת&#8220;הלאוּמית&#8221; וגם עתוֹנוּתן של האוֹפּוֹזיציוֹת
השוֹנוֹת שבּהסתדרוּת אין דעתן נוֹחה הימנה. אוּלם יתר ענין מצאתי
בּגילוּי־הדעת של בּעל בּית־החרוֹשת, מר ולפמן, שנדפּס בּ&#8220;הבּוֹקר&#8221;, גליון
21, מתוֹך שתיקה כּאהדה של המערכת.</p>

<p>&#8220;תחת לחץ דעת־הקהל, וּבכללוֹ גם חוּגי פּוֹעלים המכּירים
בּעוול שנעשׂה לבית־החרוֹשת שלי, הסכּמתי לתת גילוּי־דעת על השביתה
וגוֹרמיה&#8221; – פּוֹתח מר ולפמן.</p>

<p>וּבין גוֹרמי השביתה יש גוֹרם משוּנה זה: הפּוֹעלים –
&#8220;המהווים כּעין &#8220;סוֹביט&#8221; בּבית־החרוֹשת שלי&#8221; – דוֹרשים תשלוּם פּיצוּיים
לפּוֹעלים הערבים המפוּטרים.</p>

<p>מילא, הפּוֹעלים &#8220;המהווים כּעין סוֹביט&#8221; מהם אפשר לצפּוֹת
לכּל ואפילוּ לדרישה בּוּלשביסטית ואנטי־לאוּמית כּתביעת פּיצוּיים לפוֹעל
ערבי מפוּטר, הן לא לחינם מגלה הכּוֹתב את קלוֹנם ואת סכּנתם בּסוֹגרַיִם,
כּי &#8220;אף הפּוֹעלים הערבים שייכים לברית פּוֹעלי ארץ־ישׂראל אשר על יד
ההסתדרוּת&#8221;. אבל בּעל־בּית יהוּדי כּשר, כּיצד נפל הוא בּפּח זה, שאפשר
יהיה להם, לפּוֹעלים הללוּ, לתבּוֹע ממנו פּיצוּיים לפוֹעלים ערבים
מפוּטרים? והנה התשוּבה: &#8220;כּידוּע לקהל, בּונה אני בּית –חרוֹשת גדוֹל
בּמפרץ חיפה על אדמת הקרן הקימת, ועכשיו אני עוֹבר לשם. על פּי
התחייבוּיוֹתי לאיגוּד למען עבוֹדה עברית ותוֹצרת הארץ היה עלי לפטר&#8221; – –
את מי? את הפּוֹעלים הערבים (שכח מר ולפמן בּרוֹב ענוָתו וחסידוּתוֹ לספּר,
שבּטרם כּל &#8220;איגוּד&#8221; קיים גם חוֹזה חכירה של הקרן הקימת עם חוּמרוֹתיו
האכזריוֹת). בּיקש מר ולפמן לקיים בּשלוה מצוה לאוּמית וקפץ עליו רוּגזם
&#8220;הסוֹביטי&#8221; של פּוֹעליו היהוּדים. <strong>הם</strong> אינם יכוֹלים לוַתר על תשלוּם
פּיצוּיים לפוֹעלים ערבים מפוּטרים. עד כּדי שביתה.</p>

<p>אוּלם יהוּדי חכם מוֹצא עצה אפילוּ בּשעת שביתה. וּמר
ולפמן יוֹדע מה שישיב לפּוֹעלים השוֹבתים: &#8220;אני מוֹסר בּזה מוֹדעה, שנכוֹן
אני לשלם פּיצוּיים לערבים בּעברי לעבוֹדה עברית מלאה – אם הועד הלאוּמי של
כּנסת ישׂראל יעביר חוּקת חוֹבה על כּל המעבידים בּישׂראל – – שישלמוּ
בעברם לעבוֹדה עברית פּיצוּיים לפוֹעלים יוֹמיים ערביים&#8221;.</p>

<p>קראתי וחשבתי: איזוֹ מדרגה גבוֹהה של קבּלת עוֹל לאוּמי.
מר ולפמן נכוֹן אפילוּ לעבוֹר עבירה לאוּמית וּלשלם פּיצוּיים לפוֹעליו
הערבים, וּלבד שלא יהא הוּא אשם יחיד, מתוֹך כּניעה לשרירוּת־לב מעמדית של
&#8220;הסוֹביט&#8221; שלוֹ, אלא שיעשׂה זאת יחד &#8220;עם כּל ישׂראל&#8221; &#8220;לפי חוּקת־חוֹבה של
כּל המעבידים בּישׂראל&#8221;.</p>

<p>אכן, איננוּ יוֹדעים איזה ניצוֹצוֹת של קדוּשה ושל קבּלת
מרוּת לאוּמית ואהבת הועד הלאוּמי צפוּנים בּלבּוֹ של אדם מישׂראל, שעוֹד
אתמוֹל היה נזקק לתת התחייבוּיוֹת ל&#8220;איגוּד למען עבוֹדה עברית ותוֹצרת
הארץ&#8221;. ניצח מר ולפמן את &#8220;הסוֹביט&#8221; שלוֹ. הוא נוֹתן להם המחאה על כּנסת
ישׂראל, <strong>והללוּ</strong> הרי אינם רשאים לסרב לקבּלה. אלא עוֹד שאלה אחת קטנה
נשארה בּפיהם של אנשי &#8220;הסוֹביט&#8221; ודוֹמיהם:</p>

<p>האם כּל אוֹתן השנים שמר ולפמן היה מקבּל וּמעסיק ערבים לא
היה עוֹשׂה דבר מבּלי לשאוֹל את פּי הועד הלאוּמי לחוּקת־חוֹבה של כּנסת
ישׂראל?</p>

<p>חשון תרצ&quot;ו.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/22984">https://benyehuda.org/read/22984</a></div></body></html>