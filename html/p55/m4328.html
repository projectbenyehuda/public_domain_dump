<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שלוש תמיהות</title>
	<meta name="author" content="ברל כצנלסון"/>
</head>
<body>

<h1 id="שלושתמיהותברלכצנלסון">שלוש תמיהות / ברל כצנלסון</h1>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<br>  

<p>והחבר אַרלוֹזוֹרוֹב – והוּא חבר את מִנהלת &#8220;חברת העוֹבדים&#8221; – מעיד על עצמוֹ כּי בּעניני תיאוֹריה חוֹלק הוּא אמנם על אליעזר יפה (זהוּ מה שקוֹרין בּלַע&quot;ז &#8220;ריב הסלאבים בּיניהם לבין עצמם&#8221;) <a href="#fn:2" id="fnref:2" title="see footnote" class="footnote"><sup>2</sup></a>, אוּלם למעשׂה, &#8220;לעיקר המסקנוֹת&#8221; של א. יפה בּענין &#8220;ניר&#8221;, הוּא &#8220;נוֹטה להסכּים&#8221;. ועיקר המסקנוֹת של א. יפה בּענין הנידוֹן הלא ידוּע: &#8220;את &#8220;ניר&#8221; תשיב ההסתדרוּת החקלאית ליוֹצריו אנשי העיר&#8221;. החבר ארלוֹזוֹרוֹב אָמנם אינוֹ רוֹאה צוֹרך לשַחֵת אמָרים לריק כּדי להוֹכיח את פּסילוּתה של &#8220;ניר&#8221;, הוּא מסתפּק לכך באַפוֹריזמים אחדים, העוֹשׂים בּה כָּלָה, וּבמסירת מוֹדעה לזכרוֹן-עוֹלם: &#8220;כּמוֹ החבר א. יפה הנני חוֹשב שתכנית &#8220;ניר&#8221; וההצעה להגשמתה, באוֹתה הצוּרה שניתנה לה על ידי מפָרשיה וּמתקניה, היא <strong>תכנית-בּוֹסר</strong>. אחת מאוֹתן תכניוֹת-בּוֹסר המרוּבּוֹת, ההוֹלכוֹת ונוֹלדוֹת בּקרב הסתדרוּתנוּ, שרוּבּה משוּלל – בּמחשבתוֹ וּבפעוּלתוֹ – מה שהרוֹפאים קוֹראים: מרכּזי-עצירה&#8221;.</p>

<p>וּבכן – דרַקוֹן לגבּי אליעזר יפה, תכנית-בּוֹסר לגבּי חבר ארלוֹזוֹרוֹב. ההבדל בּין החבר אליעזר יפה וּבין החבר ארלוֹזוֹרוֹב הוּא, כּנראה, בּעצם, רק הבדל שבּין מידת-הדין וּמידת-הרחמים. הראשוֹן מקטרג על פּוֹעלי ארץ-ישׂראל כּי &#8220;מגמת פּניהם היא לביצוּר המעמד עד שיֵעָשׂה לגוֹי גדוֹל (הוֹי, אנה מפּניהם נימָלט?) ויוּכל להתנַער מכּל קשריו אל שאר מעמדי העם העברי&#8221;, והשני מלמד עליהם זכוּת, כּי אין חשש וּדאגה &#8220;שהפּוֹעלים העברים בּארץ-ישׂראל (בתשעים וחמישה אחוּזים) ירגישוּ את עצמם לא כּבנים לעם העברי&#8221;. הראשוֹן מַטריף את העיר והשני מַכשירה, וגם כּאן, בּענין &#8220;ניר&#8221;, גברה אצל החבר ארלוֹזוֹרוֹב מידת-הרחמים: מה שהוא דרקוֹן לגבּי א. יפה, הוּא אך &#8220;תכנית-בּוֹסר&#8221; לגבּי החבר ארלוֹזוֹרוֹב.</p>

<p>והרי אני &#8220;מַרשה לעצמי&#8221;, בּלשוֹנוֹ של החבר ארלוֹזוֹרוֹב, &#8220;מבּלי להיכּנס בּויכּוּח בּשאלוֹת המַקיפוֹת&#8221; להציע שלוֹש תמיהוֹת:</p>

<p><strong>תמיהה</strong> א'. החברה ארלוֹזוֹרוֹב, הוּא, כּידוּע, חבר לועד הפּוֹעל של ההסתדרוּת, אחד &#8220;המנהיגים שלנוּ היוֹשבים ראשוֹנה בּמנהלת &#8220;חברת העוֹבדים&#8221; בּלשוֹנוֹ של אליעזר יפה (אוֹ, אפשר, האירוֹניה כּלפּי ה&#8220;מנהיגים&#8221; והאֲשָמות השוֹנוֹת הנטפּלות עליהם – כוָנתן רק לעבר האחד?). וּבכן נוֹשׂא הוּא, כּמדוּמה, בּאחריוּת בּעד מעשׂיו והצעוֹתיו. הלא כן? הלא הועד הפּוֹעל של הסתדרוּתנוּ אינוֹ מוֹסד מוּרכּב מרוֹב אַחראי ומיעוּט בּלתי-אחראי, כי אם ועד <strong>פּוֹעל</strong>? והחבר ארלוֹזוֹרוֹב אינוֹ נמצא שם בּמצבוֹ הנוֹח של החבר א. יפה המתבּוֹנן מחביוֹן-עוּזוֹ &#8220;מתוֹך התאפּקוּת תמהוֹן אל פּעמיה של תנוּעת העבוֹדה בּארצנוּ&#8221;. החבר ארלוֹזוֹרוֹב נשׂא בּאחריוּת של הנעשׂה וּמתהווה בּמנהלת &#8220;חברת העוֹבדים&#8221; שלנוּ, זוֹ שנמסר לה עוֹד בּועידה השניה להגשים וּלהוֹציא לפּוֹעל את תכנית &#8220;ניר&#8221; וּשאר תכניוֹת הבּוֹסר. המוּתר היה לוֹ לשקוֹט במכוֹנוֹ וּלחכּוֹת עד שא. יפה יֵצא לדבּר את &#8220;ניר&#8221; משפּטים בּשער ואז יאמר הוּא: &#8220;צדקת, כּמוֹני כּמוֹך, אוּלם לא בּי האָשם, הרוֹב &#8220;משוּלל מרכּזי-עצירה&#8221;, הוּא הוּא שגזר&#8221;&#8221;</p>

<p><strong>תמיהה</strong> ב'. החבר ארלוֹזוֹרוֹב כּבר התמחה בּקלַסיפיקַציה של פּועלי ארץ-ישׂראל. פּעם, מיד בּבוֹאוֹ לארץ, חילק אוֹתנוּ, על יסוֹד של ניתוּח מדעי מדוּיק, ליעקוֹבינים וּלפּוּריטַנים, והחתך הסוֹציאל-פּסיכוֹלוֹגי הזה חל בּדיוּק על פּי הקו המפלגתי: הרוֹב והמיעוּט. ועכשיו חוּצֵינוּ שוּב: לרוֹב &#8220;המשוּלל – בּמחשבתוֹ וּבפעוּלתוֹ – מרכּזי-עצירה&#8221; וּלמיעוּט המחוֹנן בּמרכּזי-עצירה הנ&#8220;ל. וּמוּבן מאליו, שאין בּיאוּר אחר להתהווּת תכניתה של &#8220;ניר&#8221; מאשר הֶעְדֵר מרכּזי-עצירה אצל מפרשיה ומחוֹקקיה. וּבכן, על מַחמאה זוֹ הניתנת לרוּבּה של ההסתדרוּת אין תֵּימַה. כּי על כּן הוּא רוֹב. התמיהה היא: כּיצד זכוּ בּתוֹאר-כּבוֹד זה גם חברי המיעוּט, שישבוּ בּועדוֹת ההחלטוֹת שבּועידוֹת (החקלאית והכּללית) וּבוַעדה שעיבּדה את &#8220;תכנית-הבּוֹסר&#8221;? האוּמנם שכח החבר ארלוֹזוֹרוֹב, אגב חריפתא, שהוַעדה שעיבּדה את &#8220;תכנית-הבּוֹ­סר&#8221; הכילה לא רק את ד. בּן-גוּריוֹן ואת בּ. כּצנלסון ואת ד. רמז  – שלהם ודאי מגיע תוֹאר-הכּבוֹד הנ&#8221;ל בּצדק – אלא גם י. אהרוֹנוֹביץ וּוילקנסקי, אוֹ אפשר אין התגלוּתם של &#8220;מרכּזי-העצירה&#8221; בּהסתדרוּת מתחילה אלא משעה שהחבר ארלוֹזוֹרוֹב דָרַך על סף הארץ ואין הוּא אחראי לְמַה שקָדם לוֹ, ואין הוּא עוֹשׂה פּדוּת בין חבר לחבר ו&#8220;ההערכה החבֵרית&#8221; שלוֹ חלה בּמידה שוה על כּוּלם?</p>

<p><strong>תמיהה</strong> ג'. זמן קצר בּטרם נתפּרסמה הצעתוֹ של אליעזר יפה להחזיר את &#8220;ניר&#8221; ליוֹצריה והוֹדעתוֹ של החבר ארלוֹזוֹרוֹב כּי הוּא נוֹטה להסכּים לכך, נתפּרסמה עוֹד תעוּדה אחת – המַצע של מפלגת &#8220;הפּוֹעל הצעיר&#8221; לבּחירוֹת לועידה החקלאית, וגם שם יש סעיף על &#8220;ניר&#8221; וּבוֹ נאמר:</p>

<p>&#8220;הפּוֹעל הצעיר&#8221; מכּיר <strong>בּצוֹרך תכוּף</strong> להתחיל מיד בּפעוּלוֹת חברת &#8220;ניר&#8221;.</p>

<p>וּבכן: גם דרקוֹן, וגם בּוֹסר, וגם צוֹרך תכוּף. היִתכן?!</p>

<p>בּשלָמא אליעזר יפה, תנא הוא וּפליג, ואין, כּידוּע, מוֹרא מפלגה על ראשוֹ. אוּלם החבר ארלוֹזוֹרוֹב, המדבּר בּשם המפלגה, המוֹדיע לנוּ, כּי חברי &#8220;הפּוֹעל הצעיר&#8221; &#8220;עוֹמדים היוֹם בּתוֹך ההסתדרוּת בּתוֹר מיעוּט לוֹחם&#8221; (מבּלי לפרט על מה: אם על צוֹרך תכוּף ואם על בּוֹסר) האוּמנם גם הוּא פּטוּר מאחריוּת למַה שנאמר חגיגית בּמצע &#8220;הפּוֹעל הצעיר&#8221;?</p>

<p>והאחרוֹן הכבּיד.</p>

<p>ואשר לעצם הציוּן &#8220;בּוֹסר&#8221;, מכּיון דאָתינא להָכָא נימא בּה מילתא: אין זוֹ מלה חדשה עמנוּ. לא פּעם שמע הפּוֹעל הארץ-ישׂראלי שם-גנַאי זה. ויש שהיה לוֹ לתוֹאר-כּבוֹד. חוֹששני, שכּל יצירה חדשה של הפּוֹעל בארץ היתה, לגבּי מי שהוּא, בּוֹסר. משה ליבּ ליליֶנבּלוּם, עליו השלוֹם, אחד מרבּוֹתינו היקרים והנַערצים, ראה גם בּ&#8220;כיבּוּש העבוֹדה&#8221; בּוֹסר. רבּים הדברים, זכרוֹנם עוֹדנו חדש עמנוּ, אשר עדיין לא חדלוּ להיוֹת בּוֹסר גם לגבּי מי שהוּא מאִתנו: ההסתדרוּת הכּללית, שכוּנת עוֹבדים, גרעין חקלאי בּתוֹך שכוּנת עוֹבדים, הקיבּוּצים הגדוֹלים, החבוּרוֹת הגדוֹלוֹת וכיבּוּש עבוֹדה בּמוֹשבוֹת, חרוֹשת בּכּפר, עתוֹן ההסתדרוּת. על כּל אלה ודאי עוֹד לא פּסוּ מערערים מקרבּנוּ. אוּלם ה&#8220;זקנים&#8221; שבּינינוּ עוֹדם זוֹכרים ודאי, אם רוֹצים הם לזכּוֹר, כּי גם כּמה דברים מן המקוּבּלוֹת אצלנוּ כּיוֹם בּהחלט היוּ בּשעתם &#8220;בּוֹסר&#8221;: יש עוֹד זוֹכרים כּי המעבר בשעתוֹ מ&#8220;כּיבּוּש העבוֹדה&#8221; בּמוֹשבוֹת ליצירה ישוּבית עצמית היה בעיני ותיקים – בּוֹסר, כּי בּוֹסר וקלס היה בּעיני רבּים דבר ה&#8220;קבוּצה&#8221; הראשוֹנה, כּי &#8220;בּוֹסר&#8221; היתה העבוֹדה החקלאית לפוֹעלוֹת, כּי &#8220;בּוֹסר&#8221; היוּ ועדת-התרבּוּת והספריה החקלאית בהיוָסדן, וגם שנים אחרי היוָסדן. וּלכל &#8220;בּוֹסר&#8221; היוּ עוֹד שמוֹת-לוָאי וגם נימוּקים. ויצירת &#8220;המשבּיר&#8221; היתה לא רק &#8220;בּוֹסר&#8221;, כּי אם גם נפגשה מצד <strong>רבּים וטוֹבים</strong> בּמַשׂטמה וּבפירוּשים מלאי &#8220;דאגה&#8221;, אוֹתה המַשׂטמה ואוֹתם הפּירוּשים אשר בּהם מקבּל עכשיו אליעזר יפה את פּני &#8220;ניר&#8221;: בּאתם להכבּיד את עוּלנוּ, להעמיס חוֹבוֹת חדשים על משקינוּ, להטיל עלינוּ שעבּוּד נוֹסף וּלסכּן את קיוּמנוּ.</p>

<p>תנוּעת העבוֹדה בּארץ ספגה את אבני-הקלע מידי מאַהביה וחבריה, והיא עוֹד נכוֹנה לספּוֹג כּהֵנָה וכהנה, אוּלם בּדרך יצירתה לא תיעָצר. הנטיה לשיקוּל-הדעת, למתינוּת ולזהירוּת ודאי בּרכה בּה לחיים הציבּוּריים, כּשרצוֹן יצירה והתקדמוּת אִתה. אוּלם כּשמרכזי-עצירה בּאים בּמקוֹם מרכּזי-יצירה, אזי הם מביאים אִתם לא בּוֹסר אלא סרק.</p>

<br>  

<p>טבת תרפ&quot;ו.</p>

<div class="footnotes">
<hr />
<ol>

<li id="fn:1">
<p>&#8220;דבר&#8221;, גליוֹן הנ&#8220;ל. החתימה: ירוּבּעל. תשוּבה למאמרוֹ של ח. ארלוֹזוֹרוֹב &#8221;שלוֹש הערוֹת&#8220;, &#8221;דבר&#8220;, גליוֹן 181, ט&#8221;ו בּטבת תרפ&quot;ו, 1.1.1926. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>&#8220;ריב הסלאבים בּיניהם לבין עצמם&#8221;. מהשיר הידוּע &#8220;למַשׂטינים על רוּסיה&#8221; של המשוֹרר הרוּסי אלכּסַנדר פּוּשקין. <a href="#fnref:2" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/4328">https://benyehuda.org/read/4328</a></div></body></html>