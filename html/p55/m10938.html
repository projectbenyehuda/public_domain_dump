<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>העַיִט</title>
	<meta name="author" content="ברל כצנלסון"/>
</head>
<body>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<p>הפּוֹעלים יכוֹלים להיוֹת בּטוּחים: אם לא רבּה העֵרוּת בּישוּב לסבל
ולמצוּקה של אלפי המשפּחוֹת הנדוֹנוֹת בּרעב וּבחוֹסר כּל; אם לא רבּה
הערוּת מצד הישוּב לגזילת הזכוּיוֹת הדלוֹת של פּוֹעלי הרכּבת למנוּחה
בּיוֹם חג; אם גם העתוֹנוּת ההגוּנה רשאית לעבוֹר בּשתיקה על העוּבדה,
שהפירמה &#8220;זינגר&#8221; דוֹאגת לגוֹרל עוֹבדיה, לבל יהיה חלקם עם הבּוֹלשביקים
הקרוּיים &#8220;הסתדרוּת&#8221;; אם אין ערוּת בּציבּוֹר אפילוֹ למעשׂה של שלילת
זכוּיוֹת אֶלמנטריוֹת<a href="#fn:2" id="fnref:2" title="see footnote" class="footnote"><sup>2</sup></a> של נשוֹתיו וּבניו ואלפי שכניו ודייריו על ידי
יהוּדים &#8220;טוֹבים&#8221; וּלאוּמיים וציוֹנים, בּסיוּעם של ערכּאוֹת זרים – אם
בּכל מקרים אלה רוֹאים אנוּ סביבנוּ אזנים חֵרשוֹת ולב עָרֵל, הרי בּדבר
אחד אנוּ יכוֹלים להיוֹת בּטוּחים בּערוּת גמוּרה וּמוּחלטת: אך יתגלה
מקוֹם תוֹרפה בּקרב ציבּוּר הפּוֹעלים, בּהסתדרוּתוֹ אוֹ בּאחד ממשקיו –
והמצפּים לאֵיד לא יחמיצוּ את השעה, כּעיִט יעוּטוּ על השלל.</p>

<p>ואוֹתם חוּגי הישוּב, אשר העתוֹן &#8220;הישוּב&#8221;<a href="#fn:3" id="fnref:3" title="see footnote" class="footnote"><sup>3</sup></a> הוּא להם לפֶה, הם הם אשר
חוּש ריחם וכשרוֹן גבוּרתם מתגלים בּכל חריפוּתם בּכל מקרה שצליל המוּשׂג
&#8220;רכוּש&#8221; מתהפּך בּמחנה. אחת היא, אם נראית להם תקוה לרכוּש אוֹ סכּנה
לרכוּש, אמיתית, מדוּמה אוֹ גם מזוּיפת.</p>

<p>וגם את ריח התוֹרפה שבּגליל העליוֹן הריח &#8220;הישוֹב&#8221;, הריח – &#8220;וַיחַד&#8221;:
נתגלתה &#8220;מעַרבָּלָה&#8221; &#8220;שעניני הגדוּד ועניני ההסתדרוּת מעוֹרבים בּה&#8221;. וכאן
מקוֹם, כּמוּבן, להשתתפוּת עמוּקה בּדאגה, בּחרדה לגוֹרל המלוה הלאוּמי,
היקר כּל כּך ללבּו של &#8220;הישוּב&#8221;, והנתוּן עכשיו בּסכּנה. וּמקוֹם גם לרמז,
לרמז דק ושקוּף:</p>

<p>בּאיטליה תפסוּ קוֹמוּניסטים בּית-חרוֹשת – ונזדעזעה כּל המדינה. &#8220;כּאן
תפסה קבוּצת יחידים את רכוּש הלאוֹם&#8221; – ואנוּ מחרישים?</p>

<p>תפסוּ &#8220;**רכוּש זרים, רכוּש הלאוֹם, רכוּש ההסתדרוּת הציוֹנית וּרכוּש
פּיק&#8221;א. ושוּם דבר אינוֹ מַבעית אוֹתם**&quot;.</p>

<p>&#8220;הישוּב&#8221; עוֹשׂה איפוֹא את חוֹבתוֹ. הוּא מזהיר את הישוּב בּלי מֵרכָאוֹת
לבל ישתוֹק חס וחלילה, כּי &#8220;סכּנה רבּה כּרוכה בּה&#8221;, בּשתיקתוֹ.</p>

<p>נַרגיע איפוֹא קצת את רוּחוֹ הלוֹהט של &#8220;הישוּב&#8221;.</p>

<p>תנוּח עליו דעתוֹ. הפּרינציפּ הקדוֹש של &#8220;הרכוּש&#8221; לא נפגע חס ושלוֹם בּגליל
העליוֹן. פּקידוּת פּיק&#8220;א ודאי שאינה מתאַבּלת על שנתבּטלה קבוּצה אחת שם.
וּ&#8221;קבוּצת יחידים&#8220;, &#8220;שתפסה את רכוּש הלאוֹם&#8221;, לא הִמְרְתָה בּזה חס ושלוֹם
את פּי פּקידי פּיק&#8221;א, הממוּנים על רכוּש זה. וּמבּחינת הרכוּש אין בּכל
ענין זה של &#8220;האיחוּד&#8221; בּגליל העליוֹן שוּם מעשׂה-עבירה על היוֹשר והמוּסר
של אנשי &#8220;הישוּב&#8221;. אמנם, &#8220;איחוּד&#8221; זה יצא לפּוֹעל כנגד החלטה מפוֹרשת של
מוֹעצת ההסתדרוּת. לדידֵנוּ, הרי זה פּשע כּבד. אוּלם כּלוּם על זאת יֶחרד
לבּוֹ של &#8220;הישוּב&#8221;? אוֹ שהוּא, המגן התמידי על &#8220;חוֹפש&#8221; ועל &#8220;סבלנוּת&#8221;
(חוֹפש הניצוּל וסבלנוּת למפירי שביתה) בּפני &#8220;העריצוּת&#8221; של ההסתדרוּת,
מימי הכנסת השוֹטרים האירלַנדים להכּוֹת בּפוֹעלי תל-אביב ועד &#8220;נצחוֹן&#8221;
בּעלי-הבּתים על נשוֹתיהם וּבניהם וֹשאר הבּוֹחרים – מצא כּאן מקוֹם-תוֹרפה
לנעוֹץ את מַקוֹרוֹ?</p>

<p>יהא לבּוֹ של &#8220;הישוּב&#8221; שקט. ציבּוּר הפּוֹעלים אינוֹ זקוּק ולא יזדקק
לעזרתוֹ. אם דוֹאג &#8220;הישוּב&#8221; לגדוֹר &#8220;פּרצוֹת&#8221; – יסתכּל סביבוֹ, בּקרב
קְהָלוֹ ותוֹמכיו, וימצאן למַכבּיר. תנוּעת הפּוֹעלים, רבּת העוֹני והסבל,
רבּת העם ורבּת השאלוֹת הקשוֹת, תמצא בּקרבּה די אוֹן לפתוֹר את שאלוֹתיה
וּלבצר את סמכוּתה המוּסרית. &#8220;וַעדת הבּירוּר&#8221; שמינה הועד הפּוֹעל של
ההסתדרוּת כּבר התחילה בּעבוֹדתה, ואם גם לא תֵקַל עבוֹדתה – נקוה, כּי
תלוּוה בּאֵמוּן גמוּר של הציבּוּר. ל&#8220;אינטרוֶנציה&#8221; מן החוּץ אין אנוּ
זקוּקים. ציבּוּר הפּוֹעלים לא יתן את עצמוֹ להיוֹת לשלל לשיני העיט.</p>

<br />
אלוּל תרפ"ו.

<div class="footnotes">
<hr />
<ol>

<li id="fn:1">
<p>&#8220;דבר&#8221;, גליוֹן 370, ה' בּאלוּל תרפ&quot;ו, 15.8.1926. דבר היוֹם.
החתימה: ב. כ. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>מכוּון לנצחוֹן בּעלי&#8211;הבּתים בּתל&#8211;אביב בּמשפּט הממשלה בּ&#8211;30
בּיוּלי 1926, בּוֹ נשללה זכוּת הבּחירה בּתל&#8211;אביב מדיירים וּמנשיהם
וּבניהם של משלמי המסים. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>שבוּעוֹן, הוֹפיע בּתל&#8211;אביב בּשנוֹת 1926&#8211;1924 בּעריכת י. ד.
בּר&#8211;דרוֹרא. שימש כּלי&#8211;מבטא לחוּגי האזרחים בּישוּב. <a href="#fnref:3" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/10938">https://benyehuda.org/read/10938</a></div></body></html>