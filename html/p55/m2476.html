<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>על מות בוריס קריצ'בסקי</title>
	<meta name="author" content="ברל כצנלסון"/>
</head>
<body>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<p>על שוּלחן-הניתוּח, תחת הכּלוֹרוֹפוֹרם, גוַע בּפּריס בּוֹריס קריצ&#8217;בסקי. יהוּדי זה – נמוּך, בּלתי-מגוּהץ, זקן בּלא עת (לוֹ טרם מלאוּ חמישים ושלוֹש שנים) וּבוֹדד – היה לפנים מרַבּי-ההשפּעה על הדוֹר הצעיר, הוֹגה-דעוֹת ולוֹחם ישר-לב.</p>

<p>ילד-עילוּי, בּן מלמד משֹכּיל מהאדיטש שבּפּוֹלטַבה אשר מסר לפני מוֹתוֹ בּצוָאה לבנוֹ להתעסק דוקא בּ&#8220;חכמוֹת חיצוֹניוֹת&#8221;. גָלה למקוֹמוֹת התוֹרה שבּחוּץ-לארץ. שם התמכּר הנער לא רק לחָכמוֹת החיצוֹנית, אשר מהן לא חדל כּל ימיו, כּי אם גם לתנוּעת-הפּוֹעלים ושחרוּר-החברה. מאז מתחילים חיים של סוֹהר, של גניבת-גבוּלים, של נדוּדים מארץ לארץ ושל מלחמוֹת-רוּח. התחיל כּתלמיד נאמן לסוֹציאל-דמוֹקרטיה הגרמנית, השתתף בּיצירת התנוּעה הסוֹציאל-דמוֹקרטית בּרוּסיה. בּעתוֹנוּת הבּלתי-לגַלית הרוּסית (רַבּוֹצֵ&#8217;יֶה דיֶלוֹ&quot;) וּבעתוֹנוּת הס. ד. הגרמנית (&#8220;נוֹיאֶ צייט&#8221;, &#8220;פוֹרבֶרטס&#8221;, &#8220;לייפּציגר פוֹלקס-צייטוּנג&#8221;) היה מסבּיר את דעוֹתיו שלוֹ, המיוּחדוֹת, אשר נטוּ קצת מן הדרך, ויחד עם פּלֶכַנוֹב <a href="#fn:2" id="fnref:2" title="see footnote" class="footnote"><sup>2</sup></a>, בּר-פלוּגתֵיה, היה הוּא צירה של הסוֹציאַליוּת הרוּסית בּקוֹנגרסים העוֹלמיים וּבלשכּת האִינטרנַציוֹנַל. מפּני הלָך-דעוֹתיו המיוּחד רחק מעל הסוֹציאל-דמוֹקרטיה והתמכּר לתנוּעת-הפּוֹעלים הסינדיקלית שבּצרפת <a href="#fn:3" id="fnref:3" title="see footnote" class="footnote"><sup>3</sup></a>, אשר היה לה קרוֹב בּרוּחוֹ. על ידוֹ של ז&#8217;וֹרֶס<a href="#fn:4" id="fnref:4" title="see footnote" class="footnote"><sup>4</sup></a> היה הוּא אחד העוֹזרים הנאמנים ועוֹרך המחלקה המדינית בּ&#8220;הוּמַניטה&#8221;.</p>

<p>שנים רבּוֹת חי קריצ&#8217;בסקי חוּץ לחיי-ישֹראל. בּשנים האחרוֹנוֹת הוּשבּר לבּוֹ על שבר עמוֹ, התמכּר לעבוֹדת-ההגנה על זכוּיוֹת חיינוּ, היה הוֹגה בּספר התנ&quot;ך, אשר ממנוּ, לדבריו, לא נפרד כּל חייו. וארץ-ישֹראל היתה תנחוּמיו.</p>

<p>עד יוֹם מוֹתוֹ עבד, יחד עם מוֹצקין, בּועד המשלחוֹת היהוּדיוֹת.</p>

<p>על קברוֹ נאמוּ שלוּחי הסוֹציאליוּת הצרפתית והרוּסית, נאוּמים עבריים לא נשמעוּ.</p>

<p>טבת, תר&quot;פ.</p>

<div class="footnotes">
<hr />
<ol>

<li id="fn:1">
<p>&#8220;קוּנטרס&#8221;כ&#8220;א, טבת תר&#8221;פ, עמוּד 15. נכתב על ידי בֶּרל, כּרשוּם בּרשימה אחת בּכתב&#8211;ידוֹ. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>פּלֶכַנוֹב.גיאוֹרג פּלכנוֹב.1918&#8211;1856. מראשי הסוֹציאל&#8211;דמוֹקרטיה הרוּסית. ממיסדי האִינטרנַציוֹנל הסוֹציאליסטי. התנגד ללנין ולדיקטטוּרה של הבּוֹלשביקים. מספריו הוֹפיעוּ בּעברית: &#8220;הפּרוֹבּלימוֹת היסוֹדיוֹת של המַרכּסיזם&#8221;; &#8220;האישיוּת בּהיסטוֹריה&#8221;. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>תנוּעת הפּוֹעלים הסינדיקלית בּצרפת.זרם בּתנוּעת הפּוֹעלים הרוֹאה את האגוּדה המקצוֹעית (ולא את המפלגה הסוֹציאליסטית) כּנוֹשׂא עיקרי של מלחמת הפּוֹעל ושוֹאף לשינוּי המשטר על ידי השתלטוּת האגוּדה על היִצוּר. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>ז&#8216;וֹרֶס. ז&#8217;ן ז'וֹרס. 1914&#8211;1859. מנהיג הסוֹציאליסטים בּצרפת. סוֹפר ונוֹאם גדוֹל. היה בּין הלוֹחמים לביקוֹרת משפּט דרייפוּס וגילוּי צדקתוֹ. פּציפיסט ולוֹחם אמיץ בּמיליטריזם. מיסדוֹ ועוֹרכוֹ של &#8220;הוּמניטה&#8221;, עתוֹן יוֹמי סוֹציאליסטי. נרצח בּידי לאוּמוֹני קנַאי עם פּרוֹץ מלחמת העוֹלם הקוֹדמת. בּעברית הוֹפיעו מדבריו: &#8220;כּתבים נבחרים&#8221;. <a href="#fnref:4" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2476">https://benyehuda.org/read/2476</a></div></body></html>