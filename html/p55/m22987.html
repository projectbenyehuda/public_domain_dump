<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>על העיקר בּשעה זו­ֹ</title>
	<meta name="author" content="ברל כצנלסון"/>
</head>
<body>

<p>(בּמועצת ההסתדרוּת, ט&#8220;ז בּשבט תרצ&#8221;ו)</p>

<blockquote>
<br />
</blockquote>

<p>אינני מכּיר בּרגע זה שוּם עיקר חשוּב יוֹתר מאשר הצלת
עוֹד פּוֹעל ועוֹד פּוֹעלת מפּוּרענות חוֹסר־העבוֹדה, ואינני יוֹדע שוּם
מעשׂה חשוּב יוֹתר, מבּחינה ציוֹנית ומבּחינה פּוֹעלית, מאשר מעשׂה זה
שעליו אנוּ נקראים להחליט: שכּלל הפּוֹעלים, וכל פּוֹעל וכל פּוֹעלת,
יקבּלוּ על עצמם נטל <strong>כּבד</strong> וּבלבד שלא נתן לחוֹסר־העבוֹדה שיעשה בּנוּ
שַמוֹת ולא נתן לעגלה שלנוּ שתשקע בּבּוֹץ.</p>

<p>והיה זה בּעינַי טבעי והוֹלם את מצב השעה וּמבּיע את מלוֹא
כּוֹח־רצוֹנה של תנוּעתנוּ אילוּ היינו מצמצמים את עבוֹדת המוֹעצה בּשעוֹת
מוּעטוֹת, אילוּ שמענוּ רק את ההרצאה על מצב העבוֹדה ועל אפשרוּיוֹת תקנתה
וּמבררים את תכניוֹת הפּעוּלה וּמחליטים פּה אחד את אשר עלינוּ לעשׂוֹת –
וּמסיימים ויוֹצאים <strong>אל המלאכה</strong>, בּתכלית הפּשטוּת. אלא שתפיסתי אני היא,
כּנראה, פּשטנית מדי. איכה ימנע אדם מעצמוֹ את ההזדמנוּת &#8220;להעמיק&#8221;
וּלהוֹכיח ש&#8220;עדיין לא זה העיקר&#8221;, ואם גם נעשׂה ונצליח – שוּם אדם איננוּ
מתנגד לכך, חלילה – עוֹד תישָארנה לנו שאלוֹת קשוֹת: מלחמה עוֹלמית, פּוֹעל
ערבי, יחסי שכנים, מצב פּוֹליטי מסוּכסך, וּמה הוֹעלנוּ בּכל עמלנו אם לא
פּתרנו אוֹתן?</p>

<blockquote>
<br />
</blockquote>

<p>וּלפיכך אין דעתוֹ של אָדם פּנוּיה עכשיו לענין פּעוּט זה
של חוֹסר־עבוֹדה. סוֹף סוֹף הלא אין זה ענין פּעוּט לעוּמת כּל השאלוֹת,
הגדוֹלות והעיקריוֹת, הגוֹזלוֹת את מנוּחתוֹ. והוּא יוֹדע שלא רק הוּא
לבדוֹ, אלא &#8220;ציבּוּר הפּוֹעלים ציפּה למוֹעצה לא רק כּדי למצוֹא פּתרוֹן
למצב היוֹם&#8221;. בּרי לוֹ שציבּוּר הפּוֹעלים משתוֹקק לא למעשה־ההצלה שתעשׂה
מוֹעצת ההסתדרוּת <strong>היוֹם</strong>, אלא &#8220;לשמוֹע מה בּפיה לשאלה העיקרית, שאלת
<strong>המחר</strong>&#8221;.</p>

<p>סתם אֶרם ולא פּירש על <strong>שוּם מה</strong> מצפּה כּל כּך הציבּוּר
לשמוֹע מה בּפי נוֹאמי המוֹעצה לשאלת המחר. אלא שניתן לשער שוַדאי משוּם
כּך שאין לוֹ ספק־ספיקא לציבּוּר שדוקא בּשאלת &#8220;המחר&#8221;, ולא בּשאלת היוֹם,
עתיד הוּא לשמוֹע מפּי הנוֹאמים גדוֹלוֹת וּנצוּרוֹת, אשר לא שמעה אוֹזן
מעוֹלם, וּוַדאי שמוּרים אתם בּשאלת המחר פּתרוֹנוֹת חדשים לא שיערנוּם.
אֶרם שוֹאל שאלה ניצחת: &#8220;נניח שהצלחנוּ בּפעוּלה נגד חוֹסר־עבוֹדה, האם
<strong>השאלוֹת העיקריוֹת</strong> נעשוֹת מסוּכּנוֹת פּחות משהיוּ?&#8221; טעם מיוּחד לשאלה
זוֹ בּפי אָדם כאֶרם. והלא אנחנוּ עוֹד לא שכחנוּ
את הימים שאֶרם היה מַקהיל קהילוֹת של מחוּסרי־עבוֹדה וּמבקש לאַרגנם
בּאִרגוּנים מיוּחדים ל&#8220;מלחמה&#8221; בּהסתדרוּת <strong>שאיננה</strong> דוֹאגת להם. האם גם
<strong>אָז</strong> לא היה חוֹסר־עבוֹדה בּפּי אֶרם מן השאלוֹת העיקריוֹת?</p>

<p>אוּלם כּשאֶרם מדבּר על &#8220;השאלוֹת העיקריוֹת&#8221; אין פּירוּש
הדברים: כּיצד מכשירים את המוֹני העם היהוּדי לעליה וּלהיקָלטוּת בּארץ,
כּיצד יוֹצרים את ההוֹן אשר יאַפשר את קליטתם של המוֹני עוֹלים, כּיצד
יוֹצרים משק חקלאי יהוּדי בּארץ, כּיצד יוֹצרים בּסיס־קליטה בּשביל עליה
בּלתי־פּוסקת. כּל &#8220;השאלוֹת העיקריוֹת&#8221; לגבּי אֶרם
אינן אלא שאלה <strong>אחת</strong>: יחסי־שכנים. וּשאלה זוֹ אף היא אין פּירוּשה כּל
התסבּוֹכת הפּוֹליטית והכּלכּלית והסוֹציאלית הגדוֹלה בּה אנוּ
נתוּנים, אלא סימן־שאלה <strong>אחד</strong> ורצפּט <strong>אחד: &quot;</strong>הסתדרוּת
אחת ויחידה&#8220;. ועם זה הוּא אוֹמר בּעצמוֹ: &#8220;אם יאמר איש מ&#8221;פּוֹעלי־ציוֹן&#8221;
שׂמאל כּי מַפתח־הקסם בּידינו הוּא, אוֹמר אני שהוּא שַרלַטַן. אכן, דברים
הראוּיים להישָמע וּלהיחָרת בּזכרוֹן השוֹמעים!</p>

<p>היה כּבר הדבר למעֵין &#8220;מסוֹרת&#8221; אצלנוּ: כּשאנוּ עוֹמדים
בּפרשת <strong>עשׂיה,</strong> והדברים צריכים להיעשׂוֹת <strong>לאַלתר</strong>, מעוֹררים את
דעתנוּ על שאלוֹת גדוֹלוֹת האוֹרבוֹת לנוּ. האוּמנם זהוּ האמצעי הנכוֹן
לאַמץ את כּוֹחנוּ בּשביל הצעד הקרוֹב? למה הדבר דוֹמה? לאוֹתוֹ רוֹפא־חכם
השוֹאל: ואם נרפּא את החוֹלה ממחלת הטיפוּס, כּלוּם אין מחלוֹת אחרוֹת
וקשוֹת אוֹרבוֹת לוֹ, והרי ידענוּ שאָדם סוֹפוֹ למוּת, מוּטב שנאַמץ את כּל
כּוֹחנוּ לבקש תרוּפה בּפני המות בּכלל&quot;.</p>

<p>אמת נכוֹן הדבר. אוֹרבוֹת לנוּ פּוֹרענוּיוֹת, קטנוֹת
וּגדוֹלוֹת, וּגדוֹלוֹת קשוֹת מאד. לא מעטוֹת הן השאלוֹת המַדירוֹת שינה
מעינים. אלא שלא כּל טוּבנוּ בּידינוּ. אם בוֹא תבוֹא מלחמת־עוֹלם
להשמידנוּ – לא בּירוּרים בּמוֹעצה יצילוּנוּ מידיה. אין לנוּ לעשוֹת אלא
מה <strong>שבּידינוּ</strong> לעשוֹת. וקוֹדם כּל, מה שבּידינוּ
לעשוֹת <strong>היוֹם</strong>. בּטרם תגרוֹר הפּוֹרענוּת הקטנה את הגדוֹלה.</p>

<p>־־־־־־־־־־־־־־־־־־־־־־־־</p>

<blockquote>
<br />
</blockquote>

<p>ההצעוֹת שהוּצעוּ למוֹעצה – שתים הן: להכפּיל את מס קרן חוֹסר העבוֹדה <strong>בּקביעוּת</strong> וּלהטיל מס
חד־פעמי מיוּחד, שׂכר שנים־עשׂר יום, על כּל חבר ההסתדרוּת העסוּק בּעבוֹדה
– אינן הצעוֹת קלוֹת כּל כּך. ולא הייתי תמה אילוּ קמוּ מבּין שליחי
הציבּוּר והיוּ קוֹבלים על <strong>כּוֹבד</strong> הקרבּן. אין הציבּוּר רגיל
בּקרבּנוֹת מרצוֹן כּאלה, ואף תנוּעת הפּוֹעלים בּעוֹלם לא נתנסתה
בּכך.</p>

<p>איני יוֹדע דוּגמה לכך בּשוּם תנוּעה מתנוּעוֹת הפּוֹעלים,
שיקוּמוּ חברים העסוּקים בּעבוֹדה ויטילוּ על עצמם מס כּבד לעזרת חברים
מוּבטלים ולמניעת אַבטלה. שוּם מפלגה, לא מן הקרוּיוֹת רפוֹרמיסטיוֹת ולא
מן הקרוּיוֹת רבוֹלוּציוֹניוֹת, לא תבעה זאת מחבריה. וּבין המפלגוֹת הללוּ
לא מעטוֹת &#8220;שעשוּ את הקריֶרה&#8221; שלהן על גבּוֹ של מחוּסר־העבוֹדה. הקהילוּ
קהילוֹת ויסדוּ אִרגוּנים מיוּחדים וּבחרוּ ועדים וערכוּ הפגנוֹת
ותהלוּכוֹת, ואפילוֹ התכּוֹננוּ לכבּוֹש את השלטוֹן בּעזרת חוֹסר־העבוֹדה.
הם ידעו לתבּוֹע בּכל פּה מן הבּוֹרגנוּת וּמן המדינה. אך הם מאסוּ בּאמצעי
העלוּב והפּאליאטיבי: לתבּוֹע <strong>קוֹדם</strong> כּל מן הפּוֹעל שיקיים מצוַת העזרה
ההדדית והסוֹלידריוּת המעמדית.</p>

<p>גם אצלנוּ נשמעוֹת כּפעם בּפעם
אוֹתן ההשׂגוֹת: מה דרכּה של מפּא&#8220;י (אגב, מפּא&quot;י זוֹ אשר בּנצחוֹנוֹתינוּ
אין לה חלק וּבמַפּלוֹתינוּ היא האשמה) שבּמקוֹם &#8220;ללחוֹץ&#8221; על הממשלה ועל
העיריוֹת ועל הבּוּרגנוּת, היא נטפּלת אל הפּוֹעל ודוֹרשת ממנוּ קרבּנוֹת?
ומַהי האוּטוֹפּיה הזאת שבּפרוּטוֹת של פּוֹעלים נמנע חוֹסר־עבוֹדה? גם
בּשעת הטפה ראשוֹנה ליצירת קרן חוֹסר־עבוֹדה נשמעוּ אַזהרוֹת מפּני
ה&#8221;השלָיוֹת&quot;.</p>

<p>ואף על פּי כן, חברים, אינני חוֹשש לוֹמר, כּי הדרך הזאת
שאנוּ מתיצבים עליה <strong>עכשיו</strong> – בּאיחוּר שלוֹשה חדשים – היא הדרך היחידה
להתגבּרוּת וּלנצחוֹן של ממש. אין ספק שיש בּידינוּ לערוֹך אסיפוֹת־מחאה
עצוּמוֹת וּלאַרגן הפגנוֹת נאדרוֹת. אך למוּדי־נסיוֹן אנחנוּ, ממה שעבר על
תנוּעוֹת הפּוֹעלים בּשנוֹת מצוּקה, ואנוּ אוֹמרים: לא בּאלה ניוָשע
<strong>הפּעם</strong>.</p>

<p>ימים רבּים ראתה תנוּעת הפּוֹעלים בּתמימוּת יתירה את
נצחוֹנוֹ של הפּוֹעל והגשמת המשטר הסוֹציאליסטי כּכניסת תהלוּכה חגיגית
לתוֹך שערים פּתוּחים לרוָחה. ואם ידָרשוּ קרבּנוֹת – ידָרשוּ מאת
הבּוּרגנוּת. הפּוֹעל לא חשד שגם הוּא יהיה אנוּס להביא קרבּנוֹת כּבדים.
הוּא אמר להסתפּק בּקרבּנוֹת אשר גיבּוֹריו, יחידי־סגוּלה, המוּרמים על נס,
הביאוּ, כּבר הביאוּ, למענוֹ. והנה בּאו ימים וּכלל־הפּוֹעלים נתבּע להביא
בּעצמוֹ קרבּנוֹת כּבדים. הפּוֹעל לא היה מוּכן לכך. והוֹאיל ולא היה מוּכן
להביא קרבּנוֹת <strong>מרצוֹן</strong>, נפל הוּא עצמוֹ קרבּן <strong>מאוֹנס</strong>, קרבּן
למצוּקה, קרבּן לאוֹיביו. זה הכּלל: בּכל מקוֹם שאין הפּוֹעל מוּכן להביא
<strong>מעצמו</strong>ֹ קרבּנוֹת <strong>בּרצוֹן</strong> למען חבריו, למען
מעמדוֹ, למען עמוֹ, למען שלוֹם, למען הסוֹציאליזם, שם נגזר עליו להיות
קרבּן <strong>מאוֹנס</strong>, קרבּן כּפיה, למען אוֹיביו, למען דיכּוּי מעמדוֹ, למען
המלחמה, למען הפאשיזם. בּארצוֹת אירוֹפּה, בּמקוֹם שיד מפלגוֹת הפּוֹעלים,
הסוֹציאל־דמוֹקרטית והקוֹמוּניסטית, היתה תקיפה, לא היה הפּוֹעל המסוּדר
בּעבוֹדה, המיוּחס בּמקצוֹע, היוֹשב איתן בּמשׂרה, מוּכן לפרוֹס מִפּתוֹ –
פּריסה שיש בּה ממש – לאח הרעב, לא ראה חוֹבה לעצמוֹ להירָתם ולרתוֹם את
הסתדרוּיוֹתיו המקצוֹעיוֹת ואת מוֹסדוֹתיו הכּספּיים בּכדי להניע את גלגלי
המשק והעבוֹדה. ראוּ זאת אחרים, אוֹיבים־בּנפש, וירתמוּ את המוֹני
המוּבטלים, נטוּלי עבוֹדה וּמחיה ותקוה, בּמרכּבת תאוַת־השלטוֹן. התוֹצאוֹת
ידוּעוֹת: ההמוֹנים הרתוּמים לשריקת שוֹטים על בּשׂרם וּלהקשת תוּפּים
בּאזניהם, עוֹדם נישׂאים בּמסע־השתוֹללוּת על פני גויתה הרמוּסה והשוֹתתת
דם של תנוּעת הפּוֹעלים ושל התרבּוּת האנוֹשית.</p>

<blockquote>
<br />
</blockquote>

<p>תנוּעת הפּוֹעלים בּאירוֹפּה לא ראתה את המלחמה
בּחוֹסר־עבוֹדה כּענין של <strong>עשׂיה לעצמה</strong>. היא ראתה זאת כּענין של תביעה
מאת השלטוֹנוֹת בּלבד וזקפה לחשבּוֹנם של אלה את כּל יסוּרי המוּבטלים,
וראתה לעצמה זכוּת יתירה אם תבעה מידיהם עוֹד נתח של &#8220;סיוּע&#8221;. &#8220;סיוּע&#8221; הכרח
הוּא בּכל מקוֹם אשר קצרה היד אוֹ קצר הרצוֹן להילָחם מלחמה של ממש בּחוֹסר־העבוֹדה. בּעד הסיוּע
שילם הפּוֹעל בּניווּן של מאוֹת אלפי משפּחוֹת עוֹבדים. רבבוֹת בּנים
נאמנים אבדוּ למעמדם. נכרתה האמוּנה כּי הדיבּוּרים של שלוֹשה דוֹרוֹת על
סוֹלידריוּת מעמדית יש בּהם ממש. מחוּסרי־העבוֹדה עוֹד הוֹסיפוּ להימָנות
על האגוּדה המקצוֹעית ועל המפלגה, אוּלם בּיניהם לבין אוֹתם המאוּשרים
המסוּדרים בּעבוֹדה ונוֹשׂאי המשׂרוֹת ויוֹשבים
לבטח בּדירוֹתיהם, והם קרוּיים &#8220;חברים&#8221; – נחפּרה תהוֹם אשר שוּם מהנדס לא
יגַשר על פּניה. בּמעמקי הלבבוֹת נתערערוּ מוֹסדוֹת התנוּעה: שקר
האחדוּת!</p>

<p>אנוּ כאן ניסינוּ, בּמקצת, ללכת בּדרכים אחרוֹת. הסתלקנוּ
מההסתמכוּת הפטאליסטית על המדינה ועל המשק
הרכוּשני. לפיכך נלחמנוּ נגד סיוּע, וחתרנוּ תמיד לקראת עבוֹדה. וּזכוּת
היא להסתדרוּתנוּ שאיננוּ מחכּים עד שיחמיר המצב, וּבטרם יתמוֹטט עמוּד
מעמוּדי בּניננוּ אנוּ קוֹראים למעשׂים.</p>

<blockquote>
<br />
</blockquote>

<p>־־־־־־־־־־־־־־־־־־־־־־־</p>

<blockquote>
<br />
</blockquote>

<p>בּמַשבּרים הכּלכּליים התוֹקפים לפּרקים את ארץ־ישׂראל יש
צד אחד המכאיב במיוּחד: <strong>אפשר למנוֹע אוֹתם ואין מוֹנע</strong>.</p>

<p>אין זה מעניני להכניס את ראשי בּשאלה, אם בּמדינוֹת
הגדוֹלוֹת, בּתנאים של משק קפּיטליסטי ענֵף וּמוּרכּב, יש בּידי כּוֹחוֹת
מאוּרגנים למנוֹע מַשבּרים וּלפחוֹת לצמצם אוֹתם בּמידה ניכּרת אוֹ אין.
אצלנוּ, מכּל מקוֹם, יש ויש. בּתנאים המיוּחדים שלנוּ: בּהיקפנו המצוּמצם,
בּמציאוּתוֹ של משק <strong>הוֹלך</strong> <strong>ונבנה</strong> ונתון לאֶכּספּנסיה, בּמציאוּתה של
עליה יוֹצרת וּמחַדשת, בּמציאוּתם של גוֹרמים מיוּחדים המַזרימים לארץ הוֹן
ועבוֹדה וּמפתחים יחד עם היצרנוּת גם כּוֹח־קיבּוּל צרכּני, בּמציאוּתה של
תנוּעה לאוּמית האחראית לשלוֹם הישוּב והשוֹקדת על תקנתוֹ והמקיימת כּלים
בּעלי יכוֹלת וּבעלי תפקידים קוֹנסטרוּקטיביים – בּתנאים אלה יש עדיין
בּידינוּ, גם בּשעוֹת של התרוֹפפוּת משקית, לקרוֹע גזר־דין של מַשבּר
המתהפּך על ראש הישוּב. ועוּבדה פּשוּטה זו, הנראית גם לעין בּלתי־מזוּינת,
שמכּל המַשבּרים שעברוּ על ראשנוּ יצאנוּ בּעזרת אמצעים מצוּמצמים, לאחר
מאמצים מסוּימים של כּוֹחוֹת לאוּמיים וציבּוּריים מאוּרגנים – יש בּה כּדי
להעיד על כּך, כּי בּראיית המצב מראש, וּביתר ערוּת וּזריזוּת, אפשר היה
למנוֹע את המַשבּרים (אם לא היוּ מאחוֹריהם גוֹרמים פּוֹליטיים תקיפים)
<strong>מלכתחילה.</strong></p>

<p>מאַחר המלחמה <a href="#fn:1" id="fnref:1" title="see footnote" class="footnote"><sup>1</sup></a>ועד עתה הננוּ
נתוּנים בּמצב בּניה משקית בּלתי־פּוֹסקת. המכשוֹלים הפּוֹליטיים הרבּים
יכלו להאֵט את קצב הבּניה, אך לא להפסיק אוֹתה. קו־הבּניה איננוּ יוֹרד אלא
עוֹלה. וכל עוֹד המצב הזה נמשך, וכל עוֹד העליה זוֹרמת אין שוּם &#8220;שפל&#8221;
יכוֹל ליהָפך אצלנוּ ל&#8220;מַשבּר&#8221;. בּמצב כּזה אפשר תמיד – בּקצת רצוֹן
וּמאמצים וּבקצת אמצעים לאשראי וּלהשקעה – למנוֹע מכאוֹבים אנוֹשיים
וּמַפּלוֹת מדיניוֹת כּבדוֹת, הבּאות עלינוּ עקב חוּלשתנוּ
ורשלנוּתנוּ.</p>

<p>לפני עשׂר שנים, בּפרוץ המַשבּר, אמרנוּ כּי בּ־70 אלף
לירוֹת אפשר &#8220;לשבּוֹר את המַשבּר&#8221;. לא חקרתי לאחר המעשׂה אם <strong>סכוּם זה</strong>
הספּיק, אוֹ שהושקעוּ סכוּמים גדוֹלים יוֹתר. בּין
כּה וכה שבירת המַשבּר בּאה לאחר שהמשבּר <strong>העמיק.</strong> אוּלם זכוּר לנוּ
המעבר מסיוּע לעבוֹדה, והתחלת העבוֹדה בּנַהרים – בּכוֹח אלה
<strong>זזנוּ</strong> עד שיצאנוּ מן הסכּנה האיוּמה שארבה לנוּ
בשנת 1927. וגם עתה אין בּידי לנקוֹט מספּרים, ואיני יוֹדע אם התכניוֹת
העלוּלוֹת להתגשם על יסוֹד מאמצינוּ, אם הן כּשלעצמן עלוּלוֹת להסיר את צרת
חוֹסר־העבוֹדה בּמלוֹא היקפה. אבל בּמצבים כּמוֹ
אלה העיקר הוּא <strong>לצאת ולזוּז מנקוּדוֹת המות</strong>. תנוּפה גוֹררת תנוּפה. ואם
בּמאמץ ראשוֹן לא נצליח בּשלימוּת – נפנה למאמצים חדשים. אוּלם גם מאמץ
ראשוֹן יביא הקלה לאלפי עוֹבדים, ויביא הצלה לעליה <strong>ותגבּוֹרת
בּהיאָבקוּתנוּ המדינית</strong>.</p>

<blockquote>
<br />

<p>־־־־־־־־־־־־־־־־־־־־־־־־־־־־־־־־־</p>
</blockquote>

<p>איני מעלים מעצמי את הקוֹשי שבּהגשמה. נקל יותר לקבּל
החלטוֹת כּלפּי אחרים, וגם לאחרים לא איכפּת הרבּה. רצוֹנם – אוֹטמים
אזנים, רצוֹנם – שוֹמעים ו&#8220;אוֹכלים&#8221;. אך החלטה כּזאת כּשצבּוּר מקבל
אוֹתה כּלפּי עצמוֹ – מוּרגשת וּמוּרגשת. כּל אחד ואחד
מאתנוּ ודאי <strong>ירגיש</strong> בּקרבּן זה, <strong>וצריך</strong> שירגיש. תקציבוֹ של כּל עוֹבד קצוּב, מחוּלק מראש, וקשה לצמצמוֹ.
ואפילוּ הפּוֹעל המסוּדר, ואפילוּ זה שזכה זמן־מה ליהנוֹת מן הגיאוּת,
יכוֹל לספּר על חוֹבוֹתיו. למי בּית, למי רהיטים. ויש עזרת קרוֹבים. בּארץ
וּבגוֹלה. ויש ויש.</p>

<p>אבל גם המַקשיח את לבּוֹ מגוֹרל חבריו, אם יראה עצמוֹ שעה
קלה מוּבטל וידע שהוּא זקוּק לעזרת ההסתדרוּת לקבּל עבוֹדה, ויהיה נדרש
לשלם בּעד &#8220;הזכוּת&#8221; הזאת, בּעד &#8220;הפּרוֹטקציה&#8221; הזאת שׂכר 12 ימי־עבוֹדה –
יחליט מיד, בּלי לפקפק הרבּה, שה&#8220;עסק&#8221; הזה כּדאי
לוֹ. צריך איפוֹא שכּל פּוֹעל יכּיר כּי <strong>מקוֹם עבוֹדתוֹ</strong> <strong>איננוּ קנינוֹ הפּרטי</strong>. כּי בּזכוּת ההסתדרוּת, בּזכוּת כּלל־הפּוֹעלים הוּא יוֹשב ועוֹבד בּשלוה, וההסתדרוּת
היא השוֹמרת שלא יחליפוּהוּ ולא יוֹציאוּהו ולא
יוֹרידוּ את שׂכרוֹ. צריך שכּל פּוֹעל יכּיר כּי שוּם מקוֹם איננוּ מוּבטח
לוֹ אם יוּתן לאַבטלה שתתפּשט. אַל יבטח שוּם
פּוֹעל בּ&#8220;יחוּסוֹ&#8221; וּב&#8220;תקיפוּתוֹ&#8221; וּבּמקוֹמוֹ. אין אנחנוּ יוֹשבים על סלע
איתן. עוֹד הרבּה הרבּה תלוּי בּאוירה, בּאֵמוּן, בּכוֹח ההתגוֹננוּת של
הציבּוּר. גלי השפל עלוּלים לסחוֹף את האדמה גם תחת רגלים בטוּחוֹת. מס
הפּדיוֹן הוּא גם מפעל בּצרוֹן.</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>מלחמת־העולם הראשונה <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/22987">https://benyehuda.org/read/22987</a></div></body></html>