<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶחָד בְּמַאי</title>
	<meta name="author" content="יצחק יציב"/>
</head>
<body>

<blockquote>
<p>אֲנַחְנוּ נָרִים אֶת עֵינֵינוּ אֶל פְּנֵי הַמָּחָר
וְנֹאמַר בְּבִטָּחוֹן מִתּוֹךְ אֱמוּנָה שְׁלֵמָה: עוֹלָם טוֹב יִבָּנֶה.
נֹאמַר לְעַצְמֵנוּ: אֲנַחְנוּ נוֹשְׂאִים אֶת נַפְשֵׁנוּ
לְסִדְרֵי־חַיִּים טוֹבִים, יָמִים שֶׁלֹּא יִשָּׂא גּוֹי אֶל גּוֹי חֶרֶב
וְלֹא יִלְמְדוּ עוֹד מִלְחָמָה. הַאֲמֵן נַאֲמִין, כִּי יוֹם יָבוֹא
וְהַיְחָסִים בֵּין מְדִינָה לַמְּדִינָה, בֵּין עַם לָעַם וּבֵין אִישׁ
לְרֵעֵהוּ יִהְיוּ טוֹבִים יוֹתֵר.</p>

<br />

<p>עוֹלָם אֶחָד. בְּשִׁבְעִים וּשְׁמוֹנֶה שָׁעוֹת
וַחֲמִשִּׁים וְחָמֵשׁ דַּקּוֹת טָס טַיָּס אֲמֵרִיקָאִי סְבִיב כָּל
כַּדּוּר הָאָרֶץ. הָאָדָם לָמַד לְהִתְגַּבֵּר עַל הַמֶּרְחַקִּים
בִּמְהִירוּת מַפְלִיאָה. יַמִּים, יַבָּשׁוֹת, מִדְבָּרִיוֹת
וְקַרְחוֹנִים אֵינָם יְכוֹלִים לְהַפְרִיד עוֹד בֵּין הָאֲנָשִׁים
הַחַיִּים בְּחֶלְקֵי־תֵּבֵל שׁוֹנִים. בְּשִׂכְלוֹ הִתְגַּבֵּר הָאָדָם
עַל מִכְשׁוֹלֵי־טֶבַע כַּבִּירִים. וְאוּלָם דָּבָר אֶחָד לֹא לָמַד
עֲדַיִן: לְהִתְגַּבֵּר עַל הַמֶּרְחָק בֵּין הַלְּבָבוֹת שֶׁל
בְּנֵי־הָאָדָם.</p>

<p>הַכֹּל מְדַבְּרִים עַל עוֹלָם אֶחָד. הַמִּלְחָמָה
הָאַחֲרוֹנָה הוֹכִיחָה, כִּי אֵין הָאֲנָשִׁים הַחַיִּים בְּחֵלֶק אֶחָד
מִן הָעוֹלָם יְכוֹלִים לַחְשֹׁב כִּי הָרָעָה הַמּוֹצֵאת חֵלֶק אַחֵר
אֵינָהּ נוֹגַעַת לָהֶם. הָעוֹלָם אֶחָד פֻּרְעָנוּת שֶׁל מִלְחָמָה,
לְמָשָׁל, הַפּוֹרֶצֶת בְּאֵרוֹפָּה מִן הַהֶכְרַח שֶׁתִּפְגַּע גַּם
בַּאֲמֶרִיקָה וּבְחֶלְקֵי־תֵּבֵל אֲחֵרִים.</p>

<br />

<p>זֶה כִּשְׁנָתַיִם מֵאָז נֻצְּחוּ גֶּרְמַנְיָה הַנַּצִית
וְכָל גְּרוּרֶיהָ הַפַשִׁיסְטִיִּים. וְאוּלָם הָרוּחַ הָרָעָה
שֶׁהֵבִיאָה אֶת הַנַּצִיּוּת לָעוֹלָם עֲדַיִן לֹא נֻצְּחָה. הַכֹּל רָאוּ
עַיִן בְּעַיִן אֶת הָרָעָה הַצְּפוּנָה בְּכָל הַדֶּרֶךְ הַזֹּאת שֶׁל
שִׁעְבּוּד עַמִּים, דִּכּוּי מְדִינוֹת וְכִבּוּשׁ אֲרָצוֹת. הַכֹּל
חָשִׁים אֶת תּוֹצְאוֹת הַמִּלְחָמָה הָעוֹלָמִית הָאַחֲרוֹנָה. וּבְכָל
זֹאת לֹא לָקְחוּ הָעַמִּים מוּסָר.</p>

<p>הַמְּנַצְּחִים מִתְנַצְּחִים בֵּינֵיהֶם עַל הַשָּׁלוֹם
שֶׁצָּרִיךְ לְהַשְׁכִּין בָּעוֹלָם. אַךְ בִּמְקוֹם שָׁלוֹם מְדַיְּנִים
מִינִיסְטְרֵי הַחוּץ שֶׁל הַמַּעֲצָמוֹת הַגְּדוֹלוֹת עַל עִנְיָנֶיהָ
הַפְּרָטִיִּים שֶׁל כָּל מְדִינָה וּמְדִינָה. פַּחַד וַחֲשָׁד
הִשְׂתָּרְרוּ בְּלִבּוֹת הַמְּנַצְּחִים, בַּעֲלֵי־הַבְּרִית, אֶחָד
כְּלַפֵּי חֲבֵרוֹ. פַּחַד הַמִּזְרָח נָפַל עַל הַמַּעֲרָב וּפַחַד
הַמַּעֲרָב עַל הַמִּזְרָח.</p>

<p>קוֹדְרִים הַיָּמִים. לָנוּ הַיְּהוּדִים חֶשְׁבּוֹן
מִשֶּׁלָּנוּ. סָבַלְנוּ מִן הַמִּלְחָמָה הָאַחֲרוֹנָה יוֹתֵר מִכָּל עַם
בְּעַמֵּי הָעוֹלָם. מִדָּת הַצֶּדֶק מְחַיֶּבֶת לָשִׁים קֵץ לְסִבְלֵנוּ
וּלְהָשִׁיב אֶת שְׁאֵרִית הַפְּלֵיטָה לְאֶרֶץ־יִשְׂרָאֵל וּלְכוֹנֵן אֶת
בֵּיתֵנוּ כָּאן. וְאוּלָם אֵין שׁוֹעֶה לְצֶדֶק. אֶת מַעֲפִּילֵינוּ
מְגָרְשִׁים בְּאַכְזָרִיּוֹת מֵחוֹפֵי אַרְצֵנוּ וּמַעֲבִירִים
לְקַפְרִיסִין וְהַסֵּפֶר הַלָּבָן עֲדַיִן בְּתָקְפּוֹ עוֹמֵד.</p>

<br />

<p>רִבְבוֹת יְהוּדִים, שְׂרִידֵי הַשּׁוֹאָה בְּאֵרוֹפָּה
מִתְגּוֹלְלִים בְּמַחֲנוֹת, בֵּינֵיהֶם יְלָדִים יְתוֹמִים וְאֵין
נוֹתְנִים לָהֶם לַעֲלוֹת לָאָרֶץ. רוֹצִים לְהַכְרִיחַ אוֹתָם לָשׁוּב
לְאַרְצוֹת־הַדָּמִים שֶׁמֵּהֶן בָּרְחוּ.</p>

<p>כָּזֶה הוּא מַצָּבֵנוּ בַּיָּמִים הָאֵלֶּה.</p>

<br />

<p>וְאַף עַל פִּי כֵן. לֹא נָמִיר אֶת אֱמוּנָתֵנוּ. לֹא
נַשְׁמִיט מִיָּדֵנוּ אֶת לַפִּיד אֵשׁ הָאֱמוּנָה אַף בַּיָמִים קוֹדְרִים
אֵלֶּה.</p>

<p>זֶה שְׁמוֹנֶה וְאַרְבָּעִים שָׁנָה חוֹגְגִים
הַפּוֹעֲלִים, אֶת יוֹם הָאֶחָד בְּמַאי כְּחַג, הַמְּסַמֵּל אֶת
הַשְּׁאִיפָה לְמַגֵּר אֶת מִשְׁטַר הָרֶשַׁע בָּעוֹלָם וּלְהָקִים
מִשְׁטַר צֶדֶק. עֲדַיִן לֹא חָדְרָה הַשְּׁאִיפָה לְלִבּוֹת כָּל
פּוֹעֲלֵי הָעוֹלָם, שֶׁיִּתְאַחֲדוּ לְמַטָּרָה נַעֲלָה זוֹ, אוּלָם יוֹם
יָבוֹא וְהַשְּׁאִיפָה הַזֹּאת תִּהְיֶה נַחֲלַת כָּל הָאֱנוֹשׁוּת.</p>

<p>זוֹהִי אֱמוּנָתֵנוּ, וּבְאֶחָד בְּמַאי אֲנַחְנוּ
מְרִימִים אֶת קוֹלֵנוּ נֶגֶד הֶעָוֶל הַנַּעֲשֶׂה לָנוּ יוֹם יוֹם.
אֲנַחְנוּ דּוֹרְשִׁים מֵאֵת כָּל אָדָם אֲשֶׁר רֶגֶשׁ הַצֶּדֶק פּוֹעֵם
בְּלִבּוֹ, כִּי יִתֵּן יָדוֹ לָנוּ, בְּמַאֲמַצֵּינוּ הַגְּדוֹלִים
לָשׁוּב לְמוֹלַדְתֵּנוּ וְלִחְיוֹת בָּהּ כְּעַם בֶּן־חוֹרִין, בְּחֶבְרֶה
אֲשֶׁר שִׁוְיוֹן וְצֶדֶק הֵם יְסוֹדוֹת חַיֶּיהָ.</p>

<p>( <strong>תש&quot;ו</strong>)</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/30780">https://benyehuda.org/read/30780</a></div></body></html>