<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מ. בֶּן אַלִיעֶזֶר</title>
	<meta name="author" content="יצחק יציב"/>
</head>
<body>

<p>(תרמ&#8220;ב ־ תש&#8221;ד)</p>

<h2 id="א">א</h2>

<blockquote>
<p>הָלַךְ מֵאִתָּנוּ אִישׁ תָּם וְיָשָׁר, סוֹפֵר מַצְנִיעַ לֶכֶת – מ. בֶּן־אֱלִיעֶזֶר.</p>

<p>סוֹפֵר חָרוּץ הָיָה מ. בֶּן־אֱלִיעֶזֶר וְעָבַד אֶת
סִפְרוּתֵנוּ הָעִבְרִית בִּשְׁקִידָה עֲשָׂרוֹת בַּשָּׁנִים. הוּא
הִתְחִיל אֶת עֲבוֹדָתוֹ הַסִּפְרוּתִית כִּמְסַפֵּר וּפִרְסֵם אֶת
סִפּוּרָיו הָרִאשׁוֹנִים בַּיַרְחוֹן &#8220;הַשִּׁלֹחַ&#8221;, שֶׁיָּצָא
בְּאוֹדֶסָה בַּעֲרִיכָתוֹ שֶׁל אַחַד הָעָם. אַחַר כָּךְ כָּתַב
דִּבְרֵי בִּקֹּרֶת עַל סִפְרֵיהֶם שֶׁל סוֹפְרִים אֲחֵרִים, וְאוּלָם
הַרְבֵּה מִכֹּחוֹ הִקְדִּישׁ לְתִרְגוּם יְצִירוֹתֵיהֶם שֶׁל סוֹפְרִים
לוֹעֲזִיִּים לְעִבְרִית.</p>

<br />
</blockquote>

<h2 id="ב">ב</h2>

<blockquote>
<p>מ. בֶּן־אֱלִיעֶזֶר הָיָה יְדִידָם שֶׁל
בְּנֵי־הַנְּעוּרִים וְכָל יָמָיו טָרַח לְהָבִיא לַנֹּעַר חֹמֶר
קְרִיאָה נָאֶה וּמְאַלֵף. הוּא כָּתַב דִּבְרֵי אַגָּדָה וְסִפּוּרִים
לַנֹעַר וְלַיְלָדִים וְעוֹד יוֹתֵר חִפֵּשׂ בְּסִפְרוּת הָעַמִּים
וְתִרְגַּם סְפָרִים רַבִּים לְעִבְרִית.</p>

<p>אִישׁ הָעָם הָיָה. בֶּן הָרַב שֶׁל הָעֲיָרָה
שְׁטִיצִין, פֶּלֶךְ וִילְנָה. מִן הָעֲיָרָה הַלִּיטָאִית שָׁאַב חֹמֶר
לְסִפּוּרָיו. אַנְשֵׁי הָעָם הַפְּשׁוּטִים הֵם גִּבּוֹרֵי סִפּוּרָיו
וְאַגָּדוֹתָיו.</p>

<p>רַבִּים מִן הַקּוֹרְאִים זוֹכְרִים אֶת סִפּוּרוֹ
&#8220;הַגִּבְעוֹנִי&#8221;. &#8220;הַגִּבְעוֹנִי&#8221;, גִּבּוֹר הַסִּפּוּר, הוּא הַיֶּלֶד
הַיָּתוֹם שְׁמוּאֵלִיק, שֶׁמִּשַׁחַר נְעוּרָיו הוּא מֻכְרָח לִדְאֹג
לְעַצְמוֹ וּלְהִשְׂתַּכֵּר אֶת לַחְמוֹ. שְׁמוּאֵלִיק הוּא יֶלֶד עָנִי
וּבוֹדֵד, לְלֹא בַּיִת וּלְלֹא מַחֲסֶה. הָאֲנָשִׁים הַטּוֹבִים
הַמְרַחֲמִים עָלָיו אַף הֵם עֲנִיִים מְרוּדִים, הֲלא הֵם חַיִּים־לֵיבּ
הַחַיָּט וּמִרְיָם הָאַלְמָנָה. יָדָם תִּקְצַר מֵהוֹשִׁיט לוֹ עֶזְרָה
חָמְרִית שֶׁתָּקֵל עָלָיו אֶת חַיָּיו.</p>

<p>עַזָּה תְּשׁוּקָתוֹ שֶׁל שְׁמוּאֵלִיק לִלְבּשׁ פַּעַם
בֶּגֶד חָדָשׁ וּלְהָסִיר מֵעָלָיו אֶת הַסְּמַרְטוּטִים הַבְּלוּיִים.
חַיִּים־לֵיבּ בָּא לְעֶזְרָתוֹ בְּעֵצָה טוֹבָה – הוּא מְלַמְּדוֹ
כֵּיצַד יַחְסֹךְ מִפְּרוּטוֹתָיו הַדַּלוֹת שֶׁהוּא מִשְׂתַּכֵּר
בַּעֲבוֹדָה קָשָׁה בִּימוֹת הַחֹרֶף לְמַעַן יִקְנֶה לוֹ בֶּגֶד.
מְעַטִּים, כַּמוּבָן, &#8220;הַחֶסְכוֹנוֹת&#8221; שֶׁל שְׁמוּאֵלִיק. בָּעֲיָרָה
הַלִּיטָאִית מִשְׂתַּכֵּר יֶלֶד עוֹבֵד מְעַט מְאֹד. אֵין
הִסְתַּדְּרוּת נֹעַר עוֹבֵד שֶׁתַּעֲמֹד לִימִינוֹ, וִידִידוֹ
חַיִּים־לֵיבּ, הַמָּסוּר לוֹ בְּלֵב וָנֶפֶשׁ, יָכוֹל רַק לְנַחֵם
אוֹתוֹ בְּדִבְרֵי־נְחָמָה טוֹבִים בְּרִגְעֵי מְצוּקָה. בֵּינָתַיִם
חָלָה שְׁמוּאֵלִיק בְּמַחֲלָה מְסֻכֶּנֶת וְאֶת הַכֶּסֶף שֶׁנִּצְטַבֵּר
בְּיָדוֹ בִּשְׁבִיל בֶּגֶד מֻכְרָח חַיִּים־לֵיבּ לְהוֹצִיא לְצָרְכֵי
רוֹפֵא וּרְפוּאָה. וּמִשֶּׁמַּחֲלִים שְׁמוּאֵלִיק נוֹדָע לוֹ, כִּי
הַתִּקְוָה לְבֶגֶד חָדָשׁ נָמוֹגָה. אַךְ קָשֶׁה לוֹ לַיֶּלֶד
לְהַשְׁלִים עִם זֹאת.</p>

<p>בֵּינָתַיִם אֲנַחְנוּ רוֹאִים מָה רַבָּה הַמְּסִירוּת
שֶׁל חַיִּים־לֵיבּ וְשֶׁל הָאַלְמָנָה מִרְיָם לַיָּתוֹם. הָאֲנָשִׁים
הָעֲנִיִים הַלָּלוּ מְגַלִּים גֹּדֶל נֶפֶשׁ בְּיַחֲסָם לִשְׁמוּאֵלִיק.
שׁוֹמְרִים עַל מִטָּתוֹ בְּלֵילוֹת מַחֲלָה, דּוֹאֲגִים לְהַחְלָמָתוֹ
כְּהוֹרִים, אָמְנָם – הוֹרִים עֲנִיּים.</p>

<p>לְפָנֵינוּ מִתְגַּלֶּה הַמָּאוֹר שֶׁבְּמִשְׁכְּנוֹת
הָעֹנִי בָּעֲיָרָה הַלִּיטָאִית, אוֹר שֶׁל חֶסֶד וְרַחֲמִים. בָּאוֹר
הַזֶּה חַי בֶּן־אֲלִיעֶזֶר.</p>

<p>בְּכֶרֶךְ י&quot;ג שֶׁל &#8220;דָּבָר לִילָדִים&#8221; נִדְפַּס סִפּוּר
מְתֻרְגָם בִּידֵי מ. בֶּן־ אֱלִיעֶזֶר מֵאַנְגְּלִית: &#8220;כַּד
הַפְּלָאוֹת&#8221;. הַקּוֹרֵא בְּסִפּוּר זֶה יִרְאֶה מַה בִּקֵשׁ
בֶּן־אֱלִיעֶזֶר לְהָבִיא לְקוֹרְאֵינוּ הַצְּעִירִים. סִפּוּר מֻפְלָא
וּמְאַלֵּף כְּאֶחָד. כִּי אָכֵן שָׁאַף בֶּן־אֱלִיעֶזֶר לְגַלּוֹת
לְפָנֵינוּ אֶת הַטּוֹב וְהַיָּפֶה, לְמַעַן נִהְיֶה אֲנַחְנוּ טוֹבִים
וְיָפִים בְּרוּחֵנוּ.</p>

<p>בֶּן־אֲלִיעֶזֶר הָיָה עוֹרֵךְ עִתּוֹנִי יְלָדִים,
שָׁבוּעוֹנִים וְיַרְחוֹנִים, בָּאָרֶץ וּבְחוּץ־לָאָרֶץ. תְּחִלָּה
עָרַךְ אֶת &#8220;שְׁתִילִים&#8221; בְּמוֹסְקְבָה, &#8220;הַשַּׁחַר&#8221; וּ&#8220;בֶן הַשַּׁחַר&#8221;
בְּוַרְשָׁה וּ&#8220;בֶן אַרְצִי&#8221; – הוֹסָפָה לָעִתּוֹן &#8220;הָאָרֶץ&#8221; –
בְּתֵל־אָבִיב.</p>

<p>דְּבָרָיו לַנֹּעַר יָצְאוּ גַם בִּסְפָרִים מְיֻחָדִים: &#8220;אַגָּדוֹת וְסִפּוּרִים לִבְנֵי הַנְעוּרִים&#8221; וְ&#8220;עוֹלָם עוֹבֵר&#8221;.</p>

<p>כִּמְעַט כָּל יְמֵי שִׁבְתּוֹ בָּאָרֶץ עָבַד בְּמַעֲרֶכֶת &#8220;הָאָרֶץ&#8221;.</p>

<p>נִפְטַר בִּשְׁנַת הַשִּׁשִּׁים וּשְׁתַּיִם לְחַיָּיו.</p>

<p>(תש&quot;ד)</p>
</blockquote>

<br />

<blockquote>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31011">https://benyehuda.org/read/31011</a></div></body></html>