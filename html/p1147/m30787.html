<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַקּוֹנְגְרֶס הַצִּיּוֹנִי</title>
	<meta name="author" content="יצחק יציב"/>
</head>
<body>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBaHF0IiwiZXhwIjpudWxsLCJwdXIiOiJibG9iX2lkIn19--99ccbf36bf7a71476b50d379dce94d92d9600a82/22.png" alt="22.png" />
<figcaption>22.png</figcaption>
</figure>

<blockquote>
<p>לִפְנֵי אַרְבָּעִים שָׁנָה כִּנֵּס ד&quot;ר הֶרְצֵל בַּפַּעַם
הָרִאשׁוֹנָה אֶת בָּאֵי־כֹּחַ הָעָם הַיְּהוּדִי, הַמְּפֻזָּר בְּכָל
הָאֲרָצוֹת, לַקּוֹנְגְרֶס הָרִאשׁוֹן בְּבַּזֶל, וְיָצַר אֶת
הַקּוֹנְגְרֶס הַצִּיּוֹנִי.</p>

<p>– אֵיךְ הָיָה הַדָּבָר?</p>

<p>– כָּךְ הָיָה. ד&quot;ר הֶרְצֵל פָּקַח אֶת עֵינָיו וְרָאָה
אֶת מַצָּבוֹ הֶעָלוּב שֶׁל עַם יִשְׂרָאֵל בֵּין הַגּוֹיִים וְאָמַר: אֵין
תְּרוּפָה לָעָם הַנִּרְדָּף הַזֶּה אֶלָּא בִּמְדִינַת הַיְּהוּדִים.
יָשַׁב וְכָתַב אֶת סִפְרוֹ: מְדִינַת הַיְּהוּדִים, בּוֹ תֵּאֵר כֵּיצַד
יָשׁוּב עַמֵּנוּ לִחְיוֹת חַיִּים שְׁלֵמִים בִּמְדִינָתוֹ. אַךְ לֹא
הִסְתַּפֵּק בָּזֶה שֶׁהִצִּיעַ תָּכְנִית שֶׁל מְדִינָה אֶלָּא בִּקֵשׁ
דְּרָכִים כֵּיצַד לְהוֹצִיא לַפֹּעַל אֶת תָּכְנִיתוֹ.</p>

<p>אַךְ הַשְּׁאֵלָה הָרִאשׁוֹנָה הָיְתָה: מִי יְדַבֵּר
בְּשֵׁם הָעָם? מִי רַשַּׁאי לָבוֹא לִפְנֵי רָאשֵׁי מְדִינוֹת, מְלָכִים
וְרוֹזְנִים וְלִתְבֹּעַ מְדִינָה בִּשְׁבִיל הָעָם?</p>

<p>– הָעָם עַצְמוֹ.</p>

<p>כֵּיצַד מְדַבֵּר עַם? הַאִם כָּל הַבָּא וְנוֹטֵל עֲטֶרֶת הָעָם מְדַבֵּר בֶּאֱמֶת בְּשֵׁם הָעָם?</p>

<p>הָעָם בּוֹחֵר בָּאֲנָשִׁים אֲשֶׁר יְדַבְּרוּ בִּשְׁמוֹ
וִימַלְאוּ אַחֲרֵי הוֹרָאוֹתָיו כֵּיצַד לְמַלֵּא אֶת רְצוֹנוֹ
וּמְבֻקָּשׁוֹ.</p>

<p>ד&quot;ר הֶרְצֵל קָרָא לְנִבְחֲרֵי הָעָם מִכָּל הָאֲרָצוֹת,
רָאשֵׁי קְהִלּוֹת וְנִבְחֲרֵי הִסְתַּדְּרֻיוֹת וֶהֱבִיאָם לְבַּזֶל
לַקּוֹנְגְרֶס הַצִּיּוֹנִי הָרִאשׁוֹן וְיָצַר אֶת הַהִסְתַּדְּרוּת
הַצִּיּוֹנִית. צִירֵי הַקּוֹנְגְרֶס בָּחֲרוּ בְּוַעַד פּוֹעֵל,
וְהַוַּעַד הַזֶּה הוּא שֶׁדִּבֵּר בְּשֵׁם הַהִסְתַּדְּרוּת הַצִּיּוֹנִית
וּבְשֵׁם עַם יִשְׂרָאֵל. בַּקּוֹנְגְרֶס הַצִּיּוֹנִי הָרִאשׁוֹן –
לִפְנֵי אַרְבָּעִים שָׁנָה – הֵרִימוּ בָּאִי־כֹּחַ הָעָם הַיְּהוּדִי
קוֹלָם כְּלַפֵּי כָּל הָעוֹלָם וְסִפְּרוּ עַל צָרוֹתֵיהֶם וְעַל
הַדֶּרֶךְ הַחֲדָשָׁה לָצֵאת מִן הַמַּצָּב הַנּוֹרָא הַזֶּה – יְצִירַת
מִקְלָט בָּטוּחַ לְעַם יִשְׂרָאֵל בְּאֶרֶץ־יִשְׂרָאֵל.</p>

<p>זֶה הָיָה קוֹל חָדָשׁ, אֲשֶׁר לֹא הִשְׁמִיעָהוּ הָעָם
בְּכָל שְׁנוֹת גָּלוּתוֹ מֵאֶרֶץ־יִשְׂרָאֵל, קוֹל חָדָשׁ גַּם
לַיְּהוּדִים וְגַם לַגּוֹיִים, כִּי עַד הַקוֹנְגְרֶס הָרִאשׁוֹן לֹא
הָיְתָה לִיהוּדִים בִּימָה אֲשֶׁר מֵעָלֶיהָ יַשְׁמִיעוּ אֶת
דְּרִישׁוֹתֵיהֶם וְיִמְחוּ נֶגֶד מְצִיקֵיהֶם. עִם הַקּוֹנְגְרֶס נוֹצְרָה
הַבִּימָה – הֶרְצֵל יָצַר אוֹתָהּ. וְאַחֲרֵי הַקּוֹנְגְרֶס הָרִאשׁוֹן
אָמַר הֶרְצֵל:</p>

<p>&#8220;בְּבַּזֶל יִסַּדְתִּי אֶת הַמְּדִינָה הַיְּהוּדִית&#8221;.</p>

<p>מֵאָז הִתְכַּנֵּס הַקּוֹנְגְרֶס הַצִּיּוֹנִי הָרִאשׁוֹן
יֵשׁ לְעַם יִשְׂרָאֵל בָּאֵי־כֹּחַ נִבְחָרִים, הָרַשָּׁאִים לְדַבֵּר
בִּשְׁמוֹ, כָּל אִישׁ מִבֶּן שְׁמוֹנֶה־עֶשְׂרֵה וָמַעְלָה, הַשּׁוֹקֵל
שֶׁקֶל, בּוֹחֵר בְּשָׁלִיחַ לַקּוֹנְגְרֶס הַצִּיּוֹנִי. פַּעַם
בִּשְׁתֵּי שָׁנִים מִתְאַסֵּף הַקּוֹנְגְרֶס וּלְפָנָיו מְבִיאִים אֶת
כָּל הַשְּׁאֵלוֹת בִּדְבַר בִּנְיַן הַמְּדִינָה הַיְּהוּדִית.</p>
</blockquote>

<p>(<strong>אב תרצ&quot;ז</strong>)</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/30787">https://benyehuda.org/read/30787</a></div></body></html>