<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חַיִים אַרְלוֹזוֹרוֹב</title>
	<meta name="author" content="יצחק יציב"/>
</head>
<body>

<p><strong>(1899 – 1933)</strong></p>

<br />

<h2 id="א">א</h2>

<br />

<p>&#8220;אָנֹכִי אָמוּת – אַךְ דּוֹרוֹת בָּאִים יִלָּחֲמוּ אַחֲרַי אֶת רִיב אֱלֹהִים&#8221;, כּוֹתֵב חַיִּים אַרְלוֹזוֹרוֹב בְּשִׁירוֹ &#8220;שִׁיר אַבְשָׁלוֹם&#8221; בִּשְׁנַת הַשְּׁמוֹנֶה־עֶשְׂרֵה לְחַיָּיו. אַתָּה מִתְפַּלֵּא וְתָמֵהַּ: מַה לּוֹ, לָעֶלֶם הַצָּעִיר, וְלִדְבָרִים עַל הַמָּוֶת? הֵן הוּא אַךְ עָשָׂה אָז אֶת צְעָדָיו הָרִאשׁוֹנִים לִקְרַאת הַחַיִּים? מֵאַיִן לוֹ מַחֲשָׁבוֹת כָּאֵלֶּה וְהוּא חָזָק, עַלִּיז, מַצְלִיחַ בְּלִמּוּדָיו, רִאשׁוֹן בֵּין חֲבֵרָיו וְרֹאשׁ לָהֶם?</p>

<p>אֵין זֹאת כִּי אֵיזֶה רֶגֶשׁ עָמוּם לָחַשׁ לוֹ: לֹא נִצְפְּנוּ לְךָ יָמִים רַבִּים עֲלֵי אֲדָמוֹת, בִּדְמִי חַיֶּיךָ תֵּרֵד שְׁאוֹלָה.</p>

<p>וְאָמְנָם, לֹא הֶאֱרִיךְ יָמִים חַיִּים אַרְלוֹזוֹרוֹב. בִּשְׁנַת הַשּׁלשִׁים וְשָׁלֹשׁ לְחַיָּיו נוֹרָה בְּחֶשְׁכַת הַלַּיְלָה וָמֵת.</p>

<p>אוּלָם חַיָּיו הַקְּצָרִים הֵם פָּרָשָׁה אֲרֻכָּה שֶׁל תְּכוּנָה רַבָּה לִקְרַאת הַתַּפְקִיד לִפְעֹל לְמַעַן הָעָם, וְאַחַר כָּךְ שׁוּרָה שֶׁל פְּעֻלּוֹת כַּחֲבֵר תְּנוּעַת הַפּוֹעֲלִים וַחֲבֵר הַהַנְהָלָה הַצִּיּוֹנִית, כְּנוֹאֵם וְסוֹפֵר. חַיִּים קְצָרִים, רַבֵּי פְּעֻלָה וָמַעַשׂ.</p>

<br />

<h2 id="ב">ב</h2>

<br />

<p>תּוֹלְדוֹתָיו שֶׁל חַיִּים אַרְלוֹזוֹרוֹב אֵינָן שׁוֹנוֹת מִתּוֹלְדוֹתֵיהֶם שֶׁל הַרְבֵּה יְלָדִים יְהוּדִים בְּאַרְצוֹת הַגּוֹלָה. אוֹרוֹת וּצְלָלִים מְשַׁמְּשִׁים בָּהֶן בְּעִרְבּוּבְיָה.</p>

<p>אֶת אוֹר הָעוֹלָם רָאָה חַיִּים בְּרוֹמְנִי שֶׁבְּפֶלֶךְ פּוֹלְטַבָה אֲשֶׁר בְּאוּקְרָאִינָה, וְהָאֶבֶן הָרִאשׁוֹנָה שֻׁלְּחָה בּוֹ, בַּיֶּלֶד הַיְּהוּדִי, בִּידֵי פּוֹרְעִים – בַּשָּׁנָה הַחֲמִישִׁית לְחַיָּיו. אֶבֶן זוֹ טִלְטְלָה אֶת מִשְׁפַּחַת אָבִיו וְאוֹתוֹ מִמְּקוֹם מוֹלַדְתּוֹ אֶל מֵעֵבֶר לִגְבוּלוֹת רוּסְיָה.</p>

<p>חַיֶּיהָ שֶׁל מִשְׁפָּחָה יְהוּדִית בַּגּוֹלָה נְתוּנִים תָּמִיד בְּסַכָּנָה. עַל כֵּן יַחֲזִיק הַיְּהוּדִי בַּגּוֹלָה אֶת מַקֵּל נְדוּדָיו בְּיָדוֹ וּבְיוֹם־סְעָרָה יַחְפֹּז לִבְרֹחַ עַל נַפְשׁוֹ וּלְבַקֵּשׁ לוֹ מִקְלָט חָדָשׁ לְהַנִּיחַ רֹאשׁוֹ. דּוֹר אֶחָד אוֹ שְׁנֵי דוֹרוֹת יֵשְׁבוּ בְּמָקוֹם אֶחָד, יָקִימוּ בַּיִת, יְנַסּוּ לְהַכּוֹת שֹׁרֶשׁ – וְהִנֵּה תִּתְרַגֵּשׁ הַסְּעָרָה וְיֵהָרֵס הַבַּיִת עַל יְסוֹדוֹתָיו.</p>

<p>סָבוֹ שֶׁל חַיִּים שִׁמֵּשׁ רַב בָּעִיר רוֹמְנִי וְהָיָה רוֹעֶה נֶאֱמָן וְטוֹב לִבְנֵי עֲדָתוֹ וּשְׁמוֹ יָצָא לִתְהִלָּה. בְּנוֹ – שָׁאוּל, הוּא אֲבִי חַיִּים, – לֹא רָצָה בִּכְהֻנַּת רַב וְהָיָה סוֹחֵר, הֵקִים בַּיִת שֶׁשִׁמֵּשׁ בִֵּת וַעַד לְמַשְׂכִּילֵי הָעִיר. כִּי עַל כֵּן הָיָה שָׁאוּל אִישׁ מַשְׂכִּיל, יוֹדֵעַ תּוֹרָה, אוֹהֵב דִּבְרֵי מֶחְקָר וְסִפְרוּת. אַךְ יוֹם אֶחָד פָּרְצוּ פְּרָעוֹת בְּרוֹמְנִי, בָּתֵּי יְהוּדִים הֻכּוּ לִרְסִיסִים וּרְכוּשָׁם הָיָה לָבַז. אוֹתוֹ יוֹם שָׁכַב הַיֶּלֶד חַיִּים חוֹלֶה וְאִמּוֹ הִגִּישָׁה לוֹ דְּבַר מַאֲכָל – וְהִנֵּה נִפְּצָה אֶבֶן אֶת זְגוּגִית הַחַלּוֹן וְנָפְלָה אֶל הַצַּלַּחַת שֶׁבִּידֵי חַיִּים הַשּׁוֹכֵב בַּמִּטָּה. בַּיֶּלֶד לֹא פָּגְעָה. עַד מְהֵרָה חָשׁוּ לָהֶם כָּל בְּנֵי מִשְׁפַּחַת אַרְלוֹזוֹרוֹב מִפְלָט מִן הַבַּיִת בַּמַּרְתֵּף שֶׁל שִׁכְנֵיהֶם הַנּוֹצְרִים, שֶׁהִסְתִּירוּ אוֹתָם מִידֵי הַפּוֹרְעִים.</p>

<p>כָּךְ טָעַם הַיֶּלֶד חַיִּים אֶת מַר גּּוֹרָלוֹ שֶׁל הַיְהוּדִי בְּשַׁחַר יָמָיו וְכָךְ הִתְחִילָה פָּרָשַׁת הַנְּדוּדִים. מִשְׁפַּחַת אַרְלוֹזוֹרוֹב לֹא רָצְתָה לְהִשָּׁאֵר בְּרוֹמְנִי גַּם אַחֲרֵי שֹׁךְ סַעֲרַת הַפְּרָעוֹת וַתָּתָר לָהּ מָקוֹם מִחוּץ לִמְדִינַת רוּסְיָה, בַּעֲיָרָה אַחַת בִּפְּרוּסְיָה שֶׁבְּגֶרְמַנְיָה.</p>

<p>יְהוּדִי הַבּוֹרֵחַ מֵרוּסְיָה אֵינוֹ מוֹצֵא מָנוֹחַ עַל נְקַלָּה בְּגֶרְמַנְיָה. שָׁנָה שָׁנָה צָרִיךְ הָיָה אָבִיו שֶׁל חַיִּים לְבַקֵּשׁ רִשְׁיוֹן מֵאֵת הַמֶּמְשָׁלָה לְהִשָּׁאֵר לָגוּר בַּעֲיָרָתוֹ, אַךְ הַהַצְלָחָה הֵאִירָה לוֹ פָּנִים וְהוּא קִִבֵּל אֶת הָרִשְׁיוֹן וְהַיֶּלֶד חַיִּים בִּקֵּר בְּבֵית־הַסֵּפֶר הַמְּקוֹמִי יַחַד עִם הַתַּלְמִידִים הַגֶּרְמַנִים וְהִצְלִיחַ בְּלִמּוּדָיו.</p>

<p>כִּי מִשַּׁחַר נְעוּרָיו בָּלְטוּ בְּחַיִּים כִּשְׁרוֹנוֹתָיו הַמַּזְהִירִים וַיְהִי הָרִאשׁוֹן בְּמַחְלְקָתוֹ בִּידִיעוֹתָיו בַּלִּמּוּדִים וּבַמִּשְׂחָקִים, וְהַכֹּל, אַף חֲבֵרָיו הַגֶּרְמַנִים, צִפּוּ לְמוֹצָא פִּיו. הוּא הָיָה רֹאשׁ וְרִאשׁוֹן אַף לִגְדוֹלִים מִמֶּנּוּ בְּגִיל.</p>

<br />

<p>הַרְבֵּה מֶרֶץ הָיָה בַּנַּעַר חַיִּים. אַךְ הוּא הוֹצִיאוֹ לֹא לְמִשְׂחָק בִּלְבָד. מֵעוֹלָם לֹא הָיָה לוֹ צֹרֶךְ לָשֶׁבֶת וּלְהָכִין שִׁעוּרִים לְבֵית־הַסֵּפֶר. מַה שֶּׁלָּמַד בְּבֵית־הַסֵּפֶר יָדַע הֵיטֵב בְּלִי הֲכָנַת שִׁעוּרִים. לְעֻמַּת זֹאת אָהַב מְאֹד אֶת הַקְּרִיאָה בִּסְפָרִים. הוּא קָרָא הַרְבֵּה. רוּחוֹ הָיְתָה נוֹטָה לְדִבְרֵי שִׁירָה. הוּא יָדַע הַרְבֵּה שִׁירִים עַל פֶּה. גַּם דִּבְרֵי סִפְרוּת בִּפְרוֹזָה אָהַב וְהִרְבָּה לִקְרֹא. קָרָא לְעַצְמוֹ וּבְאָזְנֵי אֲחֵרִים. בְּעֹנֶג מְיֻחָד הָיָה קוֹרֵא בְקוֹל בְּאָזְנֵי אַחְיֹותָיו וַחֲבֵרָיו בְּמֶשֶׁךְ שָׁעוֹת רְצוּפוֹת אֶת דִּבְרֵי הַסּוֹפְרִים הַחֲבִיבִים עָלָיו – סְפָרִים שְׁלֵמִים בִּנְשִׁימָה אַחַת. הוּא חַי בְּעוֹלַם הַחֶזְיוֹנוֹת. חַי אֶת חַיֵּי הַגִּבּוֹרִים אֲשֶׁר בַּסְּפָרִים, חוֹשֵׁב מַחְשְׁבוֹתֵיהֶם, הוֹגֶה בָּהֶם, מְקָרֵב אֶת הַקָּרוֹב לְרוּחוֹ וּמַרְחִיק אֶת הַבִּלְתִּי חָבִיב עָלָיו אַךְ אֶת כֻּלָּם יָדַע, אֶת כֻּלָּם זָכַר.</p>

<p>אַהֲבָתוֹ לַסִּפְרוּת וְלַשִּׁירָה עוֹרְרַתּוּ לִכְתֹּב שִׁירִים עוֹד בַּגִּיל הָרַךְ. הַרְבֵּה שִׁירִים כָּתַב, בָּהֶם הֶעֱרָה אֶת נַפְשׁוֹ. בְּשִׁירָיו אֵלֶּה יֵשׁ בִּטּוּי לַהֲלָךְ־נֶפֶשׁ אֲמִתִּי. בְּיַלְדוּתוֹ עָסַק גַּם בְּמוּסִיקָה וּבְצִיּוּר, וְגַם בָּהֶם נִרְאוּ סִמָּנֵי כִּשְׁרוֹנוֹ שֶׁהָיָה שָׁרוּי בְּכָל אֲשֶׁר עָשָׂה.</p>

<br />

<p>בִּהְיוֹת חַיִּים בֶּן אַרְבַּע־עֶשְׂרֵה פָּרְצָה מִלְחֶמֶת הָעוֹלָם הַקּוֹדֶמֶת. הַיְּהוּדִי הַזָּר אֵינוֹ יָכוֹל לְהִשָּׁאֵר בָּעֲיָרָה הַפְּרוּסִית, כִּי עַל כֵּן הוּא נָתִין רוּסִי, נְתִין הַמְּדִינָה הַנִּלְחֶמֶת בְּגֶרְמַנְיָה, וְעָלָיו לְהִגָּרֵשׁ אֶל הַמְּדִינָה אֲשֶׁר מִמֶּנָּה נִמְלַט מֵחֲמַת הַפְּרָעוֹת. אוּלָם אֲבִי הַמִּשְׁפָּחָה מַצְלִיחַ לְהַעֲבִיר אֶת מִשְׁפַּחְתּוֹ לְבֶּרְלִין וְחַיִּים נִכְנָס לְבֵית־סֵפֶר תִּיכוֹנִי, וְגַם פֹּה הוּא תַּלְמִיד רִאשׁוֹן בַּלִּמּוּדִים וּבוֹלֵט בִּידִיעוֹתָיו בֵּין כָּל חֲבֵרָיו, יְהוּדִים וְלֹא יְהוּדִים.</p>

<p>הַנַּעַר הַמִּתְבַּגֵר מָצָא לוֹ כָּאן כַּר נִרְחָב לַעֲבוֹדָתוֹ. עוֹד בִּימֵי יַלְדוּתוֹ דָאֲגוּ הוֹרָיו שֶׁיִּלְמַד עִבְרִית. וְאַף כִּי תְּחִלָּה הָיָה הַלִמּוּד הַזֶּה לְמַשָּׂא עָלָיו – הִנֵּה מִשֶּׁנִזְדַּמֵּן לוֹ מוֹרֶה אֶרְצְיִשְׂרְאֵלִי, אֲשֶׁר הוֹרָה אוֹתוֹ אֶת הַשָּׂפָה הָעִבְרִית וְקֵרֵב אוֹתוֹ אֶל כָּל הַנַּעֲשֶׂה בְּאֶרֶץ־יִשְׂרָאֵל, נִפְתְּחָה נַפְשׁוֹ שֶׁל הַנַּעַר וְהוּא הִתְמַסֵּר בְּכָל כִּשְׁרוֹנוֹתָיו לַשָּׂפָה הָעִבְרִית, לְדִבְרֵי יְמֵי יִשְׂרָאֵל וְלַצִּיּוֹנוּת. לֹא עָבְרוּ יָמִים רַבִּים וְהוּא יִסֵּד חוּג צִיּוֹנִי שֶׁל הַנֹּעַר בְּשֵׁם &#8220;תִּקְוַת צִיּוֹן&#8221;. בַּחוּג הַזֶּה הִתְמַסְּרוּ הַחֲבֵרִים לְלִמּוּדֵי תּוֹלְדוֹת יִשְׂרָאֵל, הַשָּׂפָה הָעִבְרִית וְתוֹלְדוֹת הַצִּיּוֹנוּת. הֵם לָמְדוּ בִּשְׁקִידָה וְּבִלי לֵאוּת. חַיִּים הָיָה הָרוּחַ הַחַיָּה בַּחוּג הַזֶּה שֶׁהִתְרַחֵב הָלוֹךְ וְהִתְרַחֵב וְהַכֹּל רָאוּהוּ כְּמַנְהִיג כִּי גָדְלָה הַשְׁפָּעָתוֹ בְּרֹב יְדִיעוֹתָיו וּבְהִתְלַהֲבוּתו.</p>

<p>בַּיָּמִים הָהֵם, עֶצֶם יְמֵי מִלְחֶמֶת הָעוֹלָם, כְּשֶׁמִּלְיוֹנֵי אֲנָשִׁים עָמְדוּ בִּשְׂדוֹת קְרָב וְהַמָּוֶת קוֹצֵר בָּהֶם, הֶעֱסִיקָה אֶת הַנֹּעַר שֶׁעֲדַיִן לֹא נִקְרָא אֶל הֶחָזִית הַשְּׁאֵלָה: עַל מָה נִלְחָמִים מִלְיוֹנֵי הָאֲנָשִׁים? לְשֵׁם מָה מוּצָאִים אֲלָפִים בְּנֵי גֶרְמַנְיָה לִשְׂדוֹת הַקֶּטֶל? מַה תָּבִיא הַמִּלְחָמָה הַזֹּאת לָאֱנוֹשׁוּת?</p>

<p>גֶרְמַנְיָה נִלְחֲמָה גַם אָז כְּמוֹ עַתָּה לֹא עַל אִידֵיאַלִים שֶׁל חֹפֶשׁ, אֶלָּא לְשֵׁם הַרְחָבַת תְּחוּמֵי שִׁלְטוֹנָהּ עַל עַמִּים וַאֲרָצוֹת. וּבַשָּׁנָה הַשְּׁלִישִׁית וְהָרְבִיעִית לַמִּלְחָמָה גָבְרוּ הַשְּׁאִיפוֹת לְהָקִים בָּעוֹלָם מִשְׁטָר שֶׁלֹּא יִהְיֶה בּוֹ מָקוֹם לְמִלְחֲמוֹת דָּמִים שֶׁל שַׁלִּיטִים הָרוֹצִים לְשַׁעְבֵּד עַמִּים וּלְדַכֵּא אֲרָצוֹת.</p>

<p>חַיִּים אַרְלוֹזוֹזרוֹב הִתְמַסֵּר לְלִמּוּדֵי הַכַּלְכָּלָה וְהַחֶבְרָה – כֵּיצַד בְּנוּיָה הַחֶבְרָה וּמָה הֵם סְדָרֶיהַ וְאֵיךְ לְתַקְנָהּ. אוּלָם מֵעַתָּה אֵין הוּא עוֹזֵב אֶת מְקוֹר מַחְצַבְתּוֹ. בְּשָׁקְדוֹ עַל תּוֹרַת הַכַּלְכָּלָה וְהַחֶבְרָה הוּא לוֹמֵד לָדַעַת אֶת מַצַּב עַמּוֹ, אֶת דַרְכֵי חַיָּיו בְּתוֹךְ הַחֶבְרָה הַלֹּא־יְהוּדִית וְהוּא מַעֲמִיק אֶת יְדִיעוֹתָיו וְחוֹשֵׁב כֵּיצַד לְתַקֵּן אֶת חַיֵּי הַחֶבְרָה שֶׁל עַמּוֹ, הַשּׁוֹנִים מֵחַיֵּי עַמִּים אֲחֵרִים. הוּא רוֹאֶה אֶת הַפִּתְרוֹן לְעַמּוֹ בְּחַיֵּי חֶבְרָה עוֹבֶדֶת בְּאֶרֶץ־יִשְׂרָאֵל.</p>

<p>בְּכָל חֹם נְעוּרָיו וּבְכָל כִּשְׁרוֹנוֹתָיו הוּא עוֹבֵד אָז לַצִּיּוֹנוּת. הוּא לוֹמֵד וּמְלַמֵּד, הוּא מֵפִיץ אֶת הַצִּיּוֹנוּת בְּקֶרֶב הַנֹּעַר הַיְּהוּדִי הָעוֹמֵד רָחוֹק מִכָּל דָּבָר יְהוּדִי. עַד מְהֵרָה הוּא נַעֲשֶׂה אֶחָד מֵרָאשֵׁי הַמְדַבְּרִים בְּעִנְיְנֵי הַצִּיּוֹנוּת הָעוֹבֶדֶת וּשְׁמוֹ הוֹלֵךְ וּמִתְפַּרְסֵם בְּכָל רַחֲבֵי גֶרְמַנְיָה. עִִם זֶה הוּא גוֹמֵר אֶת לִמּוּדָיו בַּגִּמְנַסְיָה וְנִכְנָס לָאוּנִיבֶרְסִיטָה. הוּא יוֹדֵעַ, כִּי לְמַעַן יוּכַל לְמַלֵּא תַּפְקִיד גָּדוֹל הוּא צָרִיךְ לִלְמֹד הַרְבֵּה וְהוּא לוֹמֵד בְּלִי הֶרֶף. וּבְשִׁבְתּוֹ לְיַד שֻׁלְחַן־הָעֲבוֹדָה אֵין הוּא מִסְתַּפֵּק בִּסְפָרִים הַנּוֹגְעִים אַךְ לְמִקְצוֹעַ אֶחָד. לִבּוֹ פָּתוּחַ לְדִבְרֵי שִׁירָה וְסִפְרוּת יָפָה, לְעִנְיְנֵי פִּילוֹסוֹפְיָה וּמֶחְקָר, הוּא בּוֹלֵעַ סְפָרִים לְאֵין שִׁעוּר וְזוֹכֵר יָפֶה יָפֶה אֶת הַכֹּל, וּמִשְׁתַּמֵּשׁ בִּידִיעוֹתָיו הָרַבּוֹת לְעִנְיַן הַצִּיּוֹנוּת, וּבְיִחוּד לַצִּיּוֹנוּת הָעוֹבֶדֶת, בְּרוּחַ מִפְלֶגֶת &#8220;הַפּוֹעֵל הַצָּעִיר&#8221; בְּאֶרֶץ־יִשְׂרָאֵל.</p>

<p>וּמִשֶׁנִּגְמְרָה הַמִּלְחָמָה וְהָעוֹלָם נִפְתַּח וּדְבַר הַצְהָרַת בַּלְפוּר הִגִּיעַ לְגֶרְמַנְיָה – עָמַד הוּא בְּרֹאשׁ מִפְלֶגֶת &#8220;הַפּוֹעֵל הַצָעִיר&#8221; בְּגֶרְמַנְיָה וְהוּא מֵעוֹרְכֵי עִתּוֹנָהּ וְכוֹתֵב מַאֲמָרִים וּמֶחְקָרִים בִּשְׁאֵלוֹת הַצִּיּוֹנוּת וּבִנְיַן אֶרֶץ־יִשְׂרָאֵל.</p>

<br />

<h2 id="ג">ג</h2>

<br />

<p>מִשֶּׁנִּגְמְרָה מִלְחֶמֶת־הָעוֹלָם וְהוּקַם הַקֶּשֶׁר בֵּין קִבּוּצֵי יִשְׂרָאֵל שֶׁהָיוּ מְנֻתָּקִים אִישׁ מֵרֵעֵהוּ בָּאֲרָצוֹת הַנִּלְחָמוֹת בֵּינֵיהֶן, נִתְחַדְּשָׁה הַפְּעֻלָּה שֶׁל הַהִסְתַּדְּרוּת הַצִּיּוֹנִית הָעוֹלָמִית. הַוַּעַד הַפּוֹעֵל הַצִיּוֹנִי וְהַקוֹנְגְרֶס הַצִּיּוֹנִי, שֶׁאִי אֶפְשָׁר הָיָה לְכַנְּסָם בִּימֵי הַמִּלְחָמָה, הִתְחִילוּ לְהִתְכַּנֵּס שׁוּב. אַחִים מְרֻחָקִים נִפְגְּשׁוּ. וְהַיָּמִים יְמֵי תִּקְווֹת גְּדוֹלוֹת לָעַמִּים, וְגַם לְעַמֵּנוּ נִצְנְצָה הַתִּקְוָה לִבְנוֹת אֶת הַבַּיִת הַלְאֻמִּי בְּאֶרֶץ־יִשְׂרָאֵל, כַּאֲשֶׁר הֻבְטַח לָנוּ בְּהַצְהָרַת בַּלְפוּר.</p>

<p>אָמְנָם, גַּם אָז בָּאוּ יְמֵי שׁוֹאָה לִיהוּדֵי רוּסְיָה וְאוּקְרָאִינָה. אַחֲרֵי הַמַּהְפֵּּכָה בְּרוּסְיָה וּבְטֶרֶם הוּקַם שִׁלְטוֹן הַמּוֹעֵצוֹת וְהִתְבַּסֵּס עָרְכוּ כָּל מִינֵי גֶנֶרַלִים וְהֶטְמַנִים אוּקְרָאִינִים פְּרָעוֹת בַּיְּהוּדִים וּמֵאוֹת אֲלָפִים נֶפֶשׁ נִכְרְתוּ בַּיָּמִים הָהֵם. אַךְ דְּבַר הַהַצְהָרָה עַל בִּנְיַן בַּיִת לְאֻמִּי בְּאֶרֶץ־יִשְׂרָאֵל עוֹדֵד אֶת הַנֹּעַר הַיְהוּדִי בְּכָל מָקוֹם וַחֲלוּצִים הֵחֵלּוּ לַעֲלוֹת לָאָרֶץ בְּכָל הַדְּרָכִים – בְּסִירוֹת בַּיָּם וּבִדְרָכִים מְשֻׁבָּשׁוֹת בַּיַּבָּשָׁה. הָיְתָה הִתְעוֹרְרוּת גְּדוֹלָה בָּעָם לָקוּם וְלַעֲלוֹת לְצִיּוֹן.</p>

<p>חַיִּים אַרְלוֹזוֹרוֹב, אַף שֶׁהָיָה אָז אַךְ כְּבֶן עֶשְׂרִים וְאַחַת שָׁנָה, כְּבָר נֶחֱשַׁב בֵּין הַצִיּוֹנִים הַבּוֹלְטִים בְּגֶרְמַנְיָה וְהִתְחִיל תּוֹפֵס מָקוֹם בַּהִסְתַּדְּרוּת הַצִּיּוֹנִית. הוּא לֹא חִכָּה הַרְבֵּה וְנָסַע לְאֶרֶץ־יִשְׂרָאֵל. שְׁמוֹ כְּבָר הָיָה יָדוּעַ בָּאָרֶץ וְחַבְרֵי &#8220;הַפּוֹעֵל הַצָעִיר&#8221; קִבְּלוּהוּ בִּזְרוֹעוֹת פְּתוּחוֹת. הוּא לֹא דָחַק אֶת עַצְמוֹ לִתְפֹּס מָקוֹם, אַךְ נִשְׁמַע לַחֲבֵרָיו הַקְּשִׁישִׁים מִמֶּנּוּ וְהָלַךְ לְכָל מָקוֹם שֶׁשְׁלָחוּהוּ וְעָשָׂה כָּל עֲבוֹדָה שֶׁהִטִּילוּ עָלָיו. וּבְאוֹתָם הַיָּמִים הָיוּ מְאֹרָעוֹת בָּאָרֶץ – וְחַיִּים שֶׁהָיָה גַם סְפּוֹרְטָאִי טוֹב וְיוֹדֵעַ סִיּוּף – עָמַד כָּל הַזְּמַן עַל הַמִּשְׁמָר בִּשְׁכוּנוֹת תֵּל־אָבִיב הַמְרֻחָקוֹת מִן הַמֶּרְכָּז, שֶׁהָיוּ זְקוּקוֹת לַהֲגַנָּה מִפְּנֵי מִתְנַפְּלִים.</p>

<p>אוּלָם גַּם בַּיָּמִים וּבַלֵּילוֹת שֶׁל עֲמִידָתוֹ עַל הַמִּשְׁמָר לֹא פָּסַק מֵחֲשֹׁב עַל הַתָּכְנִיוֹת הַצִּיּוֹנִיּוֹת לְבִנְיַן אֶרֶץ־יִשְׂרָאֵל וְעַל סִדּוּר הַיְחָסִים בֵּינֵינוּ וּבֵין הַשְּׁכֵנִים הָעַרְבִים. מִשֶׁשָּׁבוּ הַחַיִּים בָּאָרֶץ לְמַסְלוּלָם הִשְׁפִּיעוּ עָלָיו חֲבֵרָיו שֶׁיִּגְמֹר אֶת חֹק־לִמּוּדָיו בָּאוּנִיבֶרְסִיטָה, אַף שֶׁהוּא עַצְמוֹ הָיָה מוּכָן לְהִתְמַסֵּר כֻּלּוֹ לַעֲבוֹדַת הַצִּיּוֹנוּת. הוּא חָזַר לְבֶּרְלִין, לָמַד וְעָשָׂה עֲבוֹדָה צִיּוֹנִית. הִשְׁתַּתֵּף בִּוְעִידוֹת וּבְכִנּוּסִים וּבְכָל מָקוֹם מַקְשִׁיבִים לִדְבָרָיו. הוּא עוֹסֵק בִּשְׁאֵלוֹת שֶׁל הַהִסְתַּדְּרוּת הַצִּיּוֹנִית, חוֹקֵר וּמְבָרֵר וְכוֹתֵב סְפָרִים עַל הָעִנְיָנִים הַנִּמְסָרִים לְיָדוֹ.</p>

<p>בִּשְׁנַת 1923 חָזַר עִם מִשְׁפַּחְתּוֹ לְהִשְׁתַּקַּע בָּאָרֶץ. עַתָּה הוּא הוֹלֵךְ מִתַּפְקִיד לְתַפְקִיד לִקְרַאת תְּעוּדָתוֹ הַמְּדִינִית. הוֹפָעוֹתָיו בַּקּוֹנְגְרֶסִים הַצִּיּוֹנִיּים בְּשֵׁם סִיעַת הַפּוֹעֲלִים מְעוֹרְרוֹת כָּבוֹד לְאִישִׁיּוּתוֹ, הוּא כּוֹבֵשׁ לוֹ עֶמְדָּה בְּכָל הָעוֹלָם הַצִּיּוֹנִי. בִּשְׁנַת 1925 הוּא נוֹסֵע כְּבָא־כֹּח כְּנֶסֶת־יִשְׂרָאֵל לְגֶ&#8217;נֶבָה, לְוַעֲדַת הַמַּנְדַּטִים שֶׁלְּיַד חֶבֶר הַלְּאֻמִּים. זוֹ הָיְתָה שְׁלִיחוּתוֹ הַמְּדִינִית הָרִאשׁוֹנָה כְּלַפֵּי חוּץ, כְּלַפֵּי הָעוֹלָם הַבִּלְתִּי יְהוּדִי.</p>

<p>בְּמֶשֶׁךְ כָּל יְמֵי יְשִׁיבָתוֹ בְּאֶרֶץ־יִשְׂרָאֵל הוּא נִמְנֶה עִם חַבְרֵי הַוַּעַד הַפּוֹעֵל שֶׁל הִסְתַּדְּרוּת הָעוֹבְדִים הַכְּלָלִית. הוּא גַּם נָסַע כִּשְׁלִיחַ הִסְתַּדְּרוּת־הָעוֹבְדִים לַאֲמֵרִיקָה. פֹּה הֻטַּל עָלָיו לְהָבִיא אֶת דְּבַר אֶרֶץ־יִשְׂרָאֵל הָעוֹבֶדֶת לַנֹּעַר הַיְּהוּדִי בַּאֲמֵרִיקָה. תּוֹךְ כְּדֵי פְּעֻלָּתוֹ הוּא גַם לוֹמֵד. חַיִּים אַרְלוֹזוֹרוֹב, שֶׁהִתְחַנֵּךְ עַל הַלָּשׁוֹן וְהַתַּרְבּוּת הַגֶּרְמַנִית, לוֹמֵד עַתָּה לָבוֹא בְּסוֹד הַתַּרְבּוּת הָאַנְגְלִית. וּכְדַרְכּוֹ תָּמִיד, כְּבִזְמַן לָמְדוֹ אֶת הַלָּשׁוֹן הָעִבְרִית, אֵין הוּא מִסְתַּפֵּק בִּידִיעָה קַלָּה שֶׁל שְׂפַת הַדִּבּוּר, אֶלָּא צוֹלֵל בְּנִבְכֵי הַתַּרְבּוּת הָאַנְגְלִית, בְּשִׁירָתָהּ וּבְסִפְרוּתָה, מַחֲשַׁבְתָּהּ וְחִקְרֵי־נַפְשָׁהּ, כְּיָאֶה לִמְדִינַאי אֶרֶצְיִשְׂרְאֵלִי. כִּי עִנְיְנֵי הַבַּיִת הַלְּאֻמִּי בְּאֶרֶץ־יִשְׂרָאֵל קְשׁוּרִים בְּאַלְפֵי חוּטִים אֶל הַמְּדִינִיּוּת הָאַנְגְלִית, אֶל בְּרִיטַנְיָה, בַּעֲלַת־הַמַּנְדַּט עַל הָאָרֶץ.</p>

<p>בַּאֲמֵרִיקָה עָשָׂה כִּשְׁנָתַיִם וְחָזַר אֶל הָאָרֶץ מְצֻיָּד בִּידִיעוֹת חֲדָשׁוֹת. בֵּינָתַיִם הִבְשִׁיל רַעְיוֹן הָאִחוּד שֶׁל שְׁתֵּי מִפְלְגוֹת הַפּוֹעֲלִים בָּאָרֶץ: &#8220;הַפּוֹעֵל הַצָּעִיר&#8221; ו&#8220;אַחְדוּת הָעֲבוֹדָה&#8221;. חָדַל רִיב הָאַחִים וְנוֹצְרָה מִפְלֶגֶת פּוֹעֲלֵי אֶרֶץ־יִשְׂרָאֵל הָאַחַת. חַיִּים אַרְלוֹזוֹרוֹב הוּא אַחַד הַחֲבֵרִים הַמַּנְהִיגִים בַּמִּפְלָגָה הַמְאֻחֶדֶת. הוּא אַחַד הָעוֹרְכִים שֶׁל הַיַּרְחוֹן &#8220;אַחְדוּת הָעֲבוֹדָה&#8221;.</p>

<p>בִּשְׁנַת 1931, בַּקּוֹנְגְרֶס הַי&quot;ז בְּבַּזֶל, נִבְחַר כְּבָא־כֹּחַ סִיעַת הַפּוֹעֲלִים בַּסּוֹכְנוּת הַיְּהוּדִית בְּאֶרֶץ־יִשְׂרָאֵל. לְיָדוֹ נִמְסַר הַתַּפְקִיד הַקָּשֶׁה בְּיוֹתֵר בַּסּוֹכְנוּת הַיְּהוּדִית בְּאֶרֶץ־יִשְׂרָאֵל – הַנְהָלַת הַמַּחְלְקָה הַמְּדִינִית.</p>

<p>חַיִּים אַרְלוֹזוֹרוֹב מִלֵּא אֶת תְּעוּדָתוֹ. בְּתַפְקִידוֹ כִּמְנַהֵל הַמַּחְלְקָה הַמְּדִינִית שֶׁל הַסּוֹכְנוּת הַיְּהוּדִית בְּאֶרֶץ־יִשְׂרָאֵל כְּאִלּוּ צָמְחוּ לוֹ כְּנָפַיִם חֲדָשׁוֹת וְהוּא הִמְרִיא. נֶאֱמָן לְשׁוֹלְחָיו, לַחֲבֵרָיו הַפּוֹעֲלִים, הוּא עוֹשֶׂה אֶת עֲבוֹדָתוֹ מִתּוֹךְ הֲבָנָה רְחָבָה וּמַקִּיפָה בְּעִנְיְנֵי כָּל שְׂדֵרוֹת הַיִּשּׁוּב. שׁוּם אִישׁ לְפָנָיו לֹא הִצְלִיחַ בִּכְהֻנָּה מְדִינִית זוֹ כָּמוֹהוּ.</p>

<br />

<p>עִם גְּזֵרוֹת הִיטְלֶר נָסַע לְגֶרְמַנְיָה. אֵיךְ לַעֲשׂוֹת אֶת גָּלוּת גֶּרְמַנְיָה לְשִׁיבַת צִיּוֹן? – זֹאת הָיְתָה הַשְּׁאֵלָה. הוּא חָזַר לָאָרֶץ עִם תָּכְנִית פְּעֻלָּה וְרָצוֹן לוֹהֵט לַעֲבוֹדָה. הַיֶּלֶד הַיְּהוּדִי בְּגֶרְמַנְיָה הַהִיטְלֶרִית קָרוֹב לְלִבּוֹ. רֵאשִׁית כֹּל צָרִיךְ לְהַצִּיל אֶת הַיְּלָדִים הַיְּהוּדִים שֶׁהַמַּשְׂטֵמָה הַנַּצִית שָׂמָה מַחֲנָק לְנַפְשׁוֹתֵיהֶם הָרַכּוֹת בְּבָתֵּי־הַסֵּפֶר הַגֶּרְמַנִיִּים. כִּי אָהַב חַיִּים אֶת הַיְלָדִים אַהֲבָה עַזָּה בְּכָל חַיָּיו הַקְּצָרִים. וְהַיְלָדִים שֶׁפְּגָשׁוּהוּ אֲהֵבוּהוּ מְאֹד גַּם הֵם. וְאָמְנָם, אַךְ הִסְפִּיק לָשׁוּב לָאָרֶץ וְהוּא נָסַע לִכְפַר הַנֹּעַר בְּבֶן־שֶׁמֶן, לָתוּר מָקוֹם לְיַלְדֵי גֶּרְמַנְיָה הַיְּהוּדִים. זֶה הָיָה בְּיוֹם שִׁשִּׁי אַחֲרֵי־הַצָּהֳרַיִם. לְעֵת עֶרֶב בָּא בְּשַׁעֲרֵי הָעִיר הָעִבְרִית – לִשְׁבֹּת בְּתֵל־אָבִיב.</p>

<p>רַבָּה הָעֲבוֹדָה. רֶגַע קָט שֶׁל מְנוּחָה – מְנוּחַת שַׁבָּת, חַיּים נִכְנַס לְאִמּוֹ לְבָרְכָהּ בְּ&#8220;שַׁבַּת שָׁלוֹם&#8221;. הוּא עוֹנֶה עַל שְׁאֵלוֹתֶיהָ כְּדַרְכּוֹ, בְּדִבְרֵי בְּדִיחָה מִטּוּב לִבּוֹ.</p>

<p>– וְאֵיפֹה תִּהְיֶה הַשַּׁבָּת? – שׁוֹאֶלֶת הָאֵם.</p>

<p>– לֹא תִּמְצָאִינִי, אִמָּא, אֶעֱלֶה לַמַּרְס לְהֵחָבֵא, – כֹּה אָמַר לְאִמּוֹ בְּלֵיל שַׁבָּת כּ&quot;בּ סִיוָן. אָכַל אֲרֻחַת עֶרֶב וְיָצָא לִשְׁפַת הַיָּם בְּחֶבְרַת אִשְׁתּוֹ. טִיֵּל לְאֹרֶךְ רְצוּעַת־יָם זוֹ הַהוֹמָה גַלִּים וַאֲנָשִׁים, כָּרָגִיל בְּלֵילוֹת שַׁבָּת. אַךְ הָאוֹרֵב הִבִּיט עָלָיו בְּשֶׁבַע עֵינַיִם, הָרוֹצֵחַ הֵאִיר בְּפַנָּס וְכַדוּר אֶקְדָּח קִפֵּד אֶת חַיָּיו.</p>

<p>וְהוּא אַךְ בְּרֵאשִׁית פְּעֻלָּתוֹ הַמְּדִינִית.</p>

<br />

<p>(תש&quot;ג)</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31250">https://benyehuda.org/read/31250</a></div></body></html>