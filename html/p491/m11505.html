<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חֲבֵרִים</title>
	<meta name="author" content="ישראל דושמן"/>
</head>
<body>

<blockquote>
<p>בָּהַפְסָקָה הָרִאשׁוֹנָה נִגַּשׁ יוֹסֵף אֶל חֲבֵרוֹ דָּוִד, הַלּוֹמֵד
אִתּוֹ בְּכִתָּה א', וְאָמַר לוֹ:</p>

<p>&#8220;שְׁמַע נָא, דָּוִד: יֵשׁ לִי הַיּוֹם הִתְחָרוּת בְּכַדּוּר עִם יֶלֶד
אֶחָד מִכִּתָּה ב'. תֵּן לִי, בְּבַקָּשָׁה, אֶת כַּדּוּרְךָ
לְשַׂחֶק-בּוֹ&#8221;.</p>

<p>&#8220;הֲרֵי יֵשׁ לְךָ כַּדּוּר&#8221;, תָּמַהּ דָּוִד!</p>

<p>&#8220;אֶת שֶׁלִּי הִשְׁאַרְתִּי בַּבַּיִת&#8221;, אָמַר יוֹסֵף. &#8220;אַגַּב, הַכַּדּוּר
שֶׁלְּךָ קַל וְנָעִים לְשַׂחֶק-בּוֹ. אִם תַּשְׁאִילֵהוּ לִי, אֶתֵּן לְךָ
בְּמַתָּנָה אֶת הָעֲפִיפוֹן הַקָּטָן, שֶׁמָּצָא חֵן בְּעֵינֶיךָ&#8221;.</p>

<p>כְּנֶגֶד הַבְטָחָה זוֹ לֹא יָכֹל דָּוִד לַעֲמֹד. יוֹסֵף הָיָה מֻמְחֶה
לַהֲכָנַת עֲפִיפוֹנִים וַעֲפִיפוֹן, שֶׁיָּצָא מִתַּחַת יָדוֹ, הָיָה
יָפֶה מְאֹד. בְּיִחוּד הָיָה נֶחְמָד הָעֲפִיפוֹן, שֶׁאוֹתוֹ הִבְטִיחַ
לָתֵת לוֹ.</p>

<p>&#8220;וּמָתַי אוּכַל לְקַבֵּל אוֹתוֹ?&#8221; שָׁאַל דָּוִד.</p>

<p>&#8220;בְּכָל שָׁעָה שֶׁתִּרְצֶה&#8221;, עָנָה יוֹסֵף, &#8220;אֲפִילוּ הַיּוֹם&#8221;.</p>

<p>דָּוִד נָתַן לוֹ אֶת כַּדּוּרוֹ וְאָמָר:</p>

<p>&#8220;טוֹב אֵפוֹא. קַח אֶת הַכַּדּוּר וְשַׂחֵק בּוֹ כְּכָל אַוַּת נַפְשֶׁךָ;
וַאֲנִי מְבָרֵךְ אוֹתְךָ בְּהַצְלָחָה&#8221;.</p>

<p>בְּמֶשֶׁךְ כָּל הַהַפְסָקוֹת שֶׁבְּאוֹתוֹ יוֹם שִׂחֵק יוֹסֵף בַּכַּדּוּר
וְדָוִד יָשַׁב מִן הַצַּד וְעַל פָּנָיו רִחֲפָה בַּת צְחוֹק: הָיֹה
יִהְיֶה לוֹ הָעֲפִיפוֹן הַיָּפֶה, שֶׁאֵלָיו שָׁאֲפָה נַפְשׁוֹ.</p>

<p>אַחֲרֵי הַהַפְסָקָה הָאַחֲרוֹנָה הֵשִׁיב יוֹסֵף לְדָוִד אֶת הַכַּדּוּר.</p>

<p>&#8220;מִי נִצַּח?&#8221; שָׁאַל דָּוִד.</p>

<p>&#8220;הוּא!&#8221; עָנָה יוֹסֵף בְּפָנִים זוֹעֲפִים. &#8220;אָסוּר, כַּנִּרְאֶה, לְשַׂחֵק
בְּכַדּוּר שָׁאוּל&#8221;.</p>

<p>&#8220;מָתַי תִּהְיֶה בַּבָּיִת?&#8221; שָׁאַל אוֹתוֹ דָּוִד.</p>

<p>&#8220;בְּחָמֵשׁ&#8221;, עָנָה יוֹסֵף בְּאִי רָצוֹן.</p>

<p>בְּחָמֵשׁ בְּדִיּוּק בָּא דָּוִד אֶל יוֹסֵף וְאָמָר:</p>

<p>&#8220;הִנֵּה בָּאתִּי. תֵּן לִי אֶת הָעֲפִיפוֹן שֶׁהִבְטַחְתָּ&#8221;.</p>

<p>&#8220;אֲנִי אֶתֵּן לְךָ&#8221;, אָמַר יוֹסֵף, &#8220;אַךְ אַתָּה תְּשִׁיבֵהוּ לִי לְאַחַר
שֶׁתְּשַׂחֶק-בּוֹ זְמַן-מָה&#8221;.</p>

<p>&#8220;כֵּיצָד?!&#8221; תָּמַהּ דָּוִד, &#8220;הֲלֹא אָמַרְתָּ, שֶׁתִּתֶּן-לִי אוֹתוֹ
בְּמַתָּנָה! לֹא יָפֶה!&#8221;</p>

<p>&#8220;מַה לֹא יָפֶה&#8221;, כָּעַס יוֹסֵף, &#8220;הֲלֹא אֲנִי נוֹתֵן לְךָ אֶת
הָעֲפִיפוֹן, אַךְ לֹא לְעוֹלָם. הֵן גַּם אֲנִי הֶחֱזַרְתִּי לְךָ אֶת
הַכַּדּוּר שֶׁלְּךָ&#8221;.</p>

<p>&#8220;זוֹהִי חֲרָטָה!&#8221; קָרָא דָּוִד וְיָצָא מֵאֵת פָּנָיו בָּחֳרִי-אָף.</p>

<p>בַּעֲבֹר דָּוִד אֶת חֲדַר-הָאֹכֶל, רָאֲתָה אוֹתוֹ אִמּוֹ שֶׁל יוֹסֵף
וְשָׁאֲלָה אוֹתוֹ בְּחִבָּה:</p>

<p>&#8220;מַדּוּעַ פָּנֶיךָ זוֹעֲפִים כָּל כָּךְ, דָּוִד? הַאִם רַבְתֶּם
בֵּינֵיכֶם?&#8221;</p>

<p>&#8220;כֵּן&#8221;, עָנָה דָּוִד.</p>

<p>&#8220;מָה הַדָּבָר?&#8221; הִתְעַנְיְנָה הָאֵם לָדַעַת.</p>

<p>דָּוִד נִמְלַךְ רֶגַע בְּדַעְתּוֹ, אִם לְסַפֵּר לָאֵם אֶת כָּל
הַמַּעֲשֶׂה אוֹ לֹא. לְבַסּוֹף אָמָר:</p>

<p>&#8220;טוֹב יוֹתֵר, שֶׁיּוֹסֵף יְסַפֵּר&#8221;.</p>

<p>&#8220;חַכֵּה רֶגַע&#8221;, אָמְרָה הָאֵם וְקָרְאָה לְיוֹסֵף.</p>

<p>כְּשֶׁנִּכְנָס יוֹסֵף לַחֲדַר-הָאֹכֶל, אָמְרָה לוֹ הָאֵם:</p>

<p>&#8220;יוֹסֵף, מַה נָפַל בֵּינֵיכֶם?&#8221;</p>

<p>יוֹסֵף הִבִּיט בְּעַיִן לֹא טוֹבָה אֶל דָּוִד וְאָמַר:</p>

<p>&#8220;הוּא בְּוַדַּאי כְּבָר סִפֵּר לָךְ, לֹא כֵן?&#8221;</p>

<p>&#8220;אַתָּה טוֹעֶה&#8221;, אָמְרָה הָאֵם. &#8220;רְאִיתִיו יוֹצֵא נִרְגָּז וְשָׁאַלְתִּי
אוֹתוֹ אִם רַבְתֶּם. הוּא הוֹדָה, שֶׁנָּפַל סִכְסוּךְ בֵּינֵיכֶם, אַךְ
לֹא סִפֵּר מַהוּ הַדָּבָר. סַפֵּר אָתָּה&#8221;.</p>

<p>יוֹסֵף בִּקֵּשׁ סְלִיחָה מִדָּוִד עַל אֲשֶׁר חָשַׁד בּוֹ לַשָּׁוְא.
אַחַר סִפֵּר לְאִמּוֹ אֶת כָּל הַדָּבָר וְהוֹסִיף:</p>

<p>&#8220;הוּא רוֹצֶה אֶת הָעֲפִיפוֹן לְעוֹלָם!&#8221;</p>

<p>&#8220;וּמַה בְּפִיךְ, דָּוִד?&#8221; שָׁאֲלָה הָאֵם. דָּוִד אַף הוּא מָסַר אֶת
שִׂיחָתָם בַּבֹּקֶר <strong>וְעָמַד עַל זֶה, שֶׁיּוֹסֵף הִבְטִיחַ לָתֵת לוֹ
אֶת הָעֲפִיפוֹן בְּמַתָּנָה</strong>. <strong>שָׁאֲלָה הָאֵם אֶת בְּנָהּ: &quot;יוֹסֵף,
הַאִם אָמַרְתָּ אֶת הַמִּלָּה &#8216;בְּמַתָּנָה&#8217;?</strong> &#8220;כֵּן&#8221;, עָנָה יוֹסֵף.
&#8220;אַךְ הַמִּלָּה הַזֹּאת נִפְלְטָה מִפִּי שֶׁלֹּא בְּמִּתְכַּוֵּן. אֲנִי
מוּכָן לָתֵת לוֹ אֶת הָעֲפִיפוֹן רַק לְשַׂחֶק-בּוֹ, כְּמוֹ שֶׁהוּא נָתַן
לִי אֶת כַּדּוּרוֹ רַק לְשַׂחֶק-בּוֹ&#8221;.</p>

<p>לְאַחַר שֶׁשָּׁמְעָה הָאֵם אֶת טַעֲנוֹת שְׁנֵי הַיְלָדִים, אָמְרָה
לִבְנָהּ:</p>

<p>&#8220;יוֹסֵף! אִם חָשַׁבְתָּ לָתֵת לוֹ אֶת הָעֲפִיפוֹן רַק לְשַׂחֶק-בּוֹ,
הָיִיתָ צָרִיךְ לֵאמֹר לוֹ כָּךְ בַּבֹּקֶר. אַךְ מִכֵּוָן שֶׁאָמַרְתָּ
&#8216;בְּמַתָּנָה&#8217;, עָלֶיךָ לַעֲמֹד בְּדִבּוּרְךָ. מוֹצָא שְׂפָתֶיךָ
תִּשְׁמֹר וְאֵת אֲשֶׁר הִבְטַחְתָּ – קַיֵּם!&#8221;</p>

<p>יוֹסֵף קִבֵּל עָלָיו אֶת הַדִּין וּמִיָּד הָלַךְ וְהֵבִיא אֶת
הָעֲפִיפוֹן וּמְסָרוֹ לְדָוִד.</p>

<p>&#8220;יוֹסֵף!&#8221; אָמַר לוֹ דָּוִד, &#8220;הַבֹּקֶר אָמַרְתָּ לִי, שֶׁכַּדּוּרִי נוֹחַ
מְאֹד לְמִשְׂחָק – קַבֵּל אוֹתוֹ מִמֶּנִּי בְּמַתָּנָה גְּמוּרָה
וְנִהְיֶה יְדִידִים טוֹבִים כְּבָרִאשׁוֹנָה&#8221;.</p>

<p>וּבְדַבְּרוֹ שָׁלַח יָדוֹ אַל כִּיסוֹ, הוֹצִיא כַּדּוּר לָבָן וּנְתָנוֹ
לְיוֹסֵף.</p>

<p>פְּנֵי יוֹסֵף אוֹרוּ לְמַרְאֵה הַכַּדּוּר וְהוּא קָרָא:</p>

<p>&#8220;אִם כָּךְ, בּוֹא וְאֶתֵּן לֵךְ גַּם פְּקַעַת חוּטִים וְנַחֲלִיף אֶת
זְנַב הָעֲפִיפוֹן <strong>בְּיָפֶה</strong> יוֹתֵר&#8221;.</p>

<p>וּשְׁנֵי הַחֲבֵרִים נִכְנְסוּ לַחֲדַר-הַיְלָדִים שְׂמֵחִים וְטוֹבֵי לֵב.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/11505">https://benyehuda.org/read/11505</a></div></body></html>