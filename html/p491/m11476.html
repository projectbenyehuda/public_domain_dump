<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בֹּקֶר טוֹב!</title>
	<meta name="author" content="ישראל דושמן"/>
</head>
<body>

<blockquote>
<p>בַּבֹּקֶר הַשְׁכֵּם פּוֹקַחַת עָפְרָה אֶת עֵינֶיהָ הַשְּׁחוֹרוֹת
וּמַאֲזִינָה בְּדוּמִיָּה לַצִּפְצוּף הָעַלִּיז שֶׁל הַצִּפֳּרִים.
אַחֲרֵי כֵן הִיא יוֹרֶדֶת בַּלָּאט מִמִּטָּתָהּ, נִגֶּשֶׁת לַחַלּוֹן
וְאוֹמֶרֶת לַצִּפֳּרִים:</p>

<p>&#8220;בֹּקֶר טוֹב, צִפֳּרִים! כְּבָר גָּמַרְתִּי לִישׁוֹן!&#8221;</p>

<p>בַּבַּיִת דְּמָמָה. אִמָּא וְאַבָּא יְשֵׁנִים בַּחֶדֶר הַשֵּׁנִי. אֵין
הֵם שׁוֹמְעִים אֶת הַשִּׁירָה הַיָּפָה שֶׁל הַצִּפֳּרִים. חֲבָל!</p>

<p>עָפְרָה נִגֶּשֶׁת אֶל הַמִּטָּה הַקְּטַנְטֹנֶת שֶׁל בֻּבָּתָהּ,
מַבִּיטָה אֵלֶיהָ בְּחִבָּה וְאוֹמֶרֶת: &#8220;בֹּקֶר טוֹב, רוּתִי! דַּי
לִישׁוֹן. הַצִּפֳּרִים כְּבָר קָמוּ. שִׁמְעִי נָא, כַּמָּה יָפֶה הֵן
שָׁרוֹת&#8221;.</p>

<p>הִיא לוֹקַחַת אֶת רוּתִי עַל זְרוֹעוֹתֶיהָ וּמַגִּישָׁה אוֹתָהּ
לַחַלּוֹן.</p>

<p>&#8220;אַתְּ רוֹאָה, כַּמָּה יָפֶה בַּחוּץ!&#8221; אוֹמֶרֶת הִיא, &#8220;נֶחְמָד!&#8221;</p>

<p>אַחַר כָּךְ הִיא נִכְנֶסֶת בַּחֲשַׁאי עִם בֻּבָּתָהּ לַחֲדַר הַשֵּׁנָה.
אִמָּא שׁוֹכֶבֶת בַּמִּטָּה וְעֵינֶיהָ עֲצוּמוֹת.</p>

<p>&#8220;אִמָּא שֶׁלִּי מְתוּקָה – נוֹרָא!&#8221; לוֹחֶשֶׁת עָפְרָה בְּאָזְנֵי
בֻּבָּתָהּ.</p>

<p>&#8220;אִ–מָּ–א!&#8221; מְצַפְצֶפֶת פִּתְאֹם רוּתִי.</p>

<p>&#8220;הַסִּי, טִפְּשֹׁנֶת!&#8221; גּוֹעֶרֶת בָּהּ עָפְרָה, &#8220;אָסוּר לְהָעִיר אֶת
אִמָּא&#8221;.</p>

<p>אִמָּא פּוֹקַחַת אֶת עֵינֶיהָ וְרוֹאָה לְפָנֶיהָ שְׁתֵּי בֻּבּוֹת
מְחַיְּכוֹת. בַּת צְחוֹק עוֹלָה גַּם עַל שְׂפָתֶיהָ וְהִיא מַשְׁכִּיבָה
אֶת שְׁתֵּי הַבֻּבּוֹת עַל יָדָהּ.</p>

<p>&#8220;בֹּקֶר טוֹב, אִמָּא!&#8221; לוֹחֶשֶׁת עָפְרָה בְּאָזְנֵי אִמָּא.</p>

<p>&#8220;בֹּקֶר טוֹב, בֻּבָּתִי!&#8221; עוֹנָה אִמָּא אַף הִיא בְּלַחַשׁ. עָפְרָה
מְעִיפָה עַיִן עַל אַבָּא: – הוּא יָשַׁן, הַנֶּחְמָד! &#8220;יְשַׁן, יְשַׁן,
אַבָּא שֶׁלִּי!&#8221; חוֹשֶׁבֶת עָפְרָה וְאֵינָהּ מוֹצִיאָה הֶגֶה מִפִּיהָ.
וְהִנֵּה הִיא רוֹאָה זְבוּב מִתְעוֹפֵף מֵעַל פְּנֵי אַבָּא. &#8220;הוֹי,
זְבוּב רָע!&#8221; לוֹחֶשֶׁת עָפְרָה, &#8220;לֵךְ מִפֹּה, תֵּן לְאַבָּא לִישׁוֹן!&#8221;
אַךְ הַזְּבוּב שׁוֹבָב גָּדוֹל. הוּא מִתְיַצֵּב עַל מֵצַח אַבָּא
וּמַבִּיט בְּמַבַּט נִצָּחוֹן אֶל עָפְרָה. עָפְרָה מְעִיפָה אֶת
הַזְּבוּב. אַךְ הוּא שָׁב וּמְדַגְדֵּג אֶת הָאַף שֶׁל אַבָּא. אַבָּא
מִתְעַטֵּשׁ: &#8220;עַטְשִׁי!&#8221; עָפְרָה פּוֹרֶצֶת בִּצְחוֹק מְצַלְצֵל. גַּם
אִמָּא צוֹחֶקֶת. אַבָּא פּוֹקֵחַ אֶת עֵינָיו, מַבִּיט רֶגַע
בְּתִמָּהוֹן, וּכְשֶׁהוּא רוֹאֶה אֶת הַפָּנִים הַיְקָרִים וְהָאֲהוּבִים
צוֹחֲקִים, מַתְחִיל אַף הוּא צוֹחֵק. &#8220;בֹּקֶר טוֹב, אַבָּא!&#8221; מְבָרֶכֶת
אוֹתוֹ עָפְרָה בְּקוֹל שִׁירָה עָרֵב.</p>

<p><strong>&#8220;בֹּקֶר טוֹב וּמְבֹרָךְ, יַקִּירוֹתַי!&#8221;</strong> אוֹמֵר אַבָּא.</p>

<p>וּבְעַד הַחַלּוֹן נִשְׁקָפוֹת קַרְנֵי פָּז וּמְבָרְכוֹת אַף הֵן:</p>

<p><strong>&quot;בֹּקֶר טוֹב!</strong></p>

<p>בֹּקֶר טוֹב!&quot;</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/11476">https://benyehuda.org/read/11476</a></div></body></html>