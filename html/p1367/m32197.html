<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>המח והלב</title>
	<meta name="author" content="צבי הירש מסליאנסקי"/>
</head>
<body>

<p>המח והלב הם המה אבות <strong>השכל והרגש</strong>, אשר על פּיהם נחיה ועל ידם נלחום את מלחמת החיים בכל ימי צבאנו עלי אדמות.</p>

<p>*</p>

<p><strong>השכל</strong> הוא קר ככפור <strong>והרגש</strong> הוא בוער כאש-פּלדות.
&#8220;דומה לשני שבילין, אחד של אור ואחד של שלג; הטה בשל זו מת באור, הטה בשל
זו מת בשלג. מה יעשה? – יהלך באמצע&#8221;.</p>

<p>*</p>

<p><strong>הרגש</strong> מעריץ ומרומם את היופי <strong>והשכל</strong> מכחש בו ומחללו.
הפּנים היפים והמכוערים, השושנים והחוחים, היונים והצפרדעים – כלם נשתוו
בעיניו.</p>

<p>*</p>

<p>העין – כדור מלא מיץ נוזל, מכוסה מעטפה דקה כקלפת השום.</p>

<p>*</p>

<p><strong>האמונה</strong> היא בת <strong>הרגש</strong>. אולם נבערה היא וכוזבה לולא
<strong>השכל</strong> עם כחו הרב אשר יסיר מעליה את הכזב והתפלות אשר מרוב חום הרגש
נולדו ונטפלו עליה.</p>

<p>*</p>

<p>כל העריצות והרציחות, אבדן החיים ושפיכות הדמים
בימי-הבינים הן תולדות הרגש והלב הבוערים, עד יבואו המח והשכל הקרים ויקררו
את החום הפּראי וישאירו את האמונה הטהורה בעצם תומה.</p>

<p>*</p>

<p>על שאלת אחד הנוצרים את מאיר-בר המנגן: מדוע הוא מחזיק
באמונתו? ענה: &#8220;פּחות מאל אחד נמנע במציאות ואותו <strong>ארגיש ולא אבין</strong>,
ויותר מאל אחד גם בלבי לא אמצאהו. וזאת היא יהדותי&#8221;.</p>

<p>אולם <strong>הרגש</strong> בלי <strong>השכל</strong>, <strong>הלב</strong> בלי <strong>המח</strong> יוליך את
האדם הפרטי וגם את הגוי כלו שולל ויביא עליו שואה. ואת זאת נראה בפרשת כי
תישא, <strong>בחטאת העגל</strong> – עוד לא חדל העם מתת תרומתו <strong>למשכן</strong>, עוד תצלנה
אזניו מקול שדי: <strong>אנכי ה' אלהיך</strong>, והנה פתאום נתבעו <strong>לעגל</strong> ונתנו
ובמשובתם הריעו: <strong>אלה אלהיך ישראל!</strong></p>

<p>*</p>

<p>&#8220;אין אתה יכול לעמוד על אפיה של אומה זו – נתבעין למשכן ונותנין, נתבעין לעגל ונותנין&#8221;.</p>

<p>*</p>

<p>היהדות שוכנת רק <strong>בלב</strong> והתורה צותנו –</p>

<p>&#8220;ואהבת את ה' אלהיך בכל <strong>לבבך</strong>&#8221;</p>

<p>ותזהירנו:</p>

<p>&#8220;פן יפתה <strong>לבבכם</strong>&#8221;</p>

<p>והוסיפה להזהיר –</p>

<p>&#8220;ולא תתורו אחרי <strong>לבבכם</strong>&#8221;.</p>

<p>ובכתובים:</p>

<p>&#8220;מכל משמר נצור <strong>לבך</strong>, כי ממנו תוצאות חיים&#8221;</p>

<p>כל הפקודות רק על שמירת <strong>הלב</strong>, לעצור בעד <strong>הרגש</strong> הנמהר
ולעצרהו בפחזותו. ורבי יוחנן בן זכאי מצא בדברי רבי אלעזר בן ערך &#8220;<strong>לב
טוב</strong>&#8221; את כל אושר האדם.</p>

<p>*</p>

<p>כל הרעיון הזה עצור בשלש המלות התלמודיות:</p>

<p>&#8220;רחמנא <strong>לבא</strong> בעי!&#8221;</p>

<p>*</p>

<p>כל כתבי הקודש, דברי הנביאים ואגדות התלמודיים, כלם דברים
אשר יצאו <strong>מלבותם</strong> ונכנסים <strong>ללבות</strong> קוראיהם. הם המה הדברים המסורים אל
<strong>הלב</strong> ולא אל <strong>הראש</strong>, אל <strong>הרגש</strong> ולא אל <strong>השכל</strong>.</p>

<p>*</p>

<p>נוראים הם החיים אשר רק על <strong>השכל</strong> הם נוסדים, יבשים הם ורזים. גאונים כשפּינוזה לא לנו הם, כי אין כל זיק חמלה במו.</p>

<p>*</p>

<p>הציוניות היא תולדת רגש הלב, כמו אמה – היהדות.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/32197">https://benyehuda.org/read/32197</a></div></body></html>