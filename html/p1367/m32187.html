<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יתרו, המעמד הקדוש</title>
	<meta name="author" content="צבי הירש מסליאנסקי"/>
</head>
<body>

<p>&quot;ויאמר, ה' מסיני בא וזרח משעיר למו, וכתיב: אלה מתימן</p>

<p>יבא, הופיע מהר פארן – מאי בעי בשעיר, מאי בעי בפראן?</p>

<p>אמר רבי יוחנן: מלמד שהחזירה הקב&quot;ה על כל אומה ולשון</p>

<p>ולא קבלוה, עד שבא אצל ישראל וקבלוה&quot;. עבודה זרה, ב')</p>

<p><strong>הסינים השאננים</strong>, המאנדרינים העצלים יושבים תחת
אפּריונם הצהוב ומתנמנמים, השרפים מיכאל וגבריאל מעופפים מלמעלה, בידיהם,
אשר מתחת לכנפיהם, אוחזים את ספר התורה ומציעים אותה לפני הסינים
לקבלה.</p>

<p>בני הסינים מבקשים מהאראלים ללמדם אלפי רבבות חוקים,
כריעות והשתחויות שונות, עבודות זרות ומשונות; במות מעורפּלות בשיא עשן
האפּיום המבלבל והמטמטם&#8230;</p>

<p>&#8220;אנו אין לנו רק אהבה וחסד!&#8221; – ענו מלאכי־אל ויעופו הלאה מעלה.</p>

<p>*</p>

<p><strong>ההודים המתיאשים</strong> והישנים בחיק הנירוואנה מתעוררים לחוג
את &#8220;חג המרכבה&#8221;, &#8220;בראהמא&#8221;, &#8220;ווישנו&#8221; ו&#8220;סיווא&#8221; <strong>שלשתם כאחד</strong> על המרכבה;
המונים המונים נופלים תחת אופניה המרוטשים ומסורקים, שבורי יד ורגל.</p>

<p>המלאכים קוראים במחאה עצומה: ”אלה החוקים אשר יעשה אותם
האדם וחי בכם&quot;, &#8220;ולא שימות בהם!&#8221; ההודים שופכים את דמם כמים והמלאכים
מתרוממים ועלה מעלה&#8230;</p>

<p>*</p>

<p><strong>הבבלים המבולבלים</strong>, הכשדים שכורי הנצחון והלומי היין,
חוגגים, הוללים וזונים אחרי תאות לבם, אוטמים אזניהם משמוע בקול השרפים
וממלאים צחוק פיהם עליהם.</p>

<p>האראלים הביטו עליהם בשאט נפש ויעופו.</p>

<p>*</p>

<p><strong>הצורים הכנענים</strong>, השקועים ביון המסחר, אשר בידם מאזני
מרמה, עסוקים באניותיהם, מערבם ומרכולתם, הנושאות משלח ידם לארצות ואיים
רחוקים; הסוחרים מצאו חן בעיני השרפים, במרצם ועוזם, במהירות תנועתם
ואור־עיניהם העליז והבהיר.</p>

<p>&#8220;הבה, ננסה נא לדבר אליהם&#8221; – אמר השרף אל משנהו.</p>

<p>&#8220;שמעו נא בני צור, הרשונו נא לקרוא לפניכם דברים אחדים טובים ומועילים מהספר הזה&#8221;.</p>

<p>&#8220;זאת לא נוכל, כי טרודים אנחנו במסחרנו&#8221; – ענו הצורים בשאט נפש וילכו לדרכם.</p>

<p>לאשרם פגעו באיש אחד זקן אשר כבר שלח ידו בהון זרים ויקרא שמטה לכל מעשה ידו, ומאין כל עבודה לו נאות להקשיב אליהם.</p>

<p>המלאכים החלו לקרוא כדברים האלה:</p>

<p>&#8220;כי תמכרו ממכר לעמיתך או קנה מיד עמיתך אל תונו איש את אחיו. מאזני צדק, אבני צדק, איפת צדק והין צדק יהיו לכם&#8221;.</p>

<p>הצורי הזקן מלא צחוק פיו בשמעו את האמת הערומה הזאת המתנגדת אל המסחר.</p>

<p>בין כה וכה והנה האניה חלפה שטה בתוך הים ועל פני החוף שבה דומיה שאננה והמלאכים עפו דאו במרחבי אין קץ.</p>

<p>*</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/32187">https://benyehuda.org/read/32187</a></div></body></html>