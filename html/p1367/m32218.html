<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תבא, לעם אחר</title>
	<meta name="author" content="צבי הירש מסליאנסקי"/>
</head>
<body>

<p>&#8220;בניך ובנותיך נתונים לעם אחר ועיניך רואות וכלות אליהם כל היום ואין לאל ידך!&#8221; – &#8220;בנים ובנות תוליד ולא יהיו לך&#8221;.</p>

<p>בתוך כל האלות והקללות הנמצאות בקללת האלהים אין אחת מהן,
אשר תכלכל בתוכה תכנית לאומית כללית, אשר נחוש ונרגיש אותה עד היום, כהקללה
האיומה הזאת:</p>

<p>&#8220;בניךָ ובנותיך נתונים לעם אחר!&#8221;</p>

<p>*</p>

<p>כל ימי גלותנו בכל ארצות פּזורינו נתנו את מבחר צאצאינו
לעמים אחרים וזרים במדה גדושה ונפרזה, ואין לאל ידינו להשתמש בכחם ובכשרונם
בעבורנו אנו.</p>

<p>*</p>

<p>כמה חכמים, פילוסופים, משוררים, אמנים, סופרים וגאונים,
כידידיה האלכסנדרוני, בן מימון, הלוי, בן גבירול, עבדו בשדה הספרות לעמים
אחרים בשפות זרות ולנו לא השאירו רק מעט מתרגומם.</p>

<p>*</p>

<p>כמה שרי אוצר, חכמה כלכלה ומדינה, אשר הביאו ברכה לעמים
אחרים, כאברבנאל, לוצאטו ועוד, ובעד עמם לא עשו מאומה. איה המה משוררינו
ומנגנינו כמאיר-בר, אופנבך, היינה, ברנה, מנדלסון ורובינשטיין – כלם נטרו
כרמים זרים וכרמם שלהם לא נטרו.</p>

<p>*</p>

<p>כמה בעלי-הון, אדירי ועשירי עמנו, תמכו והחזיקו במעוז
ארצות נכריות בהונם ועשרם. כמה רוטשילדים ובלייכרדרים יצאו לישע עמים
אחרים, ולמען עמם וארצם לא פּעלו מאומה.</p>

<p>*</p>

<p>כמה גבורים, שרי-צבא מצוינים בתכסיסי מלחמה הערו את נפשם
למות על שדי-קטל בעד ארצות נכריות; חיל-צבא יש לנו, לפי הערך, הרבה יותר
מכל העמים, אולם בעד עמם וארצם אינם יכולים לעשות מאומה.</p>

<p>*</p>

<p>הוי, לאומים! אתם רוצים, כי נוציא מקרבנו חוקרים, חושבים,
פילוסופים, משוררים ומנגנים שיספּיקו לכם מזון רוחני, כי יכתבו בעבורכם את
תולדותיכם, כי ישירו את שיריכם, כי יספּרו לכם את אגדותיכם –</p>

<p>אבל אנחנו רוצים לשיר, לחלום, לברוא ולעבוד בעד עצמנו את
עבודתנו אנו <strong>בארצנו אנו</strong>, ואז נגדל פּרחים שיהיו הרבה יותר יפים מאותם
שאנו מספּיקים לכם <strong>בארצותיכם בגלותנו</strong>, מפּני שהפּרחים העתידים יגדלו
ויתפּתחו תחת אור, אויר ומרחב לפי חוקי הטבע על אדמתנו&#8230;</p>

<p>הקללה האחרונה: &#8220;<strong>והתמכרתם שם לאויביך לעבדים ולשפחות</strong>&#8221; היא סבת הקללה הראשונה:</p>

<p>&#8220;ארור אתה <strong>בעיר</strong> וארור אתה <strong>בשדה</strong>&#8221;.</p>

<p>בשדה אסרו לנו לגור ולשבת, ובעיר יחנקונו יום יום בגזרות חדשות וכל מרעין בישין.</p>

<p>*</p>

<p>זה שנות אלפּים, אשר נמכרנו לעבדים ולשפחות לאויבינו. לא
כל כך בחומר, כאשר ברוח. אין אנחנו <strong>פּועלים</strong> מאומה, כי אם <strong>נפעלים</strong>;
בנינו ובנותינו <strong>לא לנו</strong> המה. הננו שוכבים תמיד <strong>במטות-סדום</strong>, לא כפי
מדתנו אנו, פּעם קצר המצע ופעם ארוך הוא יותר מדי.</p>

<p>*</p>

<p>אולם קול בן-אמוץ קורא אלינו ומנחמנו: &#8220;לא ישמע עוד חמס
<strong>בארצך</strong>, שוד ושבר – <strong>בגבוליך</strong>, וקראת <strong>ישועה</strong> חומותיך ושעריך –
<strong>תהלה</strong>&#8221;.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/32218">https://benyehuda.org/read/32218</a></div></body></html>