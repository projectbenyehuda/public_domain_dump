<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עקב, העזובה</title>
	<meta name="author" content="צבי הירש מסליאנסקי"/>
</head>
<body>

<p>&#8220;ותאמר ציון עזבני ה' וה' שכחני&#8221;.</p>

<p>אומללות הן הגרושות והאלמנות, חייהן מרים ונוראים, אך מר
מהן גורל <strong>העזובה</strong>, העגונה, <strong>השכוחה</strong>, התלויה בין תקוה ופחד, התוחלת
המושכה תמוץ כעלוקה את דמי לבה ונבל תבל כשושנה הנקטפת בלא עתה, ונדרסת תחת
רגלי השור והחמור.</p>

<p>*</p>

<p>כל הפּגעים והזועות, כל המקרים ומרעין בישין לא יכילו
בקרבם גם שמץ מהתלאות האצורות בשם <strong>העגונה</strong>, והאסון הנורא הזה הוא רק
בתוך בית ישראל.</p>

<p>*</p>

<p>&#8220;רנו שמים וגילי ארץ, פּצחו הרים רנה. – למה? כי נחם ד'
עמו וענייו ירחם. כי נחם ה' <strong>ציון</strong> אין כתיב כאן, אלא כיון שראתה ציון
שהגליות מתכנסות, וכל ישראל והשמים והארץ שמחים להם, והיא איננה נזכרת
תחלה, התחילה אומרת &#8220;וה' שכחני&#8221;. אמר לה הקדוש ברוך הוא: יש חופּה שאין
לה כלה? שאי סביב עיניך וראי כלם נקבצו באו לך. חי אני נאום ה' כי כלם
כעדי תלבשי ותקשרם ככלה&#8221;.</p>

<p>(פּסיקתא רבתי ל&quot;א)</p>

<p>*</p>

<p>ותאמר ציון <strong>עזבני ה'</strong> &quot; – עזובה, גלמודה, רעבה וצמאה,
שכוחה וגולה נודדת העגונה האומללה מארץ לארץ ומממלכה אל ממלכה, נודדת עם
בניה, ומרוב עניה ומחסורה יעזבוה גם בניה ונתונים לעמים אחרים, מדברים שפות
שונות, אך לא את <strong>שפתה</strong>.</p>

<p>&quot;שמוני נוטרה את הכרמים –</p>

<p>כרמי שלי לא נטרתי!&quot;</p>

<p>בנותיה היפות והעדינות משלכות ההרמונה בארגנטינא, בניה
היקרים משרתים בבתי-המלון בצרפת, נושקי השבט ברוסיה ופולניה, נמכרים לעקר
בבריטניה, ומתגוללים באשפּות פּרס ומרוקו.</p>

<p>*</p>

<p>ותאמר ציון אחרי ראותה, כי נחם ה' עמו וענייו ירחם בארצות
שונות, רבים מבניה יושבים בבתי-המחוקקים, על כסאות למשפּט, שרי צבא, בעלי
אוצרות, פּקידי ממשלות, נהנים מאור הדרור על אדמת קולומביא, – אז תצעק
בקול:</p>

<p>&#8220;<strong>עזבני!</strong>&#8221; &#8220;<strong>שכחני!</strong>&#8221;</p>

<p>וה' עונה:</p>

<p>&#8220;התשכח אשה עולה? – ישראל, אוריתא וקב&#8221;ה חד הוא. <strong>עזבתיך ולא שכחתיך!</strong>&quot;</p>

<p>*</p>

<p>התעודדי עזובה, התעוררי שכוחה, התאזרי עוז, &#8220;פּתחי פּתח
כמחט של סדקית ואני אפתח לך פּתח כפתחו של אולם&#8221;. יבא יום <strong>ובניך מרחוק</strong>
יבאו אליך ואור ה' יאיר עליך כאור שבעת הימים.</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/32214">https://benyehuda.org/read/32214</a></div></body></html>