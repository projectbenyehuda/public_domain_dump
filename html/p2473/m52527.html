<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִסֵּפֶר הַמִּסְתּוֹרִין</title>
	<meta name="author" content="מרדכי גולדנברג"/>
</head>
<body>

<h2 id="אבִּצְפַת">א בִּצְפַת</h2>

<blockquote>
<p>בִּסְבִיבוֹת צְפַת, בְּרֶדֶת שֶׁפַע־טַל</p>

<p>אַט הָלַךְ הָאֲרִ&quot;י, עִם רֵעוֹ חַיִּים וִיטַל;</p>

<p>מִסָּבִיב הָשְׁלַךְ הָס&#8230;מֵרָחוֹק נְגִינַת עוֹף</p>

<p>הִקְסִימָה אֶת הַלֵּב כְּלַחַשׁ בַּעֲלַת־אוֹב.</p>
</blockquote>

<blockquote>
<p>וְסֻלַּם־כֶּתֶם הוּרַד: בּוֹ מַלְאֲכֵי־רוֹם</p>
</blockquote>

<blockquote>
<p>חִישׁ יָרְדוּ חֲגוּרֵי־גִיל וְקוֹרְנִים כְּבַחֲלוֹם —</p>

<p>הִתְעוֹרֵר הָאֲרִ&quot;י וַיֹּאמֶר לְוִיטָל:</p>

<p>— &quot;הוֹי, אָחִי! שָׂא עֵינֶיךָ, תּוּר מֶרְחַקֵּי־עָל!</p>

<p>וְשָׁם בַּסּוּף, רְאֵה: נִצְטוֹפְפוּ עַד אֵין סְפוֹר</p>

<p>נְשָׁמוֹת, שֶׁהִדִּיחוּן לִבְלִי לִרְאוֹת אוֹר —</p>

<p>וּלְ&#8220;תִקּוּן&#8221; תְּחַכֶּינָה&#8230;הֲתִשְׁמַע קוֹל־הַבְּכִי</p>

<p>וְיִלְלַת־הַנְּכָאִים עוֹלָה בָדֳמִי? —</p>

<p>לְיַד אַלּוֹן עַתִּיק צַקוּן־לַחַשׁ נִשָּׂא, אָח</p>

<p>וְטָהֲרוּ הַנְּשָׁמוֹת — וּמִשְׂגָּב נְהִי לַדָּךְ —</p>

<p>וְעָלוּ מָעְלָה, מָעְלָה, וְכִי תִדְפֹּקְנָה דֹם —</p>

<p>יִפָּתַח לָמוֹ שַׁעַר וּבָאוּ לְהֵיכַל־רוֹם —</p>

<p>וְטָבְלוּ בְנַחַל־אֵשׁ וְיָצְאוּ טְבוּלוֹת־זִיו</p>

<p>וְזָכוּ לִרְאוֹת הָדָר — לְתָאֲרוֹ יֵלֶא נִיב!&quot;</p>

<p>כֹּה דִבֵּר הָאֲרִ&quot;י — וְתַחַת אַלּוֹן שָׂב</p>

<p>עִם רֵעוֹ עַל הַנְּשָׁמוֹת עוֹרֵר רַחֲמֵי־אָב.</p>

<br />
</blockquote>

<h2 id="ביֶשְׁנָהשָׁעָה...">ב יֶשְׁנָה שָׁעָה&#8230;</h2>

<blockquote>
<p>יֶשְׁנָהּ שָׁעָה בַלַּיְלָה, שָׁעָה קְדוֹשָׁה עִם חֲצוֹת,</p>

<p>מַאֲזִין־מַקְשִׁיב הָעוֹלָם, מִתְגַּעְגֵּעַ עַד כְּלוֹת;</p>

<p>מִשָּׁמַיִם כְּרוּב־עֵדֶן נִמְלַט פִּתְאֹם וָנָס —</p>

<p>וְהוּא שָׁט לוֹ בַתְּכֵלֶת בִּדְמוּת סַהַר שֶׁל פָּז.</p>

<br />
</blockquote>

<blockquote>
<p>וְהוּא שָׁט וּמִתְעַצֵּב, כִּי הִתְעָהוּ הַלֵּיל,</p>

<p>פִּתְאֹם בָּא בִסְבַךְ־עָנָן, וַיֵּחָבֵא בַצֵּל.</p>

<p>וְהוּא בוֹכֶה שָׁם חֶרֶשׁ — וְקוֹל־בִּכְיוֹ בַלֵּב</p>

<p>כְּכִנּוֹר־פְּלָאִים יְעוֹרֵר תּוּגָה רַבָּה וּכְאֵב.</p>

<br />
</blockquote>

<blockquote>
<p>יֶשְׁנָהּ שָׁעָה בַלַּיְלָה — שְׁעַת מִסְתּוֹרִין וְסוֹד&#8230;</p>

<p>לָמָּה תִישַׁן, בֶּן־אָדָם? קוּם וּסְפֹג אֶת הַהוֹד,</p>

<p>עֵת כָּל חַי בַּמַּחְבּוֹאִים, רַק הָרוּחַ בַּלָּט</p>

<p>מַנְעִים מֶלֶל לָעֵצִים, לוֹחֵשׁ לַחַשׁ וְשָׁט.</p>

<br />
</blockquote>

<blockquote>
<p>לוֹחֵשׁ לַחַשׁ וְעוֹבֵר&#8230;מֶרְחַב־עוֹלָם אָז שָׁר,</p>

<p>לֹא, אֵין קוֹל וְאֵין קֶשֶׁב, רַק הַדְּמָמָה בִיקָר</p>

<p>תַּפְלִיט שִׁירָה אִלֶּמֶת, שִׁירַת זֹהַר וְזִיו, —</p>

<p>תָּאֵר יָפְיָהּ וְטָהֳרָה לָאֹה יֵלֶּא כָל נִיב!</p>

<br />
</blockquote>

<blockquote>
<p>יֶשְׁנָהּ שָׁעָה בַלַּיְלָה, שְׁעַת פְּנִינִים וָטָל,</p>

<p>אֲשֶׁר לֵב לוֹ וְעַיִן יָרוּם־יַמְרִיא אֶל עָל;</p>

<p>שַׁעֲרֵי מָרוֹם נִפְתָּחִים — וְהוּא יִרְאֶה וָחַי&#8230;</p>

<p>אַךְ הַתְּנוּמָה מְחַבְּקָה כָל הַיְּצוּרִים אֲזַי&#8230;</p>

<br />
</blockquote>

<blockquote>
<p>שָׁעָה גְדוֹלָה נֶהְדָּרָה&#8230;נַתְּקוּ כַבְלֵי הַשְּׁנָת</p>

<p>וְכָמוֹנִי צְאוּ לִרְאוֹת יֹפִי עֶלְיוֹן בְּלִי־חָת;</p>

<p>בְּעוֹדִי יֶלֶד רְאִיתִיו וּמֵאָז — כַּחֲלוֹם</p>

<p>אֲנִי נוֹשֵׂא בְלִבִּי זוֹ תִפְאֶרֶת הָרוֹם!</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52527">https://benyehuda.org/read/52527</a></div></body></html>