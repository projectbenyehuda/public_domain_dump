<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לא הסיר אל</title>
	<meta name="author" content="מרדכי גולדנברג"/>
</head>
<body>

<blockquote>
<p>לֹא הֵסִיר אֵל מִמֶּנִּי חַסְדּוֹ וַאֲמִתּוֹ,</p>

<p>מִיּוֹם הֱיוֹתִי פֹה הָלַכְתִּי אַחֲרָיו, אִתּוֹ.</p>

<p>חוּט תְּכֵלֶת־פָּז מְשָׁכַנִי – וּבְהִמְנוֹנֵי תְהִלָּה,</p>

<p>שְׁכוּר בָּשְׂמֵי אַהֲבַת־עוֹלָם, וּבְלֵב מָלֵא גִילָה,</p>

<p>הָלַכְתִּי בְמַעְגְּלֵי חַיִּים&#8230; לֹא הָלְכוּ עָלַי אֵימִים</p>

<p>עַרְבוֹת־חוֹל, מֶרְחַקִּים זְרוּעֵי קוֹץ שׁוֹמֵמִים</p>

<p>וַיְהִי בִקְרָב יְגוֹנִי לְהוֹלִיכֵנִי שׁוֹלָל –</p>

<p>וַיִּפְרֹץ שְׂשׂוֹנִי פִתְאֹם וָאֱהִי כְעוֹלָל,</p>

<p>שֶׁאַךְ זֶה פָקַח עֵינָיו, מְלֵאוֹת תֹּם־אֱמוּנָה –</p>

<p>וְהַכֹּל יָפֶה כֹה: אֵין סֶלֶף וְאֵין תְּלוּנָה&#8230;</p>

<p>וַיְהִי כִי שָׁחֲרוּ עָלַי פִּתְאֹם שְׁמֵי־נְעוּרַי –</p>

<p>וַיֵּדֶא כְרוּב־דִמְיוֹנִי וַיַּז עָלַי זַהֲרוּרַי,</p>

<p>וּשְׁטוּף־נְגֹהוֹת תַּרְתִּי יַמִּים וַאֲרָצוֹת</p>

<p>וּלְפָנַי תָּדוּץ דְּאָבָה, עֹנִי לְבוּשׁ־מַחֲלָצוֹת;</p>

<p>מִתַּחַת נִכְאֵי סְתָו לִי קָרְאָה צַהֲלַת אָבִיב</p>

<p>וְלִוְיַת־חֵן עַל הַכֹּל שָׁת הַכְּרוּב הֶחָבִיב,</p>

<p>כִּי נֵפֶץ־זְכוּכִית קוֹרֵן לִקְרַאת שֶׁמֶשׁ־אוֹרָה</p>

<p>עָנַד נֵזֶר־שָׂשׂוֹן עַל כַּל עַצְבוּת שְׁחוֹרָה,</p>

<p>וּלְצִפְצוּף דְּרוֹר־חֵן עָלְזָה נַפְשִׁי וְשָׁכָחָה</p>

<p>מְרִי גוֹרָל אַכְזָר, וּבִרְנָנָה וּבִבְרָכָה</p>

<p>פָּגַשְׁתִּי בֹקֶר־יוֹם, כִּי הֵצִיץ עָלַי שָׁחַר&#8230;</p>

<p>גַּם עַתָּה כִי זָקַנְתִּי וְרֹאשִׁי יָרַד, צָחַר –</p>

<p>עוֹד אָשִׂישׂ בִּמְנָת־חֶלְקִי; כְּשָׂכִיר לְצֶל־עַרְבָּיִם</p>

<p>אֲחַכֶּה דֹם לְמוֹתִי וְעֵינַי לַשָּׁמָיִם.</p>

<p>כִּי פַחַד לֹא יָדַעְתִּי – אֵלִי, אָבִי אִתִּי;</p>

<p>הוּא לוֹחֵשׁ לְנִשְׁמָתִי: &#8220;לְדוֹדֵךְ בֹּאִי, בִּתִּי!&#8221;</p>

<p>וְקוֹלוֹ יַרְנִין לִבִּי&#8230; פַּחַד לֹא יָדַעְתִּי</p>

<p>וּכְלִקְרַאת מָחוֹל אֵלֵךְ כִּי תַגִּיעַ שַׁעְתִּי.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52460">https://benyehuda.org/read/52460</a></div></body></html>