<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּבֵית מִדְרָשִׁי</title>
	<meta name="author" content="מרדכי גולדנברג"/>
</head>
<body>

<p>(למלאת 800 שנה להולדת הרמב&quot;ם)</p>

<blockquote>
<br />
</blockquote>

<blockquote>
<p>בְּבֵית מִדְרָשִׁי,</p>

<p>וְרֵעַי תָעוּ כְבָר בִּדְרָכִים עֲקַלְקַלּוֹת;</p>

<p>וַאֲנִי, אֲחוּז מִסְתּוֹרִין, עוֹדִי שׁוֹאֵף לַעֲלוֹת</p>

<p>בִּשְׁלַבֵּי־קֹדֶשׁ אֱלֵי עָל. בַּחֲלוֹמִי:</p>

<p>וְאֵלִי־אָבִי, רוֹמֵז לִי מִמְּרוֹמִי</p>

<p>בְּבֵית מִדְרָשִׁי.</p>

<br />
</blockquote>

<blockquote>
<p>עִם כְּרוּבִים אַמְתִּיק סוֹד בִּנְגֹהוֹת־לַיְלָה</p>

<p>מַה־נִכְסְפָה נַפְשִׁי! וּבַדְּמָמָה שַׁי־לָהּ</p>

<p>כְּפִרְחֵי־כֶסֶף נוֹפְלִים הַכּוֹכָבִים&#8230;</p>

<p>וּבוֹכֶה לִבִּי בִי וְרָן הוּא בַאֲהָבִים</p>

<p>בְּבֵית מִדְרָשִׁי.</p>

<br />
</blockquote>

<blockquote>
<p>וְיֵשׁ וּכְאִלּוּ אֶשְׁמַע רִנַּת־רָז עֲדִינָה,</p>

<p>וּכְצָמֵא אֵשְׁתְּ בִּדְמָמָה קֶסֶם הַמַּנְגִּינָה,</p>

<p>וּכְאִלּוּ קוֹל זֶה יוֹצֵא מִבֵּין כְּרוּבֵי אָרוֹן;</p>

<p>וְאָז עֲלוּף סוֹד־לַחַשׁ אֶעֱמֹד, אַאֲזִינָה,</p>

<p>וְנַפְשִׁי יוֹצְאָה, כְּמֵהָה, לִקְרַאת זוֹ הָרִנָּה —</p>

<p>וּכְהֵד לְעֻמָּתָה אֶעֱנֶה גַם אֲנִי בְּגָרוֹן,</p>

<p>בְּבֵית מִדְרָשִׁי.</p>

<br />
</blockquote>

<blockquote>
<p>בְּעֹל מִצְוָה וּבְעֹל תּוֹרָה רְתוּמָה נַפְשִׁי —</p>

<p>וְאֵין עַבְדוּת, אֵין מַעֲמָסָה&#8230;אַהֲבָה תִמְלָאֵנִי,</p>

<p>בַּכֹּל וְסָבִיב חֶסֶד־בּוֹרְאִי תִרְאֶה עֵינִי,</p>

<p>וּכְשִׁכּוֹר לֹא מִיַּיִן, כְּמֶלֶךְ גֵּא וְחָפְשִׁי</p>

<p>בְּהַזְיוֹתַי אֵתַע&#8230;</p>

<p>גַּם אַתְּ, בַּת־שִׁירִי, רָז־פָּז לִי תִלְחָשִׁי</p>

<p>בְּבֵית מִדְרָשִׁי.</p>

<br />
</blockquote>

<blockquote>
<p>וּפֶתַע —</p>

<p>וְהִנֵּה רוּחַ גְּדוֹלָה פָגְעָה בְעוֹלָמִי</p>
</blockquote>

<blockquote>
<p>וַיַּחְדְּרוּ קוֹלוֹת־חוּץ: — &quot;הָהּ, מַה לְךָ שָׁם בַּכֶּלֶא? —</p>
</blockquote>

<blockquote>
<p>שָׁם קַדְרוּת־שְׁחוֹר; וּפֹה יָאִירוּ אוֹרוֹת־פֶּלֶא,</p>

<p>פְּרֹץ, עֶלֶם בַּעֲלוּמֶיךָ, אֶל הַזִּיו וְהַזֹּהַר,</p>

<p>גַּם אַתָּה לֵךְ בְּדֶרֶךְ הָלְכוּ בְנֵי הַנֹּעַר,</p>

<p>וְלָמָּה שְׂשׂוֹן חַיֶּיךָ יִבֹּל פֹּה וִיסֹעַר?&quot; — — —</p>

<p>וַיֶּהֱמֶה לִבִּי בִי וּכְיַיִן תָּסַס דָּמִי</p>

<p>בְּבֵית מִדְרָשִׁי.</p>

<br />
</blockquote>

<blockquote>
<p>וַיְהִי מֵאָז לְבָבִי כִשְׂדֵה־קֶטֶל נוֹרָא</p>

<p>וּבְכַף הַקֶּלַע נִקְלְעָה נַפְשִׁי זוֹ הַטְּהוֹרָה,</p>

<p>כִּי הִנֵּה צִלְצְלֵי־שָׁמַע יִקְרְאוּ בְקוֹלָם:</p>
</blockquote>

<blockquote>
<p>— &quot;קוּם, בָּחוּר, מַה־לְךָ שָׁם? — צֵא, צֵא לְרַחֲבֵי עוֹלָם:</p>
</blockquote>

<blockquote>
<p>שָׁם אוֹר וְעֹנֶג, יֹפִי וְהַשְׂכָּלָה;</p>

<p>וּבֵית מִדְרָשְׁךָ — שׁוּר, כְּבָר מָט וּבָלָה!&quot;</p>

<p>וְיֵצֶר־טוֹב יְדַבֵּר בַּמִּסְתָּרִים:</p>

<p>— &quot;אַל תֵּלֵךְ בְּדֶרֶךְ יִתְעוּ כָל הַנְּעָרִים,</p>

<p>כִּי חַטָּאת רוֹבְצָה שָׁם&#8230; — וְלָמָּה תִנְהַם בְּאַחֲרִית?</p>

<p>פֹּה מָעוֹן לָךְ; וְשָׁם — הַשָּׂטָן יֶאֱרֹב לְהַכְרִית!&quot;</p>

<br />
</blockquote>

<blockquote>
<p>וּקְרָב־הַיְצָרִים אָז הִתְלַקַּח בְּלִבִּי —</p>

<p>עוֹדֶנִּי צָעִיר, כְּקָנֶה רַךְ בְּאִבִּי&#8230;</p>

<p>וְשׁוּב, בַּת־שִׁירִי, אַט אֵלַי תִּגָּשִׁי:</p>
</blockquote>

<blockquote>
<p>— &quot;אַל תַּעֲזֹב מִשְׁכַּן־יָהּ; וְשָׁם — חִישׁ תְּהִי לְבָעֵר;</p>
</blockquote>

<p>פֹּה — פֹּה בְּקַן־הַקְּדֻשָּׁה, נָא הִשָּׁאֵר —</p>

<blockquote>
<p>בְּבֵית מִדְרָשִׁי!&quot;</p>

<br />
</blockquote>

<blockquote>
<p>וּכְפַרְפָּר נִמְשָׁךְ אַחַר זִיו־שַׁלְהָבֶת</p>

<p>נִגַּשְׁתִּי אֶל אֲרוֹן־הַסְּפָרִים תְּפוּשׂ־מַחֲשָׁבֶת,</p>

<p>כְּמוֹ נָגְעָה יָד בִּי וַתְּבִיאֵנִי שָׁמָּה</p>

<p>וַתִּרְמֹז לִי: — &#8220;מְצָא לָךְ מָזוֹן פֹּה לַנְּשָׁמָה!&#8221;</p>

<p>וְהִנֵּה נִגְלוּ לִי לְפֶתַע בֵּין הַסְּפָרִים</p>

<p>כְּרָכִים גְּדוֹלִים, רְחָבִים וְנֶהְדָּרִים,</p>

<p>בְּטוּר יַעֲמֹדוּ, צוֹפִים וְאוֹצְלִים הוֹד וּמוֹרָא —</p>

<p>הֵן אֵלֶּה הָיוּ סִפְרֵי &#8220;מִשְׁנֵה־תּוֹרָה&#8221;</p>

<p>&#8220;הַיָּד הַחֲזָקָה&#8221; לַאֲדוֹן הַחֲכָמִים, —</p>

<p>וַיִּהְיוּ אֵלֶּה לִי מְזוֹנִי לְאֹרֶךְ יָמִים&#8230;</p>

<p>הַדְּמָמָה בְּבֵית־הַמִּדְרָשׁ גָּדְלָה אָז כִּפְלַיִם —</p>

<p>וַאֲנִי — דִּמְיוֹנִי עָף בֵּין אֶרֶץ וְשָׁמַיִם&#8230;</p>

<p>וּ&#8220;שְׁמוֹנָה פְּרָקִים&#8221; אָז וּ&#8220;מוֹרֵה־הַנְּבוֹכִים&#8221;</p>

<p>לִי פָתְחוּ שְׁעָרִים לִ&#8220;שְׁאֵלוֹת הַנְּצָחִים&#8221;</p>

<p>גַּם יוֹם, גַּם לַיְלָה בְּסִפְרֵי רַמְבַּ&quot;ם יָלִין רֹאשִׁי</p>

<p>בְּבֵית מִדְרָשִׁי.</p>

<br />
</blockquote>

<blockquote>
<p>כָּךְ עָבְרוּ נְעוּרַי בְּאָהֳלֵי דָת וָדַעַת</p>
</blockquote>

<blockquote>
<p>וּבְלִבִּי — תּוֹרַת־אֵל בְּיַד־קֹדֶשׁ שָׁם נוֹטַעַת</p>
</blockquote>

<p>כָּל פֶּרַח־חֵן, צִיץ־חֶמֶד, מוּסָר טוֹב וְלֶקַח —</p>

<blockquote>
<p>וַיָּבֹא כָל זֶה בִי כִדְבַשׁ וּכְיֵין־הָרֶקַח&#8230;</p>

<p>וְכָכָה אַחֲרֵי־כֵן יָצָאתִי לְרַחֲבֵי עוֹלָם.</p>

<p>לֹא הוֹלִיכוּנִי שׁוֹלָל רַעֲמֵי־שָׁוְא בְּקוֹלָם&#8230;</p>

<p>וְאִם סַלּוֹתִי דֶרֶךְ יְשָׁרָה לִי בַחַיִּים</p>

<p>וָאָשִׂים רֶסֶן בְּפִי כָל תַּאֲווֹת וּמַאֲוַיִּים,</p>

<p>שְׁאָר־רוּחַ נֵעוֹר בִּי וַיֹּאחַז בָּם וּלְכָדָם —</p>

<p>לִי דְבָרוֹ הָיָה נֵר — דְּבַר רַמְבַּ&quot;ם, גְּאוֹן הָאָדָם,</p>

<p>וּמְזֻיַּן־נִשְׁקוֹ זֶה לָקַחְתִּי לִי קַרְנַיִם</p>

<p>הִלָּחֵם עִם כָּל רֶשַׁע־כֶּסֶל שֶׁבַּחַיִּים,</p>

<p>בְּצֵאתִי נַעַר רַךְ וְתָמִים</p>

<p>מִבֵּית־מִדְרָשִׁי.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52494">https://benyehuda.org/read/52494</a></div></body></html>