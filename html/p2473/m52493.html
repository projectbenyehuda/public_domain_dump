<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רַשִּׁ&quot;י</title>
	<meta name="author" content="מרדכי גולדנברג"/>
</head>
<body>

<blockquote>
<p>עַל שְׁבִיל נְעוּרַי, כְּלוּלֵי זֵר־מִסְתּוֹרִין,</p>

<p>עָלַי הוֹפַעְתָּ כְּמָאוֹר נֶהְדָּר, נִפְלָא.</p>

<p>רַבִּי שְׁלֹמֹה יִצְחָקִי!</p>
</blockquote>

<blockquote>
<p>וַאֲנִי — חֲנִיךְ בֵּית־אֵל, מְשֻׁעְבָּד וּבֶן־חוֹרִין;</p>
</blockquote>

<blockquote>
<p>עַל גָּלוּת שְׁכִינָה אֵבְךְ, עַל עָצְבָּהּ וְעַל שִׁפְלָהּ —</p>

<p>וְאֶל גְּאֻלָּתָה אֶעֱרֹג: &#8220;הִגָּלִי נָא וּבְרָקִי!&#8221;</p>

<p>מִדִּמְמַת בֵּית־הַמִּדְרָשׁ צָפוּ לִי חֲלוֹמוֹת</p>

<p>וָאֱהִי בֵן יָחִיד לוֹ — חוֹלַנִּי, דַּל וְעָנֹג —</p>

<p>וְעֵינַי מְחַפְּשׂוֹת חֵפֶשׂ בְּקִרְעֵי גְוִילֵי־שֵׁמוֹת</p>

<p>וּמִן &#8220;הַזֹּהַר&#8221; יָנַקְתִּי יָנֹק&#8230;</p>

<br />
</blockquote>

<blockquote>
<p>וְיֵשׁ כִּי שַׂכּוּ עָלַי סִבְכֵי הַקַּבָּלָה</p>

<p>וַיֹּאבַד דַּרְכִּי בֵין נַפְתּוּלֵי יַעֲרֵי־רָזִים —</p>

<p>לְפָרָשַׁת־הַשָּׁבוּעַ חָשָׁה נַפְשִׁי הַנִּבְהָלָה</p>

<p>וּבְקַרְנוֹת מִזְבַּחֲךָ, רַשִּׁ&quot;י, שְׂעִפַּי נֶאֱחָזִים;</p>

<p>מַה מָּתְקוּ אָז מִלֶּיךָ־פְּרָחֶיךָ!</p>

<p>טִיַּלְתִּי אָז בִּשְׂדוֹת אַגָּדוֹתֶיךָ —</p>

<p>וַיֵּחַם לִי לְנֹגַהּ אוֹר קַרְנֶיךָ!</p>

<p>וְיֵשׁ כִּי אָרַךְ עַד אֵין קֵץ לֵיל־טֵבֵת;</p>

<p>בַּחוּץ לְיַד הַחַלּוֹן סוּפַת־שֶׁלֶג מִשְׁתּוֹבֶבֶת —</p>

<p>וּבְכִי וָנַהַם בָּאֲרֻבָּה,</p>

<p>כְּאִלוּ גְדוּדֵי־כְּפִירִים יִזְעֲפוּ בְּחֻבָּהּ;</p>

<p>הַנְּמוּשׁוֹת הָלְכוּ כְּבָר,</p>

<p>הַשַּׁמָּשׁ — זָעֵף סָר;</p>

<br />
</blockquote>

<blockquote>
<p>מִסָּבִיב צִלְלֵי־שְׁחוֹר —</p>

<p>רַק נֵרִי יִזְרַע אוֹר,</p>

<p>רַק נֵרִי דּוֹלֵק עוֹד</p>

<p>וְיִלְחַשׁ לַהֲטֵי־סוֹד&#8230;</p>

<p>וְאָנֹכִי — סֻגְיָה חֲמוּרָה הִרְחִיבָה עָלַי לוֹעָהּ:</p>

<p>אֲנִי כֹה רַךְ וְגַלְמוּד —</p>

<p>וּלְרַגְלִי יַךְ מִשְׁבָּרוֹ יַם־הַתַּלְמוּד;</p>

<p>אֵין מַעֲמָד, אָבְדָה תִּקְוָה, סָבִיב — שׁוֹאָה־מְשׁוֹאָה.</p>

<p>וּפִתְאֹם יָד אֵלַי נִשְׁלָחָה —</p>

<p>כְמוֹ מִן הַצָּד:</p>

<p>הוֹי, בְּרוּכָה תְהִי הַיָּד,</p>

<p>יַד רַשִּׁ&quot;י קְדוֹשָׁה, לֹא־נִשְׁכָּחָה!</p>

<p>וְהָלְאָה אֶצְעַד בְּבִטְחָה וּבְהַצְלָחָה&#8230;</p>

<p>הוֹי, רַבִּי קְדוֹשִׁי!</p>

<p>מָה רַב הָעשֶׁר — בּוֹ חֲנָנְךּ קוֹנְךָ:</p>

<p>הֵן כָּל יִשְׂרָאֵל קְדוֹשֵׁי־צֹאנְךָ!</p>

<p>כְּטַלְלֵי בִרְכוֹת־יָהּ עַל רֹאשִׁי</p>

<p>וְעַל רָאשֵׁי כָל יִשְׂרָאֵל</p>

<p>הִרְעַפְתָּ אוֹרוֹת־גְּאוֹנְךָ;</p>

<p>כְּכוֹכָב שְׁלוּחַ־אֵל תּוֹרָתוֹ תָהֵל</p>

<p>בְּנֹפֶת צוּף־סִגְנוֹנְךָ!</p>

<p>כְּאָב אֶת בְּנוֹ בְּרַחֲמִים וּבִנְעִימִים</p>

<p>כִּבְחַבְלֵי־קֶסֶם מְשַׁכְתַּנִּי;</p>

<p>בִּ&#8220;כְלוֹמַר&#8221; פָּשׁוּט הוֹצֵאתַנִּי</p>

<p>מִבֵּין הַמְּצָרִים הַמַּדְהִימִים&#8230;</p>

<br />
</blockquote>

<blockquote>
<p>וְיֵשׁ כִּי תוֹדֶה כְצַדִּיק תָּמִים:</p>

<p>&#8220;לֹא יָדַעְתִּי פֵרוּשׁוֹ&#8221; — בְּקַוּוֹתְךָ לְיוֹם מִיָמִים —</p>

<p>בּוֹ יָבוֹא אִישׁ אַחֲרֶיךָ</p>

<p>וְיַחְשֹף זְרוֹעַ־עֹז בִּמְקוֹם בּוֹ תָּשׁ כֹּחֶךָ&#8230;</p>

<p>עַל כֵּן אֹהַבְךָ, רַשִּׁ&quot;י!</p>

<p>וּלְנַפְשִׁי אֹמַר &#8220;נֶצַח מוֹרֵךְ לֹא תְנַשִּׁי!&#8221;</p>

<br />
</blockquote>

<blockquote>
<p>וְיֵשׁ כִּי נִמְלָא לִבִּי עַל כָּל גְדוֹתָיו תּוֹדָה:</p>

<p>&quot;הוֹי, לוּ רְאִיתִיו — וָאֶשְׁתַּחֲוֶה וָאֶקֹּדָה!</p>

<p>— אֵי זִיו־דְּיוֹקָנוֹ וְאֶחְמְדֵהוּ?</p>

<p>מִי יִתֵּן וּבַחֲלוֹם אֶרְאֵהוּ!&quot;</p>

<p>אָז שַׂמְתִּי עֵינַי בְּאוֹתְיוֹתֶיךָ הַמְחֻכָּמוֹת:</p>

<p>כְּסִיעוֹת יוֹנִים נִרְאוּ לִי נַעֲלָמוֹת.</p>

<p>וּפִתְאֹם — מִבֵּינוֹתָם נִשְׁקְפוּ לִי פָנֶיךָ, זַךְ וְטָהוֹר,</p>

<p>וְעַל פָּנֶיךָ חִיּוּךְ שֶׁל אָב טוֹב וְנָאוֹר&#8230;</p>

<p>אָז דָּבַק לִבִּי בְזִיוְךָ, רַבִּי־מוֹרִי!</p>

<p>הֲלֹא מִמְּךָ לָמַדְתִּי לַחֲזוֹת בְּנֹעַם בּוֹרְאִי;</p>

<p>עַל־כֵּן עַד רֶגַע אַחֲרוֹן בְּצִלְּךָ אֶהְיֶה כָּרוּךְ!</p>

<p>וְיִהְיֶה לִי זִכְרוֹנְךָ, רַשִּׁ&quot;י, בָּרוּךְ!</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52493">https://benyehuda.org/read/52493</a></div></body></html>