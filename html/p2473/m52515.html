<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שִׁירַת הַקּוֹנְדוֹר</title>
	<meta name="author" content="מרדכי גולדנברג"/>
</head>
<body>

<blockquote>
<p>רֹאשִׁי מְעֻטַּר־גָּאוֹן יַפִּיל סְבִיבוֹ אֵימָה;</p>

<p>עֵינַי תָּרוֹת, חוֹתְרוֹת קְצוֹת מֶרְחַקֵּי־עוֹלָם.</p>

<p>מִי לֹא יִירָאֵנִי? — עוֹף, גַּם חַיָּה, בְּהֵמָה —</p>

<p>פַּחְדִי עַל הַכֹּל, מִקְּטַנָּם וְעַד גְּדוֹלָם.</p>

<br />
</blockquote>

<blockquote>
<p>הָאַיָּלָה בְּפַחַד, קַלַּת־רֶגֶל, תָּרוּץ,</p>

<p>תִּשְׁמַע מַשַּׁק כְּנָפַי — תִּכְרַע חִסְרַת־אוֹנִים.</p>

<p>כְּחֵץ קַל אֶפֹּל מָהִיר&#8230;אָז כִּלָּיוֹן חָרוּץ.</p>

<p>כָּכָה אֶמְשֹׁל גֵּא בָאַנְדִּים הַגְּאֵיוֹנִים.</p>

<br />
</blockquote>

<blockquote>
<p>רֶגַע — וּבַשְּׁחָקִים אָטוּשׁ עֲדוּי־גָּאוֹן,</p>

<p>טוֹבֵל בְּזָהֳרֵי־שֶׁמֶשׁ, רוֹחֵץ בְּיַמֵּי־נְגֹהוֹת,</p>

<p>וּמִשְׁנֵהוּ — אֵרֵד, אֶפֹּל אַט, בְּלִי שָׁאוֹן</p>

<p>וְאֶתְבּוֹלֵל חִישׁ, בֵּין יוֹנֵי־מִדְבָּר דּוֹאוֹת.</p>

<br />
</blockquote>

<blockquote>
<p>כָּכָה אֶמְשֹׁל אַדִּיר. וּמִי עַז כָּמוֹנִי?</p>

<p>יֵבְךְ הָרוֹעֶה אֻמְלָל: אִילוּ נָפַל חָלָל&#8230;</p>

<p>וַאֲנִי עַל סַלְעִי אָבוּז לְבֶן־הָעֹנִי</p>

<p>וְעִם גוֹזָלַי אָז אֲחַלֵּק כְּגִבּוֹר שָׁלָל.</p>

<br />
</blockquote>

<blockquote>
<p>כִּי רַק לִי הָאוֹן וּמֶלֶךְ עַז הִנֵּנִי.</p>

<p>לְרַגְלַי תֻּכּוֹ־נִכְנְעוּ יַחַד כָּל הַחַיִּים;</p>

<p>וְכִי אֶתְנַשֵּׂא מָרוֹם קוֹלִי יְלַוֵּנִי:</p>

<p>&#8220;רַק בַּבְּדִידוּת הוֹד וּבְדִמְמַת־שָׁמָיִם!&#8221;</p>
</blockquote>

<p><strong>*</strong></p>

<blockquote>
<p>עֹפֶר הָאַיָּלִים רָץ אֶל נַחַל לִשְׁבֹּר צְמָאוֹ —</p>

<p>אָז בַּמַּעֲרָב מַלְכַּת־אוֹרָה מֵתָה מִיתַת־פָּז,</p>

<p>וּבַיַּעַר עוֹפוֹת־לַיְלָה עָפוּ עוּף וְדָאֹה;</p>

<p>כְּהֵלֶךְ־נוֹדֵד פֹּה הִשְׂתָּרֵעַ אֹפֶל סָפוּג רָז!</p>

<br />
</blockquote>

<blockquote>
<p>כְּקוֹסֵם עַתִּיק־יוֹמִין יִלְחַשׁ לְחִישׁוֹתָיו־פֶּלֶא</p>

<p>מִלְמְלוּ הָעֵצִים אָז רְווּיֵי שִׁיר וּדְמִי;</p>

<p>וְהַנַּחַל יָרוּץ לוֹ כְנָס מִתּוֹךְ הַכֶּלֶא,</p>

<p>אֶל גְּדוֹתָיו גַּלָּיו חִישׁ מִשְׁתַּבְּרִים מִתּוֹךְ בְּכִי!</p>

<br />
</blockquote>

<blockquote>
<p>עֹפֶר־הָאַיָּלִים אֶל הַנַּחַל רָץ — לַמַּיִם:</p>

<p>שָׁם הַיָּעֵן עָמַד כְּבָר וְגָמָא גְמִיאוֹת־קֹר;</p>

<p>תְּאוֹ וָזֶמֶר שָׁתוּ אָז, אַבִּירֵי הַקַּרְנַיִם —</p>

<p>וּבַמַּעֲרָב בְּעֶרֶשׂ־פָּז אָז גָּוְעָה מַלְכַּת־אוֹר!</p>

<br />
</blockquote>

<blockquote>
<p>כָּל הַיּוֹם הִשְׁתּוֹבֵב עָלֵז זֶה הָעֹפֶר־נַעַר</p>

<p>לְנֹגַהּ שֶׁמֶשׁ נְדִיב־הָאוֹר עַל מַחְשׂוֹף יַעַר שָׂב;</p>

<p>עֵשֶׂב דָּשֵׁן מָלֵא עָסִיס לִחֵךְ בִּשְׂדֵה־יַעַר;</p>

<p>עִם בְּנֵי־מִשְׁפַּחְתּוֹ רָקַד: צָבָא עָצוּם, רָב!</p>

<br />
</blockquote>

<blockquote>
<p>עֹפֶר־הָאַיָּלִים רָץ בָּעֶרֶב אֶל הַנַּחַל</p>

<p>לֹא יָדַע אֻמְלָל קָט מָה אוֹרֵב לוֹ מִשָּׁם&#8230;</p>

<p>פִּתְאֹם מִסְּבַךְ שִׂיחַ עָב הֵגִיחַ אַכְזָר־שַׁחַל — —</p>

<p>צַעֲקַת־מָוֶת&#8230;פִּרְפּוּר עַז&#8230;וְטִפְטוּף, טִפְטוּף דָּם — — —</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52515">https://benyehuda.org/read/52515</a></div></body></html>