<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עַל עֶרֶשׂ דְּוָי</title>
	<meta name="author" content="מרדכי גולדנברג"/>
</head>
<body>

<blockquote>
<p>א</p>
</blockquote>

<blockquote>
<p>הָבָה אֶשְׁטַח לִקְרַאת שֶׁמֶשׁ</p>

<p>יְצוּרֵי גֵוִי הַחַלָּשִׁים:</p>

<p>כָּל עוֹד רוּחִי בִי אֶתְעַנָּג,</p>

<p>כָּל עוֹד אֶחְיֶה בֵין אֲנָשִׁים!</p>

<br />
</blockquote>

<blockquote>
<p>הוֹי, מַה מָתוֹק אוֹר־הַשֶּׁמֶשׁ</p>

<p>רְאֵה: הַסְּנוּנִיּוֹת הַפְּזִיזוֹת</p>

<p>אֵיךְ מְנַתְּרוֹת, אֵיךְ מְרַחֲפוֹת,</p>

<p>אֵיךְ מְצַפְצְפוֹת עַלִּיזוֹת!</p>

<br />
</blockquote>

<blockquote>
<p>רְאֵה: הָאִילָן פִּתַּח פְּקָעָיו,</p>

<p>הוֹצִיא עָלָיו לִקְרַאת שָׁמֶשׁ,</p>

<p>וּמֵחַגְוֵי אֶרֶץ יָצְאוּ</p>

<p>לִקְרַאת אוֹרָה בְנֵי הָרֶמֶשׂ!</p>

<br />
</blockquote>

<blockquote>
<p>גַּם הֶחָתוּל, רְאֵה, יִתְעַדֵּן</p>

<p>לוֹ עִם גוּרָיו מוּל הַזֹּהַר;</p>

<p>מְכִיתַּת־זְכוּכִית – וּרְשָׁפֶיהָ</p>

<p>יַעֲלוּ בְכָל־לֵב גִּיל נֹעַר.</p>

<br />
</blockquote>

<blockquote>
<p>הָבָה אֶשְׁטַח גַּם אָנֹכִי</p>

<p>לִקְרַאת חַמָּה גֵוִי חַלָּשׁ –</p>

<p>עַד לֹא חָשַׁךְ לִי הַשֶּׁמֶשׁ,</p>

<p>עַד בְּשַׁחַת־בְּלִי אֶתְפַּלָּשׁ.</p>

<br />
</blockquote>

<blockquote>
<p>ב</p>
</blockquote>

<blockquote>
<p>כִּנּוֹר בּוֹכֶה בַּמֶּרְחַקִּים,</p>

<p>מַנְגִּינָתוֹ רְוַת־עַצָּבֶת:</p>

<p>כְּאֵבִי נֶעְכָּר, יְצוּרַי נְמַקִּים,</p>

<p>לִבִּי נִבָּא לִי הַמָּוֶת!</p>

<br />
</blockquote>

<blockquote>
<p>מַשַּׁק כַּנְפֵי־שְׁחוֹר עַל רֹאשִׁי,</p>

<p>וּבְרַק־חֶרְמֵשׁ לָעֵינַיִם&#8230;</p>

<p>הוֹי, הוֹפִיעָה, אֵלִי־קְדוֹשִׁי,</p>

<p>מְשֵׁנִי־נָא מִתְּהוֹם הַחַיִּים!</p>

<br />
</blockquote>

<blockquote>
<p>ג</p>
</blockquote>

<blockquote>
<p>לֵילוֹת־אֹפֶל יַפְחִידוּנִי,</p>

<p>יִלְלַת־סַעַר הַנּוֹרָאָה:</p>

<p>תְּהוֹם לְרַגְלַי פֶּה פוֹעֶרֶת</p>

<p>וְאֵין מוֹצָא מִן הָרָעָה!</p>

<br />
</blockquote>

<blockquote>
<p>סָח לִי כּוֹכָב עַל תִּפְאֶרֶת</p>

<p>נַעֲלָמָה שֶׁבַּמְּרוֹמִים –</p>

<p>וַאֲנִי אַךְ חַיִּים אֶחְפֹּץ,</p>

<p>לְחַיֵּי־אֶרֶץ מֵעַי הוֹמִים!</p>

<br />
</blockquote>

<blockquote>
<p>ד</p>
</blockquote>

<blockquote>
<p>אָנָה אֵלֵךְ אַחֲרֵי מוֹתִי?</p>

<p>הוֹי, מִי יִפְתָּר־לִי הַחִידָה?</p>

<p>&#8220;רַבִּי&#8221; הָיָה לִי, תְּמִים־דֶּרֶךְ,</p>

<p>גַּם הוּא נִלְאָה לְהַגִּידָהּ!</p>

<br />
</blockquote>

<blockquote>
<p>הוֹי, מָה אִירָא אֶת הַסּוֹדוֹת, –</p>

<p>וְהַמָּוֶת עָטוּף שְׁחוֹרִים,</p>

<p>וְעַל שִׁבְעִים שְׁנוֹת חַיֵּינוּ</p>

<p>אוֹרְבוֹת מַחֲלוֹת מִן הַחוֹרִים!</p>

<br />
</blockquote>

<blockquote>
<p>מַחֲלוֹת שׁוֹנוֹת – צִירֵי־מָוֶת –</p>

<p>גְּבוּל הַזִּקְנָה רָחוֹק, רָחוֹק&#8230;</p>

<p>דּוֹרוֹת אַחֲרֵי דוֹרוֹת חוֹלְפִים</p>

<p>וְהַמָּוֶת יִצְחַק צָחֹק!</p>

<br />
</blockquote>

<blockquote>
<p>ה</p>
</blockquote>

<blockquote>
<p>בַּמֶּרְחַקִּים מִמַּחֲשַׁכִּים</p>

<p>נְקֻדּוֹת זֹהַר עוֹלוֹת, צָפוֹת,</p>

<p>וּבֵינֵיהֶן נְשָׁמוֹת רוֹקְדוֹת,</p>

<p>נִשְׁמוֹת־קֹדֶשׁ טְהוֹרוֹת, יָפוֹת!</p>

<br />
</blockquote>

<blockquote>
<p>בַּמֶּרְחַקִּים צְלִיל־מַנְגִּינָה</p>

<p>אַט־אַט רוֹעֵד מָלֵא רָזִים!</p>

<p>זְמִירֵי־יַעַר מִכָּל פִּנָּה</p>

<p>שָׁמָּה, שָׁמָּה חִישׁ נֶחְפָּזִים!</p>

<br />
</blockquote>

<blockquote>
<p>מִמַּחֲשַׁכִּים צְחוֹק־אוֹר עוֹלֶה –</p>

<p>שִׂמְחָה תִּלְבַּשׁ אָז הַנְּשָׁמָה:</p>

<p>אָבִין סוֹד־הַמָּוֶת מָה הוּא,</p>

<p>אָבִין חַיֵּי־הָאֲדָמָה!</p>

<br />
</blockquote>

<blockquote>
<p>ו</p>
</blockquote>

<blockquote>
<p>שְׁרִיקוֹת־אֵימִים, יִלְלוֹת־צַעַר –</p>

<p>לָמָּה תִבְכֶּה כָּכָה, סַעַר?</p>

<br />
</blockquote>

<blockquote>
<p>אִם תְּבַכֶּה גוֹרַל אֱנוֹשׁ,</p>

<p>סוֹבֵל, נִרְדָּף, מֻכֶּה, נֶעֱנָשׁ,</p>

<p>אוֹ יִסּוּרֵי אֵל תְּתַנֶּה</p>

<p>עַל עוֹלָמוֹ דַךְ וְנַעֲנֶה?</p>

<br />
</blockquote>

<blockquote>
<p>אוֹ עַל חִידַת כָּל הַבְּרִיאָה,</p>

<p>סַעַר, נַפְשְׁךָ הוֹמִיָּה:</p>

<p>מִשְׂחַק זָדוֹן, דָּם וְקָלוֹן –</p>

<p>וְתִתְפַּלֵּל לְחִדָּלוֹן? –</p>

<br />
</blockquote>

<blockquote>
<p>גַּם אֲנִי לַמָּרוֹם עֵינִי:</p>

<p>&quot;אֵלִי, אֵלִי! נָא, רַפְּאֵנִי!</p>

<p>חוֹלֵה מַחֲלַת חַיִּים אָנִי –</p>

<p>וְאֵמוּן הוֹרַי עֲזָבָנִי&#8230;</p>

<br />
</blockquote>

<blockquote>
<p>יָמַי נוֹפְלִים – עָלִים בָּלִים –</p>

<p>וּמִסֵּתֶר גָּחוּ צְלָלִים</p>

<p>וְהַצְּלָלִים – קִרְבָּם אֵימָה&#8230;</p>

<p>אֵלִי! אָנָה אֵעָלֵמָה?</p>

<br />
</blockquote>

<blockquote>
<p>אֵלִי! אָנָה זֶה אֵלֵכָה? –&quot;</p>

<p>בּוֹכֶה רוּחַ בַּחֲשֵׁכָה –</p>

<p>לַשָּׁמַיִם אֶשָּׂא עַיִן:</p>

<p>עַב־עֲרָפֶל – וְכוֹכָב אָיִן!</p>

<br />
</blockquote>

<blockquote>
<p>ז</p>
</blockquote>

<blockquote>
<p>בּוֹכֶה רוּחַ בָּאַרֻבָּה,</p>

<p>– שָׁם בַּיַּעַר תּוֹעָה דֻבָּה,</p>

<p>דֻּבָּה זְקֵנָה עִם גּוּרֶיהָ –</p>

<p>יְלָדֶיהָ.</p>

<br />
</blockquote>

<blockquote>
<p>שֶׁלֶג נוֹפֵל מִבְּלִי הֶרֶף&#8230;</p>

<p>כָּכָה נוּגֶה, רַךְ הָעֶרֶב –</p>

<p>– וְכִמְשֻׁגָּע יֶהֱמֶה סַעַר</p>

<p>שָׁם בַּיָּעַר.</p>

<br />
</blockquote>

<blockquote>
<p>אֲנִי עָצֵב, אֲנִי בוֹדֵד,</p>

<p>בֹּא־נָא הֵנָּה, רֵעַ נוֹדֵד – –</p>

<p>– וְהַדֻּבָּה רְעֵבָה תוֹעָה</p>

<p>בְּלֵיל־הַשּׁוֹאָה.</p>

<br />
</blockquote>

<blockquote>
<p>רֹאשִׁי, רֹאשִׁי! לִבִּי, לִבִּי!</p>

<p>עוֹדִי פֶּרַח רַךְ בְּאִבִּי&#8230;</p>

<p>– וְהַדֻּבָּה שׁוֹקְקָה מָרָה</p>

<p>בְּלֵיל־הַסְּעָרָה.</p>

<br />
</blockquote>

<blockquote>
<p>וּבַחַלּוֹן צוֹפֶה לַיִל&#8230;</p>

<p>– וְלַיַּעַר נִדַּח אַיִל:</p>

<p>שִׁבֵּר רִפְתּוֹ וַיִּתְפָּרֶץ</p>

<p>לְשֹׁד וְקָרֶץ.</p>

<br />
</blockquote>

<blockquote>
<p>נֵרִי דוֹעֵךְ עַל הַכְּתָלִים</p>

<p>מַה יִשְׁתּוֹבְבוּ הַצְּלָלִים – – –</p>

<p>– שָׁם בַּיַּעַר כֵּרָה שְׁמֵנָה</p>

<p>לְדֻבָּה זְקֵנָה&#8230;</p>

<br />
</blockquote>

<blockquote>
<p>ח</p>
</blockquote>

<blockquote>
<p>פָּרַשׂ הַלַּיְלָה צְעִיף־קַדְרוּת עַל הַכֹּל</p>

<p>וִילָדַי הַהוֹמִים הִרְגִּיעַ;</p>

<p>עַל יַד עַרְשׂוֹתֵיהֶם מְלֵא־רַחֲמִים אֶתְיַצֵּב,</p>

<p>אֶל אָזְנִי אַנְחָתָם תַּגִּיעַ.</p>

<br />
</blockquote>

<blockquote>
<p>מַה־גּוֹנְחִים הַיְּלָדִים מִשְּׁנָת! לִפְנֵי רֶגַע</p>

<p>רְאִיתִים עַלִּיזִים וְהוֹמִים;</p>

<p>וְעַתָּה הִשְׂתָּרַע עַל פְּנֵיהֶם הָעֶצֶב:</p>

<p>מִי אֵלֶּה? – יְתוֹמִים, יְתוֹמִים!</p>

<br />
</blockquote>

<blockquote>
<p>ט</p>
</blockquote>

<blockquote>
<p>לֵילֵי סַהַר. כֶּסֶף כָּחֹל</p>

<p>נִגָּר מִן הָרוֹם הַחוֹלֵם.</p>

<p>יוֹצְאִים רַצֵּי־יְאוֹר בְּמָחוֹל –</p>

<p>וְלִבִּי חוֹלֶה, לִבִּי הוֹלֵם.</p>

<br />
</blockquote>

<blockquote>
<p>לֵילֵי סַהַר. וְהַנְּעָרוֹת</p>

<p>כְּצַלְמֵי־קֶסֶם, דְּמֻיּוֹת לְבָנוֹת–</p>

<p>הוֹזוֹת אַהֲבָה. לוֹחֲשׁוֹת, שָׁרוֹת</p>

<p>שָׁם בִּשְׂדֵרוֹת הָאִילָנוֹת.</p>

<br />
</blockquote>

<blockquote>
<p>לֵילֵי סַהַר. וַאֲנִי הוֹלֵךְ.</p>

<p>כְּאֵב בְּלִבִּי וְחֹם־שַׁלְהָבֶת.</p>

<p>אֵל־הָאַהֲבָה עַתָּה מוֹלֵךְ –</p>

<p>וַאֲנִי חוֹלֶה, שְׁבוּי־עַצָּבֶת.</p>

<br />
</blockquote>

<blockquote>
<p>לֵילֵי סַהַר. צְלִילֵי זָמִיר.</p>

<p>כּוֹס־הָאַהֲבָה לֹא בִשְׁבִילִי;</p>

<p>לִבִּי חוֹלֶה&#8230; בְּעוֹלָם טָמִיר –</p>

<p>שָׁם נַעֲרָתִי, שָׁם בַּת־גִּילִי!</p>

<br />
</blockquote>

<blockquote>
<p>י</p>
</blockquote>

<blockquote>
<p>מֵאַיִן? – אֶל אָן? –</p>

<p>כִּי תָרוּם כַּנֶּשֶׁר</p>

<p>הֲתִמְצָא הַפֶּשֶׁר? –</p>

<p>וְאָדָם מַה־בָּן?</p>

<br />
</blockquote>

<blockquote>
<p>חַיֶּיךָ כַּגֶּשֶׁר;</p>

<p>לְכָאן וּלְכָאן</p>

<p>אַךְ עַרְפְּלֵי־חֶשֶׁר –</p>

<p>וּמָה אַתָּה דָן?</p>

<br />
</blockquote>

<blockquote>
<p>אַךְ סָפֵק וְשֶׁמָּא</p>

<p>וְאֵין נִיצוֹץ אוֹר</p>

<p>וְאָדָם – כַּבְּהֵמָה</p>

<p>בְּלֵיל אֹפֶל וּשְׁחוֹר.</p>

<br />
</blockquote>

<blockquote>
<p>בַּלָּהוֹת וְאֵימָה:</p>

<p>&#8220;הוֹי, מִי שָׁם? וְזֶה מָה? –&#8221;</p>

<p>אַךְ דְּמָמָה שׁוֹמֵמָה</p>

<p>וְלַיְלָה וָקֹר!</p>

<br />
</blockquote>

<blockquote>
<p>הַמָּוֶת, הַחַיִּים –</p>

<p>הוֹי, חֶשְׁכַּת מִצְרַיִם!</p>

<p>תִּסְתַּכֵּל, תָּפוּנָה:</p>

<p>אֵי מוֹצָא? אֵי חוֹף?</p>

<br />
</blockquote>

<blockquote>
<p>אַל תַּחְתֹּר! אַל תַּעְפִּיל!</p>

<p>קְרָא בִרְכַּת &#8220;הַמַּפִּיל&#8221;</p>

<p>וְהוֹדֵה <strong>לְאֵל טוֹב</strong></p>

<p>אַךְ תִּקְוָה, <strong>אֱמוּנָה</strong></p>

<p>לְיִלְדֵי חֲלוֹף:</p>

<p>לֹא תַסְפִּיק הַתְּבוּנָה</p>

<p>בַּעֲרָפֶל אֵין־סוֹף!</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52456">https://benyehuda.org/read/52456</a></div></body></html>