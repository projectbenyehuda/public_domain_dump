<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִשִּׁירֵי זְמַנֵּנוּ</title>
	<meta name="author" content="מרדכי גולדנברג"/>
</head>
<body>

<h2 id="א">א</h2>

<blockquote>
<p>אִסְרוּ חַג בַּעֲבֹתִים, אוֹי, אִסְרוּ חַג בַּעֲבֹתִים!</p>

<p>כִּי עוֹד מְעַט וְיָבֹא יוֹם הַחֹל הַגָּדוֹל,</p>

<p>וְנֶפֶשׁ־רַגָּשׁ תֵּלֵךְ עָרוֹם לְבֵית עוֹלָמָהּ,</p>

<p>וּשְׂפַת מְשׁוֹרֵר לָשִׁיר תֶּחְדַל חָדֹל! —</p>

<p>כִּי עוֹד מְעַט וְנָבְלוּ הַשָּׁמַיִם</p>

<p>וּמָרַד דּוֹר אֲנָשִׁים בִּגְאוֹן אֲבִי הַטֶּבַע,</p>

<p>וְצָמַק לֶב כָּל חַי, וְרַבּוּ קְנוּנְיוֹת פְּעוֹטוֹת,</p>

<p>וְטוּרֵי חֲנֻיּוֹת יִרְבּוּ עַל אַחַת־אַחַת — שֶׁבַע!</p>

<br />
</blockquote>

<blockquote>
<p>אַסְרוּ חַג בַּעֲבֹתִים, אוֹי, אִסְרוּ חַג בַּעֲבֹתִים!</p>

<p>כִּי אוֹי לַבָּאִים, אוֹי, בַּל תּוֹפַע לָמוֹ נְהָרָה:</p>

<p>עֲתַר עֲנַן חֲטָאִים שֶׁל דּוֹר הַשְּׁרָצִים יַעַל —</p>

<p>יֶעְשַׁן אַף הַיּוֹצֵר וְגָעָה גְעִיָּה מָרָה&#8230;</p>

<p>וּפָרַשׁ לְקֶרֶן זָוִית וּבָכָה עַל עוֹלָמוֹ:</p>

<p>כִּי חֻלַּל רַעְיוֹנוֹ — הֻטַּמְאָה מְגַמָּתוֹ!</p>

<p>וְדוֹר־הָאָדָם יָזִיד וְצָחַק עַל מִשְׁבַּתּוֹ</p>

<p>וְחָתַר לַמַּחֲשַׁכִּים וְהִתְעַנֵּג בְּחַטָּאתוֹ!</p>

<p>וְאִם בֵּין זוֹחֲלִים אֵלֶּה עוֹד לָעוּף יַמְרִיא אֶחָד</p>

<p>וְאִם עוֹד יָהִין אֶחָד, לִקְרֹא בְּשֵׁם־אֱלֹהַּ —</p>
</blockquote>

<blockquote>
<p>וְנָפַל בְּרַד־גִּדּוּפִים מִיּוֹשְׁבֵי־חשֶׁךְ עָלָיו:</p>
</blockquote>

<blockquote>
<p>&#8220;הַס, כִּי לֹא לְהַזְכִּיר!&#8221; &#8220;הַס, כִּי לֹא לִדְמֹעַ!&#8221; —</p>

<br />
</blockquote>

<blockquote>
<p>וְכָרְתוּ בְּרִית אָז עִם הַשָּׂטָן לְכִתּוֹתָיו</p>

<p>וְיָצְאוּ עַל כָּל דְּרָכִים לְאַבֵּק עֵין כֹּל רוֹאָה,</p>

<p>עַד כִּי תִּבְחַל נַפְשָׁם בְּמִשְׂחָק זֶה הַנּוֹרָא —</p>

<p>וְזָרְמוּ נַחֲלֵי דָם וְיַד אִישׁ בְּאָחִיו הוֹיָה! — —</p>

<p>כַּמֵּתִים אָז הַחַיִּים — בְּלִי נִשְׁמָע קוֹלָם פּוֹסְעִים&#8230;</p>

<p>אִסְרוּ חַג בַּעֲבֹתִים, אוֹי, אִסְרוּ חַג בַּעֲבֹתִים!</p>

<br />
</blockquote>

<h2 id="ב">ב</h2>

<blockquote>
<p>הָאָדָם, בֶּן־דּוֹרִי!</p>

<p>מַה־בּוֹדֵד אֶרְאֶךָּ!</p>

<p>גַם אֵלְךָ עֲזָבְךָ,</p>

<p>וְנִדָּח וְזָר</p>

<p>תְּשׁוֹטֵט בָּעוֹלָם,</p>

<p>עֲמוּס מַשָּׂא־חַיִּים,</p>

<p>אֵין תִּקְוָה בְלִבְּךָ</p>

<p>וּצְחוֹקְךָ מַה־קָּר!</p>

<br />
</blockquote>

<blockquote>
<p>גַּם עָצְבְּךָ פָּג</p>

<p>וְאוֹר־שִׂמְחָה בַּל תֵּדַע</p>

<p>וְכִי יֵעוֹר בָּךְ רֶגֶשׁ —</p>

<p>וְנִדַּף כַּמֹּץ.</p>

<p>הַיְּשִׁימוֹן הַנּוֹרָא —</p>

<p>זֶה סֵמֶל חַיֶּיךָ!</p>

<p>כִּי יִיעַף הַמַּבָּט —</p>

<p>וְנָפַל עַל קוֹץ!</p>

<br />
</blockquote>

<blockquote>
<p>גַּם רַחֲמִים לֹא תָעִיר,</p>

<p>בֶּן־דּוֹרִי הָאֻמְלָל:</p>

<p>הַיְרַחֲמוּ גוּשׁ סֶלַע,</p>

<p>שֶׁנֻּפַּץ אֶל תְּהוֹם?</p>

<br />
</blockquote>

<blockquote>
<p>בְּלִי אֵל וּבְלִי עָתִיד</p>

<p>תְּשָׂרֵךְ דַּרְכֶּךָ,</p>

<p>לֹא תוֹחִיל לַלַּיְלָה,</p>

<p>לֹא תְקַוֶּה לַיּוֹם!</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52509">https://benyehuda.org/read/52509</a></div></body></html>