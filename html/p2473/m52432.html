<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>סִפְרֵי הַסָּבָא...</title>
	<meta name="author" content="מרדכי גולדנברג"/>
</head>
<body>

<blockquote>
<p>סִפְרֵי הַסָּבָא וְסִפְרֵי הַסַּבְתָּא</p>

<p>צְהֻבֵּי־הַדַּפִּים, עִם כְּתָמִים שֶׁל חֵלֶב</p>

<p>וְעִקְּבוֹת הַדְּמָעוֹת מִשָּׁנִים נִשְׁפָּכוּ,</p>

<p>כִּי אֶפְתְּחֵם עַתָּה – כְּרֵיחַ קִנָּמוֹן</p>

<p>יְגָרֶה נְחִירַי; הִרְהוּרִים בֶּהָמוֹן,</p>

<p>כִּדְבוֹרֵי פָז פִּתְאֹם בְּמֶתֶק־זִמְזוּמָן,</p>

<p>יִתְנַפְּלוּ עָלַי, יַזְכִּירוּנִי נִשְׁכָּחוֹת –</p>

<p>וְעָבָר מַה־נֶהְדָּר קָם, מִבְּלִי־הִמָּחוֹת!</p>

<br />
</blockquote>

<blockquote>
<p>סִפְרֵי הַסָּבָא וְסִפְרֵי הַסַּבְתָּא,</p>

<p>כְּרוּכֵי־עוֹר בָּלֶה וּנְקוּבֵי־עָשׁ כֻּלָּם,</p>

<p>כִּי אֶפְתְּחֵם – יֻצַּב לְנֶגְדִּי הַסֻּלָּם,</p>

<p>בּוֹ אַעַל בְּעִקְּבוֹת הַדּוֹרוֹת עָבָרוּ</p>

<p>אֶל מִקְדְּשֵׁי־אֵל בְּאוֹר תּוֹרָה הוּאָרוּ,</p>

<p>אֶל יָמִים בְּזֹהַר אֵל־מָרוֹם נָהָרוּ;</p>

<p>מִמַּעְיְנוֹת־הַקֹּדֶשׁ אָז אַשְׁקִיט צִמְאוֹנִי –</p>

<p>וְקָרְנוּ לִי חַיַּי וּמָתַק יְגוֹנִי!</p>

<br />
</blockquote>

<blockquote>
<p>סִפְרֵי הַסָּבָא וְסִפְרֵי הַסַּבְתָּא –</p>

<p>אֲדַפְדֵּף, אֲעַלְעֵל – וְנִגְלִים פַּרְצוּפִים</p>

<p>שֶׁל יְהוּדִים הַנּוֹשְׂאִים עֹל־עָנְיָם בְּשָׂשׂוֹן,</p>

<p>כְּאִלּוּ רַק הָיוּ נְשָׁמוֹת בְּלִי גוּפִים;</p>

<p>שֶׁגַּם בִּשְׁחוֹר־בּוֹרָם, בַּאֲפֵלַת הָאָסוֹן,</p>

<p>זִיו־חַגִּים זָרוּעַ עֲלֵיהֶם בֶּהָדָר;</p>

<p>הַנָּדִים לָאוֹיֵב, הֶעָלוּב בִּגְאוֹנוֹ:</p>

<p>הֵן לָמוֹ הֶעָתִיד, וְלוֹ – גְּמוּל עֲווֹנוֹ!</p>

<br />
</blockquote>

<blockquote>
<p>סִפְרֵי הַסָּבָא וְסִפְרֵי הַסַּבְתָּא!</p>

<p>מָה אֹהַב הִתְבּוֹדֵד עִם דִּמְמַת־חֶדְרִי;</p>

<p>מֵרוּם אֲרוֹן סְפָרַי אוֹרִידְכֶם בִּרְחִימוּ,</p>

<p>דַפֵּיכֶם אֶהֱפֹךְ, אַף אַקְשִׁיב וְאַבִּיט,</p>

<p>וּצְלִילִים – נֶאֶלְמוּ בְמֶרְחַק־הָעִתִּים –</p>

<p>יָשׁוּבוּ־יֵעוֹרוּ&#8230; – וּצְלָלִים מַבִּיטִים;</p>

<p>בֵּין צִלְלֵי הֶעָבָר גַּם נַפְשִׁי אַכִּירָה:</p>

<p>בְּבֵית־אֵל עוֹבְדָה בוֹרְאָה בְּאַהֲבָה וּבְיִרְאָה!</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52432">https://benyehuda.org/read/52432</a></div></body></html>