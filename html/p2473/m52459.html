<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לְרָעָב שִׁיר</title>
	<meta name="author" content="מרדכי גולדנברג"/>
</head>
<body>

<blockquote>
<p>לֹא בֵין עֲשִׁירִים – אֵל שְׁלֵוֵי־עוֹלָם, הָעוֹשִׂים פִּימָה עֲלֵי כְסָלִים,</p>

<p>בְּהֵיכְלֵי־עֹנֶג יְבַלּוּ חֶלְדָּם, בֵּין שְׂכִיּוֹת־חֶמְדָּה וְכָל יְקָר,</p>
</blockquote>

<blockquote>
<p>אֵל רוֹגְעֵי־אֶרֶץ, הַסְּרוּחִים שְׂבֵעִים עַל עַרְשׂוֹת־יֹפִי וּבִגְדֵי־כָבוֹד</p>
</blockquote>

<blockquote>
<p>לְגֵוָם יַעֲטוּ וּבְגַאֲוָה קוֹרְאִים: &#8220;בַּל תָּהִין גֶּשֶׁת, אִיש עָנִי, זָר!&#8221;</p>

<br />
</blockquote>

<blockquote>
<p>לֹא, לֹא בֵין עֶגְלֵי־זָהָב דְּשֵׁנִים עַל בְּלִיל־אֵבוּסָם בַּטּוֹב מִתְעַנְּגִים,</p>

<p>מִזֵּעַת דַּלִּים, מִיגִיעַ אוֹבְדִים יִתְכַּסּוּ חֵלֶב וּפֶדֶר רָךְ;</p>

<p>אַף עֲוִילֵיהֶם יְשַׁלְּחוּ חוּצָה בַנֹּעַם לָנוּב, בַּזִּיו הִתְהוֹלֵל;</p>

<p>מַקְשִׁיחֵי לִבָּם מִדִּמְעַת אֻמְלָל וּמַפְנִים עָרְפָּם מִמְּצוּקַת מָךְ;</p>

<br />
</blockquote>

<blockquote>
<p>לֹא בְקִירוֹת חֲטוּבִים מַעֲשֵׂה־אֳמָן, עֲדוּיֵי־גָאוֹן – עֲתֶרֶת צְבָעִים,</p>
</blockquote>

<blockquote>
<p>בֵּין זָהֳרֵי בְדֹלַח וִיפִי־אַרְגָּמָן, בֵּין מַרְאוֹת־הָדָר וּתְמוּנוֹת־הוֹד –</p>
</blockquote>

<blockquote>
<p>לֹא שָׁם שִׁירָתִי בַחֲרוּזֵי־נֹעַם, בְּצִלְצְלֵי־נֹגַהּ לֵב שַׁאֲנָן תַּרְנִין,</p>

<p>לֹא שָׁם זְמִירָתִי לָהּ אִוְּתָה מִשְׁכָּן, לֹא שָׁם תְּגַלֶּה תִפְאֶרֶת־סוֹד!</p>

<br />
</blockquote>

<blockquote>
<p>בִּמְקוֹם הַדַּלּוּת לָהּ מָצְאָה נָוֶה, בִּיוֵן־הִתְנַוְּנוּת בַּשְּׁחוֹר קִנֵּנָה,</p>

<p>שָׁם הַשַּחֶפֶת תִּשְׁבְּ שִׁבְיָהּ בְּטוּחָה, לֹא יַחְרִידֶנָּהּ כָּל הֶגֶה, קוֹל;</p>

<p>פַּת לֶחֶם־סֹלֶת בֶּחָזוֹן יִרְאוּ, עַל סוּס־הַמַּחֲסוֹר הָרָעָב יִרְכַּב –</p>
</blockquote>

<blockquote>
<p>יָרִיעַ אַדִּיר, יַצְרִיחַ גֵּאֶה: &#8220;פֹּה תְהוֹם־אֲבַדּוֹן, פֹּה פֶתַח־שְׁאוֹל!&#8221;</p>

<br />
</blockquote>

<blockquote>
<p>בִּמְקוֹם הַבָּנוֹת בִּדְמִי תַחְלֹמְנָה לְאוֹר הַסַּהַר, בְּלֵילֵי־שֶׁקֶט</p>

<p>עַל נַחֲלֵי־שֶׁמֶן, פְּרִי טוֹב וָמֶגֶד, וְשִׂמְלָה – לְכַסּוֹת מַעֲרוּמֵי־גֵּו,</p>

<p>וְאִמּוֹת בָּלוֹת תַּמְסֶינָה עַרְשָׂן בִּנְדוּדֵי־שֵׁנָה: הָהּ, שָׂבְתָה בִתָּן –</p>

<p>וְחָתָן אָיִן – עִקְּבוֹתָיו נִמְחוּ – מָה עַז הַצַּעַר, מָה רַב הַכְּאֵב!</p>

<br />
</blockquote>

<blockquote>
<p>בִּמְקוֹם הָאָבוֹת אַט־אַט יִמַּקּוּ, בְּמָנְעָם אֹכֶל מִנַּפְשָׁם דַּכָּה,</p>

<p>יַצְפִּינוּ פִתָּם בִּשְׁבִיל יַלְדֵיהֶם: &#8220;בַּל יֵדְעוּ הֵמָּה שׁוֹט כָּפָן עָז!&#8221;</p>

<p>וְיוֹנְקֵי־דַדִּים – מֶה חָטְאוּ אֵלֶּה? – מֵחִתּוּלֵיהֶם קוֹל־צִפְצוּף לָמוֹ!</p>

<p>&#8220;הָהּ, לָמָּה בָאנוּ לְעֵמֶק־עָכוֹר? – בִּשְׁבִיל הַמָּוֶת שֶׁיָּבֹז בָּז?&#8221;</p>

<br />
</blockquote>

<blockquote>
<p>שָׁם, שָׁם שִׁירָתִי בְּפִנַּת־טַחַב, בְּדִמְמַת־קַדְרוּת, בִּשְׁחוֹר־עֲרָפֶל –</p>
</blockquote>

<blockquote>
<p>כִּדְרוֹר רִאשׁוֹנָה הַמְּבַשְּׂרָה תְחִיָּה, תְּרַחֵף נוּגָה וְתַטִּיף טָל –</p>

<p>טַל־תְּחִיָּה תַרְעִיף וּפֶרַח תִּקְוָה בְכָל לֵב־דַּךְ תִּשְׁתֹּל, תַּבְטִיחַ יֶשַׁע</p>

<p>וּתְנַבֵּא גְאֻלָּה וְיוֹם עֲלִיָּה מִבּוֹר־רִקָּבוֹן לָעָם הַדָּל!</p>
</blockquote>

<blockquote>
<p><strong>*</strong></p>
</blockquote>

<p>גם כי אלך בגיא צלמות לא אירא
רע כי אתה עמדי&#8230;</p>

<p>תהלים כ&quot;ג, ד.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52459">https://benyehuda.org/read/52459</a></div></body></html>