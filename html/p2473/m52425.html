<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּצָהֳרֵי קַיִץ</title>
	<meta name="author" content="מרדכי גולדנברג"/>
</head>
<body>

<blockquote>
<p>שָׁקֹט תִּשְׁקֹט תֵּבֵל כֻּלָּה בְּצָהֳרֵי־קַיִץ יְגֵעִים נָמִים,</p>

<p>רַק הַדְּרוֹר עַלִּיזָה תָעוּף וְהַזְּבוּבִים הוֹלְלִים פּוֹרְחִים;</p>

<p>וּבֵין שְׂדֵרוֹת, זוֹרְקוֹת צְלָלִים, שְׁבִיל יִתְפַּתֵּל רַךְ וְחָמִים –</p>

<p>נִמְשָׁךְ מֵעַרְפַּלֵי־מֶרְחָק אֱלֵי־כְּפָרִים שְׁלֵוִים, זוֹרְחִים.</p>

<br />
</blockquote>

<blockquote>
<p>עוֹבְרֵי־אֹרַח יְשָׂרְכוּ דַרְכָּם: מִי אֶל מִסְגָּד רָחוֹק יֵלֶךְ,</p>

<p>תַּרְמִיל־גּוֹלִים עַל שִׁכְמֵהוּ, לִבּוֹ מָלֵא רַחֲשֵׁי תְפִלָּה;</p>

<p>מִי הַנֶּחְפָּז לַאֲהוּבָתוֹ וּמֵעֵינָיו תִּקְרַן גִּילָה;</p>

<p>מִי אֶל מְעוֹנוֹ עָיֵף יָשׁוּב – זָקֵן נוֹדֵד תּוֹמֵךְ פֶּלֶךְ.</p>

<br />
</blockquote>

<blockquote>
<p>עַלְמָה יְחֵפָה שְׁזוּפַת־שֶׁמֶשׁ שָׁטָה עוֹבְרָה בֵין הַשְּׂדֵרוֹת,</p>

<p>עוֹטָה לֹבֶן־בַּד וְרֹאשָׁהּ – כְּלִיל־תִּפְאֶרֶת נוֹצֵץ שָׁחוֹר,</p>

<p>נוֹשְׂאָה בְצִקְלוֹנָהּ תְּנוּבָה וַעֲשׂוּיֵי־שַׁעֲוָה נֵרוֹת –</p>

<p>אֶל הַמִּנְזָר תָּבִיא בְּרָכָה, לִפְנֵי אֵל־יָהּ לְהִזָּכֵר&#8230;</p>

<br />
</blockquote>

<blockquote>
<p>אִשָּׁה זְקֵנָה – מֵעֵינֶיהָ יָצִיץ חֶסֶד שְׁקִיעַת־זֹהַר,</p>

<p>תֵּיְּשִׁיר צַעֲדָהּ אֶל בָּנֶיהָ יוֹגְבִים שְׁלֵוִים בִּנְוֵה־שָׁלוֹם:</p>

<p>שָׁם בְּקִנֵּי גוֹזָלֶיהָ תַּחֲלֹם, תִּזְכֹּר עֶדְנַת־נֹעַר,</p>

<p>לִבָּה לִקְרַאת פַּעֲמֵי־עָבַר יֵעוֹר, יִדְפֹּק הַךְ וְהָלֹם.</p>

<br />
</blockquote>

<blockquote>
<p>וַאֲנִי עַל אֵם הַדְּרָכִים אֶעֱמֹד אַבִּיט וְאֶשְׁתּוֹמֵם:</p>

<p>אָנָה תוֹבִילֵנִי דַרְכִּי? אֵי הַמָּקוֹם גַּם בִּשְׁבִילִי?</p>

<p>דַרְכֵי כֻלָּם לְמַטָּרָה, רַק אָנֹכִי – אָח לְצִלִּי –</p>

<p>רֵיק וְגַלְמוּד אֶעֱמֹד אַבִּיט לְיַד הַדֶּרֶךְ כְּפֶסֶל דּוֹמֵם&#8230;</p>

<br />
</blockquote>

<blockquote>
<p>שָׁקֹט תִּשְׁקֹט תֵּבֵל כֻּלָּהּ בְּצָהֳרֵי־קַיִץ רוֹגְעִים, נָמִים:</p>

<p>לוּ לִי הָיְתָה תֵּבֵל שׁוֹקְטָה כַּעֲרִיסָה לְיֶלֶד יָשֵׁן!</p>

<p>שְׂבַע־נְדוּדִים הֵן עָיַפְתִּי – לוּ יָשַׁנְתִּי כְּעוֹלָל תָּמִים! –</p>

<p>שׁוֹמְמִים חַיַּי, אָהֳלִי מָט וְנֶר־נִשְׁמָתִי דוֹעֵךְ עָשֵׁן&#8230;</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52425">https://benyehuda.org/read/52425</a></div></body></html>