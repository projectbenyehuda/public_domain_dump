<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הקדמת המחבר לספר השירים: רשפים בערבה</title>
	<meta name="author" content="מרדכי גולדנברג"/>
</head>
<body>

<p>מוקדש לאבי הישיש</p>

<p>ר' יעקב הכהן גולדנברג</p>

<blockquote>
</blockquote>

<p>לא שיחק המזל לספרי זה. בשעה טרופה הוא יוצא לאור העולם. פזורי רוחי, מעטים, חנונים, אספתי פה ושם מערמות כלח. כיתומים עזובים רטטו רבים ויתחננו ויפרשו כפים: &#8220;אספנו נא ולא יאבד צלילנו במחשכי נשיה! האומנם נולדנו לאבדון?&#8221; ואכר בהם גניחות נפשי ברגעי דווי וכשלון, מזמורי לבי, בעלותי לעתים רחוקות על שלב בחיים&#8230;הם היו, אולי, נאים בשעתם, לפני שלושים ועשרים שנה; אך מרוב הימים נתכמשו, החווירו, אם מפאת תוכנם או סגנונם, ולכן אספתי שלומי מהם וגזרתי עליהם כליה&#8230;מי יודע? אולי יתדפקו בלילות על לוחות חלוני וידריכוני מנוחה.</p>

<p>שריד דל נשאר לי לפליטה, וגם אלה רואים אור הרבה־הרבה שנים אחרי היכתבם; וע&quot;כ ניכר בהם שממרחקי ימים באו וטשטוש אסימונים עליהם&#8230; כמוהם כגבעונים&#8230;גרמו מעקשי החיים; הותווה על מצחי תו־הבדידות בארץ ישימון. — ומה עלוב שללי! הזוהי נחלת חמישים שנות חיי?&#8230;</p>

<p>&#8230;פה בטנא מוגשים לפני הקורא מעט מזער רשפים בודדים ממדורה גדולה, שנתלקחה ובערה ותהי לאפר בירכתי ערבה נדחת.</p>

<p>ובזה אקריב שלמי תודה לידידי המשורר ק. ברתיני, שטרח ויגע וערך בטוב טעם את שירי והכינם לדפוס. יהי שמו מבורך! ולמרכז &#8220;תרבות&#8221; בקישינוב הנני מכיר טובה על התאמצו להוציא את הספר.</p>

<p>ויתר שירי, בעלי תוכן לאומי וממנגינות הזמן וכדומה, יבואו בספר השני, שאקווה להוציאו בשקוט סער הימים.</p>

<p><strong>מרדכי גולדנברג</strong>
תשרי, הת&quot;ש</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52301">https://benyehuda.org/read/52301</a></div></body></html>