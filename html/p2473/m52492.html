<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אָבוֹת</title>
	<meta name="author" content="מרדכי גולדנברג"/>
</head>
<body>

<h2 id="א.">א.</h2>

<p>ויוצא אותו החוצה ויאמר: הבט נא השמימה וספר
הכוכבים, אם תוכל לספר אותם; ויאמר לו: כה יהיה זרעך. בראשית, טו, ה.</p>

<blockquote>
<br />
</blockquote>

<blockquote>
<p>וַיְהִי הַלַּיְלָה נֶהְדָּר: זֹהַר חַג־כּוֹכָבִים</p>

<p>וְרוּחוֹת אַט יְרַחֲפוּ כִּכְרוּבֵי־אֵל שׁוֹבָבִים.</p>

<br />
</blockquote>

<blockquote>
<p>וְדֶקֶל יִלְחַשׁ לַחַשׁ לְדֶקֶל: — &quot;אָח! הַקְשִׁיבָה,</p>

<p>יַד־אֵל עָלֵינוּ עוֹבְרָה בִּלְטִיפַת־רָז חֲבִיבָה!&quot;</p>

<br />
</blockquote>

<blockquote>
<p>וַיְהִי הַלַּיְלָה עֵר לְצַעֲדֵי אֶחָד נִשָּׂא —</p>

<p>וְשַׁחַק זַךְ בְּהוֹדוֹ עַל עוֹלָם נִרְדָּם כִּסָּה&#8230;</p>

<br />
</blockquote>

<blockquote>
<p>וַתְּהִי הַדְּמָמָה פְרוּשָׂה בַבְּקָעוֹת וּבֶהָרִים;</p>

<p>רַק שָׁם, בִּמְרוֹם צַמָּרוֹת, שִׁיר־תְּנוּמָה לַצִּפֳּרִים.</p>

<br />
</blockquote>

<blockquote>
<p>וּבְאֹהֶל אֶחָד קָטָן — מִי חֶרֶשׁ שָׁם יִתְהַלָּךְ? —</p>

<p>שָׁם זָקֵן קָדוֹשׁ, צָחוֹר — וּדְמוּת לוֹ כִדְמוּת מַלְאָךְ —</p>

<br />
</blockquote>

<blockquote>
<p>פּוֹסֵעַ נִרְעָשׁ, נִפְעָם, בְּעֵרֶב־אוֹר־וּצְלָלִים</p>

<p>מָה עַזָּה סַעֲרַת רוּחוֹ! וּבְלִבּוֹ יַחַד בְּלוּלִים</p>

<br />
</blockquote>

<blockquote>
<p>הַיֵּאוּשׁ וְהַתִּקְוָה: — &quot;— הַאַמְשִׁיךְ הַשַּׁלְשֶׁלֶת?</p>

<p>אוֹ אָמוּת כֹּה עֲרִירִי?&quot; — דֹּם נַפְשׁוֹ בּוֹ שׁוֹאֶלֶת.</p>

<br />
</blockquote>

<blockquote>
<p>וּכְאִלּוּ אָחֲזָה בוֹ — וּבְתָקְפָּהּ — יָד נַעֲלָמָה</p>

<p>וַתּוֹצִיאֵהוּ חוּצָה&#8230;מִסָּבִיב לֵיל וּדְמָמָה;</p>

<br />
</blockquote>

<blockquote>
<p>עַל תֵּבֵל־יָהּ תִּתְהַלֵּךְ חֶרֶשׁ בַּת־מְרוֹמִים</p>

<p>וְכוֹכְבֵי רֹם בַּתְּכֵלֶת מִתְנוֹצְצִים כְּיַהֲלוֹמִים&#8230;</p>

<br />
</blockquote>

<blockquote>
<p>וַיִּשָּׂא זָקֵן עֵינָיו וּבְלִבּוֹ יַכּוּ גַלִּים —</p>

<p>וּכְאִלּוּ קוֹל לוֹ דוֹבֵר מִמֶּרְחַקֵּי עַרְפַּלִּים:</p>

<br />
</blockquote>

<blockquote>
<p>—&quot;אַל תִּירָא, זָקֵן! — רְאֵה: כּוֹכָבִים בִּמְסִלּוֹתָם,</p>

<p>שׁוּר, כֻּלָּם מַה נֶהְדָּרוּ! הֲתוּכַל לִסְפֹּר אוֹתָם? —</p>

<br />
</blockquote>

<blockquote>
<p>כֹּה יִהְיֶה גַם זַרְעֶךָ: יִתְנוֹצְצוּ וְיַזְהִירוּ,</p>

<p>וְלֹא יִהְיֶה מִסְפָּר לָמוֹ, וְקֵץ הַדּוֹרוֹת יִרְאוּ!</p>

<br />
</blockquote>

<blockquote>
<p>כָּל מַיִם לֹא יַעַבְרוּם, כָּל אֵשׁ לֹא תִשְׂרֹף בְּשָׂרָם</p>

<p>עַד נֶצַח כֹּה יַעַמְדוּ מִתְנוֹצְצִים בַּהֲדָרָם!&quot;</p>

<br />
</blockquote>

<blockquote>
<p>וַיַּעֲמֹד זָקֵן קָדוֹשׁ וְעֵינָיו לַגָּבֹהַּ —</p>

<p>וְהֶאֱמִין בַּחִזָּיוֹן וְאָזְנָיו אָבוּ <strong>שְׁמֹעַ</strong> —</p>

<br />
</blockquote>

<blockquote>
<p>וְשִׂמְחָה גְדוֹלָה פִתְאֹם כָּל קְרָבָיו חִישׁ הִרְנִינָה</p>

<p>וְעֵין בַּת־מָרוֹם רוֹמְזָה: —&#8220;הוֹחִילָה! הַאֲמִינָה!&#8221;</p>

<br />
</blockquote>

<blockquote>
<br />
</blockquote>

<h2 id="ב.">ב.</h2>

<p>ויצא יצחק לשוח בשדה לפנות ערב&#8230;</p>

<blockquote>
<p>יִצְחָק יָצָא לָשׂוּחַ בַּכָּר לִפְנוֹת־עֶרֶב.</p>

<p>יוֹם־הַקַּיִץ לוֹ אָרַךְ: מֵאֶרֶץ, מֵרֹם</p>

<p>לוֹ הֵצִיצוּ פְּנֵי עַלְמָה, כִּבְמִקְסַם־חֲלוֹם —</p>

<br />
</blockquote>

<blockquote>
<p>וְהַשֶּׁמֶשׁ כֹּה בָעַר וַיְלַהֵט בְּלִי־הֶרֶף —</p>

<p>וְהַנַּעַר בְּצֶל־תֹּמֶר יִשָּׁעֵן! מֵעָל</p>

<p>צִפּוֹר־דְרוֹר עָלָיו תַּז צְלִילֵי בְשׂוֹרָה כַטָּל:</p>

<br />
</blockquote>

<blockquote>
<p>&quot;אֱלִיעֶזֶר עִם גְּמַלָּיו הוֹלְכִים, שָׁבִים בִּרְנָנָה,</p>

<p>וְעַל גָּמָל רוֹכֶבֶת זוֹ שׁוֹשַׁנַּת־הַתֹּם —</p>

<p>מֵאֲרַם נַהֲרַיִם הִיא בָאָה הַיּוֹם!&quot;</p>

<br />
</blockquote>

<blockquote>
<p>יָצָא יִצְחָק לָשׂוּחַ&#8230; בָּאָה שֶׁמֶשׁ בַּעֲנָנָה&#8230;</p>

<p>וְהַנַּעַר כֹּה יַבִּיט, לִבּוֹ הוֹמֶה וְחָל:</p>

<p>&#8220;אֲדֹנָי! הֲלַשָּׁוְא עָרְגָה נֶפֶשׁ הַדָּל?&#8221;</p>

<br />
</blockquote>

<blockquote>
<p>פִּתְאֹם קִשְׁקְשָׁה יוֹנָה בִכְנָפָהּ וַתֹּאמֶר:</p>

<p>&quot;בֶּן־אַבְרָהָם! שָׂא עַיִן וּרְאֵה: הַרְחֵק שָׁם</p>

<p>אֹרְחַת־גְּמַלִּים נוֹסַעַת&#8230;גִּיל וּשְׂמַח נַעַר תָּם!&quot;</p>

<br />
</blockquote>

<blockquote>
<p>רָאָה יִצְחָק דְּמוּת עַלְמָה, הַזְּקוּפָה כַתֹּמֶר —</p>

<p>וַתִּרְאֵהוּ גַם הִיא — וַתִּכָּלֵם וַתִּיף&#8230;</p>

<p>וְעַל יָפְיָהּ חִישׁ יָרַד כַּגַּל הַצָּעִיף&#8230;</p>

<br />
</blockquote>

<h2 id="ג.">ג.</h2>

<p>והנה רחל באה עם הצאן&#8230;</p>

<blockquote>
<br />
</blockquote>

<blockquote>
<p>רָחֵל רוֹעָה צֹאן לָבָן אָבִיהָ בַכָּר;</p>

<p>תִּשְׁפֹּךְ שֶׁמֶשׁ זְהָבָהּ עַל עֵמֶק וָהָר —</p>

<p>וּמִסָּבִיב אַךְ דְּמָמָה; טְלָאִים לֵאִים מֵחֹם</p>

<p>רוֹבְצִים נָמִים בַּדֶּשֶׁא — עוֹד גָּדוֹל הַיּוֹם.</p>

<br />
</blockquote>

<blockquote>
<p>רָחֵל הוֹזָה, חוֹלֶמֶת בְּצָהֳרֵי־הַפָּז:</p>

<p>לִבָּהּ הוֹלֵם וְהוֹלֵךְ לִקְרַאת פַּעֲמֵי־רָז:</p>

<p>בַּחֲזוֹן־לַיְלָה לָהּ נִרְאוּ פְנֵי עֶלֶם, אִישׁ תָּם.</p>

<p>וְאַיֵּהוּ? — הֲיָבֹא מִתֵּימָן? מִיָּם? — — —</p>

<br />
</blockquote>

<blockquote>
<p>פִּתְאֹם נֵעוֹר הָאַיִל וְהַפַּעֲמוֹן — צְלִיל־צְלִיל —</p>

<p>וַתִּתְעוֹרֵר גַּם רָחֵל, נָשְׂאָה עַיִן לַשְּׁבִיל:</p>

<p>הֵלֶךְ זָקוּף כְּאַלּוֹן יֵלֵךְ הָלֹךְ וּקְרֹב —</p>

<p>תַּרְמִיל־נוֹדֵד עַל שִׁכְמוֹ — וּמַרְאֵהוּ מַה טּוֹב!</p>

<br />
</blockquote>

<blockquote>
<p>עָלָה נֹגַהּ בְּלִבָּהּ וְנִתְגַּלָּה לָהּ סוֹד:</p>

<p>נַפְשָׁהּ כָּלְתָה לְאַהֲבָה, לִבָּהּ עָרַג אֶל דּוֹד!</p>

<p>עַתָּה רָוַח לָהּ פִּתְאֹם, כְּשׁוֹשַׁנַּת־הַגָּל&#8230;</p>

<p>בִּרְווֹתָהּ עִם שַׁחַר מִפְּנִינֵי־הַטָּל&#8230;</p>

<p>סְנוּנִית בָּאָה בִּיעַף מֵהַר וּמִגָּיְא,</p>

<p>צִפְצוּף גִּיל לָהּ בְּפִיהָ: כֹּה לֶחָי! כֹּה לֶחָי!</p>

<br />
</blockquote>

<h2 id="ד.עֵלִי">ד. עֵלִי</h2>

<blockquote>
<p>לְיַד הַדֶּרֶךְ יוֹשֵׁב־מְצַפֶּה זָקֵן צַח</p>

<p>וְלִבּוֹ יַךְ:</p>

<p>הַפְּלִשְׁתִּים — עַם עַז נוֹרָא — כָּאַרְבֶּה עָלוּ רָב</p>

<p>וַיַּעַרְכוּ קְרָב.</p>

<p>— &quot;הוֹי, אֵל! הַאֻמְנָם תַּסְגִּיר גְּאוֹנְךָ לִידֵי צָר?</p>

<p>מָה רַע וָמָר!</p>

<p>אוֹ תַחְשׂף זְרוֹעַ־עֻזְּךָ וְתָבוּס בְּאַפְּךָ עָם</p>

<p>צְמֵאֵי דָם?</p>

<br />
</blockquote>

<blockquote>
<p>כֵּן יֶהִי, אֵל־יִשְׂרָאֵל לְמַעֲנוֹ יַעַשׂ זֹאת —</p>

<p>וִיהִי הָאוֹת;</p>

<p>וְשָׁב אֲרוֹן־הַקֹּדֶשׁ לְאַרְצוֹ בְּמִזְמוֹר־שִׁיר</p>

<p>לְאֵל אַדִּיר!&#8230;</p>

<p>וְעֵינֵי סָב הַקָּמוֹת נִשְּׂאוּ אֱלֵי עָל:</p>

<p>&quot;הוֹי, חוֹנֵן דָּל!</p>

<p>שַׂמְּחֵנִי נָא הַפַּעַם טֶרֶם אֵרְדָה שְׁאוֹל</p>

<p>וּשְׁבֹר הָעֹל!</p>

<br />
</blockquote>

<blockquote>
<p>פֶּן תֹּאמַר פְּלֶשֶׁת: &#8220;עֹז לִי&#8221; — וּתְכַס עַל מַעַרְכוֹת־אֵל</p>

<p>בְּכֹבֶד צֵל</p>

<p>וּקְלוֹן־הָעַבְדוּת יָכֹף צַוַּאר עָם בְּחִיר־יָהּ</p>

<p>לְאוֹיֵב רָע&#8230;</p>

<p>אוֹי, אֱלֹהֵי אַבְרָהָם, נָא אַל תִּזְעַם כַּךְ — — —</p>

<p>בְּטַח, לִבִּי, בְּטַח:</p>

<p>פְּנֵי אֵלִי הוֹלְכִים בְּרֹאשׁ הָעָם — וְנָפַל צָר</p>

<p>וְשַׁח אֵל זָר!&quot;</p>

<br />
</blockquote>

<blockquote>
<p>אַךְ פִּתְאֹם, אוֹי! לְאָזְנָיו בָּאָה זַעֲקַת־כְּאֵב</p>

<p>מִשִּׁבְרוֹן לֵב.</p>

<p>&#8220;הוֹי, אֵלִי! מָה הַבְּשׂוֹרָה?&#8221; — &quot;אוֹי וַאֲבוֹי לַיּוֹם:</p>

<p>לֹא רִחֵם רֹם;</p>

<p>כְּבוֹד־יַעֲקֹב גָּלָה וּבָנֶיךָ דְּקוּרֵי־חֲנִית!&quot;&#8230;</p>

<p>— &#8220;וַאֲרוֹן הַבְּרִית?&#8221;</p>

<p>— &#8220;בַּשְּׁבִי גַּם הוּא!&#8221; — &#8220;הוֹי, אֵלִי, בָּא הַקֵּץ!&#8221;</p>

<p>וּכְאֶרֶז־עֵץ,</p>

<p>פְּגָעוֹ רַעַם, נָפַל כֹּהֵן יָשִׁישׁ צַח —</p>

<p>לָאָרֶץ שַׁח&#8230;</p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52492">https://benyehuda.org/read/52492</a></div></body></html>