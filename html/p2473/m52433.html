<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>כִּי מָה הִיא הַשִּׁירָה?</title>
	<meta name="author" content="מרדכי גולדנברג"/>
</head>
<body>

<blockquote>
<p>כִּי מָה הִיא הַשִּׁירָה? וּמָה הִיא הַנְּגִינָה?</p>

<p>אַךְ כְּמִהָה לֹא־בְּרוּרָה לְמַה שֶׁאֵין כָּאן;</p>

<p>כְּמִהָה הַמְפַעֲמָה כָל לֵב רַגָּשׁ, עָדִין</p>

<p>מִיּוֹם גֹּרַש אָדָם מֵעֵדֶן־הַגָּן.</p>

<br />
</blockquote>

<blockquote>
<p>וְכָרֵי־הַנּוֹף הַמִּשְׂתָּרְעִים בְּיָפְיָם:</p>

<p>הַיְשִׁימוֹן, הַיְּעָרִים, הֶהָרִים, הַיָּם –</p>

<p>כָּל אֵלֶּה לֹא יֹפִי, אַךְ רְמָזִים לְיֹפִי</p>

<p>וּלְיוֹצְרוֹ הַכַּבִּיר, הַנִּשְׂגָּב וָרָם!</p>

<br />
</blockquote>

<blockquote>
<p>הַיֹּפִי – זֶה נֶעְלָם. רַק חוּטִים מִלְּבָבוֹת</p>

<p>לָרוֹם וְלַמְּצוּלוֹת נִמְתָּחִים דַּק־דָּק;</p>

<p>וְיֵשׁ נֶאֱחָזִים בְּגֵץ מְכִתַּת־זְכוּכִית,</p>

<p>וְיֵשׁ הַנִּדְבָּקִים בְּצִיץ נוֹבֵל, מָק.</p>

<br />
</blockquote>

<blockquote>
<p>וְיֵשׁ שֶׁבְּלֵיל־חֹרֶף, לֵיל נְכָאִים וְחשֶׁךְ,</p>

<p>הֲרַת סוֹד הַיָּגוֹן הַפֶּלִאי, מֵרוֹם</p>

<p>נְשָׁמָה עֲדִינָה נִתְלֶשֶׁת בֶּעֱזוּזָהּ,</p>

<p>כִּי מָצְאָה הַיֹּפִי בְקֶבֶר־הַתְּהוֹם.</p>

<br />
</blockquote>

<blockquote>
<p>וְיֵשׁ בַּמַּחֲשַׁכִּים, בִּילֵל הַיַּנְשׁוּפִים,</p>

<p>נְשָׁמָה שֶׁיְּסוֹדָהּ הַבְּכִי תַחַז רָב –</p>

<p>וְאַחַר בַּחֲרוּזֵי פְנִינֵי הַשִּׁירָה</p>

<p>אֶל דּוֹרוֹת־הַנְּצָחִים תְּצַוֶּה צַו־צָו.</p>

<br />
</blockquote>

<blockquote>
<p>כִּי מָה הִיא הַשִּׁירָה? – גַּעְגּוּעִים עֲדִינִים</p>

<p>הַמּוֹצְאִים בִּטּוּיָם בְּמִלִים, בִּצְלִיל;</p>

<p>הַיּוֹרִדִים לַלְּבָבוֹת וּמַפְרִים רְגָשׁוֹת</p>

<p>וְנִימֵי נְפָשׁוֹת יַרְעִידוּ בְחִיל&#8230;</p>

<br />
</blockquote>

<blockquote>
<p>וְיֵשׁ שֶׁמֵּאֶשְׁנָב – נֵר דּוֹעֵךְ, נֵר גּוֹסֵס</p>

<p>לַנְּשָׁמָה שֶׁלֹּא מָצְאָה תִקּוּנָהּ יַט זִיו –</p>

<p>מִכְּנַף אֶרֶץ פִּתְאֹם אָז זְמִירוֹת תַּעֲלֶינָה,</p>

<p>הַבּוֹרְאוֹת לַסּוֹד שֶׁבַּמָּוֶת יְפִי־נִיב.</p>

<br />
</blockquote>

<blockquote>
<p>וְיֵשׁ שֶׁבְּהִתְחוֹלֵל הַסַּעַר הַנּוֹרָא</p>

<p>וְשֶׁלֶג בִּיעָף – נֶפֶשׁ דַּכָּא אָז גִּיל</p>

<p>כְּמַדָּהּ לָהּ תַּעַט: פֹּה מָצְאָה יְסוֹד־מוּסָד;</p>

<p>לַמֶּרֶץ שֶׁחָסֵר לָהּ מָצְאָה הַשְּׁבִיל.</p>

<br />
</blockquote>

<blockquote>
<p>וְלֹא רַק הַנֶּפֶשׁ; גַּם כּוֹכָב יֵשׁ יִפֹּל,</p>

<p>כִּי מָצָא הֶחָסֵר לוֹ – בְּעֵמֶק־הַשְּׁחוֹר;</p>

<p>יָרֵחַ יְחַפֵּשׂ צֶל שֶׁמֶשׁ הַיָּפָה,</p>

<p>וְשֶׁמֶשׁ – פְּלַג־גּוּפָהּ תְּחַפֵּשׂ דּוֹר־דּוֹר&#8230;</p>

<br />
</blockquote>

<blockquote>
<p>הַיֹּפִי – זֶה זָרַע חֲצָאֵי גַּרְעִינִים</p>

<p>בָּרַעְיוֹן, בָּרֶגֶשׁ, בַּדּוֹמֵם, בֶּחָי;</p>

<p>וְעוֹרֵג הַחֵצִי אֶל חֶצְיוֹ בֶן־גִּילוֹ,</p>

<p>לִהְיוֹת תַּמִּים יַחְדָּו, יְלִידֵי הַנּוֹי&#8230;</p>

<br />
</blockquote>

<blockquote>
<p>כִּי מָה הִיא הַשִּׁירָה? כִּי מָה הַגַּעְגּוּעִים</p>

<p>אִם לֹא כְמִהָה רַבָּה לִשְׁלֵמוּת, <strong>לָאֵל</strong> –</p>

<p>הוּא אֶבֶן־שׁוֹאֶבֶת; כֻּלָּנוּ נִמְשָׁכִים</p>

<p>וּבוֹ נֶאֱחָזִים כִּבְאוֹרָה – הַצֵּל&#8230;</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52433">https://benyehuda.org/read/52433</a></div></body></html>