<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אָחִי</title>
	<meta name="author" content="מרדכי גולדנברג"/>
</head>
<body>

<p>(מִשִּׁירֵי הַמִּלְחָמָה)</p>

<blockquote>
<br />
</blockquote>

<blockquote>
<p>אוֹי, אָחִי! אֵי שִׁלּוּם דַּם־לִבְּךָ הַנִּשְׁפָּךְ? זְכוֹרְנִי בִהְיוֹתְךָ עוֹד קָטָן —</p>

<p>וְאִמֵּנוּ עַל עַרְשְׂךָ עָמְדָה־שָׁחָחָה, לְשָׁמְרְךָ מִפֶּגַע וְשָׂטָן.</p>

<br />
</blockquote>

<blockquote>
<p>מְנוֹרַת־פַּח קְטַנָּה דֹם טִפְטְפָה אוֹרָהּ, וַיְהִי עֶצֶב דּוֹמֵם מִסָּבִיב,</p>

<p>וְהִיא עוֹמְדָה נוּגָה וְלוֹחֲשׁוֹת שְׂפָתֶיהָ: — &#8220;הוֹי, בְּנִי, אִישׁוֹן עֵינִי, הֶחָבִיב!&#8221;</p>

<br />
</blockquote>

<blockquote>
<p>וַיִּהְיוּ הַצְּלָלִים כְּחַיּוֹת אֲיֻמּוֹת, הַמְחַכּוֹת בַּפִּנּוֹת לַטָּרֶף;</p>

<p>וָאַבִּיט וָאַקְשִׁיב וְלִבִּי — תַּבְעֵרָה, מֵרַחֲמִים וְיָגוֹן יִשָּׂרֵף&#8230;</p>

<br />
</blockquote>

<blockquote>
<p>וּבַעֲשׂוֹתְךָ צַעַדְךָ הָרִאשׁוֹן, בֶּן־שָׁנָה, אֶזְכְּרָה אִמֵּנוּ בִשְׂשׂוֹנָהּ;</p>

<p>בְּעָמְדָהּ כְּפוּפָה וּפְרוּשׂוֹת יָדֶיהָ, לְחַבֵּק טִפּוּחָהּ, &#8220;אִישׁוֹנָהּ&#8221;;</p>

<br />
</blockquote>

<blockquote>
<p>וַתְּהִי מַצִּיג רַגְלְךָ הַקְּטַנָּה וְרוֹתֵת, כָּאֲנִיָּה בֵין זַעַף־מִשְׁבָּרִים,</p>

<p>וְאִמָּא מַזְרִיזָה: — &#8220;חוּשׁ, גּוֹזָל, לִקְרָאתִי, עַל אַף כָּל מִכְשׁוֹלִים וְצָרִים!&#8221;</p>

<br />
</blockquote>

<blockquote>
<p>וְשִׂמְחַת אִמֵּנוּ בְהִכָּנְסָךְ לְתוֹרָה: רָן לִבָּהּ לִקְרַאת בְּנָהּ־מַתְמִידָהּ;</p>

<p>אֲנִי הֵן הֵצַצְתִּי־נִפְגַּעְתִּי; וְאַתָּה נִשְׁאַרְתָּ &#8220;קַדִּישָׁה יְחִידָהּ&#8221;.</p>

<br />
</blockquote>

<blockquote>
<p>וַתְּהִי כָּל דִּמְעָתָהּ לָךְ קֹדֶשׁ וַתֵּרֶא עוֹלָמָהּ בְּעֹנֶג חֶלְדֶךָ,</p>

<p>וּבְדִמְמַת הַלֵּילוֹת שְׁנָת גָּרְעָה מֵעֵינָהּ וַתִּצֹּק תְּפִלָּתָה עָלֶיךָ&#8230;</p>

<br />
</blockquote>

<blockquote>
<p>דִּמִּיתִי: כְּנַחַל־עֲדָנִים חַיֶּיךָ אַט יִזְרְמוּ לְלֹא תוּגָה וְצַעַר, —</p>

<p>אַךְ הִנֵּה הִתְרוֹמֵם — וּלְפֶתַע — גַּל־דָּמִים וּבְתָקְפּוֹ הֵגִיחַ הַסַּעַר.</p>

<br />

<p>הִתְפָּרֵץ יוֹם־זַעַם, יוֹם חָרוֹן וְעֶבְרָה, וְעַמִּים בְּעַמִּים נִלְחָמִים;</p>

<p>הוֹי, אָרוּר יְהִי אוֹתוֹ יוֹם, בּוֹ נִסְחַפְנוּ חִישׁ שְׁנֵינוּ בְמַבּוּל־הַדָּמִים!</p>

<br />
</blockquote>

<blockquote>
<p>לַשָּׁוְא בָּכְתָה אִמָּא תַמְרוּרִים עַל שִׁבְרָהּ, לֹא נִרְצָה קוֹל־בִּכְיָהּ בְּיוֹם־זַעַם;</p>

<p>וַתְּהִי בְלֶכְתֵּנוּ לַקְּרָב כְּשִׁכּוֹרָה, אַף קוֹלָהּ לֹא נִשְׁמַע הַפָּעַם&#8230;</p>

<br />
</blockquote>

<blockquote>
<p>כִּי אָמְנָם הַיָּגוֹן בָּהּ נָסַךְ מְרֵרָתוֹ וַתִּדּוֹם מֵעָצְמַת מַכְאוֹבָהּ&#8230;</p>

<p>לֶב־אֵם! מֶה חָזַקְתָּ אִם כֹּה הִתְאַפַּקְתָּ בְּיוֹם מַר, יוֹם־הַשְּׁכוֹל, כִּבְיוֹם טוֹבָה!</p>

<br />
</blockquote>

<blockquote>
<p>אַךְ הָיוּ מִכְתָּבֵינוּ לְלִבָּהּ נִחוּמִים וּמְקוֹר־תִּקְווֹתֶיהָ לֹא דָלָל,</p>

<p>וַתְּקַו לְשׁוּבֵנוּ, כְּשֹׁךְ סַעַר־דָּמִים, וַתְּיַחֵל — עַד נָפְלְךָ חָלָל&#8230;</p>

<br />
</blockquote>

<blockquote>
<p>הוֹי, אָחִי! נָפַלְתָּ כְּקָרְבָּן לַמֹּלֶךְ. מָה אַעַן לָאֵם הַשַּׁכּוּלָה,</p>
</blockquote>

<blockquote>
<p>עֵת תִּשְׁאַל: — &#8220;אֵי בְנִי, אִישׁוֹן־עֵינִי?&#8221; — וְתַבִּיט עָלַי כֹּה עֲלוּבָה, אֲמֻלָּה?</p>

<br />
</blockquote>

<blockquote>
<p>עֵד אֶהְיֶה לַאֲסוֹנָה הַנּוֹרָא, וּכְאוֹבֵד עַל דַּם־לִבָּהּ אֶעֱמֹד, תְּפוּשׂ־אֵימִים —</p>
</blockquote>

<blockquote>
<p>וְלֹא אֵדַע אִם לִבְכּוֹת לְמוֹתְךָ: &#8220;אוֹי, אָחִי!&#8221; אוֹ לִסְפֹּד עַל חַיַּי הַשְּׁמֵמִים.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52504">https://benyehuda.org/read/52504</a></div></body></html>