<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מֵרֹאשׁ מִקַּדְמֵי עוֹלָמִים</title>
	<meta name="author" content="משה בן נחמן"/>
</head>
<body>

<p>מסתג&#8217;אב. הפסוק &#8220;אומר אני מעשי למלך&#8221; משמש מדריך לפיוט זה
וכל טור רביעי במחרוזותיו שאול מתוך פסוק המסתיים כמלה &#8220;מלך&#8221;. בראשית הפיוט
מתוארת ירידת הנשמה מן העולם העליון לתוך הגוף ובתיאור מורגשת השפעת
ההשקפות של המקובלים הראשונים. - חתימת השם: משח בן נחמן ירונדי חזק.</p>

<blockquote>
<br />
</blockquote>

<blockquote>
<p>מֵרֹאשׁ מִקַּדְמֵי עוֹלָמִים</p>

<p>נִמְצֵאתִי בְמִכְמָנָיו הַחֲתוּמִים,</p>

<p>מֵאַיִן הִמְצִיאַנִי, וּלְקֵץ יָמִים</p>

<p>נִשְׁאַלְתִּי מִן הַמֶּלֶךְ.</p>
</blockquote>

<blockquote>
<br />
</blockquote>

<blockquote>
<p>שַׁלְשֶלֶת חַיַּי מִיסוֹד הַמַּעֲרָכָה</p>

<p>לִמְשֹׁךְ תַּבְנִית בִּתְמוּנָה עֲרוּכָה</p>

<p>לִשְׁקֹל עַל יְדֵי עוֹשֵׂי הַמְּלָאכָה</p>

<p>לְהָבִיא אֶל גִּנְזֵי הַמֶּלֶךְ.</p>
</blockquote>

<blockquote>
<br />
</blockquote>

<blockquote>
<p>הוֹפִיעַ לְגַלּוֹת אֲשֶׁר הִטְמִין</p>

<p>הֵן מִשְּׂמֹאל הֶגְלָה וּמֵהַיָּמִין</p>

<p>מִמַּעֲלוֹת הַיּוֹרְדוֹת מִן</p>

<p>בְּרֵכַת הַשֶּׁלַח לְגַן הַמֶּלֶךְ.</p>
</blockquote>

<blockquote>
<br />
</blockquote>

<blockquote>
<p>בֶּעָפָר רֻקַּמְתִּי וְאִם רוּחֲךָ בִּי נָשׁוּב</p>

<p>בַּנְתָּ לְרֵעִי כְּנֵר בָּאָרֶץ אֶהְיֶה חָשׁוּב.</p>

<p>עַד מָתַי יִהְיֶה מַהֲלָכְךָ וּמָתַי תָּשׁוּב</p>

<p>וְיִיטַב לִפְנֵי הַמֶּלֶךְ?</p>
</blockquote>

<blockquote>
<br />
</blockquote>

<blockquote>
<p>נֵר לְרַגְלַי שַׂמְתָּ וְלִנְתִיבָתִי,</p>

<p>תְּחַפֵּשׂ כָּל חַדְרֵי בֶטֶן בְּרוּחַ נְדִיבָתִי,</p>

<p>וּבְצֵאתִי מִלְּפָנֶיךָ הִזְהַרְתָּ אוֹתִי:</p>

<p>יְרָא אֶת יְיָ, בְּנִי, וָמֶלֶךְ!</p>
</blockquote>

<blockquote>
<br />
</blockquote>

<blockquote>
<p>נָתַתָּ בִּידֵי לֵב מֹאזְנֵי מִשְׁפָּט וָפֶלֶס,</p>

<p>אִם לְחֶסֶד יַמְצִיאֵנִי – בּוֹ אֶתְעַלֵּס</p>

<p>וְאִם לְרָעָה – יִהְיֶה לַעַג וָקֶלֶס,</p>

<p>כִּי לֹא הָיְתָה מֵהַמֶּלֶךְ.</p>
</blockquote>

<blockquote>
<br />
</blockquote>

<blockquote>
<p>חֲגוּר חֲרָדוֹת לְהוֹדוֹת פִּשְׁעִי אָחִישׁ</p>

<p>בְּטֶרֶם לְבֵית מוֹעֵד כְּבוֹדִי גָז חִישׁ.</p>

<p>שָׁם תָּוִי בְּפָנַי יַעֲנֶה – וּמִי יַכְחִישׁ</p>

<p>אֵת אִגְּרוֹת הַמֶּלֶךְ?</p>
</blockquote>

<blockquote>
<br />
</blockquote>

<blockquote>
<p>מֵעֲצַת נֶפֶשׁ אֶל אֶרֶץ תַּלְאוּבוֹת סָחַרְתִּי</p>

<p>וְכִמְעַט בְּקִבְרוֹת הַתַּאֲוָה נִקְבַּרְתִּי,</p>

<p>וְאַחֲרֵי שׁוּבִי נִחַמְתִּי, כִּי לֹא שָׁמַרְתִּי</p>

<p>אֲנִי פִּי מֶּלֶךְ.</p>
</blockquote>

<blockquote>
<br />
</blockquote>

<blockquote>
<p>נִתַּן בְּלִבִּי חֵשֶׁק הָעוֹלָם</p>

<p>לִרְדֹּף אַחֲרֵי יָמִים וְהֶבְלָם.</p>

<p>אָכֵן, בְּהִשָּׁפְטִי עַל כָּל נֶעְלָם</p>

<p>יָרֵא אֲנִי אֶת אֲדוֹנִי הַמֶּלֶךְ.</p>
</blockquote>

<blockquote>
<br />
</blockquote>

<blockquote>
<p>יוֹדֵעַ עֲווֹנוֹ וְחָרֵד לְחוֹבוֹ</p>

<p>יְצַפֶּה חַסְדְּךָ וְלֹא יָחִיל טוּבוֹ,</p>

<p>נִבְעָת מִלְּפָנֶיךָ, כִּי אֵיךְ יָבוֹא</p>

<p>רָשָׁע לִפְנֵי מֶלֶךְ?</p>
</blockquote>

<blockquote>
<br />
</blockquote>

<blockquote>
<p>רַחֲמֶיךָ לְכַף זְכוּת שִׂימָה קָלְבּוֹן</p>

<p>בְּהִשָּׁקֵל עֲווֹן עֶבֶד מוֹדֶה לְרִבּוֹן –</p>

<p>וְעַל כָּרְחוֹ יִתֵּן אֶת הַחֶשְׁבּוֹן</p>

<p>לִפְנֵי הַמֶּלֶךְ.</p>
</blockquote>

<blockquote>
<br />
</blockquote>

<blockquote>
<p>וּלְךָ, יְיָ, הַחֶסֶד – וּבוֹ מַחְסֵהוּ</p>

<p>וּלְךָ, יְיָ, הַצְּדָקָה – וְהִיא מִכְסֵהוּ</p>

<p>וּלְךָ, יְיָ, הַסְּלִיחָה כִּי תַשְׁלִים מַעֲשֵׂהוּ</p>

<p>לְמִדַּת הַמֶּלֶךְ.</p>
</blockquote>

<blockquote>
<br />
</blockquote>

<blockquote>
<p>נִסְמַכְתִּי עָלֶיךָ וְלֹא לְמַעֲשַׂי אֶפְנֶה,</p>

<p>כִּי אָמַרְתִּי: עוֹלָם חֶסֶד יִבָּנֶה!</p>

<p>בְּטֶרֶם אֶקְרָא הֲלֹא תַעֲנֶה</p>

<p>כִּי בֹשְׁתִּי לִשְׁאֹל מִן הַמֶּלֶךְ.</p>
</blockquote>

<blockquote>
<br />
</blockquote>

<blockquote>
<p>דְּרָכֶיךָ יְנַחֲמוּנִי, כִּי שָׁמַעְתִּי עֲווֹנוֹת תִּכְבֹּשׁ</p>

<p>וּבְךָ חָסָיָה נַפְשִׁי וְלֹא תֵבוֹשׁ:</p>

<p>כִּי הַגּוּף בַּמַּסְגֵּר תִּכְבֹּשׁ,</p>

<p>וְהִיא – בְּהֵיכְלֵי מֶלֶךְ!</p>
</blockquote>

<blockquote>
<br />
</blockquote>

<blockquote>
<p>יוֹדַעַת אָז בַּשַּׁחַת אוֹתִי תִּטְבֹּל</p>

<p>הֲלֹא אִם שַׂלְמָתָהּ חָבוֹל תַּחְבֹּל –</p>

<p>תְּשִׁיבֶנּוּ לָהּ, אַחֲרֵי תִסְבֹּל</p>

<p>הַמִּשְׁפָּט אֲשֶׁר שָׁפַט הַמֶּלֶךְ.</p>
</blockquote>

<blockquote>
<br />
</blockquote>

<blockquote>
<p>חַזֵּק יָד חֲלוּשָׁה וְתֵשֵׁב לָהּ בְּאֵיתָן</p>

<p>וּבְעֵת יָשׁוּבוּ הַדְּבָרִים לַהֲוָיָתָן</p>

<p>תְּשַׁנֶּהָ לְטוֹב מִגִּנַּת הַבִּיתָן</p>

<p>הַפַּרְדֵּס אֲשֶׁר לַמֶּלֶךְ.</p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/33284">https://benyehuda.org/read/33284</a></div></body></html>