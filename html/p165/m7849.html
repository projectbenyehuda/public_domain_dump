<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מֵתִים חַיִּים</title>
	<meta name="author" content="צבי אלעזר טלר"/>
</head>
<body>

<blockquote>
<p>בִּימֵי יַלְדוּתִי סִפְּרוּ לִי הַזְּקֵנִים,</p>

<p>אֲגָדָה מִמֵּתִים חַיִּים נִרְדָמִים;</p>

<p>בֶּאֱמוּנָה שְׁלֵמָה שֶׁהַדְּבָרִים כֵּנִים,</p>

<p>וְהֵמָה עוֹד הַיּוֹם שָׁם חַיִּים וְקַיָּמִים.
<br><br />
בָּעִיר הַפְּלָאוֹת שָׁמָּה מֵעֵבֶר לַיָּם,</p>

<p>מוֹשַׁב בְּנֵי מֹשֶה מִיָּמִים קַדְמוֹנִים;</p>

<p>הֵמָּה בְּכָל-שֵׁשֶׁת יְמֵי הַמַּעֲשֶׂה שָׁם,</p>

<p>כִּפְגָרִים מֵתִים עוֹמְדִים כֻּלָּם נְכוֹנִים.
<br><br />
וּבַיּוֹם הַשִּׁשִּׁי בֵּין הָעַרְבָּיִם,</p>

<p>אָז עֵת הִתְקַדֵּשׁ שַׁבְּתוֹת הַשָּׁנָה;</p>

<p>יָקוּצוּ לִתְחִיָּה יִפְקְחוּ עֵינָיִם,</p>

<p>לְקַדֵּשׁ הַשַּׁבָּת בִּתְפִלָּה וּרְנָנָה.
<br><br />
הֵלֶךְ אֶחָד, כֹּה הָאֲגָדָה מְסַפֶּרֶת,</p>

<p>תָּעָה יָמִים רַבִּים שָׁם בְּמִדְבָּר שְׁמָמָה,</p>

<p>מְלֹא כָל-הַכִּכָּר לֹא רָאָה אַחֶרֶת,</p>

<p>בִּלְתִּי שָׁמַיִם, אֲבַק חוֹל וַאֲדָמָה.
<br><br />
כֹּה הָלַךְ הָלְאָה הָלְאָה כָּל-הָעֵת,</p>

<p>לְבַקֵּשׁ עִקְבוֹת מָשִׁיחַ בַּאֲשֶׁר הוּא שָׁם;</p>

<p>לָרִיב עִמּוֹ בְּחָזְקָה לְדַבֵּר אִתּוֹ רְתֵת,</p>

<p>מַדּוּעַ יְאַחֵר לָבוֹא לִגְאוֹל אֵת הָעָם.
<br><br />
פִּתְאֹם וְהוּא עוֹמֵד בְּשַׁעַר עִיר גְּדוֹלָה,</p>

<p>מַחְרִישׁ מִשְׁתָּאֶה לָהּ, נִפְעַם מֵחֲרָדָה;</p>

<p>עָתָּה, אָמַר, בָּא קֵץ לִיְמֵי הַגּוֹלָה,</p>

<p>פֹּה אֶמְצָאֵהוּ, מַה אָגִיל בִּרְעָדָה!
<br><br />
וַיָּבוֹא הָעִירָה וְהִנֵּה בַבִּיאָה,</p>

<p>עוֹמֵד בַּיִת גָּדוֹל לָרְוָחָה פָתוּחַ;</p>

<p>וַיָּבוֹא בוֹ וַיַּרְא וְהִנֵּה פְלִיאָה,</p>

<p>אִין אִישׁ, וְשֻׁלְחָן עָלָיו אֹכֶל יָנוּחַ.
<br><br />
תַּחַת מִטְפַּחַת פְּרוּשָׂה לְבָנָה נְקִיָּה,</p>

<p>חַלּוֹת לֶחֶם שַׁבָּת לִבְצוֹעַ שְׁתָּיִם,</p>

<p>בַּקְבּוּק יַיִּן וְכוֹסוֹת לְקִדּוּשׁ לִשְׁתִיָּה,</p>

<p>וְתַרְנְגֹלֶת עֲשׂוֹיָה עַל הַכִּירָיִם.
<br><br />
כִּי זֶה הוּא בֵית יְהוּדִי הִכִּיר עַד מְהֵרָה,</p>

<p>סְעוּדַת שַׁבָּת עֲרוּכָה לֹא דֶרֶךְ חוֹל;</p>

<p>וְהוּא עָיֵף וְיָגֵעַ וּבִטְנוֹ חֲסֵרָה,</p>

<p>וַיֵּשֶׁב עַל הַשֻּׁלְחָן וַיֹּאכַל מִכֹּל.
<br><br />
וַיִּשְׁכַּב וַיִּישַׁן עַל מִטָּה מְמֻצָּעַת,</p>

<p>וַיָּקָם וַיֵּצֵא וַיִּפֶן כֹּה וְכֹה;</p>

<p>לִרְאוֹת פְּנֵי אָדָם, לִשְׁמוֹעַ לָדָעַת,</p>

<p>מִי הֵמָּה יוֹשְׁבֶיהָ וּמַה-לָּהֶם פֹּה.
<br><br />
וַיֵּלֶךְ בִּרְחוֹבוֹת הָעִיר כָּל-הַיּוֹם,</p>

<p>וְהִנֵּה דוּמִיָּה בְּכָל-מָקוֹם הַשְׁלֶךְ הָס;</p>

<p>כְּמוֹ לֹא דָרְכָה כַף רֶגֶל אָדָם הֲלוֹם,</p>

<p>וְעַל כָּל-בַּיִת שְׁכְבַת אָבָק וְקִנֵּי סָס.
<br><br />
כֹּה עָשָׂה שָׁם שֵׁשֶׁת יָמִים יוֹם יוֹם,</p>

<p>בְּכָל-בַּיִת מָצָא שֻׁלְחָן עָרוּךְ בַּכֹּל;</p>

<p>כְּמוֹ עִיר מֻקְסֶמֶת הוּא רוֹאֶה בַחֲלוֹם,</p>

<p>בְּכָל מָקוֹם מְנוּחַת מָוֶת, דְּמָמָה אֵין קוֹל.
<br><br />
בַּיּוֹם הַשִּׁשִּׁי עֵת הַיּוֹם יָפוּחַ,</p>

<p>וַיִּשְׁמַע קוֹל רִנָּה וּתְפִלָּה, קוֹל רָם;</p>

<p>וַיֶּחֱרַד כִמְעַט לֹא קָם בּוֹ עוֹד רוּחַ,</p>

<p>וַיֵּלֶךְ לִרְאוֹת מָה הַקּוֹל הַזֶּה שָׁם.
<br><br />
וַיָּבוֹא אֶל בֵּית תְּפִלָּה בָּנוּי כְּמוֹ רָמִים,</p>

<p>וְנֵרוֹת שַׁבָּת רַבִּים יָאִירוּ הָאֲפֵלָה;</p>

<p>וְעַם רַב מִתְפַּלְלִים בִּרְנָנָה בְּלֵב תָּמִים,</p>

<p>וַיִּתְפַּלֵּל גַּם הוּא בְּתוֹךְ הַמַּקְהֵלָה.
<br><br />
כִּכְלוֹת הַתְּפִלָּה וְהִנֵּה דוּמִיָּה,</p>

<p>אֵין דּוֹבֵר דָּבָר, כֻּלָּם יַחֲרִישׁוּ;</p>

<p>הוּא קוֹרֵא וְאֵין עוֹנֶה, כְּמוֹ בָא קֵץ תְּחִיָּה,</p>

<p>כִּפְסִילֵי עֵץ מִמְקוֹמָם לֹא יָמִישׁוּ.
<br><br />
כֵּן הָיָה עֶרֶב וָבֹקֶר וְצָהֳרָיִם,</p>

<p>כָּל-יוֹם הַשַּׁבָּת עַד צֵאת הַכּוֹכָבִים</p>

<p>בְּעֵת תְּפִלָּה מִתְפַּלְּלִים בִּפְרֹשׂ כַּפָּיִם,</p>

<p>וְאַחֲרֵי כֵן כִּפְגָּרִים מֵתִים נִצָּבִים.
<br><br />
וַיַּעֲלֶה עַל הַבָּמָה וַיִּקְרָא בְקוֹל?</p>

<p>אָנָא, עֲדַת אֵל, אֲנִי מַשְׁבִּיעֲכֶם בִּשְׁמוֹ;</p>

<p>לִפְנֵי עֵת הַבְדָּלָה קֹדֶשׁ לְחוֹל,</p>

<p>הַגִּידוּ לִי מִי אַתֶּם, סַפְּרוּ לִי כְמוֹ!
<br><br />
וַיְדַבֵּר אֵלָיו זְקַן הָעֵדָה נְשִׂיא פָּנִים,</p>

<p>שְׁמַע נָא אֵיפֹא אָחִינוּ מִבְּנֵי הַגּוֹלָה;</p>

<p>כֵּן גּוֹרָלֵנוּ זֶה רַבּוֹת בַּשָּׁנִים,</p>

<p>עָלֵינוּ רוֹבֶצֶת שְׁבוּעָה גְדוֹלָה.
<br><br />
בְּיוֹם שַׁבָּת אֶחָד נִשְׁבַּעְנוּ שְׁבוּעָה,</p>

<p>בְּבַקְּשֵׁינוּ גְאֻלָּה מֵאֶרֶץ הָעַמִּים;</p>

<p>לְבַל נֵצֵא מִזֶּה עַד בּוֹא יוֹם הַיְשׁוּעָה,</p>

<p>וְנָשׁוּב לְצִיּוֹן כֻּלָּנוּ יַחְדָּו תַּמִּים.
<br><br />
אַךְ טֶרֶם בָּא מוֹעֵד עֵת לְקְרֹא דְרוֹר,</p>

<p>וַאֲנַחְנוּ נִשְׁבַּעְנוּ, מַה-לַּעֲשׂוֹת כְּעֵת;</p>

<p>מִי יוֹדֵעַ עַד מָתַי יָקוּט בַּדּוֹר,</p>

<p>וּתְהִי עֵת רָצוֹן, עֵת גְּאֻלָּה, עֵת צֵאת?
<br><br />
וַנִּשְׁמַע קוֹל אֱלֹהִים נָתַן אֹמֶר:</p>

<p>סוֹד קֵץ הַגְּאֻלָּה הוּא כָמוּס עִמָּדִי;</p>

<p>לֹא אוּכַל לְגַלּוֹת לְשׁוֹכְנֵי בָתֵּי חֹמֶר,</p>

<p>עַד לִקְנוֹת שְׁאָר עַמִּי אוֹסִיף שְׁלִישִׁית יָדִי.
<br><br />
אֶת-רוּחֲכֶם אֵלַי אֶאֱכוֹף שֵׁשֶׁת יָמִים,</p>

<p>בְּיוֹם הַשַּׁבָּת תִּחְיוּ לִשְׁמִי תְזַמֵּרוּ.</p>

<p>כֵּן תַּעַמְדוּ לְפָנַי יְשֵׁנִים נִרְדָּמִים,</p>

<p>עַד בּוֹא עֵת גְּאֻלָּה, אָז תִּתְעוֹרֵרוּ.
<br><br />
כֵּן נַעֲמֹד כָּל-עֵת מִתְעַטְּפִים בְּטַלֵּיתִים,</p>

<p>אֲסִירֵי הַתִּקְוָה בְּאֶרֶץ הַנְּשִׁיָּה;</p>

<p>כָּל-שֵׁשֶׁת יְמֵי הַחוֹל כֻּלָּנוּ מֵתִים,</p>

<p>וּבְיוֹם הַשַּׁבָּת נָקוּצָה לִתְחִיָּה.
<br><br />
אַתָּה תְּבַקֵּשׁ מָשִׁיחַ לְדַבֵּר אִתּוֹ,</p>

<p>מַה-זֶּה תְּבַקֵּשׁ גְּדוֹלוֹת סוֹדוֹת עֶלְיוֹנִים,</p>

<p>הוּא יָבוֹא בְעֵת רָצוֹן, לֹא יְאַחֵר עִתּוֹ,</p>

<p>וְאַתֶּם חַכּוּ לוֹ וִהְייִתֶם כֻּלְּכֶם נְכוֹנִים.
<br><br />
זֹאת סִפְּרוּ לִי בְּיַלְדוּתִי הַזְּקֵנִים,</p>

<p>וְאָז אֲנִי הֶאֱמַנְתִּי בֶאֱמוּנָה שְׁלֵמָה,</p>

<p>כִּי אֵל בִּדְבָרוֹ מְעוֹרֵר מֵתִים יְשֵׁנִים,</p>

<p>בִּדְבָרוֹ יַפִּיל עַל אִישׁ מוֹת תַּרְדֵמָה.
<br><br />
עַתָּה זָקַנְתִּי, תֻּמָּתִי רוֹפֶפֶת,</p>

<p>וּמֵתִים בַּל יִחְיוּ אָנכִי יוֹדֵעַ,</p>

<p>וְהָאֲגָדָה הַזֹּאת עוֹד לְפָנַי מְרַחֶפֶת,</p>

<p>אֵדַע פִּתְרוֹנָהּ וּבָהּ אֶשְׁתַּעֲשֵׁעַ.
<br><br />
אֵת הָרַעֲיוֹן הַטָּמוּן בְּתוֹכָהּ אָבִינָה,</p>

<p>כָּמוֹנִי כָל-מַשְׂכִּיל יָבִין אֵת שִׁבְרוֹ;</p>

<p>כִּי מֵתִים יִחְיוּ עַתָּה אַאֲמִינָה,</p>

<p>סוֹד גָּלוּת עַמִּי הוּא, שַׁבַּתּוֹ וְשִׂבְרוֹ. –
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/7849">https://benyehuda.org/read/7849</a></div></body></html>