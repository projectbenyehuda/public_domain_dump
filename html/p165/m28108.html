<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲנִי יוֹדֵעַ.</title>
	<meta name="author" content="צבי אלעזר טלר"/>
</head>
<body>

<blockquote>
<p>אֲנִי יוֹדֵעַ – מִי יָשִׁים דְּבָרַי לְאַל? –</p>

<p>יֹאמַר נָא יִשְׂרָאֵל עַם קָטָן וָדַל;</p>

<p>כִּי רֵאשִׁית גּוֹיִם אֲנִי, סְגֻלַּת עַמִּים,</p>

<p>לִי חֻקֵּי חַיִּים יַחְדָּו הֵמָּה תַמִּים,</p>

<p>לִי מִשְׁפַּט עַם רָם בֵּין כָּל־הַלְּאֻמִּים,</p>

<p>וַאֲנִי בְּזוּי עָם וּבוֹזַי עֲצוּמִים!</p>

<p>וּמַדּוּעַ? גַּם זֹאת אֲנִי יוֹדֵעַ,</p>

<p>מֵאָז בֵּין עַמֵּי שֵׁם שְׁמִי יִגָּרֵעַ;</p>

<p>מַדּוּעַ מֵרֹאשׁ וְעַד אַחֲרִית הַיָּמִים,</p>

<p>אֲנִי נִבְדָּל לְרָעָה, כְּמוֹ אֵין לִי דָמִים.</p>

<p>גַּם לִי שָׂפָה וְאֶרֶץ מָנָה אַפָּיִם,</p>

<p>וַאֲנִי גֵר אִלֵּם בְּלֹא נִיב שְׂפָתָיִם;</p>

<p>אֲנִי יוֹדֵעַ וּמַכִּיר אֵת מְקוֹמִי,</p>

<p>וּמַחֲזוֹת שָׁוְא אֲנִי רוֹאֶה בַחֲלוֹמִי.</p>

<p>אֲנִי יוֹדֵעַ כִּי שָׁוְא כָּל עֲמָלִי.</p>

<p>לְתַקֵּן מַצָּבִי, לְהֵיטִיב אֵת גּוֹרָלִי,</p>

<p>כָּל־עֵת אֲנִי גֵר בְּאֶרֶץ נָכְרִיָּה,</p>

<p>לֹא יִצְלַח דַּרְכִּי לֹא אֶעֱשֶׂה תוּשִׂיָה;</p>

<p>כִּי כָל־הָרְכוּשׁ, הַנְּכָסִים הַקִּנְיָנִים</p>

<p>קַרְקָעוֹת, אַרְמוֹנִים, כָּל־הַבִּנְיָנִים,</p>

<p>שָׂדוֹת וּכְרָמִים, גַּנִּים וִיעָרִים,</p>

<p>חֲדָרִים מְרֻוָּחִים מְלֵאִים כֵּלִים יְקָרִים,</p>

<p>אֲשֶׁר רָכַשְׁתִּי לִי בְזֵעַת אַפָּיִם,</p>

<p>בַּחֲרִיצוּת יָדַיִם בְּחֵפֶץ כַּפָּיִם,</p>

<p>לֹא לִי הֵמָּה פֹה עַל אַדְמַת זָרִים,</p>

<p>כִּי תִהְיֶה מְהוּמָה וּמְבוּכָה בַשְׁעָרִים.</p>

<p>אִם אַחֲלִיף שִׂמְלוֹתַי עֲשֶׂרֶת מוֹנִים,</p>

<p>אֲשַׁנֶּה טַעֲמִי, אֶתְעָרֵב עִם שׁוֹנִים,</p>

<p>אֲחַקֶה חֻקֵּי נֵכָר כְּנָכְרִי מִלֵּידָה,</p>

<p>וְהַכָּרַת פָּנַי תִּהְיֶה לְעֵדָה,</p>

<p>כְּכָל־חַכְמֵי הַגּוֹיִם הַמְּלֻמָּדִים,</p>

<p>גַּם אָז יִבְזֶה צַלְמִי כָּל־עֶבֶד עֲבָדִים.</p>

<p>וְנִהְיֶה אַךְ חֲטָאִים אֲנִי וּבֵיתִי,</p>

<p>כִּי הֵם לֹא יוּכְלוּ שֵׂאת אוֹתִי בִשְׂאֵתִי.</p>

<p>וְעוֹד רַבּוֹת כָּאֵלֶּה אֲנִי יוֹדֵעַ,</p>

<p>אִם אַגִּיד בַּשְׁעָרִים, מִי לִי שׁוֹמֵעַ?</p>

<p>אֶתֵּן אַבְנֵי חֵפֶץ בַּאֲבָנִים מְזֻיָּפוֹת,</p>

<p>כִּי הֵנָּה מַבְרִיקוֹת כְּנֶאֱמָנוֹת יָפוֹת.</p>

<p>מִבְרַק יִפְעַת שָׁוְא אֻכֶּה בַסַּנְוֵרִים,</p>

<p>אִדָּחֶה וְאֶתֵּן אֵת הוֹרִי לַאֲחֵרִים.</p>

<p>אֶשְׁכַּח אֵת עֶרְכִּי, תְּעוּדַת מַצָּבִי,</p>

<p>וּסְגֻלַּת נַחֲלָתִי זֹאת חֶמְדַּת לְבָבִי,</p>

<p>יְרֻשַּׁת אֵם נֶאֱמָנָה, סְגֻלָּה נִצַּחַת,</p>

<p>מוֹרָשָׁה לִי, לֹא יוּכַל זָר לָקַחַת;</p>

<p>עַד אֲשֶׁר הֵמָּה יַזְכִּירוּנִי כָל־עֵת,</p>

<p>אֲשֶׁר בִּשְׂאֵתִי לֹא יוּכְלוּ אוֹתִי שְׂאֵת,</p>

<p>אַךְ זֻלּוּת לִבְנֵי אָדָם בּוּז מִשְׁפָּחוֹת,</p>

<p>שֶׁמְּקוֹמוֹ שָׁם בֵּין עֲבָדִים וּשְׁפָחוֹת;</p>

<p>עָרַב אֵת לִבּוֹ לַעֲלוֹת לִמְקוֹם גְּדוֹלִים,</p>

<p>עַל סֻלָּם בּוֹ בְנֵי עֶלְיוֹן יוֹרְדִים וְעוֹלִים?</p>

<p>לֹא אֵדַע נַפְשִׁי, לֹא אַכִּיר מְקוֹמִי,</p>

<p>אִיקַץ אִבָּהֵל, מָה רָאִיתִי בַחֲלוֹמִי.</p>

<p>הָהּ, תַּהְפּוּכוֹת, תּוֹעֵבוֹת, מַכְשֵׁלוֹת,</p>

<p>שְׁאֵלוֹת הֵנָּה וְתִהְיֶינָה לִשְׁאֵלוֹת!</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/28108">https://benyehuda.org/read/28108</a></div></body></html>