<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>כְּבוֹד מַלְכוּת</title>
	<meta name="author" content="צבי אלעזר טלר"/>
</head>
<body>

<p>כְּב֣וֹד מַלְכֽוּתְךָ֣ יֹאמֵר֑וּ
וּגְבוּרָֽתְךָ֥ יְדַבֵּרֽוּ (תהלים קמ&quot;ה, ו.)</p>

<blockquote>
<br />
</blockquote>

<blockquote>
<p>כְּעֶצֶם הַשֶּׁמֶשׁ בַּשְּׁחָקִים לָטֹהַר</p>

<p>בְּעַד עֲרָפֶל תְּשַׁלַּח נֹגַהּ וָזֹהַר</p>

<p>בְּסֵתֶר אוֹר תָּאִיר בָּאֲדָמָה מִתַּחַת</p>

<p>פֶּן תְּלַהֵט מוֹסְדֵי אֶרֶץ בְּאֵשׁ מִתְלַקַּחַת;</p>

<p>מִפְּנֵי אִשָּׁהּ מִי יַעֲמוֹד בְּעָמְדָהּ עַל מִלֵּאת</p>

<p>וּשְׂאֵת נֹגַהּ זַרְחָהּ מִי זֶה יוּכַל שְׂאֵת?</p>

<p>מִבַּעַד לַחֲתוּלָתָהּ בְּסֵתֶר קַרְנֶיהָ</p>

<p>תְּשַׁלַּח אוֹר צֶדֶק וּמַרְפֵּא בִּכְנָפֶיהָ.</p>

<p>כֵּן אֱלֹהַּ עֶלְיוֹן בְּגָבְהֵי שָׁמָיִם</p>

<p>אֵל מִסְתַּתֵּר לֹא יֵרָאֶה לְעֵינָיִם</p>

<br />
</blockquote>

<blockquote>
<p>יַאֲצִיל מֵהוֹדוֹ עַל אַנְשֵׁי הָרוּחַ</p>

<p>עֲלֵיהֶם רוּחַ קָדְשׁוֹ תָנוּחַ</p>

<p>יַפְלֶה מֶלֶךְ לוֹ גִּבּוֹר צוֹלֵחַ</p>

<p>עָלָיו כְּבוֹדוֹ וַהֲדָרוֹ זוֹרֵחַ</p>

<p>הוּא נָגִיד וּמְצַוֶּה בְּשׁוּבָה וָנַחַת</p>

<p>לַעֲשׂוֹת מַלְכוּתוֹ בָּאָרֶץ מִתַּחַת;</p>

<p>כִּי מִי כָל־בָּשָׂר תַּחַת הַשָּׁמָיִם</p>

<p>יֶחֱזֶה אֱלֹהִים חַיִּים גְּלוּי עֵינָיִם?</p>

<br />
</blockquote>

<blockquote>
<p>וּמְשִׁיחַ אֱלֹהִים זֶה סְגֻלַּת מְתֵי חָלֶד</p>

<p>שַׂר צְבָא ד' הוּא לִמְלוֹךְ יִוָּלֶד</p>

<p>בְּצַלְמֵנוּ כִּדְמוּתֵנוּ אִמְרֵי אֵל שׁוֹמֵעַ</p>

<p>בֶּן־אָדָם כָּמוֹנוּ דַּעַת עֶלְיוֹן יוֹדֵעַ</p>

<p>מוּל אֱלֹהִים הוּא לְעַמּוֹ צֹאן מַרְעִיתוֹ</p>

<p>בְּעֹז מֶלֶךְ יַעֲשֶׂה מִשְׁפָּט לְנוֹצְרֵי בְרִיתוֹ</p>

<p>בַּהֲדַר כְּבוֹד מַלְכוּתוֹ יַעֲשֶׂה וְיַצְלִיחַ</p>

<p>וּבְשֵׁבֶט מִישׁוֹר אשֶׁר עַמּוֹ יַפְרִיחַ</p>

<p>בְּאוֹרוֹ נִרְאֶה אוֹר לְפָנָיו נִכָּנֵעַ</p>

<p>אוֹתוֹ נַעֲבוֹד וּבִשְׁמוֹ נִשָּׁבֵעַ!</p>

<br />
</blockquote>

<blockquote>
<p>וַאֲנַחְנוּ יוֹשְׁבֵי הָאָרֶץ אָסְטְרִיָּה</p>

<p>יְלִידֵי אֶרֶץ מַמְלֶכֶת גַּלִּיצִיָּה</p>

<p>בָּנִים מְאֻשָּׁרִים לְמֶמְשָׁלָה נֶאְדֶּרֶת</p>

<p>בָּנוּ מַלְכוּת בֵּית־הַבְּסְבֻּרְגְּ עוֹצֶרֶת</p>

<p>חֹטֶר מִגֶּזַע <strong>רֻדָלְף</strong> הַיָּשָׁר בַּשָּׂרִים</p>

<p><strong>פְרַנְץ יוֹסֵף הָרִאשׁוֹן</strong> אוֹהֵב מֵישָׁרִים</p>

<p>מִמִּשְׁפַּחַת <strong>יוֹסֵף הַשֵּׁנִי</strong> אִישׁ חָיִל</p>

<p>אָמַר יְהִי אוֹר וַיָּאֶר חֶשְׁכַּת הַלָּיִל</p>

<p>סְגֻלַּת מְלָכִים מוֹפֵת רוֹזְנִים כָּמוֹהוּ</p>

<p>חָפֵץ חֶסֶד הוּא וּמְמַהֵר עֲשׂהוּ</p>

<p>בִּצְדָקָה יִכּוֹן כִּסְאוֹ מוּסַד הָאשֶׁר</p>

<p>לַעֲשׂוֹת מִשְׁפַּט עַמּוֹ יָקִים שָׂרֵי ישֶׁר</p>

<p>חֻקִּים וּמִשְׁפָּטִים צַדִּיקִים יִתֵּנוּ</p>

<p>מַה־טּוֹב חֶלְקֵנוּ מַה־נָּעִים גּוֹרָלֵנוּ!</p>

<br />
</blockquote>

<blockquote>
<p>עַתָּה מִזִּיז כְּבוֹדוֹ נִשְׁתַּעֲשֵׁעַ</p>

<p>וּבַהֲדַר גְּאוֹנוֹ נָשִׁיר נִתְרוֹעֵעַ</p>

<p>כִּי שָׁלַח לָנוּ אוֹרוֹ בָּא בִגְבוּלֵנוּ</p>

<p>בֶּן־מֶלֶךְ בְּיָפְיוֹ תֶּחֱזֶינָה עֵינֵינוּ!</p>

<p>בְּנוֹ יְחִידוֹ בִּכְבוֹד מַלְכוּתוֹ וַהֲדָרוֹ</p>

<p>עֶצֶם מֵעֲצָמָיו וּבָשָׂר מִבְּשָׂרוֹ;</p>
</blockquote>

<blockquote>
<p><strong>בֵּן־פֹּרָת יוֹסֵף</strong> בֵּן אָבִיו מְשַׂמֵּחַ</p>
</blockquote>

<blockquote>
<p>תִּפְאֶרֶת בְּנֵי־מְלָכִים משֵׁל צוֹלֵחַ</p>

<p>בְּחִיר בַּחוּרֵי חֶמֶד נְזִיר רוֹזְנֵי אָרֶץ</p>

<p>בְּחָכְמָה יַעֲשֶׂה חַיִל בְּיָשְׁרוֹ יִפְרָץ פָּרֶץ</p>
</blockquote>

<blockquote>
<p>הוּא <strong>רֻדָלְף הַשָּׂר</strong> בַּר לֵבָב טְהָר־עֵינָיִם</p>
</blockquote>

<blockquote>
<p>נְשִׂיא אֱלֹהִים מִיָּדוֹ לָנוּ קַרְנָיִם!</p>

<p>הִנֵּה בֶּן־מַלְכֵּנוּ זֶה לוֹ שִׁיר דַּבֵּרוּ</p>

<p>נָרִיעָה לְצִיר יִשְׁעֵנוּ זַמְּרוּ זַמֵּרוּ!</p>

<br />
</blockquote>

<blockquote>
<p>גַּם יִשְׂרָאֵל יִשְׂמַח אֶל־גִּיל כָּעַמִּים</p>

<p>גַּם יַעֲקֹב יָגִיל יַעֲשֶׂה מַטְעַמִּים</p>

<p>יְשֻׁרוּן עַם־לֹא־עָז עַם יִדְכֶּא יָשֹׁחַ</p>

<p>גּוֹי מְמֻשָּׁךְ וּמֹרָט לָעַמִּים מַלְקוֹחַ</p>

<p>בְּאַרְצוֹ יֵשְׁבוּ בֶּטַח בְּצֵל כְּנָפָיו יֶחֱסָיוּן</p>

<p>גַּם הֵמָּה מִדֶּשֶׁן בֵּית־הַבְּסְבֻּרְגְּ יִרְוָיוּן</p>

<p>גַּם אֲנַחְנוּ לְבֶן־מַלְכֵּנוּ זֶה נָרִיעַ</p>

<p>לִקְרַאת בּוֹאוֹ נָשִׁיר אֹמֶר נַבִּיעַ</p>

<p>קוּמוּ אוֹרוּ כִּי־בָא אוֹרְכֶם בְּהַדְרַת קֹדֶשׁ</p>

<p>הַיּוֹם בַּשְּׁבִיעִי בִּשְׁנַיִם לַחֹדֶשׁ!</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/49797">https://benyehuda.org/read/49797</a></div></body></html>