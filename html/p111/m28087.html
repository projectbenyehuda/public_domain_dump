<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אחרי הועידה השלישית של הסתדרות העובדים</title>
	<meta name="author" content="אלכסנדר זיסקינד רבינוביץ'"/>
</head>
<body>

<p>ירשם נא הדבר לזכרון לדור יבוא.</p>

<p>בשנת תרפ&quot;ז בחודש תמוז בעצם חום הקיץ התאספו צירי העובדים
העברים לועידת הסתדרותם. ובמשך שני שבועות הגו יום ולילה בכובד ראש לא על
ענינים הנוגעים רק להם, בתור מפלגה פרוליטארית, אלא בעיקר על השאלה הכללית
איך להחיש את בנין עם ישראל בארץ ישראל.</p>

<p>למרות המצב הקשה – המשבר שהעיק על כולם, נתגלתה בכל הדרה האחדות האידיאלית הפנימית, המחיה את כל החברים.</p>

<p>הנאספים כמעט כולם צעירים למחצה או לגמרי צעירים, שדמם
רותח בקרבם וקשה להם לכובש את יצרם הפרטי, ואף על פי כן ידעו להתגבר על
עצמם ולשמור על שלמות הסתדרותם ושלמות הרעיון שבשבילו באו
לארץ־ישראל.</p>

<p>ועוד צריך להוסיף כי כל הנאספים אינם דומים כלל על פי
מוצאם, חייהם, השכלתם, למה שנקרא בעולם הגדול – פרוליטריון. כי הם כולם בני
&#8220;בעלי בתים&#8221;, שלא הם ולא אבותיהם ידעו מהקושי שיש בעבודה פיזית, וגם כולם
בעלי השכלה (מהם רבים גם בעלי השכלה גבוהה), אבל ההכרה, כי רק בעבודה כשרה
ויוצרת יבנו העם והארץ, מאמצת אותם ללכת בדרך החלוציות שאינה רפודה כלל
בשושנים. וכידוע כבר נפלו מתוך הצעירים הנלבבים האלה הרבה, הרבה
קרבנות&#8230;</p>

<p>ההופעה הכבירה הזאת, שלא היתה דוגמתה בהיסטוריה שלנו,
צריכה להלהיב את לבות כל אחינו מכל הזרמים והמפלגות באמונה ובגאון, כי לא
יטוש ה' את עמו, וארצנו נמצאת בידים אמונות, בידי צעירים יהודים, שנפשם
טהורה, כי הם יחזיקו בה ולא ירפוה עד כי תהיה לתפארת עולם.</p>

<p>ואל יאמרו נרגנים פראים, שיש בתנועה זו משום השלטת
פרוליטריון על בורגנים. השאלה שלנו יוצאת לגמרי מנקודת השקפה אחרת – תחית
עם ישראל שגורלו משונה מגורל כל העמים והוא צריך ומוכרח לתקוע יתד בארץ
אבותיו.</p>

<p>אנכי, הזקן, רואה בזה השגחה אלהית, כי צעירינו קבלו עליהם
ברצון את עובי הקורה להקריב ממש את חייהם בעד האידיאל הזה. ואיך אפשר
להעליל עליהם כי לשלוט הם חפצים?</p>

<p>ולתקומת האומה הישראלית דרושה התעוררות כבירה בלב כל אלה
שנר אלהים מאיר בלבם בלי כל הבדל בין יהודי ליהודי. הכח המוסרי הגדול
והנשגב שנתגלה בתוך החלוצים שלנו אי אפשר שלא יעורר חדוה לאומית בלב כל
אחינו בני ישראל בכל קצוי עולם.</p>

<p>זווג החלוציות והנדבנות שהן שתיהן תפארת ישראל, יביא פרי
הלולים לרפאות לא רק את שבר עמנו, אלא גם את שבר האנושיות כולה שאין לה
תקנה, כל זמן שלא יתוקן העם העברי.</p>

<p>זכרו זאת והתאוששו! אל תתנו לקטנות המוחין להפריד בין אחים!</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/28087">https://benyehuda.org/read/28087</a></div></body></html>