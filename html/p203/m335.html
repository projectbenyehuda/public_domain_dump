<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תוכחה</title>
	<meta name="author" content="יצחק אבן גיאת"/>
</head>
<body>

<blockquote>
<p>מַה יִּתְרוֹן לָאָדָם? / כָּעוֹף יִתְעוֹפֵף כְּבוֹדָם</p>

<p>וְאֵיךְ יִתְגָּאוּ בְעוֹדָם? / וּפִתְאֹם יָבוֹא אֵידָם!
<br><br />
יָבִין אִישׁ לֵב וְנָבוֹן / כִּי סוֹף כֹּל לְרִקָּבוֹן</p>

<p>וּמֵעָפָר חֻצַּבְנוּ / וְעָדָיו עַתָּה שַׁבְנוּ:
<br><br />
צְפֵה – רוּחַ בְּקִרְבֵּנוּ / לְפִקָּדוֹן גַּבֵּינוּ,</p>

<p>וְכִמְעַט עַיִן תִּפְקַח – / וְאֵל עֲרֻבָּתוֹ יִקַּח!
<br><br />
חֶבְלֵי אָדָם בְּתֵבֵל / חַבְלֵי רוֹעֵי הֶבֶל,</p>

<p>וְאִם נָפְלוּ בַנְּעִימִים – / לֹא מָלְאוּ הַיָּמִים!
<br><br />
קוּם וּרְאֵה בְעֵינֶיךָ / כִּי לֹא לְךָ הוֹנֶךָ,</p>

<p>וְהָאָדָם וְקִנְיָנוֹ / לְמָחָר יְבֻקַּשׁ – וְאֵינוֹ.
<br><br />
בִּרְבוֹת טוֹבָתֶךָ / הֲתֵרֶב חֶדְוָתֶךָ?</p>

<p>הֲתֵדַע כִּי לְפִי רֻבָּה / הַוּוֹת וְעָמָל בְּקִרְבָּהּ?
<br><br />
רוּחַ גַּאֲוָה יִבְצֹר / בְּחַיֵּי עוֹלָם יַעְצֹר –</p>

<p>בְּשׂוּמוֹ מַלְכּוֹ שִׂכְלוֹ / הַמּוֹשֵׁל בְּכָל אֲשֶׁר לוֹ.
<br><br />
יַעְרָה בְּתֵבֵל הוֹלְכָה / בְּסַמֵּי מָוֶת מְסוּכָה,</p>

<p>וְאִם מָתְקָה רִאשׁוֹנָה – / מָרָה תִהְיֶה בָאַחֲרוֹנָה.
<br><br />
הוֹעַל אֵין לַגֶּבֶר / בְּזָהָב וְכֶסֶף צוֹבֵר</p>

<p>וְלֹא יִשָׂא יוֹם מְהוּמָה / מִכָּל אֲשֶׁר לוֹ מְאוּמָה.
<br><br />
וּלְאָן אַתָּה הוֹלֵךְ? / וּסְבִיבֶךָ פֶלֶךְ!</p>

<p>וּפַעַם לְאַט תְּהַלֵּךְ / וְעַל שְׂבָכָה תִתְהַלֵּךְ.
<br><br />
דִּינֵי יָמִים בִּינוּ: / בְּבָתִּים שׁוֹכְנִים לָנוּ –</p>

<p>וּבֹקֶר בִּמְקוֹם שִׁבְתָּם / יֵשְׁבוּ אֲחֵרִים תַּחְתָּם!
<br><br />
הִתְקוֹשְׁשׁוּ וָקוֹשׁוּ / וּמֵאֱלֹהֵיכֶם בּוֹשׁוּ</p>

<p>וְרַחֲצוּ וְהִטֶּהָרוּ / וּמִטֶּנֶף הִבָּרוּ!
<br><br />
גְּאוֹן לְבַבְכֶם הַשְׁפִּילוּ / וְיַשְּׁרוּ וְאַל תַּעְפִּילוּ</p>

<p>וְאֵיכָכָה יִתְגַּבֵּר / שׁוֹכֵן לְמָחָר קֶבֶר?
<br><br />
יוֹם וְיוֹם הוֹחִילוּ / לְמָוֶת, וְאַל תָּחִילוּ,</p>

<p>כִּי חַיֵּיכֶם – מוֹתְכֶם / וּמִיתַתְכֶם – חַיֵּיכֶם.
<br><br />
אַךְ אֶת זֹאת חֲקַרְנוּהָ / בְדַעַת וּמְצָאנוּהָ:</p>

<p>כִּי אֵין בְּתֵבֵל הוֹעַל / לָאֱנוֹשׁ כִּי בְטוֹב פֹּעַל.
<br><br />
תַּכְלִית שִׁמְחָה – אֵבֶל / וְרֹאשָׁהּ וְסוֹפָהּ – הֶבֶל,</p>

<p>אוֹחֲזֵי מַעֲלוֹת גְּבֹהִים / עוֹלִים אֶל הָאֱלֹהִים.
<br></p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/335">https://benyehuda.org/read/335</a></div></body></html>