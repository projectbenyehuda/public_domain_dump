<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לַנּוֹפְלִים</title>
	<meta name="author" content="אלתר לוין"/>
</head>
<body>

<blockquote>
<p>הַיְּדַעְתֶּם מַדּוּעַ בָּחֲרוּ קַנָאַי הָר זֶה לִקְבָרִים?</p>

<p>כִּי עַתִּיק הָהָר, גֵּא וּמִתְנַשֵּׂא לַמָּרוֹם,</p>

<p>נִשְׁקָף עַל פְּנֵי הַר הַבַּיִת מִקֶּדֶם</p>

<p>וְצוֹפֶה הַר צִיּוֹן!</p>

<p>הָהָר מָה רָם וּמַה גֵּא וּמַה נֶאְדָּר:</p>

<p>מִמֶּרְחָב בַּנֶּגֶב נִשְׁקָף הַר הָעֲבָרִים,</p>

<p>הָר מִנִּי קֶדֶם;</p>

<p>נְבוֹ, הֹר-הָהָר וְהָרֵי הַדָּרוֹם</p>

<p>מַרְאֵה הַהוֹד לְכֻלָּהַם;</p>

<p>מִקָּרוֹב מִשְׁתַּפְּכִים בֶּחָזוֹן</p>

<p>בָּתֵּי הַשֵּׁן וְהַמִּבְצָר וְגַם הַמִּגְדָּלִים,</p>

<p>מִגְדְּלֵי עִיר דָוִד, קִיפּוּלֵי יְרוּשָׁלִַם נוֹשָׁנָה,</p>

<p>כָּל עִיר הָאֱלֹהִים,</p>

<p>אֲשֶׁר עַד עַתָּה לֹא פָסְקוּ מֵרֶדֶת עָלֶיהָ</p>

<p>הַטְּלָלִים וְעַנְנֵי כָבוֹד!</p>

<p>עַתִּיק הָהָר, גֵּא וּמִתְנַשֵּׂא עֲרָבוֹת,</p>

<p>הָר קָדוֹשׁ יִקְרְאוּ לֹו,</p>

<p>כִּי קְדוּשַׁת הֶעָבַר חוֹפֶפֶת</p>

<p>מֵעֵבֶר מִזֶּה וּמִזֶּה</p>

<p>וּשְׁכִינַת אֲדֹנָי מֵהֵיכַל הַבַּיִת</p>

<p>תָּמִיד עָלָיו צוֹפִיָה–</p>

<p>הַיְּדַעְתֶּם מַדּוּעַ בָּחֲרוּ קַנָּאַי הָר זֶה לִקְבָרִים?
<br><br />
––––––––––––</p>
</blockquote>

<blockquote>
<p>נוּחוּ, קַנָּאַי, אַתֶּם מְחוֹנְנֵי אַרְצִי,</p>

<p>נוּחוּ הַמְּנֻחָה, גִּבּוֹרָי!</p>

<p>אַתֶּם הַבָּאִים לְחוֹנֵן הָרְגָבִים,</p>

<p>לַעֲמֹד רִאשֹׁנָה בְּבֵית אֱלֹהָי–</p>

<p>נוּחוּ, נוּחוּ לִי!</p>

<p>הִנֵּה נַחַל שִׁלּוֹחַ</p>

<p>הָרֹעֶה מְנוּחוֹת לְרַגְלֵי הַר קָדְשִׁי</p>

<p>יָדַע לְהַעֲרִיץ עֲמַלְכֶם:</p>

<p>וַיָּשָׂם רֶסֶן לְפִיו, מַעְצֹר לְגַלָּיו הַקְּטַנִּים</p>

<p>וַיְּנַהֲגֵם לְאַט, לְאָט</p>

<p>לִבְלִי הַפְרֵעַ מְנוּחַתְכֶם, קַנָּאי!</p>

<p>הִנְנִי גַם אָנִי.</p>

<p>עָנָו בַּבָּנִים, וָתִיק הַמַּעֲרִיץ עֲלִילוֹת</p>

<p>אֲבוֹתַי אֲשֶר לִפְנֵי דוֹר זֶה–</p>

<p>הִנֵּה נָתַתִּי נִיבִי,</p>

<p>בַּהֲסִירוֹתִי הַפַּעַם הָאַשְׁמָה</p>

<p>מֵהָרְכֶם, הָרִי,</p>

<p>אַשְׁמַת דּוֹר עֻזְּכֶם לָשׂוּם הָרִי לִקְבָרִים–</p>

<p>אָנֹכִי אַגִּיד לַדּוֹר,</p>

<p>דּוֹר צָעִיר שֶׁצָּמַח לִבְרָכָה עַל הָרֵי יִשְׂרָאֵל:</p>

<p>שָׁוְא אַל תָּמִיטוּ! לֹא הַר קְבָרִים הַרְאֵל,</p>

<p>הָרִי, הַר הַזֵּיתִים;</p>

<p>הַר תְּחִיָּה וּפְדוּת הוּא הָהָר הַמִּתְנַשֵּׂא,</p>

<p>עֵדוּת בְּעַמִּי הוּא וְסַהַד לְאַרְצִי הַקְּדוֹשָׁה:</p>

<p>כָּל בּוֹנֶה אֶרֶץ וְהֵקִים בֵּית קְבָרוֹת רִאשׁוֹנָה</p>

<p>לַחֲלוּצִים וְגוֹאֲלִים הַנּוֹפְלִים בַּבּוֹנִים, בַּיּוֹצְרִים;</p>

<p>וְהֶעֱמִיד צִיּוּנִים לַנּוֹפְלִים בִּמְרוֹמֵי הֶהָרִים הַיָּפִים,</p>

<p>עֵדוּת לְדוֹרוֹת רְחוֹקִים!..</p>

<p>הַר תְּחִיָּה וּפְדוּת הוּא, הָרִי הַר הַזֵּיתִים,</p>

<p>עָלָיו יִשָּׁמַע בְּאַחֲרִית הַיָּמִים הַקּוֹל,</p>

<p>קוֹל שׁוֹפָר מֵרִיעַ לִפְדוּיֵי אֲדֹנָי,</p>

<p>לִפְדוּיֵי הַגּוֹלִים הָרְחוֹקִים</p>

<p>וּשְׁבוּת אֶרֶץ אֲבוֹתָי!– –
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6803">https://benyehuda.org/read/6803</a></div></body></html>