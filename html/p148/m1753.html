<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>זִקְנֵי הַנֶּגֶב</title>
	<meta name="author" content="אלתר לוין"/>
</head>
<body>

<blockquote>
<p>לֵיל הַסַּעַר. בֶּן עֲזַזְמָה</p>

<p>מִתְמוֹדֵד גּוֹסֵס שָׁם בַּגָּיְא;</p>

<p>&#8220;דָּמִי שׁוֹתֵת, חַי גּוֹאֲלִי!&#8221;</p>

<p>יִזְעַק חָמָס בֶּן עֲזַזְמָה.
<br><br />
חַי גּוֹאֲלִי: הַמִּדְבָּרָה</p>

<p>פָּנָיו יָשִׂים יַשִׁיגֶנּוּ;</p>

<p>מִּן מִזְבֵּחַ, מִן הַקַּעְבָּה</p>

<p>מִקֶּבֶר נָבִיא בַּמֶּדִינָה –
<br><br />
יִקָּחֵהוּ! וְאִם גַּם אַלְפֵי</p>

<p>הַפָּרָשִׁים כִּי יָגֵנּוּ</p>

<p>עַל רוֹצֵחַ – יִקָּחֵהוּ!</p>

<p>נָקָם יִקָּח שִבְעָתָיִם!
<br><br />
וְהָיָה כִי יסֹבּוּ עָלָיו</p>

<p>עַל גּואֲלִי בְּנֵי רַשְׁדִּיֶּה:</p>

<p>&quot;סֹב לְךָ מֵאָחִינוּ סָלֶם</p>

<p>&#8220;נָקִי הוּא לֹא רָצַח נָפֶשׁ&#8221;.
<br><br />
כִּי יֹאמְרוּ כָּכָה בְנֵי רַשְׁדִּיֶּה</p>

<p>אֶל גּוֹאֲלִי אָחִי קַדְרִי:</p>

<p>אָחִי, אָחִי, אַל תַּאֲמִינָה,</p>

<p>דָּמִי תִדְרשׁ מֵרַשְׁדִּיֶּה!
<br><br />
וְאִם לִפְנֵיהֶם תֵּלֵךְ אַטְוָה</p>

<p>וְאִם יַצִּיעוּ בַקָּשָׁתָם</p>

<p>וְאִם יָאִיצוּ בְנֵי רַשְׁדִיֶּה–</p>

<p>אַל תְּקַבֵּל אֶתְנַן טִיבֶּה;
<br><br />
וְאִם יָשִׂימוּ לְךָ מוּעָקָה,</p>

<p>אָחִי, אַל תֵּעָתֵר לָמוֹ:</p>

<p>לֶךְ לְךָ אֶל זִקְנֵי נֶגֶב,</p>

<p>דָּרשׁ תִּדְרשׁ חֹק הַזְּקֵנִים!
<br><br />
חֹק הַזְּקֵנִים, בְּרוּכֵי אַלְלָה,</p>

<p>יוֹשְׁבֵי צִיָּה וְהַנּגֶּ&#8217;בּ,</p>

<p>חֹק, מַסֹּרֶת וּמוֹרֶשֶׁת</p>

<p>דּוֹר הַנָּבִיא, הַכַּלִיפִים:
<br><br />
כָּל דָּם וְדָם אֲשֶׁר לֹא נִמְצָא</p>

<p>שֹׁפְכוֹ, וְעַל אַחַד הַגְּבָרִים</p>

<p>נָפַל חֲשַׁד הַדָּם הַשּׁפוּךְ–</p>

<p>אֶל זִקְנֵי נֶגֶב הוֹבִילֶנּוּ.
<br><br />
דָּמִי, דָּמִי, דְּמֵי הַשּׁבֶט,</p>

<p>דָּמִי, אָבִי הִנְחִילַנִי</p>

<p>נְקֹם לִי, אָחִי! אֵין תַּשְׁלוּמִים</p>

<p>לִדְמֵי נֶפֶשׁ בֶּן עֲרָבִי!
<br><br />
אָז מִשּׁבֶט זֶה תִבְחָרוּ</p>

<p>שֵׁיכִים קְדוֹשִׁים מִסְפָּר שְׁלֹשָה</p>

<p>וּמִשּׁבֶט שֵׁנִי תִקְחוּ</p>

<p>בַּעֲלֵי תוֹרָה שְׁנֵי עוּלֶמַה.
<br><br />
כִּי לֹא לָנוּ מִשְׁפַּט דָּמִים,</p>

<p>דִּין הַנְּפָשׁוֹת לָעֶלְיוֹנִים:</p>

<p>דִּין הַבַּשְׁעָה! דִּין לַחֲסֶה!</p>

<p>דִּין הַנָקָם לְשֵׁיכִים קְדוֹשִׁים!
<br><br />
וְאֶת הֶחָשׁוּד יִקְּחו אִתָּם</p>

<p>חֲמִשָּה אֵלֶּה יוֹדְעֵי דָבָר</p>

<p>וְעַל גַּב הַגִּ&#8217;ינִים, חֲמַם-אֶל-רִיח,</p>

<p>יִפְנוּ כֻלָּם הַמִּדְבָּרָה.
<br><br />
שָׁם בַּמִּדְבָּר יֶשְׁנוֹ שֵׁבֶט</p>

<p>שָׁלֵו יִשְׁכֹּן תּוֹך בְּיוּתְּ שַׁעַר;</p>

<p>תּוֹךְ הַכֶמֶה, יְרִיעוֹת עִזּים</p>

<p>יוֹשֵב קָדוֹשׁ שֵׁיךְ בַּקְּדוֹשִׁים.
<br><br />
יוֹשֵב קָדוֹש שֵׁיך הַשּׁיכִים,</p>

<p>עָטוּף כֻּלוֹ בָּעַבַּיָּה.</p>

<p>זְקָנוֹ פֶרֶא; פַּרְעוֹת רֹאשׁוֹ</p>

<p>יֹרְדִים, יֹרְדִים עַל כְּתֵפָים.
<br><br />
עֵינָיו דּוֹלְקוֹת, בְּרַק לְשִׁנָיו,</p>

<p>עָשָן עוֹלֶה מִמִּקְטַרְתּוֹ;</p>

<p>קָנֶה אָרְכּוֹ אַמָּתַיִם</p>

<p>צָמוּד אֶל מִקְטֶרֶת קְטַנָּה.
<br><br />
קֶסֶת סוֹפְרִים, חֶרֶב חַדָּה</p>

<p>תְּלוּיָה, תְּלוּיָה לוֹ בַמֵּזַח;</p>

<p>בֵּין אֶצְבְּעוֹתָיו חֲרוּז עִנְבָּרִים</p>

<p>סוֹבֵב, סוֹבֵב כַּך חָלִילָה.
<br><br />
בְּרֹאשׁוֹ יִצְנֹף צִיץ הַיָּרֹק,</p>

<p>אוֹת לְקָדוֹשׁ עוֹלֶה רֶגֶל,</p>

<p>מִשְטַתֵּחַ שָׁנָה, שָׁנָה,</p>

<p>עַל הַקֶּבֶר שֶׁל הַנָּבִיא.
<br><br />
יוֹשֵׁב קָדוֹשׁ שֵׁיךְ הַשּׁיכִים</p>

<p>בִּאָהֳלֵי קֵדָר, בָּעֲרָבָה:</p>

<p>דָּן דִּין עֶלְיוֹן וְהַכַּלִיפִים,</p>

<p>נוֹקֵם נִקְמַת דַּם הַשּׁפוּךְ.
<br><br />
אָחִי, קַדְרִי, גּוֹאֵל דָּמִי,</p>

<p>אִם יָאִיצוּ בְנֵי רַשְׁדִּיֶּה:</p>

<p>הוֹבֵל תּוֹבִיל רוֹצְחִי שָׁמָּה</p>

<p>אֶל שָׁרִיף מִזִּקְנֵי נֶגֶב.
<br><br />
וְעֵת יִתְקַדֵּשׁ גַּם יִטָּהֵר,</p>

<p>יִקַח הַשּׁרִיף אַל סָעִיד</p>

<p>שְׁפוּדֵי בַרְזֶל, שְׂרוּפֵי לַהַב,</p>

<p>עַתָּה מִן הָאָח נִלְקָחוּ.
<br><br />
וְהֵעִיד לְעֵינֵי כָל הַזְּקֵנִים</p>

<p>וּבִפְנֵיהֶם פְּעָמִים שֶׁבַע</p>

<p>יַחֲזֹר עַל צ&#8217;וּרַתְּ הַקּוּרַאן,</p>

<p>וְנִגַּש לִשְׁאֹל פִּי הַנָבִיא.
<br><br />
רְעָמוֹת פְּנֵי הַשּׁיךְ יִלְבָּשׁוּ,</p>

<p>יָקוּם, יַעֲמוֹד מְלֹא קוֹמָתוֹ</p>

<p>וּבִימִינוֹ שְׁפוּדִים צוֹרְבִים–</p>

<p>בִּפְני כָּל הָעֵדָה יִקְרָא.
<br><br />
&quot;בְּשם אַלְלָה רַחוּם, רַחְמָן,</p>

<p>&quot;בִּשֶׂם מֻחַמַּד נְבִיאֵנוּ</p>

<p>&quot;וְכָכָה, לְהַבְדִּיל, בְּשֵׁם הָרוּחוֹת</p>

<p>&quot;בִּשֶׁם לַיְלָה הִשְׁבַּעְתִּיךָ!
<br><br />
&quot;גַּלֵּה לּבְּךָ לִי יַ-סָלֶם!</p>

<p>&quot;הּכּוֹן עַצְמְךָ לִפְנֵי אַלְלָה:</p>

<p>&quot;אִם לְפָנֶיךָ בְּנוֹת הָעֵדֶן</p>

<p>&quot;אוֹ הַתֹּפֶת אֵשׁ גַּ&#8217;הַנַּם!
<br><br />
&quot;אִם הֵנַפְתָּ בְּרַק חַרְבֶּךָ</p>

<p>&quot;לַגַּ&#8217;הַד אָז לְךָ הָעֵדֶן</p>

<p>&quot;וְאִם בָּהּ שָׁפַכְתָּ דְמֵי נְקִיִּם</p>

<p>&quot;שְׁאוֹל, אֲבַדּוֹן יְהֵא חֶלְקֶךָ!
<br><br />
&quot;גַּלֵּה, גַּלֵּה לִי יַ-רָגֶל,</p>

<p>&quot;גַּלֵּה לִבְּךָ לִי יַ-סָלֶם!</p>

<p>&quot;אִם לִי יָקְרָה נֶפֶש מֻשְׂלֶם</p>

<p>&#8220;כִּפְלַיִם יָקְרוּ דְמֵי נְקִיִּם!&#8221;
<br><br />
וְשׁוֹפֵךְ דָּמִי, רֹצְחִי סָלֶם,</p>

<p>אָז, יָדַעְתִּי, יְשַׁקֵּרָה</p>

<p>וְלָקַח אָז הַשּׁיךְ אַלְסָעִיד</p>

<p>אֶת הַשְׁפוּדִין הַבּוֹעֲרִים–
<br><br />
וְנָגַע בְּמוֹ בִּלְשׁוֹן סָלֶם&#8230;</p>

<p>יִדְּמוּ אָז כָּל בְּנֵי הָאֹהֶל,</p>

<p>פְּנֵי אַלְסָעִיד כִּי יֶחְוָרוּ</p>

<p>וּפְנֵי מָוֶת לִפְנֵי סָלֶם&#8230;
<br><br />
לְרַאֲוָה הִצִּיג אוֹתוֹ אַלְלָה:</p>

<p>לְשׁוֹנוֹ נִכְוָה, נִכְוָה כֻלָּהּ!..</p>

<p>נוֹדַע קְלוֹנוֹ, גַּם חַטָּאתוֹ</p>

<p>בְּכָל מֶרְחֲבֵי הָעֲרָבָה!
<br><br />
אִלְמָלֵא שָׁפַךְ דְּמֵי נְקִיִּם</p>

<p>הָיָה מֵשִׁים שַׂר גַּבְרִיאֵל</p>

<p>פִּסַּת כְּפוֹר מֵעַל לְשׁוֹנוֹ</p>

<p>לְמַעַן צַדִּיק לֹא יִכָּוֶה!
<br><br />
אָז הַקְּלָלָה תֵצֵא חֹצֵץ,</p>

<p>תִּפְרֹץ חִישׁ מִפִּי הָעֵדָה:</p>

<p>אַתָּה, אַתָּה שׁוֹפֵךְ דָּמִים</p>

<p>יִנְקֹם אַלְלָה בְךְ יסלם!
<br><br />
אַחַר יָקוּם שֵׁיךְ הַזְּקֵנים</p>

<p>יִקְרָא בִּפְנֵי כָּל הָעֵדָה:</p>

<p>&quot;אֵפוֹא, אֵפוֹא גוֹאֵל דָּמִים?</p>

<p>יָקוּם, יִנְקם דְּמַי הַנִרְצָח!&quot;
<br><br />
הֵא לְךָ אָחִי אֶת הַחֶרֶב</p>

<p>הַמְּלֻטָּשָה, הַנּוֹקֶמֶת</p>

<p>וּלְעֵינֵי כָל הַזְּקֵנִים</p>

<p>נָקָם קַח מִבֶּן רַשְׁדִּיֶּה!
<br><br />
בָּרוּךְ יִהְיֶה כָל הַנּוֹקֵם!</p>

<p>אָרוּר יִהְיה כָל סוֹלֵחַ!</p>

<p>לֹא כַמַּים יִשְׁפֹּך סָלֶם</p>

<p>דַּם בֶּן שֵׁבֶט, בֶּן עֲזַזְמָה!
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1753">https://benyehuda.org/read/1753</a></div></body></html>