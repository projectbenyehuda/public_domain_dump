<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נְשָׁפִים כִּי יַכְסִיפוּ</title>
	<meta name="author" content="אלתר לוין"/>
</head>
<body>

<blockquote>
<p>בָּא הַנָּשֶׁף.</p>

<p>עוֹנַת שַׁלְוָה קְדוֹשָׁה עַל הֶהָרִים,</p>

<p>סְפוּגֵי אוֹר הַלְּבָנָה.</p>

<p>חֲזוֹנֵי רַחֲמִים, לַיְלָה וְגַעְגּוּעָיו,</p>

<p>לִי נָפְלוּ שָׁלָל בְּמֶרְחַבְיָהּ.</p>

<p>הִכְסִיף נָשֶׁף!</p>

<p>כּוֹכָב בּוֹדֵד לָטַף בְּמֶבָּטוֹ</p>

<p>כָּל הַטֶּבַע אֶל לִבּוֹ, אֶל לְבָבוֹ&#8230;</p>

<p>שָׁתְקָה אֶרֶץ, נָדַמּוּ צִבְאוֹתֶיהָ,</p>

<p>הָשְׁלַךְ הָס בַּחֲלָלָהּ;</p>

<p>אִלְּמִים הַמֶּרְחַקִּים, שְׁמִירַת סוֹד לַשָּׂפָה</p>

<p>נְחֻשְׁתַּיִם אֶל הַפֶּה;</p>

<p>לְאֹזֶן לֵילִי כִי יְגֻנַּב הֵד הַלּוֹט הַנָּסוּךְ,</p>

<p>רָזֵי לַיְלָה שׁוֹתֵק&#8230;</p>

<p>שׁוֹפַעַת הַמַּחֲשָׁבָה, עוֹבֵר לֵב עַל גְּדוֹתָיו,</p>

<p>שׁוֹטֵף חָזוֹן אַחֲרֵי חָזוֹן;</p>

<p>חוֹלְמִים הָעֵינַיִם, דְּבוּקִים כְּמַגְנֵטִים</p>

<p>אֶל מַרְאוֹת אֶרֶץ וְחִידָתָהּ&#8230;</p>

<p>בָּאָה שְׁעַת הַהִמְנוֹן, צָנְחוּ הָאַבִּירִים,</p>

<p>עֵין הִיּוּלִי לַסְּפִירוֹת וְלַחוּגוֹת;</p>

<p>מִתְעַלְּפִים הַכּוֹכָבִים, נוֹפְלִים אִישׁ עַל אָחִיו</p>

<p>לְמִתְקֵי סִמְפֹּנְיָא, מַנְגִּינַת לֵיל פִּזְמוֹנִים,</p>

<p>זוֹ שִׁירַת הַמַּזָּרוֹת!..</p>

<p>שֶׁפִי יֵלֵךְ לַיְלָה,</p>

<p>הָלֹךְ וּמְשׁוֹרֵר</p>

<p>שִׁירַת עֶרֶשׂ חַמָּה&#8230;</p>

<p>הוֹרִיד זַלְזַל רֹאשׁו, אֲמִיר הַזַּלְזַלִּים,</p>

<p>שֶׁל בְּרוֹשׁ יָחִיד, נוּגֶה</p>

<p>גִּזְרַת בַּת שֵׁשׁ עֶשְׂרֵה לוֹ–</p>

<p>יֵבְךְּ בְּדִמְעוֹת טָל&#8230;</p>

<p>צַמְּרוֹת בְּרוֹשׁ צָנוּעַ,</p>

<p>נָעוֹת רַק שִׂפְתוֹתָיו קוֹלוֹ בַל יִשָּׁמַע,</p>

<p>פּוֹרְשִׂים כַּפּוֹת רַחֲמִים</p>

<p>מוּל כּוֹכְבֵי הַנֶּחָמָה&#8230;</p>

<p>צְלִיל חֲרִישִׁי:</p>

<p>תֹּמֶר עַרְעָר, גָּבוֹהַּ עַל גָּבוֹהַּ,</p>

<p>עֵר בַּלַּיְלָה, שׁוֹמֵע הֶמְיַת אָדָם</p>

<p>צַעֲרוֹ וּמַכְאֹבָיו–</p>

<p>בּוֹכֶה, מִתְאַנֵּחַ&#8230;</p>

<p>הִכְסִיפוּ הָרִים!</p>

<p>נִימֵי כֶסֶף שְׁזוּרִים עַל הָרְכָסִים,</p>

<p>וִילוֹן לָבָן עִם קַשְׂקַשֵּׂי כֶסֶף</p>

<p>פָּרוּשׂ עַל גַּבְנוּנִים.</p>

<p>בּוֹלְטוֹת רָמוֹת, עוֹלוֹת, יוֹרְדוֹת,</p>

<p>קַו הַשְּׁפִיפוֹן בֵּינָן וְלָאֳפָקִים;</p>

<p>עֵין גִּבְעוֹלֵי זַיִת,</p>

<p>שְׁטוּפֵי שֵׂיבָה וְאַבְקַת נְחֹשֶת-קָלָל,</p>

<p>לְרָמוֹת הַמֶּרְחַקִּים.</p>

<p>הוֹלְכִים הַשָּׁמַיִם, רָוִים וּמִתְעַמְּקִים,</p>

<p>הִתְעַמֵּק וְהִתְכַּחֵל,</p>

<p>אֵין עֲרוֹך לִתְכֶלְתָּם כְּמוֹ לְכוֹכְבֵיהֶם&#8230;</p>

<p>שָׁפַתְנִי מַלְכוּת!</p>

<p>מִתּוֹךְ דּוּמִיַּת כְּשָׁפִים</p>

<p>מַשַּׁק הוֹמֶה קוֹרֵא לִי מִמָּרוֹם,</p>

<p>נֶשֶׁר לַיְלָה טָס וַיִּקָּחֵנִי</p>

<p>לְהַמְרִיאֵנִי אֵלָיו.</p>

<p>רוֹמְזָה אֶרֶץ בְּמַרְאוֹת לְהָטֶיהָ,</p>

<p>מֵאַלְפֵי פִנוֹתֵיהֶם פִּלְאֵי אֶרֶץ!</p>

<p>עוֹלִים צְלָלִים, דַקִּים כַּכִּידוֹנִים,</p>

<p>מְמַלְלִים בָּעֲלָטָה;</p>

<p>עוֹלִים מִקִּבְרֵיהֶם שְׂרִידֵי עוֹלָם עַתִּיק,</p>

<p>עוֹלִים וְנִצָּבִים&#8230;</p>

<p>הָשְׁלָךְ הָס!</p>

<p>חֲצוֹת לֵיל קַיִץ, נוֹדֵף וּמְשַׁכֵּר,</p>

<p>יוֹצֵר תַּעֲלֻמָּה,</p>

<p>מִתְחַבֵּק עַל צַוָּארִי,</p>

<p>מְרַוֶּה עֵין דִּמְיוֹנִי&#8230;</p>

<p>מִסָּבִיב לִי הָאָרֶץ, כָּל הָאָרֶץ</p>

<p>נִשְׁקֶפֶת בִּיפִי חַסְדָּהּ,</p>

<p>בְּהוֹדָהּ וּבְחָסְנָהּ,</p>

<p>נוֹפֶפֶת עֲלֵי נִבְלָהּ&#8230;</p>

<p>עֵין הַנֶּשֶׁר, חוֹדֵר הָאֳפָקִים,</p>

<p>גִּלָּה לִי הַתְּמוּנָה:</p>

<p>כְּבַד שָׁטוּחַ בּוֹ אָמָן קַדְמוֹן, קְלָסִי</p>

<p>בְּמִכְחוֹל שׁוֹטֵף וְרַבְגוֹנִי</p>

<p>הֵפִיחַ כָּל נִשְׁמָתוֹ–</p>

<p>תֵּרָאֶה כָל הָאָרֶץ!</p>

<p>עָלֶיהָ, מֵעֲבָרִים, פְּרוּשִׂים כָּבוֹד</p>

<p>הָרִים, הָרֵי-הָרִים, שָׁם אַדִּיר אֲדֹנָי!</p>

<p>חֻבְּרוּ לָהּ הֶהָרִים</p>

<p>בְּרַתּוּקוֹת כֶּסֶף לֵילוֹת; דָּבְקוּ הָאַדִּירִים,</p>

<p>נִדְמוּ לְצִי כַבִּיר יֵרְדְּ מִיַּם עַד יָם,</p>

<p>הָשְׁלַךְ בְּלֵיל סַעַר עַל שִׂרְטוֹנֵי חוֹל&#8230;</p>

<p>עִם עַרְפַּלִּים רָאשֵׁי הַמִּגְדָּלִים</p>

<p>דָּבְקוּ וַיִּתְמַזְּגוּ</p>

<p>וּזְנַב הַנְּחשֶׁת, זְנַב הַשֶּׂכְוִי</p>

<p>מְבַשֵּׂר זִיו וְזַעַם</p>

<p>וְדֶגֶל אֲוִיר בִּמְרוֹם צָפִית</p>

<p>סוֹבֵב יַם וְצָפוֹן, קֵדְמָה וְהַנֶּגְבָּה</p>

<p>וְחֶרְמֵשׁ עָשׂוּי קָלָל מֵגֵּן עַל מִסְגָּדִים,</p>

<p>סֵמֶל גֶּזַע אָצִיל חוֹלֵם סַהַר–</p>

<p>נִתְקָעִים בִּשְׁבִיל חָלָב עִם הַנָּשֶׁף&#8230;</p>

<p>כִּתְנוּדַת שִׁבְטֵי רוֹעִים עַתִּיקֵי הָאֹהָלִים,</p>

<p>כָּכָה הָעַרְפַּלִּים, נִדְמוּ לְמִפְרָשִׂים</p>

<p>צָפִים עַל פְּנֵי יָם אַחֲרֵי שֶׁבֶר צִי&#8230;</p>

<p>הִנֵּה עָב קְטַנָּה,</p>

<p>יָתוֹם עוֹלֵל, עַתִּיק שְׁדֵי הַשְּׁחָקִים,</p>

<p>עוֹשֶׂה לוֹ כְנָפָיִם&#8230;</p>

<p>מְנוּסָה בֵין הֶעָבִים!</p>

<p>שַׁפְרִירִים חִוְּרִים, גְּנוּזֵי אוֹרֵי נֶשֶׁף,</p>

<p>יָרְדוּ עַל עֲמָקִים, רָבְצוּ עַל הַבְּקָעוֹת,</p>

<p>פָּשְׁטוּ גַם בַּשְּׁפֵלָה</p>

<p>נָחוּ עַל הַיָּם&#8230;</p>

<p>מְהַגְּרִים צְבָא עַרְפַּלִּים</p>

<p>סְפוּגֵי זִיוֵי אַהֲבָה, סְפוּגֵי מִטַּת לַיְלָה,</p>

<p>נוֹשְׁקִים מֵי כִנֶּרֶת</p>

<p>מִתְעַלְּסִים בְּצִמְחֵיהֶם, שִׁפְעַת זֵרֵי דַפְנָה,</p>

<p>עוֹבְרִים עַל הַר תָּבוֹר</p>

<p>חוֹבְקִים אֶת הַלְּבָנוֹן,</p>

<p>לוֹטְשִׁים עֵין עֲגָבִים</p>

<p>וּמַכִּים בְּאֶצְבַּע צְרֵידָה</p>

<p>מוּל בַּת מֶלֶךְ, בִּקְעַת יִזְרְעֶאל,</p>

<p>וְנוֹפְלִים עַל חֶרְמוֹנִים&#8230;</p>

<p>מְהַגְּרִים צְבָא עַרְפַּלִּים</p>

<p>מִתְפַּתְּלִים עִם הַיַּרְדֵּן, הַזּוֹרֵם לוֹ הֲדוּרִים,</p>

<p>יוֹצֵא סֻבְּכֵי יַעַר,</p>

<p>מְרַחֲפִים עַל נְהָרוֹת, חוֹבְקֵי זְרֹעוֹת עֻזּוֹ,</p>

<p>אֲשֶׁר בָּזְאוּ חֵילוֹ&#8230;</p>

<p>הִתְיַצְּבוּ נָא אֵיתָנִים!</p>

<p>יְהוּדָה בַחֲזוֹנָהּ, בַּחֲלוֹמוֹ גַם הַגָּלִיל,</p>

<p>בְּלַחֲשָׁהּ וּבִשְׂחוֹקָהּ שֹׁמְרוֹן הָאֶפְרָתִית:</p>

<p>חֲשָׁאִי אֶפְתַּח מְגִּלַּתְכֶם, מְגִלַּת אֵשׁ וְאוּרִים,</p>

<p>קְלַף הַדּוֹרוֹת הִיא חֲקוּקָה בִּכְתַב עַמִּים</p>

<p>וְגֵאוּת רַבָּה מַלְבִּישֵׁנִי גְוִילְכֶם,</p>

<p>גֵּאוּת רַבָּה!</p>

<p>גֵּא וְעַלִּיז אָטוּשׁ נָא עַל אֶרֶץ,</p>

<p>פֶּרֶק רִאשׁוֹן לַתּוֹלָדָה,</p>

<p>כְּתֹבֶת קַעֲקַע בִּשְׁפוּדֵי לַהַב</p>

<p>עַל לֵב הָאָדָם וְהָעוֹלָם!..</p>

<p>אָטוּשׁ נָא עַל אֶרֶץ, עַל תָּרְנֵי יַם הַכְּסָפִים,</p>

<p>אָנוּד עִם עַרְפַּלִּים,</p>

<p>אֵד הָעֵדֶן, נִשְׁמַת אַף הַנְּבִיאִים</p>

<p>וְאֶצְלֹל בַּחֲזוֹנָהּ!..</p>

<p>מֵעַל צִפּוֹרִי שַׁעֲרֵי אֶרֶץ, מֵעַל</p>

<p>עַמּוּדֵי חֹף קֵסַרְיָה, קִיר חֲרָשֶׁת,</p>

<p>אָטוּשׁ אֶל הַדָּרוֹם וּבֵין חָרְבוֹת</p>

<p>מִבְצָר אַחֲרוֹן, מַסַּדָה הָאַלְמוּתִית,</p>

<p>אָשִׂים זֵרֵי דַפְנָה!</p>

<p>אָטוּשׁ וּמִצַּמְּרוֹת דֶּקֶל גַּבְנוּן,</p>

<p>שָׂרִיד פּוֹרֶה עַל עַפְרוֹת חוֹמָה</p>

<p>בִּתְרוּעָה אַחַת נָפְלָה הִיא וּמַלְכָּהּ</p>

<p>לְּרַגְלֵי כוֹבְשֵׁי כְּנָעַן–</p>

<p>אֶגְזֹל כַּפּוֹת תְּמָרִים:</p>

<p>אֶגְזֹל–וּלְעֶבְרֵי מִזְרָח, מוּל שַׁעַר הַזָּהָב,</p>

<p>בִּתְפִלַּת רַחֲמִים גְּדוֹלָה, עַל מִזְבַּח הֵיכָל,</p>

<p>אַקְרִיב כַּפּוֹת תְּמָרִים!..</p>

<p>עַל נְצִיבִים אֶפְסַע, חָרְבוֹת יְמוֹת זֹהַר,</p>

<p>נְצִיבֵי עָם, לָעַג לְשֵׁן דּוֹרוֹת,</p>

<p>לְחֶרֶב עַמִּים, כַּעֲסָם וְשִׂנְאָתָם;</p>

<p>אָסֹף כִּי אֲסִיפֵם אוֹצְרוֹת שׁוֹכְנֵי עָפָר,</p>

<p>קָמִים מִקִּבְרֵיהֶם, חַיּים וְקַיָּמִים,</p>

<p>חָיוּ בַאֲדָמָה כְעַמָּם עַל הָאָרֶץ,</p>

<p>יָדְעוּ סוֹד הַקִּיּוּם, חֹשֶךְ הָיָה לָמוֹ</p>

<p>כְּסוּת וּמִפְלָט&#8230;</p>

<p>קוּמוּ גִנְזֵי עוֹלָם, חֶבְיוֹן עֶרֶשׂ אֱנוֹשׁ!</p>

<p>קוּמִי, עֵדוּת חַיָּה לְמַאֲמִין קַדְמוֹנִיּוֹת:</p>

<p>תַּגְלִיוֹת לָכִישׁ, שְׂפוּנֵי קִרְיַת דָּוִד,</p>

<p>לוּחוֹת שׁוֹמְרוֹן, אַבְנֵי הֵיכַל גָּזֶר,</p>

<p>טְמוּנֵי מוֹאָב, צְפוּנֵי אֲרָם וּפְלֶשֶׁת,</p>

<p>טְמִירֵי תֵל, קְבוּרֵי הַר וָגֶבַע,</p>

<p>תֵּל חֶסִי, תַּעְנָךְ, תֵּל אַל מֻתֶּסֶלֶם,</p>

<p>שְׂרִידֵי עִיר כְּנָעַן!..</p>

<p>קוּמוּ לְיוֹם אַחֲרִית, אַתֶּם שׁוֹכְנֵי עָפָר!</p>

<p>הִנֵּה הִכְסִיף לַיְלָה, אוֹרוּ לֵילוֹתֵיכֶם,</p>

<p>מֵעַתָּה לֹא הַחֹשֶך: הָאוֹר הוּא סוֹד הַקִּיּוּם!</p>

<p>גִּנְזֵי עוֹלָם קַדְמוֹן, חֶבְיוֹן עֶרֶשׂ אֱנוֹשׁ!</p>

<p>מֵעַל לִגְבוּלְכֶם אָעוּף, אָטוּשׁ אֶל הַבָּשָׁן</p>

<p>צוֹפֶה פְנֵי דַמֶּשֶׂק, כִּבּוּשׁ מַלְכִּי;</p>

<p>מֵרָמוֹת גִּלְעָד, זָנְקוּ מֵרֻכְסֵיהֶם</p>

<p>יִפְתָּח, אֵלִיָּהוּ,</p>

<p>אֶגְלֹש אֶל הַכִּכָּר, שׁוֹכֵב מִשְׂתָּרֵעַ</p>

<p>לְרַגְלֵי הָרֵי מוֹאָב&#8230;</p>

<p>מֵעַמּוּדֵי בַעֲלָת, אַדִּירִים בַּאֲרָם,</p>

<p>זוֹ פַלְמִירָה, תַּדְמוּר שֶׁבַּמִּדְבָּר,</p>

<p>תַּדְמוּר שֶׁלִּשְׁלֹמֹה, נִבְנְתָה הָעִיר</p>

<p>לְחֵיל פִּלַּגְשָׁיו מִלְבַד חֵיל הָאָלֶף;</p>

<p>מִגְּבוּלוֹת יָם, בְּרוּכֵי מַעֲרָבָם,</p>

<p>צוֹר וְצִידוֹן, רְכוֹלוֹת עַמִּים רַבִּים</p>

<p>וְעַד קִיר סֶלַע, הַר מוֹרֶשֶׁת אֱדוֹם,</p>

<p>אֶפְנֶה אֶל הַדָּרוֹם, לֶכְתְּךָ הַר סִינָי</p>

<p>וּפָנַי אֶל מִדְיָנִים&#8230;</p>

<p>אֶל מִדְיָנִים!&#8230; אֶל חוֹלוֹת טְעוּנֵי זָהָב!</p>

<p>אֶל עֲרָבָה, שָׁמָּה כַסְפֵּי סַהַר</p>

<p>בְּאֵין מַפְרִיעַ יִשְׁטְחוּ שָׁטֹחַ;</p>

<p>בִּשְׁבִיל אֳרָחוֹת, מוֹבִילִים אֶל הַקַּעְבָּה,</p>

<p>אֶעֱבוֹר אֶל עֲרָב, עֲרָב הַמְּאֻשֶּׁרֶת:</p>

<p>הַתָּמָר יִגְאֶה שָׁם, הַקַּהֲוֶה וְקִנָּמוֹן,</p>

<p>מַן שָּׁמַיִם נוֹפֵל שָׁם עִם טָל!..</p>

<p>אֶל עֲרָב! עֲרַבְּיָה פֶלִקְסִיָּה,</p>

<p>אֶל עֲרָב! אָחוֹת לָנוּ אֶרֶץ,</p>

<p>סַהַר אֶחָד עָשָׂה שְׁנֵינוּ</p>

<p>לְנוֹדְדֵי הַלָּיְלָה:</p>

<p>עִם רֹמַח קַדְמוֹן סוֹבֵב הָעֲרָבִי</p>

<p>אֶת הָעֲרָבָה;</p>

<p>מְגִלּוֹת קְדוּמִים גַּם בַּיָּד וְגַם בַּלֵּב סוֹבְבִים אֲנַחְנוּ</p>

<p>תֵּבֵל כֻּלָּהּ&#8230;</p>

<p>אֶל הַמִּדְבָּר, בִּנְאוֹתָיו וְאֹהָלָיו,</p>

<p>בְּצֵל יְרִיעָה אַחַת, שְׁלָשְׁתָּם שָׁם יִשְׁכֹּנוּ:</p>

<p>סְיָחָה, אָדָם וּמַלְאָךְ מִמְּרוֹמִים&#8230;</p>

<p>אֶל הַמִּדְבָּר, מִתְנַכֵּר אֶל הַמַּעֲרָב</p>

<p>מַעֲרַב בְּכִי וּדְמָעוֹת, שָׁמָּה יָבֹא שֶׁמֶשׁ,</p>

<p>מֵעוֹלָם שָׁם לֹא עָלָה&#8230;</p>

<p>בֵּין שֵׁבֶט עָמִית, בְּפִיו שִׁיר גִּבּוֹרִים,</p>

<p>עַד דּוֹר עֲשִׂירִי נָקָם נוֹצֵר וְגַם חָסֶד;</p>

<p>בֵּין אֹהֶל רֵעִים, בַּחוּץ תּוֹקֵעַ יָתֵד,</p>

<p>אוֹת לְהוֹלְכֵי דֶרֶךְ כִּי בְרוּכִים בָּאֵי פִתְחוֹ;</p>

<p>בֵּין גֶּזַע אָצִיל, נֵצֶר הַפָּרָשִׁים,</p>

<p>נִיר מֻחַמָּד, צִוָּה אֱלֹהִים</p>

<p>לְהַעֲמִיד שֵׁם לוֹ נֵצַח</p>

<p>כַּאֲשֶׁר צִוָּה לָנוּ–</p>

<p>מֵאֲבַק דְּרָכִים רַבּוֹת וַעֲקַלְקַלּוֹת</p>

<p>אֶרְחַץ כַּפּוֹת רַגְלָי!..</p>

<p>שָׁמָּה חֶרְמֵשׁ סַהַר</p>

<p>מַכְסִיף דַּבְּשׁוֹת גְּמַלִּים; שָׁמָּה אָהֳלֵי קֵדָר</p>

<p>עִם הַרְמוֹנֵי בֶּדֶוִיּוֹת,</p>

<p>אָהֳלֵי שַׂעֲרוֹת עִזִּים וְאַהֲבָה רַבָּה, יוֹקְדָה</p>

<p>רוֹעֲדוֹת עִם אַשְׁמוֹרוֹת</p>

<p>לְקוֹל סַהֲרוֹנֵי צַוָּאר וְהֵד צְלִילֵי זוּגוֹת</p>

<p>אֲשֶׁר לִגְמַלֵּי אֹרַח&#8230;</p>

<p>לְאוֹר לְבָנָה מֵתָה, בְּאַמְּצָהּ אֶת הַכַּדּוּר,</p>

<p>מֵאַהֲבָה וּמֵרַחֲמִים,</p>

<p>בִּנְשִׁיקָה גְדוֹלָה, אֲרוּכָה וְאַחֲרוֹנָה–</p>

<p>יִשָּׁמַע סִלְסוּל נוּגֶה כְּמִזְמוֹר לֵיל הַפְּרִידָה</p>

<p>מֵאָחוֹת וַאֲהוּבָה;</p>

<p>לְאוֹר לְבָנָה שׁוֹפֵךְ חָלִיל תּוּגָה</p>

<p>עַל תּוֹפְשֵׂי כִידוֹן, אוֹרְחוֹת הַדְּדָנִים</p>

<p>מְשָׂרְכוֹת לְאוֹר לְבָנָה&#8230;</p>

<p>הִכְסִיף נֶשֶׁף</p>

<p>עַל כַּנְפֵי קֶדֶם וְעַל אֶבְרוֹת אֶרֶץ רַבָּה,</p>

<p>צָמְחוּ לִפְנֵי דוֹרוֹת!..</p>

<p>נֶאְפָּד חֲלוֹם קַדְמוֹן!</p>

<p>שָׁפוּנִי חִידוֹת לַיְלָה</p>

<p>וְכוֹכְבֵי נֶשֶׁף סָכוּ</p>

<p>עָלַי, עָלַי בֶן אָדָם&#8230;</p>

<p>מַכְסִיפִים הַמִּגְדָּלִים!</p>

<p>אוֹרוֹת סַהַר כִּסּוּ בַעֲרִיפֵיהֶם</p>

<p>סִתְרֵי חַי וִיצִירָה–</p>

<p>פָּתְרוּ לִי הָרָזִים&#8230;</p>

<p>אוּלָם בְּתוֹךְ לִבִּי</p>

<p>שָׁם הַחִידָה קְבוּרָה,</p>

<p>שָׁמָּה אֵין פִּתְרוֹנִים&#8230;</p>

<p>תֵּן פִּתְרוֹנִים, אַתָּה בֶן החוֹלְמִים!</p>

<p>תֵּן נִיב וּמִלָּה, אִם נָבִיא אָמָן אַתָּה,</p>

<p>תָּאֵר כָּל כִּשְׁפֵיהֶן בַּנֶּשֶׁף כִּי יַכְסִיפוּ</p>

<p>מַרְאוֹת עוֹלַם פְּלָאוֹת! – – –
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2883">https://benyehuda.org/read/2883</a></div></body></html>