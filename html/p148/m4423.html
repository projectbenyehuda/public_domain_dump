<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בַּרְקָאִי</title>
	<meta name="author" content="אלתר לוין"/>
</head>
<body>

<blockquote>
<p>&#8230;וְרַעַשׁ חֲרִישִׁי יִשָּׁמַע</p>

<p>וְשָׁב וְהָיָה לְשֶּׁקֶט:</p>

<p>הוּא גַל שִׁלֹחַ הָרוֹעֵד</p>

<p>מִנְּשִׁיקַת קֶרֶן סַהַר</p>

<p>עוֹלֶה מֵעֵבֶר הָר,</p>

<p>עוֹלֶה מִן הַמִּזְרָח,</p>

<p>מְטַפֵּס הָלְאָה, הָלְאָה</p>

<p>לִמְרוֹם הַמּוֹרִיָּה.</p>

<p>כּוֹכָב אַחַר כּוֹכָב,</p>

<p>נֵפֶל רָאמוֹת שְׁחָקִים;</p>

<p>כּוֹכָב אַחַר כּוֹכָב</p>

<p>בְּמוֹתוֹ, בְּהֵאָסְפוֹ</p>

<p>מַפִּיל קֶרֶן מֵתָה</p>

<p>נוֹשֵׂאת צַעַר שְׁלוֹמוֹ</p>

<p>אֶל הֵיכָל וְאֶל דְּבִיר&#8230;</p>

<p>הַר צִיּוֹן עָטוּף כֻּלּוֹ</p>

<p>צְעִיף הַזַּהֲרוּרִים,</p>

<p>זָהֳרֵי לֵיל הַכֶּסֶא:</p>

<p>צְעִיף שֶׁל אִשָּׁה רַכָּה</p>

<p>יוֹשֶׁבֶת בַּמִּסְתָּרִים</p>

<p>וּמְחַכָּה בְּכִלְיוֹן נֶפֶשׁ</p>

<p>לְאִישָׁהּ גְּאוֹן אֲנָשִׁים</p>

<p>אֲשֶׁר מֵעֵבֶר יָם&#8230;</p>

<p>אוֹרוֹת יוֹצְאִים לָשּׁוּט</p>

<p>עַל פְּנֵי יַם אֲבָנִים,</p>

<p>בָּתֵּי הוֹד, מִגְדָּלִים</p>

<p>לוֹבְשֵׁי צִיץ, קִפּוּלִים,</p>

<p>מִסְגָּדִים וְגַ&#8217;מִעוֹת,</p>

<p>קְשָׁתוֹת בְּנוֹת אַלְהַמְבְּרָה</p>

<p>עִם גִּזְרָה מַעֲרָבִית,</p>

<p>בִּנְיַן רוֹמִי, גֹּתִּי;</p>

<p>הֵיכַל אֲדַרְכָּלִי,</p>

<p>מִבְצְרֵי טוּר­-מַלְכָּא</p>

<p>עִם שָׂרִיד עִבְרִי עַתִּיק,</p>

<p>שָׂפוּן בָּאַשְׁמַנִּים,</p>

<p>מֵצִיץ עִם כּוֹכָבִים;</p>

<p>טִירוֹת, טוּרֵי עֹפֶל</p>

<p>צָצִים כַּצִּקְלֹפִּים,</p>

<p>נִרְאִים מוּל יָרֵחַ</p>

<p>כְּרֹמַח דַק וְאָרוּךְ,</p>

<p>נִרְאִים וּמִתְנַשְּׂאִים</p>

<p>מִסָּבִיב עַל הֶהָרִים</p>

<p>בְּהַר יְרוּשָלָיִם&#8230;</p>

<p>אֲוִירוּת רָז וּפִיּוּט</p>

<p>הֲרַת רִשְׁרוּשׁ תּוּגָה,</p>

<p>מְהוּלָה בְדִמְעוֹת טַל</p>

<p>מְפַזֶּרֶת גַּעְגּוּעִים!</p>

<p>כְּמֶשִׁי טָהוֹר, טָהוֹר,</p>

<p>כְּמֶשִׁי הִנְדוּן רַךְ</p>

<p>אֵין כָּל שֶׁמֶץ שַׁעַטְנֵז–</p>

<p>חוֹפֵף אֶת צַוָּארְךָ</p>

<p>צַפְרִיר סוֹד, מִסְתּוֹרִי</p>

<p>וּמְבַקֵּשׁ דְּבַר מָה…
<br><br />
אוֹרוֹת הָיוּ:</p>

<p>הָיוּ אוֹרוֹת כֶּסֶף,</p>

<p>אוֹר סַהֲרוּרֵי נֶשֶׁף,</p>

<p>אוֹר כּוֹכָבִים רוֹזְנִים;</p>

<p>כּוֹכָב דּוֹלֵק, דּוֹלֵק,</p>

<p>מְפוֹצֵץ הַשָּׁמַיִם,</p>

<p>מַבְעִיר הַבְּעֵרָה;</p>

<p>אוֹרוֹת הָיוּ:</p>

<p>אוֹר לֵיל כֶּסֶף אָצִיל,</p>

<p>עַתָּה נוֹטֶה לִכְבּוֹת,</p>

<p>לִפּוֹל בַּמַּעֲרָכָה</p>

<p>עִם אוֹר חָזָק, גִּבּוֹר,</p>

<p>גָּדוֹל וּמְנַצֵּחַ&#8230;</p>

<p>קוֹל הַשּׁוֹפָר הוֹלֵך,</p>

<p>שׁוֹפַר הַקְּרָבוֹת;</p>

<p>קוֹל הַשֶּׂכְוִי מַרְעִים,</p>

<p>קוֹל שַׂר צְבָא הָאוּרִים</p>

<p>מְאַסֵּף אֶל הַמַּחֲנוֹת.</p>

<p>דִּמְדּוּמֵי אוֹר וָאוֹר,</p>

<p>חַרְבֵּי אֵשׁ וָאֵשׁ,</p>

<p>הָכֵן אִישׁ מוּל אָחִיו</p>

<p>יוֹצְאִים לַמִּלְחָמָה&#8230;</p>

<p>וְהִנֵּה אוֹר הַלַּיְלָה</p>

<p>חָגַר שְׁאֵרִית אוֹנוֹ,</p>

<p>מֵעִיז מַחֲנוֹת קְרָנָיו,</p>

<p>נְפוּצֵי שְׂדוֹת אֳפָקִים;</p>

<p>נִדְמֶה, הַתּוֹלָעַת,</p>

<p>גֻּמְרַת-לַיְלָה שָׁמָּה,</p>

<p>יוֹצֵאת מִמַּחֲבֹאִים,</p>

<p>זוֹרְקָה זֵקִּי אִשָּׁהּ,</p>

<p>זוֹרְקָה הִיא בְכֹח</p>

<p>זֵקִּי כָנָף גּוְֹעִים;</p>

<p>וְהִנֵּה אוֹר הַלַּיְלָה</p>

<p>קָשַׁר קְרָב הָאוּרִים,</p>

<p>מִלְחֶמֶת דָּם וְיֵאוּשׁ,</p>

<p>נִלְחָם בְּחֵץ אַחֲרוֹן,</p>

<p>מִסְתָּעֵר בְּכָל זְיָנָיו:</p>

<p>לְרֶגַע בְּהִיר הַמַּרְאֶה,</p>

<p>לְרֶגַע מַבְהִיק עֹז,</p>

<p>סִמָּנֵי גִבּוֹר נוֹפֵל–</p>

<p>עַד אוֹר שַׁחַר נָצַח!
<br><br />
כְּגִבּוֹר מָלֵא רַחֲמִים,</p>

<p>רַחֲמֵי כוֹבֵשׁ אָצִיל,</p>

<p>אוֹר הַשַּׁחַר נוֹטֵל,</p>

<p>נוֹטֵל אֶת הַחֶרֶב,</p>

<p>חֶרֶב אוֹר הַמְּנֻצָּח</p>

<p>וּמוֹסְרָה לוֹ בְכָבוֹד,</p>

<p>בְּכָבוֹד אֶל הַנּוֹפֵל;</p>

<p>בְּשִׂפְתֵי כוֹבֵשׁ נָדִיב</p>

<p>מִתְחַנֵּן הַמְּנַצֵּחַ:</p>

<p>&quot;לָמָּה לִשְׁפֹּךְ דָּמִים?</p>

<p>&quot;לָמָּה לִשְׁפּוֹךְ חִנָּם</p>

<p>&quot;דָּמֵינוּ דְמֵי הַלֵּב?</p>

<p>&quot;רֵד!</p>

<p>&quot;הִנֵּה תּוֹרְךְ בָּא גַם אַתָּה</p>

<p>&quot;כַּכּוֹכָבִים וְכַסַּהַר</p>

<p>&quot;יָרְדוּ יַחְדָּו מִן הַבָּמָּה</p>

<p>&quot;בְּלִי כָל שְׁפִיכַת דַּם;</p>

<p>&quot;רֵד!</p>

<p>&quot;הִנֵּה תּוֹרְךָ בָּא גַם אַתָּה</p>

<p>&quot;כְּתוֹר הַנּוֹטְרִים נוֹצְרֵי לָיִל</p>

<p>&quot;יוֹרְדִים, יוֹרְדִים אֶל מִטָּתָם</p>

<p>&#8220;עִם דִּמְדּוּמֵי אוֹר!&#8221;
<br><br />
נָצַח אוֹר הַשַּׁחַר</p>

<p>עַל אָחִיו בָּמִּלְחָמָה</p>

<p>וַיְהִי לְאוֹר הֶחָלוּץ</p>

<p>הָרָץ לִפְנֵי הַבֹּקֶר:</p>

<p>הָאוֹר, הָאוֹר הַגָּדוֹל!</p>

<p>בָּא, הוּא בָא הָאוֹר</p>

<p>וַהֲלִיכוֹת זַעַם לוֹ:</p>

<p>בְּמַפַּץ דָּכְיֵי אֵשׁ</p>

<p>נוֹפְלִים כַּחֲזִיזִים,</p>

<p>כָּכָה הֵם מִתְפַּלְּצִים</p>

<p>שַׁעֲרֵי זִיק וּפְלָדוֹת,</p>

<p>דְּלָתוֹת צִפּוּיֵי זָהָב&#8230;</p>

<p>פַּנּוּ דֶרֶךְ, דָּרֶךְ!</p>

<p>לְמֶלֶךְ עַז וְגִבּוֹר,</p>

<p>לְמֶלֶךְ גְּדָל הָאוּרִים!</p>

<p>הִנֵּה בָא הַמֶּלֶךְ,</p>

<p>לְפָנָיו מַחֲנֶה עָצוּם:</p>

<p>הֲמוֹן דִּינוּר הֶהָמוֹן,</p>

<p>לוֹבֵשׁ שִׁרְיוֹן לַהַב,</p>

<p>שִׁרְיוֹן הַלַּפִּידִים,</p>

<p>זוֹרֵק רִבֹּאוֹת זִקִּים,</p>

<p>לִגְיוֹנֵי הַנִּצּוֹצּוֹת</p>

<p>אֶל מוּל פְּנֵי הֶהָרִים,</p>

<p>שׁוֹלְחָם עַל פְּנֵי חוּצוֹת</p>

<p>וְאוֹמֵר לַקַּרְנָיִם:</p>

<p>פִּשְׁטוּ נָא בִגְדוּד,</p>

<p>פִּשְּׁטוּ כְאַוַּת נֶפֶשׁ</p>

<p>וְשִׁפְכוּ הַמֶּמְשָׁלָה</p>

<p>כִּי לָכֶם הָאָרֶץ&#8230;</p>

<p>יְחִי הַמֶּלֶךְ!</p>

<p>בָּרוּךְ בֹּקֶר בּוֹאוֹ</p>

<p>גַּם יִחְיוּ הַחַיָּלִים,</p>

<p>פָּרָשִׁים שׁוֹמְרֵי רֹאשׁוֹ</p>

<p>בְּקַשְׁתָּם וְרָמְחֵיהֶם</p>

<p>וּבְרוּכָה כָל הַכְּבוּדָה</p>

<p>הַהוֹלֶכֶת אִתָּם!</p>

<p>הִנֵּה הִיא לִפְנֵיכֶם</p>

<p>אַדְמַת, אַדְמַת קָדְשִׁי</p>

<p>וּפָתְחָה פֶה לְשָׁלוֹם</p>

<p>וַתֹּאמַר: בָּרוּךְ, בָּרוּךְ!</p>

<p>בְּרוּכִים אוֹרְחֵי שְחָקִים</p>

<p>רוֹזְנִים גַּם הוֹד מַלְכוּת!</p>

<p>וְאָצְלָה קֶרֶן מַלְכִּי,</p>

<p>מֵהוֹדָהּ וּמִגָּדְלָהּ</p>

<p>עַל רַחֲבֵי, רַחֲבֵי אַרְצִי!..
<br><br />
יוֹצְאִים בְּנֵי הָאָרֶץ</p>

<p>לִפְגִישָׁה נֶהֱדָרָה,</p>

<p>שָׁרִים בְּמַקְהֵלָה</p>

<p>שִׁיר קַבָּלַת פָּנִים</p>

<p>לְמֶלֶךְ בָּא-מֶרְחַקִּים.</p>

<p>יוֹצְאִים הַצִּפֳּרִים</p>

<p>בְּמַשַּׁק זִיו כְנָפָיִם:</p>

<p>יֵשׁ בֵּינֵיהֶם אַנְקוֹר,</p>

<p>אִתָּם גַּם הַסְּנוּנִית</p>

<p>גַּם הַחֲסִידָה בָאָה,</p>

<p>בָּאָה גַם דּוּכִיפַת;</p>

<p>תּוֹרִים וּבְנֵי יוֹנָה,</p>

<p>קוֹרֵא, נֵץ, וּבֶן-נֵץ</p>

<p>וְעוֹרְבִים מִן הֶהָרִים.</p>

<p>יוֹצְאִים הַצִּפֳּרִים</p>

<p>בְּמַשַּׁק זִיו כְּנָפָיִם:</p>

<p>מַשְׁלִים הַמַּקְהֵלָה</p>

<p>צִפּוֹר הַצִּפֳּרִים</p>

<p>מֶלֶךְ עָדִין, אָצִיל,</p>

<p>קוֹלִבְּרִי יוֹנֵק דְּבָשׁ.</p>

<p>בֵּין הַיּוֹצְאִים מוֹלְכָה</p>

<p>בְּגַפּוֹתֶיהָ שְׁחוֹרוֹת</p>

<p>רַכּוֹת כַּפִּלּוּסִין,</p>

<p>נַעֲמִית מִן הַמִּדְבָּר.</p>

<p>יוֹצְאִים קוֹמְמִיּוּת</p>

<p>מַחֲנֵה הַזַּרְזִירִים,</p>

<p>שְׂלָוִים, שְׂרַקְרָקִים,</p>

<p>סִבְּכִי וְשִׂכָּלִית,</p>

<p>אִתָּם הָעֶפְרוֹנִי.</p>

<p>יוֹצְאִים בְּהַכְנָעָה</p>

<p>קוֹפְצֵי הָרַגְלַיִם,</p>

<p>פַּרְפָּר וזוֹחֶלֶת,</p>

<p>זוֹחֵל וְחִפּוּשִׁית,</p>

<p>אַרְבֶּה וְגַם גָּזָם.</p>

<p>הוֹלְכִים גַּם אִלָּנוֹת:</p>

<p>יוֹצֵא גַם הַתָּמָר,</p>

<p>יוֹצֵא גַם הַשָּׁקֵד</p>

<p>אִתָּם הַתְּאֵנָה;</p>

<p>יוֹצְאוֹת זְהָבִיוֹת,</p>

<p>גַּפְנֵי מְרוֹם הָרִים,</p>

<p>עֲצֵי חֲרוּב וְתוּתִּים,</p>

<p>צְלָף וְקִקָּיוֹן.</p>

<p>יוֹצְאִים גַּם אֲרָזִים</p>

<p>אַלּוֹת וְאַלּוֹנִים</p>

<p>עֲצֵי לוּז וְעַרְמוֹן,</p>

<p>בְּרוֹשׁ וְאֶקַלִּפְּטוּס.</p>

<p>גַּם הַלִּבְנָה יוֹצֵאת,</p>

<p>בַּיּוֹצְאִים גַּם הַתִּרְזָה,</p>

<p>הַשִּׁטָּה גַם הַשִּׁקְמָה</p>

<p>וְכָל אִלָּנֵי סְרָק.</p>

<p>אַחֲרֵיהֶם יוֹצֵא הָמוֹן:</p>

<p>מַחֲנֵה קָמָה, דְּשָׁאִים,</p>

<p>חֵילוֹת קָמָה זְקוּפִים</p>

<p>מְרִימֵי הָרְמָחִים.</p>

<p>לִפְנֵי הָאִלָּנוֹת</p>

<p>יוֹצְאִים מַחֲנֵה פְרָחִים</p>

<p>לְבוּשֵׁי מִכְלַל יֹפִי,</p>

<p>יְלָדִים הוֹלְכֵי רֹאשׁ:</p>

<p>מִפֶּרֶג הַחֻצְפָּנִית</p>

<p>עַד תּוּמַת חֲנִינִיָּה,</p>

<p>מִקְּצִיעוֹת זוֹלְפוֹת תַּמְרוּק</p>

<p>וְעַד כָּל בְּנוֹת הַשָּׂדֶה.</p>

<p>בֵּינֵיהֶם גַּם הָאִירִיס,</p>

<p>הַכַּרְכֹּם וְהַסְּתָוִית,</p>

<p>קַרְנְפוֹל וְצַלְבָּנִית,</p>

<p>שׁוֹשָׁן כְּלִיל-הֶהָרִים;</p>

<p>אַחֲרֵיהֶם גַּם הָרֹתֶם,</p>

<p>צְבִי תַמְרוּקֵי מִזְרָח,</p>

<p>שׁוֹפֵךְ רֵיחוֹת פַּנַּג',</p>

<p>מַטְבִּיעַ בָּשְׂמֵי הֲדָס,</p>

<p>מְעַטֵּשׁ עִזֵּי שָׁרוֹן&#8230;</p>

<p>אִישׁ לֹא נִפְקָד:</p>

<p>גַּם הָאֵזוֹב</p>

<p>יְרַק הַכֵּפִים</p>

<p>בֵּין הַבָּאִים.</p>

<p>כְּלוּם חֲסֵרִים?</p>

<p>רַק הַיָּחִיד:</p>

<p>רֹאשׁ הַמַּטֶּה,</p>

<p>זְקַן הַשֵּׁבֶט,</p>

<p>שֵׁיךְ הָאִלָּן–</p>

<p>עֵץ הַזָּיִת!</p>

<p>רַק הַזָּקֵן</p>

<p>שָׂב הַיָּמִים</p>

<p>נִשְׁאָר בָּית.</p>

<p>גַּם הַזָּקֵן</p>

<p>שֶלֹּא חָדַל</p>

<p>לִמְרוֹת שָנָיו</p>

<p>אֶת הַשֶּׁמֶן</p>

<p>עֲסִיס עֲצָמָיו</p>

<p>מִן אֲנָשִׁים;</p>

<p>גַּם הַזָּקֵן</p>

<p>בְּקֶרֶב בֵּיתוֹ</p>

<p>אֶת בִּרְכָתוֹ,</p>

<p>צְקוּן הַבְּרָכָה,</p>

<p>שָׁלֹחַ יִשְׁלַח</p>

<p>מוּל הַבָּאִים!..
<br><br />
עָבֹר עָבְרָה קַבָּלַת פָּנִים</p>

<p>לְהוֹד הַמֶּלֶךְ וְלִצְבָאוֹ.</p>

<p>הִנֵּה יָצָא צְבָא הַמֶּלֶךְ,</p>

<p>יָצָא שׂוּחַ עַל הָאָרֶץ;</p>

<p>הִנֵּה פָגְשׁוּ הַנְּפִילִים,</p>

<p>יוֹרְדֵי שְׁחָקִים, הַחַיָּלִים</p>

<p>אֶת הַיָּפוֹת בְּנוֹת הָאָרֶץ</p>

<p>וּכְיַעֲקֹב אֶת רְחֵלְתּוֹ</p>

<p>בְּלִי נְטִילַת כָּל רְשׁוּת,</p>

<p>כָּכָה נָשַׁק צְבָא הַמֶּלֶךְ</p>

<p>אֶת הַטְּלָלִים, אֶגְלֵי טְלָלִים,</p>

<p>הָעֲלָמוֹת, בְּנוֹת הָאָרֶץ–</p>

<p>נָשֹׁק נָשְׁקוּ גַם חָבָקוּ&#8230;</p>

<p>צְבָא הַמֶּלֶךְ דִבֵּר רַכּוֹת</p>

<p>אֶל הַטְּלָלִים בְּנוֹת הָאָרֶץ:</p>

<p>&quot;הֲלֹא יְדַעְתֶּן אַחְיוֹתֵינוּ</p>

<p>&quot;אֲשֶׁר קָרָה, אֲשֶׁר הָיָה:</p>

<p>&quot;הֲלֹא אָבִינוּ אֶת אֲבִיכֶן</p>

<p>&quot;נָצַח וּבְחַסְדֵי כוֹבֵשׁ</p>

<p>&quot;אֶת הַחֶרֶב הַמְּנֻצָּחָה</p>

<p>&quot;לַאֲבִיכֶן, אָבִינוּ מָסַר</p>

<p>&quot;לְמַעַן יֵלֵךְ לוֹ לְשָׁלוֹם&#8230;</p>

<p>&quot;אֲבִיכֶן נֻצָּח!</p>

<p>&quot;וְעַתָּה אַתֶּן,</p>

<p>&quot;לָמָּה תֵשֵׁבְנָה פֹה גַלְמוּדוֹת?</p>

<p>&quot;תֵּשֵׁבְנָה נוֹזְלוֹת, זוֹלְפוֹת דֶּמַע</p>

<p>&quot;עַד הֵאָפֵס מִיץ חַיֵּיכֶן?</p>

<p>&quot;אִתָּנוּ בָּנוֹת!</p>

<p>&quot;אֶל מַלְכֵּנוּ!</p>

<p>&quot;אֶל מַלְכֵּנוּ, מֶלֶךְ חָבִיב,</p>

<p>&quot;מֶלֶךְ נֶחְמָד, חוֹבֵב בָּנוֹת,</p>

<p>&quot;בְּנוֹת הַמַּיִם, אֶת הַטְּלָלִים</p>

<p>&#8220;וְחוֹמֵד אוֹתָן כָּל הַיָּמִים!..&#8221;
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4423">https://benyehuda.org/read/4423</a></div></body></html>