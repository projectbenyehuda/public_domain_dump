<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מעלקת</title>
	<meta name="author" content="אלתר לוין"/>
</head>
<body>

<h1 id="מֻעַלַּקָתְּאלתרלוין">מֻעַלַּקָתְּ / אלתר לוין</h1>

<blockquote>
<p>לֹא בְאַנְדָלוּזְיָה, בְּחֶמְדַּת אַלְקַהִירָה,</p>
</blockquote>

<blockquote>
<p>בְנָפוֹת פְּרָת וּבָצְרָה, הַקִּרְיָה הַבַּגְדָּדִית –</p>
</blockquote>

<blockquote>
<p>בְּנוֹף הַשּׁמֶשׁ דִּקְלֵי הוֹד מִתַּמְּרִים,</p>
</blockquote>

<blockquote>
<p>שָׁמָּה עַל אָבְנָיִם אֶלֶף לֵילוֹת לַיְלָה</p>
</blockquote>

<blockquote>
<p>יָשְבָה גִּ&#8217;ן בַּת מֶלֶךְ וַתִּבְנֶה רָמוֹת לָהּ</p>
</blockquote>

<blockquote>
<p>אַרְמוֹן הָאֲגָדָה!</p>
</blockquote>

<blockquote>
<p>בְּאָהֳלֵי מִדְבָּר רָחוֹק, בְּלֵב עֲרָב הַחַרְסִית,</p>
</blockquote>

<blockquote>
<p>בִּדְבִיר מַאֲמִינִים חוֹלְמִים, הַנִגֶּ&#8217;ר וְחִגָּ&#8217;ז;</p>
</blockquote>

<blockquote>
<p>שָׁמָּה לִבְרַק זִיוִים, עַל צַלְעֵי אֶבֶן פְּלָאִית,</p>
</blockquote>

<blockquote>
<p>בִּלְבַב הַקַעְבָּה, שָׁם, תְּלוּיִם מֻעַלַקָתְּ:</p>
</blockquote>

<blockquote>
<p>וְהֵם מְגִלּוֹת קְדוּמִים כְּתוּבוֹת מֵימֵי זָהָב</p>
</blockquote>

<blockquote>
<p>בּידֵי בְחִיר מְשׁוֹרְרִים, רוֹזֵן הַמַּחֲשָׁבָה</p>
</blockquote>

<blockquote>
<p>וְהֵם מַחֲרֹזֶת פְּנִינִים, שִׁירוֹת אֶ-סֶּמוּתְּ</p>
</blockquote>

<blockquote>
<p>אֲשֶׁר לִגְדָל פַּיטָנִים!</p>
</blockquote>

<blockquote>
<p>נִצְחִי כּכּוֹכָבִים תְּלוּיֵי שְׁמֵי הַתְּכֵלֶת,</p>
</blockquote>

<blockquote>
<p>כּקֶשֶׁת אַרְגְּוָנִית בַּשַׁחַק אַחֲרֵי גָשֶׁם –</p>
</blockquote>

<blockquote>
<p>כָּכָה תְּלוּיִם רָמָה הַמֻּעַלַּקָתְּ,</p>
</blockquote>

<blockquote>
<p>תּוֹרַת לֵב וְנֶפֶשׁ, דִּמְיוֹן וְחֶזְיוֹנוֹת</p>
</blockquote>

<blockquote>
<p>כְּתוּבוֹת זָהָב טָהוֹר עַל מִשְׁחַר קִיר הַקַּעְבָּה,</p>
</blockquote>

<blockquote>
<p>כָּכָה הֵמָּה תְּלוּיִם&#8230;</p>
</blockquote>

<blockquote>
<p>אָז בְּרַחֲבֵי בָתָה, לִפְנֵי בֹא מֻחַמָּד</p>
</blockquote>

<blockquote>
<p>לֹא הָיָה נָבִיא אֶחָד, אָז נְבִיאִים רַבִּים</p>
</blockquote>

<blockquote>
<p>מִלְאוּ אֶת עֲרָב, עֲרָב הַמְּאֻשּׁרֶת;</p>
</blockquote>

<blockquote>
<p>כָּל נָבִיא חוֹזֶה, מְשׁוֹרֵר חוֹלֵם מַרְאוֹת</p>
</blockquote>

<blockquote>
<p>פָּנָה אֶל עִיר מַכֶּה, מִקְדַּשׁ רוֹאִים גְּדוֹלִים</p>
</blockquote>

<blockquote>
<p>לָחֹק עַל הַקַּעְבָּה לוּחוֹת שִׁיר וְחָזוֹן,</p>
</blockquote>

<blockquote>
<p>תּוֹרָה לִבְנֵי צִיָּה וְשָׂרִיד לָדוֹר אַחֲרוֹן!</p>
</blockquote>

<blockquote>
<p>הָיָה מֶלֶךְ פַּיְטָן זֶה אִמְרוּ אַל-קָיְס</p>
</blockquote>

<blockquote>
<p>אַלּוּף גִּבּוֹרֵי כַּנְדָּה, נְגִיד שִׁבְטֵי אַלְלָה;</p>
</blockquote>

<blockquote>
<p>הָיָה מֶלֶךְ פַּיְטָן, אוֹהֵב שִׁיר וּסְיָחוֹת</p>
</blockquote>

<blockquote>
<p>אֲשֶׁר הָגְלָה בִּפְקוּדַת אָבִיו הוֹגֵ&#8217;יר</p>
</blockquote>

<blockquote>
<p>לִנְטֹר צֹאן עֲדָרִים, תַּחַת לִשְׁגוֹת</p>
</blockquote>

<blockquote>
<p>בְּאַהֲבָה וִיפֵהפִיּוֹת&#8230;</p>
</blockquote>

<blockquote>
<p>תַּחַת שְׁמֵי עֲרָב בִּרְעוֹתוֹ צֹאן וְחָזוֹן</p>
</blockquote>

<blockquote>
<p>בְּצֵל הַתֹּמֶר יוֹמָם, בִּיגוֹן הַסַּהַר לַיְלָה,</p>
</blockquote>

<blockquote>
<p>בִּשְׁקִיעַת רַחֲמִים וְרוּדָה זֶה אִמְרוּ אַל-קָיְס</p>
</blockquote>

<blockquote>
<p>גִּלָּה מַחְצַב הָרִים, מֶנּוּ פְנִינִים גְּדוֹלִים</p>
</blockquote>

<blockquote>
<p>נַפְשׁוֹ חָצְבָה לָהּ;</p>
</blockquote>

<blockquote>
<p>שָׁמָּה גִּלָּה דְּבָרִים אֲשֶׁר הֵם יַטְבִּיעוּ</p>
</blockquote>

<blockquote>
<p>שִׁגָּיוֹן רָם בֶּעָיִן, בַּלֵּב וְעַל הַשָּׂפָה;</p>
</blockquote>

<blockquote>
<p>שָׁמָּה אֵל לוֹ נִרְאֶה, אֵל הַסּוֹד וְדְמָמָה</p>
</blockquote>

<blockquote>
<p>וְתַחַת אֶבְרוֹת נֶשֶׁר, עָלָיו גַפּוֹ הָדָה,</p>
</blockquote>

<blockquote>
<p>נִגְלֶה לוֹ מִמְרוֹמִים מַלְאַךְ גַבְרִיאֵל.</p>
</blockquote>

<blockquote>
<p>לֹא בְּקִידוֹת סְתוּמוֹת, בִּתְנוּעַת פֶּה וְלָשׁוֹן</p>
</blockquote>

<blockquote>
<p>הֶעֱרִיץ אֶת הָאֵלִים; פֻּלְחַן אִמְרוּ נִגְלֶה:</p>
</blockquote>

<blockquote>
<p>בִּשְׂחוֹק הַבָּתָה, עֶדְרֵי צֹאן וּגְמַלִּים</p>
</blockquote>

<blockquote>
<p>וַעֲרִיפֵי דֶקֶל!..</p>
</blockquote>

<blockquote>
<p>תַּחַת גַּפּוֹת זִּקִּים, מִבְּעַד לְמִפְרָשֵׂימוֹ,</p>
</blockquote>

<blockquote>
<p>שְׁטוּחֵי שְׁחָקִים דּוֹלְקִים בְּשַׁחַר מֻקְדַּם זִיוִים;</p>
</blockquote>

<blockquote>
<p>בְּחֹם וְאֵשׁ וְשָׁרָב, בְּצָהֳרֵי יוֹם זִלְעָפוֹת,</p>
</blockquote>

<blockquote>
<p>בְּצוּף אַוְרִירִים רַכִּים, מַלְאֲכֵי עוֹנַת עִשּׁה;</p>
</blockquote>

<blockquote>
<p>מוּל פְּנֵי דָם וְלַהַב, שְׁעַת מַגְרֶבְּ גְּדוֹלָה</p>
</blockquote>

<blockquote>
<p>בְּהוֹלִידָה שַׂרְפֵי אוּרִים, שׁוֹקְעֵי עֵבֶר יָם,</p>
</blockquote>

<blockquote>
<p>מִבְּעַד צַמְּרוֹת תְּמָרִים הַמְּכַסִים שֶׁמֶשׁ מֵתָה –</p>
</blockquote>

<blockquote>
<p>נִגְלֶה פֻלְחַן אִמְרוּ!</p>
</blockquote>

<blockquote>
<p>בִּתְהוֹמוֹת לֵיל כַּאֲשֶׁר עָנָן דּוֹלֵק סַהַר,</p>
</blockquote>

<blockquote>
<p>יִבְהַר, יבְהַר לוֹ, יִתְמוֹגֵג תַּחַת רַגְלָיו</p>
</blockquote>

<blockquote>
<p>וְסַהַר גִּבּוֹר הָלְאָה, מָעְלָה, בְּכֶסֶף מָלֵא</p>
</blockquote>

<blockquote>
<p>קוֹנֶה דַרְכּוֹ מוּל מִשְׁעוֹל הַחֶלְבּוֹנִים;</p>
</blockquote>

<blockquote>
<p>בַּמָּרוֹם יַפְקִיד חֵילוֹ, לִגְיוֹנֵי הַכּוֹכָבִים</p>
</blockquote>

<blockquote>
<p>אֲשֶׁר פִּיהֶם סוֹד וְעֵינָם עֵין זְמָרַגְדִּים</p>
</blockquote>

<blockquote>
<p>רְבֲבוֹת גְּוָנֵי נֹגַהּ מִשְׁתַּבְּרִים בָּם כִּפְצָצוֹת;</p>
</blockquote>

<blockquote>
<p>בִּתְהוֹמוֹת לֵיל כַּאֲשֶׁר גָּנְחָה לָהּ הַנָּאקָה</p>
</blockquote>

<blockquote>
<p>גִנּוּח אַחֲרוֹן, בִּנְפֹל אָחוֹר רוֹכְבָהּ,</p>
</blockquote>

<blockquote>
<p>קַשְׂקַשֵׂי שְׁפִיפוֹן בְּאִישון הִתְרַחָבוּ</p>
</blockquote>

<blockquote>
<p>וַתְּרַשְׁרֵשׁ לָשׁוֹן שְׁסוּעָה דֶרֶךְ אִבְקַת-אַפָּהּ</p>
</blockquote>

<blockquote>
<p>לֶאֶרוֹב לַגְּמַלִּיָּה, לִשּׁךְ לָהּ בְּאַרְסָהּ;</p>
</blockquote>

<blockquote>
<p>כַּאֲשֶׁר חוֹל הַּמִדְבָּר יְפַרְפֵּר, יִזְדַעְזֵעַ</p>
</blockquote>

<blockquote>
<p>מֵרַעְמַת הֵד הַלְבִיאָה מֵינִיקָה אֶת גּוּרֶיהָ</p>
</blockquote>

<blockquote>
<p>וְרוֹבֶה צַיִד גִּבּוֹר שָׁוְא לוֹ כוֹנֵן חִצָּיו</p>
</blockquote>

<blockquote>
<p>מוּל נַעֲמִית הַמְּפֻנָּקָה, הִתְחַמְּקָה וַתֵּעָלֵם;</p>
</blockquote>

<blockquote>
<p>כַּאֲשֶׁר צָלְלָה נַהֲמַת סְיָחָה בְּרַחֲבֵי הָעֲרָבָה</p>
</blockquote>

<blockquote>
<p>בְּפַרְשֵׁז צֵל הַכִּדוֹן, מִשְׁעַן פָּרָשׁ אַמִּיץ</p>
</blockquote>

<blockquote>
<p>פּוֹשֵׁט גְּדוּד וְשָׁלָל עָלָיו סוֹכֵךְ לַיְלָה,</p>
</blockquote>

<blockquote>
<p>עָלָיו סוֹכֵךְ נָבִיא, כִּי רַחֲמָיו עוֹרֵר גִּבּוֹר</p>
</blockquote>

<blockquote>
<p>לְבָרֵךְ, הַצְלַח יָדָיו בְּמִשְׁלַח חֵיל הָרַזּוּ;</p>
</blockquote>

<blockquote>
<p>בְּצֶאֱלֵי לֵיל, כַּאֲשֶׁר נֶטֶש דְּרָכִים</p>
</blockquote>

<blockquote>
<p>סוֹפג טָל וּרְטוּבה תִּמּוֹרַת הַתִּפְאֶרֶת,</p>
</blockquote>

<blockquote>
<p>חֲרִישִׁי נוֹטֵף הֲדָס וַחֲשָׁאִי יִפְרַח</p>
</blockquote>

<blockquote>
<p>רֹתֶם זָהָב, שׁוֹלֵחַ בְּשָׂמָיו רָחוֹק</p>
</blockquote>

<blockquote>
<p>לְאַפּי עֲדִינוֹת רוֹכְבוֹת אֲשֶׁר מְצִלּוֹת רַבּוֹת</p>
</blockquote>

<blockquote>
<p>לִגְמַלֵּיהֶן וְלָהֵן רַק בַּעַל אֶחָד&#8230;</p>
</blockquote>

<blockquote>
<p>אָז בְּרִקְמַת לַיְלָה עַל לַחֲשֶׁה וּרְחָשֶׁיהָ</p>
</blockquote>

<blockquote>
<p>זֶה אִמְרוּ אַל-קָיְס אָז מִזְבֵּח בָּנָה,</p>
</blockquote>

<blockquote>
<p>עָשׂוּי אַבְנֵי גָזִית בַּמִּדְבָּר הִתְעַרְעֵרוּ</p>
</blockquote>

<blockquote>
<p>וְאֶת חֶלְבּוֹ, לִבּו עָלָיו הִקְרִיב אִמְרוּ!</p>
</blockquote>

<blockquote>
<p>אָז, בְּאֶצְבַּע פְּלָאית עַל נֵבֶל רַחֲשֵׁי רָזִים,</p>
</blockquote>

<blockquote>
<p>בּעֲלוֹת הַלֵּב בָּאֵשׁ וְהַחֵלֶב לוֹ מְטַפְטֵף,</p>
</blockquote>

<blockquote>
<p>אָסַף אִמְרוּ פְּנִינֵי נַפְשׁוֹ נוֹפְלִים</p>
</blockquote>

<blockquote>
<p>וַיַּחֲרוֹז בָּם מִזְמוֹרִים, שִׁירוֹת יְמוֹת קְדוּמִים,</p>
</blockquote>

<blockquote>
<p>וְהֵם מֻעַלַּקָתְּ!..</p>
</blockquote>

<blockquote>
<p>בִּלְבַב הַצִּיָּה, בְּצֵל כַּנְפֵי רַחֲמִים,</p>
</blockquote>

<blockquote>
<p>הֶגְיוֹנוֹ נָשָׂא, רָאָה חִידוֹת וּפִתְרוֹנִים:</p>
</blockquote>

<blockquote>
<p>עַל מְעוֹרֵי שַׁחַק, מְצוּקֵי אֶרֶץ, לִגְיוֹנֵי צִבְאוֹתֵיהֶם,</p>
</blockquote>

<blockquote>
<p>חַי וְעוֹף וְצֶמַח וְלֵילוֹת בָּתָה,</p>
</blockquote>

<blockquote>
<p>זַהֲרוּרֵי שַׁחַר עִם זִהְיוֹנֵי שְׁקִיעָה,</p>
</blockquote>

<blockquote>
<p>צֶאֱלֵי נָאוֹת, נָפוֹת בְּרוּכֵי אַלְלָה,</p>
</blockquote>

<blockquote>
<p>זְנִים וּזְרָדִים, זַנְגְּבִיל, נֵרְדְּ, קִנָּמוֹן,</p>
</blockquote>

<blockquote>
<p>חֲלֵב הַנָּאקוֹת, דְּבַש הַתֹּמֶר, אֶשְׁכּוֹלוֹת יַתְּרִבְּ</p>
</blockquote>

<blockquote>
<p>וְדַלַּת רֹאשׁ הַסְּיָחָה&#8230;</p>
</blockquote>

<blockquote>
<p>עַל עַנְתָּר וְזֻלַּיְקָה, יֹפִי, גַּעְגּוּעִים,</p>
</blockquote>

<blockquote>
<p>עַל פִּגְעֵי אַהֲבָה עַזָּה, אִשָׁהּ, תַּעֲנוּגֶיהָּ,</p>
</blockquote>

<blockquote>
<p>גַּחֲלי עֵינֵי חוּרוֹת, פִּלַגְשִׁים מְדֻשּׁנוֹת אֹהֶל,</p>
</blockquote>

<blockquote>
<p>עֲשַׁן נַרְגִּילָה, עַמוּדֵי אֵד הַקַּהֲוֶה</p>
</blockquote>

<blockquote>
<p>מִתְאַבְּכִים בְּחוּטֵי חָזוֹן, אֳרָחוֹת עֲקַלְקַלּוֹת;</p>
</blockquote>

<blockquote>
<p>עַל יֵינוֹת נֶשֶׂף מְקַטְרֵי הַמַּחֲשָׁבָה,</p>
</blockquote>

<blockquote>
<p>חֲלוֹמוֹת זָהָב וַאֲגָדוֹת לָאֲלָפִים,</p>
</blockquote>

<blockquote>
<p>מַכְאֹבֵי לֵב וּפְרִידָה וְרָזוֹן אֲשֶׁר נָפַל</p>
</blockquote>

<blockquote>
<p>בְּמַשְׁמַנֵי עֶשּׁרִיָּה&#8230;</p>
</blockquote>

<blockquote>
<p>עַל גִּבּוֹר יָחִיד, אוּד נֵצֶר רָמִים,</p>
</blockquote>

<blockquote>
<p>עַל נֵבֶל אַחֲרוֹן, שְׁרִיד מִזְמוֹר קַדְמוֹן,</p>
</blockquote>

<blockquote>
<p>עַל הַנָּקָם מוֹרֶשֶׁת דּוֹרֵי דוֹרוֹת,</p>
</blockquote>

<blockquote>
<p>בְּגִידַת רֵעַ וְכָזָב בִּבְנֵי אָדָם,</p>
</blockquote>

<blockquote>
<p>כִּשְׁלוֹן מֶלֶךְ, תַּחַת רַגְלָיו נִמְעַד</p>
</blockquote>

<blockquote>
<p>כִּסְאוֹ, נָפַל גַּם שַׁרְבִיטוֹ;</p>
</blockquote>

<blockquote>
<p>עַל עֲרָב, עַל זֹהַר, עַל אַלְקַמָה פַיְטָנֶיהָ,</p>
</blockquote>

<blockquote>
<p>עַל כָּרֶן וְקָנַפְּרָה שׁוֹדְדֵי אָרְחוֹתֶיהָ;</p>
</blockquote>

<blockquote>
<p>עַל עֲרָב, אֵלִים רַבִּים לָהּ</p>
</blockquote>

<blockquote>
<p>לִפְנֵי בֹא רַסּוּל שָׁדַד רִבְצָם,</p>
</blockquote>

<blockquote>
<p>אַלּוּף לְרֹאשָׁם שָׁם: אֵל אֶחָד, כַּבִּיר!..</p>
</blockquote>

<p>עַל עֲרָבים,</p>

<blockquote>
<p>נִיבָם שִׁיר, לְבָבָם רֶגֶשׁ וְרוּחָם הָאֱמוּנָה –</p>
</blockquote>

<blockquote>
<p>שָׁר לוֹ אִמְרוּ אַלּוּף גִּבּוֹרֵי כַנְדָּה,</p>
</blockquote>

<blockquote>
<p>שָׁר לוֹ אִמְרוּ מֶלֶךְ אָצִיל, פַּיְטָן</p>
</blockquote>

<blockquote>
<p>שִׁירֵי קֶסֶת גְּדוֹלָה, שְׁפוּכַת זָהָב טָהוֹר</p>
</blockquote>

<blockquote>
<p>וְהֵם מֻעַלַּקָתְּ!</p>
</blockquote>

<blockquote>
<p>בְּלֵיל הַנָבִיא בֶּן אֳרָחוֹת, נִין מַאֲמִינִים גְּדוֹלִים,</p>
</blockquote>

<blockquote>
<p>עַל דַּבְּשׁוֹת גְּמַלָּיו לְעֻמַּת דְּבִיר כִּי יָנוּד</p>
</blockquote>

<blockquote>
<p>בִּנְתִיבוֹת הַחִגַּ&#8217;ז;</p>
</blockquote>

<blockquote>
<p>בְּלֵיל הַנָבִיא כַּאֲשֶׁר סַהַר כִּצְמִיד כֶּסֶף חָצוּי,</p>
</blockquote>

<blockquote>
<p>כְּקֶשֶׁת דְּרוּכָה מֵעַל לְרֹאשׁוֹ כּוֹנֵן וִיפַלֵּחַ</p>
</blockquote>

<blockquote>
<p>בְּכִכַּר הָעֲרָבָה</p>
</blockquote>

<blockquote>
<p>רִבֹּאוֹת תַּלְמֵי אוֹרָה בְתִלֵּי חוֹל כַּסֹּלֶת;</p>
</blockquote>

<blockquote>
<p>בְּלֵיל הַנָּבִיא, בֶּן אֳרָחוֹת, נִין מַאֲמִינִים גְּדוֹלִים</p>
</blockquote>

<blockquote>
<p>יִפְנֶה מוּל קֳדָשָׁיו מוּל מַכֶּה שֶׁבַּמִּדְבָּר –</p>
</blockquote>

<blockquote>
<p>אָז בַּחֲזוֹן הַבָּתָה צְלִילִים כִּי יֶחֱדָרוּ</p>
</blockquote>

<blockquote>
<p>בָּאֹהָלִים, אֶל כָּל רָמָה, בְּאֶשְׁנַבֵּי כָּל שִׂבִּיל</p>
</blockquote>

<blockquote>
<p>אֲשֶׁר יֲערִיצֵם סוֹד עֲרָבִי, בְּרָזָיו יַעֲלִיפֵם,</p>
</blockquote>

<blockquote>
<p>יַעֲלִיפֵמוֹ שִׁבְטֵי הָעֻרְבָּן: אִבֶּן רָשִׁיד וְאִבֶּן סָעִיד</p>
</blockquote>

<blockquote>
<p>גַּם עֶגֶּלַתְּ וּבְנֵי עַבַּדִּיֶּה, גַּם גַּ&#8217;הַלִין וְתָאַבְּנֶה,</p>
</blockquote>

<blockquote>
<p>טַיַּהָא, טָרַבִּין, דֻּלָּמִי וְקָאבְּנֶה,</p>
</blockquote>

<blockquote>
<p>עֲלֵיהֶם הִפְקִיד אַלְלָה, עַל לַהֲקוֹת נֶבִּיא הִפְקִיד</p>
</blockquote>

<blockquote>
<p>מֶלֶךְ פַּיְטָן, אַדִּיר וּבְיָדוֹ אוֹחֵז</p>
</blockquote>

<blockquote>
<p>רֹמַח אֵימים, בּוֹ תִשְׂחָק</p>
</blockquote>

<blockquote>
<p>זְרוֹעַ נָשִׂיא, אַלּוּף לְזוֹרְקֵי כִידוֹן,</p>
</blockquote>

<blockquote>
<p>אַלּוּף פָּרָשִׁים הַשָּׂם לְבַדוֹ מֶתֶג מִדְבָּר וּצְמִידֵי פִשְׁתִּים</p>
</blockquote>

<blockquote>
<p>בְּפִיּוֹת הָאֲצִילוּת וְעַל צַוָּארָן;</p>
</blockquote>

<blockquote>
<p>בְּיָדוֹ אוֹחֵז נֵבֶל, בּוֹ תִשְׂחָק זְרוֹעַ</p>
</blockquote>

<blockquote>
<p>עַל מֵיתְרֵי זָהָב, רִקְמוּם שִׁבְטֵי מִדְבָּר</p>
</blockquote>

<blockquote>
<p>בְּשַׂעֲרוֹת הַפִּלַּגְשִׁים, מִנִּימֵי לִבּוֹתֵיהֶם –</p>
</blockquote>

<blockquote>
<p>אָז בְּלֵיל הַנָבִיא, בַּחֲזוֹן הַבָּתָה מַרְאוֹת כִּי יְגָּלוּ,</p>
</blockquote>

<blockquote>
<p>שִׁירָה כִי תִשּׁמַע, לֹא הִשְׁבִּית אֵל בַּמִּדְבָּר,</p>
</blockquote>

<blockquote>
<p>הִטְבִּיעָה עַל הַקַּעְבָּה וּמַעְיָנָהּ בְּלֵב שֵׁבֶט</p>
</blockquote>

<blockquote>
<p>חַי בְּנִבְלוֹ, חַרְבּוֹ וְנִקְמוֹתָיו!</p>
</blockquote>

<blockquote>
<p>הִיא הַשּׁירָה! שִׁירַת מֶלֶךְ יוֹרֵד, הוּא אַלְקָיְס</p>
</blockquote>

<blockquote>
<p>נִגְזַל כֵּס וְכֶתֶר כִּסֵא אָבִיו הוֹגֵ&#8217;יר</p>
</blockquote>

<blockquote>
<p>נָפַל לִפְנֵי בְנֵי אַסְעָד!..</p>
</blockquote>

<blockquote>
<p>הִיא הַשּׁירָה! נְגִינוֹתֶיהָ הָלְמוּ</p>
</blockquote>

<blockquote>
<p>מְצוּדַת אַבְּלָק אַלְפַרְדְּ, אַרְמוֹן הָאַלְמָוֶת</p>
</blockquote>

<blockquote>
<p>לְבֶן עֲדָיָה, נְגִיד שִׁרְיוֹנוֹת כַּנְדָּה,</p>
</blockquote>

<blockquote>
<p>שָׁמָה מֶלֶךְ פַּיְטָן, שָׁם מוֹעֲדוֹ בָּחַר</p>
</blockquote>

<blockquote>
<p>וְעַל אֶבְרוֹת נִשְׁרֵי צִיָּה אֶת זְמִירוֹתָיו שָׁלַח:</p>
</blockquote>

<blockquote>
<p>מֻעַלַּקָתְּ, הַמַשָׂא בָעֲרָב!..
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/8293">https://bybe.benyehuda.org/read/8293</a></div></body></html>