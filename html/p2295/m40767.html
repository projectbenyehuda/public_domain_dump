<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִתּוֹךְ הַמַּחֲזֶה &quot;יְסוֹד עוֹלָם&quot;: הַשִּׂיחָה בֵין תֶּרַח וְאַבְרָם</title>
	<meta name="author" content="משה זכות"/>
</head>
<body>

<p>Mosè Zacuto</p>

<p>]נולד באַמְסְטֶרְדָּם בשנת 1625, התחנך בעיר מולדתו ובפוֹזְנָא, חי בוֵרוֹנָה, פָּדוֹבָה, וֵנֶצְיָה (1645)
ומַנְטוֹבָה (1673). מת במַנְטוֹבָה בשנת 1697]</p>

<blockquote>
<br />
</blockquote>

<blockquote>
<p><strong>מִתּוֹךְ הַמַּחֲזֶה &#8220;יְסוֹד עוֹלָם&#8221;: הַשִּׂיחָה בֵין תֶּרַח וְאַבְרָם</strong></p>
</blockquote>

<blockquote>
<p>– – ͝ – – – ͝ – – – –</p>
</blockquote>

<blockquote>
<p><strong>תרח</strong>: מִי הוּא וְאֵיזֶה הוּא אֲשֶׁר בַּבַּעַל</p>

<p>שָׁלַח כְּצַר יָדוֹ בְּעַזּוּת־מֶצַח</p>

<p>מִי הָעֲוִיל וְצַר וּמוֹעֵל מַעַל</p>

<p>הִגְדִּיל בְּרִשְׁעָתוֹ כְּאֵבִי נֶצַח</p>

<p>מִי יַאֲמִין כִּי אֶת־אֱלוֹהַּ מַעַל</p>

<p>שִׁבַּר וְדָשׁ הֵדַק כְּהִדּוּשׁ קֶצַח</p>

<p>אוֹי כִּי בְנִי תִהְיֶה כְלִמָּתֵנוּ</p>

<p>לַעַג וְקֶלָס אֶל־סְבִיבוֹתֵינוּ.</p>
</blockquote>

<blockquote>
<p>– – ͝ – – – ͝ – – – ͝ –</p>
</blockquote>

<blockquote>
<p>– – ͝ – – – ͝ – – – –</p>
</blockquote>

<blockquote>
<p><strong>אברם</strong>: הַסְכַּת וְהִשָּׁקֵט אֲדֹנִי נָא שְׁמַע</p>

<p>מִלֵּי, וּמַה־תִּצְעַק בְּלִי תּוֹעָלֶת</p>

<p>דַּע כִּי תְמוֹל בָּאָה לְחַדְרֵי הָאֱלִיל</p>

<p>אִשָּׁה כְּאַלְמָנָה וּמִתְאַבָּלֶת</p>

<p>לָהֶם לְמִנְחָתָהּ הֵבִיאָה צוּף־דְּבַשׁ</p>

<p>חַסְדָּם וְעֶזְרָם הָיְתָה שׁוֹאָלֶת</p>

<p>נֹכַח פְּנֵיהֶם הַזְּקֵנָה הָיְתָה</p>

<p>מִתְחַנְּנָה בּוֹכָה וּמִתְפַּלָּלֶת.</p>

<p>אַחַר תְּפִלָּתָהּ בְּרֹב חֶדְוָה וְגִיל</p>

<p>שָׁבָה לְאֹהָלָהּ בְּטוּב תּוֹחָלֶת</p>

<p>כִּי חָשְׁבָה תִּהְיֶה תְחִנָּתָהּ כְּבָר</p>

<p>עוֹלָה אֱלֵי רָצוֹן וּמִתְקַבָּלֶת.</p>

<p>וְאֶשְׁמְעָה אָז קוֹל שְׁאוֹן צַעַר כְּקוֹל</p>

<p>הָרֶה עֲלֵי מַשְׁבֵּר וְכִמְיַלָּלֵת</p>

<p>כִּי הָאֱלִיל גָּדוֹל בְּרוּחַ גַּאֲוָה</p>

<p>רוּחוֹ בְּרֵעָיו מוֹאֲסָה גּוֹעָלֶת</p>

<p>&#8220;לִי יָאֲתָה&#8221; אָמַר &quot;נְדָבָה זֹאת לְבַד</p>

<p>כִּי לִי עֲלֵיכֶם הוֹד צְבִי מֶמְשָׁלֶת&quot;</p>

<p>לֹא חָפְצוּ הֵמָּה שְׁמֹעַ לוֹ וְגַם</p>

<p>נַפְשָׁם בְּנַפְשׁוֹ הָֽיְתָה בּוֹחָלֶת</p>

<p>אָז הוּא בְאַפּוֹ קָם חֲמָתוֹ בָעֲרָה</p>

<p>לִמְאֹד כְּלַהַב אֵשׁ בְּתוֹךְ גֶּחָלֶת</p>

<p>חָגַר כְּלֵי־זַיִן כְּצֵאתוֹ לַקָּרָב</p>

<p>פַּטִּישׁ בְּיָד לָקַח וְגַם מַאְכָלֶת</p>

<p>אֶת־כָּל־אֱלִילֶיךָ כְּאַכְזָר שִׁבְּרָם</p>

<p>הִנָּם לְפָנֶיךָ כְּצִיץ נוֹבָלֶת</p>

<p>אָז נָס לְהֵחָבֵא וְנַפְשׁוֹ הָיְתָה</p>

<p>דָוָה וְשׁוֹמֵמָה וּמִתְבַּהָלֶת</p>

<p>וּלְהַאֲמִין מִלֵּי אֲדֹנִי נָא רְאֵה</p>

<p>אוֹתוֹ וְהִנּוֹ אַחֲרֵי הַדָּלֶת.</p>

<br />
</blockquote>

<blockquote>
<p><strong>תרח</strong>: אוֹי לִי וְהָהּ עָלֵי אֱוִיל בַּעַר שְׁתֹק</p>

<p>לָמָּה תְּסַפֵּר מַעֲשֵׂה אִוָּלֶת</p>

<p>אֵיךְ יִפְעֲלוּ אִם הֵם כְּמוֹ־אֶבֶן אֲשֶׁר</p>

<p>עַל־הָאֲדָמָה נוֹֽפְלָה מוּטָלֶת</p>

<br />
</blockquote>

<p>– – ͝ – – – ͝ – – – –</p>

<blockquote>
<p><strong>אברם</strong>: אִם־כֵּן יְדִיד נַפְשִׁי פְּקַח עֵינֶיךָ</p>

<p>הָבֵן גְּזֵרַת הָאֱמֶת גָּזַרְתָּ</p>

<p>מוֹצָא שְׂפָתֶיךָ אֲשֶׁר דִּבָּרְתָּ</p>

<p>תִּשְׁמַע וְהַשְׂכֵּל אֶל־שְׁתֵּי אָזְנֶיךָ.</p>

<p>לָמָּה יְפַתֶּךָ וּמַה יוֹנֶךָ</p>

<p>צֶלֶם אֲשֶׁר אַתָּה בְיָדְךָ צָרְתָּ</p>

<p>מֵעֵץ וּמֵאֶבֶן אֲשֶׁר בָּחָרְתָּ</p>

<p>וַתַּעֲזֹב צוּר עֹשְׂךָ קָנֶךָ.</p>

<p>לָמָּה לְשִׁבְרוֹן עֵץ וְשֶׁבֶר נֵבֶל</p>

<p>כָּל־מַחְשְׁבוֹתֶיךָ אֱנוֹשׁ יוֹדֵעַ</p>

<p>כֵּן תָּמְהוּ כֵּן נִבְהֲלוּ נֶחְפָּזוּ.</p>

<p>לֹא עוֹד אֲדֹנִי אַחֲרֵי הַהֶבֶל</p>

<p>תֵּלֵךְ אֲבָל אָבִי הֱיֵה שׁוֹמֵעַ:</p>

<p>חָכְמָה וּמוּסָר הָאֱוִילִים בָּזוּ.</p>

<p>הָאֵל אֲשֶׁר אֵלָיו אֲנִי כוֹרֵעַ</p>

<p>קַדְמוֹן מְצֻחְצָח צַח וְשֵׂכֶל זֹהַר</p>

<p>פָּשׁוּט בְּתַכְלִית הוּא וְעֶצֶם טֹהֵר</p>

<p>אֶחָד בְּמִדּוֹתָיו וְאֵין לוֹ רֵעַ.</p>

<p>קַיָּם וְלֹא יִשְׁנֶה וְיִתְנוֹעֵעַ</p>

<p>כִּי אֵין תְּמוּנָה לוֹ וְתַבְנִית־תֹּאֵר</p>

<p>עַל־כֵּן שְׁמוֹתָיו לוֹ לְשֵׁם הַתֹּאַר</p>

<p>כִּי הוּא לְבַדּוֹ אֶת־שְׁמוֹ יוֹדֵעַ.</p>

<p>עֻזּוֹ בְחֶבְיוֹן נֶעֱלָם מֵעָיִן</p>

<p>רַק קוֹל מְצִיאוּתוֹ לְבַד יִשְׁמָעוּ</p>

<p>אִשִּׁים וְחַשְׁמַלִּים וְאִישֵׁי־עָרֶץ.</p>

<p>הוֹצִיא פְעֻלּוֹתָיו לְיֵשׁ מֵאָיִן</p>

<p>אָז בַּאֲמָרָיו נוֹֽסְדוּ נִקְבָּעוּ</p>

<p>כָּל־יֽשְׁבֵי תֵבֵל וְשֹׁכְנֵי אָרֶץ.</p>

<p>אָמַר &#8220;יְהִי אוֹרָה&#8221; וְגַם הִצִּיעַ</p>

<p>אֶרֶץ בְּיוֹם רִאשׁוֹן וְהַשָּׁמָיִם</p>

<p>גָּזַר בְּיוֹם שֵׁנִי &quot;בְּתוֹךְ הַמָּיִם</p>

<p>חוֹצֵץ לְהַבְדִּילָם יְהִי רָקִיעַ&quot;.</p>

<p>גַּם בַּשְּׁלִישִׁי הַתְּהוֹם הִצִּיעַ</p>

<p>אֶרֶץ וּמַיִם נֶחְלְקוּ לִשְׁנָיִם</p>

<p>אַךְ לַעֲשׂוֹת בּוֹ מַעֲשֵׂה יוֹמָיִם</p>

<p>צִוָּה &#8220;יְהִי עֵשֶׂב וְעֵץ מַזְרִיעַ&#8221;.</p>

<p>שֶׁמֶשׁ וְכוֹכָבִים וְהַיָּרֵחַ</p>

<p>צִפּוֹר בְּהֵמָה דָּג וְחַיְתוֹ־יָעַר</p>

<p>בִּזְמָן שְׁלשָׁה צָר לְתוֹעַלְתֵּנוּ.</p>

<p>וּלְסוֹף יְצִירוֹתָיו בְּלֵב שָׂמֵחַ</p>

<p>אָז &#8220;נַעֲשֶׂה&#8221; אָמַר לְשַׂרְפֵי־שָׁעַר</p>

<p>&#8220;אָדָם בְּצַלְמֵנוּ וְכִדְמוּתֵנוּ&#8221;.</p>

<p>הֵן מִמְּעוֹנוֹ יֶחֱזֶה יַשְׁגִיחַ</p>

<p>עַל־הַֽיְקוּם כֻּלּוֹ בְּעֵינֵי־יֹשֶׁר</p>

<p>כִּי מִלְּפָנָיו כָּל־יְקָר וָעשֶׁר</p>

<p>וּבְרֹב חֲסָדָיו אֶת־אֱנוֹשׁ מַצְלִיחַ.</p>

<p>מֵשִׁיב גְּמוּל שָׁלֵם אֲשֶׁר מַבְטִיחַ</p>

<p>לַהוֹֽלְכִים עִמּוֹ בְּדַרְכֵי־כֹשֶׁר</p>

<p>וּבְסוֹף יְמֵי חֶלְדָּם בְּעֵדֶן־אֹשֶׁר</p>

<p>נִשְׁמַת יְחִידָתָם הֲכִי יַנִּיחַ.</p>

<p>זֶה הוּא יְדִיד נַפְשִׁי אֲשֶׁר אָהָבְתִּי</p>

<p>הִנּוֹ מְפַלְּטִי לִי וְאוֹר בַּעְדֵנִי</p>

<p>בּוֹ אֶחֱסֶה בּוֹ אֶמְצְאָה מָנוֹחַ.</p>

<p>אִם בַּחֲרוֹנְךָ כַּאֲשֶׁר חָשָׁבְתִּי</p>

<p>תֹּאמַר בְּתוֹךְ לִבְּךָ לְהַשְׁמִידֵנִי</p>

<p>קֹוֵי יְיָ יַחֲלִיפוּ כֹחַ.</p>

<p>אָמְנָם עֲצַבֶּיךָ אֱלִילֵי־רוּחַ</p>

<p>אֹזֶן אֲלֵיהֶם יֵשׁ וְלֹא יַאְזִינוּ</p>

<p>עַיִן אֲלֵיהֶם יֵשׁ וְלֹא יָבִינוּ</p>

<p>כִּי גוּף לְבַד הֵמָּה וּבִלְתִּי רוּחַ.</p>

<p>צוּרָם וְצַלְמָם בַּדֳכִי יָשׁוּחַ</p>

<p>יוֹם יֹאכְלֵם תּוֹלָע וְעֵת יַזְקִינוּ</p>

<p>יִהְיוּ כְמוֹהֶם כָּל־אֲשֶׁר יַאְמִינוּ</p>

<p>בָּהֶם וְלִבָּם בָּם יְהִי בָטוּחַ.</p>

<p>עַתָּה הֲשִׁיבֵנִי: הֲאִם עָצַרְתָּ</p>

<p>כֹּחַ לְהִתְיַצֵּב בְּרֹב אוֹנֶךָ</p>

<p>הָבֵן אֱמוּנָתִי וְצוּף מִלֶּיהָ.</p>

<p>אִם בָּאֱלִילִים נַפְשְׁךָ קָשַׁרְתָּ</p>

<p>הַתֵּר כְּבֶן־חַיִל בְּרֹב אוֹנֶךָ</p>

<p>אֶת־כָּל־אֱסָרֶיהָ אֲשֶׁר עָלֶיהָ.</p>

<br />
</blockquote>

<p>͝ – – – ͝ – – – ͝ – –</p>

<blockquote>
<p><strong>תרח</strong>: אֲהָהּ עָלֵי וּמִי יַאְמִין לְצַעְרִי</p>

<p>אֲשֶׁר נֶגְדִּי בְנִי נֶהְפֵּךְ לְצָרִי</p>

<p>אֲהָהּ כִּי יָֽצְאוּ מִנִּי מְהָרְסַי</p>

<p>לְשׁוֹחֵחַ כְּבוֹדִי וַהֲדָרִי</p>

<p>עֲוִיל שׁוֹטֶה וּבֵן סוֹרֵר וּמוֹרֶה</p>

<p>אֲשֶׁר קַמְתָּ לְהַשְׁפִּיל הוֹד יְקָרִי</p>

<p>אֱמֶת כִּי טָחֲנָה אִמְּךָ לְאַחֵר</p>

<p>וְאֵינְךָ לֹא קְרוֹבִי וְלֹא שְׁאֵרִי</p>

<p>וְאֵיךְ אֶפְשָׁר הֱיוֹתְךָ בֶּן־חֲלָצַי</p>

<p>אֲשֶׁר יָצָא בְשָׂרְךָ מִבְּשָׂרִי</p>

<p>וְאֵי בַּעַר כְּבוֹד הָאָב וּפַחְדּוֹ</p>

<p>וְאֵי מוֹרָאֲךָ שׂוֹנְאִי וְעוֹכְרִי</p>

<p>לְאָן אוֹלִיךְ כְּלִמָּתִי וּבָשְׁתִּי</p>

<p>וּמָה אֹמַר אֱלֵי מַלְכִּי וְשָׂרִי</p>

<p>וּמָה אָשִׁיב בְּעֵת יִרְצוּ שְׁכֵנַי</p>

<p>לְהִתְפַּלֵּל תְּפִלָּתָם בְּחַדְרִי</p>

<p>הֲלֹא אִם לִבְּךָ שַׂמְתָּ לְהַאְמִין</p>

<p>אֱמוּנָה זֹאת כְּמוֹ גֶבֶר הֲרָרִי</p>

<p>אֱמוּנָתְךָ לְךָ תִּהְיֶה לְבַדְּךָ</p>

<p>וְלָמָּה נֶהֱפַכְתָּ לִי לְעָרִי</p>

<p>וּמַדּוּעַ הֲדִקּוֹתָ אֱלֹהַי</p>

<p>אֲשֶׁר הָיוּ לְמִשְׂגָּב לִי וְעֶזְרִי</p>

<p>הֲלֹא חָרֵד לְבָבְךָ בָּם בְּקָרְבָךְ</p>

<p>לְכַבּוֹת אֶת־פְּאֵר עֵינַי וְאוֹרִי</p>

<p>אֲבָל כַּתֵּר זְעֵיר לִי וְאֲחַוֶּה</p>

<p>לְנִמְרוֹד אֶת־תְּלָאוֹתַי וְשִׁבְרִי</p>

<p>וְהוּא יִשְׁפֹּט עֲלִילָתְךָ בְּצֶדֶק</p>

<p>וְיִנְקֹם מִמְּךָ חֶבְלִי וְצִירִי</p>

<p>יְשִׂימוּךָ בְּנִבְכֵי בֵית אֲסוּרִים</p>

<p>וְיָמֶיךָ יְבַלֶּה מַאֲסָרִי</p>

<p>אֲזַי תַּשְׁפִּיל זְדוֹן לִבְּךָ וְתִהְיֶה</p>

<p>נְכֵה־רוּחַ וְחָרֵד עַל־דְּבָרִי.</p>

<br />
</blockquote>

<p>(ויצא תרח בכדי חרון וקצף)</p>

<blockquote>
<br />
</blockquote>

<p>– – ͝ – – – ͝ – – – –</p>

<blockquote>
<p><strong>אברם</strong>: סַלְעִי וּמָגִנִּי בְּךָ חָסִיתִי</p>

<p>עֹשֵׂה גְדֹלוֹת אַתְּ עֲדֵי אֵין חֵקֶר</p>

<p>שׁוּר כִּי לְשִׁמְךָ צוּר אֲנִי עָשִׂיתִי</p>

<p>לִשְׁבֹּר וְלָדוּשׁ אֶת־אֱלִילֵי שֶׁקֶר</p>

<p>גַּם פִּלְאֲךָ שַׂחְתִּי וְלֹא כִסִּיתִי</p>

<p>לִהְיוֹת לְךָ יִשְׁעִי לְהוֹד וּלְיֶקֶר</p>

<p>לָכֵן לְעָזְרֵנִי בְּעֹז הוֹדֶךָ</p>

<p>קוּמָה יְיָ אֵל נְשָׂא יָדֶךָ.</p>

<br />
</blockquote>

<blockquote>
<p><strong>(אברם בתפלתו)</strong></p>
</blockquote>

<blockquote>
<p>נוֹרָא תְהִלּוֹת נָא וְעֹשֵׂה־פֶלֵא</p>

<p>מַה־תֶּחֱזֶה עָמָל וְתַבִּיט כָּעַס</p>

<p>הוֹדַע שְׁמָךְ לַבּוֹעֲרִים הָאֵלֶּה</p>

<p>אָנָּא אֱלֹהֵי עַל־כְּבוֹדְךָ תָּעַשׂ</p>

<p>שׁוּר צוּר אֲשֶׁר אָבִי בְּבֵית הַכֶּלֶא</p>

<p>אָמַר לְאָסְרֵנִי בְּאַף וּבְכָעַס</p>

<p>נָא בִי מְפַלְּטִי הַחֲזֵק אַל־תֶּרֶף</p>

<p>כִּי הַכְּפִירִים שֹׁאֲגִים לַטָּרֶף.</p>

<br />
</blockquote>

<h2 id="תָּפְתָּהעָרוּךְקֶטַע">תָּפְתָּה עָרוּךְ (קֶטַע)</h2>

<blockquote>
<p>&#8230; ברגע הכנס הנפש אל תוך הקבר יחזרו
למת חושיו אך בטירוף ועירוב ולכן יקדים
הוא לדבר אל לבו כעין הדברים האלה:</p>

<br />
</blockquote>

<blockquote>
<p>– – ͝ – – – ͝ – – – –</p>
</blockquote>

<blockquote>
<p><strong>[הַמֵּת]</strong>: אִם הַֽיְסוֹדוֹת נִרְקְבוּ נִפְרָצוּ</p>

<p>שָׁוְא עָמְלוּ בוֹנִים וְגוֹדְרֵי פָרֶץ</p>

<p>אִם יֶחֱרַץ חָרוּץ כְּרוּז הֶחָרֶץ</p>

<p>לֹא יִצְלְחוּ אִישִׁים וְאִם יֶחְרָצוּ</p>

<p>כִּי בַחֲרִיצוּת פָּעֳלָם יֶחְרָצוּ.</p>

<br />

<p>הָרוֹֽפְאִים כַּהוֹלֲלִים יָהֹלּוּ</p>

<p>וִימַשְּׁשׁוּ כַעִֽוְרִים בַּנָּשֶׁף</p>

<p>כִּי יֹאֽמְרוּ לַדְרִיךְ לְחוּמֵי־רָשֶׁף</p>

<p>לִמְחוֹז תְּרוּפַת מַחֲלָה יִסְבֹּלוּ</p>

<p>וַיַּחְתְּרוּ לָרִיק וְלֹא יָכֹלוּ.</p>

<br />

<p>יוֹם נִמְסְרוּ דִינֵי רְשָׁעִים לָנוּ</p>

<p>לוּ נוֹֽדְעוּ אֵלֶּה וְלוּ נִזְכָּרוּ</p>

<p>לֹא נִכְתְּבוּ מִיתוֹת אֲשֶׁר נִמְסָרוּ</p>

<p>כִּי עֵת לְמִיתָה פּוֹֽשְׁעִים יוּכָנוּ</p>

<p>יֹאמְרוּ &#8220;בְּיַד הָרוֹֽפְאִים יֻתָּנוּ&#8221;.</p>

<br />

<p>אִם נָֽתְנָה תּוֹרָה רְשׁוּת לָאֵלֶּה</p>

<p>הֵן הָֽיְתָה רַק לַחֲבֹשׁ כָּל־פָּצַע</p>

<p>אַךְ בַּפְּנִימִי אֵין בְּמַעֲשָׂם בָּצַע</p>

<p>רַק הוּא פְּעֻלַּת אֵל בְּדֶרֶךְ פֶּלֶא</p>

<p>עַל־כֵּן יְחִידָתִי בְּסִכְלָם תֵּלֶא.</p>

<br />

<p>עַתָּה בְנִכְלֵיהֶם חֲדָשִׁים בָּאוּ</p>

<p>לִנְתֹץ וְלִנְטֹשׁ לַהֲרֹג לִרְצֹחַ</p>

<p>הֵם רוֹפְאִים כִּשְׁמָם מְרַפִּים כֹּחַ</p>

<p>כִּי רַק לְהָרִיק אוֹ לְדָם יוּבָאוּ</p>

<p>גַּם אַחֲרֵי־כֵן הָרְכוּשׁ יִשָּׂאוּ.</p>

<br />

<p>זֶה־לִּי זְמָן אָרֹךְ אֲשֶׁר יָחִילוּ</p>

<p>גּוּפִי בְהַקָּזוֹת וּמִינֵי חָבֶל</p>

<p>זִיקוֹת וְהָרָקוֹת וְהַכֹּל הָבֶל.</p>

<p>אֶחְשֹׁב אֲשֶׁר יִכְלוּ וְאָז יָחִילוּ</p>

<p>וַיִּיגְעוּ לַשָּׁוְא וְלֹא יוֹעִילוּ.</p>

<br />

<p>אֶמֶשׁ הֲלָמוּנִי וּמַה־נֶּהְלָמְתִּי</p>

<p>בִּשְׁתִי וְשִׁקּוּי מַר אֲשֶׁר שָׁתִיתִי</p>

<p>טִפּוֹת כְּמוֹ מַר מִדְּלִי מָצִיתִי</p>

<p>עַד כִּי בְתַרְדֵּמָה כְּמֵת נִרְדָּמְתִּי</p>

<p>לֹא נִים וְלֹא נִים תִּיר וְלֹא תִיר נָמְתִּי.</p>

<br />

<p>אַךְ אַף־אֲשֶׁר עַד־פֹּה אֲנִי יָשָׁנְתִּי</p>

<p>לֹא סָר כָּאַב הָרֹאשׁ וְדַאְבוֹן נָפֶשׁ</p>

<p>אֶהְיֶה כְאִישׁ מֻשְׁלָךְ בְּטִיט וָרָפֶשׁ.</p>

<p>אִלּוּ כְפֶגֶר מֵת בְּבוֹר שָׁכָנְתִּי</p>

<p>שָׁם אֶשְׁקְטָה יוֹתֵר וּפֹה שַׁאְנָנְתִּי.</p>

<br />

<p>לֹא יֵשׁ זְמָן הַרְבֵּה אֲשֶׁר רָבָדוּ</p>

<p>מַצַּע כְּסָתוֹתַי וְכַר הַתָּבֶן</p>

<p>עַתָּה בְקָשְׁיָם יִדְּמוּ כָאָבֶן.</p>

<p>אִלּוּ עֲצָמַי אֶל־שְׁאוֹל יוּרָדוּ</p>

<p>שָׁם יִשְׁכְּבוּ יוֹתֵר וּפֹה נִפְרָדוּ.</p>

<br />

<p>אַף נֶעֱדַּר חֻמִּי וְהִתְפּוֹרָרְתִּי</p>

<p>וּכְסוּת בְּגָדִים לִי בְּלִי תּוֹעָלֶת</p>

<p>מַה־לִּי לְהוֹחִיל עוֹד וְאֵין תּוֹחָלֶת.</p>

<p>הֵן לוּ בְקֶבֶר הַתְּהוֹם נִסְתָּרְתִּי</p>

<p>יֵחַם בְּמִכְסֶה לִי וּפֹה נִקְרָרְתִּי.</p>

<br />

<p>גַּם כָּל־בְּשָׂמִים רֹאשׁ וּמִינֵי רֵיחַ</p>

<p>מוֹר וַאֲהָלוֹת עַל־יְצוּעִי נָפוּ</p>

<p>עַתָּה בְסִרְחוֹן מִסְּחִי נִדָּפוּ.</p>

<p>לוּ בֵין־פְּגָרִים אֵֽרְדָה בוֹרֵחַ</p>

<p>עוֹד יֶעֱרֵב רֵיחָם וּפֹה סוֹרֵחַ.</p>

<br />

<p>תִּקְצֵר גְּוִיָּתִי וְהִנָּהּ צָרָה</p>

<p>הֵן עַד־פְּאַת מִטָּה דְמֶשֶׁק עָרֶשׂ</p>

<p>תִּדְמֶה סְגוּרָה בֵּין־שְׁנֵי הַקָּרֶשׁ.</p>

<p>כִּי לוּ לְצִמְצוּם יַרְכְּתֵי־בוֹר סָרָה</p>

<p>יִרְחַב מְאֹד עוֹד לָהּ וּפֹה נֶאְסָרָה.</p>

<br />

<p>עוֹד עַל־יְגוֹנִי מַחֲלָה נִצַּחַת</p>

<p>כִּי אֶת־בְּשָׂרִי קָרְעוּ לֹא דָמוּ</p>

<p>כִּנָּה וְגַם פַּרְעֹשׁ וּפִשְׁפֵּשׁ קָמוּ.</p>

<p>לֹא כֵן בְבוֹר־שַחַת אֲשֶׁר מִתָּחַת</p>

<p>רִמָּה וְתוֹלָע עוֹֽקְצִים כַּמָחַט.</p>

<br />

<p>נֵרוֹת מֵאוֹרִי בַּעֲדִי חָשָׁכוּ</p>

<p>וּמְשָֽׁרְתַי אוֹתִי לְבַד עָזָבוּ</p>

<p>כִּי נִשְׁמְטוּ לִישֹׁן וְעוֹד לֹא שָׁבוּ.</p>

<p>אַף־מִלְּפָנַי אוֹהֲבַי נֶחְשָׂכוּ</p>

<p>קָטוֹן וְגָדוֹל נָדֲדוּ הָלָכוּ.</p>

<br />

<p>קַצְתִּי בְחַיָּי נָא וְנַפְשִׁי לָאָה</p>

<p>צָרוֹת תְּכוּפוֹת זוֹ לְזוֹ הֶרְאֵיתִי</p>

<p>מַשָּׂא כְבֵדוּתָם נְשׂא נִלְאֵיתִי.</p>

<p>אוֹי כִּי תְלָאָה עַל־תְּלָאָה בָאָה</p>

<p>הַמָּֽוְתָה הַמָּֽוְתָה אֶקְרָאָה.</p>

<br />

<p>מַהֵר צֳרִי צִירִי מְהֵרָה חוּשָׁה</p>

<p>בֹּא בֹּא וְלָמָּה תַעֲמֹד הַמָּוֵת</p>

<p>טוֹב לִי אֲשֶׁר אֵלֵךְ בְּגֵיא צַלְמָוֶת</p>

<p>כִּי סַעֲרַת מֵחוּשׁ אֲשֶׁר אָחוּשָׁה</p>

<p>הֵן שָׁבְרָה לִבִּי לְזֹאת אָנוּשָׁה.</p>

<br />

<p>הוֹאֵל אֱלֹהִים אֵל רְצֵה לָקַחַת</p>

<p>נַפְשִׁי וְרוּחִי לָךְ אֱסֹף הַפָּעַם</p>

<p>אָז יֶחְדְּלוּ צִירִים וְקוֹל הָרַעַם.</p>

<p>כִּי הֵן בְּרִדְתִּי אֶל־בְּאֵר הַשָּׁחַת</p>

<p>אֶשְׁקֹט וְאֶמְצָא שָׁם בְּעָפָר נָחַת.</p>

<br />

<p>אִם אַאֲרִיךְ נַפְשִׁי וּמָה אוֹעִילָה</p>

<p>מָה אֵֽשְׁבָה דוּמָם וְלֹא אֶצְעָקָה</p>

<p>כִּי מָה אֲיַחֵל עוֹד ואֵתְאַפָּקָה.</p>

<p>אִם בָּחֳלִי אַכְזָר וְזָר אוֹחִילָה</p>

<p>עַל־מָה אֲנִי יוֹשֵׁב וּמָה אוֹחִילָה.</p>

<br />

<p>לֹא יֵשׁ לְאֵל יָדִי לְהִתְנוֹעֵעַ</p>

<p>חוּשׁוּ עֲבָדַי מַהֲרוּ אֵתָיוּ</p>

<p>חוּשׁוּ לְעָזְרֵנִי רְצוּ וּבְעָיוּ</p>

<p>חוּסוּ עֲלֵי נֶהְפַּךְ כְּאִישׁ גֹּוֵעַ</p>

<p>אֵיךְ עַצְמְכֶם תַּעֲשׂוּ כְּלֹא שׁוֹמֵעַ.</p>

<br />

<p>אֵי לַהֲקַת בָּנַי וְכָל־הַחֶבֶל</p>

<p>אָן הָלְכוּ עֵבֶר וּבוּז וָחֵפֶר</p>

<p>אַיֵּה חֲצַר־מָוֶת וְאֵיפֹה עֵפֶר</p>

<p>לָמָּה תְאַחֵר בֹּא מְשָׁרְתִי הָבֶל</p>

<p>אֵיךְ נַאֲקִי לֹא תִּשְׁמְעִי אִיזָבֶל.</p>

<br />

<p>אוֹי כִּי בְקֶרֶב אָהֳלִי אֻמְלָלְתִּי</p>

<p>כִּי בִי כְבֶגֶד בּוֹֽגְדִים בָּגָדוּ</p>

<p>אִישׁ אִישׁ לְעַרְשׂוֹ הָלְכוּ נָדָדוּ</p>

<p>וַאֲנִי כְאִּישׁ נוֹפֵל לְבוֹר צָלָלְתִּי</p>

<p>לֹא עָלְתָה עַל־לֵב וְלֹא פִלָּלְתִּי.</p>

<br />

<p>אוֹי לִי אֲשֶׁר אֶסְבֹּל יְגוֹן הַצָּעַר</p>

<p>כִּי הֵם בְּהַשְׁקֵט שַׁאֲנָן נִשְׁלָמוּ</p>

<p>וּבְיָם שְׁנָתָם נִשְׁקְעוּ נִרְדָּמוּ.</p>

<p>אָמְנָם אֲנִי מַקְשִׁיב לְמוּל הַשָּׁעַר</p>

<p>קוֹל לֹא כְקוֹל אִישׁ אַךְ כְּקוֹל הַסָּעַר.</p>

<br />

<p>מַה־קּוֹל הֲמֻלָּה זֹאת אֲשֶׁר אֶשְׁמָעָה</p>

<p>קוֹל נַהֲמַת־יָם לֹא כְקוֹל הַנָּחַל</p>

<p>וּכְשַׁאֲגַת אַרְיֵה וְקוֹל הַשָּׁחֵל.</p>

<p>צַר־לִי מְאֹד עַתָּה וְלֹא אֵדָעָה</p>

<p>אִם קָרְבָה עִתִּי אֲשֶׁר אֶגְוָעָה.</p>

<br />

<p>יִרְעַד לְבָבִי אֶפְחֲדָה אָגוּרָה</p>

<p>הֵן מִשְּׁמוּעָה זֹאת מְאֹד שׁוֹמָמְתִּי</p>

<p>אַף מֵֽרְאוּת עֵינַי בְּחִיל נִפְעָמְתִּי</p>

<p>אֶתְפַּלְּצָה מִמַּחֲזֶה אָשׁוּרָה</p>

<p>אַרְחִיק נְדוֹד מִזֶּה וְחִישׁ אָסוּרָה.</p>

<br />

<p>אָמְנָם מְקוֹמִי הוּא קְצַר יָדַיִם</p>

<p>אוֹי לִי אֲשֶׁר לֹא אוּֽכְלָה לִבְרֹחַ</p>

<p>כִּי עָֽיְפָה נַפְשִׁי וְאֵין בִּי כֹחַ</p>

<p>גַּם חָֽשְׁלוּ רַגְלַי בְּפִיק בִּרְכָּיִם</p>

<p>רַעַד וְחַלְחָלָה בְּכָל־מָתְנָיִם.</p>

<br />

<p>מָתַי הֱבִיאוּנִי חֲבֵרַי הֵנָּה</p>

<p>אֵיכָה לְמָקוֹם צַר כְּזֶה הוּלָכְתִּי</p>

<p>אֵיךְ פֹּה כְּגוּף מוּבָס וּמֵת הָשְׁלָכְתִּי.</p>

<p>יִשֹּׁם לְבָבִי בִי וְגַם תִּכְלֶינָה</p>

<p>עֵינַי לְמַרְאָה זֶה אֲשֶׁר תִּרְאֶינָה.</p>

<br />
</blockquote>

<h2 id="הואעניןהעמקתהקברעדגהינם">הוא ענין העמקת הקבר עד גהינם</h2>

<blockquote>
<p>לדין חיבוט הקבר כמו שאמרו רז&quot;ל.</p>

<br />

<p>אֶרְאֶה בְקָעוֹת כַּתְּהוֹם עָמָקוּ</p>

<p>אֶרְאֶה עֲמָקִים בַּשְּׁאוֹל מִתָּחַת</p>

<p>אֶרְאֶה מְחִלּוֹת מַהֲמֹרוֹת פָּחַת</p>

<p>אֶרְאֶה מְעָרוֹת לוֹהֲטוֹת דָּלָקוּ</p>

<p>אֶרְאֶה נְקִיקִים בַּשְּׁבִיב נֶחְקָקוּ.</p>

<br />

<p>אַבִּיט בְּקַרְקָעָם מְקוֹם יָצִיעַ</p>

<p>גָּפְרִית וּמֶלַח נֶעֱרָב בַּזָּפֶת</p>

<p>צֹאָה וְטִיט יָוֵן וְעַבְטִיט רָפֶת</p>

<p>יִטְבַּע מְהַלֵּךְ בּוֹ וְלֹא יַסִּיעַ</p>

<p>רַגְלָיו, אֲבָל עַד־קָדְקֳדוֹ יַגִּיעַ.</p>

<br />

<p>אַשְׂכִּיל בְּקִירוֹתָם סְבִיב כָּל־בָּיִת</p>

<p>כִּירוֹת וְתַנּוּרִים בְּדוּד נָפוּחַ</p>

<p>וּמְנַפְּחִים בָּהֶם בְּחֹזֶק רוּחַ</p>

<p>וּמְלַהֲטִים מִחוּץ וְגַם מִבָּיִת</p>

<p>עִטְרָן וְנֵפְטְ אָחוּז בְּקוֹץ וָשָׁיִת.</p>

<br />

<p>אָצִיץ תְּהוֹמוֹת יָם וְנִבְכֵי־מָיִם</p>

<p>קָפְאוּ כְמוֹ־נֵד נֹֽזְלִים בַּפָּלֶג</p>

<p>וּמְסוֹבֲבֵי חוֹמָה בְּהָרֵי־שָׁלֶג</p>

<p>קֶרַח וּבָרָד עִם כְּפוֹר שָׁמָיִם</p>

<p>לֹא נִהְיְתָה כָזֹאת בְּתוֹךְ מִצְרָיִם.</p>

<br />

<p>מֵרֹב רְעָדָה לִבְּבִי יִנּוֹעַ</p>

<p>כִּי אֶחֱזֶה בִּרְיוֹת בְּעֵינַי זָרוּ</p>

<p>לֹא הֹעֲלוּ עַל־לֵב וְלֹא שֹׁעָרוּ.</p>

<p>רוּחִי וְנַפְשִׁי תָּאֳרָם יָרֹעַ</p>

<p>לֹא־כֵן שְׂעִירִים יִֽדְמוּם לָרֹעַ.</p>

<br />

<p>הֵם כַּעֲנָקִים עַשְׁתְּרוֹת קַרְנָיִם</p>

<p>רוּמָם וְגָבְהָם יַאֲרִיךְ כַּתֹּרֶן</p>

<p>תַּעַר בְּרֹאשׁ אֶצְבַּע מְקוֹם צִפֹּרֶן</p>

<p>עָלוּ בְמִצְחֵיהֶם שְׁתֵּי קַרְנָיִם</p>

<p>חַדּוֹת וְכָל־גּוּפָם מְלֵא עֵינָיִם.</p>

<br />

<p>בִּפְנֵי לְהָבִים לוֹהֲטִים יִלְהָבוּ</p>

<p>וכְשׁוֹֽלְפֵי חֶרֶב וְרוֹמֵי־קָשֶׁת</p>

<p>עוֹטִים בְּקַשְׂקֶשֶׂת כְּמַעֲשֵׂה רָשֶׁת</p>

<p>בִּשְׁאָט בְּנֶפֶשׁ גַּאֲוָה יִרְהָבוּ</p>

<p>אִישׁ עַל־מְקוֹמוֹ עָמְדוּ נִצָּבוּ.</p>

<br />

<p>אָשׁוּר נְהַר דִּי־נוּר אֲשֶׁר יֵרֹמּוּ</p>

<p>גַּלָּיו וּמִשְׁבָּרָיו בְּזֶרֶם שֵׁטֶף</p>

<p>דּוֹמִים בְּמַרְאֵיהֶם לְגוּרֵי־חֶטֶף</p>

<p>כֵּן יִשְׂרְפוּ כֵּן יִשְׁטְפוּ יִזְרֹמוּ</p>

<p>כֵּן יִנְהֲמוּ כֵּן יֶהֱמוּ יֵהֹמוּ.</p>

<br />

<p>שָׁם אֶחֱזֶה נָחָשׁ וְשַׂרְפֵי־פָחַד</p>

<p>מִתּוֹךְ תְּהוֹמוֹת הַֽיְקוֹד יִשְׁרֹצוּ</p>

<p>מִזֶּה וּמִזֶּה בּוֹעֲרִים יִפְרֹצוּ</p>

<p>חַיּוֹת קְטַנּוֹת עִם־גְּדֹלוֹת יָחַד</p>

<p>שִׁנָּן וְצִפָּרְנָן כְּבַרְזֶל יָחַד.</p>

<br />

<p>מִשָּׁם לְעִמְקֵי הַתְּהוֹם יָרָדוּ</p>

<p>שָׁם יַעֲלוּ יִשְׂאוּ רְתִיחוֹת־קָצֶף</p>

<p>שָׁם בַּחֲרוֹן חֵמָה וְזַעַם קָצֶף</p>

<p>יַאָֽסְפוּ יַחְדָּו וְיִוָּעָדוּ</p>

<p>אָז יֵֽלְכוּ מִשָּׁם וְיִפָּרָדוּ.</p>

<br />

<p>שָׁם נֶחֶלְקוּ כָּל־נַהֲרֵי שַׁלְהָבֶת</p>

<p>לִפְאַת מְעָרוֹת אוֹ בְאֵרוֹת שֶׁבַע</p>

<p>לֹא יַאֲמִינוּ בַּעֲלֵי הַטֶּבַע</p>

<p>חֹזֶק שְׁבִיב הָאוֹר וְאֵשׁ צָרָבֶת</p>

<p>כִּי לֹא שִׁעָרוּם חוֹֽשְׁבֵי מַחְשָׁבֶת.</p>

<br />

<p>לִבִּי וְעֵינַי אַל־אֲשֶׁר יַשְׁגִּיחוּ</p>

<p>יִפָּֽלְאוּ יִתְמַהְמְהוּ יִתְמָהוּ</p>

<p>הֶמְיַת הֲמוֹנִים יִצְעֲקוּ יִנָּהוּ</p>

<p>כִּי לוֹחֲצִים אוֹתָם בְּאַף יַטְרִיחוּ</p>

<p>מִקֹּר לְחֹם מֵחֹם לְקֹר יַדִּיחוּ.</p>

<br />

<p>דֹּחוּ כְמוֹ־אֶבֶן בְּכַף הַקָּלַע</p>

<p>נָדִים דְּחוּפִים מִדְּחִי אֶל־דֶּחִי</p>

<p>יֻכּוּ בְשׁוֹט שׁוֹטֵף עֲלֵי הַלֶּחִי</p>

<p>וִירֻטְּשׁוּ בֵּין כָּל־נְקִיקֵי סָלַע</p>

<p>וּבְכָל־זְמָן יִתְכּוֹנֲנוּ אֶל־צָלַע.</p>

<br />

<p>אִם יִצְעֲקוּ כִּי צִיר כְּאֵבָם נֶצַח</p>

<p>אֵין קוֹל וְאֵין עוֹנֶה וְכֵן אֵין קֶשֶׁב</p>

<p>אָמְנָם סְחוּבִים יוּֽבְלוּ כַכֶּשֶׂב</p>

<p>אֶל־הַטְּבִיחָה וַהֲרֵגַת רֶצַח</p>

<p>יוּדַשׁ בְּשָׂרָם שָׁם כְּהִדּוּשׁ קֶצַח.</p>

<br />

<p>הַצּוֹרֲרִים אוֹתָם בְּדִין יַעֲמִידוּ</p>

<p>כָּל־עֵת וְעֵת לֹא יִתְּנוּם לָנוּחַ</p>

<p>לֹא יוּֽכְלוּ הַשְׁקֵט וְהָשֵׁב רוּחַ</p>

<p>זֶה בָא וְזֶה הוֹלֵךְ וְכֵן יַתְמִידוּ</p>

<p>בִּגְזַר נְקַם אַכְזָר עֲדֵי יַשְׁמִידוּ.</p>

<br />

<p>אֶל־זֶה בְּשֵׁן חַדָּה כְּצוּר יִנְשֹׁכוּ</p>

<p>לַלָּז בְּשָׂרוֹ יִסְרְקוּ יִשְׂרֹטוּ</p>

<p>וּלְזֶה בְּעַזּוּת שַׂעֲרוֹ יִמְרֹטוּ</p>

<p>עַל־זֶה בְּפַרְסָה כַּזְּאֵב יִדְרֹכוּ</p>

<p>וּבְיָד וְרֶגֶל יִכְתְּשׁוּ יַהְדֹּכוּ.</p>

<br />

<p>מִבַּהֲמוֹת שָׂדַי וְחַיְתוֹ־יַעַר</p>

<p>זָרִים וְאַכְזָרִים בְּלִי יַחְמֹלוּ</p>

<p>שָׁם הַמְּרוּדִים צַעֲרָם יִסְבֹּלוּ</p>

<p>בֵּין אִישׁ וּבֵין אִשָּׁה וְשָׂב וָנָעַר</p>

<p>עָשִׁיר וְרָשׁ חָכָם כְּסִיל וָבָעַר.</p>

<br />

<p>אֵלֶּה כְּמוֹ צִפּוֹר בְּפַח שֻׁדָּדוּ</p>

<p>אֵלֶּה בְּמוֹקֵשׁ נָפְלוּ נִשְׁבָּרוּ</p>

<p>אֵלֶּה בְּחַבְלֵי מַאֲסָר נֶאְסָרוּ</p>

<p>אֵלֶּה לְעִמְקֵי מַאֲפֵל הוּרָדוּ</p>

<p>אֵלֶּה בְּפַחִים נוֹֽקְשׁוּ נִלְכָּדוּ.</p>

<br />

<p>אֵלֶּה בְּחָצָץ יִגְרְסוּ שִׁנָּיִם</p>

<p>אֵלֶּה שְׂבֵעֵי מַר וְכוֹס קֻבָּעַת</p>

<p>אֵלֶּה בְּעַצְמָם תַּעֲלֶה תוֹלָעַת</p>

<p>אֵלֶּה תְּלוּאִים מִשְּׁתֵּי רַגְלָיִם</p>

<p>אֵלֶּה בְּהַלָּשׁוֹן וּבַשָּׁדָיִם.</p>

<br />

<p>אֵלֶּה מְרֵרָתָם כְּשֹׁד יָמֹצּוּ</p>

<p>אֵלֶּה דְּמֵיהֶם כַּשְּׁתִי יִבְלָעוּ</p>

<p>אֵלֶּה גְּלַל בִּטְנָם וְקִיא יִשְׂבָּעוּ</p>

<p>אֵלֶּה לְפִתִּים רֻצֲּצוּ נָרֹצוּ</p>

<p>אֵלֶּה לְדֹמֶן כַּסְּחִי נָפֹצוּ.</p>

<br />

<p>אֵלֶּה בְּשָׂרָם יִנְשְׁכוּ יֹאכֵלוּ</p>

<p>אֵלֶּה לְאָכְלָם גַּחֲלֵי הָרֹתֶם</p>

<p>אֵלֶּה תְּלוּיִם מִנְּחִיר הַחֹטֶם</p>

<p>אֵלֶּה בְּלַהַב אֻמְלְלוּ קָמֵלוּ</p>

<p>שִׁמְעוּ בְּנֵי אָדָם וְהִבָּהֵלוּ.</p>

<br />

<p>מִכָּל־אֲשֶׁר פֹּה אֶחֱזֶה רָגָזְתִּי</p>

<p>יִמַּס לְבָבִי בִי וְהָיָה מָיִם.</p>

<p>חוּלִי אֲדָמָה שֹׁמֲמוּ שָׁמָיִם</p>

<p>לֹא אֵֽדְעָה גַּם־כִּי עֲדֶן הֻגָּשְׁתִּי</p>

<p>הַמַּחֲנֶה הַזֶּה אֲשֶׁר פָּגָשְׁתִּי.</p>

<br />
</blockquote>

<h2 id="הִתְיַצְּבוּנֶגְדִּי">[הִתְיַצְּבוּ נֶגְדִּי]</h2>

<blockquote>
<p>– – ͝ – – – – – – – ͝ – / – – ͝ – – – – – – – – –</p>
</blockquote>

<blockquote>
<p>הִתְיַצְּבוּ נֶגְדִּי מַזָּרוֹת הַזְּבוּל / הִתְמוֹטֲטָה מֶנִּי אֶרֶץ מִתָּחַת</p>

<p>אִם אֹֽמְרָה אָקוּם יַדִּיחוּנִי כְמֹץ / יִזְרוּ אֲנָשִׁים אֶל־רוּחַ בָּרָחַת</p>

<p>אֵשֵׁב וְכִהְיוֹתִי קֹרַח תַּחְתַּי הֲלֹא / פִיהָ אֲדָמָה אָז תִּהְיֶה פוֹתָחַת</p>

<p>אֶשְׁכַּב בְּחֶזְיוֹנוֹת אֶתְבָּהֵל בַּחֲלוֹם / אֶהְיֶה כְּנָס מִפַּח אֶל־תּוֹךְ הַפָּחַת</p>

<p>אֶתְנוֹדֲדָה תָמִיד בִּתְנוּעוֹת הַזְּמָן / תִּדְמֶה יְחִידָתִי עִיר הַנִדָּחַת</p>

<p>אִיגַע וְהַצְלָחָה מִמֶּנִּי רָחֲקָה / אֶחְשֹׁב וְלֹא אֵדַע עֵצָה לָקָחַת</p>

<p>לוּ אֶמְכְּרָה קֶמַח יָצוּמוּ יִשְׁאֲפוּ / רוּחַ וְהַחִטָּה תִּהְיֶה מוּנָחַת</p>

<p>מַיִם הֲאִם אַשְׁבִּיר מִמָּרָה יַחְשְׁבוּם / בִּינוּ הֲיֵשׁ כָּזֹאת רָעָה נִצָּחַת</p>

<p>אֶסְחַר בְּבִגְדֵי אִישׁ בִּימֵי הַקֹּר אֲזַי / יֵלְכוּ כְּכוּשִׁיִּים בִּלְתִּי מִטְפָּחַת</p>

<p>לוּ אֶקְבְּרָה אִישִׁים עֵץ חַיִּים יִמְצְאוּ / יִחְיוּ לְעוֹלָם לֹא יִרְאוּ הַשָּׁחַת</p>

<p>תִּלָאֶה יְחִידָתִי אַף־מִנִּי נָדֲדָה / כִּמְעַט בְּלִי תִקְוָה וּבְמַר צוֹרָחַת</p>

<p>&#8220;אָן תֵּלְכִי&#8221; אֹמַר וַתֹּאמַר &#8220;מִפְּנֵי / צָרָה גְבִרְתִּי אָנֹכִי בֹּרָחַת&#8221;.</p>

<br />
</blockquote>

<h2 id="בְּעוֹדאֶחְיֶה">[בְּעוֹד אֶחְיֶה]</h2>

<p>͝&gt; – – – ͝ – – – ͝ – –</p>

<blockquote>
<p>בְּעוֹד אֶחְיֶה עֲרֵבִים לִי הֲלִיכָי / וּמָה אֶבְטַח בְּרֹב חֵילִי וְאֶחָי</p>

<p>וּמָה־יִצְדַּק אֱנוֹשׁ עִם־אֵל וְיִצְדַּק / וּמַה־יִּזְכֶּה יְלוּד אִשָּׁה וְאִישׁ־חָי</p>

<p>הֲלֹא הֵם תּוֹאֲמִים שָׁוִים בְּמִקְרֶה / תְּמִימֵי־לֵב וְנִמְהָרִים וְאִישׁ־חָי</p>

<p>וּמָה אִם כֵּן אֲיַחֵל עוֹד וְהִנֵּה / לְהֶבֶל אֶעֱמֹל תָּמִיד בְּשִׂיחָי</p>

<p>וְאֵיךְ אֶעְמֹד לְפָנֶיךָ אֱלֹהִים / וְאֵין כֹּחַ בְּרֹב מִלַּי וְשִׂיחָי</p>

<p>בְּיוֹם אֶשְׁכַּח לְרֶחֶם אַךְ לְרִמָּה / אֱהִי מָתוֹק כְּמוֹ־חָרוֹן כְּמוֹ־חָי</p>

<p>וְיִתְחַפֵּשׂ בְּרָב־כֹּחַ לְבוּשִׁי / וּמַהֵר אֵֽרְדָה מֵרוּם צְחִיחָי</p>

<p>אֲזַי אֶהְיֶה כְּעַרְעָר בַּעֲרָבָה / וְאֵין מַיִם אֱלֵי גַנִּי וְשִׂיחָי</p>

<p>אֲזַי אַתָּה בְּשַׁחֵת תִּטְבְּלֵנִי / וְאָדְמָתִי הֲכִי תִּסְּגֹּר בְּרִיחָי</p>

<p>בְּיַעַן אַתְּ בְּסוֹף יָמַי לְמָוֶת / תְּשִׁיבֵנִי וּבֵית מוֹעֵד לְכָל־חָי.</p>

<br />
</blockquote>

<h2 id="מַלְאֲכֵישָׁלוֹם">[מַלְאֲכֵי שָׁלוֹם]</h2>

<blockquote>
<p>– ͝ – – – ͝ – – – – –</p>
</blockquote>

<blockquote>
<p>מַלְאֲכֵי שָׁלוֹם הֲדַר צוּר הַשְׁמִיעוּ</p>

<p>מַהֲלַל מִזְמוֹר לְתוֹדָה הָרִיעוּ.</p>

<br />
</blockquote>

<blockquote>
<p>שֶׁכְּבָר עָבַר עֲנַן אֵיד הַפָּחַד</p>

<p>שַׁאֲפוּ זִרְחוּ בְּאוֹר אֵל הוֹפִיעוּ</p>

<p>הֵן בְּלֵיל אַתֶּם בְּמַר בּוֹכִים יָחַד</p>

<p>הֵד חֲצוֹת לַיְלָה בְּמָרָה תַדְמִיעוּ.</p>

<br />
</blockquote>

<blockquote>
<p>זַעֲוַת הַקּוֹל בְּמָרָה תַקְשִׁיבוּ</p>

<p>זַעֲקוֹת רָחֵל מְרוֹמִים הִבְקִיעוּ</p>

<p>כֹּה חֲסִידֵי־אֵל כְּמוֹכֶם יִדְאָבוּ</p>

<p>כִּי יְגוֹנֵיהֶם שְׁנָתָם יָנִיעוּ.</p>

<br />
</blockquote>

<blockquote>
<p>וַעֲדוּ עַתָּה קְהַלְכֶם וָשִׁירוּ</p>

<p>וַעֲלוּ עַל־כֵּס כְּבוֹד אֵל הַבִּיעוּ</p>

<p>תַּאֲוַת דּוֹדִים קְדוֹשִׁים הָעִירוּ</p>

<p>תַּחֲנוּן עַם־אֵל עֲדֵי־רוֹם הַגִּיעוּ.</p>

<br />
</blockquote>

<blockquote>
<p>הַאֲדִירוּ עֹז לְהַעְלוֹת קוֹלֵנוּ</p>

<p>הַמְּמוּ מַשְׂטִין וְכָל־צַר הַכְנִיעוּ</p>

<p>צַעֲדוּ־נָא עַד־הֲדֹם כֵּס צוּרֵנוּ</p>

<p>צַהֲלוּ וּכְנַף רְנָנִים הַרְקִיעוּ.</p>

<br />
</blockquote>

<blockquote>
<p>עַטְּרוּ כֶתֶר לְאֵל־חַי לָנֶצַח</p>

<p>עֹז לְכֶתֶר זֶה בְּסוֹד שֵׁם הַשְׁבִּיעוּ</p>

<p>יַעֲלֶה יִהְיֶה כְּצִיץ עַל־הַמֶּצַח</p>

<p>יַעֲנֶה אֶתְכֶם בְּעֵת בּוֹ תַפְגִּיעוּ.</p>

<br />
</blockquote>

<blockquote>
<p>רוֹמֲמוּ שַׁדַּי וְטוּבוֹ תַשְׁפִּיעוּ</p>

<p>רִנֲנַת מִזְמוֹר לְתוֹדָה הָרִיעוּ.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/40767">https://benyehuda.org/read/40767</a></div></body></html>