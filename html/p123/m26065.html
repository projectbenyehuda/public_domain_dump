<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>3.3.1933</title>
	<meta name="author" content="ישעיהו קרניאל"/>
</head>
<body>

<p><strong>אמר עזמות&#8230;</strong></p>

<p><strong>אין</strong> זו בדיחה, רבותי, אלא מעשה שהיה:</p>

<p>בשבת קודש זו, אחר גמר האספה הפומבית של הריביזיוניסטים
באולם &#8220;עדן&#8221; בירושלים לרגל הקרבן החדש שנפל חלל בוואדי חווארת, נתחלקו בין
הקהל אלפי פיסות־ניר לבנות ועל כל אחת מהן נוצצה &#8220;<strong>טיפת דם</strong>&#8221; – זכר לדם
הנקי של בנימיני אשר נשפך חינם&#8230;</p>

<p>ונשאלת השאלה: מי הוא זה ואיזהו הגבור <strong>שהתנדב</strong> לתת אלפי
טיפות מדמו? או אולי – מה שהוא יותר פשוט וגם יותר אפשרי – הלכו וקנו בחנות
הראשונה בקבוק דיו אדומה לתכלית זו?</p>

<p>איך שלא יהיה: זוהי בודאי המצאה <strong>אוריגינלית</strong> מצד
הריביזיוניסטים וגם גבורה מצדם להשתמש בצבע <strong>אדום</strong>, ולו גם טיפה אחת
קטנה!</p>

<p>עת לעשות, הפרו תורתך!&#8230;</p>

<p>* * * *</p>

<p>&#8220;<strong>עזמות</strong>&#8221; יקירי!</p>

<p>אי אפשר לי שלא לספר לך את זה: לפני ימים אחדים נסעתי
ברכבת בחברת צעירים וצעירות מבני העיר והמושבה ונכנסנו בשיחה רחבה ע&#8220;א
&#8220;ברית ראשונים&#8221; וע&#8221;א בוני הישוב החדש והישן.</p>

<p>פתאום נזכרתי ואמרתי: הידעתם, חבריא, כי בקרוב יגיע הנה ארונו של ברזילי?</p>

<p>– מה?! – נבהל וקפץ ממקומו אחד הצעירים מהני גלילאי –
<strong>בריזלי מת?!&#8230;</strong> הן רק לפני שבוע פגשתיו בראש־פנה?&#8230; זה
אי־אפשר!&#8230;</p>

<p>– כיצד? – העירותי לו לאותו בחור המסכן – את <strong>איזנשטאדט</strong>, את יהושע ברזילי אינכם מכירים?&#8230;</p>

<p>כאן תנערב בחור שני מירושלים:</p>

<p>– את ד&quot;ר אייזנשטאדט? זה מועד הלשון?&#8230; בודאי שאני מכיר
אותו!&#8230; כמה פעמים פגשתיו עם ילקוטו ברחוב?&#8230; איי־איי־איי,
חבל!&#8230;</p>

<p>ולך ספר לו ל&#8220;תנא־קמא&#8221; זה ולכל<a href="#fn:1" id="fnref:1" title="see footnote" class="footnote"><sup>1</sup></a> החבריא הצעירה הזו כי זה לא ברזילי הגלעדי ולא ברזילי מראש־פינה
וגם לא ד&#8220;ר אייזנשטאדט מ&#8221;לשוננו&#8220;, – שניהם יבדלו לחיים ארוכים – כי אם
יהושע אייזנשטאדט אשר שינה בא&#8221;י את שמו <strong>לבריזילי</strong>. זהו הרומנטיקן של
תנועת חבת־ציון, שהפרינציפ שלו היה, כידוע: &#8220;על הארץ או בתוך הארץ, אבל לא
מהארץ&#8221;. פה היה &#8220;בתוך הארץ&#8221; והמלחמה הטרידתהו רחוק <strong>מהארץ</strong>, ועכשיו
מובילים את עצמותיו מג&#8217;ניבה אל הארץ&#8230;</p>

<p>כך, כך, עזמות ידידי!</p>

<p>עוד מעט ושכחו אצלנו גם: מי היה <strong>שיינקין</strong>, זה העסקן
הציוני &#8220;פאר אכסלנס&#8221; שהיה לנו בא&#8220;י, וראש הבילויים מ&#8221;קרית ספר&#8220;, ישראל
<strong>בלקינד</strong> מאן דכר שמיה! אף מצבה לקברו בראל&#8221;צ לא הוקמה, כמדומני, עד
כה.</p>

<p>קח נא, למשל, את עולי &#8220;רוסלאן&#8221; או את עולי פולין ושאלם &#8220;בחרם&#8221;: מי היה <strong>ענתבי</strong> ומה פעל <strong>אפרים כהן</strong> בארצנו?</p>

<p>ואחרון חביב – המוהיקני האחרון מחו&#8220;צ הראשונים, שיסד את
ראש־פינה ומשמר הירדן, אלא שמזלו הרע גרם להוולד ברומניה וע&#8221;כ לא פגשתי את
שמו בין &#8220;החולמים ולוחמים&#8221;, ומתגולל בן־השמונים בק&#8220;ק צפת ואין זכר לו בין
בעלי־היובלים בת&#8221;א&#8230;</p>

<p>* * * *</p>

<p>ולבל אשכח חלילה את הענין רוצה אני להקדים ולספר לכם
מניה־וביה את אשר שמעתי מפיו הקדוש של תלמידי מבני־דודנו שנזדמן עמי בשבוע
זה לתוך המכונית של תלפיות.</p>

<p>– ישנה, הוא אומר לי בעברית־המעורבת שלו ומתוך לחישה
ורמיזה, תנועה חדשה במחננו&#8230; &#8220;הם&#8221; כלומר: בני עשרת השבטים עושים את כל
ה&#8220;חאראכה&#8221; (הסחה) הזו בינינו&quot;&#8230;</p>

<p>הפזמון הידוע&#8230;</p>

<p>– אבל, מוסיף הוא לפני הפרדנו בתלפיות, ה&#8220;פאסל מודחק&#8221;, ז&#8220;א
החלק המצחיק של הקומדיה הוא זה: אחר המפלה שקבל ר' משה קזימא וכל חברי
משלחת מלאכים רעים מאת הנציב, שב סר וזעף למשרדו. &#8220;בידנא נוכלוס&#8221;! (אני
רוצה להפטר) – צעק הזקן – מכל ה&#8221;מסכרה&quot; הזו!&#8230; &#8220;שו&#8221;? (מה?) שחוק ילדים
עושים לנו? אני רוצה ללכת!&#8230;</p>

<p>– &#8220;טאיב&#8221;! (טוב מאד), ענה לו מזכירו, אבל מי ישלם שכר<a href="#fn:2" id="fnref:2" title="see footnote" class="footnote"><sup>2</sup></a> דירה בעד משרדינו?</p>

<p>– ה&#8220;אומה&#8221;! ענה נמרצות ר' משה האיש, ה&#8220;אומה&#8221; המושלמית והנוצרית לא תוכל לשלם איזה מאות לירות?&#8230;</p>

<p>– &#8220;נאעאם יא סידי&#8221; (כן, אלופי), השיב המזכיר, אבל ה&#8220;אומה&#8221;
הן לא חתמה על הקומביאלים כי אם אתה&#8230; בעל־הבית יגבו <strong>ממך</strong> ולא
מה&#8220;אומה&#8221;&#8230;</p>

<p>בקיצור, כשקפץ תלמידי המתורבש מעל ה&#8220;טרומביל&#8221; הרכין עצמו אל אזני ולחש: &quot;היום <strong>יומכם</strong> ומחר יבוא <strong>יומנו</strong>, שא־לום!&#8230;</p>

<p>גם־כן פזמון ידוע!</p>

<p>* * * *</p>

<p><strong>בחיפה</strong> ספרו לי את המעשה היפה הזה:</p>

<p>הכדיב התאכסן בזמן האחרון במלון הכי גדול בארצנו ורחץ את
בשרו באמבט הסמוך לחדרו. אחר הטבילה התפלל בדבקות, כדרכו, וכפעם בפעם נשמע
מפיו &#8220;אללאה! אללאה!&#8230; אללאה!!&#8221;.</p>

<p>הנער המשרת, צעיר וטירון, שקבל פקודה לעמוד כל הזמן לשרותו
ולפקודתו של האורח הגדול על יד חדרו, חשב לתומו, כי הרוחץ קורא &#8220;האללו&#8221;!
ומנסה לשוא להשיג את מספר התיליפון אשר בחדרו. ירד ה&#8220;פיקולו&#8221; כחץ מקשת אל
המשרד:</p>

<p>– ה&#8220;פרינץ&#8221; אינו יכול להשיג את מספר התיליפון!</p>

<p>המנהל מהר ועלה במעלית החשמלית להתנצל לפני הוד רוממותו,
ואגב האשים את השרות התיליפוני שבארץ ואת הצעירות שאינן עונות
תמיד&#8230;</p>

<p>הכדיב פרץ בצחוק אדיר ואמר:</p>

<p>– לעולם לא עלה ולא יעלה על דעתי לפנות לאלוהים כדי להשיג צעירה תיליפוניסטית בדואר&#8230;</p>

<p><strong>ולפני</strong> זמן מה פגשתי יהודי חדש בעירנו שעלה מהסוכנות
ברחוב &#8220;ממילא&#8221; בדרך אשר ליד המגרש הרוסי, ושאל ממני, היכן גר דוקטור
פלוני?</p>

<p>– בשכונת רוחמה, עניתי לו.</p>

<p>– והיכן היא רוחמה?</p>

<p>– ע&quot;י זכרון־משה, השבתי לו.</p>

<p>– והיכן זכרון־משה?</p>

<p>– את <strong>זכרון־משה</strong> אינו מכיר? – שאלתיו בתמיה ועמדתי
לפניו כ&#8220;ציצרון&#8221; אמיתי – ילך כבודו ישר ברחוב יפו עד &#8220;המשביר&#8221; ומשם יעלה
ימינה ואח&quot;כ שמאלה ושוב יעלה ימינה ואחר כך שמאלה&#8230;</p>

<p>ואולם מתוך עיניו של היהודי שלי הכרתי כי אינו בקי כ&#8220;כ
בהתעמלות של &#8220;ימין, שמאל! ימין שמאל!&#8221;, נטלתי את מקלי והתחלתי מצייר לו על
הארץ, כמורה לכתיבת־הארץ, <strong>מפה</strong> שלמה – והוא עקב בעיניו את ה&#8221;זיגזאגים&quot;
שלי על הקרקע בואכה רוחמה, ופתאום &#8220;טיק־טיק־טיק־טיק־טאק!&#8221;, מוטור־סייקל
ממשלתי עם דגל קטן לפניו עבר במהירות הבזק על המפה שלנו וקלקל ברגע אחד את
כל רחובות ירושלים – הלכה המורך ר' טרפון!</p>

<p>ובראותי את היאוש הנשקף מעיני היהודי האומלל שלי, משכתיו הצדה והתחלתי את עבודתי מחדש.</p>

<p>– האם אין כאן, שאל בתמימות, מפת ירושלים כמו בתל־אביב?</p>

<p>– שכחת, ידידי – השבתי לו – כי שם בעיר העבריה יש דיזנגוף וכאן בעיר הבירה יש לנו – ראגיב נאשאשיבי!&#8230;</p>

<p>* * * *</p>

<p><strong>נכנסתי</strong> לאחד הבנקים בעירנו ומצאתי שם יהודי בעל־חוב שלא שלם את שטרו והערב שלו עומד וטוען אליו במרירות:</p>

<p>– מה עשית לי? האם <strong>עלי</strong> לשלם בעדך?!&#8230; אמור נא בעצמך: מהיכן אקח?!&#8230;</p>

<p>וענה לו היהודי הלוה בנחת להשיב חימה</p>

<p>אל תדאג! ה' יעזר לך ותשלם.</p>

<p>ואמר לו הערב:</p>

<p>– הן ה&quot; יוכל לעזר <strong>לך</strong> לשלם?</p>

<p>– על זה לא חשבתי, ענה בעל־החוב.</p>

<p>המנהל והפקידים בירמולקות צחקו כלם וגם הלוה בתוכם: רק הערב לא צחק&#8230;</p>

<p>* * * *</p>

<p><strong>ויסלח</strong> נא לי מר ע. בן־עזרא בעל ה&#8220;טעויות מושרשות&#8221;
ב&#8220;לשוננו לעם&#8221; אם יבוא איש פשוט כמוני ויעיז להראות לו על טעות <strong>אחת</strong>
המושרשת גם אצלו בהוספת &#8220;דאר היום&#8221; מיום ששי החולף, ושעלינו לשרש אחריה
בעוד מועד.</p>

<p>בסעיף ד' מעיר בן־עזרא על &quot;טעות מושרשת בפי ההמון שהיא
הולכת וחודרת גם לתוך הספרות והיא השאלה &#8220;כמה השעה?&#8221;, וצריך לאמר, לפי
דעתו, &#8220;<strong>איזו שעה</strong>?&#8221;. וכי ישאל, למשל, בחור את בחורתו עם חשכה &#8220;איזו
שעה?&#8221;, לא תביט גם אל שעונה הקטן אשר לזרועה הלבן ותען: &#8220;שעת רצון, חביבי,
שעת רחמים&#8230; או שעה שחורה, ידידי!&#8221; – הכל לפי תנאי הזמן
ומצב־הרוח&#8230;</p>

<p>ומזכיר לי דבר זה מעשה שהיה בד&quot;ר אידר, ראש ועד־הצירים,
שהשתדל ללמד עברית ושגר על לשונו בקושי גדול את המלה התל־אביבית:
&#8220;<strong>בבקשה</strong>!&#8221;, שהיא משמשת לכל דבר במקום: &#8220;פליז!&#8221;, &#8220;בעטטע! או
&#8220;סיל־וואו־פלי&#8221; וכיו&#8221;ב.</p>

<p>פעם בא אליו אליעזר בן־יהודה לבקרו בביתו בשבת, וכשפתח ד&quot;ר
אידר לפניו את הדלת בקש להכניס את אורחו הגדול <strong>בעברית</strong> והתחיל לומר:
&#8220;ב־ק־ב־שה!&#8230; ב־ש־ב־קה! ב־ב־ש־קה!&#8221; כי שכח המסכן את תלמודו העברי ונשתבשה
בפיו המלה הארורה &#8220;בבקשה&#8221;.</p>

<p>ואולם כדי להוציאו ממבוכתו אמר לו בן־יהודה: אדוני הד&#8220;ר!
אומרים בעברית לא ב־ק־ב־שה&#8221; אף לא &#8220;בבקשה&#8221; כי אם – <strong>בכבוד!</strong> (והנגינה
מלעיל על ה&#8220;כף&#8221; נוסח ספרד).</p>

<p>וכן הוא גם בנידון דידן: אומרים לא &#8220;כמה השעה?&#8221; ולא &#8220;איזו שעה?&#8221; כי אם – <strong>מה השעה?</strong></p>

<p>ושוב פעם יסלח נא לי מר ע. בן־עזרא, שסוף סוף אינו
<strong>אבן־עזרא</strong>, ולא ישית עלי חטאת על התיקון הקטן הזה, כי הלא אנשים אחים
אנחנו, וידעתי כי כל חפצו ומגמתו רק לזכות את ישראל ולהסיר מכשול מפיהם –
בבקשה&#8230;</p>

<p>* * * *</p>

<p>שאלתי את אחד מחובבי התיאטרון מתל־אביב אם ראה את התכנית השלושים של &#8220;המטאטא&#8221;?</p>

<p>– כן, ענה ידידי, ראיתי. אבל ה&#8220;מטאטא&#8221; הפסיד אצלי הפעם <strong>שלשה גרוש</strong>&#8230;</p>

<p>– מה? טעות בחשבון או הנחה?</p>

<p>– לא! – הוא עונה – קניתי כרטיס בשבעה גרוש וצחקתי בעד <strong>עשרה&#8230;</strong></p>

<p>* * * *</p>

<p><strong>ולאחרונה</strong> – מעשה ביהודי זקן ומכובד בת&quot;א, בעל בעמיו,
אב לבנים גדולים וקרוב לשבעים שבא בזמן האחרון לבית יהודי פולני הגר עם
משפחתו בארץ זה שמונה שנים ויש לו בת יחידה צעירה ויפה־פיה:</p>

<p>– רוצה אני להביא <strong>אושר</strong> לבתכם, אמר הישיש לאב, שידוך טוב בשבילה&#8230;</p>

<p>– ומי הוא המעמד הזה?</p>

<p>התחיל הזקן מתקן את זקנו הלבן כחלב, משתעל קצת ואומר:</p>

<p>– המ&#8230; זה – אני בעצמי!&#8230; אבל אל תשכחו: שלשה בתים שלי
בלב תל־אביב אני מעביר על שמה&#8230; שלשת אלפים לא&quot;י בבנק לפקודתה, והעיקר:
שלש מאות דונם פרדס נושא פרי על שם אשתי העתידה!&#8230;</p>

<p>האב הביט רגע אל הקרחת הלבנה והנוצצת על ראש ה&#8220;חתן&#8221; כראש החרמון באביב, והאם התחילה מונה באצבעותיה את גודל הרכוש.</p>

<p>– נשאל את פי הנערה&#8230;, היתה תשובתו של האב.</p>

<p>שאלו את &#8220;פי הנערה&#8221; והיא הסכימה, כמובן. לחצי־הראשונה –
לנדוניא. ובנוגע לשידוך עצמו, צותה לחתן־השדכן לשלח את בנו השלישי,
הצעיר&#8230;</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>במקור המודפס מופיע &#8220;ולחל&#8221; – הערת פרויקט  בן&#8211;יהודה <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>במקור הודפס &#8220;שגר&#8221; – הערת פרויקט בן יהודה. <a href="#fnref:2" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/26065">https://benyehuda.org/read/26065</a></div></body></html>