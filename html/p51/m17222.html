<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אוֹר הַגָּנוּז.</title>
	<meta name="author" content="שמריהו לוין"/>
</head>
<body>

<p>גם את זה לעמת זה עשה האלהים (קהלת)</p>

<blockquote>
<br />

<p>טוֹב הָאוֹר וּמָתוֹק הוּא לָעֵינַיִם,</p>

<p>לוֹ נָאֲוָה תְהִלָה, הוּא בְּכוֹר הַתּוֹלָדָה;</p>

<p>בְּכוֹר כָּל הַכֹּחוֹת, רִבּוֹא רִבּוֹתַיִם,</p>

<p>הוּא עֵין הַבְּרִיאָה, הוּא רַגְלָהּ, הוּא יָדָהּ.</p>

<br />

<p>קַרְנָיִם מִיָדוֹ וְהֵמָה כַּסֻּלָם,</p>

<p>הַמּוּצָב אַרְצָה וְרֹאשׁוֹ בַּשָּׁמָיִם,</p>

<p>וּבַסֻּלָּם הַזֶה הַבְּרוּאִים כֻּלָם</p>

<p>עוֹלִים וְיוֹרְדִים בִּשְׁלַבֵי הַקַּרְנָיִם.</p>

<br />

<p>עַל פִּי קַרְנֵי הָאוֹר יִצְמַח כָּל צֶמַח,</p>

<p>בְּכָל נֶפֶשׁ חַיָּה הָאוֹר הוּא הָרוּחַ,</p>

<p>יִסָּתֵר מְעַט וְצֶמַח בְּלִי יַעֲשֶׁה קֶמַח.</p>

<p>לֹא יִחְיֶה הַחַי, הַנֶּפֶשׁ תָּפוּחַ.</p>

<p>* * *</p>
</blockquote>

<blockquote>
<p>זֶה כְּבָר מָצְאוּ לָמוֹ חַכְמֵי הַטֶּבַע,</p>

<p>לְקֶרֶן אוֹר בָּהִיר כִּי קָרְבוּ לָגֶשֶׁת,</p>

<p>וַיַפְרִידוּהוּ וַיִמְצְאוּ בוֹ שֶׁבַע</p>

<p>קַרְנֵי אוֹר וְהֵמָּה כְּקַרְנֵי הַקֶּשֶׁת:</p>

<br />

<p>אֲדַמְדַּם וִירַקְרַק, תְּכֵלֶת וְאַרְגָּמָן,</p>

<p>וְעוֹד שְׁלַל צְבָעִים, רִקְמָה רִקְמָתָיִם,</p>

<p>(בְעַד זְכוּכִית לְטוּשָׁה מַעֲשֵׂה יְדֵי אָמָן</p>

<p>הַלֹא ירֵאֵה זֹאת כָּל אָדָם לַעֵינָיִם).</p>

<br />

<p>זֹאת מָצְאוּ הַחוֹקְרִים וְעוֹד מָצְאוּ אַחֶרֶת;</p>

<p>כֹּחוֹת רַבִּים בָּאוֹר, הֵם רְצוּפִים בְּתוֹכוֹ,</p>

<p>הַקּוֹל וְהַחֹם וְאֵשׁ אִלִקְטְרָה הַבּוֹעֶרֶת –</p>

<p>בָּנִים הֵמָּה לָאוֹר, הֵם יוֹצְאֵי יְרֵכוֹ
<br />
זֹאת מָצְאוּ הַחוֹקְרִים הַמַּגְבִּיהִים לָעוּף</p>

<p>וַיַרְבּוּ נִסְיוֹנוֹת פְּלִיאָה עָל פְּלִיאָה,</p>

<p>אַךְ מַה הוּא הָאוֹר – אִם לוֹ דְמוּת הַגּוּף,</p>

<p>אוֹ רוּחַ הוּא מְרַחֶפֶת עַל פְּנֵי הַבְּרִיאָה?</p>

<p>לֹא מָצְאוּ פִתְרוֹנִים חוֹקְרֵי הַטֶּבַע,</p>

<p>וְאוֹר גָּנוּז יְהִי גַם כִּי יַחְקְרוּ שֶׁבַע,</p>

<br />

<p>טוֹב הָאוֹר וּמָתוֹק הוּא לָעֵינַיִם,</p>

<p>לוֹ נָאֲוָה תְהִלָּה, הוּא בְּכוֹר הַתּוֹלָדָה,</p>

<p>מָתוֹק אוֹר תּוֹרָה לַנֶּפֶשׁ פִּי שְׁנַיִם,</p>

<p>הַתּוֹרָה הַתְּמִימָה כָאוֹר נֶחֱמָדָה.</p>

<br />

<p>הַנֶּפֶשׁ נִשְׁלְחָה מִמָּקוֹם גָבוֹהַּ,</p>

<p>לִשְׁכּוֹן בָּתֵּי חֹמֶר פֹּה עֲלֵי אֲדָמוֹת;</p>

<p>וְצֵדָה לַדֶּרֶךְ נָתַן לָהּ אֱלֹהַּ,</p>

<p>הַתּוֹרָה הַמְּאִירָה, הִיא חַיֵּי נְשָׁמוֹת.</p>

<br />

<p>כִּי תֵרֵד פֹּה מָטָה וְתָאִיר לַנֶּפֶשׁ,</p>

<p>וּבְסֵתֶר הַמַּדְרֵגָה תָפִיץ אוֹרָה,</p>

<p>כִּי תְצָרֵף הַסִּגִים, תְּגָרֵשׁ הָרֶפֶשׁ,</p>

<p>וּתְהִי אָז הַנֶּפֶשׁ זַכָּה וּטְהוֹרָה.</p>

<br />

<p>הַתּוֹרָה אוֹר וּמִיָּדָהּ לָהּ קַרְנַיִם,</p>

<p>שׁוֹנִים הֵם לְמִינֵיהֶם כְּקַרְנֵי הַצֶבַע;</p>

<p>וְחוֹקְרֵי אוֹר תּוֹרָה, לִפְנֵי שְׁנוֹת אַלְפַּיִם,</p>

<p>קָרְאוּ לָהֶם &#8216;חָכְמוֹת&#8217; וַיַחֲלְקוּם לְשֶׁבַע,</p>

<br />

<p>וּכְקַרְנֵי הָאוֹר וְהֵמָּה נִפְרָדִים,</p>

<p>יִתְלַכְּדוּ מֵעָל בַּשֶּׁמֶשׁ זוֹרַחַת-</p>

<p>קַרְנֵי הַחָכְמוֹת כִּי יִהְיוּ לַאֲחָדִים,</p>

<p>יְדֻבָּקוּ יִתְלַכְּדוּ וְהָיוּ לְתוֹרָה אַחַת.</p>

<br />

<p>וְכִיסוֹד הָאוֹר הַנֶּעֱלָם עוֹד מִמֶּנוּ,</p>

<p>הַמֵּאִיר לָנוּ וְגָלְמוֹ לֹא תִרְאֶה עָיִן –</p>

<p>יְסוֹד הַתּוֹרָה הַנֶּפֶשׁ לֹא תְשֹוּרֶנוּ,</p>

<p>עוֹד הִיא נָבֹכָה, עוֹד דַעְתָּהּ מֵאָיִן:</p>

<p>הָאוֹר וְאוֹר תּוֹרָה מִסְתַּתְרִים בְּהֵחָבֵא,</p>

<p>אוֹר גָּנוּז הֵם לַצַּדִּיקִים לֶעָתִיד לָבוֹא.</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/17222">https://benyehuda.org/read/17222</a></div></body></html>