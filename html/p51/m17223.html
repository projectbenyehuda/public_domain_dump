<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משורר מאי קא בכית?</title>
	<meta name="author" content="שמריהו לוין"/>
</head>
<body>

<p>(בעקבי המשורר הנשגב הח' יל&quot;ג).</p>

<blockquote>
<br />

<p>&#8216;מְשׁוֹרֵר מַאי קָא בָּכִית?&#8217; עַל דָּא קָא בָּכִינָא,</p>

<p>כִּי נֶהְפַךְ לְאֵבֶל כִּנּוֹרִי, שִׁירָתִי לְקִינָה,</p>

<p>כִּי אֱלֵי שִׁיר כָּעַמִּים לֹא אוּכַל אָשִׁירָה,</p>

<p>כִּי אַךְ מִסְפֵּד אֶעֱשֶׂה, אֵבֶל אָעִירָה;</p>

<p>אֶרְאֶה צֹאן עַמִּי, וְהִיא נְטוּשָׁה עַל הֶהָרִים,</p>

<p>עֵדֶר עֵדֶר לְבַדּוֹ וּכְחִנָם נִמְכָּרִים,</p>

<p>לְגוֹזְזִים אַבִּירֵי לֵב; לַאֲדוֹנִים קָשִׁים –</p>

<p>הַזֶה עֵדֶר ה', הַזֶה צֹאן קֳדָשִׁים? –</p>

<p>לֹא צֹאן קֳדָשִׁים אֵלֶּה, אַךְ צֹאן הֲרֵגָה.</p>

<p>יִתְעַטֵף עָלַי רוּחִי, נַפְשִׁי תִתְמוֹגֵגָה,</p>

<p>יְשָׂרגוּ בִי חוּשַׁי וְכִלְיוֹתַי אֶשְתּוֹנִן,</p>

<p>אֶעֱשֶׂה מִסְפֵּד כַּתַּנִים, אָשִׁיר וַאֲקוֹנֵן,</p>

<p>כָּל נֶגַע כָּל פֶּגַע רַק עָלַי הוּא,</p>

<p>&#8216;עַל דָּא וַדַּאי קָא בָּכִית?&#8217; – וּבָכוּ תַרְוַיְהוּ.</p>

<br />

<p>&#8216;מְשׁוֹרֵר מַאי קָא בָּכִית?&#8217; – עַל דָּא קָא בָּכִינָא,</p>

<p>כִּי אָפְסָה כָל שִׁירָה חָדְלָה הָרִנָּה:</p>

<p>הַתּוֹרָה הָאַחַת, הַשָּׂפָה הָעִבְרִיָה,</p>

<p>הִיא יֶתֶר פְּלֵטָתֵנוּ בְאֶרֶץ נָכְרִיָה,</p>

<p>לְעַם נִדְכָּא וְנַעֲנֶה הִיא נֶתֶר וָבֹרִית,</p>

<p>לְטַהֲרוֹ מִטוּמְאָתוֹ וְלָתֵת לוֹ שְׁאֵרִית –</p>

<p>גַּם הַשָּׂפָה הַזֹאת מִלִּבֵּנוּ נִשְּׁכָּחָה,</p>

<p>בָּנֶיהָ נָסוֹגוּ מִמֶּנָה וְהִיא נֶאֱנָחָה;</p>

<p>זְמֹרַת זָר נָטַעְנוּ, אֶל שְׂדֵה אַחֵר עָבַרְנוּ.</p>

<p>וַנְּהִי נוֹטְרִים אֶת הַכְּרָמִים, כַּרְמֵנוּ לֹא נָטַרְנוּ.</p>

<br />

<p>אֶת הַשָּׂפָה גוַֹעַת כִּי רָאָה &#8216;רַב פָּרֶץ&#8217;</p>

<p>וַיוֹצִיא אֶת &#8220;<strong>הַשַּׁחַר</strong>&#8221; לְהָאִיר לָאָרֶץ,</p>

<p>לְהַרְאוֹת לַכֹּל כִּי עוֹד חַיָּה הַשָּׂפָה,</p>

<p>כִּי עוֹד בָּה מִתְקָהּ, כִּי עוֹד בָּרָה הִיא וְיָפָה,</p>

<p>כִּי עוֹד לֹא נָס לִחָהּ, כֹּחָה לֹא רָפָה,</p>

<p>כִּי עוֹד תֻּמָּתָה כָלִיל לֹא חָלָפָה,</p>

<p>כִּי עוֹדֶנָה הִיא בַּשָּׂפוֹת הַגְּבָרֶת,</p>

<p>אָז לָבְשָׁה בְּנֵי הַנְּעוּרִים רוּחַ אַחֶרֶת,</p>

<p>וּמִנֹּגַה קֶרֶן הַשַּׁחַר הַנּוֹצֵץ</p>

<p>רָאוּ אוֹר גָדול וַיֵּצְאוּ כֻּלָם חוֹצֵץ,</p>

<p>לְחַבֵּק וּלְנַשֵּׁק אֶת שְׂפָתָם הַזְקֵנָה,</p>

<p>לְנַחֲמָהּ מֵאֶבְלָהּ, כִּי עֲזָבוּהָ עַד הֵנָה –</p>

<p>לֹא אָרְכוּ הַיָמִים וּפֶרֶץ אֵינֶנוּ,</p>

<p>וַיֶחֱדַל <strong>הַשַּׁחַר</strong> אֶת מָתְקוּ מִמֶּנוּ,</p>

<p>וְהַשָּׁפָה עֶשֶׂר מַעֲלוֹת יָרְדָה אֲחוֹרַנִּית,</p>

<p>לָבְשָׁה בִגְדֵי אַלְמְנוּתָה וַתֵּלֶךְ קְדוֹרַנִּית&#8230;</p>

<p>רַע עָלַי הַמַעֲשֶׂה, בְּחַיַי וּבְיָמַי הוּא!</p>

<p>&#8216;עַל דָּא וַדַּאי קָא בָּכִית?&#8217; וּבָכוּ תַרְוַיְהוּ.</p>

<br />

<p>&#8216;מְשׁוֹרֵר מַאי קָא בָּכִית?&#8217; – עַל דָּא קָא בָּכִינָא,</p>

<p>כִּי עַם זָקֵן כְּעַמִּי עוֹד לֹא הִגִּיעַ לְבִינָה;</p>

<p>כְּאָז כֵּן עַתָּה עוֹד נִפְלַג הוּא לִפְלַגוֹת,</p>

<p>וּבַדָּיו וּמַעֲשָׂיו הֵמָּה כַּחֲצִיר גַּגּוֹת.</p>

<p>לֹא יוּכַל לְהִבָּנוֹת, שָׁוְא יַעַמְלוּ בּוֹנִים:</p>

<p>זֶה נוֹתֵן תֶּבֶן אִם זֶה מְבַקֵּשׁ לְבֵנִים,</p>

<p>הַבּוֹנִים אִישׁ לְעֶבְרוֹ פּוֹנִים, יוֹעֲצָיו נוּגִים,</p>

<p>וּמִסְפַּר הָרוֹפְאִים כְּמִסְפַּר הַהֲרוּגִים!</p>

<p>רוֹפְאֵי אֱלִיל כֻּלָּהַם יַחַד כָּל אֵלֶּה,</p>

<p>לֹא יִנְהוּ מָזוֹר, לֹא יֵרָפֵא הַחוֹלֶה,</p>

<p>כָּל עוֹד כָּל אֵיבָרָיו יַחַד לֹא יִתְעוֹרֵרוּ,</p>

<p>לֹא יֹאמְרוּ חֲזָק, אִישׁ אָחִיו לֹא יַעְזוֹרוּ,</p>

<p>כָּל עוֹד לֹא תִקְרַבְנָה יַחַד הָעֲצָמוֹת,</p>

<p>גַּם לֹא תְקִיצֶינָה מַחְשְׁבוֹתָיו הַנִּרְדָּמוֹת,</p>

<p>כָּל עוֹד לֹא יָחוּשׁ בְּנַפְשׁוֹ כִּי חַי-חַי-הוּא&#8230;</p>

<p>&#8216;עַל דָּא וַדַאי קָא בָּכִית?&#8217; – וּבָכוּ תַרְוַיְהוּ.</p>

<br />

<p>&#8220;מְשׁוֹרֵר מַאי קָא בָּכִית?&#8221; – עַל דָּא קָא בָּכִינָא,</p>

<p>כִּי הָיָה עַמִּי בְּפִי כֹל לְמָשָׁל וְלִשְׁנִינָה:</p>

<p>כִּי בְצוֹק הָעִתִּים, בָּאֹמְרִים &#8220;לֵכָה!&#8221;</p>

<p>גַּם בְּצֵאתוֹ נִקְשֶׁה וְרָעֵב מִתּוֹךְ הַהֲפֵכָה.</p>

<p>אֵין חוֹלֶה עַל שִׁבְרוֹ אֵין מַפְגִּיעַ בַּעֲדוֹ,</p>

<p>וַיֵּלֶךְ לְדַרְכּוֹ עֵדֶר עֵדֶר לְבַדּוֹ –</p>

<p>לֵב רַבִּים לָקְחָה הָאָרֶץ הַחֲדָשָׁה:</p>

<p>בָּהּ מִשְׁכַּן הַחֹפֶשׁ, בִּדְרוֹר הִיא נִקְדָּשָׁה,</p>

<p>וּבֵית <strong>דּוֹרְשֵׁי</strong> הַחֹפֶש כִּמְעַט נִבְנֶה</p>

<p>וַיַמְלִיכוּ עֲלֵיהֶם אֵת הַמַּגִּיד <strong>מִלִבְנְה</strong>.</p>

<p>וַיְהִי בֵיתָם לְרִיב וּמַצָּה גֵּיא חִזָיוֹן</p>

<p>וְנֶגֶד שְׁכֵנֵיהֶם, בְּנֵי חוֹרִין, כְּדַי בִּזָיוֹן!&#8230;</p>

<p>רַבִּים בָּאוּ יַחַד בֵּית <strong>אֵם אוֹהָבֶת</strong>,</p>

<p><strong>בָּאוּ גַם יָכְלוּ שָׁם בֶּטַח לָשָׁבֶת,</strong></p>

<p>וְהִנֵּה אִשָּׁה אַחַת, <strong>הָרַבָּנִית מִבָּרֶקֶת</strong></p>

<p>יוֹשֶׁבֶת עַל כִּסְאָהּ וּלְאַלְפֵי אֲנָשִׁים מַזֶקֶת!&#8230;</p>

<p>הַאֵין זֶה שְׂחוֹק? – לֹא שְׂחוֹק, אַךְ וַי-הוּא&#8230;</p>

<p>&#8220;עַל דָא וַדַּאי קָא בָּכִית?&#8221; וּבָכוּ תַרְוַיְהוּ.</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/17223">https://benyehuda.org/read/17223</a></div></body></html>