<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מכתב לאחי אשר בזאמושטץ</title>
	<meta name="author" content="יעקב אייכנבוים"/>
</head>
<body>

<blockquote>
<br />
</blockquote>

<p>הקבצו ידידים ושמעו אל יעקב אחיכם!</p>

<p>מיום שבת האדם בארץ נוד! תהי עליו קללת ה&quot; לאכל לחם בזעת
אפיו! למן היום ההוא והלאה תחניף התקוה את לבבו לבלי יאמר נואש אל כל אשר
תכסוף נפשו בצר לו! אף כי מוסדותיה על אבני בהו הטבעו! וכל תנחומותיה לרוב
אך הבל הֵנָה. כה תשתרר על התועה בארץ ציה וחרבה! ונפשו עיפה לצמא! לעורר
בקרבו רשפי נחמה כי תפתחנה ארבות השמים להמטיר לו גשמי נדבות! או כי תקרענה
צלעות סלע! ומבטן חלמיש אֵי ברכה יולדו; כה באזני אשה מרת נפש! עת תתיפח
תפרש כפיה באנחת לב! כי על כן בנה שוכב על ערש דוי ויגוע עד שערי מות! היא
בחלקת לשון תשית אמריה! כי עוד ממרום ישולח מרפא בעצמותיו וימלט משחיתותו;
כן גם אותי בשפתי חלקות הדיחה עד כה לאמר: עוד תשוב ותשכון בין מאהביך
ודורשי טובך! עוד ימצא ה&quot; לך מוצא למחיתך בירכתי עירך! ולא תוסיף עוד להניד
רגל ללכת לארץ נכריה לבקש טרף לביתך וחיים לנערותיך! וגם אנכי הקשבתי
לאמריה! פתתני ואפת! ואף כי מרחק רב הפריד בינותינו! בחלום תקותי הנני יושב
אף אני בחבורתכם! וכמו אשתעשע ואמתיק סוד עמכם באמרי נועם! יען קויתי יום
יבא וישיבני הביתה להתעלס באהבים עם בחירי נפשי כירחי קדם. אך עתה כאשר כבר
כלה ונחרצה מאת המשים משטרו בארץ להעבירני אותי ואת ביתי אל העיר הזאת!
ולשום משכני במקום הזה! וכאשר כבר גליתי את אזן אשתי במכתב! כי תשא את כל
כלי ואת בנותי בעגלות! ותשים פעמיה לדרך לבא אלי הֵנָה! עתה כמו הרים
גבנינים ינשאו ויבדילו בינינו עד בלתי השאיר לי שריד מתוחלתי לחזות בנועם
פניכם! עתה יהמו מעי עלי בזכרי שבתי ושעשועי אתכם לפנים! ואומר זאת נחמתי
אשר נשארה לי בעצבוני! לשפוך עוד הפעם את שיחתי בחיק מאהבי! להראות לכל אחי
ורעי איכה גדלה אהבתי אליהם! ובל יאמרו ללבבם כי אבד זכרונם ממני בהפנותי
את שכמי מהם. ועתה דעו אפוא וראו כי לא ימוש שמכם מפי לעולם! וכל עוד נשמתי
בי רוח אהבתכם תחיני ותשמחני! וכי חבל בריתנו עם תקות חיי יחדו יכרתו. כי
זה איש אשר יעזוב את הארץ אשר הוא גר בה בלב שקט ועשתנות שאנן! ואשר לא
תפרוצנה ממנו סערות אנחה ושטפי דמעה בעת ינתקו כפות רגליו לארץ אחרת! בקהל
אחים לא ימנה! ובין רעים לא יתחשב! אף לא יסָפֵר את חית השדה! ותקוה לכפיר
ממנו. הן גם הנמר האכזרי אשר בארצות הנגב רבצו! ומולדתו תחת שמי תימן! אם
יפול ברשת אדם אשר טמן חבלים לרגליו! ויגרשהו וילך אל ארץ לא לו כי אכף
עליו! אף אם צאן ובקר ישָחֵט לו די מחסורו! עודנו נכסף אל מקום זה יֻלד שם!
ואל הררי נמרים שואף הוא סלה. כי גם לעץ יש חפץ לעשות שרש באדמת מכורותיהו!
ותאנה וגפן לא תעשינה פרי על עפרות נכר! לשוא ישיק האדם בתנורים ליחמנה
בהם! ומן העפר אשר יהיה בקרקע מטעם יקח ונתון אתו תחתינה וחשב מחשבות לבלתי
יחסר להן כל מזרם וממטר! הלא מכל עמלו שיעמול בהם בפרך לא תתֵנָה לו כי אם
פרי כחש וצאצאי מרמה! כה תאלפנו חית הארץ ועץ השדה יחכמנו להיות כל איש
זוכר את מקום מולדתו לנצח! ואת רגעי נחת אשר נפלו לו בנעימים בין חבר רעים
לא ישכח לעולם.</p>

<p>ומה אנכי שואל מכם ידידַי! כי אם לזכרה אותי תמיד. עת
תאספו יחדיו בבית אחד מכם להשתעשע תשאו גם את שמי על שפתיכם! או עת ביום
משתה ושמחה תתקבצו ותבאו לחקור ממסך העלו גם את זכרוני על ראש שמחתכם! וכי
יברך אש את רעהו על כוס יין ברנה! וברכתם גם אותי. ואני תפלה לאל חיי! תן
להם ה&quot;! מה תתן? תן להם חיים נעימים בהשקט ובבטחה! ואל תעזוב על האדמה אשר
הוא בא בה גם את עבדך יצר כפיך.</p>

<p>מאהליב על נהר דניעסטער! ניסן תקצ&quot;ג.</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56424">https://benyehuda.org/read/56424</a></div></body></html>