<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אמנון ומרים</title>
	<meta name="author" content="יעקב אייכנבוים"/>
</head>
<body>

<blockquote>
<p>בֵּין עֲרֻגּוֹת כֻּסֶּמֶת</p>

<p>הָלְאָה מִשְּׂדֵה מִלְחֶמֶת</p>

<p>בִּשְׁבוֹת אַנְשֵׁי הֶחָיִל</p>

<p>יַעַן פָּרַשׂ הַלָּיִל</p>

<p>מַסְוַת אֹפֶל וָאֶמֶשׁ</p>

<p>כַּאֲשֶׁר בָּאָה הַשֶּׁמֶשׁ</p>

<p>אַמְנוֹן רֹבֶה הַקֶּשֶׁת</p>

<p>וּמִרְיָם חֵן לוֹבֶשֶׁת</p>

<p>אֲחוּזֵי יָד הָלָכוּ</p>

<p>רֶגֶשׁ נַפְשָׁם שָׁפָכוּ</p>

<p>&quot;אֵיפֹה כַּיּוֹם הָיִיתָ?</p>

<p>&quot;וּמַה בַּקְּרָב עָשִׂיתָ?</p>

<p>&#8220;סַפְּרָה־נָּא לִי סַפֵּרָה&#8221;</p>

<p>מִרְיָם אֵלָיו דִּבֵּרָה</p>

<p>&quot;הֵן כָּל הַיּוֹם חָרַדְתִּי</p>

<p>&quot;וַעֲלֵי מִצְפֶּה עָמַדְתִּי</p>

<p>&quot;לִרְאוֹת פַּעֲמֵי רַגְלֶיךָ</p>

<p>&#8220;שָׁבִים אֶל רַעְיָתֶךָ.&#8221;</p>

<p>&quot;מַה נּוֹרָא בַּמַּעֲרֶכֶת</p>

<p>&quot;חֶרְדַּת מָוֶת דּוֹרֶכֶת</p>

<p>דִּבֶּר אַמְנוֹן אֵלֶיהָ</p>

<p>נוֹפֵל עַל צַוָּארֶיהָ</p>

<p>&quot;מַה זֶּה אֵפוֹא תִּשְׁאֲלִינִי</p>

<p>&quot;הֵן אִם כִּמְעַט תִּשְׁמְעִינִי</p>

<p>&quot;אֵימָה תֹּאָחֵז וָפַחַד</p>

<p>&quot;כָּל עַצְמוֹתַיִךְ יַחַד. –</p>

<p>&quot;גְּדוּדֵי יֹדְעֵי מִלְחֶמֶת</p>

<p>&quot;לוֹבְשֵׁי חֶרֶב נוֹקֶמֶת</p>

<p>&quot;עוֹמְדִים הָכֵן בַּמְּלֶאכֶת</p>

<p>&quot;מַעֲרֶכֶת מוּל מַעֲרֶכֶת</p>

<p>&quot;פִּתְאֹם מַהֵר יָפוּצוּ</p>

<p>&quot;זֶה נֶגֶד זֶה יָרוּצוּ</p>

<p>&quot;מִקּוֹל רֹמַח וָקֶשֶׁת</p>

<p>&quot;כָּל הַבִּקְעָה רוֹעֶשֶׁת</p>

<p>&quot;שָׁם הֲרוּגִים יִפֹּלוּ</p>

<p>&quot;וּפַלְגֵי דָם יִזֹלוּ</p>

<p>&quot;וּפֹה גִּבּוֹר מַצְלִיחַ</p>

<p>&quot;יָרִיעַ אַף יַצְרִיחַ</p>

<p>&quot;שָׁם הֵידָד יִשָּׁמֵעַ</p>

<p>&quot;וּפֹה חָלָל גֹוֵעַ. –</p>

<p>&quot;אַף אֲנִי לִפְנוֹת עֶרֶב</p>

<p>&quot;נִרְדָף מִשֹּׁלְפֵי חֶרֶב</p>

<p>&quot;וַאֲנִי עָיֵף וְיָגֵעַ</p>

<p>&quot;הָלְאָה מֵאָח וָרֵעַ</p>

<p>&quot;כִּמְעַט בְּכָל רָע הָיִיתִי</p>

<p>&quot;וּשְׁאוֹל נֶגְדִּי חָזִיתִי</p>

<p>&quot;אוּלָם אוֹתָךְ זָכַרְתִּי</p>

<p>&quot;כֹּחַ וָעֹז אָזַרְתִּי</p>

<p>&quot;הִמָּלֵט מִנִּי שַׁחַת</p>

<p>&#8220;בִּקְּשָׁה נַפְשִׁי לָקַחַת&#8221; –</p>

<p>מִרְיָם אֵלֶּה כִּשְׁמוֹעַ</p>

<p>עֵינָהּ תִּדְמַע דָּמוֹעַ</p>

<p>&quot;אֲהָהּ! לִבִּי יַכֵּנִי</p>

<p>&quot;חִיל וָרַעַד יֹאחֲזֵנִי</p>

<p>&quot;אַף אֲנִי לַמַּעֲרֶכֶת</p>

<p>&quot;אִתְּךָ אֶחְפּוֹץ לָלֶכֶת</p>

<p>&quot;פֶּן אִם אֶהְיֶה אֶצְלֶךָ</p>

<p>&quot;רָע לֹא יִקְרַב אֵלֶיךָ</p>

<p>&quot;אוֹ עִמְּךָ אֵרֵד שָׁחַת</p>

<p>&#8220;יַחַד עַל עָפָר נָחַת.&#8221;</p>

<p>וּכְמוֹ עָלָה הַשַּׁחַר</p>

<p>וּבִצְעִיף צֶמֶר צַחַר</p>

<p>מִרְיָם כִּסְתָה פָנֶיהָ</p>

<p>עִם חֶלְקַת צַוָּארֶיהָ</p>

<p>בִּימִין רֵעָהּ אוֹחֶזֶת</p>

<p>לֶכֶת עִמּוֹ נֶחְפֶּזֶת</p>

<p>תִּרְקַד מַהֵר כָּאָיִל</p>

<p>אֶל הֲמוֹנֵי הֶחָיִל. –</p>

<p>הֵם בָּעֵמֶק מִתַּחַת</p>

<p>נֹכַח עֶבְרֵי פִי פַחַת</p>

<p>וּמֶנּוּ יָצְאוּ שֵׁשֶׁת</p>

<p>תֹּפְשֵׂי דֹרְכֵי קֶשֶׁת</p>

<p>מַהֵר אַמְנוֹן יָסֹבּוּ</p>

<p>חִצִּים נֶגְדּוֹ יָרֹבּוּ</p>

<p>אַךְ זֶה לֹא יַחֲרִידֶנּוּ</p>

<p>פַּחַד רָחוֹק מִמֶּנּוּ</p>

<p>נִמְלָט בֵּין הָרֵי בֶתֶר</p>

<p>כּוֹנֵן חִצּוֹ עַל יֶתֶר</p>

<p>אוֹתוֹ לַצַּר קוֹלֵעַ</p>

<p>וּכְרֶגַע מֵת כּוֹרֵעַ</p>

<p>כֹּה רַגְלוֹ תְּמַהֵר לֶכֶת</p>

<p>וְיָדוֹ קַשְׁתּוֹ דּוֹרֶכֶת</p>

<p>עַד כִּי פָרַץ בָּם פָּרֶץ</p>

<p>וְאַרְבָּעָה הִפִּיל אָרֶץ. –</p>

<p>אַךְ עוֹד נִשְׁאֲרוּ הַשְּׁנַיִם</p>

<p>וּכְבָר הוּא רְפֵה יָדַיִם</p>

<p>לַשָּׁוְא יִתְאַזָּר כֹּחַ</p>

<p>הָלְאָה מֵהֶם לִבְרֹחַ</p>

<p>לַשָּׁוְא מִרְיָם תְּחַזְּקֵהוּ</p>

<p>וּבְכָל עֹז תַּרְהִיבֵהוּ</p>

<p>יָגֵעַ עֲלֵי דֶרֶךְ</p>

<p>נוֹפֵל כּוֹרֵעַ בֶּרֶךְ. –</p>

<p>צָרָיו בָחֳרִי אַפָּיִם</p>

<p>יַחְרְקוּ עָלָיו שִׁנַּיִם</p>

<p>חַרְבָּם כְּבֵדוֹ פּוֹלַחַת</p>

<p>וּמִרְיָם מַר צוֹרַחַת</p>

<p>&quot;הַרְפּוּ מִמֶּנּוּ הֶרֶף!</p>

<p>&quot;אֲרָיוֹת טוֹרְפֵי טֶרֶף</p>

<p>&quot;אוֹ גַם חַיַּי חֲמֹסוּ</p>

<p>&#8220;מַהֲרוּ לָמָּה תָּחֹסוּ!&#8221;</p>

<p>הִיא עוֹדֶנָּה צוֹעֶקֶת</p>

<p>עַל דּוֹדָהּ מִתְרַפֶּקֶת</p>

<p>וַיִּפְּלוּ גַם עָלֶיהָ</p>

<p>וַיְכַבּוּ נֵר חַיֶּיהָ. –</p>

<p>הָרֹעִים בְּתֹף וָנֶבֶל</p>

<p>עָשׂוּ מִסְפֵּד וָאֵבֶל</p>

<p>הֵמָּה קֶבֶר חָפָרוּ</p>

<p>יַחְדָּו אֹתָם קָבָרוּ</p>

<p>שָׁמָה אֶבֶן מַצֶּבֶת</p>

<p>עַד הַיּוֹם עוֹד נִצֶּבֶת</p>

<p>וּבְעֵט בַּרְזֶל וְעֹפָרֶת</p>

<p>נֶחֱצַב בַּצוּר לְמַזְכֶּרֶת</p>

<p>&quot;אַמְנוֹן רֹבֶה הַקֶּשֶׁת</p>

<p>&quot;וּמִרְיָם חֵן לוֹבֶשֶׁת</p>

<p>&quot;יַחַד בְּחַיִּים נִצְמָדוּ</p>

<p>&#8220;וּבְמוֹתָם לֹא נִפְרָדוּ.&#8221;</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56793">https://benyehuda.org/read/56793</a></div></body></html>