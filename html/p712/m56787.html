<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שיר מספד על מות הקיסר אלכסנדר הראשון</title>
	<meta name="author" content="יעקב אייכנבוים"/>
</head>
<body>

<blockquote>
<p>קוֹל נְהִי יִשָּׁמֵעַ</p>

<p>תִּצַּלְנָה אָזְנָיִם</p>

<p>כָּל עַיִן נוֹבֵעַ</p>

<p>מוּעָקָה בְּמָתְנַיִם</p>

<p>עֲלֵי אָבְדַּן מֶלֶךְ</p>

<p>מָרָה יִצְעָקוּ</p>

<p>בְּכָל מְדִינָה וָפֶלֶךְ</p>

<p>בִּבְכִי יִנְהָקוּ</p>

<br />
</blockquote>

<blockquote>
<p>הֵילִילִי אֶרֶץ רוּסְיָא נְהִי הַשְׁמִיעִי</p>

<p>הֵאָנְחִי הָרִימִי קוֹל אַל תַּרְגִּיעִי</p>

<p>עֲשִׂי מִסְפֵּד חִגְרִי שָׂק קִרְאִי אֵבֶל</p>

<p>כִּי נָפַל נִזְרֵךְ מִגְּאוֹנֵךְ עֲטֶרֶת</p>

<p>יָרַד מַרְאֲשׁוֹתַיִךְ אָפְסָה תִפְאֶרֶת</p>

<p>מִי גוֹדֶל שִׁבְרֵךְ יִפְרוֹט עֲלֵי נֶּבֶל</p>

<br />
</blockquote>

<blockquote>
<p>אֱהִי מַלְכֵּךְ אֵפוֹא אָבִיךְ אַיֵּהוּ?</p>

<p>אִמְרִי הַגִּידִי אָנָה שָׂם פְּעָמֵיהוּ?</p>

<p>אִם מִדֶּרֶךְ הָלַךְ יָשׁוּב אֵלָיִךְ?</p>

<p>אוּלָם לֹא תַעֲנִי שְׂפָתַיִךְ יִדֹּמוּ</p>

<p>נֶאֱלַמְתְּ אַךְ בֶּכֶה עֵינַיִךְ יִזְרוֹמוּ</p>

<p>תַּחַת מַעֲנֶה כִּסְתָה דִמְעָה לְחָיַיִךְ</p>

<br />
</blockquote>

<blockquote>
<p>אָמְנָם דֵּי מַעֲנֶה דִּמְעוֹתֵךְ תִּתֵּנָּה</p>

<p>עַל מַכָּתֵךְ כִּי נַהֲלָה לְאוֹת הֵן הֵנָה</p>

<p>עֵדִים פָּנַיִךְ עֲטוּפֵי צַלְמָוֶת</p>

<p>כִּי אֶפֶס מוֹשִׁיעֵךְ הָלַךְ וְאֵינֶנּוּ</p>

<p>לֹא יָשׁוּב עוֹד לֹא עוֹד עַיִן תְּשׁוּרֶנּוּ</p>

<p>כִּי אֶל יַרְכְּתֵי בוֹר הוֹרִידוֹ הַמָּוֶת</p>

<br />
</blockquote>

<blockquote>
<p>מָוֶת! הַאֵין דֵּי כִּי תוֹבִיל לָטֶּבַח</p>

<p>רַבִּים מֵעַם הָאָרֶץ וְכִי רַב זֶבַח</p>

<p>בִּבְנֵי אָדָם יוֹם וָיוֹם תִּמְצָא אַתָּה?</p>

<p>לָמָּה עוֹד קַחַת חֵי מַלְכֵּנוּ זַדְתָּ?</p>

<p>הֵן אֶת חַיָּיו גַּם אֶת חַיֵּינוּ הֶאֱבַדְתָּ</p>

<p>וְאִתּוֹ יַחְדָּו גַּם אֹתָנוּ הֵמַתָּה</p>

<br />
</blockquote>

<blockquote>
<p>אַךְ לֹא לוֹ כִּי אִם לָנוּ הֲרֵעֹתָ</p>

<p>אַךְ בִּיגוֹן נַפְשֵׁנוּ אַתָּה סַבֹּתָ</p>

<p>וַתֶּהֶדְפֵנוּ מִמֶּרְחָב לַדֶּחִי</p>

<p>אֲבָל שְׁמוֹ חָרוּת עַל לוּחַ לִבֵּנוּ</p>

<p>זִכְרוֹ הַיָּקָר מִתְהַלֵּךְ בְּקִרְבֵּנּוּ</p>

<p>חַי הוּא עוֹדֶנּוּ אַף לָנֶצַחַ יֶחִי</p>

<br />
</blockquote>

<blockquote>
<p>מִי שֵׁם אַלְכְּסַנְדֶּר יוֹדֵעַ אֵינֶנּוּ?</p>

<p>יְמַלֵּא כָל נֶפֶשׁ כָּל שָׂפָה תְּאַשְּׁרֶנּוּ</p>

<p>אָב הָיָה לָאֶבְיוֹן לַדַּל מִשְׁעַן לָחֶם</p>

<p>מוֹלִיךְ עַמּוֹ בְּשֵׁבֶט מִישׁוֹר וָצֶדֶק</p>

<p>אֶל אוֹיְבָיו נוֹרָא בְּעֵינֵיהֶם לַחֵדֶק</p>

<p>עֹשֵׂה טוֹב בַּשָּׁלוֹם עִזּוּן בַּלָּחֶם</p>

<br />
</blockquote>

<blockquote>
<p>עֵת בָּא מִמַּעֲרָב אוֹיֵב גִּבּוֹר חָיִל</p>

<p>עִם עַם עָצוּם אֵין מִסְפָּר כְּכוֹכְבֵי לָיִל</p>

<p>מִי אָמַר הַשְׁמִידוֹ תֵּת לוֹ פֹה קֶבֶר?</p>

<p>מִי בָא בִּבְרִית קֹדֶשׁ עִם מַלְכֵי אֶרֶץ</p>

<p>לִיסוֹד שָׁלוֹם וֶאֱמֶת לַעֲמוֹד בַּפֶּרֶץ</p>

<p>הֲלֹא אַלְכְּסַנְדֶּר הוּא שְׁמוֹ הוּא הַגֶּבֶר.</p>

<br />
</blockquote>

<blockquote>
<p>הוּא בֵּין עַמּוֹ הִפְרָה צֶדֶק וָיֹשֶׁר</p>

<p>כָּל שַׁלְוָה כָּל חֶסֶד כָּל טוֹב כָּל אֹשֶׁר</p>

<p>תַּחַת צֵל כְּנָפָיו מָצְאוּ מַחֲסֶה לָמוֹ</p>

<p>הִרְחִיב גְּבוּל אַרְצוֹ נֶגְבָּה וּמַעֲרָבָה</p>

<p>מַמְלַכְתּוֹ בֶּטַח קָמָה גַּם נִצָּבָה</p>

<p>וְיֶתֶר גְּבוּרוֹתָיו מִי יְסַפֵּר כֻּלָּמוֹ?</p>

<br />
</blockquote>

<blockquote>
<p>כֵּן שִׁחוֹר הָעוֹבֵר אֶרֶץ מִצְרַיִם</p>

<p>יִשְׁטוֹף כָּל מִכְשׁוֹל כִּי גָאוּ הַמַּיִם</p>

<p>יְשָׁרֵשׁ כָּל סֶלַע שָׂטָן לוֹ מִנֶּגֶד</p>

<p>אַךְ אֶל אַרְצוֹ שׂבַע לָרוֹב יַצְמִיחַ</p>

<p>יַשְׁקֶה שְׂדוֹתֶיהָ אֶת עֵצָהּ יַפְרִיחַ</p>

<p>וּלְיוֹשְׁבֶיהָ יִתֵּן תְּבוּאוֹת מִמֶּגֶד</p>

<br />
</blockquote>

<blockquote>
<p>אָכֵן מַלְאֲכֵי מָרוֹם קִנְּאוּ אֹתָנוּ</p>

<p>לֵאמֹר: אַלְכְּסַנְדֶּר עֲלֵה שֵׁב אִתָּנוּ</p>

<p>&quot;בֵּין מֶרְחֲבֵי שָׁמַיִם בֵּין כּוֹכְבֵי מַעַל</p>

<p>&quot;שָׁמָה בִּתְהוֹם דְּאָגָה עֵמֶק עַצָּבֶת</p>

<p>&#8220;בֵּין יֹשְׁבֵי חָדֶל בְּחִיר יָהּ! מַה לָּךְ שָׁבֶת?&#8221;</p>

<p>וַיּוֹאֵל לָלֶכֶת פָּנָה וַיַּעַל.</p>

<br />
</blockquote>

<blockquote>
<p>דַּלְתֵי גַן עֵדֶן לְפָנָיו נִפְתָּחוּ</p>

<p>גִּבּוֹרֵי יְמֵי קֶדֶם נֶגְדּוֹ שָׂמָחוּ</p>

<p>&quot;בֵּינֵינוּ תֵשֵׁב כָּמֹנוּ הָיִיתָ!</p>

<p>&quot;מַקְהֵלוֹת שַׂרְפֵי יָהּ אֹתוֹ פֵּאֵרוּ</p>

<p>&quot;הָמוֹן שָׁרִים עִם נוֹגְנִים לוֹ זִמֵּרוּ</p>

<p>&#8220;חֵן חֵן לְךָ מִבְּנֵי אָדָם יָפְיָפִיתָ!&#8221;</p>

<br />
</blockquote>

<blockquote>
<p>אֲבוֹתָיו הַמְּלָכִים מִכִּסְאָם קָמוּ</p>

<p>לְקַדֵּם פְּנֵי בֶן יַקִּיר פַּעֲמֵיהֶם שָׂמוּ</p>

<p>אָז פֶּטֶר הָרִאשׁוֹן פָּתַח אֶת פִּיהוּ</p>

<p>&quot;מָה אֲהַבְתִּיךָ בְּנִי! מַה לִּי יָקַרְתָּ</p>

<p>&quot;נֵצֶר מַטָּעִי כָּל דְּרָכַי שָׁמַרְתָּ</p>

<p>&quot;מַעֲשֶׂיךָ הֵאִירוּ לָעַד יַגִּיהוּ</p>

<br />
</blockquote>

<blockquote>
<p>&quot;אִם בְּלֵב אַרְצֶךָ צַר נוֹרָא הֶחֱרַמְתָּ</p>

<p>&quot;וּלְשֶׁטֶף גַּאֲוָתוֹ חֹק וּגְבוּל שַׂמְתָּ</p>

<p>&quot;אֶת מֶלֶךְ הַצָּפוֹן הִפַּלְתִּי כָּכָה</p>

<p>&quot;אַף הַצְלִיחַ עַמֶּךָ טוֹב לָטַעַת</p>

<p>&quot;הַפְרִיחַ כָּל כִּשְׁרוֹן כָּל עַנְפֵי דַעַת</p>

<p>&quot;בְּכָל אֵלֶּה בַּעֲקֵבַי רַגְלְךָ דָרָכָה</p>

<br />
</blockquote>

<blockquote>
<p>&quot;בֹּא שֵׁב לִימִינִי עַל כִּסֵּא כְבוֹדֶךָ</p>

<p>&quot;פֹּה מִכָּל זָרַעְתָּ תֶּאֱסוֹף פִּרְיֶךָ</p>

<p>&quot;פֹּה בִּשְׂדוֹת עֲדָנִים רַחֲבֵי יָדָיִם</p>

<p>&quot;פֹּה כָּל חֶמֶד כָּל עֹנֶג לְךָ צוֹמֵחַ</p>

<p>&quot;כָּל אֱמֶת כָּל מַדָּע כָּאוֹר זוֹרֵחַ</p>

<p>&#8220;פֹּה צָפוּן אֵלֶיךָ מֶגֶד שָׁמָיִם&#8221;</p>

<br />
</blockquote>

<blockquote>
<p>זֶה גּוֹרַל יָשָׁר זֶה חֵלֶק מַלְכֵּנוּ</p>

<p>עַל כָּל תַּגְמוּלוֹהִי גָּמַל עָלֵינוּ</p>

<p>עַל כָּל הַטּוֹב אֲשֶׁר עָשָׂה אִתָּנוּ</p>

<p>עוֹד נוֹחִילָה כִּי מִמָּרוֹם יַשְׁגִּיחַ</p>

<p>כִּי לִפְנֵי אֵל בַּעֲדֵנוּ יִשְׁפּוֹךְ שִׂיחַ</p>

<p>בִּרְכוֹת שָׁמַיִם מֵעָל לְהַמְטִיר לָנוּ</p>

<br />
</blockquote>

<blockquote>
<p>וּבַאֲשֶׁר רוּחוֹ עָלֵינוּ מוֹשֶׁלֶת</p>

<p>עַל כֵּן מִמֶּנּוּ לֹא אָבְדָה תּוֹחֶלֶת</p>

<p>כִּי יָנוּס הַיָּגוֹן יִתֹּם הַפָּחַד</p>

<p>וַהֲלֹא עַתָּה הֵן נִיקָאלֵי מַלְכֵּנוּ</p>

<p>הוּא לָבֶטַח עַל מֵי מְנוּחוֹת יְנַהֲלֵנוּ</p>

<p>הוּא שָׁלוֹם וָחֶסֶד יַזֵּל גַּם יָחַד</p>

<br />
</blockquote>

<blockquote>
<p>כֹּה בְּנֵי יִשְׂרָאֵל קַוֹּה לֹא יֶחֱדָלוּ</p>

<p>כִּי גַם אֵלֵימוֹ מֵי רָצוֹן יִזָּלוּ</p>

<p>וּמִמַּעְיְנֵי נְדִיבָה גַּם הֵם יִשְׁתָּיוּ</p>

<p>כִּי עוֹד כִּימֵי קֶדֶם בֶּטַח יִשְׁכֹּנוּ</p>

<p>שַׁאֲנַן מִכָּל פַּחַד חֶלְקָם יָרֹנּוּ</p>

<p>כַּאֲשֶׁר עַד הֵנָּה בְּצֵל מִשְׁפָּט חָסָיוּ</p>

<br />
</blockquote>

<blockquote>
<p>אַף עִם כָּל עַם יַחַד יִשְׂאוּ כַפָּיִם</p>

<p>יִתְפַּלְלוּ אֶל הַיּושְׁבֵי בַּשָּׁמָיִם</p>

<p>&quot;יְחִי לָעַד מַלְכֵּנוּ יִגְדַּל כִּסְאֵהוּ</p>

<p>&quot;אוֹיְבָיו יָנוּסוּ וּמְשַׂנְּאָיו יָפוּצוּ</p>

<p>&quot;אֹשֶׁר צֶדֶק וֶאֱמֶת לְרַגְלָיו יָרוּצוּ</p>

<p>&#8220;אֵל הָאֵר פָּנֶיךָ אֵלָיו וְחָנְנֵהוּ!&#8221;</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56787">https://benyehuda.org/read/56787</a></div></body></html>