<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קול רנה לכבוד השר ונציב מלך וָורָנְצָף</title>
	<meta name="author" content="יעקב אייכנבוים"/>
</head>
<body>

<p>ביום בואו לאדסא לשבת שם על משמרת פקודתו.</p>

<blockquote>
<br />
</blockquote>

<blockquote>
<p>בֵּין מַקְהֵלוֹת עָם שָׂשִׂים אֶל בֹּאֶךָ</p>

<p>תּוֹךְ הָמוֹן חוֹגֵג יוֹצֵא לִקְרָאתֶךָ</p>

<p>גַּם אֲנַחְנוּ בְנֵי יִשְׂרָאֵל אָתָאנּוּ</p>

<p>כְּמוֹהֶם כָּמֹנוּ נִשָּׂא לְבָבֵנוּ</p>

<p>בָּרֵךְ אֱלֹהִים וָמֶלֶךְ בְּכָל קִרְבֵּנּוּ</p>

<p>כִּי בְטוּבָם שְׁלָחוּךָ שֶׁבֶת אִתָּנוּ</p>

<br />
</blockquote>

<blockquote>
<p>צַהֲלִי עִיר אָדֶסַּא שִׂמְחִי שָׂמוֹחַ</p>

<p>מַלְכֵּךְ יֶאֱהָבֵךְ חַנּוּן וּגְדָל כֹּחַ</p>

<p>עֹשֵׂה חֶסֶד וָטוֹב מֵאֵין כָּמוֹהוּ</p>

<p>הוּא עַד נֶצַח יָשִׂים עָלַיִךְ עָיִן</p>

<p>יַעַן הוּא אָבִיךְ מוֹצִיאֵךְ מֵאָיִן</p>

<p>הוּא לִמְקוֹם מוֹשָׁב קְרָאֵךְ מִתֹּהוּ</p>

<br />
</blockquote>

<blockquote>
<p>וּבַעֲבוּר אַהֲבָתוֹ לָךְ מְאֹד נִפְלְאָתָה</p>

<p>עַל כֵּן נָשִׂיא זֶה שׁוֹלֵחַ לָךְ עַתָּה</p>

<p>בְּצִלּוֹ בֶּטַח מִכָּל רָע תִּתְלוֹנָנִי</p>

<p>נוֹדַע בְּכָל הָאָרֶץ יִקְרַת לִבֵּהוּ</p>

<p>מַה יִּיטַב לָךְ קִרְיָה! בְּסֵתֶר כַּנְפֵהוּ</p>

<p>כִּי בִּצְדָקָה וָחֶסֶד תִּכּוֹנָנִי</p>

<br />
</blockquote>

<blockquote>
<p>הוֹאֵל אֲדוֹנֵנוּ תְּבַצַּעֲנָה יָדֶיךָ</p>

<p>מְזִמּוֹת אַנְשֵׁי הַשֵּׁם הָיוּ לְפָנֶיךָ</p>

<p>וּבְרֹאשָׁם שַׂר רִשֶּׁלְיֶע רַב הֶחָיִל</p>

<p>רַב עָשָׂה וַיַּחְפֹּץ עֲשׂוֹת בַּעֲדֵנוּ</p>

<p>סְלַח נָא! אִם דֶּמַע לוֹ תַּקְרִיב עֵינֵנוּ</p>

<p>אִם לֹא נִשְׁכָּחֶנּוּ יוֹמָם גַּם לָיִל</p>

<br />
</blockquote>

<blockquote>
<p>כִּי הָעִיר הַזֹּאת אִם מְעַט יְמֵי חַיֶּיהָ</p>

<p>רַבּוּ הַסְּעָרוֹת הִתְגּוֹלְלוּ עָלֶיהָ</p>

<p>וּמֵחֲמַת רוּחָן עוֹד נוֹעַ תִּנּוֹעַ</p>

<p>אַךְ מִמְּךָ שַׂר נִכְבָּד עַתָּה נוֹחִילָה</p>

<p>כִּי תָשׁוּב תְּחַיֶּהָ וּבְךָ נָגִילָה</p>

<p>כְּמוֹ טוּבְךָ בַּכֹּל שָׁמַעְנוּ שָׁמוֹעַ.</p>

<br />
</blockquote>

<blockquote>
<p>גַּם לִבְנֵי יַעֲקֹב תִּקְוָה כְּמוֹ פוֹרַחַת</p>

<p>לִמְצוֹא מַחֲסֶה בָּךְ לִשְׂבּוֹעַ אַךְ נַחַת</p>

<p>חֶרְפָּה לֹא נִירָא עוֹד נִשְׂחַק לַקֶּלֶס</p>

<p>כִּי מִי לֵב טוֹב וְדֵעָה לוֹ נָפְלוּ חֶבֶל</p>

<p>יָבוּז אֶל אִמְרֵי שָׁוְא אֶל שִׂנְאַת הֶבֶל</p>

<p>כִּשְׁרוֹן מַעֲשֵׂינוּ לְבַד יִשְׁקוֹל כַּפֶּלֶס</p>

<br />
</blockquote>

<blockquote>
<p>כִּי קִנְאַת אֵשׁ דָּת עֲדֶן לֹא כָבָתָה</p>

<p>לִצְרוֹר חִנָּם לָנוּ עוֹד לֹא שָׁבָתָה</p>

<p>שְׁמָה לְבַד יַחֲלִיפוּ וְהִיא כְּמֵאָז תִּוָּתֶר</p>

<p>יְלִיד עֵת קֶדֶם הִיא זְמַנֵּי אֹפֶל הוֹרֶיהָ</p>

<p>וְעַד עַתָּה חֶרְפַת דּוֹרֵנוּ הִנֶּהָ</p>

<p>כִּי אִם לֹא בְּיָד רָמָה עוֹד תָּעִיק בַּסָּתֶר</p>

<br />
</blockquote>

<blockquote>
<p>אַל יִחַר אַפְּךָ אִם מִקֹּצֶר רוּחֵנוּ</p>

<p>עַתָּה בְּיוֹם שָׂשׂוֹן תַּעַל שַׁוְעָתֵנוּ</p>

<p>אִם בְּיוֹם אוֹרָה וְשִׂמְחָה תִּשְׁמַע קוֹל נֶהִי</p>

<p>&#8220;כְּבָר רוּחַ חָדָשׁ נַפְשׁוֹתֵינוּ יַרְגִּיעַ&#8221;</p>

<p>שֶׁמֶשׁ תּוֹחֶלֶת לָנוּ כָּעֵת תּוֹפִיעַ</p>

<p>כִּי לְרֶגֶל בּוֹאֶךָ יֶשַׁע לָנוּ יֶהִי</p>

<br />
</blockquote>

<blockquote>
<p>אָנָּא יֹשֵׁב שַׁחַק! הַאֲזִינָה אֱלוֹהַּ!</p>

<p>הַקְשִׁיבָה נָא גָּבוֹהַּ מֵעַל גָּבוֹהַּ</p>

<p>לַאֲדוֹנֵנוּ זֶה שְׁלַח אוֹרְךָ וַאֲמִתֶּךָ</p>

<p>חַיִּים וּבְרָכָה וְשָׁלוֹם שִׁבְעָתָיִם</p>

<p>הָרֵק עָלָיו מֵעָל מִשְּׁמֵי שָׁמָיִם</p>

<p>וּבְעֵינָיו תִּתֵּן חֵן בְּנֵי יַעֲקֹב עַמֶּךָ</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56788">https://benyehuda.org/read/56788</a></div></body></html>