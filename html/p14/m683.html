<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַמָּשִׁיחַ</title>
	<meta name="author" content="אברהם שטרן"/>
</head>
<body>

<p>(קֶטַע)</p>

<br>

<blockquote>
<p>אָחִי, הֲיָדַעתָּ הֵיכָן יִוָּלֵד הַמָּשִׁיחַ?</p>

<p>בְּבֵית-אֲסוּרִים יִוָּלֵד הוּא, עֲלֵי הָרִצפָּה,</p>

<p>שֶׁעָלֶיהָ הֵקִיאָה זוֹנָה וְעָשָׂה אֶת צְרָכָיו הַגַּנָּב,</p>

<p>הַשּׁוֹדֵד וְרוֹצֵחַ זָקֵן, שֶׁאָנַס אֶת בִּתּוֹ הַקְּטַנָּה.</p>

<p>יְקַדְּמוּהוּ בִּרכַּיִם חַמּוֹת שֶׁל אִמּוֹ הַגָּלוּת, שֶׁאֲנָסוּהָ</p>

<p>עֲדַת עֲרָבִים מֵחֶברוֹן, שְׁכוּרֵי הַדָּם וְהָרֶצַח</p>

<p>(זִרמַת הַסּוּסִים זִרמָתָם וּבְשַׂר חֲמוֹרִים בְּשָׂרָם),</p>

<p>וְתִינַק אֶת יַלדָּהּ הַחִוֵּר בַּחֲלָבָהּ הַמַּר כְּלַעֲנָה.
<br><br />
בֵּין קִירוֹת אַרבָּעָה רְטֻבִּים, עַל רִצפָּה מְזֹהֶמֶת בְּטַחַב,</p>

<p>בְּצִינוֹק שֶׁלִּפנֵי חַלּוֹנוֹ עָבְרוּ יָמִים אֲפוּרִים,</p>

<p>סַבָּלִים עֲמוּסֵי-דְאָגוּת.</p>

<p>לְפָנָיו סִבכַת-הַבַּרזֶל, שֶׁעָלֶיהָ הֻצלַב עַשׂרוֹת</p>

<p>פְּעָמִים זֹהַר שְׁמֵי-הַמּוֹלֶדֶת הַזַּך וְהָרַך, הַטָּהוֹר.</p>

<p>וּמֵעֵבֶר לָזֶה שַׁיּרוֹת, שַׁיָּרוֹת יָמִים אֲפוּרִים,</p>

<p>סַבָּלִים כְּפוּפִים.
<br><br />
לֹא יָדַע מַהוּ זְמָן, הַשָּׁעָה וְהָרֶגַע.</p>

<p>כִּמטֻטֶּלֶת-שָׁעוֹן הִתהַלֵּך הַשּׁוֹמֵר בַּפְּרוֹזְדוֹר</p>

<p>הָלוֹך וְחָזוֹר, הָלוֹך וְחָזוֹר, הָלוֹך וְחָזוֹר.</p>

<p>וַיֵּדַע הַמָּשִׁיחַ, כִּי זֹאת תְּהֵא שְׁעַת-גְּאֻלָּה,</p>

<p>כְּשֶׁהֵד-פְּעָמָיו שֶׁל שׁוֹטֵר יִפסֹק וְלֹא יִשָּׁמַע.
<br><br />
הַצְּלָלִים, שֶׁזָּחֲלוּ עַל הַקִּיר כַּעֲדַת-עַכָּבִישִׁים</p>

<p>קוֹדֶרֶת וְאָרגוּ שָׁמָּה רֶשֶׁת-יֵאוּשׁ לָצוּד בָּהּ</p>

<p>דְּבוֹרַת הַזָּהָב, הַתִּקוָה, שֶׁהֵבִיאָה</p>

<p>דְבַשׁ-נֶחָמָה לְכַוֶּרֶת-לִבּוֹ שֶׁל מָשִׁיחַ.
<br><br />
הַדְּמָמָה יְתוֹמָה רָעֲדָה בַּפִּנָּה וּבָכְתָה הֶ, הֶ, הֶ,</p>

<p>אַך פִּתאֹם קֶרֶן-אוֹר, חֶרֶב-כֶּסֶף חָתְכָה אֶת סִבכַת-הַחַלּוֹן</p>

<p>וְגֵרְשָׁה עַכָּבִישֵי-הַצְּלָלִים לְפִנָּה אֲפֵלָה וְנִדַּחַת.</p>

<p>וַיֵּדַע הַמָּשִׁיחַ, כִּי הַדֶּרֶך אֱלֵי גְאֻלָּה</p>

<p>הִיא הַחֶרֶב.</p>

<p>אוֹ בַּבֹּקֶר אוֹר-שַׁחַר נָטַף לַמַּרתֵּף וּמִלֵּא</p>

<p>הָרִצפָּה בִּשׁלוּלִית-דָּם אֲדֻמָּה.</p>

<p>וַיֵּדַע הַמָּשִׁיחַ, כִּי שְׁתַּיִם דְּרָכִים לִגְאֻלָּה:</p>

<p>הַדָּם וְהַחֶרֶב.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/683">https://benyehuda.org/read/683</a></div></body></html>