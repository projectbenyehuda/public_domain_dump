<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַטּוּ אָזְנֵיכֶם</title>
	<meta name="author" content="פרג' חיים יהודה"/>
</head>
<body>

<p>סימן: הפר״ח שלמה יחזקאל יהודה הי״ו (במחרוזת האחרונה)</p>

<blockquote>
<br />
</blockquote>

<h2 id="קדש">קדש</h2>

<blockquote>
<p>הַטּוּ אָזְנֵיכֶם לִדְבָרִים טוֹבִים</p>

<p>וְדֶרֶךְ אֶרֶץ לְאוֹרְחִים וּמְסֻבִּים</p>

<p>לֹא יִהְיוּ קַלִּים בְּמַעֲשֵׂיהֶם וְנֶחְשָׁבִים</p>

<p>פְּחוּתִים רְעַבְתָּנִים וְזוֹלְלִים וְסוֹבִים.</p>

<br />
</blockquote>

<h2 id="ורחץ">ורחץ</h2>

<blockquote>
<p>לְסֵדֶר וּרְחַץ רְאֵה מַעֲנֵהוּ</p>

<p>לְטִבּוּל בְּמַשְׁקֶה נְטִילַת יָדַיִם וּמַעֲשֵׂהוּ</p>

<p>וּבִנְטִילָה זוֹ לֹא תְבָרֵךְ הִזָּהֵר וְזָכְרֵהוּ</p>

<p>וְתוֹסֶפֶת הַוָּא״ו רְאֵה וְהָבֵן וְדָרְשֵׁהוּ.</p>

<br />
</blockquote>

<h2 id="כרפס">כרפס</h2>

<blockquote>
<p>לְסֵדֶר כַּרְפַּס דָּת וּמַדָּעִים</p>

<p>פָּחוּת מִכַּזַּיִת קַח בְּדֹק מִן הַתּוֹלָעִים</p>

<p>וּפְטֹר הַמָּרוֹר בְּבִרְכָתוֹ תְכַוֵּן וְתַּטְעִים</p>

<p>שִׁשִּׁים רִבּוֹא וּפֶרֶךְ בּוֹ הֵמָּה נְטוּעִים.</p>

<br />
</blockquote>

<h2 id="יחץ">יחץ</h2>

<blockquote>
<p>מַצָּה הָאֶמְצָעִית קְטַנָּה וּגְדוֹלָה</p>

<p>הַצְנֵעַ חֵלֶק לַאֲפִיקוֹמָן כִּסְגֻלָּה</p>

<p>יָשִׂים הַשֵּׁנִי בֵין הַשְּׁתַיִם כַּדָּת וְכַמְּסִלָּה</p>

<p>הַכֹּל סוֹדוֹת וְלֹא תֵדַע עַל נְקַלָּה.</p>

<br />
</blockquote>

<h2 id="מגיד">מגיד</h2>

<blockquote>
<p>בְּסֵדֶר מַגִּיד מֹר אָרִיתִי</p>

<p>וּדְבָרִים נֶחְמָדִים מִמְּךָ לֹא כִסִּיתִי</p>
</blockquote>

<blockquote>
<p>י״מ אָמַרְתִּי בָה וְלֹא כִלִּיתִי</p>
</blockquote>

<blockquote>
<p>יְגַלֶּה הַמַּצָּה וּפְרוּסָה אֱחֹז עָנִיתִי</p>

<p>מוֹצָא שְׂפָתַי הָבֵן וְלָהּ צִפִּיתִי</p>

<p>לֵישֵׁב בְּאֵימָה וְכַמְּעִיל עָטִיתִי.</p>

<br />
</blockquote>

<h2 id="רחצה">רחצה</h2>

<blockquote>
<p>יִרְחַץ יָדָיו לִסְעֻדָּה כַדָּת כַּשּׁוּרָה</p>

<p>לְמַיִם וּכְלִי בִין וְשׁוּרָה</p>

<p>כְּשֵׁרִים יִהְיוּ לִנְטִילָה כְחֻקֵּי הַתּוֹרָה</p>

<p>עַד מְקוֹם חִבּוּר יָד לַזְּרוֹעַ קְשׁוּרָה</p>

<p>אַל תְּדַבֵּר דְּבָרִים וּבְפִיךָ שְׁגוּרָה</p>

<p>בָּרֵךְ בְּנַחַת וְהִתְאַזֵּר בִּגְבוּרָה.</p>

<br />
</blockquote>

<h2 id="מוציאמצה">מוציא מצה</h2>

<blockquote>
<p>יִתְפֹּס הַמַּצּוֹת וִינַשְּׁקֵם בְּגִילָה</p>

<p>בְּיַחַד עִם הַפְּרוּסָה כַמְּסִלָּה</p>

<p>בָּרֵךְ הַמּוֹצִיא כִי הִיא תְדִירָה וּתְחִלָּה</p>

<p>אֲכִילַת מַצַּת בַּסּוֹף וְהַפְרֵד תֵּיבָה וּמִלָּה</p>

<p>וּמִצְוַת בָּעֶרֶב תֹאכְלוּ מַצּוֹת תְּכַוֵּן בָּאֲכִילָה</p>

<p>וַהֲסַבַּת שְׂמֹאל בְּעֵינַן לְכָל קְהִלָּה.</p>

<br />
</blockquote>

<h2 id="מרור">מרור</h2>

<blockquote>
<p>קַח מָרוֹר כַּזַּיִת וְעָלִים</p>

<p>לַחִים יִהְיוּ וּבַחֲרֹסֶת טְבוּלִים</p>

<p>בִּרְכַּת אֲכִילַת מָרוֹר לֹא תַעֲלִים</p>

<p>אִם לֹא מְרִירוּתָם לֹא הָיִינוּ נִגְאָלִים.</p>

<br />
</blockquote>

<h2 id="כורך">כורך</h2>

<blockquote>
<p>מַצָּה וּמָרוֹר בּוֹ רָזִים צְפוּנִים</p>

<p>כָּרְכֵם כְּהִלֵּל וְיַחַד יִהְיוּ חוֹנִים</p>

<p>שְׁנֵי זֵיתִים הֵם לְזֵכֶר הַמִּקְדָּשׁ מִלְּפָנִים</p>

<p>בְּלִי בְרָכָה וְכָזֶה אוֹמְרִים וְעוֹנִים</p>

<p>זֵכֶר לַמִּקְדָּשׁ בְּיָמֵינוּ יְחֻדָּשׁ אָבוֹת וּבָנִים</p>

<p>כְּרַבִּי הִלֵּל כּוֹרְכָן וְאוֹכְלָן כְּאֶחָד נִמְנִים</p>

<p>לְקַיֵּם הָאָמוּר מַצּוֹת וּמְרוֹרִים מַעֲשֵׂה זְקֵנִים</p>

<p>יֹאכְלוּהוּ בַהֲסַבָּה וּבְשִׂמְחָה לֹא יִהְיוּ דַבְּרָנִים.</p>

<br />
</blockquote>

<h2 id="שלחןעורך">שלחן עורך</h2>

<blockquote>
<p>שֵׁב לֶאֱכֹל בִּמְנוּחָה וּמְאֹד תִּשְׂמַח</p>

<p>בִּקְדֻשָּׁה וּבְטַהְרָה וּבְיִרְאָה וּבוֹ תִבְטַח</p>

<p>לְעָנִי וּמְשָׁרֵת תֵּן מֵאֲכִילָתְךָ וְלֹא תִשְׁכַּח</p>

<p>אַחֲרֵי כֵן תְּנַגֵּן וּבַתּוֹרָה פִיךָ תִפְתַּח.</p>

<br />
</blockquote>

<h2 id="צפון">צפון</h2>

<blockquote>
<p>קַח כַּזַּיִת אֲפִיקוֹמַן וֶאֱכֹל בַּהֲסִבָּה</p>

<p>חֵלֶק כְּחֵלֶק כֶּחָתָן תֵּן לְכָל בְּנֵי הַמְּסִבָּה</p>

<p>זֵכֶר לַפֶּסַח הַנֶּאֱכָל עַל הַשֹּׂבַע וְחִבָּה</p>

<p>זְכֹר אַל תִּשְׁכַּח וְאָכְלֵהוּ בְאַהֲבָה רַבָּה.</p>

<br />
</blockquote>

<h2 id="ברך">ברך</h2>

<blockquote>
<p>לְשֵׁם יֵחוּד אֱמֹר קֹדֵם, כַוֵּן בָאֲמִירָה</p>

<p>בִּרְכַּת הַמָּזוֹן בְּנַחַת וְהִתְאַזֵּר בִּגְבוּרָה</p>

<p>זְכֹר שַׁבָּת וְיוֹם טוֹב וְלֹא תַחְסִירָה</p>

<p>בְּבִרְכַּת הַכּוֹס כַּוֵּן לָרְבִיעִי וְשׁוּרָה</p>

<p>שְׁתֵהוּ בַהֲסִבָּה כִבְנֵי חוֹרִין וּבְנֵי הַגְּבִירָה</p>

<p>לֹא תַפְסִיק בַּשְּׁתִיָּה כְּמוֹ שֶׁכָּתְבוּ שִׁיעוּרָהּ.</p>

<br />
</blockquote>

<h2 id="הלל">הלל</h2>

<blockquote>
<p>יִמְזֹג כּוֹס רְבִיעִי, וְהַלֵּל יֹאמַר בְּגִילָה</p>

<p>כִּי אֲבוֹתֵינוּ אֲמָרוּהוּ, כְּשֶׁרָאוּ יָדוֹ הַגְּדוֹלָה</p>

<p>אַחֲרָיו לֹא יִשְׁתֶּה, זֹאת תּוֹרַת הָעוֹלָה</p>

<p>הִזָּהֵר לְאָמְרוֹ קֹדֶם חֲצוֹת, כַּדָּת וְכַמְּסִלָּה</p>

<p>וּבִזְמַן הַמִּקְדָּשׁ אֲמָרוּהוּ, בְּקָרְבַּן פֶּסַח וּבָאֲכִילָה</p>

<p>אַחֲרָיו הַלֵּל הַגָּדוֹל, נִשְׁמַת וְיִשְׁתַּבַּח כֻּלָּהּ</p>

<p>שְׁתֵהוּ בַהֲסִבַּת שְׂמֹאל, בְּלֹא בְרָכָה תְחִלָּה</p>

<p>וּבִבְרָכָה אַחֲרוֹנָה כַוֵּן, לִפְטֹר וְהַכֹּל סְלוּלָה.</p>

<br />
</blockquote>

<h2 id="נרצה">נרצה</h2>

<blockquote>
<p>הַכֹּל יַעֲלֶה לְפָנֶיךָ לְרָצוֹן, אֵזוֹר חֲלִי</p>

<p>פְּצֵנִי וְהַצִּילֵנִי מִכָּל רָעָה, וְשָׂא מַעֲלִי</p>

<p>רְאֵה עָנְיִי וְגָלוּתִי, אָנָּא צוּרִי וְגוֹאֲלִי</p>

<p>חַדֵּשׁ יָמֵינוּ, וּשְׁלַח מְשִׁיחִי וְשַׂמְּחֵנִי אֵלִי</p>

<p>שׁוּב לְקַבֵּץ מִכָּל הָעוֹלָם, פְּזוּרִי לְהֵיכְלִי</p>

<p>יָהּ חֶסֶד זְכֹר קַבֵּל אֵל פִּלּוּלִי</p>

<p>יִבָּנֶה הַמִּקְדָּשׁ וְאוּלַם דְּבִיר, הַרְחֵב גְּבוּלִי</p>

<p>הָעֲבוֹדָה יָשִׁיב, וְלַשָּׁנָה הַבָּאָה נִחְיֶה וּקְהָלִי.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/43315">https://benyehuda.org/read/43315</a></div></body></html>