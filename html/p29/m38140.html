<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אהבת קדש</title>
	<meta name="author" content="אד&quot;ם הכהן"/>
</head>
<body>

<h2 id="1">1</h2>

<blockquote>
<p>אַהֲבָה אֵם כָּל חַי לָךְ הַיּוֹם אָשִׁירָה!</p>

<p>לָךְ בַּת אֵל חַיִּים כִּנּוֹרִי אָעִירָה,</p>

<p>אַתְּ אֵם כָּל־יֶשְׁנוֹ עִמָּנוּ לֶעָיִן!</p>

<p>מַה נִּשֵּׂאת מַה קָּדַשְׁתְּ אֵם כֹּל בַּשָׁפֶל!</p>

<p>אֵם כָּל הַצְּבָאוֹת שָׁם מֵעַל עֲרָפֶל,</p>

<p>וּבִלְתֵּךְ רֶגַע הֵם שָׁבִים לָאָיִן.</p>

<br />
</blockquote>

<h2 id="2">2</h2>

<blockquote>
<p>כָּל אֵלֶּה – מִי יַגִּיד – אֵיכָה נוֹצָרוּ,</p>

<p>חֶלְקֵיהֶם בָּמוֹ אֵיךְ הֵם יִתְחַבָּרוּ,</p>

<p>אִם לֹא יָדֵךְ אַהֲבָה אֶת כֹּל חוֹבֶקֶת?</p>

<p>לוּלֵא הָיִית טֶרֶם הָיוּ כֻלָּמוֹ,</p>

<p>לֹא אָמַר כֹּל יֶהִי גַּם אֵל עוֹשָׂמוֹ,</p>

<p>כִּי אָז אֵין חֵפֶץ אֵין רוּחַ שׁוֹקֶקֶת.</p>

<br />
</blockquote>

<h2 id="3">3</h2>

<blockquote>
<p>אִם רַבּוּ פָּעֳלַיִךְ אֵין חֵקֶר לָמוֹ,</p>

<p>פֹּעַל אֶחָד כֻּלָּם הוּא יָחִיד בָּמוֹ,</p>

<p>אַךְ לַדֶּבֶק כִּי טוֹב כֻּלָּם יַבִּיעוּ;</p>

<p>תִּפְּחִי רוּחַ דּוֹדִים בַּגָּלְמִים סֶלָה,</p>

<p>וִיחוֹלֵל בֵּינֵיהֶם מֶשֶׁךְ לֹא יֵלַהּ<a href="#fn:1" id="fnref:1" title="see footnote" class="footnote"><sup>1</sup></a>,</p>

<p>עַד כָּל אִישׁ אֶל אִישׁוֹ יַחַד יַגִּיעוּ.</p>

<br />
</blockquote>

<h2 id="4">4</h2>

<blockquote>
<p>וּמַה דֶּבֶק זֶה, אִם לֹא אַךְ חַיֵּימוֹ,</p>

<p>כִּי מָה הַמָּוֶת, אַךְ יַפְרִיד בֵּינֵימוֹ,</p>

<p>וּמָה אַתְּ לָכֵן, אַךְ חַיֵּי כָל אֵלֶּה!</p>

<p>הוּא מָוֶת יַהְרוֹס, אַתְּ לִבְנוֹת תּוֹסִיפִי,</p>

<p>דֶּבֶק זֶה יַפְרִיד, אַתְּ אַחֵר תַּחְלִיפִי,</p>

<p>תּוּכְלִי לוֹ עַזָּה<a href="#fn:2" id="fnref:2" title="see footnote" class="footnote"><sup>2</sup></a>! הוּא יִיעַף גַּם יֵלֶא.</p>

<br />
</blockquote>

<h2 id="5">5</h2>

<blockquote>
<p>וּמְלֹא הָאָרֶץ מִי יַדְבִּיק אֵלֶיהָ,</p>

<p>וּמִי יִתְלֶה אוֹתָהּ עַל מַעְגָּלֶיהָ,</p>

<p>כִּי תָרוּץ בָּרוּחַ סָבִיב לַשָּׁמֶשׁ?</p>

<p>כּוֹכָבִים כָּמוֹהָ כֵּן רִבּוֹת אֶלֶף,</p>

<p>הִיא עִם שִׁמְשָׁהּ זוֹ, בַּיָּם זֶה אַךְ דֶּלֶף! –</p>

<p>אִישׁ יָסֹב אֶת שִׁמְשׁוֹ עוֹלָם לֹא יָמֶשׁ.</p>

<br />
</blockquote>

<h2 id="6">6</h2>

<blockquote>
<p>מִי יִצְבּוֹר מֵי יַמִּים כָּהָר יַעֲמוֹדוּ</p>

<p>וּמִי הַרְרֵי חוֹל שָׁם סָבִיב יָגֹדּוּ,</p>

<p>רִגְבֵי עֲפָרוֹת מִי זֶה יַדְבִּיקֵמוֹ?</p>

<p>מִי זֶה בָּאָדָם יַצִּיב בָּתֵּי חֶבֶר,</p>

<p>עַמִּים וּמְדִינוֹת אוֹגֵר עַל כָּל עֵבֶר,</p>

<p>אֲחוּזוֹת מֵרֵעִים מִי יַחְבִּירֵמוֹ?</p>

<br />
</blockquote>

<h2 id="7">7</h2>

<blockquote>
<p>מִי יִתֵּן לָאָדָם רַעְיָה וָאֵשֶׁת,</p>

<p>בַּת גִּילוֹ בַּת חֶבְלוֹ חֶבְרָה לָרֶשֶׁת,</p>

<p>לָקִים לוֹ זֶרַע עַל אֶרֶץ עוֹמֶדֶת?</p>

<p>הֲלֹא אַתְּ הִיא הָאֵם הוֹרַת כָּל אֵלֶּה;</p>

<p>אַתְּ אַחַת לָאֶחָד אֵל עֹשֵׂה פֶלֶא,</p>

<p>גַּם רוּם עִם שֵׁפֶל אַךְ אַתְּ הָאוֹגֶדֶת!</p>
</blockquote>

<br />

<p><strong>*</strong> <strong>*</strong> <strong>*</strong></p>

<blockquote>
<br />
</blockquote>

<h2 id="8">8</h2>

<blockquote>
<p>כֵּן הוּא מִנִּי אָז כֵּן הַיּוֹם כֵּן עַתָּה,</p>

<p>הִנֶּנּוּ מַבִּיטִים גַּם פֹּה מַה שַּׁתָּה,</p>

<p>שִׂמַּחְתְּ גַּם בָּזֹאת לֵב דּוֹדִים סֶלָה!</p>

<p><strong>מֵעֵמֶק שׁוֹשַׁנִּים</strong><a href="#fn:3" id="fnref:3" title="see footnote" class="footnote"><sup>3</sup></a> עֵץ רַעְנָן הוֹצֵאת</p>

<p>חֹטֶר נָעִים מִכֶּרֶם חֶמֶד הֵבֵאת,</p>

<p>פֹּה נֶחְמָד לַמַּרְאֶה וּלְהַשְׂכִּיל מָעְלָה!</p>

<br />
</blockquote>

<h2 id="9">9</h2>

<blockquote>
<p>וַתִּרְאִי לוֹ בַת עַד מֵרָחוֹק שָׁמָּה,</p>

<p>עַד בֵּית <strong>פָּרְטוּגלִּים</strong><a href="#fn:4" id="fnref:4" title="see footnote" class="footnote"><sup>4</sup></a> עֲצָתֵךְ קָמָה,</p>

<p>וּרְחוֹקִים כָּאֵלֶּה הֲגַם תַּחְבִּירִי?</p>

<p>זֶה קִרְיַת עִיר וִוילְנָא זוֹ עִיר פָּלְטַאווָה,</p>

<p>&#8220;וִהְיוּ נָא לַאֲחָדִים!&#8221; אָמַרְתְּ אַתְּ אַהֲבָה!</p>

<p>וַיִּהְיוּ לָךְ כֵּן – הֶאָח נַפְשִׁי שִׁירִי!</p>

<br />
</blockquote>

<h2 id="10">10</h2>

<blockquote>
<p>שִׁמְעָה בֵן וּבִין עֲצַת אֵם נִשְׂגֶּבֶת,</p>

<p>עֲצַת הָאֵל הִיא אֲבִי כֹּל אוֹהֶבֶת,</p>

<p>אַל תָּפֵר עֲצָתָם עַד עוֹלָם סֶלָה!</p>

<p>עָֹזְבָה נָּא אָב וָאֵם עָזְבָה הוֹרֶיךָ,</p>

<p>וּבוֹאָה נָּא שָׁמָּה אֶל זוּ<a href="#fn:5" id="fnref:5" title="see footnote" class="footnote"><sup>5</sup></a> תִּשְׁבֶּךָ,</p>

<p>סוּרָה נָּא בֵּן יַקִּיר שָׁם הָאֹהֶלָה!</p>

<br />
</blockquote>

<h2 id="11">11</h2>

<blockquote>
<p>שָׁם תִּמְצָא הַבַּת אֲשֶׁר לָךְ חֻבָּרָה,</p>

<p>בִּדְבַר הַמְּחַבֶּרֶת<a href="#fn:6" id="fnref:6" title="see footnote" class="footnote"><sup>6</sup></a> הִיא לָךְ נִשְׁמָרָה,</p>

<p>בַּת גּוֹרָלָךְ הִיא אַךְ בָּהּ תִּדְבַּק נֶצַח;</p>

<p>זֹאת לִוְיַת קֹדֶשׁ אַל תַּפְרִיד חוֹבֶרֶת,</p>

<p>בָּהּ תִּבְנֶה בַיִת תִּקְרָא שֵׁם תִּפְאֶרֶת,</p>

<p>שֵׁם עוֹלָם תִּשָׂא כַּנֵּזֶר עַל מֵצַח.</p>

<br />
</blockquote>

<h2 id="12">12</h2>

<blockquote>
<p>שֵׁם הוּא וָזֵכֶר אֶל אַהֲבַת הוֹרֶיךָ,</p>

<p>תִּזְכּוֹר כִּי אַךְ הֵמָּה הֶעֱלוּ נֵרֶךָ,</p>

<p>גַּם הָלוֹךְ וָאוֹר כַּסַּהַר בַּחֹדֶשׁ;</p>

<p>רַבּוֹת וּגְדוֹלוֹת עֲשׂוֹת לָךְ הִגְדִּילוּ,</p>

<p>לֹא אָבוֹת רַבִּים עֲשׂוֹת זֹאת יַעְפִּילוּ,</p>

<p>עַד בָּאתָ הֲלוֹם בִּבְרִית אַהֲבַת קֹדֶשׁ.</p>

<br />
</blockquote>

<h2 id="13">13</h2>

<blockquote>
<p>וּבְרִית מֶלַח<a href="#fn:7" id="fnref:7" title="see footnote" class="footnote"><sup>7</sup></a> הִיא בַּכֹּל הִיא תָנוּחַ,</p>

<p>לֹא אַךְ בָּשָׂר אֶחָד<a href="#fn:8" id="fnref:8" title="see footnote" class="footnote"><sup>8</sup></a> כִּי גַם הָרוּחַ,</p>

<p>גַּם לֵב גַּם נֶפֶשׁ יַחַד יִתְאַחָדוּ;</p>

<p>קֹדֶשׁ זֹאת הַבְּרִית הִיא כָּל טוּב הַבַּיִת,</p>

<p>תִּתֵּן זֶרַע אֱמֶת כִּשְׁתִילֵי זַיִת,</p>

<p>עַל בִּרְכֵּי תֹּם אַהֲבָה הֵמָּה יֻלָּדוּ.</p>

<br />
</blockquote>

<h2 id="14">14</h2>

<blockquote>
<p>וּלְשֵׁמַע טוֹבָתָךְ אִגְּרוֹת יוֹבִילוּ,</p>

<p>אָבִיךָ גַּם אִמָּךְ יַחַד יָגִילוּ,</p>

<p>יִשְׂאוּ אֲלֻמּוֹת בַּמֶּרְחָק זָרָעוּ;</p>

<p>גַּם אוֹהֲבֵי נֶפֶשׁ כָּל בֵּית אָבִיךָ,</p>

<p>הֵם כֻּלָּם יִתְעַנְּגוּ בִּבְשׂוֹרוֹת פִּיךָ,</p>

<p>גַּם יִשְׂמַח אוֹהַבְכֶם מֵאָז תֵּדָעוּ.</p>

<br />
</blockquote>

<div class="footnotes">
<hr />
<ol>

<li id="fn:1">
<p>משך לא יֵלַה – כוח־מושך כל ייעף. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>תוּכלי לו עזה לפי שיר־השירים ח, ו: &#8216;עזה כמות  אהבה&#8217;. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>עמק שושנים – הכוונה למשפחת רוזנטל, מחלוצי ההשכלה  בווילנה. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>בית פרטוגלים – משפחת פורטוגלוב אשר בפולטבה. השיר
&#8216;אהבת קדש&#8217; נכתב לרגל נישואיו של אחד מבני משפחת רוזנטל עם בת משפחת
פורטוגלוב (הערתו של ג' אלקושי). <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>זו – אשר, לפי שמות טו, יג. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>המחברת – האהבה המחברת. <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>ברית מלח – ברית עולם, לפי במדבר יח, יט, ולפי  דברי־הימים ב יג, ה. <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>לפי בראשית ב, כד: &#8216;והיו לבשר אחד&#8217;. <a href="#fnref:8" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/38140">https://benyehuda.org/read/38140</a></div></body></html>