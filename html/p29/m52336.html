<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַתְּפִלָּה</title>
	<meta name="author" content="אד&quot;ם הכהן"/>
</head>
<body>

<blockquote>
<p>אֲשֶׁר נָשְׂאוּ הַיְהוּדִים בְּבֵית תְּפִלָּתָם</p>

<p>בַּיּוֹם הַזֶּה.</p>

<br />
</blockquote>

<blockquote>
<p><strong>יְיָ</strong> אֱלֹהֵינוּ אֱלֹהֵי כָל צִבְאוֹת הַשָּׁמַיִם</p>

<p>וְשַׁלִּיט כָּל אַרְצוֹת הָאֲדָמָה וּמְלוֹאֵיהֶם</p>

<p>מֶלֶךְ יוֹשֵׁב עַל כִּסֵּא מַלְכוּת כָּל הָעוֹלָמִים</p>

<p>קוֹרֵא מֵרֹאשׁ דּוֹרוֹת כָּל יְמוֹת עוֹלָם</p>

<p>וּמַלְכֵיהֶם בְּרֹאשָׁם בִּשְׁנוֹת כָּל דּוֹר</p>

<p>אֲשֶׁר אַלְפֵי כִסְאוֹת כָּל מַמְלְכוֹת הָאָרֶץ מֵעוֹלָם וְעַד עוֹלָם</p>

<p>כֻּלָּם יַחַד עֲרוּכִים מֵאָז לְנֹכַח אוֹר פָּנֶיךָ אֱלֹהִים!</p>

<p>וּבְחָכְמָתְךָ כִּי רַבָּה הֲכִינוֹתָ לְךָ מִקֶּדֶם</p>

<p>יוֹשְׁבִים עֲלֵיהֶם, לְפִי רוּם כְּבוֹד הַכִּסֵּא</p>

<p>וּלְפִי מֶרְחַב הָאָרֶץ הַהִיא, וּרְבוֹת יוֹשְׁבֶיהָ בַּדּוֹר הַהוּא.</p>

<br />
</blockquote>

<blockquote>
<p><strong>וְהִנֵּה</strong> אֲנַחְנוּ לְפָנֶיךָ הַיּוֹם בַּמַּמְלָכָה הַגְּדוֹלָה וְהָרְחָבָה,</p>

<p>הַשַּׁלֶּטֶת הָרַבָּה וְהַנִּשָׂאָה אֶרֶץ <strong>רוּסִיאָה</strong></p>

<p>הַפּוֹרֶשֶׂת כְּנָפַיִם עַל יַמִּים וְיַבֶּשֶׁת</p>

<p>וּמֻטּוֹתֵיהֶם עַד אַפְסֵי אָרֶץ</p>

<p>וְיוֹשְׁבֶיהָ עַמִים רַבִּים וְשׁוֹנִים, נְשִׂיאִים שָׂרִים וַהֲמוֹנִים,</p>

<p><strong>וְקֵיסָר אַדִּיר</strong> נַעֲלֶה וְנִשָּׂא יוֹשֵׁב עַל כִּסֵּא מַמְלַכְתָּהּ</p>

<p>הוּא אֲדוֹנֵינוּ <strong>נִיקָאלַאי בֶּן פָּאוּל</strong></p>

<p>יִגְדַּל וְיָרוּם הוֹדוֹ וּכְבוֹדוֹ</p>

<p>אֲשֶׁר רֹחַב לְבָבוֹ כִּמְלוֹא רֹחַב הַמַּמְלָכָה הָרַבָּה הַלֵּזוּ</p>

<p>וַאֲמִתּוֹ תִפְרוֹץ מֵהָלְאָה לִגְבוּלוֹתֶיהָ</p>

<p>הָאוֹמֵר לְצֶדֶק: הֱוֵה זָךְ וְטָהוֹר</p>

<p>וּלְמִשְׁפָּט: הֱיֵה לִי אוֹר בָּהִיר!</p>

<br />
</blockquote>

<blockquote>
<p><strong>וְלִימִינוֹ</strong> הִצַבְתָּ הַגְּבִירָה הָרוֹמֵמָה</p>

<p>בַּת מוֹשֵׁל צַדִיק מֶלֶךְ גָּדוֹל וָרָם</p>

<p><strong>אַלְכְּסַנְדְּרַא בַּת פְרִידְרִיךְ</strong> מֶלֶךְ פְּרוּסִיאָה</p>

<p>הַמַּעֲרֶכֶת זִיז כְּבוֹד הַשִּׁלְטוֹן הָרַב הַזֶּה</p>

<p>בְּקַוֵּי אוֹרוֹת הַחֶסֶד וְהָרַחֲמִים</p>

<p>וַתִּכּוֹן הָאָרֶץ הַזֹאת בִּימֵיהֶם</p>

<p>עַל מְכוֹן צֶדֶק וְשָׁלוֹם לִתְהִלָּה וּלְתִפְאָרֶת</p>

<p>וְלֵב הָעָם הַיּוֹשֵׁב בָּהּ גָּבַהּ</p>

<p>בְּרוּם קֶרֶן מַלְכּוֹ וּבִשְׂאֵת הַדְרַת מַלְכוּתוֹ.</p>

<br />
</blockquote>

<blockquote>
<p><strong>וְהִנֵּה</strong> הִגַּעְתָּ אֵלֵינוּ ה' אֱלֹהִים אֶת הַיָמִים הָאֵלֶּה</p>

<p>יְמֵי שִׂמְחַת <strong>הַקֵּיסָר וְהַגְּבִירָה</strong></p>

<p>יְמֵי חֲתֻנַּת בֵּן יוֹרֵשׁ הַנֵּזֶר וְנוֹחֵל הַכִּסֵּא</p>

<p>הוּא אֲדוֹנֵינוּ <strong>אַלְכְּסַנְדֶּר בֶּן נִיקָאלַאי</strong></p>

<p>בְּהוֹכִיחַ לוֹ אֵשֶׁת חֵן וְכָבוֹד</p>

<p>הִיא <strong>מַארְיַא אַלְכְּסַנְדְּרָאוְונַא</strong> הַכְּבוּדָה</p>

<p>בַּת נְשִׂיא <strong>הֶעסְסֶען דַּארֶמְשְׁטַאט</strong></p>

<p>וְאוֹתָהּ רָאִיתָ בִּרְאוֹת אֱלֹהִים רְאוּיָה לַחֲלוֹק</p>

<p>בְּנַחֲלַת שָׁפְרָה וִירֻשָּׁה יְקָרָה וַהֲדָרָה כָּזֹה.</p>

<br />
</blockquote>

<blockquote>
<p><strong>וּכְצֵאת</strong> הַבְּשׂוֹרָה בְּכָל הָאָרֶץ רַחֲבַת יָדַיִם הַלֵּזוּ</p>

<p>כִּי אָמַר אֱלֹהִים לִבְנוֹת בַּיִת נֶאֱמָן לְבֶן <strong>הַקֵּיסָר</strong>,</p>

<p>וְהוּא ה' יוֹצֵא מִמְּעוֹן קָדְשׁוֹ הַשָׁמַיִם</p>

<p>לְהוֹרוֹת אֶבֶן הָרֹאשָׁה אֶבֶן פִּנַּת הַבַּיִת</p>

<p>וְכָל קְדוֹשָׁיו בְּנֵי־אֱלֹהִים עִמּוֹ</p>

<p>וַיֵצְאוּ כֵן כָּל רִבְבוֹת אַלְפֵי הָעָם הָרָב הַיוֹשֵׁב בָּאָרֶץ הַזֹאת</p>

<p>לְבָרֵךְ בְּמַקְהֵלוֹת קֹדֶשׁ אֶת מַעֲשֵׂה יְדֵי הָאֱלֹהִים</p>

<p>וּלְהַקְדִּישׁ בְּהוֹדוֹת וְהַלֵּל אֶת פָּעֳלוֹ.</p>

<br />
</blockquote>

<blockquote>
<p><strong>אָז</strong> רַנּוּ כָּל כּוֹכְבֵי מָרוֹם וַיָּרִיעוּ כָּל צִבְאוֹת אֱלֹהִים</p>

<p>וַתִּמָּלֵא כָּל הָאָרֶץ תְּשׁוּאוֹת חֵן־חֵן, אֶל הַבַּת וְהַבֵּן,</p>

<p>וְקוֹל הֶמְיַת שָׂשׂוֹן וְשִׂמְחָה הִשְׂתָּרֵעַ</p>

<p>עַד קְצוֹת כָּל עֶבְרֵי הַמַּמְלָכָה</p>

<p>כִּי אֵיךְ לֹא יִתְעָרְבוּ בְּנֵי הָאָרֶץ בְּשִׂמְחַת אֲבִי וְאֵם הַמְּדִינָה</p>

<p>הֵן שִׂמְחַת הַלֵּב, תִּפְרוֹץ בְּכָל הַגֵּו,</p>

<p>וְשִׂמְחַת הַמַּלְכָּה וְהַמֶּלֶךְ, בְּיוֹשְׁבֵי מְדִינָה וָפֶלֶךְ!</p>

<br />
</blockquote>

<blockquote>
<p><strong>וְעַתָּה</strong> יְיָ אֱלֹהֵינוּ הִנֵּה בָּאנוּ לְפָנֶיךָ</p>

<p>אֲנַחְנוּ שְׁאֵרִית בֵּית יַעֲקֹב</p>

<p>הַחוֹסִים בְּצֵל הָעֵץ הָרַעֲנָן וְהֶעָנֵף הָרַב וְהָרָם הַזֶּה</p>

<p>לָשֵׂאת רִנָּה וּתְפִלָּה בְּעַד הַגּוֹרָל הַקָּדוֹשׁ</p>

<p>אֲשֶׁר עָלָה לְפָנֶיךָ כַּיּוֹם הַזֶּה</p>

<p>הוֹאֶל נָא אֱלֹהִים אֱלֹהֵינוּ וְהֵעָתֵר לְקוֹל עַמֶּךָ</p>

<p>וַהֲרִיקוֹתָ לָהֶם בִּרְכוֹתֶיךָ, בִּרְכוֹת שָׁמַיִם וָאָרֶץ,</p>

<p>אֲשֶׁר אַתָּה לְבַדְּךָ</p>

<p>בְּמַמְלַכְתְּךָ אֵין־קֵצֶה</p>

<p>וּבְמַלְכוּתְךָ אֵין־חֵקֶר</p>

<p>וּבְדַעְתְּךָ לֹא־מוּדַעַת</p>

<p>יָדוֹעַ תֵּדַע בִּרְכוֹת מְלָכִים וּנְסִיכִים, וְלֹא נַחְנוּ –</p>

<br />
</blockquote>

<blockquote>
<p><strong>וְגַם</strong> בִּרְכַת פִּינוּ הַקְּטַנָּה, תִּשְׁמַע הַשָׁמַיִם וְתַעֲנֶה,</p>

<p>לְהַחֲזִיק פּוֹעַל כַּפֶּיךָ וּמַעֲשֵׂה יָדֶיךָ אַל תֶּרֶף,</p>

<p>אֶת הַחוֹבֶרֶת אֲשֶׁר חִבַּרְתָּ לֹא תַפְרִיד</p>

<p>וְאֶת הַדֶּבֶק הַטּוֹב אֲשֶׁר הִדְבַּקְתָּ לֹא תַבְדִּיל,</p>

<p>עָנְדֵם בְּמַעֲדַנּוֹת חֵן וְאַהֲבָה</p>

<p>קָשְׁרֵם בְּקִשּׁוּרֵי יְדִידוּת וְשַׁלְוָה</p>

<p>וְאַהֲבָתָם בְּיוֹם חֻפָּתָם תֶּחֱזַק מִיּוֹם לְיוֹם</p>

<p>וְתֵלֵךְ הָלֹךְ וְגָדֵל כָּל יְמֵיהֶם לְעוֹלָם</p>

<p>וְעֵינֵי <strong>הַקֵּיסָר וְהַגְּבִירָה</strong> רוֹאוֹת</p>

<p>וְלִבָּם עָלֵז וְשָׂמֵחַ,</p>

<p>כַּאֲשֶׁר יִצְהַל הַיָרֵחַ,</p>

<p>לְאוֹרוֹ הַזָּרוּעַ בֵּין כּוֹכְבֵי לַיְלָה,</p>

<p>הַמְאִירִים לְעֵינֶיהָ מִסָּבִיב לָהּ.</p>

<br />
</blockquote>

<blockquote>
<p><strong>וְהִנֵּה</strong> אֲנַחְנוּ עַם קָטֹן וּמִצְעָר</p>

<p>שְׁאֵרִית עַם קְדוּמִים,</p>

<p>בְּנֵי יַעֲקֹב וִיהוּדָה,</p>

<p>עָלֵינוּ לְהוֹדוֹת לְךָ אֱלֹהִים אֱלֹהֵינוּ</p>

<p>וּלְזַמֵּר לְשִׁמְךָ יְיָ צְבָאוֹת</p>

<p>עַל כָּל הַטּוֹבָה וְהַחֶסֶד,</p>

<p>אֲשֶׁר הִפְלֵאתָ לַעֲשׂוֹת</p>

<p>לְבֵית הַשַׁלִּיט הָרַב הַזֶּה מֵאָז וְעַד עַתָּה</p>

<p>כִּי כַאֲשֶׁר מִלֵּאתָ טוֹבוֹת הַמַּמְלָכָה הַזֹאת</p>

<p>בְּמִשְׂרָה וּבְכָבוֹד,</p>

<p>בְּשַׁלְוַת נוֹעַם וְשִׂמְחַת עֲדָנִים כַּיּוֹם הַזֶּה,</p>

<p>וְכַאֲשֶׁר הֶעֱלִיתָ אָשְׁרֵי הַמְּדִינָה הַלֵּזוּ</p>

<p>לְמַעְלָה מִכָּל אַחְיוֹתֶיהָ עַל כָּל פְּנֵי הָאֲדָמָה</p>

<p>וַתַּגְבִּיהַּ אֶת מֶמְשַׁלְתָּהּ עַד לֵב הַשָּׁמַיִם,</p>

<p>כֵּן הִגְדַּלְתָּ וְהִרְבֵּיתָ שִׂמְחַת הָעָם הַקָּטֹן הַזֶּה</p>

<p>עַל כָּל יֶתֶר עַמִּים יוֹשְׁבֵי בְצִלּוֹ,</p>

<p>כִּי כֵן שָׁאַלְנוּ יְמוֹת עוֹלָם וַיוֹרוּנוּ</p>

<p>יְמֵי קֶדֶם וַיַגִּידוּ לָנוּ</p>

<p>כִּי אַךְ הַגְּדוֹלִים בְּמַלְכֵי אָרֶץ</p>

<p>וְאַךְ הַגְּבוֹהִים בְּשַׁלִּיטֵי תֵבֵל</p>

<p>אַךְ הֵמָּה הִשְׁפִּילוּ לִרְאוֹת וְלָשׂוּם עַיִן</p>

<p>גַּם עַל בְּנֵי עַמֵּנוּ אֲשֶׁר יָשְׁבוּ אָז בַּשֵּׁפֶל!</p>

<br />
</blockquote>

<blockquote>
<p><strong>וּכְמוֹ</strong> שֶׁמֶשׁ עַת יָצוֹא תֵצֵא עַל הָאָרֶץ</p>

<p>בְּעוֹד תְּקוּפָתָהּ עַל קְצוֹת שָׁמַיִם</p>

<p>תְּשַׁלַּח אוֹרָהּ עַל רָאשֵׁי הָרִים הַגְּבֹהִים</p>

<p>וְעַל אֲמִירֵי אַרְזֵי לְבָנוֹן כִּי רָמוּ</p>

<p>וְכָל מַטָּעֵי רֵגְלֵי הָהָר וְצִמְחֵי גִזְעֵי כָּל עֵץ</p>

<p>הִנָּם בַּמַּחְשָׁךְ וְאֵין נֹגַהּ לָהֶם</p>

<p>עֲדֵי עֲלוֹת שֶׁמֶשׁ גָּבְהֵי שָׁמַיִם</p>

<p>וְתָכִין מוֹשָבָהּ בְּרֹאשׁ מְרוֹמִים;</p>

<br />
</blockquote>

<blockquote>
<p><strong>אוֹ אָז</strong> יַגִּיעַ אוֹרוֹ כִּי רַב</p>

<p>עַל כָּל נִשָּׂא רָם וְעוֹפֶל,</p>

<p>וְעַל כָּל מָךְ וְשָׁפֵל!</p>

<br />
</blockquote>

<blockquote>
<p><strong>וְעֵינֵינוּ</strong> הָרוֹאוֹת אֶת אֵלֶּה גַּם הַיּוֹם הַזֶה</p>

<p>בְּפַתְשֶׁגֶן כְּתָב הַחֶסֶד אֲשֶׁר נָתַן <strong>הַקֵּיסָר</strong></p>

<p>בְּיוֹם שִׂמְחַת לִבּוֹ, בְּכָל מְדִינוֹת מֶמְשַׁלְתּוֹ,</p>

<p>שִפְעַת סְלִיחוֹת, וְרוֹב הֲנָחוֹת,</p>

<p>לֹא הֵסִיר חַסְדּוֹ זֶה גַּם מֵאִתָּנוּ בְּנֵי יְהוּדָה,</p>

<p>וְלֹא הִפְלָה בֵינֵינוּ וּבֵין יֶתֶר עַמִּים רַבִּים.</p>

<br />
</blockquote>

<blockquote>
<p><strong>וּבְכֵן</strong> מָלֵא לִבֵּנוּ רוּחַ תּוֹדָה וּבְרָכָה</p>

<p>וְנַפְשׁוֹתֵינוּ רוּחַ שִׁיר וּתְהִלָּה</p>

<p>וְשִׂמְחָתֵנוּ גָדְלָה הַיּוֹם</p>

<p>מֵאֲשֶׁר יוּכְלוּן שִׂפְתוֹתֵינוּ,</p>

<p>לְהַגִּידָה וּלְסַפְּרָה,</p>

<p>וְיָדֵינוּ קָצְרוּ מֵעֲשׂוֹת רוֹב הַהֶדֶר</p>

<p>וְהֲמוֹן גְּדֻלַּת הַפְּאֵר וְהַתִּפְאָרָה</p>

<p>אֲשֶׁר יָכִילוּ שִׁפְעַת חֶדְוַת רוּחֵנוּ הַיּוֹם הַזֶה,</p>

<p>עַל כֵּן אָמַרְנוּ לֶאֱחוֹז דֶּרֶךְ אֲבוֹתֵינוּ מֵאָז וּמֵעוֹלָם</p>

<p>לְשַׁלֵּם עֲלִילוֹת, שְׂפָתֵינוּ,</p>

<p>וּלְמַלְאוֹת מִפְעָלִים, לְשׁוֹנֵנוּ;</p>

<br />
</blockquote>

<blockquote>
<p><strong>וּבְכֵן</strong> נִגַּשְׁנוּ לָבוֹא עָדֶיךָ</p>

<p>קְדוֹשׁ יִשְׂרָאֵל! בְּמִקְדָּשֵׁנוּ זֶה</p>

<p>לִשְׁפּוֹך הֶגְיוֹן גִּילַת הָרוּחַ בְּשִׂיחַ פֶּה וְלָשׁוֹן</p>

<p>וְלִנְסוֹךְ דִּמְעוֹת שְׂשׂוֹן נַפְשֵׁנוּ</p>

<p>בְּמַעֲלוֹת בָּמַת אֲרוֹן קָדְשֶׁךָ,</p>

<p>לְפָנֶיךָ אֵל יוֹשֵׁב הַכְּרוּבִים!</p>

<p>כִּי מִלּוּאַת חַדְרֵי לְבָבֵנוּ</p>

<p>תִּתֵּן בְּפִינוּ שִׁיר חָדָשׁ</p>

<p>בְּהוֹדוֹת וְהַלֵּל לֵאלֹהִים וָמֶלֶךְ</p>

<p>וּבְשְׂאֵת רִנָּה וּתְפִלָּה</p>

<p>לַאֲדֹנָי אֱלֹהִים, וְלַאֲדוֹנֵי הָאָרֶץ!</p>

<br />
</blockquote>

<blockquote>
<p><strong>הוֹדוּ</strong> לַיָי כִּי טוֹב</p>

<p>בָּרְכוּ שְׁמוֹ כִּי גָדוֹל וָרָם</p>

<p>הַלְלוּיָהּ כִּי נִשְׂגָּב וּמְהֻלָּל שְׁמוֹ בִּשְׁמֵי שָׁמַיִם,</p>

<p>זַמְּרוּ עֻזּוֹ כִּי נַעֲרָץ בְּכָל אַפְסֵי אָרֶץ,</p>

<p>כִּסְאֲךָ אֱלֹהִים עוֹלָם וָעֶד</p>

<p>חוֹפֵף עַל כִּסֵּא אֲדוֹנֵינוּ אֲדוֹן כָּל הָאָרֶץ הַזֹאת</p>

<p>הַגָּדוֹל בְּכָל כִּסְאוֹת מַמְלְכוֹת הָאֲדָמָה.</p>

<p>וּקְצוֹת קַרְנֵי הוֹד</p>

<p>הַשׁוֹפְעוֹת מֵאוֹר שֵׁבֶט מַלְכוּת שָׁמֶיךָ</p>

<p>הֵן הֵנָּה הַמּוֹפִיעוֹת לְעֵינֵינוּ</p>

<p>מֵרֹאשׁ שֵׁבֶט מַלְכוּת רוּסִיאָה</p>

<p>אֲשֶׁר נָתַתָּ בְּיַד מְשִׁיחֲךָ זֶה</p>

<p>לִרְעוֹת וְלַנְחוֹת בּוֹ אַלְפֵי רִבְבוֹת הָעָם הַזֶּה.</p>

<br />
</blockquote>

<blockquote>
<p><strong>אָנָּא</strong> יְיָ חֲסִין יָהּ!</p>

<p>הַאֲצִילָה נָּא עַל כֵּס זֶה וְשֵׁבֶט הַלָּז</p>

<p>מִכָּל רוֹב הַטּוֹב וְהַשֶּׁפַע, הָעוֹטְרִים כֵּס־יָהּ וְשִׁבְטְךָ אֱלֹהִים</p>

<p>וּמִשִּׁפְעֲת שָׁלוֹם וְשַׁלְוָה הַשְׁקֵט וָבֶטַח</p>

<p>הַמְמַלְאִים כָּל שְׁמֵי מְעוֹנֶךָ</p>

<p>וָעֹז חֶדְוָה וְשִׂמְחַת עוֹלָם</p>

<p>הַמִּתְלוֹנְנִים בְּסֵתֶר חֶבְיוֹן מוֹשָׁבֶךָ,</p>

<p>תְּמַלֵּא גַם הֵיכְלֵי מוֹשַׁב הַמּוֹשֵׁל הָאַדִּיר הַזֶּה,</p>

<p>לְמַעַן הַחֲיוֹת בְּצִלּוֹ כָּל הַיָּמִים,</p>

<p>הָעָם הָרָב כְּחוֹל יַמִּים,</p>

<p>בְּרֹב שָׁלוֹם וְחַיִּים נְעִימִים, אמן.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52336">https://benyehuda.org/read/52336</a></div></body></html>