<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יוסף שושני</title>
	<meta name="author" content="דוד סמילנסקי"/>
</head>
<body>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMlBHQVE9PSIsImV4cCI6bnVsbCwicHVyIjoiYmxvYl9pZCJ9fQ==--d5db78f7f609fdc6dfa97ba458b3f92ce1e19421/4.jpg" alt="4.jpg" />
<figcaption>4.jpg</figcaption>
</figure>

<p>מגידוליה וחניכיה וגם משומריה הראשונים של תל־אביב היה יוסף בן גדליה שושני (נולד 1897).</p>

<p>הכרתיו מראשית בואו לארץ בשנת תר&quot;ע (1910), יחד עם הוריו
ובני משפחתו. בן שלש־עשרה היה ונכנס למחלקה השלישית של הגימנסיה &#8220;הרצליה&#8221;.
מן התלמידים המצטיינים היה בכל הלימודים, בעל אופי טוב ומזג נעים, ונתחבב
על מוריו, חבריו וכל מכריו.</p>

<p>עם פרוץ מלחמת־העמים הראשונה (1914), התגייסו לצבא התורכי
כשמונים תלמיד מבוגרי הגימנסיה &#8220;הרצליה&#8221; ומתלמידי המחלקות העליונות. בין
המתגייסים היה גם תלמיד המחלקה השמינית יוסף שושני, שנשלח עם חבריו
לבית־הספר הצבאי בקושטא. אך לאחר מאמצים שוחרר מן הצבא, כדי לגמור את
למודיו בגימנסיה.</p>

<p>בתקופת הגירוש הכללי מתל־אביב (ניסן תרע&quot;ז–אפריל 1917),
נתרוקנה תל־אביב מתושביה, והיתה צפויה סכנה לכל הרכוש בתל־אביב. לשמירת
הרכוש התנדבו עשרה צעירים ושתי צעירות מבין בוגרי הגימנסיה ואחרים.</p>

<p>בין המארגנים הראשיים של השמירה היה סעדיה שושני, ואחיו, יוסף שושני, היה בין השומרים. וכך ניצלה תל־אביב מגניבות ומשוד.</p>

<p>כשנתארגן הגדוד העברי – בסוף 1917, היה יוסף שושני בין
ראשוני המתנדבים ואף הלך לחזית הצבא הלוחם. כשנשתחרר מן הצבא, לאחר גמר
המלחמה, שימש קצין בנמל חיפה.</p>

<p>בכל מקום המצאו מצא יוסף שושני הבנה הדדית ולשון משותפת עם חבריו־לעבודה הן בחזית והן בעורף.</p>

<p>במרוצת הזמן חזר לתל־אביב, והצטרף להנהלת הדפוס של משפחת שושני.</p>

<p>במשך כשלשים שנה עבד יחד עם אחיו ובני משפחתו, והיה חביב
ורצוי על כל העובדים ועל כל הבאים במגע עם דפוס זה, ממקומות־העבודה
הראשונים של תל־אביב.</p>

<p>צנוע ועניו, ומאיר פנים לכל אדם, דייקן ושקדן, הולך תמים וישר־לב, חבר טוב ובעל משפחה מסור.</p>

<p>כמה שנים לפני מותו בלא־עת הותקף בהתקפת־לב, הבריא וחזר
לעבודתו בבית־הדפוס ובצבור. בינתיים עברו עליו כמה אסונות משפחתיים – מות
אשתו האהובה, אסתר לבית ברנשטיין, אחות רחמניה לפי מקצועה, ממחלת הסרטן,
ומות ילדתו היחידה ארנה, בת שנה – ששברו לגמרי את כח התנגדותו למחלות,
והותקף שוב בהתקפת־לב, החלים וחזר שוב לעבודתו.</p>

<p>בט&#8220;ז טבת תש&#8221;י עבד בדפוס מן הבוקר עד הערב וחזר בשעה מאוחרת למעונו, בלי להתאונן על כל מחושים.</p>

<p>בחצות הלילה הותקף התקפה קשה, והובהל אליו רופא, אשר טיפל
בו שעה ארוכה. התקפה זו היתה ההתקפה האחרונה, אשר ממנה לא קם עוד. בי&quot;ז טבת
6 בינואר 1950 הוציא נשמתו, ונטמן באותו יום ליד קבר אשתו בבית העלמין
המרכזי.</p>

<p>הנאהבים והנעימים בחייהם ובמותם לא נפרדו.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/43850">https://benyehuda.org/read/43850</a></div></body></html>