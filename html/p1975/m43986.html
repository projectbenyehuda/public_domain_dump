<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ישראל רוקח / דוד סמילנסקי בעיריה - קוים לדמותו</title>
	<meta name="author" content="דוד סמילנסקי"/>
</head>
<body>

<p>דמותו של דוד סמילנסקי ז&quot;ל עודנה נצבת לנגד עיני כביום
עזבו את שרותו הפעיל כמנהל מפעלי המים והמאור בעירית תל־אביב, לאחר עשרות
שנים.</p>

<p>כלבושו, כך גם עבודתו היתה ללא כתם וללא רבב. היה מתהלך
תמיד, כשהוא מסודר &#8220;עד הכפתור האחרון&#8221;. כשנכנסתי לעיריה, כחבר מועצה, היה
סמילנסקי מעובדיה הראשיים והאחראיים זמן רב קודם לכן. בזמן הבחרי כחבר הועד
הפועל של העיריה הוגד לי, כי סמילנסקי הוא האינסטנציה הגבוהה ביותר במוסד,
שלא יעשה דבר בלי הסכמתו. ואכן ראיתיו בחדרו, בבנין הראשון של העיריה,
בשדרות רוטשילד, כמושל בכיפה. פעמים נקרא אל דיזינגוף ראש העיריה, פעמים אל
אסתרמן, מנהל־הכספים של העיריה בימים ההם. כולם נמלכו בו בכל ענין. וגם
אני, בהכנסי לעבודה פעילה, הייתי נזקק לו מפעם לפעם. להוסיף או לגרוע מחוב
של מסים או תשלומים – ההכרעה היתה בידי סמילנסקי, שהיה מוסיף או גורע לפי
שיקול־דעתו את הסכום שנקבע ועובד על ידו הוא. &#8220;חוק סמילנסקי&#8221; – היו קוראים
לכך בימים ההם.</p>

<p>דוד סמילנסקי שימש אז כ&#8220;מפקח כללי&#8221; בעיריה של תל־אביב
הקטנה, שמנתה אז חמישה־עשר אלף תושבים בלבד. התואר הזה הלם אותו, כי פקח
באמת על הכל ודבר לא נעלם מפיקוחו. היה זה בשנת 1922. סמילנסקי היה
איש־אמונו של דיזינגוף, שניהם היו חברים באותו ועד, שיסד את &#8220;אחוזת בית&#8221;,
הגרעין של תל־אביב. בזמן ייסודה של השכונה, היה סמילנסקי מנהל בית־חרושת
&#8220;שטיין&#8221; ביפו, זה בית־החרושת למתכות הראשון בארץ. אחר כך, כשנסגר
בית־החרושת, היה לגזבר הגמנסיה &#8220;הרצליה&#8221;. ומכהונתו בגמנסיה &#8220;הרצליה&#8221;, המוסד
שהיתה לו, אגב, השפעה עצומה על מהלך העניינים בעיריה – עבר לכהונתו בעיריה.
השפעת הגמנסיה על העיריה מנין? פשוט, מפני שרוב מורי הגמנסיה היו, תוך
כהונתם במוסד, גם נבחרי המועצה העירונית או הועד. אזכיר כאן את מנהל
הגימנסיה ד&#8220;ר בן־ציון מוסינזון, שהיה סגן יו&#8221;ר המועצה, את ד&#8220;ר חיים בוגר
(אז: בוגרשוב), ד&#8221;ר אברהם ברוך (אז: רוזנשטיין), רפאל סופרמן ועוד אחרים.
אך סמילנסקי עזב את הגמנסיה, שהיה מעמודי התווך שלה, ונכנס כולו לשרותו
בעיריה בלבד. גם אני נאלצתי להמלך בסמילנסקי, בעיקר בענייני אספקת המים
שנמסרו אז לפקוחי, ואשר קודם לכן היו בידי חבר הועד הד&quot;ר תיאודור
זלוצ&#8217;יסטי, ששלט אז על צנורות־המים הדלים בעיר, והקוטר שלהם נקבע לפי
אומדנתו של המכונן הראשי ליב גולדין.</p>

<p>כמפקח כללי של העיריה שימש סמילנסקי עד 1927. בקשיים רבים
נתקל עם התפטרותו של דיזינגוף מכהונת ראש־העיר, באוקטובר 1925. מאוקטובר
1925 ועד 1927 היה סמילנסקי נתון למרותו של נחום טברסקי, בימים ההם יו&quot;ר
ועדת־הכספים של העיריה, ולמעשה מנהל הכספים שלה. טברסקי היה חותם בשם
העיריה על שטרות והתחייבויות, ללא גבול וללא בקורת, וחתימה שניה היה חותם
סמילנסקי. לפני סמילנסקי היתה ברירה: לחתום – או לעזוב את העיריה. היו אלה,
כמדומה, השנים המרות והקשות ביותר לסמילנסקי, כשנאלץ – בנגוד לדעתו –
להכניס את העיריה בהתחייבויות שלמעלה מכוחותיה, שהביאו את העיריה בשנת 1926
עד לפשיטת רגל, וממשלת־המנדט שלחה לעיריה פקיד שהכתיב לה את תקציבה, את
הוצאותיה ואת הרכב המנגנון שעליה להחזיק.</p>

<p>סמילנסקי בחר להשאר על משמרתו, ולמנוע במידת־האפשר הוצאות, התחייבויות ובזבוז ללא צורך.</p>

<p>עם שובו של דיזנגוף לעיריה, בשנת 1927, היתה הרווחה גם
לסמילנסקי, ואז הפרידו את מפעל־המים מיתר חלקי המשק העירוני, ולפיקוחו של
סמילנסקי נמסרה ההנהלה הראשית של מפעל־המים־והמאור בעיר.</p>

<p>למפעל־המים באה תקופה של התפתחות והרחבה, שלא היו כדוגמתה.
הוקמו שעוני־מים לרוב, הונחו צנורות בעלי קטרים גדולים, הצנורות הדקים
הקודמים, שהונחו מאז יסוד השכונה, הורחקו כגרוטאות, ובמקומם באו צנורות
בעלי קוטר גדול ויפה. הקידוחים הועמקו עד לשכבה שלישית, ותל־אביב זכתה
ליהנות ממים בשפע, בלי הגבלה ובלי מודדי־מים. יכול היה כל תושב – אם
בעל־בית ואם דייר – להוציא מים לצרכי ביתו וחצרו וגינתו כאוות נפשו.</p>

<p>גם ברשת המאור חלו שינויי־התפתחות גדולים, אלפי נורות נתווספו לרחובות החדשים שהלכו ונתרבו, ובהם אלפי בתים ורבבות חדרים.</p>

<p>דייקן היה סמילנסקי עד להפליא. בספר־היומן שלו היה רושם
יום־יום את כל הפעולות, אחת מהן לא נעדרה. אילו דפדנו ביומניו, היינו
יכולים ללמוד מהם פרטי־פרטים על התפתחות העיריה: שיחות עם ראש־העיריה,
שיחות עם ראש הועדה, שיחות עם המהנדסים, עם מנהלי העבודה וכו'. לא נשכחה
שום פעולה, גדולה או קטנה, שלא נרשמה. כמויות תצרוכת המים נרשמו לפי היום,
לפי החודש, לפי העונה, לפי הנפשות. לפי כמות המים היה מחשב את מספר
האוכלוסיה, ולפי האוכלוסיה ותצרוכת המים שלה את רמתה התרבותית. והיו בידו
תמיד מספרים על תצרוכת המים בערי־עולם גדולות, ומתוך הקבלה זו היה בא לידי
מסקנות על רמתה הגבוהה של אוכלוסית תל־אביב. גם מספר האוכלוסיה היה לפי
חשבונו גבוה תמיד יותר ממספריהם של אנשי־סטטיסטיקה אחרים, כי אהב את העיר
וראה אותה תמיד בצבע ורוד, שמר על האינטרסים של העיריה כעל בבת עינו, היה
חי את העיריה והיא היתה כל מעיניו תמיד.</p>

<p>איש־צבור היה בכל נימי נפשו, ולצבור הקדיש את חייו. היה מן
החברים הפעילים ב&#8220;בני ברית&#8221; (היה נשיא לשכת &#8220;שער ציון&#8221;) ואיש &#8220;הבונים
החופשים&#8221;. הוא היה מטבעו איש בלתי־מפלגתי. במפלגת הציונים הכלליים, שהיה
חבר בה, לא היתה פעילותו מרובה. לעומת זה מצא לו שדה־פעולה בהתעסקותו
המתמדת בלשכות המיסדרים האלה.</p>

<p>אם כי גיל הפנסיה בעירית תל־אביב הוא 65, נשאר סמילנסקי
לעבוד במוסד עד גיל 72, וגם אז היה עדיין (כפי שהדגיש בעצמו) במלוא כוחו.
באי־רצון גדול נפרד ממפעלו היקר והחביב עליו, ממפעל־המים, כשהגיעה השעה
הבלתי־נמנעת.</p>

<p>הייתי שמח תמיד להפגש עם דוד סמילנסקי, גם לאחר שעזב את
העיריה כפנסיונר. קשרה אותנו עבודה משותפת של עשרות שנים בבנין העיר, וכן
משך את לבי תמיד נקיונו־למופת, נקיון עבודה ונקיון כפים, וגם נקיון הופעתו
החיצונית שלא היה כדוגמתו. הוא היה סמל העובד העירוני הצבורי הנאמן והמסור
לתפקידו בלי גבול. בעל מצפון טהור, לא נעדר כמדומה אף יום אחד
משולחן־עבודתו. משאלתי: הלואי וישמש דוגמה ומופת לעובדים אחרים
במוסדות־צבור, מופת במילוי חובה ובנקיון כפים.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/43986">https://benyehuda.org/read/43986</a></div></body></html>