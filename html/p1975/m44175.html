<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ר' יוסף ריבלין</title>
	<meta name="author" content="דוד סמילנסקי"/>
</head>
<body>

<h2 id="א">א</h2>

<p>ר' יוסף ריבלין, או &#8220;יושה שטעטלאך מאכער&#8221; (יוסי עושה
העיירות), הוא בן ואב לאחת המשפחות המסועפות והותיקות בישוב הישן ובישוב
החדש. אבי המשפחה, ר' הלל רבלין, עזר לאביו ר' בנימין במשך כמה שנים ביסודה
ובפעולתה של תנועת &#8220;חזון ציון&#8221; לעליה ולישוב ארץ־ישראל, שנוסדה לפי צו
הגר&#8220;א מווילנא, ובשנת תק&#8221;ע (1810) עלה לארץ עם שיירה בת שבעים נפש
בספינת־מפרשים, שעשתה דרכה בים מאודיסה ועד עכו, במשך עשרה חדשים רצופים.
אלה היו מתלמידי הגר&#8220;א מווילנא והנלווים אליהם, מיסדי הישוב האשכנזי־הפרושי
בארץ. בראשונה התישבו בצפת, ולאחר שנתים עבר ר' הלל עם חלק מן החבורה
לירושלים, שהיה בה אז פחות מ&#8221;מנין&quot; יהודים אשכנזים.</p>

<p>מוצאו של ר' הלל ריבלין משקלוב (עיר־מחוז ברוסיה הלבנה,
ליד מוהילוב שעל נהר הדניפר), ששימשה מרכז של תורה ליהודי רייסין ומרכז
לתנועת &#8220;חזון ציון&#8221;, קהילה יהודית חשובה ועשירה, שבה עלו ניצני ההשכלה
הראשונים. מגדולי שקלוב היו ר' יהושע צייטלין, ר' ברוך שיק, ראשי משפחות
ריבלין ועוד (אגב: גם המשורר הדגול ז. שניאור הוא יליד שקלוב).</p>

<p>כבן חמשים היה ר' הלל ריבלין בעלותו לירושלים. ומאז פעלו
הוא וצאצאיו למען גידולי וביצורו של הישוב היהודי האשכנזי בירושלים ותפסו
עמדות־הנהגה בכוללות ליטא ורייסין, שמסביבם נתרכזה העליה מארצות מזרחה
וצפונה של אירופה, והיא ששימשה ראש־גשר לעליה של הישוב החדש. במרוצת הזמן
רבתה וגדלה משפחת ר' הלל ריבלין, והגיעה לדור שביעי בארץ ומספר נפשותיה
הגיע לאלפים.</p>

<p>נינו של ר' הלל, ר' יוסף ריבלין, נולד בתקצ&#8220;ח–1838
בירושלים. למעלה משלשים שנה עמד בראש ה&#8221;חלוקה&quot; וה&#8220;קרנות&#8221; של הימים ההם והיה
מיסד ומנהל &#8220;הועד הכללי של כנסת ישראל&#8221;, שנחשב למוסד מרכזי ועליון של כל
עניני הישוב כלפי פנים וכלפי חוץ.</p>

<blockquote>
<br />
</blockquote>

<h2 id="ב">ב</h2>

<p>ר' יוסף ריבלין היה בין הכחות המפעילים של הישוב הירושלמי
בשעתו, וכפי שהביע בשיעורי תורה, בדרשות ובפזמוניו, המלאים רמזים
וגימטריאות על־פי הקבלה, ראה את הישוב בערי הקודש לא ככת סגורה של &#8220;אוכלי
חלוקה&#8221;, אלא כ&#8220;אתחלתא דגאולה&#8221; ברוח חזונו של הגר&#8220;א, כחלוץ העובר לפני המוני
בית ישראל שישובו לארצם. להמוני העולים שראה בחזונו לא יספיק המקום בחצרות
ה&#8221;חזקה&quot; של הערבים, המושכרות ליהודים מדור לדור בעיר העתיקה של ירושלים.
ועם גידול העליה מעלים הם את דמי השכירות, ואף לא בשכונת &#8220;ימין משה&#8221;,
הבודדת מחוץ לחומה, שאנשים מפחדים ללון בה, והנדיב משה מונטיפיורי, מיסד
השכונה, מוכרח למשוך אותם אליה בהענקות מיוחדות. כדי להגדיל את הישוב צריך
להרחיב את תחומיו, ועל־כן נחוץ להתחיל ביסוד שכונות עבריות מחוץ לחומה. היו
בין אנשי ירושלים שדחו את הרעיון של יציאה מחוץ לחומות בגלל חוסר אמונה
באפשרות להגשמת הרעיון וגם מתוך פחד לצאת מן החומה, ששעריה סגורים בלילה
ומחוצה לה אין אפילו בטחון יחסי של שמירת המשטרה התורכית. אך נמצאו שבעה
אנשים נועזים, והם: ר' יואל משה סלומון, ר' יהושע ילין (אביו של דוד ילין),
ר' מיכאל כהן, ר' בייניש סלנט, ר' אריה ליב הורביץ, ר' חיים הלוי ור' יוסף
ריבלין. ואל שבעת ראשונים אלה הצטרפו אחר כך עשרות חברים נוספים. כולם נתנו
את התשלום הראשון על חשבון הקרקע מפרוטות שחסכו מפיהם, ולצרכי הבנין שיעבדו
את מנתם ב&#8220;חלוקה&#8221; ובשטרות של ה&#8220;כוללים&#8221; אספו בהלוואות את הכספים להקמת
השכונה (קרנות לאומיות בצורה חדישה ובנק אפותיקאי עוד לא היו בימים ההם) –
וכך נוסדה בדרך יפו בשנת תרכ&#8220;ט (1869) השכונה שנקראה &#8220;נחלת שבעה&#8221;, על שם
שבעה מיסדיה שנזכרו לעיל. וכך מילאו כספי ה&#8221;חלוקה&quot; את התפקיד ההיסטורי
במימון ההתחלה של בנין ירושלים החדשה.</p>

<p>היה חשש מבוסס, שנכבדים ערביים מקורבים לבעלי הבתים שבעיר
העתיקה יכשילו את אישור קנית הקרקע, ולכן השיב ר' יוסף לכל שואל, שהקרקע
נקנה לצרכי גידול חטים ל&#8220;מצה שמורה&#8221; – וכך אושרה הקניה בלי הכשלות.</p>

<p>בהגרלת המגרשים נפלה בחלקו של ר' יואל משה סלומון הזכות
להקמת הבית הראשון, אך הוא ויתר על זכותו לטובת ר' יוסף ריבלין, – ושני
החברים הראשונים שבנו בחייהם מחוץ לחומה היו ר' מיכל הכהן ור' יוסף ריבלין
(עיין &#8220;זכרונות לבן ירושלים&#8221; לר' יהושע ילין, עמ' 114).</p>

<p>ר' יוסף ריבלין נתכוון לא לבנין בתים בלבד, אלא גם ליצירת
משק זעיר. ולפי התכנית צריך היה לנטוע ליד כל בית עצי זית וגפנים ולגדל
ירקות, כדי להרגיל את בני ירושלים להוציא בזיעת אפם מחיה מן האדמה. גם
בכתביו ובמאמריו, בעתוני הארץ וחוץ־לארץ עשה תעמולה מתמדת להתישבות
חקלאית.</p>

<p>לאחר יסוד &#8220;נחלת שבעה&#8221; השתתף ר' יוסף ריבלין ביסוד חברת
&#8220;מאה שערים&#8221;, שהקימה את השכונה בשם זה, שבשעתה היתה למופת לראשי עירית
ירושלים בסדריה המתוקנים. כן היה ממיסדי השכונות &#8220;משכנות ישראל&#8221;, &#8220;אבן
ישראל&#8221;, &#8220;מזכרת בתיה&#8221;, &#8220;אהל משה&#8221;, &#8220;ימין משה&#8221; (שלשתן על שם הנדיב ר' משה
מונטיפיורי), אחר כך של – &#8220;כנסת ישראל&#8221;, &#8220;עזרת ישראל&#8221; ו&#8220;זכרון טוביה&#8221;,
&#8220;שערי־צדק&#8221;, ו&#8220;בית יעקב&#8221;. בסך־הכל 12 שכונות שנבנו מחוץ לחומת העיר העתיקה.
בכל השכונות היה המוציא והמביא את הענינים שבין העדה לחבריה ושבין העדה
לממשלה. תחת ידו עברו סכומים עצומים, כל דמי קניות הקרקעות והוצאות הבניה
של בתי השכונות, ולאחר מותו לא השאיר אף בית אחד לדירה ליורשיו.</p>

<blockquote>
<br />
</blockquote>

<h2 id="ג">ג</h2>

<p>ר' יוסף ריבלין לא הסתפק בהתישבות עירונית בלבד, אלא תיכן
גם תכניות להתישבות חקלאית, ועוד בתרל&quot;ח היה בין היוזמים הראשונים ליסוד
מושבה חקלאית על אדמת יריחו.</p>

<p>בזמן ההוא נתרבה הישוב היהודי בירושלים, חברון, טבריה
וצפת, ואז החלו רבים לעזוב את הארץ ולהגר לאמריקה ולאפריקה, כדי לחפש
מקורות פרנסה.</p>

<p>אז בא ר' יוסף ריבלין בדברים עם נשיאי הועד הכללי ועם
הרבנים הראשיים ר' מאיר אוירבאך ורבי שמואל סלנט, והחליטו שהועד הכללי לא
יתן כסף לצרכי יציאה מן הארץ. במקום זה הוצעה, לשם פיתוח מקורות־מחיה
על־ידי עבודה בארץ עצמה, תכנית מעשית בנויה על שלשה עיקרים, והם:</p>

<p>א) יסוד חברה מאלה שרוצים להיות אכרים ומסכימים לשעבד את
מחצית חלקם ב&#8220;כספים הכלליים&#8221; שיגיעו להם מכולליהם, על־מנת לגבות מהם
בשיעורין את מחיר חלקם באדמה, שעמדו אז (בסוף שנת תרל&quot;ב) לקנות ושחיכו עד
שיהיו לפחות מאה חותמים, למען יוכלו לגמור את הקניה.</p>

<p>ב) כן תאורגן קבוצת אנשים מסוג הסוחרים ובעלי־בתים שישתתפו
בקנית הקרקע וגם הם ישעבדו איש את חלקו בכל התמיכות הבאות אליו מחוץ־לארץ
באמצעות הועד הכללי. על יסוד שעבודים אלה, של הסוגים א' וב', יסדר רבי יוסף
ריבלין את הערבות לשותפים, קוני האדמה.</p>

<p>ג) ר' יוסף ריבלין קיבל על עצמו לעשות תעמולה מיוחדת גם בחוץ־לארץ לתמיכה במושב הזה.</p>

<p>פעולה זו היתה מכוונת לרכישת אדמה ממשלתית ליד יריחו, וגם
השם &#8220;פתח־תקוה&#8221; עלה במחשבה בשביל המושבה שתווסד שם. עם המושל המקומי כבר
באו לידי הסכם בדבר קנית הקרקע במחיר זול, אף הממשלה המרכזית סירבה לאשר את
המכירה, וכך נשאר השם &#8220;פתח־תקוה&#8221; מרחף ערטילאי עד שלאחר כמה שנים פנו אנשי
ירושלים: ר' דוד גוטמן, ר' נתן גרינגארד, ר' זרח ברנט, ר' יואל־משה סלומון
ור' יעקב בלומנטל, שוחרי ההתישבות לקנות קרקע בסביבת יפו, וגם לפעולה זו
הושיט ר' יוסף ריבלין את ידו.</p>

<p>הוא היה בין אלה שבאו לתור את מקום פתח־תקוה, ולראות את
האדמה המוצעת למכירה. גם הסרסורים הערביים ואתם ראשי כפרים ושייכים היו
פונים אליו, כיון שהיה מפורסם ביניהם כראש ה&#8220;שכנאז&#8221; (האשכנזים), שיש לו
הרבה כסף. אשתו היתה מתאוננת שאת חצי משכורתו הוא מוציא לנסיעות ול&#8220;כיבוד&#8221;
לערבים (בנוסח דיבורה: &#8220;הוא רוצה לקנות את כל העולם&#8221;).</p>

<p>ר' יוסף ריבלין השתתף גם במשלחות ראשי הישוב לפני השלטונות
בדרישות לטובת הישוב. ופקידי הרשות התורכית וגם הקונסולים של ממשלות־חוץ
ידעו את ר' יוסף ריבלין והטו אוזן להשתדלויותיו.</p>

<p>היה חי עם משפחתו בצמצום ולא רדף אחרי מותרות, וכל הגיגיו
ומחשבותיו היו נתונים לעניני הצבור והישוב, עד שנפטר בכ&#8220;ז אלול תרנ&#8221;ז,
בשנתו החמשים ותשע.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/44175">https://benyehuda.org/read/44175</a></div></body></html>