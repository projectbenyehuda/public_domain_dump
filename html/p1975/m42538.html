<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דבר המחבר [דוד סמילנסקי]</title>
	<meta name="author" content="דוד סמילנסקי"/>
</head>
<body>

<blockquote>
<p>כְּיוֹבֵל שָׁנִים זָכִיתִי לִהְיוֹת מִ&#8220;נּוֹשְׂאֵי
הַדֶּגֶל&#8221; בְּמַעֲרֶכֶת הַתְּחִיָּה הַלְאֻמִּית שֶׁלָּנוּ, בֶּן־לְוָיָה
וְנוֹשֵׂא־כֵלִים לְכַמָּה וְכַמָּה מַנְהִיגִים, חֲלוּצִים רִאשׁוֹנִים
וְסוֹלְלֵי־דֶרֶךְ מִבְּנֵי דוֹרִי. עָבַדְתִּי בִּמְחִיצָתָם,
נִפְגַּשְׁתִּי אִתָּם וּרְאִיתִים עַל מִשְׁמֶרֶת הַקֹּדֶשׁ שֶׁל
תְּחִיַּת עַם וּבִנְיַן אָרֶץ. רַבִּים מֵהֶם הָלְכוּ כְּבָר לְעוֹלָמָם,
וְהֵם וּפָעֱלֵיהֶם נַעֲשׂוּ כְבָר לְנַחֲלַת הַהִסְטוֹרִיָה.</p>

<p>מַאֲמָרַי וּרְשִׁימוֹתַי שֶׁנִּקְבְּצוּ בְסֵפֶר זֶה
נִכְתְּבוּ לְשַׁעְתָּם, בְּהִזְדַּמְּנֻיּוֹת שׁוֹנוֹת, וְלֹא
נִתְכַּוְּנוּ לְתָאֵר אֶת הָאִישִׁים בִּמְלוֹא דְיוֹקְנָם וְקוֹמָתָם,
כָּרָאוּי לָהֶם, אֶלָּא לָתֵת קַוִּים מְרַפְרְפִים, כְּעֵין קַוֵּי
מִילּוּאִים, פְּרִי הִתְרַשְׁמוּתִי הָאִישִׁית. לְכַמָּה מִן הָאִישִׁים,
שֶלֹא מָצְאוּ בְּחַיֵיהֶם אֶת הַעֲרָכָתָם וּבְמוֹתָם &#8220;לֹא נִסְפְּדוּ
כַהֲלָכָה&#8221; – חוֹב כָּבוֹד אֲנִי מְשַׁלֵּם.</p>

<p>וּבְשַׁעַר הַסֵּפֶר רוֹאֶה אֲנִי לְהַבִּיעַ אֶת
תּוֹדָתִי הָעֲמֻקָּה לִידִידַי, אֲשֶֹר אָסְפוּ אֶת מַאֲמָרַי שֶׁהָיוּ
פְּזוּרִים בְּכִתְבֵי־עֵת וְגַם קִבְּלוּ עֲלֵיהֶם אֶת הַטֹּרַח
לְהוֹצִיאָם בְּסֵפֶר מְיֻחָד. בְּעִקָר חַיָּב אֲנִי תּוֹדָה וְהוֹקָרָה
לִידִידִי הַנַּעֲלֶה, הַהִסְטוֹרְיוֹן וְאִיש הַמַּדָּע, הַפְּרוֹפֵיסוֹר
ד&quot;ר יוֹסֵף קְלוֹזְנֶר שֶׁהִמְרִיצַנִי לְכַךְ וְגַם כָּתַב דִּבְרֵי
הַקְדָמָה נִלְבָּבִים לַסֵּפֶר.</p>

<p>וְתַעֲמֹד עַל הַבְּרָכָה רַעְיָתִי הַיְקָרָה, ד&quot;ר
מִרְיָם קִיסִילוֹבָה־סְמִילַנְסְקִי, &#8220;הָעֵזֶר כְּנֶגְדִּי&#8221; הַמַשְׁרָה
עָלַי תָּמִיד הַשְׁרָאָה צִיבּוּרִית וְסִפְרוּתִית, מְעוֹדֶדֶת אוֹתִי
וְעוֹמֶדֶת לִימִינִי גַּם בִּזְּמַנִּים הַחֲמוּרִים בְּיוֹתֵר.</p>
</blockquote>

<blockquote>
<p>ד. ס.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBeWVvQVE9PSIsImV4cCI6bnVsbCwicHVyIjoiYmxvYl9pZCJ9fQ==--445ac6121a36e74620f99c8488824add0b2da472/1.jpg" alt="1.jpg" />
<figcaption>1.jpg</figcaption>
</figure>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/42538">https://benyehuda.org/read/42538</a></div></body></html>