<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>טובה חזקי־נא</title>
	<meta name="author" content="דוד סמילנסקי"/>
</head>
<body>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMkhGQVE9PSIsImV4cCI6bnVsbCwicHVyIjoiYmxvYl9pZCJ9fQ==--b9733ede71e7b9bbdcd61268e24f31b5e723f18f/3.jpg" alt="3.jpg" />
<figcaption>3.jpg</figcaption>
</figure>

<p>עם פטירתה של טובה חזקי־נא (חסקינה) בכ&#8220;א כסלו תש&#8221;ט, הוצאה
חוליה יקרה משרשרת נושאי דגל החנוך והתרבות בתל־אביב, כי הקדישה את מיטב
שנות חייה לאומה ולמולדת, לחנוך ולתרבות.</p>

<p>היא נולדה בנובגורוד־סוורסק (רוסיה) בשנת תרנ&#8220;ד (1893).
למדה בגימנסיה ושמעה שעורים פדגוגיים־פרבליים בפטרבורג, וכבר בימי נעוריה
לא הלכה אחרי האור המתעה של התנועות המהפכניות הכלליות ברוסיה, וגם ה&#8221;בונד&quot;
היהודי לא משך את לבה: היא התמסרה לתנועה הציונית, ונצטרפה לקבוצת יוסף
טרומפלדור, שאפה להכשרה מיוחדת לחיים בארץ־ישראל. לשם כך ביקרה בשעורי־הערב
לעברית מיסודו של הרב מ. א. אייזנשטאדט בפטרבורג.</p>

<p>בשנת 1912 יצאה מרוסיה, ובאה לארץ עם קבוצת טרומפלדור
השניה לפסח תרע&quot;ב–אפריל 1912. מתחילה הלכה לחוות מגדל, ולאחר שהקבוצה
התפזרה, עברה עם אחדים מן החברים לחוות בן־שמן, ומשם הלכה לרחובות. כעבור
זמן־מה הוזמנה כמנהלת גן־הילדים בראשון־לציון.</p>

<p>השכלתה האקאדמית והכשרתה המקצועית עמדו לה, ובחוגי החנוך
הוקירו את עבודתה. היא מצאה סיפוק רב בעבודת החנוך, ואולם באב תרע&quot;ד
(אבגוסט 1914) פרצה מלחמת־העולם הראשונה, וחזקי־נא גורשה למצרים על־ידי
השלטונות התורכיים יחד עם כמה מאות אזרחי רוסיה. במצרים עשתה שנה ונפגשה
שוב עם יוסף טרומפלדור וחבריו.</p>

<p>היא חזרה ממצרים לרוסיה, השתקעה בפטרבורג והוסיפה להשתלם
בפדגוגיה, ועם זה ניהלה שם גן־ילדים עברי, השתתפה בעבודה ציונית כחברה
ל&#8220;צעירי־ציון&#8221;, פעלה הרבה בסידור תערוכה של ארץ־ישראל, והיתה צירה בועידה
הציונית השביעית, שהיתה במאי 1917. לאחר הועידה יצאה לקרים ומשם
לצ&#8217;ליאבינסק (סיביר) והתמסרה לעבודה חנוכית וציונית בין תושבי המקום ובין
היהודים הפליטים. משם עברה לייקאטרינבורג (אורל) כמורה בבית־הספר העממי של
חברת &#8220;מפיצי השכלה&#8221;. לאחר מאמצים רבים, הצליחה להחדיר את הלשון העברית
בבית־הספר ואת כל הלימודים בכיתה א' לימדה עברית. אז היה זה הישג גדול
ברוסיה. ב~1919 ביקרה בסניפי &#8220;צעירי ציון&#8221; שבקהילות היהודיות באירקוטסק,
אומסק, טומסק וחארבין. בפעם השניה באה לארץ בסוף 1919, ומאז ועד יומה
האחרון פעלה בשדה החנוך והתרבות.</p>

<p>בימים הראשונים לבואה ארצה, עבדה בגן־הילדים של ילדי
התימנים העולים החדשים ברחובות. בשנת 1921 השתתפה בקונגרס הציוני בקארלסבאד
כציר מ&#8220;צעירי־ציון&#8221; מסיביר ואורל.</p>

<p>כחמש שנים היתה מורה ומדריכה לגננות בבית־המדרש למורות ולגננות על שם א. ל. לוינסקי, בהנהלת ד&quot;ר יצחק אפשטיין ונח פינס.</p>

<p>המנוחה היתה ממיסדות &#8220;התאחדות הגננות&#8221; ועמדה בראש ההתאחדות
שנים רבות. רבות פעלה במרכז הסתדרות המורים בארץ־ישראל. היא גם אירגנה את
מגרשי־המשחק הראשונים לילדים בתל־אביב, ועבדה בין ילדי הפליטים בתל־אביב.
היא היתה היוזמת והמייסדת של &#8220;תיאטרון לילדים&#8221; ליד מרכז הגננות. יזמה את
ארגון ועדי ההורים של גני הילדים על־יד ועד־ההורים המרכזי. ובשנים האחרונות
בועדת פינת הילד שבראדיו ירושלים ותל־אביב.</p>

<p>בתרצ&quot;ו החלה להוציא &#8220;גליונות לגננות&#8221;, והיתה העורכת הראשית של &#8220;הד הגן&#8221; ופירסמה בו הרבה מאמרים.</p>

<p>בשנת 1929 שהתה בלונדון ושמעה שם קורס מיוחד בשיטת מונטיסורי. בשנים 1921–1948 היתה מנהלת גן־ילדים א' בתל־אביב.</p>

<p>בראשית תש&#8220;ט חלתה בשפעת, ולאחר שהוקל לה קמה ממשכבה וחידשה
את עבודתה. אולם חלתה בדלקת הריאות, ובמצב קשה הובאה לבית־החולים &#8220;הדסה&#8221;
ומתה לאחר 4 ימים, בליל כ&#8221;א כסלו, בשנת החמשים וחמש לחייה. </p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/43757">https://benyehuda.org/read/43757</a></div></body></html>