<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ד&quot;ר פ. קורנגרין / דוד סמילנסקי – הבונה החופשי</title>
	<meta name="author" content="דוד סמילנסקי"/>
</head>
<body>

<p>דוד סמילנסקי נתקדש כאח פעיל וסדיר בלשכת הבונים החופשים
&#8220;מוריה&#8221; בתל־אביב, ביום 4.2.35. מיד התמסר לעיון בתורת הבניה החופשית
ובסמליה ובמנהגיה, וכעבור ארבעה חודשים (ביום 5.6.1935) הועבר כבר לדרגה
שניה בבניה החופשית. לדרגה עליונה הועלה רק ביום 17.8.1936. הדרגות
מוענקות, כידוע, בהתאם לידיעות בתורת הבניה החופשית שהאח רוכש
לעצמו.</p>

<p>לא היה צורך לזמן של שנה ויותר, כדי שד. ס. יחדור לכל
השקפת־העולם המאסונית ויבין את עמדתו של בונה מושלם כלפי העליון, כלפי האדם
וכלפי עצמו. דוד סמילנסקי היה בונה חופשי מטבעו, עוד קודם שהחליט להצטרף
רשמית לארגון בינלאומי זה. בחוגנו היו מכנים אנשים כאלה &#8220;בונה חופשי בלי
סמלים&#8221;. דוד סמילנסקי לא נכנס לבניה חפשית, מפני שהיה לו צורך <strong>ללמוד</strong> את
אהבת הזולת. תורת הבניה החפשית מה היא? הערכת האדם לא לפי השתייכותו לאיזו
אומה, מדינה, מפלגה, מעמד, גזע, דת והשקפת־העולם, אלא לפי המידות, האופי,
השכל, המצפון וטוב הלב; סבלנות וסובלנות ביחס אל כל בני־אדם. רחמנות כלפי
כל עני, אומלל, נכה בגוף ובפרט בנפש; צדקה במובן המעולה של המלה, בממון
ובלב; חובה להקדיש את כל הכוחות והכשרונות להטבת מצבם של בני־אדם; נאמנות
לאידיאלים של הנעורים עד יום המוות; התמסרות לקיום כל החובות האזרחיות כלפי
העם, המולדת והמדינה, ועוד מעלות טובות. את כל זה אנו מלמדים, ויותר מזה:
לומדים בעצמנו – בלשכותינו המאסוניות. דוד סמילנסקי ידע את התורה וקיימה
קודם שנכנס לשרשרת האחים, המקיפה את כל העולם ומקשרת את כל הכמהים לאצילות
ולטוב־לב. ומפני שידע את כל זה נצטרף לתנועת הבונים החופשים.</p>

<p>בלשכת הבונים מצא דוד סמילנסקי חברים, אשר מהתחלת פעולתו
הבינו לרוחו. האחרים אהבוהו וכבדוהו, והאמינו בכוונותיו הטהורות לעזור
ביצירת העולם החדש, אשר אליו שואפת הבניה החופשית. בלשכה מצא סמילנסקי את
מקומו הנכון, כשם שמוצא אותו כל המבקש מפלט מן הבדידות שממנה סובל כל
הוגה־דעות, יוצר, סופר, אמן, היסטוריון ופוליטיקן־מדינאי. בבניה חפשית מצא
סמילנסקי את אשר חסר היה לו עוד בעבודתו החלוצית בחרושת, בבנין העיר
הראשונה. כאן מצא השלמה להשקפת־עולמו – כציוני, כעברי וכאזרח. כאן מצא
חברים נאמנים, שלא דרשו בעד אהבתם שום תמורה, חוץ מאהבה הדדית וידידות. וזה
מה שהביא את דוד סמילנסקי אל הבונים החפשים. הוא היה תלמיד מסור ומתמיד,
ולא מיהר לקבל את הכיבודים אשר הושיטו לו. מה שחיפש אצלנו ביטא בעצמו באופן
יפה כל־כך בנאומו ביובל השבעים שלו: &#8220;מיסדר יקר זה חרת על דגלו סיסמה נבצרת
בת שלש מלים בלבד &#8220;חופש, שויון, אחוה&#8221;. בתוך הפולחן של מיסדר הבנאים החפשים
מוצאים לשון משותפת אנשים שלא הכירו איש את רעהו. הבנאות החפשית יוצרת
אוירה של אחוה, רעות וידידות בין כל האחים מכל הדתות והגזעים, בלי הבדל
מעמד ומפלגה. לבי אומר לי, שלא רחוק היום, ומיליוני איש ההולכים לאור
המאסוניות ינקטו בכל האמצעים להשכנת שלום־אמת ואחוה נאמנה בין עמי
תבל&#8221;.</p>

<p>כך הבין דוד סמילנסקי את הבניה החפשית, וכך פעל בלשכה ומחוצה לה.</p>

<p>לא פלא, איפוא, שאחיו בלשכת &#8220;מוריה&#8221; בחרו בד. ס. שלש פעמים
לנשיא בשנות 1941, 1944, 1945. כנשיא הצליח דוג סמילנסקי ליצור מזיגה בין
שתי האהבות שלו: הרעיון הציוני והרעיון המאסוני – לפי אימרתו הנפלאה של
הרצל: &#8220;כל מה שאנחנו עושים פה במדינתנו יביא תועלת לאנושיות כולה&#8221;.</p>

<p>זכרו של דוד סמילנסקי <strong>הבונה</strong> לא ימוש מלבנו לעולם.</p>

<blockquote>
<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/43987">https://benyehuda.org/read/43987</a></div></body></html>